<!DOCTYPE html>
<html>
<head>
    <meta charset="UTF-8">
    <title>周书 - 第 18 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周书 - 第 18 页/共 46 页</h1>
    <div class="content">
　　震弟惎，车骑将军、渭南县子。大象末，为益州刺史，与王谦据蜀起兵。寻败，被诛。

　　侯莫陈顺，太保、梁国公崇之兄也。少豪侠，有志度。初事尔朱荣为统军，后从贺拔胜镇井陉。武泰初，讨葛荣，平邢杲，征韩娄，皆有功。拜轻车将军、羽林监。又从破元颢，进宁朔将军、越骑校尉。普泰元年，除持节、征西将军，封木门县子，邑三百户。寻加散骑常侍、千牛备身、卫将军、合内大都督。从魏孝武入关。顺与太祖同里闬，素相友善，且其弟崇先在关中，太祖见之甚欢。乃进爵彭城郡公，邑一千户。

　　大统元年，拜卫尉卿，授仪同三司。及梁仚定围逼河州，以顺为大都督，与赵贵讨破之，即行河州事。后从太祖破沙苑，以功增邑千户。

　　四年，魏文帝东讨，与太尉王盟、仆射周惠达等留镇长安。时赵青雀反，盟及惠达奉魏太子出次渭北。顺于渭桥与贼战，频破之，贼不敢出。魏文帝还，亲执顺手曰：「渭桥之战，卿有殊力。」便解所服金镂玉梁带赐之。

　　南岐州氐苻安寿自号太白王，攻破武都，州郡骚动。复以顺为大都督，往讨之。而贼屯兵要险，军不得进。顺乃设反间，离其腹心；立信赏，诱其徒属。安寿知势穷迫，遂率部落一千家，赴军款附。时顺弟崇又封彭城郡公，封顺河间郡公。明年，加骠骑大将军、开府仪同三司、行西夏州事、安平郡公。十六年，拜大将军，出为荆州总管、山南道五十二州诸军事、荆州刺史。孝闵帝践阼，拜少师，进位柱国。其年薨。

　　豆卢宁字永安，昌黎徒何人。其先本姓慕容氏，前燕之支庶也。高祖胜，以燕。皇始初，归魏，授长乐郡守，赐姓豆卢氏，或云避难改焉。父长，柔玄镇将，有威重，见称于时。武成初，以宁着勋，追赠柱国大将军、少保、涪陵郡公。

　　宁少骁果，有志气，身长八尺，美容仪，善骑射。永安中，以别将随尔朱天光入关，加授都督。又以破万俟丑奴功，赐爵灵寿县男。尝与梁仚定遇于平凉川，相与肄射。乃于百步悬莎草以射之，七发五中。定服其能，赠遗甚厚。天光败后，侯莫陈悦反，太祖讨悦，宁与李弼率众归太祖。

　　魏孝武西迁，以奉迎勋，封河阳县伯，邑五百户。大统元年，除前将军，进爵为侯，增邑三百户。迁显州刺史、显州大中正。寻拜抚军将军、银青光禄大夫，进爵为公，增邑五百户。授镇东将军、金紫光禄大夫。从太祖擒窦泰，复弘农，破沙苑，除武卫大将军，兼大都督。寻进车骑大将军、仪同三司，增邑八百户。拜北华州刺史，在州未几，以廉平著称。加散骑常侍。七年，从于谨破稽胡帅刘平伏于上郡。及梁仚定反，以宁为军司，监陇右诸军事。贼平，进位侍中、使持节、骠骑大将军、开府仪同三司。九年，从太祖迎高仲密，与东魏战于邙山，迁左卫将军，进爵范阳郡公，增邑四百户。十六年，拜大将军。羌帅傍乞铁（忽）〔匆〕及郑五丑等反叛，宁率众讨平之。魏恭帝二年，改封武阳郡公，迁尚书右仆射。梁将王琳遣其将侯方儿、潘纯陀寇江陵，宁与蔡佑、郑永等讨之，方儿等遁走。三年，武兴氐及固（查）〔道〕氐魏大王等，相应反叛，宁复讨平之。孝闵帝践阼，授柱国大将军。武成初，出为同州刺史。复督诸军讨稽胡郝阿保、刘桑德等，破之。军还，迁大司寇，进封楚国公，邑万户，别食盐亭县一千户，收其租赋。保定四年，授岐州刺史。属大兵东讨，宁舆疾从军。五年，薨于同州，时年六十六。赠太保、同鄜等十州诸军事、同州刺史。谥曰昭。

　　初宁未有子，养弟永恩子绩。及生子赞，亲属皆请赞为嗣。宁曰：「兄弟之子，犹子也，吾何择焉。」遂以绩为世子。世以此称之。及宁薨，绩袭爵，少历显位，大象末，上柱国、利州总管。赞以宁勋，建德初，赐爵华阳县侯。累迁开府仪同大将军、进爵武阳郡公。

　　永恩少有识度，为时辈所称。初随宁事侯莫陈悦，后与宁俱归太祖，授殄寇将军。以迎魏孝武功，封新兴县伯，邑五百户。屡逢征讨，皆有功，拜龙骧将军、中散大夫。大统八年，除直寝、右亲信都督，寻转都督，加通直散骑常侍。十六年，拜使持节、车骑大将军、仪同三司。魏废帝元年，进位骠骑大将军、开府仪同三司。二年，出为成州刺史。魏恭帝元年，进爵龙（来）〔支〕县侯。三年，大将军、安政公史宁随突厥可汗入吐谷浑，令永恩率骑五千镇河、鄯二州，以为边防。孝闵帝践祚，授鄯州刺史，改封沃野县公，增邑一千户。寻转陇右总管府长史。武成元年，迁都督利沙文三州诸军事、利州刺史。时文州蛮叛，永恩率兵击破之。保定元年，入为司会中大夫。二年，复出为陇右总管府长史。宁以佐命元勋封楚国公，请以先封武阳郡三千户益沃野之封，诏许焉。又增邑并前四千五百户。寻卒官，年四十八。赠少保、幽冀等五州诸军事、幽州刺史。谥曰敬。子通嗣。

　　宇文贵字永贵，其先昌黎大棘人也。徙居夏州。父莫豆干。保定中，以贵着勋，追赠柱国大将军、少傅、夏州刺史、安平郡公。贵母初孕贵，梦有老人抱一儿授之曰：「赐尔是子，俾寿且贵。」及生，形类所梦，故以永贵字之。

　　贵少从师受学，尝辍书叹曰：「男儿当提剑汗马以取公侯，何能如先生为博士也！」正光末，破六汗拔陵围夏州，刺史源子雍婴城固守，以贵为统军救之。前后数十战，军中咸服其勇。后送子雍还，贼帅叱干麒麟、薛崇礼等处处屯聚，出兵邀截，贵每奋击，辄破之。除武骑常侍。又从子雍讨葛荣，军败奔邺，为荣所围。贼屡来攻，贵每缒而出战，贼莫敢当其锋。然凶徒寔繁，围久不解。贵乃于地道潜出，北见尔朱荣，陈贼兵势，荣深纳之。因从荣擒葛荣于滏口，加别将。又从元天穆平邢杲，转都督。元颢入洛，贵率乡兵从尔朱荣焚河桥，力战有功。加征虏将军，封革融县侯，邑一千户。除郢州刺史，入为武卫将军、（关）〔合〕内大都督。

　　从魏孝武西迁，进爵化政郡公。大统初，迁右卫将军。贵善骑射，有将率才。太祖又以宗室，甚亲委之。三年，进车骑大将军、仪同三司。与独孤信入洛阳。

　　东魏颍州（刺）〔长〕史贺若统据颍川来降，东魏遣其将尧雄、赵育、是云宝率众二万攻颍。贵自洛阳率步骑二千救之，军次阳翟。雄等已度马桥，去颍川三十里，东魏行台任祥又率众四万余，与雄合。诸将咸以彼众我寡，不可争锋。贵曰：「兵机倚伏，固不可以常理论。古人能以寡制众者，皆由预睹成败，决必然之策耳。吾虽闇于成事，然谓进与贺若合势，为计之上者。请为诸军说之。尧雄等必以为颍川孤危，势非其敌，又谓吾寡弱独进，若悉力以攻颍，必指掌可破。既陷颍川，便与任祥军合，同恶相济，为害更甚。吾今屯兵阳翟，便是入其数内。若贺若一陷，吾辈坐此何为。进据颍川，有城可守。雄见吾入城，出其不意，进则狐疑，退则不可。然后与诸军尽力击之，何往不克。愿勿疑也。」遂入颍川。雄等稍前，贵率千人背城为陈，与雄合战，贵马中流矢，乃短兵步斗。士众用命。雄大败轻走，赵育于陈降，获其辎重，俘万余人，尽放令还。任祥闻雄败，遂不敢进。寻而仪同怡峰率骑五百赴贵，贵乘胜逼祥。祥退保宛陵，追及之。会日暝，结陈相持。明旦合战，俘斩甚多。祥军既败，是云宝亦降。

　　师还。魏文帝在天游园，以金卮置侯上，命公卿射中者，即以赐之。贵一发而中。帝笑曰：「由基之妙，正当尔耳。」进侍中、骠骑大将军、开府仪同三司。历夏岐二州刺史。十六年，迁中外府左长史，进位大将军。

　　宕昌王梁弥定为宗人獠甘所逐，来奔。又有羌酋傍乞铁匆因梁仚定反后，据有渠株川，拥种类数千家，与渭州民郑五丑扇惑诸羌同反，凭险置栅者十余所。太祖令贵与豆卢宁、史宁讨之。贵等擒斩铁匆及五丑。史宁又别击獠甘，破之，乃纳弥定。并于渠株川置岷州。朝廷美其功，遂于粟阪立碑，以纪其绩。

　　魏废帝初，出为岐州刺史。二年，授大都督、兴西盖等六州诸军事、兴州刺史。先是兴州氐反，自贵至州，人情稍定。贵表请于梁州置屯田，数州丰足。三年，诏贵代尉迟迥镇蜀。时隆州人开府李光赐反于盐亭，与其党帛玉成、寇食堂、谯淹、蒲皓、马术等攻围隆州。州人李祏亦聚众反，开府张遁举兵应之。贵乃命开府叱奴兴救隆州，又令开府成亚击祏及遁。势蹙遂降，执送京师。除都督益潼等八州诸军事、益州刺史，就加小司徒。先是蜀人多劫盗，贵乃召任侠杰健者，署为游军二十四部，令其督捕，由是颇息。

　　孝闵帝践阼，进位柱国，拜御正中大夫。武成初，与贺兰祥讨吐谷浑。军还，进封许国公，邑万户。旧爵回封一子。迁大司空，治小冢宰，历大司徒，迁太保。

　　贵好音乐，耽弈碁，留连不倦。然好施爱士，时人颇以此称之。保定之末，使突厥迎皇后。天和二年，还至张掖，薨。赠太傅，谥曰穆。

　　子善嗣。历位开府仪同三司、大将军、柱国、洛州刺史。以罪免，寻复本官，除大宗伯。大象末，进位上柱国。善弟忻，少以父军功赐爵化政郡公。骁勇绝伦，有将帅才略。大象末，位至上柱国，进封英国公。忻弟恺，少好学，颇解属文，杂艺多通，尤精巧思。亦以父军功赐爵双泉县伯。寻袭祖爵安平郡公。起家右侍上士，稍迁御正中大夫。保定中，位至上开府。是云宝、赵育既至，初并拜车骑大将军、仪同三司。宝后累迁至大将军、都督凉甘瓜州诸军、凉州刺史，赐爵洞城郡公。世宗时，吐谷浑侵逼凉州，宝与战不利，遂殁于阵。

　　杨忠，弘农华阴人也。小名奴奴。高祖元寿，魏初，为武川镇司马，因家于神武树颓焉。祖烈，龙骧将军、太原郡守。父祯，以军功除建远将军。属魏末丧乱，避地中山，结义徒以讨鲜于修礼，遂死之。保定中，以忠勋，追赠柱国大将军，少保、兴城郡公。

　　忠美髭髯，身长七尺八寸，状貌瑰伟，武艺绝伦，识量沉深，有将帅之略。年十八，客游泰山。会梁兵攻郡，陷之，遂被执至江左。在梁五年，从北海王颢入洛，除直合将军。颢败，尔朱度律召为帐下统军。及尔朱兆以轻骑自并州入洛阳，忠时预焉。赐爵昌县伯，拜都督，又别封小黄县伯。从独孤信破梁下溠戍，平南阳，并有功。

　　及齐神武举兵内侮，忠时随信在洛，遂从魏孝武西迁，进爵为侯。仍从平潼关，破回洛城。除安西将军、银青光禄大夫。东魏荆州刺史辛纂据穰城，忠从独孤信讨之，纂战败退走。信令忠与都督康洛儿、元长生为前驱，驰至其城，叱门者曰：「今大军已至，城中有应，尔等求活，何不避走！」门者尽散。忠与洛儿、长生乘城而入，弯弓大呼，纂兵卫百余人莫之敢御，斩纂以徇，城中慑服。居半岁，以东魏之逼，与信奔梁。梁武帝深奇之，以为（大）〔文〕德主帅、关外侯。

　　大统三年，与信俱归阙。太祖召居帐下。尝从太祖狩于龙门，忠独当一猛兽，左挟其腰，右拔其舌。太祖壮之。北台谓猛兽为「揜于」，因以字之。从擒窦泰，破沙苑。迁征西将军、金紫光禄大夫，进爵襄城县公。河桥之役，忠与壮士五人力战守桥，敌人遂不敢进。以功除左光禄大夫、云州刺史，兼大都督。又与李远破黑水稽胡，并与怡峰解玉壁围，转洛州刺史。邙山之战，先登陷陈。除大都督，进车骑大将军、仪同三司、散骑常侍。追封母盖氏为北海郡君。寻除都督朔燕显蔚四州诸军事、朔州刺史，加侍中、骠骑大将军、开府仪同三司。及东魏围颍川，蛮帅（日）〔田〕柱清据险为乱，忠率兵讨平之。时侯景渡江，梁武丧败，其西义阳郡守马伯符以下溠城降。朝廷因之，将经略汉、沔，乃授忠都督三荆二襄二广南雍平信随江二郢淅十五州诸军事，镇穰城。以伯符为乡导，攻梁齐兴郡及昌州，皆克之。梁雍州刺史、岳阳王萧察虽称藩附，而尚有贰心。忠自樊城观兵于汉滨，易旗递进，实骑二千，察登楼望之，以为三万也，惧而服焉。

　　梁司州刺史柳仲礼留其长史马岫守安陆，自率兵骑一万寇襄阳。初，梁竟陵郡守孙暠以其郡来附，太祖命大都督符贵往镇之。及仲礼至，暠乃执贵以降。仲礼又进遣其将王叔孙与暠同守。太祖怒，乃令忠帅众南伐。攻梁随郡，克之，获其守将桓和。所过城戍，望风请服。忠乃进围安陆。仲礼闻随郡陷，恐安陆不守，遂驰归赴援。诸将恐仲礼至则安陆难下，请急攻之。忠曰：「攻守势殊，未可卒拔。若引日劳师，表里受敌，非计也。南人多习水军，不闲野战。仲礼回师在近路，吾出其不意，以奇兵袭之，彼怠我奋，一举必克，则安陆不攻自拔，诸城可传檄而定也。」于是选骑二千，衔枚夜进，遇仲礼于淙头。忠亲自陷陈，擒仲礼，悉俘其众。马岫以安陆降，王叔孙斩孙暠，以竟陵降，皆如忠所策。梁元帝遣使送子方略为质，并送载书，请魏以石城为限，梁以安陆为界。乃旋师。进爵陈留郡公。

　　十七年，梁元帝逼其兄邵陵王纶。纶北度，与其前西陵郡守羊思达要随、陆土豪段珍宝、夏侯珍洽，合谋送质于齐，欲来寇掠。汝南城主李素，纶故吏也，开门纳焉。梁元帝密报太祖，太祖乃遣忠督众讨之。诘旦陵城，日昃而克。擒萧纶，数其罪而杀之；并获其安乐侯昉，亦杀之。初，忠之擒柳仲礼，遇之甚厚。仲礼至京师，乃谮忠于太祖，言其在军大取金宝珍玩等。太祖欲覆按之，惜其功高，乃出忠。忠忿恚，悔不杀仲礼。故至此获纶等，并加戮焉。忠间岁再举，尽定汉东之地。宽以御众，甚得新附之心。

　　魏恭帝初，赐姓普六如氏，行同州事。及于谨伐江陵，忠为前军，屯江津，遏其走路。梁人束刃于象鼻以战，忠射之，二象反走。及江陵平，朝廷立萧察为梁（王）〔主〕，令忠镇穰城以为掎角之势。别讨沔曲诸蛮，皆克之。

　　孝闵帝践阼，入为小宗伯。齐人寇东境，忠出镇蒲阪。及司马消难请降，忠与柱国达奚武援之。于是共率骑士五千，人兼马一疋，从间道驰入齐境五百里。前后遣三使报消难而皆不反命。去〔北〕豫州三十里，武疑有变，欲还。忠曰：「有进死，无退生。」独以千骑夜趋城下，四面峭绝，徒闻击柝之声。武亲来，麾数百骑以西。忠勒余骑不动，候门开而入，乃驰遣召武。时齐镇城伏敬远勒甲士二千人据东陴，举烽严警。武惮之，不欲保城，乃多取财帛，以消难及其属先归。忠以三千骑为殿，到洛南，皆解鞍而卧。齐众来追，至于洛北。忠谓将士曰：「但饱食，今在死地，贼必不敢渡水当吾锋。」齐兵阳若渡水，忠驰将击之，齐兵不敢逼，遂徐引而还。武叹曰：「达奚武自是天下健儿，今日服矣！」进位柱国大将军。武成元年，进封随国公，邑万户，别食竟陵县一千户，收其租赋。寻治御正中大夫。

　　保定二年，迁大司空。时朝议将与突厥伐齐，公卿咸曰：「齐氏地半天下，国富兵强。若从漠北入并州，极为险阻，且大将斛律明月未易可当。今欲探其巢窟，非十万不可。」忠独曰：「师克在和不在众，万骑足矣。明月竖子，亦何能为。」三年，乃以忠为元帅，大将军杨纂、李穆、王杰、尔朱敏及开府元寿、田弘、慕容延等十余人皆隶焉。又令达奚武帅步骑三万，自南道而进，期会晋阳。忠乃留敏据什贲，游兵河上。忠出武川，过故宅，祭先人，飨将士，席卷二十余镇。齐人守陉岭之隘，忠纵奇兵奋击，大破之。又留杨纂屯灵丘为后拒。突厥木汗可汗控（也）〔地〕头可汗、步（虽）〔离〕可汗等，以十万骑来会。四年正月朔，攻晋阳。是时大雪数旬，风寒惨烈，齐人乃悉其精锐，鼓噪而出。突厥震骇，引上西山不肯战。众皆失色。忠令其众曰：「事势在天，无以众寡为意。」乃率七百人步战，死者十四五。以武后期不至，乃班师。齐人亦不敢逼。突厥于是纵兵大掠，自晋阳至（栾）〔平〕城七百余里，人畜无孑遗，俘斩甚众。高祖遣使迎劳忠于夏州。及至京师，厚加宴赐。高祖将以忠为太傅，晋公护以其不附己，难之，乃拜总管泾（幽）〔豳〕灵云盐显六州诸军事、泾州刺史。

　　是岁，大军又东伐，晋公护出洛阳，令忠出沃野以应接突厥。时军粮既少，诸将忧之，而计无所出。忠曰：「当权以济事耳。」乃招诱稽胡诸首领，咸令在坐。使王杰盛军容，鸣鼓而至。忠阳怪而问之。杰曰：「大冢宰已平洛阳，天子闻银、夏之间生胡扰动，故使杰就公讨之。」又令突厥使者驰至而告曰：「可汗更入并州，留兵马十余万在长城下，故遣问公，若有稽胡不服，欲来共公破之。」坐者皆惧，忠慰喻而遣之。于是诸胡相率归命，馈输填积。属晋公护先退，忠亦罢兵还镇。又以政绩可称，诏赐钱三十万、布五百疋、谷二千斛。

　　天和三年，以疾还京。高祖及晋公护屡临视焉。寻薨，年六十二，赠太保、同朔等十三州诸军事、同州刺史，本官如故。谥曰桓。子坚嗣。

　　弟整，建德中，开府、陈留郡公，从高祖平齐，殁于并州。以整死王事，诏其子智积袭其官爵。整弟（惠）〔慧〕，大象末，大宗伯、竟陵县公。（惠）〔慧〕弟嵩，以忠勋，赐爵兴城郡公，早卒。嵩弟达，亦以忠勋，爵周郡公。

　　王雄字胡布头，太原人也。父仑以雄（杰）着勋，追赠柱国大将军、少傅、安康郡公。

　　雄仪貌魁梧，少有谋略。永安末，从贺拔岳入关，除征西将军、金紫光禄大夫。魏孝武西迁，授都督，封临贞县伯，邑五百户。大统初，进爵为公，增邑二百户。拜武卫将军，加骠骑将军，增邑八百户，进大都督。寻拜仪同三司，增邑三百户。迁开府仪同三司，加侍中，出为岐州刺史。进爵武威郡公，进位大将军，行同州事。十七年，雄率军出子午谷，围梁上津、魏兴。明年，克之，以其地为东梁州。寻而复叛，又令雄讨之。魏恭帝元年，赐姓可频氏。孝闵帝践阼，授少傅，增邑二千户，进位柱国大将军。武成初，进封庸国公，邑万户。寻出为泾州总管诸军事、泾州刺史。

　　保定四年，从晋公护东征。雄在涂遇病，乃自力而进。至邙山，与齐将斛律明月接战。雄驰马冲之，杀三人，明月退走，雄追之。明月左右皆散，矢又尽，惟余一奴一矢在焉。雄按矛不及明月者丈余，曰：「惜尔不杀得，但任尔见天子。」明月乃射雄，中额，抱马退走，至营而薨。时年五十八。赠使持节、太保、同华等二十州诸军事、同州刺史，谥曰忠。子谦嗣，自有传。史臣曰：太祖接丧乱之际，乘战争之余，发迹平凉，抚征关右。于时外虞孔炽，内难方殷，羽檄交驰，戎轩屡驾。终能荡清逋孽，克固鸿基。虽禀筭于庙谟，实责成于将帅。达奚武等并兼资勇略，（感）〔咸〕会风云。或效绩中权，或立功方面，均分休戚，同济艰难。可谓国之爪牙，朝之御侮者也。而武协规太祖，得隽小（间）〔关〕，周瑜赤壁之谋，贾诩乌巢之策，何能以尚。一言兴邦，斯近之矣。

　





周书卷二十　　列传第十二

王盟贺兰祥尉迟纲叱列伏龟阎庆

　　王盟字子仵，明德皇后之兄也。其先乐浪人。六世祖波，前燕太宰。祖珍，魏黄门侍郎，赠并州刺史、乐浪公。父罴，伏波将军，以良家子镇武川，因家焉。

　　魏正光中，破六汗拔陵攻陷诸镇，盟亦为其所拥。拔陵破后，流寓中山。孝昌初，除积射将军，从萧宝夤西征。宝夤僭逆，盟遂逃匿民间，以观其变。及尔朱天光入关，盟出从之。随贺拔岳为前锋，擒万俟丑奴，平秦陇，常先登力战。拜征西将军、平秦郡守。太祖将讨侯莫陈悦，征盟赴原州以为留后大都督，镇高平。悦平，除原州刺史。

　　魏孝武至长安，封魏昌县公，邑一千户。大统初，复加车骑大将军、仪同三司。三年，征拜司空，寻转司徒。迎魏文帝悼后于茹茹。加侍中，迁太尉。魏文帝东征，以留后大都督行雍州事，节度关中诸军。赵青雀之乱，盟与开府李虎辅魏太子出顿渭北。事平，进爵长乐郡公，增邑并前二千户，赐姓拓（拔）〔王〕氏。东魏侵汾川，围玉壁，盟以左军大都督守蒲阪。军还，迁太保。九年，进位太傅，加开府仪同三司。

　　盟姿度弘雅，仁而泛爱。虽位居师傅，礼冠群后，而谦恭自处，未尝以势位骄人。魏文帝甚尊重之。及有疾，数幸其第，亲问所欲。其见礼如此。大统十一年，薨，赠本官，谥曰孝定。子励，字丑兴，性忠果，有才干。年十七，从太祖入关，及太祖平秦陇，定关中，励常侍从。太祖尝谓之曰：「为将，坐见成败者上也，被坚执锐者次也。」励曰：「意欲兼之。」太祖大笑。寻拜平东将军、散骑常侍，赐爵梁甫县公。大统初，为千牛备身直长、领左右，出入卧内，小心谨肃。魏文帝尝曰：「王励可谓不二心之臣也。」沙苑之役，励以都督领禁兵从太祖。励居左翼，与帐下数十人用短兵接战，当其前者，死伤甚众。励亦被伤重，遂卒于行间，时年二十六。太祖深悼焉。赠使持节、太尉、领尚书令、十州诸军事、雍州刺史，追封咸阳郡公，谥曰忠武。子弼袭爵。尚魏安乐公主，官至抚军将军、大都督、通直散骑常侍。

　　励弟懋，字小兴。盟之西征，以懋尚幼，留在山东。永安中，始入关，与盟相见，遂从征伐。大统初，赐爵安平县子，授扬烈将军。从盟迎魏悼后还，拜城门校尉。魏文帝东征，以抚军将军兼太子左率，留守。俄转右率。历尚食典御、领左右、武卫将军。录前后功，进爵为公，增邑千户，迁右卫将军。于时疆埸交兵，未申丧纪，服齐斩者，并墨缞从事。及盟薨，懋上表辞位，乞终丧制。魏文帝不许。累迁大都督、散骑常侍、使持节、车骑大将军、仪同三司、骠骑大将军、开府仪同三司、侍中、左卫将军、领军将军。

　　懋性温和，小心敬慎。宿卫宫禁，十有余年，勤恪当官，未尝有过。魏文帝甚嘉之。废帝二年，除南岐州刺史，进爵安宁郡公，增邑并前二千户。魏恭帝二年，迁大将军、大都督。后拜小司寇。卒于官。子悦嗣。官至大将军、同州刺史，改封济南郡公。

　　盟兄子显，幼而敏悟，沉静少言。初为太祖帐内都督，累迁奉车都尉、宁朔将军、车骑大将军、仪同三司、燕朔显蔚四州诸军事、燕州刺史、骠骑大将军、开府仪同三司、光禄卿、凤州刺史，赐爵洛邑县公，进位大将军，卒。子谊嗣。谊倜傥有大志，深为高祖所亲委。少历显职，见重于时。位至柱国、平阳郡公。宣帝即位，进封扬国公，拜大司空。大象末，襄州总管、上柱国。

　　贺兰祥字盛乐。其先与魏俱起，有纥伏者，为贺兰莫何弗，因以为氏。其后有以良家子镇武川者，遂家焉。父初真，少知名，为乡闾所重。尚太祖姊建安长公主。保定二年，追赠太傅、柱国、常山郡公。

　　祥年十一而孤，居丧合礼。长于舅氏，特为太祖所爱。虽在戎旅，常博延儒士，教以书传。太祖初入关，祥与晋公护俱在晋阳，后乃遣使迎致之，语在护传。年十七，解褐奉朝请，加威烈将军。祥少有胆气，志在立功。寻擢补都督，恒在帐下。从平侯莫陈悦，又迎魏孝武。以前后功，封抚夷县伯，邑五百户。仍从击潼关，获东魏将薛长孺。又攻回洛城，拔之。还，拜左右直长，进爵为公，增邑并前一千三百户。大统三年，从仪同于谨攻杨氏壁，祥先登，克之。迁右卫将军，加持节、征虏将军。沙苑之役，诏祥留卫京师。后以留守功，增邑八百户。寻除镇西将军。四年，魏文帝东伐，祥领军从战河桥，以功加使持节、大都督。八年，迁车骑大将军、仪同三司、散骑常侍。九年，从太祖与东魏战于邙山，进位骠骑大将军、开府仪同三司，加侍中。

　　十四年，除都督三荆南襄南雍平信江随二郢淅十二州诸军事、荆州刺史，进爵博陵郡公。先是，祥尝行荆州事，虽未期月，颇有惠政，至是重往，百姓安之。由是汉南流民，襁负而至者日有千数。远近蛮夷，莫不款附。祥随机抚纳，咸得其欢心。时盛夏亢阳，祥乃亲巡境内，观政得失。见有发掘古冢，暴露骸骨者，乃谓守令曰：「此岂仁者之为政耶。」于是命所在收葬之，即日澍雨。是岁，大有年。州境先多古墓，其俗好行发掘，至是遂息。
</div>
    <div class="pagination">
<a href="周书_page17.html">上一页</a><span>...</span><a href="周书_page13.html">13</a><a href="周书_page14.html">14</a><a href="周书_page15.html">15</a><a href="周书_page16.html">16</a><a href="周书_page17.html">17</a><span class="current-page">18</span><a href="周书_page19.html">19</a><a href="周书_page20.html">20</a><a href="周书_page21.html">21</a><a href="周书_page22.html">22</a><a href="周书_page23.html">23</a><span>...</span><a href="周书_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
