<!DOCTYPE html>
<html>
<head>
    <meta charset="UTF-8">
    <title>史记四库 - 第 61 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 61 页/共 76 页</h1>
    <div class="content">　　【索隐述赞曰季布季心有声梁楚百金然诺十万致距出守河东股肱是与栾布哭越犯禁见虏赴鼎非寃诚知所处】








　　史记巻一百
　　史记巻一百考证
　　季布栾布列传上将军樊哙曰○汉书匈奴传云陈豨反于代汉兵三十二万哙为上将军与此同本传不载











　　史记巻一百考证
　　钦定四库全书
　　史记巻一百一
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　袁盎鼂错列传第四十一
　　袁盎者楚人也【索隐盎音如周礼盎齐乌浪反】字丝父故为羣盗徙处安陵髙后时盎尝为吕禄舍人及孝文帝即位盎兄哙任盎为中郎【集解如淳曰盎为兄所保任故得为中郎】绛侯为丞【目相】朝罢趋出意得甚上礼之恭常自送之【集解徐广曰自一作目】袁盎进曰陛下以丞相何如人上曰社稷臣盎曰绛侯所谓功臣非社稷臣社稷臣主在与在【集解如淳曰人主在时与共治在时之亊】主亡与亡【集解如淳曰不以主亡而不行其政令索隐如淳説为得】方吕后时诸吕用事擅相王刘氏不绝如带是时绛侯为太尉主兵柄弗能正吕后崩大臣相与共畔诸吕太尉主兵适会其成功所谓功臣非社稷臣丞相如有骄主色陛下谦让臣主失礼窃为陛下不取也后朝上益庄【索隐庄严也】丞相益畏已而绛侯望袁盎曰【正义望怨也】吾与而兄善今儿廷毁我盎遂不谢及绛侯免相之国国人上书告以为反征系清室【集解骃案汉书作请室应劭曰请室请罪之室若今钟下也如淳曰请室狱也若古刑于甸师氏也】宗室诸公莫敢为言唯袁盎明绛侯无罪绛侯得释盎颇有力绛侯乃大与盎结交淮南厉王朝杀辟阳侯居处骄甚袁盎谏曰诸侯大骄必生患可适削地上弗用淮南王益横及棘蒲侯柴武太子谋反事觉治连淮南王淮南王征上因迁之蜀轞车传送袁盎时为中郎将乃谏曰陛下素骄淮南王弗稍禁以至此今又暴摧折之淮南王为人刚如有遇雾露行道死陛下竟为以天下之大弗能容有杀弟之名奈何上弗听遂行之淮南王至雍病死闻上辍食哭甚哀盎入顿首请罪上曰以不用公言至此盎曰上自寛此往事岂可悔哉且陛下有髙世之行者三此不足以毁名上曰吾髙世行三者何事盎曰陛下居代时太后尝病三年陛下不交睫不解衣汤药非陛下口所甞弗进夫曾参以布衣犹难之今陛下亲以王者脩之过曾参孝远矣夫诸吕用事大臣专制然陛下从代乘六乘传驰不测之渊【集解瓒曰大臣共诛诸吕祸福尚未可知故曰不测也】虽贲育之勇不及陛下【集解孟康曰孟贲夏育皆古勇者也索隐尸子云孟贲水行不避蛟龙陆行不避虎兕战国策云夏育叱呼骇三军身死庸夫髙诱曰育卫人为申繻所杀贲音奔】陛下至代邸西向譲天子位者再南靣让天子位者三夫许由一让而陛下五以天下让过许由四矣且陛下迁淮南王欲以苦其志使改过有司衞不谨故病死于是上乃解曰将奈何盎曰淮南王有三子唯在陛下耳于是文帝立其三子皆为王盎由此名重朝廷袁盎常引大体忼慨宦者赵同【集解徐广曰汉书作谈字】以数幸常害袁盎袁盎患之盎兄子种为常侍骑持节夹乘【索隐案汉书旧仪云持节夹乘舆骑从者则云常侍骑也】说盎曰【集解徐广曰説一作谋】君与鬬廷辱之使其毁不用孝文帝出赵同参乘袁盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯余人载于是上笑下赵同赵同泣下车文帝从覇陵上欲西驰下峻阪袁盎骑并车擥辔上曰将军怯邪盎曰臣闻千金之子坐不垂堂【索隐案张楫云恐檐瓦堕中人或云临堂边垂恐堕坠也】百金之子不骑衡【集解徐广曰一作行骃案服防曰自惜身不骑衡如淳曰骑倚也衡楼殿边栏楯也韦昭曰衡车衡索隐衡木行马也如淳云骑音于岐反韦昭曰骑音竒案诸家説如淳为长如云栏楯者案纂要云宫殿四靣栏纵者云栏横者云楯是也】圣主不乘危而徼幸今陛下骋六騑【集解如淳曰六马之疾若飞】驰下峻山如有马惊车败陛下纵自轻柰髙庙太后何上乃止上幸上林皇后愼夫人从其在禁中常同席坐及坐郎署长布席【正义苏林云郎署丄林中直卫之署】袁盎引郤愼夫人坐【集解如淳曰盎时为中郎将天子幸署豫设供待之故得郤慎夫人坐】愼夫人怒不肯坐上亦怒起入禁中盎因前说曰臣闻尊卑有序则上下和今陛下既已立后愼夫人乃妾妾主岂可与同坐哉且陛下幸之即厚赐之陛下所以为愼夫人适所以祸之陛下独不见人彘乎【集解张晏曰戚夫人】于是上乃说召语愼夫人愼夫人赐盎金五十斤然袁盎亦以数直谏不得久居中调为陇西都尉【集解如淳曰调选】仁爱士卒士卒皆争为死迁为齐相徙为吴相辞行种谓盎曰呉王骄日久国多奸今苟欲劾治彼不上书告君即利劒刺君矣南方卑湿君能日饮毋苛时说王曰毋反而已如此幸得脱盎用种之计吴王厚遇盎盎告归道逢丞相申屠嘉下车拜谒丞相从车上谢袁盎袁盎还愧其吏乃之丞相舍上谒求见丞相丞相良久而见之盎因跪曰愿请闲丞相曰使君所言公事之曹与长史掾议吾且奏之即私邪吾不受私语袁盎即跪说曰君为丞相自度孰与陈平绛侯丞相曰吾不如袁盎曰善君即自谓不如夫陈平绛侯辅翼髙帝定天下为将相而诛诸吕存刘氏君乃为材官蹶张迁为队率积功至淮阳守非有竒计攻城野战之功且陛下从代来每朝郎官上书疏未尝不止辇受其言言不可用置之言可受采之未尝不称善何也则欲以致天下贤士大夫上日闻所不闻明所不知日益圣智君今自闭钳天下之口而日益愚夫以圣主责愚相君受祸不久矣丞相乃再拜曰嘉鄙野人乃不知将军幸敎引入与坐为上客盎素不好鼂错鼂错所居坐盎去盎坐错亦去两人未尝同堂语及孝文帝崩孝景帝即位鼂错为御史大夫使吏案袁盎受吴王财物抵罪诏赦以为庶人吴楚反闻鼂错谓丞史曰【集解如淳曰百官表御史大夫有两丞丞史丞相史也】夫袁盎多受吴王金钱专为蔽匿言不反今果反欲请治盎宜知计谋丞史曰事未发治之有绝【集解如淳曰亊未发之时冶之乃有所絶索隐案谓有绝吴反心也】今兵西乡治之何益且袁盎不宜有谋【集解如淳曰盎大臣不宜有奸谋】鼂错犹与未决人有告袁盎者袁盎恐夜见窦婴为言呉所以反者愿至上前口对状窦婴入言上上乃召袁盎入见鼂错在前及盎请辟人赐间错去固恨甚袁盎具言吴所以反状以错故独急斩错以谢吴吴兵乃可罢其语具在吴事中使袁盎为太常窦婴为大将军两人素相与善逮吴反诸陵长者长安中贤大夫争附两人车随者日数百乘及鼂错已诛袁盎以太常使吴吴王欲使将不肯欲杀之使一都尉以五百人围守盎军中袁盎自其为吴相时尝有从史从史甞盗爱盎侍儿【集解文頴曰婢也】盎知之弗泄遇之如故人有告从史言君知尔与侍者通乃亡归袁盎驱自追之遂以侍者赐之复为从史及袁盎使吴见守从史适为守盎校尉司马乃悉以其装赍置二石醇醪会天寒士卒饥渴饮酒醉西南陬卒皆卧司马夜引袁盎起曰君可以去矣吴王期旦日斩君盎弗信曰公何为者司马曰臣故为从史盗君侍儿者盎乃惊谢曰公幸有亲【集解文頴曰言汝有亲老】吾不可以累公司马曰君第去臣亦且亡避吾亲【集解如淳曰藏匿吾亲不使遇害也索隐案张晏云辟隐也言自隐辟我亲不拟遇祸也】君何患乃以刀决张道【集解如淳曰夬开当所从亡者之道张音帐索隠案帐军幕也决之以出也】从醉卒直隧出司马与分背袁盎解节毛怀之【集解如淳曰不欲令人见也】杖歩行七八里明见梁骑骑驰去【集解又頴曰梁骑击吴楚者也或曰得梁马驰去也】遂归报吴楚已破上更以王元子平陆侯礼为楚王袁盎为楚相尝上书有所言不用袁盎病免居家与闾里浮沈相随行鬬鸡走狗雒阳剧孟甞过袁盎盎善待之安陵富人有谓盎曰吾闻剧孟博徒【集解如淳曰博荡之徒或曰博戏之徒】将军何自通之盎曰剧孟虽博徒然母死客送葬车千余乘此亦有过人者且缓急人所有夫一旦有急叩门不以亲为解【集解张晏曰不语云亲不听也瓒曰凡人之于赴难济危多以有父母为解而孟兼行之索隐案谓不以亲为辞也今此云解者亦谓不以亲在而自解】不以存亡为辞天下所望者独季心剧孟耳今公常从数骑【集解徐广曰常一作详】一旦有缓急宁足恃乎骂富人弗与通诸公闻之皆多袁盎袁盎虽家居景帝时时使人问筹策梁王欲求为嗣袁盎进说其后语塞【索隐邹氏云塞当作露非也案以盎言不宜立弟之义其后立梁王之语塞絶也】梁王以此怨盎曾使人刺盎刺者至关中问袁盎诸君誉之皆不容口乃见袁盎曰臣受梁王金来刺君君长者不忍刺君然后刺君十余曹【集解如淳曰曹軰】备之袁盎心不乐家又多怪乃之掊生所问占【集解徐广曰掊一作服骃案文颖曰掊音陪秦时贤士善术者索隐韦昭云掊姓也】还梁刺客后曹辈果遮刺杀盎安陵郭门外
　　鼂错者颍川人也【索隐鼂音朝错音厝一如字读案鼂氏出南阳今西鄂鼂氏自谓子鼂之后也】学申商刑名于轵张恢先所【集解徐广曰先即先生索隐轵县人张恢先生所学申商之法】与雒阳宋孟及刘礼同师以文学为太常掌故【集解应劭曰掌故百石吏主故事索隐服防云百石卒吏汉旧仪云太常博士弟子试射策中甲科补郎中乙科补掌故也】错为人陗直刻深【集解韦昭曰术岸髙曰陗瓒曰陗峻索隐按韦昭注本无术字或云术道路也陗音七笑反】孝文帝时天下无治尚书者独闻济南伏生故秦博士治尚书年九十余老不可征乃诏太常使人往受之太常遣错受尚书伏生所【正义卫宏诏定古文尚书序云徴之老不能行遣太常掌故鼂错往读之年九十余不能正言言不可晓使其女传言敎错齐人语多与颍川异错所不知者几十二三畧以其意属读而已也】还因上便宜事以书称説诏以为太子舍人门大夫家令【集解服防曰太子称家瓒曰茂陵书太子家令秩八百石】以其辩得幸太子太子家号曰智嚢数上书孝文时言削诸侯事及法令可更定者书数十上孝文不听然竒其材迁为中大夫当是时太子善错计防袁盎诸大功臣多不好错景帝即位以错为内史错常数请闲言事輙听宠幸倾九卿【集解徐广曰九一作公】法令多所更定丞相申屠嘉心弗便力未有以伤内史府居太上庙壖中门东出不便错乃穿两门南出凿庙壖垣【索隐壖音乃乱反谓墙外之短垣也又音而缘反】丞相嘉闻大怒欲因此过为奏请诛错错闻之即夜请闲具为上言之丞相奏事因言错擅凿庙垣为门请下廷尉诛上曰此非庙垣乃壖中垣【正义上人缘反石壖者庙内垣外游地也】不致于法丞相谢罢朝怒谓长史曰吾当先斩以闻乃先请为儿所卖固误丞相遂发病死错以此愈贵迁为御史大夫请诸侯之罪过削其地【集解徐广曰一云言景帝曰诸侯或连数郡非古之制非久长策不便请削之上令公卿云云】收其枝郡奏上上令公卿列侯宗室集议莫敢难独窦婴争之由此与错有郤错所更令三十章诸侯皆諠哗疾鼂错错父闻之从颍川来谓错曰上初即位公为政用事侵削诸侯别疏人骨肉人口议多怨公者【集解徐广曰议一作讙】何也鼂错曰固也不如此天子不尊宗庙不安错父曰刘氏安矣而鼂氏危矣吾去公归矣遂饮药死曰吾不忍见祸及吾身死十余日吴楚七国果反以诛错为名及窦婴袁盎进説上令鼂错衣朝衣斩东市鼂错已死谒者仆射邓公【正义汉书作邓先孔文祥云名先】为校尉击吴楚军为将还上书言军事谒见上上问曰道军所来【集解如淳曰道路从吴军所来也瓒曰道由也】闻鼂错死吴楚罢不邓公曰吴王为反数十年矣发怒削地以诛错为名其意非在错也且臣恐天下之士噤口不敢复言也【索隐禁音其锦反又音其禁反】上曰何哉邓公曰夫鼂错患诸侯彊大不可制故请削地以尊京师万世之利也计画始行卒受大戮内杜忠臣之口外为诸侯报仇臣窃为陛下不取也于是景帝黙然良久曰公言善吾亦恨之乃拜邓公为城阳中尉邓公成固人也【正义梁州成固县也括地志曰成固故城在梁州成固县东六里汉成固城也】多竒计建元中上招贤良公卿言邓公时邓公免起家为九卿一年复谢病免归其子章以脩黄老言显于诸公间
　　太史公曰袁盎虽不好学亦善傅会仁心为质引义忼遭孝文初立资适逢世【集解张晏曰资才也适値其世得骋其才】时以变易【集解张晏曰谓景帝立】及吴楚一説説虽行哉然复不遂好声矜贤竟以名败鼂错为家令时数言事不用后擅权多所变更诸侯发难不急匡救欲报私讐反以亡躯语曰变古乱常不死则亡岂错等谓邪
　　【索隐述赞曰袁盎公直亦多附会揽辔见重却席翳頼鼂错建策屡陈利害尊主卑臣家危国泰悲彼二子名立身败】










　　史记巻一百一
　　史记巻一百一考证
　　袁盎鼂错列传主亡与亡集解如淳曰不以主亡而不行其政令索隐如淳説为得○徐孚远曰主亡与亡言尽节致命也如説甚疎索隐亦失之
　　百金之子不骑衡○水经注作立不倚衡
　　调为陇西都尉集解如淳曰调选○顾炎武曰此今日调官字所本调有更易之意犹琴瑟之更张乃调也如淳训为选未尽
　　袁盎即跪説曰○余有丁曰按汉书作起説是今史本多作跪其义难通【臣照】按古人席地坐故起即跪余説非是
　　错所更令三十章○汉艺文志法家鼂错三十一篇



　　史记卷一百一考证
　　钦定四库全书
　　史记巻一百二
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　张释之冯唐列传第四十二
　　张廷尉释之者堵阳人也【索隐韦昭堵音赭又音如字地名属南阳正义应劭曰哀帝改为顺阳水东南入蔡括地志云顺阳故城在邓州穰县西三十里椘之郇邑也及苏秦传云楚北有郇阳并谓此也】字季有兄仲同居以訾为骑郎【集解苏林曰雇钱若出谷也如淳曰汉仪注訾五百万得为常侍郎索隐訾音子移反字苑云訾积财也】事孝文帝十岁不得调无所知名释之曰久宦减仲之产不遂欲自免归中郎将袁盎知其贤惜其去乃请徙释之补谒者【正义百官表云谒者掌宾赞受事员十七人秩比六百石也】释之既朝毕因前言便宜事文帝曰卑之毋甚髙论令今可施行也【索隐案卑下也欲令卑下其志无甚髙谈论且但令依今时事语无説古逺也】于是释之言秦汉之闲事秦所以失而汉所以兴者久之文帝称善乃拜释之为谒者仆射释之从行登虎圏【正义求远反】上问上林尉诸禽兽簿【索隐汉书表上林有八丞十二尉百官志云尉秩三百石】十余问尉左右视尽不能对虎圏啬夫【正义掌虎圈百官表有乡啬夫此其类也】从旁代尉对上所问禽兽簿甚悉欲以观其能口对响应无穷者文帝曰吏不当若是耶尉无頼【集解张娄曰才无可恃】乃诏释之拜啬夫为上林令释之久之前曰陛下以绛侯周勃何如人也上曰长者也又复问东阳侯张相如何如人也上复曰长者释之曰夫绛侯东阳侯称为长者此两人言事曾不能出口岂斆此啬夫谍谍【集解晋灼曰音牒索隐汉书作喋喋喋喋多言也】利口捷给哉且秦以任刀笔之吏吏争以亟疾苛察相高然其敝徒文具耳【索隐案谓空具其文而无其实】无恻隐之实以故不闻其过陵迟而至于二世天下土崩今陛下以啬夫口辩而超迁之臣恐天下随风靡靡争为口辩而无其实且下之化上疾于景响举错不可不审也文帝曰善乃止不拜啬夫上就车召释之参乘徐行问释之秦之敝具以质言【集解如淳曰质诚也】至宫上拜释之为公车令顷之太子与梁王共车入朝不下司马门【集解如淳曰宫衞令诸出入殿门公车司马门乘轺传者皆下不如令罚金四两】于是释之追止太子梁王无得入殿门遂劾不下公门不敬奏之薄太后闻之文帝免冠谢曰敎儿子不谨薄太后乃使使承诏赦太子梁王然后得入文帝由是竒释之拜为中大夫顷之至中郎将从行至霸陵居北临厠【集解李竒曰霸陵北头厠近霸水帝登其上以逺望也如淳曰居髙临垂边曰厠也苏林曰厠边侧也韦昭曰髙岸夹水为厠索隐刘氏厠音初吏反包恺音侧义亦两通】是时慎夫人从上指示愼夫人新丰道曰此走邯郸道也【集解张晏曰愼夫人邯郸人也如淳曰走音奏趋也索隐案走犹向也】使愼夫人鼓瑟上自倚瑟而歌【集解骃案汉书音义曰声气依倚瑟也书曰声依永索隐倚于绮反案谓歌声合于瑟声相依倚也】意惨凄悲怀顾谓羣臣曰嗟乎以北山石为椁【正义顔师古云美石出京师北山今宜州石是】用纻絮斮陈蕠漆其间【集解徐广曰斮一作错骃案汉书音义曰斮絮以漆着其间也索隐纻音竹吕反絮音息虑反斮音侧畧反蕠音女居反案斮陈蕠以漆着其间也】岂可动哉左右皆曰善释之前进曰使其中有可欲者虽锢南山犹有郄【集解张晏曰锢铸也帝北向故云北山廻顾南向故云南山索隐案大顔云北山青石肌理细宻堪为椑椁至今犹然故秦本纪云作阿房作郦山发北山石椁乃写是也故帝欲北山之石为椁取其精牢释之荅言但使薄葬冢中无可贪虽无石椁有何忧焉若使厚葬冢中有物虽井锢南山犹为人所发掘也言南山者取其髙厚之意张晏殊失其防也】使其中无可欲者虽无石椁又何戚焉文帝称善其后拜释之为廷尉顷之上行出中渭桥【集解张晏曰在渭桥中路瓒曰中渭桥两岸之中索隐张晏臣瓒之说皆非也案今渭桥有三所一所在城西北咸阳路曰西渭桥一所在东北髙陵路曰东渭桥其中渭桥在故城之北也】有一人从桥下走出乘舆马惊于是使骑捕属之廷尉释之治问曰县人来【集解如淳曰长安县人】闻跸匿桥下久之以为行已过即出见乘舆车骑即走耳廷尉奏当一人犯跸当罚金【集解如淳曰乙令跸先至而犯者罚金四两跸止行人索隐崔浩云当谓处其罪也案百官志云廷尉掌平刑罚奏当所应郡国谳疑罪皆处当以报之也】文帝怒曰此人亲惊吾马吾马頼柔和令他马固不败伤我乎而廷尉乃当之罚金释之曰法者天子所与天下公共也【索隐小顔云公谓不私也】今法如此而更重之是法不信于民也且方其时上使立诛之则已今既下廷尉廷尉天下之平也一倾而天下用法皆为轻重民安所错其手足唯陛下察之良久上曰廷尉当是也其后有人盗髙庙坐前玉环捕得文帝怒下廷尉廷尉治释之案律盗宗庙服御物者为奏奏当弃市上大怒曰人之无道乃盗先帝庙器吾属廷尉者欲致族之而君以法奏之【索隐案以法者谓依律以断也】非吾所以共承宗庙意也释之免冠顿首谢曰法如是足也【集解徐广曰足一作止也】且罪等【集解如淳曰俱死罪也盗玉环不若盗长陵土之逆也】然以逆顺为差今盗宗庙器而族之有如万分之一假令愚民取长陵一抔土【集解张晏曰不欲指言故以取土譬也索隐杯音歩侯反案礼运云污尊而抔饮郑氏云抔手掬之字从手字本或作杯言一勺一抔两音并通又音普反坯者塼之未烧之名也张晏云不欲指言故以取土譬者盖不欲言盗开长陵及侵柩恐伤廹切先帝故也】陛下何以加其法乎久之文帝与太后言之乃许廷尉当是时中尉条侯周亚夫与梁相山都侯王恬开【集解徐广曰一作闲汉书作啓啓者景帝讳也故或为开】见释之持议平乃结为亲友张廷尉由此天下称之后文帝崩景帝立释之恐【索隐景帝为大子时与梁王入朝不下司马门释之曾奏劾故恐也】称病欲免去惧大诛至欲见谢则未知何如用王生计卒见谢景帝不过也王生者善为黄老言处士也尝召居廷中三公九卿尽会立王生老人曰吾韤解【正义上万越反下闲买反】顾谓张廷尉为我结韤【索隐结音如字又音计】释之跪而结之既已人或谓王生曰独奈何廷辱张廷尉使跪结韤王生曰吾老且贱自度终无益于张廷尉张廷尉方今天下名臣吾故聊辱廷尉使跪结韤欲以重之诸公闻之贤王生而重张廷尉张廷尉事景帝岁余为淮南王相犹尚以前过也久之释之卒其子曰张挚字长公官至大夫免以不能取容当世故终身不仕【索隐谓性公直不能曲屈见容于当世故至免官不仕也】
　　冯唐者其大父赵人父徙代汉兴徙安陵唐以孝着为中郎署长【集解应劭曰此云孝子郎也或曰以至孝闻索隐案谓为郎署之长也】事文帝文帝辇过【索隐过音戈谓文帝乘辇过郎署也】问唐曰父老何自为郎【索隐案崔浩云自从也帝询唐何从为郎又小顔云年老矣何乃自为郎怪之也】家安在唐具以实对文帝曰吾居代时吾尚食监髙祛数为我言赵将李齐之贤战于钜鹿下今吾每饭意未尝不在钜鹿也【集解张晏曰每食念监所説李齐在钜鹿时】父知之乎唐对曰尚不如廉颇李牧之为将也上曰何以唐曰臣大父在赵时为官卒将【集解徐广曰一云官士将骃案晋灼曰百人为彻行亦皆师将也索隐案国语阖闾卒百人为彻行行头皆官师贾逵云百人为一队也官师队大夫也】善李牧臣父故为代相善赵将李齐知其为人也上既闻亷颇李牧为人良【集解如淳曰良善也】说而搏髀曰嗟乎吾独不得廉颇李牧时为吾将吾岂忧匈奴哉唐曰主臣【索隐案乐彦云人臣进对前称主臣犹上书前云昧死案志林云冯唐面折万乘何言不惧主臣为惊怖其言益着也又魏武谓陈琳云卿为本初檄何乃上及父祖琳谢曰主臣益明主臣是惊怖也解己见前篇】陛下虽得廉颇李牧弗能用也上怒起入禁中良久召唐让曰公柰何众辱我独无闲处乎唐谢曰鄙人不知忌讳当是之时匈奴新大入朝那【索隐上音朝遥反下音乃何反县名属河西安定正义在原州百泉县西北十里汉朝那县是也】杀北地都尉昻【正义北地郡今宁州也索隐案都尉姓孙】上以胡宼为意乃卒复问唐曰公何以知吾不能用廉颇李牧也唐对曰臣闻上古王者之遣将也跪而推毂曰阃以内者【集解韦昭曰此郭门之阃也门中橛曰阃索隐橛音其月反正义阃音苦本反谓门限也】寡人制之阃以外者将军制之军功爵赏皆决于外归而奏之此非虚言也臣大父言李牧为赵将居边军市之租皆自用飨士【索隐案谓军中立市市有税税即租也】赏赐决于外不从中扰也委任而责成功故李牧乃得尽其智能遣选车千三百乘【索隐案六韬书云有选车之法十】彀骑万三千【索隐如淳云彀音搆彀骑张弓之骑也】百金之士十万【集解服防曰良士直百金也或曰直百金言重索隐晋灼云百金言其贵重也注云或者服晋之説也刘氏云其功可赏百金者事见管子及小尔雅】是以北逐单于破东胡灭澹林【集解徐广曰澹一作襜索隐崔浩云东胡乌丸之先也国在匈奴东故云东胡澹音丁甘反一本作防褴】西抑彊秦南友韩魏当是之时赵几霸【索隐几音祈】其后会赵王迁立其母倡也【索隐案列女传云邯郸之倡也正义赵幽王母乐家之女也】王迁立乃用郭开谗卒诛李牧【索隐案开是赵王宠臣战国策云秦多与开金使为反间】令顔聚代之【索隐聚音似喻反汉书作最最本齐将】是以兵破士北为秦所禽灭今臣窃闻魏尚为云中守【集解骃案汉书曰尚槐里人也正义云中郡故城在胜州楡林县东北三十里】其军市租尽以飨士卒私养钱【集解服防曰私廪假钱索隐案汉书市肆租税之入为私奉养服防云私廪假钱是也或云官所别廪给也】五日一椎牛飨宾客军吏舍人【索隐椎音直追反击也】是以匈奴逺避不近云中之塞虏曾一入尚率车骑击之所杀甚众夫士卒尽家人子【索隐案谓庶人之家子也】起田中从军安知尺籍伍符【集解如淳曰汉军法曰吏卒斩首以尺籍书下县移郡令人故行不行夺劳二岁伍符亦什五之符约节度也或曰以尺简书故曰尺籍也索隐案尺籍者谓书其斩首之功于一尺之板伍符者命军人伍伍相保不容奸诈也故行不行谓故命人行而身不自行夺劳一岁也故与雇同】终日力战斩首捕虏上功莫府【索隐案莫训大也又崔浩云古者出征为将治无常处以幕为府舍故云莫府莫当为幕古字少耳】一言不相应【索隐应音乙陵反谓数不同也】文吏以法绳之其赏不行而吏奉法必用臣愚以为陛下法太明赏太轻罚太重且云中守魏尚坐上功首虏差六级陛下下之吏削其爵罚作之由此言之陛下虽得亷颇李牧弗能用也【集解骃案班固称扬子曰孝文帝亲诎帝尊以信亚夫之军曷为不能用颇牧彼将有激】臣诚愚触忌讳死罪死罪文帝说是日令冯唐持节赦魏尚复以为云中守而拜唐为车骑都尉主中尉及郡国车士【集解服防曰车战之士】七年景帝立以唐为楚相免武帝立求贤良举冯唐唐时年九十余不能复为官乃以唐子冯遂为郎遂字王孙亦竒士与余善
　　太史公曰张季之言长者守法不阿意冯公之论将率有味哉有味哉语曰不知其人视其友二君之所称诵可着廊庙书曰不偏不党王道荡荡不党不偏王道便便【集解徐广曰一作辨】张季冯公近之矣
　　【索隐述赞曰张季未偶见识袁盎太子惧法啬夫无状惊马罚金盗环悟上冯公白首味哉论将因对李齐收功魏尚】










　　史记卷一百二
　　史记卷一百二考证
　　张释之冯唐列传用纻絮斮陈蕠漆其间○蕠集韵音袽黏着也汉书水经注皆去此字
　　下廷尉廷尉治○凌稚隆曰一本无重廷尉字
　　假令愚民取长陵一抔土索隐郑氏云抔手掬之字从手字本或作杯言一勺一抔两音并通又音普廻反抔者塼之未烧之名也○师古汉书注云其字从手今学者读抔为杯勺之杯非也抔非应盛土之物也其意盖讥郑氏又音普廻反则字当从土坏与抔不通
　　王迁立乃用郭开防○【臣照】按上文云其后会赵王迁立其母倡也然则此句立字乃衍文
　　主中尉及郡国车士○车疑骑字之误


　　史记卷一百二考证
　　钦定四库全书
　　史记卷一百三
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　万石张叔列传第四十三
　　万石君【正义以父及四子皆二千石故号奋为万石君】名奋其父赵人也【正义洺州邯郸本赵国都】姓石氏赵亡徙居温【正义故温城在懐州温县三十里汉县在也】髙祖东击项籍过河内时奋年十五为小吏侍髙祖髙祖与语爱其恭敬问曰若何有对曰奋独有母不幸失明家贫有姊能鼓琴髙祖曰若能从我乎曰愿尽力于是髙祖召其姊为美人以奋为中涓【正义顔师古云中涓官名居中而涓洁也如淳曰主通书谒出入命也】受书谒徙其家长安中戚里【索隐小顔云于上有姻戚者皆居之故名其里为戚里长安记戚里在城内】以姊为美人故也其官至孝文时积功劳至大中大夫无文学恭谨无与比文帝时东阳侯张相如为太子太傅免选可为傅者皆推奋奋为太子太傅及孝景即位以为九卿廹近惮之【集解张晏曰以其恭敬履度故难之】徙奋为诸侯相奋长子建次子甲次子乙【集解徐广曰一作仁正义顔师古云史失其名故云甲乙耳非其名也】次子庆皆以驯行孝谨【集解徐广曰驯一作训索隐驯音廵】官皆至二千石于是景帝曰石君及四子皆二千石人臣尊宠乃集其门号奋为万石君孝景帝季年万石君以上大夫禄归老于家以岁时为朝臣过宫门阙万石君必下车趋见路马必式焉子孙为小吏来归谒万石君必朝服见之不名子孙有过失不谯让为便坐对案不食【索隐谯音才笑反谯让责让也为音于伪反便音婢绵反盖谓为之不处正室别坐他处故曰便坐坐音如座便坐非正坐处也故王者所居有便殿便房义亦然也又音婢见反亦通】然后诸子相责因长老肉袒固谢罪改之乃许子孙胜冠者在侧虽燕居必冠申申如也僮仆防防如也【集解晋灼曰防许愼曰古欣字韦昭曰声和貌也】唯谨上时赐食于家必稽首俯伏而食之如在上前其执丧哀戚甚悼子孙遵敎亦如之万石君家以孝谨闻乎郡国虽齐鲁诸儒质行皆自以为不及也建元二年郎中令王臧以文学获罪【正义百官表云郎中令秦官掌居宫殿门户武帝太初元年更名光禄勲也】皇太后以为儒者文多质少今万石君家不言而躬行乃以长子建为郎中令少子庆为内史【正义百官表云内史周官秦因之掌治京师景帝分置左内史武帝大初元年更名京兆尹左内史名左冯翊也】建老白首万石君尚无恙建为郎中令每五日洗沐归谒亲【集解文頴曰郎五日一下正义孔文祥云建为郎中令即光禄勲九卿之职也直五日一下也按五日一下直洗沐】入子舍【索隐案刘氏谓小房内非正堂也小顔以为诸子之舍若今诸房也】窃问侍者取亲中裙厠牏身自浣涤【集解徐广曰牏筑垣短板也音住厠牏谓厠溷垣墙建隐于其侧浣涤也一读牏为窦窦音豆言建又自洗荡侧窦侧窦泻除秽恶之穴也吕静曰楲窬亵器也音威豆骃案苏林曰牏音投贾逵解周官楲虎子也窬行清也孟康曰厠行清窬行中受粪者也东南人谓凿木空中如曹谓之窬晋灼曰今世谓反闭小袖衫为侯窬厠此最厠近身之衣也索隐案亲谓父也中裙近身衣也徐广云牏短板以筑厠墙未知其义何从恐非也】复与侍者不敢令万石君知以为常建为郎中令事有可言屏人恣言极切至廷见如不能言者是以上乃亲尊礼之万石君徙居陵里【集解徐广曰陵一作邻索隐小顔云陵里里名在茂陵非长安之戚里也正义茂陵邑中里也茂陵故城汉茂陵县也在雍州始平县东北二十里】内史庆醉归入外门不下车万石君闻之不食庆恐肉袒请罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆庆及诸子弟入里门趋至家万石君以元朔五年中卒长子郎中令建哭泣哀思扶杖乃能行歳余建亦死诸子孙咸孝然建最甚甚于万石君建为郎中令书奏事事下建读之曰误书马字与尾当五今乃四不足一【集解服虔曰作马字下曲而五建时上事误作四正义顔师古云马字下曲者尾并四防为四足凡五】上谴死矣甚惶恐其为谨愼虽他皆如是万石君少子庆为太仆御出上问车中几马庆以策数马毕举手曰六马庆于诸子中最为简易矣【正义汉书庆为太仆御出上问车中几马庆以策数马毕举手曰六马按庆于兄弟最为简易矣然犹如此也】然犹如此为齐相举齐国皆慕其家行不言而齐国大治为立石相祠元狩元年上立太子选羣臣可为傅者庆自沛守为太子太傅七岁迁为御史大夫元鼎五年秋丞相有罪罢【集解骃案赵周坐酎金免索隐案汉书而知也】制诏御史万石君先帝尊之子孙孝其以御史大夫庆为丞相封为牧邱侯是时汉方南诛两越东击朝鲜北逐匈奴西伐大宛中国多事天子廵狩海内脩上古神祠封禅兴礼乐公家用少桑羊等致利王温舒之属峻法儿寛等推文学至九卿更进用事事不关决于丞相丞相醇谨而已在位九岁无能有所匡言尝欲请治上近臣所忠九卿减宣罪【集解服防曰音减损之减】不能服反受其过赎罪元封四年中关东流民二百万口无名数者四十万【索隐案小顔云无名数若今之无户籍】公卿议欲请徙流民于边以适之上以为丞相老谨不能与其议乃赐丞相告归而案御史大夫以下议为请者丞相慙不任职乃上书曰庆幸得待罪丞相罢驽无以辅治城郭仓库空虚民多流亡罪当伏斧质上不忍致法愿归丞相侯印乞骸骨归避贤者路天子曰仓廪既空民食流亡而君欲请徙之摇荡不安动危之而辞位君欲安归难乎【索隐难音乃弹反言欲归于何人】以书让庆庆甚慙遂复视事庆文深审谨然无他大略为百姓言后三岁余太初二年中丞相庆卒谥为恬侯庆中子徳庆爱用之上以德为嗣代侯后为太常坐法当死赎免为庶人庆方为丞相诸子孙为吏更至二千石者十三人及庆死后稍以罪去孝谨益衰矣
　　建陵侯卫绾者代大陵人也【正义括地志云汉建陵县故城在沂州丞县界也索隐按地里志大陵县名正义括地志云大陵县城在并州文水县北十三里按代王是时都中都大陵属马故言代大陵人也】绾以戏车为郎【集解应劭曰能左右超乘也如淳曰栎机轊之类索隐案今亦有弄车之戏是也栎音厯谓超逾之也轊音衞谓车轴头也】事文帝功次迁为中郎将醇谨无他孝景为太子时召上左右饮而绾称病不行【集解张晏曰恐文帝谓豫有二心以事太子】文帝且崩时属孝景曰绾长者善遇之及文帝崩景帝立岁余不谯呵绾【索隐谯呵音谁何犹借访也一曰谯呵者责让也不谯呵者言不嗔责衞绾也】绾日以谨力景帝幸上林诏中郎将参乘还而问曰君知所以得参乘乎绾曰臣从车士幸得以功次迁为中郎将不自知也上问曰吾为太子时召君君不肯来何也对曰死罪实病上赐之劒绾曰先帝赐臣劒凡六劒不敢奉诏上曰劒人之所施易独至今乎【集解如淳曰施读曰移言劒者人之所好故多数移易贸换之也索隐施音移易音亦】绾曰具在上使取六劒劒尚盛未甞服也郎官有谴常蒙其罪不与他将争有功常让他将上以为亷忠实无他肠【索隐案小顔云心肠之内无他恶也】乃拜绾为河间王太傅吴楚反诏绾为将将河间兵击吴楚有功拜为中尉三岁以军功孝景前六年中封绾为建陵侯其明年上废太子诛栗卿之属【集解苏林曰栗太子舅也如淳曰栗氏亲属也卿其名也索隐栗姬之族也正义顔师古云太子废为临江王故诛其外家亲属也】上以为绾长者不忍乃赐绾告归而使郅都治捕栗氏既已上立胶东王为太子召绾拜为太子太傅久之迁为御史大夫五岁代桃侯舍为丞相【正义故桃城在渭州胙城县东三十里刘舍所封】朝奏事如职所奏【索隐以言但守职分而已不别有所奏议也】然自初官以至丞相终无可言天子以为敦厚可相少主尊宠之赏赐甚多为丞相三岁景帝崩武帝立建元年中丞相以景帝疾时诸官囚多坐不辜者而君不任职免之其后绾卒子信代坐酎金失侯
　　塞侯直不疑者南阳人也【索隐案塞国名今桃林之塞也直姓也不疑名也与隽不疑同字正义塞音先代反古塞国今陜州桃林县以西至潼关皆桃林塞地也】为郎事文帝其同舍有告归误持同舍郎金去已而金主觉妄意不疑【索隐谓妄疑其盗取将也】不疑谢有之买金偿而告归者来而归金而前郎亡金者大慙以此称为长者文帝称举稍迁至大中大夫【集解徐广曰汉书云称为长者稍迁至大中大夫无文帝称举四字】朝廷见人或毁之曰不疑状貎甚美然独无奈其善盗嫂何也【索隐案小顔云盗谓私之】不疑闻曰我乃无兄然终不自明也吴楚反时不疑以二千石将兵击之景帝后元年拜为御史大夫天子脩吴楚时功乃封不疑为塞侯武帝建元年中与丞相绾俱以过免不疑学老子言其所临为官如故唯恐人知其为吏迹也不好立名称称为长者不疑卒子相如代孙望坐酎金失侯【索隐汉书作彭祖坐酎金国除】
　　郎中令周文者名仁其先故任城人也【正义任城兖州县也】以医见景帝为太子时拜为舍人积功稍迁孝文帝时至大中大夫景帝初即位拜仁为郎中令仁为人隂重不泄常衣敝补衣溺袴【集解服防曰质重不泄人之隂谋也张晏曰隂重不泄下湿故溺袴是以得比宦者得入后宫仁有子孙先未得此病时所生韦昭曰隂重如今带下病泄利索隐案其解二亦各有理小顔云阴宻也为性宻重不泄人言也霍去病少言不泄亦其类也其人又常衣弊补衣及溺袴故为不洁清之服是以得幸入卧内也二者未知谁得其实】期为不絜清【索隐谓心中常期不絜之服则期是故之意也小顔亦同正义清清净期犹常也言为不絜浄下湿故得入卧内后宫比宦者】以是得幸景帝入卧内于后宫秘戏【正义谓后宫中戏剧宜可秘也】仁常在旁至景帝崩仁尚为郎中令终无所言上时问人【正义顔师古云问以他人之善恶也】仁曰上自察之然亦无所毁以此景帝再自幸其家家徙阳陵上所赐甚多然常让不敢受也诸侯羣臣赂遗终无所受武帝立以为先帝臣重之仁乃病免以二千石禄归老子孙咸至大官矣
　　御史大夫张叔者名欧【集解骃案史记音隐曰欧于友反索隐欧音鸟后反汉书作欧孟康音駈也】安邱侯説之庶子也【集解徐广曰张説起于方与县从髙祖以入汉也索隠説音悦】孝文时以治刑名言【集解韦昭曰有刑名之书欲令名实相副也索隐案刘向别録云申子学号曰刑名者循名以责实其尊君卑臣崇上抑下合于六家也説者云刑名家即太史公所説六家之二也】事太子然欧虽治刑名家【正义刑刑家也名名家也言治刑法及名实也】其人长者景帝时尊重常为九卿至武帝元朔四年韩安国免诏拜欧为御史大夫自欧为吏未甞言案人専以诚长者处官官属以为长者亦不敢大欺上具狱事有可郤郤之不可者不得已为涕泣靣对而封之其爱人如此老病笃请免于是天子亦策罢以上大夫禄归老于家家于阳陵子孙咸至大官矣
　　太史公曰仲尼有言君子欲讷于言而敏于行【集解徐广曰讷字多作诎音同耳古字假借】其万石建陵张叔之谓邪是以其敎不肃而成不严而治塞侯微巧【正义不疑学老子所临官恐人知其为吏迹不好立名称称为长者是防巧也】而周文处讇【索隠案直不疑以吴椘反时为二千石将景帝封之防巧也周文处讇者谓为郎中令隂重得幸出入卧内也故班固曰石建之澣衣周仁之垢汚君子讥之是也正义上时问人仁曰上自察之上所赐常不受又诸侯羣臣赂遗终无受此为处讇故君子讥此二人为其近于佞也】君子讥之为其近于佞也然斯可谓笃行君子矣【索隐述赞曰万石孝谨自家形国郎中数马内史匍匐绾无他肠塞有隂徳刑名张欧垂涕恤狱敏行讷言俱嗣芳躅】
　　史记卷一百三
　　史记卷一百三考证
　　万石张叔列传万石君少子庆为太仆御出○汉百官公卿表庆未尝为太仆与传异
</div>
    <div class="pagination">
<a href="史记四库_page60.html">上一页</a><span>...</span><a href="史记四库_page56.html">56</a><a href="史记四库_page57.html">57</a><a href="史记四库_page58.html">58</a><a href="史记四库_page59.html">59</a><a href="史记四库_page60.html">60</a><span class="current-page">61</span><a href="史记四库_page62.html">62</a><a href="史记四库_page63.html">63</a><a href="史记四库_page64.html">64</a><a href="史记四库_page65.html">65</a><a href="史记四库_page66.html">66</a><span>...</span><a href="史记四库_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
