<!DOCTYPE html>
<html>
<head>
    <meta charset="UTF-8">
    <title>元史 - 第 20 页/共 271 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元史 - 第 20 页/共 271 页</h1>
    <div class="content">
　　冬十月辛未朔，发卒四千治通州道，给钞千六百锭。甲戌，纽泽升右御史大夫。庚辰，享太庙。奉安显宗御容于大天源延圣寺。辛巳，太白犯进贤。天寿节，遣道士祠卫辉太一万寿宫。壬午，帝师以疾还撒思加之地，赐金、银、钞、币万计，敕中书省遣官从行，备供亿。癸酉，河水溢，汴梁路乐利堤坏，役丁夫六万四千人筑之。京师饥，发粟八十万石，减价粜之。赐大天源延圣寺钞二万锭，吉安、临江二路田千顷。中书省臣言：“养给军民，必藉地利。世祖建大宣文弘教等寺，赐永业，当时已号虚费，而成宗复构天寿万宁寺，较之世祖，用增倍半。若武宗之崇恩福元、仁宗之承华普庆，租榷所入，益又甚焉。英宗凿山开寺，损兵伤农，而卒无益。夫土地祖宗所有，子孙当共惜之。臣恐兹后藉为口实，妄兴工役，徼福利以逞私欲，惟陛下察之。”帝嘉纳焉。庚子，陕西行台中丞姚炜请集世祖嘉言善行，以时省览，从之。沈阳、辽阳、大宁等路及金、复州水，民饥，赈钞五万锭。怀庆修武县旱，免其租。宁夏路万户府、庆远安抚司饥，并赈之。弛宁夏路酒禁。宣抚使马合某、李让劾浙西廉访使完者不花受赂，簿对不服，诏遣刑部郎中唆住鞫其侵辱使者，笞之。藩王不赛因遣使来献虎。

　　十一月癸卯，中书省臣言：“西僧每假元辰疏释重囚，有乖政典，请罢之。”有旨：“自今当释者，敕宗正府审覆。”乙巳，梁王王禅往北边，赐钞二千锭。己酉，作鹿顶棕楼。辛亥，追复前平章政事李孟官。赐湘宁王八剌失里钞三千锭。诸王不赛因遣使来献马。乙卯，太白犯键闭。广西透江团徭为寇，宣慰使买奴谕降之。扶灵、青溪、栎头等源蛮为寇，湖南道宣慰司遣使谕降之。戊午，造中统、至元钞各十万锭。封诸王铁木儿不花为镇南王，镇扬州。辛酉，加御史大夫纽泽开府仪同三司。加封庐陵江神曰显应。弛成都酒禁。播州蛮宋王保来降。己巳，徙上都清宁殿于伯亦儿行宫。弛永平路山泽之禁。阶州土蕃为寇，武靖王遣临洮路元帅盏盏谕降之。广宁路属县霖雨伤稼，赈钞三万锭。沔阳府旱，免其税。永平路大水，免其租，仍赈粮四月。汴梁、建康、太平、池州诸路及甘肃亦集乃路饥，并赈之。锦州水溢，坏田千顷，漂死者百人，人给钞一锭。崇明州海溢，漂民舍五百家，赈粮一月，给死者钞二十贯。

　　十二月丁丑，诸王月思别献文豹，赐金、银、钞、币有差。御史哈剌那海请择正人傅太子，帝嘉纳之。壬午，御史贾垕请祔武宗皇后于太庙，不报。敕以来年元夕构灯山于内廷，御史赵师鲁以水旱请罢其事，从之。甲申，师鲁又请亲祀郊庙，帝嘉纳之。丙戌，以回回阴阳家言天变，给钞二千锭，施有道行者及乞人，系囚，以禳之。丁亥，宁夏路地震，有声如雷，连震者四。庚寅，赦天下。召江浙行省右丞赵简为集贤大学士，领经筵事。壬辰，赐梁王王禅宴器金银。以皇子小薛夜啼，赐高年钞。癸巳，作鹿顶殿。己亥，命帝师修佛事，释重囚三人。置大承华普庆寺总管府，罢规运提点所。御史言：“比年营缮，以卫军供役，废武事不讲。请遵世祖旧制，教习五卫亲军，以备扈从。”不报。湖广屯戍千户只干不花招谕扶灵洞蛮刘季等来降。保定路饥，赈米八万一千五百石。怀庆路饥，赈钞四万锭。亳州河溢，漂民舍八百余家，坏田二千三百顷，免其租。广西静江、象州诸路及辽阳路饥，并赈之。大宁路大水，坏田五千五百顷，漂民舍八百余家，溺死者人给钞一锭。

　　四年春正月甲辰，诸王买奴来朝，赐金一锭、银十锭、钞二千锭、币帛各四十匹。乙巳，御史台臣请亲祀郊庙，帝曰：“朕遵世祖旧制，其命大臣摄之。”己酉，太白犯牛。庚戌，置绍庆路石门十寨巡检司，御史辛钧言：“西商鬻宝，动以数十万锭，今水旱民贫，请节其费。”不报。壬子，以中政院金银铁冶归中书。靖安王阔不花出镇陕西，赐钞二千锭。癸丑，赐诸王阿剌忒纳失里等钞六千锭。甲寅，鹰师脱脱病，赐钞千锭。戊午，命市珠宝首饰。庚申，皇子允丹藏卜受佛戒于智泉寺。盐官州海水溢，坏捍海堤二千余步。甲子，武龙洞蛮寇武缘县诸堡。丁卯，燕南廉访司请立真定常平仓，不报。浚会通河，筑漷州护仓堤，役丁夫三万人。初置云南行省检校官。辽阳行省诸郡饥，赈钞十八万锭。彰德、淮安、扬州诸路饥，并赈之。大宁路水，给溺死者人钞一锭。二月辛未，祀先农。甲戌，祭太祖、太宗、睿宗御容于大承华普庆寺，以翰林院官执事。乙亥，亲王也先铁木儿出镇北边，赐金一锭、银五锭、钞五百锭、币帛各十匹。丙子，命亦烈赤领仁宗神御殿事，大司徒亦怜真乞剌思为大承华普庆寺总管府达鲁花赤，仍大司徒。壬午，狩于漷州。诸王火沙、河荣、答里出镇北边，赐金、银、钞、币有差。帝师参马亦思吉思卜长出亦思宅卜卒，命塔失铁木儿、纽泽监修佛事。丙戌，诏同佥枢密院事燕帖木儿教阅诸卫军。戊子，进袭封衍圣公孔思晦阶嘉议大夫。以马思忽为云南行省平章政事，提调乌蒙屯田。庚寅，八百媳妇蛮酋招南通来献方物。辛卯，白虹贯日，以尚供总管府及云需总管府隶上都留守司。奉元、庐州、淮安诸路及白登部饥，赈粮有差。永平路饥，赈钞三万锭、粮二月。

　　三月辛丑，皇子允丹藏卜出镇北边。以那海赤为惠国公，商议内史府事。癸卯，和宁地震，有声如雷。丙午，廷试进士阿察赤、李黼等八十五人，赐进士及第、出身有差。命西僧作止风佛事。潮州路判官钱珍，挑推官梁楫妻刘氏，不从，诬楫下狱杀之。事觉，珍饮药死，诏戮尸传首。海北廉访副使刘安仁，坐受珍赂除名。辛亥，诸王槊思班、不赛亦等，以文豹、西马、佩刀、珠宝等物来献，赐金、钞万计。庚申，遣使往江南求奇花异果。辛酉，以太傅朵台为太师，太保秃忽鲁为太傅，也可紥鲁忽赤伯达沙为太保。敕前太师伯忽与议大事，食其俸终身。召翰林学士承旨蔡国公张珪、集贤大学士廉恂、太子宾客王毅，悉复旧职，陕西行台中丞敬俨为集贤大学士，并商议中书省事，珪仍预经筵事。赐诸王火沙部钞四千锭。郡王朵来、兀鲁兀等部畜牧灾，赈钞三万五千锭。中书省臣请酬哈散等累朝售宝价钞十万二千锭，从之。壬戌，车驾幸上都。复设武备寺同判六员。命亲王八剌失里出镇察罕脑儿。封宽彻为国公，以阿散火者知枢密院事。浑河决，发军民万人塞之。丁卯，荧惑犯井。复置卫候直都指挥使司，秩正四品。诸王不赛因遣使献文豹、狮子，赐钞八千锭。大宁、广平二路属县饥，赈钞二万八千锭。河南行省诸州县及建康属县饥，赈粮有差。

　　夏四月辛未，盗入太庙，窃武宗金主及祭器。大理鹿甸酋阿你为寇。壬甲，作武宗主。甲戌，作棕毛鹿顶楼。己卯，道州永明县徭为寇。癸未，盐官州海水溢，侵地十九里，命都水少监张仲仁及行省官发工匠二万余人，以竹落木栅实石塞之，不止。癸巳，高州徭寇电白县，千户张额力战，死之，邑人立祠，敕赐额曰“旌义”。甲午，以西僧公哥列思巴冲纳思监藏班藏卜为帝师，赐玉印，仍诏谕天下僧。乙未，以武备寺卿阿昔儿答剌罕为御史大夫。翙星于回回司天台。湖广徭寇全州、义宁属县，命守将捕之。河南、奉元二路及通、顺、檀、蓟等州，渔阳、宝坻、香河等县饥，赐粮两月。河间、扬州、建康、太平、衢州、常州诸路属县及云南乌撒、武定二路饥，赐粮、钞有差。永平路饥，免其租，仍赈粮两月。

　　五月辛丑，太尉丑驴卒。癸卯，以盐官州海溢，命天师张嗣成修醮禳之。乙巳，作成宗神御殿于天寿万宁寺。己未，占城国遣使贡方物。甲子，以典守宗庙不严，罢太常礼仪院官。丁卯，修佛事于贺兰山及诸行宫。罢诸王分地州县长官世袭，俾如常调官，以三载为考。元江路总管普双坐赃免，遂结蛮兵作乱，敕复其旧职。德庆路徭来降，归所掠男女，悉给其亲。河南、江陵属县饥，赈粮有差。汴梁属县饥，免其租。常州、淮安二路，宁海州大雨雹，睢州河溢，大都、南阳、汝宁、庐州等路属县旱蝗，卫辉路大风九日，木尽偃。河南路洛阳县有蝗可五亩，群乌食之既，数日蝗再集，又食之。六月辛未，翰林侍讲学士阿鲁威、直学士燕赤等进讲，仍命译《资治通鉴》以进。参知政事史惟良请解职归养，不允。丁丑，倒剌沙等以灾变乞罢，不允。罢两都营缮工役，录诸郡系囚。己卯，永兴屯被灾，免其租。辛巳，造象舆六乘。癸未，遣察乃、伯颜赴大都铨选。甲申，广西花角蛮为寇，命所部讨之。乙未，绍庆路四洞酋阿者等降，并命为蛮夷长官，仍设巡检司以抚之。发义仓粟，赈盐官州民。庐州路饥，赈粮七万九千石。镇江、兴国二路饥，赈粜有差。中山府雨雹，汴梁路河决，汝宁府旱，大都、河间、济南、大名、峡州属县蝗。

　　秋七月丁酉，元江路普双复叛。戊戌，诸王燕只吉台袭位，遣使来朝。己亥，八儿忽部晃忽来献方物。御史台臣言，内郡、江南，旱、蝗荐至，非国细故，丞相塔失帖木儿、倒剌沙，参知政事不花、史惟良，参议买奴，并乞解职。有旨：“毋多辞，朕当自儆，卿等亦宜各钦厥职。”修大明殿。占城国献驯象二。建横渠书院于郿县，祠宋儒张载。辛丑，赐齐王月月鲁帖木儿钞二万锭。甲辰，播州蛮谢乌穷来献方物。丙午，享太庙。丁未，敕：“经筵讲读官，非有代不得去职。”诏谕宗正府，决狱遵世祖旧制。戊戌，遣翰林侍读学士阿鲁威还大都，译《世祖圣训》。壬子，赐诸王火儿灰、月鲁帖木儿、八剌失里及驸马买住罕钞一万五千锭，金、银、币、帛有差。甲寅，遣使市旄牛于西域。丁巳，给齐王月鲁帖木儿印。伯颜察儿、兀伯都剌以疾乞解政，优诏谕之。戊午，谋粘路土官赛丘罗招谕八百媳妇蛮招三斤来降，银沙罗土官散怯遮杀赛丘罗，敕云南王遣人谕之。癸亥，赐寿宁公主钞五千锭。岐王锁南管卜诉荆王也速也不干侵其分地，命甘肃行省阅籍归之。乙丑，周王和世〈王束〉及诸王燕只哥台等来贡，赐金、银、钞、币有差。遣使祀海神天妃。丙寅，籍僧、道有妻者为民。塞保安镇渠，役民丁六千人。是月，籍田蝗，云州黑河水溢。衢州大雨水，发廪赈饥者，给漂死者棺。延安属县旱，免其租税。辽阳辽河、老撒加河溢，右卫率部饥，并赈之。

　　八月戊辰，给累朝斡耳朵钞有差。癸酉，给别乞烈失宁国公印。度支监卿孛罗请辞职奉母，不允。赐皇后乳母钞千七百锭。滹沱河水溢，发丁浚治河以杀其势。奉元路治中单鹄言，令民采捕珍禽异兽不便，请罢之，敕：“应猎者其捕以进。”乙亥，赐公主不答昔你媵户钞四千锭。苗人祭伯秧寇李陀寨，命湖广行省捕之。庚辰，运粟十万石贮濒河诸仓，备内郡饥。田州洞徭为寇，遣湖广行省捕之。癸未，赐营王也先帖木儿钞三千锭。乙酉，伯亦斡耳朵作钦明殿成。壬辰，御史李昌言：“河南行省平章政事童童，世官河南，大为奸利，请徙他镇。”不报。癸巳，谥武宗皇后曰宣慈惠圣，英宗皇后曰庄静懿圣，升祔太庙。发卫军八千，修白浮、瓮山河堤。是月，扬州路崇明州、海门县海水溢，汴梁路扶沟、兰阳县河溢，没民田庐，并赈之。建德、杭州、衢州属县水，真定、晋宁、延安、河南等路屯田旱，大都、河间、奉元、怀庆等路蝗，巩昌府通渭县山崩。碉门地震，有声如雷，昼晦。天全道山崩，飞石毙人。凤翔、兴元、成都、峡州、江陵同日地震。九月丙申朔，日有食之。阿察赤的斤献木绵大行帐。敕：“国子监仍旧制岁贡生员业成者六人。”禁僧道买民田，违者坐罪，没其直。壬寅，宁夏路地震。壬子，太白犯房。甲寅，湖广土官宋王保来献方物。壬戌，遣欢赤等使诸王怯别等部。甲子，御史言：“广海古流放之地，请以职官赃污者处之，以示惩戒。”从之。保定、真定二路饥，赈粮三万石、钞万五千锭。闰月丁卯，赐诸王彻彻秃、浑都帖木儿钞各五千锭。己巳，太白经天。车驾至大都。壬申，以灾变赦天下。广西两江徭为寇，命所部捕之。甲戌，命祀天地，享太庙，致祭五岳四渎、名山大川。甲午，八百媳妇蛮请官守，置蒙庆宣慰司都元帅府及木安、孟杰二府于其地，以同知乌撒宣慰司事你出公、土官招南通并为宣慰司都元帅，招谕人米德为同知宣慰司事副元帅，南通之子招三斤知木安府，侄混盆知孟杰府，仍赐钞、币各有差。建昌、赣州、惠州诸路饥，赈米四万四千石。土番阶州饥，赈钞千五百锭。奉元、庆远、延安诸路饥，赈粜有差。

　　冬十月丙申，享太庙。戊戌，诸王脱别帖木儿、哈儿蛮等献玉及蒲萄酒，赐钞六千锭。己亥，御史德住请择东宫官。癸卯，命帝师作佛事于大天源延圣寺。甲辰，改封建德路乌龙山神曰忠显灵泽普佑孚惠王。乙巳，昼有流星。己酉，以治书侍御史王士熙为参知政事。辛亥，监察御史亦怯列台卜答言，都水庸田使司扰民，请罢之。癸丑，江浙行省左丞相脱欢答剌罕、平章政事高昉，以海溢病民，请解职，不允。云南沙木寨土官马愚等来朝。丁巳，以御史中丞赵世延为中书右丞，以中书参议傅岩起为吏部尚书。御史韩镛言：“尚书三品秩，岩起由吏累官四品，于法不得升。”制可。安南遣使来献方物。戊午，辰星犯东咸。监察御史冯思忠请命太常纂修累朝礼仪。壬戌，开南州土官阿只弄率蛮兵为寇，云南行省招捕之。增置肃州、沙州、亦集乃三路推官。大都路诸州县霖雨，水溢，坏民田庐，赈粮二十四万九千石。卫辉获嘉等县饥，赈钞六千锭，仍蠲丁地税。龙兴路属县旱，免其租。大名、河间二路属县饥，并赈之。

　　十一月庚午，禁晋宁路酿酒。减价粜京仓米十万石，以赈贫民。以思州土官田仁为思州宣慰使，召云南王帖木儿不花赴上都。癸酉，太白犯垒壁阵。乙亥，荧惑犯天江。丙子，赐公主不答昔你钞千锭。平乐府徭为寇，湖广行省督兵捕之。辛卯，以降蛮谢乌穷为蛮夷官。云南蒲蛮来附，置顺宁府、宝通州、庆甸县。缅国主答里必牙请复立行省于迷郎崇城，不允。孛斯来附。给伯亦斡耳朵驼、牛。以岁饥，开内郡山泽之禁。永平路水旱，民饥，蠲其赋三年。诸王塔思不花部卫士饥，赈粮千石。冀宁路阳曲县地震。

　　十二月庚子，发米三十万石，赈京师饥。绛州太平县赵氏妇一产三子。定捕盗令，限内不获者，偿其赃。辛丑，敕塔失铁木儿、倒剌沙领内史府四斡耳朵事。癸卯，安南遣使来贡方物。甲辰，梧州徭为寇，湖广行省督兵捕之。戊申，诸王孛罗遣使贡碙砂，赐钞二千锭。癸丑，命赵世延及中书参议韩让、左司郎中姚庸提调国子监。乙卯，爪哇遣使献金文豹、白猴、白鹦鹉各一。蔡国公张珪卒。植万岁山花木八百七十本。丙辰，赐诸王孛罗帖木儿等钞四千锭。己未，岁星退犯太微西垣上将。静江路徭兵为寇，湖广行省督兵捕之。右江诸寨土官岑世忠等来献方物。大都、保定、真定、东平、济南、怀庆诸路旱，免田租之半。河南、河间、延安、凤翔属县饥，并赈之。是岁，汴梁、延安、汝宁、峡州旱，济南、卫辉、济宁、南阳八路属县蝗。汴梁诸属县霖雨，河决。扬州路通州、崇明州大风，海溢。

　　致和元年春正月乙丑朔，高丽王遣使来朝贺，献方物。甲戌，享太庙。命绘《蚕麦图》。乙亥，诏谕百司：“凡不赴任及擅离职者，夺其官；避差遣者，笞之。”御史邹惟亨言：“时享太庙，三献官旧皆勋戚大臣，而近以户部尚书为亚献，人既疏远，礼难严肃。请仍旧制，以省、台、枢密、宿卫重臣为之。”丁丑，颁《农桑旧制》十四条于天下，仍诏励有司以察勤惰。己卯，帝将畋柳林，御史王献等以岁饥谏，帝曰：“其禁卫士毋扰民家，命御史二人巡察之。诸王星吉班部饥，赈钞万锭、米五千石。占城遣使来贡方物，且言为交趾所侵，诏谕解之。禁僧、道匿商税，给宗仁卫蒙古子女粮六月。辛巳，静江徭寇灵川、临桂二县，命广西招捕之。甲申，遣使祀海神天妃。戊子，诏优护爪哇国主札牙纳哥，仍赐衣物弓矢。罢河南铁冶提举司，归有司。命帝师修佛事于禁中。免陕西捞盐一年，发卒修京城，罢益都诸属县食盐。加封幸渊龙神福应昭惠公。河间、真定、顺德诸路饥，赈钞万一千锭。大都路东安州、大名路白马县饥，并赈之。

　　二月癸卯，弛汴梁路酒禁。乙卯，牙即遣使藏古来贡方物。庚申，诏天下改元致和。免河南自实田粮一年，被灾州郡税粮一年，流民复业者差税三年，疑狱系三岁不决者咸释之。赐辽王脱脱钞五千锭，梁王王禅钞二千锭。壬戌，太白昼见。癸亥，解州盐池黑龙堰坏，调番休盐丁修之。陕西诸路饥，赈钞五万锭。河间、汴梁二路属县及开城、乾州蒙古军饥，并赈之。

　　三月庚午，阿速卫兵出戍者千人，人给钞四十锭；贫乏者六千一百人，人给米五石。云南安隆寨土官岑世忠与其兄世兴相攻，籍其民三万二千户来附，岁输布三千匹，请立宣抚司以总之，不允。置州一，以世兴知州事，置县二，听世忠举人用之，仍谕其兄弟共处。立万户府二，领征西红胖袄军。塔失帖木儿、倒剌沙言：“灾异未弭，由官吏以罪黜罢者怨诽所致，请量才叙用。”从之。辛未，大天源延圣寺显宗神御殿成，置总管府以司财赋。壬申，雨霾。甲戌，雅济国遣使献方物。乙卯，帝御兴圣殿受无量寿佛戒于帝师。庚辰，命僧千人修佛事于镇国寺。辛巳，赐寿宁公主盐价钞万引。甲申，遣户部尚书李家奴往盐官祀海神，仍集议修海岸。丙戌，诏帝师命僧修佛事于盐官州，仍造浮屠二百一十六，以厌海溢。戊子，车驾幸上都。己丑，以赵世延知经筵事，赵简预经筵事，阿鲁威同知经筵事，曹元用、吴秉道、虞集、段辅、马祖常、燕赤、孛术鲁翀并兼经筵官。云南土官撒加布降，奉方物来献，置州一，以撒加布知州事，隶罗罗宣慰司，征其租赋。壬辰，太平路当涂县杨氏妇一产三子。晋宁、卫辉二路及泰安州饥，赈钞四万八千三百锭。冀宁路平定州饥，赈粜米三万石。陕西、四川及河南府等处饥，并赈之。

　　夏四月丙申，钦州徭黄焱等为寇，命湖广行省备之。己亥，塔失帖木儿、倒剌沙请凡蒙古、色目人效汉法丁忧者除其名，从之。壬寅，李家奴以作石囤捍海议闻。己酉，御史杨倬等以民饥，请分僧道储粟济之，不报。甲寅，改封蒙山神曰嘉惠昭应王，盐池神曰灵富公，洞庭庙神曰忠惠顺利灵济昭佑王，唐柳州刺史柳宗元曰文惠昭灵公。戊午，禁伪造金银器皿。大都、东昌、大宁、汴梁、怀庆之属州县饥，发粟赈之。保定、冠州、德州、般阳、彰德、济南属州县饥，发钞赈之。是月，灵州、浚州大雨雹。蓟州及岐山、石城二县蝗。广宁路大水，崇明州大风，海溢。

　　五月甲子，遣官分护流民还乡，仍禁聚至千人者杖一百。丙寅，广西普宁县僧陈庆安作乱，僣建国，改元。己巳，八百媳妇蛮遣子哀招献驯象。癸酉，籍在京流民废疾者，给粮遣还。大理怒江甸土官阿哀你寇乐辰诸寨，命云南行省督兵捕之。庚辰，有流星大如缶，其光烛地。甲申，安南国及八洞蛮酋遣使献方物。戊子，以岭北行省平章政事塔失帖木儿为中书平章政事。是月，燕南、山东东道及奉元、大同、河间、河南、东平、濮州等处饥，赈钞十四万三千余锭。峡州属县饥，赈粜粮五千石。冀宁、广平、真定诸路属县大雨雹，汝宁府颍州、卫辉路汲县蝗，泾州灵台县旱。六月，高丽世子完者秃诉取其印，遣平章政事买闾往谕高丽王，俾还之。丙午，遣使祀世祖神御殿。是月，诸王喃答失、彻彻秃、火沙、乃马台诸郡风雪毙畜牧，士卒饥，赈粮五万石、钞四十万锭。奉元、延安二路饥，赈钞四千八百九十锭。彰德属县大雨雹，南宁、开元、永平诸路水，江陵路属县旱，河南德安屯蠖食桑。

　　秋七月辛酉朔，宁夏地震。庚午，帝崩，寿三十六，葬起辇谷。己卯，大宁路地震。癸未，修佛事于钦明殿。乙酉，皇后、皇太子降旨谕安百姓。丙戌，太白犯轩辕大星。

　　九月，倒剌沙立皇太子为皇帝，改元天顺，诏天下。

　　泰定之世，灾异数见，君臣之间，亦未见其引咎责躬之实，然能知守祖宗之法以行，天下无事，号称治平，兹其所以为足称也。 
 
 
 
卷三十一 本纪第三十一
　
　　◎明宗

　　明宗翼献景孝皇帝，讳和世〈王束〉，武宗长子也。母曰仁献章圣皇后，亦乞烈氏。成宗大德三年，命武宗抚军北边，帝以四年十一月壬子生。成宗崩，十一年，武宗入继大统，立仁宗为皇太子，命以次传于帝。武宗崩，仁宗立，延祐三年春，议建东宫，时丞相铁木迭而欲固位取宠，乃议立英宗为皇太子，又与太后幸臣识烈门谮帝于两宫，浸润久之，其计遂行。于是封帝为周王，出镇云南。置常侍府官属，以遥授中书左丞相秃忽鲁、大司徒斡耳朵、中政使尚家奴、山北辽阳等路蒙古军万户孛罗、翰林侍讲学士教化等并为常侍，中卫亲军都指挥使唐兀、兵部尚书赛罕八都鲁为中尉，仍置谘议、记室各二员，遣就镇。是年冬十一月，帝次延安，秃忽鲁、尚家奴、孛罗及武宗旧臣厘日、沙不丁、哈八儿秃等皆来会。教化谋曰：“天下者，我武皇之天下也，出镇之事，本非上意，由左右构间致然。请以其故白行省，俾闻之朝廷，庶可杜塞离间，不然，事变叵测。”遂与数骑驰去。先是，阿思罕为太师，铁木迭儿夺其位，出之为陕西行省丞相，及教化等至，即与平章政事塔察儿、行台御史大夫脱里伯、中丞脱欢，悉发关中兵，分道自潼关、河中府入。已而塔察儿、脱欢袭杀阿思罕、教化于河中，帝遂西行，至北边金山。西北诸王察阿台等闻帝至，咸率众来附。帝至其部，与定约束，每岁冬居紥颜，夏居斡罗斡察山，春则命从者耕于野泥，十余年间，边境宁谧。

　　延祐七年，仁宗崩，英宗嗣立。是岁夏四月丙寅，子妥欢帖木尔生，是为至正帝。至治三年八月癸亥，御史大夫铁失等弑英宗，晋王也孙铁木儿自立为皇帝，改元泰定。五月，遣使扈从皇后八不沙至自京师。二年，帝弟图帖睦尔以怀王出居于建康。三年三月癸酉，子懿璘质班生，是为宁宗。

　　岁戊辰七月庚午，泰定皇帝崩于上都，倒剌沙专权自用，逾月不立君，朝野疑惧。时佥枢密院事燕铁木儿留守京师，遂谋举义。八月甲午黎明，召百官集兴圣宫，兵皆露刃，号于众曰：“武皇有圣子二人，孝友仁文，天下归心，大统所在，当迎立之，不从者死！”乃缚平章乌伯都剌、伯颜察儿，以中书左丞朵朵、参知政事王士熙等下于狱。燕铁木儿与西安王阿剌忒纳失里固守内廷。于是帝方远在沙漠，猝未能至，虑生他变，乃迎帝弟怀王于江陵，且宣言已遣使北迎帝，以安众心。复矫称帝所遣使者自北方来，云周王从诸王兵整驾南辕，旦夕即至矣。丁巳，怀王入京师，群臣请正大统，固让曰：“大兄在北，以长以德，当有天下。必不得已，当明以朕志播告中外。”九月壬申，怀王即位，是为文宗，改元天历，诏天下曰：“谨俟大兄之至，以遂朕固让之心。”时倒剌沙在上都，立泰定皇帝子为皇帝，乃遣兵分道犯大都，而梁王王禅、右丞相答失铁木儿、御史大夫纽泽、太尉不花等兵皆次于榆林，燕帖木儿与其弟撒敦、子唐其势等，帅师与战，屡败之。上都兵皆溃。十月辛丑，齐王月鲁帖木儿、元帅不花帖木儿以兵围上都，倒剌沙乃奉皇帝宝出降，两京道路始通。于是文宗遣哈散及撒迪等相继来迎，朔漠诸王皆劝帝南还京师，遂发北边。诸王察阿台、沿边元帅朵烈捏、万户买驴等，咸帅师扈行，旧臣孛罗、尚家奴、哈八儿秃皆从。至金山，岭北行省平章政事泼皮奉迎，武宁王彻彻秃、佥枢密院事帖木儿不花继至。乃命孛罗如京师，两京之民闻帝使者至，欢呼鼓舞曰：“吾天子实自北来矣！”诸王、旧臣争先迎谒，所至成聚。

　　天历二年正月乙丑，文宗复遣中书左丞跃里帖木儿来迎。乙酉，撒迪等至，入见帝于行幄，以文宗命劝进。丙戌，帝即位于和宁之北，扈行诸王、大臣咸入贺，乃命撒迪遣人还报京师。是月，前翰林学士承旨不答失里以太府太监沙剌班辇金银币帛至。遣撒迪等还京师，帝命之曰：“朕弟曩尝览观书史，迩者得无废乎？听政之暇，宜亲贤士大夫，讲论史籍，以知古今治乱得失。卿等至京师，当以朕意谕之。”

　　二月壬辰，宣靖王买奴自京师来觐。辛丑，追尊皇妣亦乞烈氏曰仁献章圣皇后。是月，文宗立奎章阁学士院于京师，遣人以除目来奏，帝并从之。

　　三月戊午朔，次洁坚察罕之地。辛酉，文宗遣右丞相燕铁木儿奉皇帝宝来上，御史中丞八即剌、知枢密院事秃儿哈帖木儿等，各率其属以从。壬戌，造乘舆服御及近侍诸服用。丙寅，帝谓中书左丞跃里帖木儿曰：“朕至上都，宗藩诸王必皆来会，非寻常朝会比也，诸王察阿台今亦从朕远来，有司供张，皆宜豫备。卿其与中书臣僚议之。”丁亥，雨土，霾。四月癸巳，燕铁木儿见帝于行在，率百官上皇帝宝，帝嘉其勋，拜太师，仍命为中书右丞相，开府仪同三司、上柱国、录军国重事、监修国史、答剌罕、太平王并如故。复谕燕铁木儿等曰：“凡京师百官，朕弟所用者，并仍其旧，卿等其以朕意谕之。”燕铁木儿奏：“陛下君临万方，国家大事所系者，中书省、枢密院、御史台而已，宜择人居之。”帝然其言，以武宗旧人哈八儿秃为中书平章政事，前中书平章政事伯帖木儿知枢密院事，常侍孛罗为御史大夫。甲午，立行枢密院，命昭武王、知枢密院事火沙领行枢密院事，赛帖木儿、买奴并同知行枢密院事。是日，帝宴诸王、大臣于行殿，燕铁木儿、哈八儿秃、伯帖木儿、孛罗等侍。帝特命台臣曰；“太祖皇帝尝训敕臣下云：‘美色、名马，人皆悦之，然方寸一有系累，即能坏名败德。’卿等居风纪之司，亦尝念及此乎？世祖初立御史台，首命塔察儿、奔帖杰儿二人协司其政。天下国家，譬犹一人之身，中书则右手也，枢密则左手也。左右手有病，治之以良医，省、院阙失，不以御史台治之可乎？凡诸王、百司，违法越礼，一听举劾。风纪重则贪墨惧，犹斧斤重则入木深，其势然也。朕有阙失，卿亦以闻，朕不尔责也。”乙未，特命孛罗等传旨，宣谕燕铁木儿、伯答沙、火沙、哈八儿秃、八即剌等曰：“世祖皇帝立中书省、枢密院、御史台及百司庶府，共治天下，大小职掌，已有定制。世祖命廷臣集律令章程，以为万世法。成宗以来，列圣相承，罔不恪遵成宪。朕今居太祖、世祖所居之位，凡省、院、台、百司庶政，询谋佥同，摽译所奏，以告于朕。军务机密，枢密院当即以闻，毋以夙夜为间而稽留之。其他事务，果有所言，必先中书、院、台，其下百司及纮御之臣，毋得隔越陈请。宜宣谕诸司，咸俾闻知。傥违朕意，必罚无赦。”丁酉，以陕西行台御史大夫铁木儿脱为上都留守。辛丑，文宗立都督府于京师，遣使来奏，又以台宪官除目来上，并从之。癸卯，遣使如京师，卜日命中书左丞相铁木儿补化摄告即位于郊庙、社稷。遣武宁王彻彻秃及哈八儿秃立文宗为皇太子，仍立詹事院，罢储庆司，以彻里铁木儿为中书平章政事，阔儿吉司为中书右丞，怯来、只儿哈郎并为甘肃行省平章政事，忽剌台为江浙行省平章政事，那海为岭北行省平章政事。甲辰，敕中书省赐官吏送宝者秩一等，从者赉以币帛。乙巳，监察御史言：“岭北行省，控制一方，广轮万里，实为太祖肇基之地，国家根本系焉。方面之寄，岂可轻任。平章塔即吉素非勋旧，奴事倒剌沙，倔起宿卫，辄为右丞，俄升平章，年已七十，眊昏殊甚。左丞马谋，本晋邸部民，以女妻倒剌沙，引为都水，遂除左丞。郎中罗里，市井小人，秃鲁忽乃晋邸卫卒，不谙政务。并宜黜退。”台臣以闻，帝曰：“御史言甚善，其并黜之。”又谕台臣曰：“御史劾岭北省臣，朕甚嘉之。继今所当言者，毋有所惮。被劾之人，苟营求申诉，朕必罪之。或廉非其实，毋辄以闻。”五月丁巳朔，次朵里伯真之地。戊午，遣西安王阿剌忒纳失里还京师，封帖木儿为保德郡王。赐扈驾宿卫士等币帛有差。己未，皇太子遣翰林学士承旨阿邻帖木儿来觐。庚申，次斡耳罕木东。辛酉，御史大夫孛罗、中政使尚家奴，并特授开府仪同三司，以典四番宿卫。癸亥，次必忒怯秃之地，翰林学士承旨斡耳朵自京师来觐。命有司新武宗幄殿、车舆。庚午，命燕铁木儿升用岭北行省官吏，其余官吏并赐散官一级。选用潜邸旧臣及扈从士，受制命者八十有五人，六品以下二十有六人。壬申，次探秃儿海之地。封亦怜真八为柳城郡王，以八即剌为陕西行台御史大夫，众家奴为御史中丞。乙亥，次秃忽剌。敕大都省臣铸皇太子宝。时求太子故宝不知所在，近侍伯不花言宝藏于上都行幄，遣人至上都索之，无所得，乃命更铸之。西木邻等四十三驿旱灾，命中书以粮赈之，计八千二百石。丁丑，皇太子发京师。镇南王帖木儿不花，诸王也速、斡即、答来不花、朵来只班、伯颜也不干，驸马别阇里及扈卫百官，悉从行。戊寅，京师市马二百八十匹，载乘舆服御送行在所。己卯，次秃忽剌河东。加翰林学士承旨唐兀为太尉。赵王马札罕部落旱，民五万五千四百口不能自存，敕河东宣慰司赈粮两月。庚辰，赐诸王燕只哥台钞二百锭、币帛二千匹。辛巳，次斡罗斡秃之地。壬午，次不鲁通之地。是日，左丞相铁木儿补化等以帝即位，摄告南郊。甲申，次忽剌火失温之地。六月丁亥朔，次坤都也不剌之地。是日，铁木儿补化等以帝即位，摄告于宗庙、社稷。戊子，燕铁木儿等奏：“中政院越中书擅奏除授，移文来征制敕，已如所请授之，然于大体非宜，乞申命禁止，庶使政权归一。”从之。庚寅，次撒里之地。陕西行省告饥，遣使还都，与诸老臣议赈救之。丁酉，次兀纳八之地。升都督府为大都督府。己亥，次阔朵之地。枢密院奏：“皇太子遣使来言，近已颁敕，四川诸省兵悉遣还营，惟云南逆谋叵测，兵未可即罢，令臣等以闻。”帝曰：“可仍屯戍，俟平定而后罢。”辛丑，次撒里怯儿之地。壬寅，戒近侍毋得辄有奏请。甲辰，赐驸马脱必儿钞千锭，往云南。丁未，次哈里温。戊申，次阔朵杰阿剌伦。辛亥，次哈儿哈纳秃之地。诏谕中书省臣：“凡国家钱谷、铨选诸大政事，先启皇太子，然后以闻。”癸丑，次忽秃之地。甲寅，赈陕西临潼、华阴二十三驿钞一千八百锭，晋宁路十五驿钞八百锭。是月，铁木儿补化以久旱启于皇太子，辞相位，乞更选贤德，委以燮理，皇太子遣使以闻。帝谕阔儿吉思等曰：“修德应天，乃君臣当为之事，铁木儿补化所言良是。天明可畏，朕未尝斯须忘于怀也。皇太子来会，当与共图其可以泽民利物者行之。卿等其以朕意谕群臣。”七月丙辰朔，日有食之。甲子，次孛罗火你之地。壬申，监察御史把的于思言：“朝廷自去秋命将出师，戡定祸乱，其供给军需，赏赉将士，所费不可胜纪。若以岁入经赋较之，则其所出已过数倍。况今诸王朝会，旧制一切供亿，俱尚未给，而陕西等处饥馑荐臻，饿殍枕籍，加以冬春之交，雪雨愆期，麦苗槁死，秋田未种，民庶遑遑，流移者众。臣伏思之，此正国家节用之时也。如果有功必当赏赉者，宜视其官之崇卑而轻重之，不惟省费，亦可示劝。其近侍诸臣奏请恩赐，宜悉停罢，以纾民力。”台臣以闻，帝嘉纳之，仍敕中书省以其所言示百司。乙亥，次不罗察罕之地。丙子，文宗受皇太子宝。戊寅，次小只之地。壬午，遣使诣京师，敕中书平章政事哈八儿秃同翰林国史院官祭太祖、太宗、睿宗三朝御容。发诸卫军六千完京城。八月乙酉朔，次王忽察都之地。丙戌，皇太子入见。是日，宴皇太子及诸王、大臣于行殿。庚寅，帝暴崩，年三十，葬起辇谷，从诸陵。是月己亥，皇太子复即皇帝位。十二月乙巳，知枢密院事臣也不伦等议请上尊谥曰翼献景孝皇帝，庙号明宗。三年三月壬申，祔于太庙。 
 
 
 
卷三十二 本纪第三十二
　
　　◎文宗一

　　文宗圣明元孝皇帝，讳图帖睦尔，武宗之次子，明宗之弟也。母曰文献昭圣皇后，唐兀氏。大德三年，武宗总兵北边，帝以八年春正月癸亥生。

　　十一年，武宗入继大统。至大四年，武宗崩，传位于弟仁宗。延祐三年，丞相铁木迭儿等议立英宗为皇太子，明宗以武宗长子，乃出之，居于朔漠。及英宗即位，铁木迭儿复为丞相，怀私固宠，构衅骨肉，诸王大臣，莫不自危。至治元年五月，中政使咬住告脱欢察儿等交通亲王，于是出帝居于海南。三年六月，英宗在上都，谓丞相拜住曰：“朕兄弟实相友爱，曩以小人谮诉，俾居远方，当亟召还，明正小人离间之罪。”未几，铁失、也先铁木儿等为逆，而晋王遂立为皇帝，改元泰定。召帝于海南之琼州，还至潭州，复命止之。居数月，乃还京师。十月，封怀王，赐黄金印。二年正月，又命出居于建康，以殊祥院使也先捏掌其卫士。初，晋王既为皇帝，以内史倒剌沙为中书平章政事，遂为丞相，狡愎自用，灾异数见，而帝兄弟播越南北，人心思之。

　　致和元年春，大驾出畋柳林，以疾还宫。诸王满秃、阿马剌台，太常礼仪使哈海，宗正紥鲁忽赤阔阔出等，与佥枢密院事燕铁木儿谋曰：“今主上之疾日臻，将往上都。如有不讳，吾党扈从者执诸王、大臣杀之。居大都者，即缚大都省、台官，宣言太子已至，正位宸极，传檄守御诸关，则大事济矣。”

　　三月，大驾至上都，满秃、阔阔出等扈从。西安王阿剌忒纳失里居守，燕铁木儿亦留大都。时也先捏私至上都，与倒剌沙等图弗利于帝，乃遣宗正紥鲁忽赤雍古台迁帝居江陵。

　　七月庚午，泰定皇帝崩于上都。倒剌沙及梁王王禅、辽王脱脱，因结党害政，人皆不平。时燕铁木儿实掌大都枢密符印，谋于西安王阿剌忒纳失里，阴结勇士，以图举义。八月甲午，黎明，百官集兴圣宫，燕铁木儿率阿剌铁木儿、孛伦赤等十七人，兵皆露刃，号于众曰：“武宗皇帝有圣子二人，孝友仁文，天下正统当归之。今尔一二臣，敢紊邦纪，有不顺者斩！”乃手缚平章政事乌伯都剌、伯颜察儿，分命勇士执中书左丞朵朵，参知政事王士熙，参议中书省事脱脱、吴秉道，侍御史铁木哥、丘世杰，治书侍御史脱欢，太子詹事丞王桓等，皆下之狱。燕铁木儿与西安王阿剌忒纳失里共守内廷，籍府库，录符印，召百官入内听命。即遣前河南行省参知政事明里董阿、前宣政使答里麻失里，驰驿迎帝于江陵，密以意谕河南行省平章政事伯颜，令简兵以备扈从。是日，前湖广行省左丞相别不花为中书左丞相，太子詹事塔失海涯为中书平章政事，前湖广行省右丞速速为中书左丞，前陕西行省参知政事王不怜吉台为枢密副使，与中书右丞赵世延、同佥枢密院事燕铁木儿、翰林学士承旨亦列赤、通政院使寒食分典机务，调兵守御关要，征诸卫兵屯京师，下郡县造兵器，出府库犒军士。燕铁木儿直宿禁中，达旦不寐，一夕或再徙，人莫知其处。乙未，以西安王令，给宿卫京城军士钞有差，调诸卫兵守居庸关及卢儿岭。丙申，遣左卫率使秃鲁将兵屯白马甸，隆镇卫指挥使斡都蛮将兵屯泰和岭。丁酉，发中卫兵守迁民镇。又遣撒里不花等往迎帝，且令塔失帖木儿矫为使者自南来，言帝已次近郊，使民毋惊疑。戊戌，征宣靖王买奴、诸王燕不花于山东。己亥，征兵辽阳。明里董阿至汴梁，执行省臣，皆下之狱，又收肃政廉访司、万户府及郡县印。庚子，发宗仁卫兵增守迁民镇。辛丑，遣万户彻里帖木儿将兵屯河中。壬寅，河南行省以郡县阙人，权署官摄其事。癸卯，燕铁木儿之弟撒敦、子唐其势，自上都来归。河南行省杀平章曲烈、右丞别铁木儿。是日，明里董阿等至江陵。甲辰，帝发江陵，遣使召镇南王铁木儿不花、威顺王宽彻不花、湖广行省平章政事高昌王铁木儿补化来会。执湖广行省左丞马合某送京师，以别薛代之。河南行省出府库金千两、银四千两、钞七万一千锭，分给官吏、将士。又命有司造乘舆、供张、仪仗等物。乙巳，遣隆镇卫指挥使也速台儿将兵守碑楼口。河南行省杀其参政脱孛台。召陕西行台侍御史马紥儿台及行省平章政事探马赤，不至。丙午，诸王按浑察至京师。遣前西台御史剌马黑巴等谕陕西。丁未，撒敦守居庸关，唐其势屯古北口。命河南行省造银符，以给军士有功者。戊申，燕铁木儿又令乃马台矫为使者北来，言周王整兵南行，闻者皆悦。帝命河南行省平章政事伯颜为本省左丞相。河南行省遣前万户孛罗等将兵守潼关。己酉，诸王满秃、阿马剌台，宗正紥鲁忽赤阔阔出，前河南行平章政事买闾，集贤侍读学士兀鲁思不花，太常礼仪院使哈海赤等十八人，同谋援大都，事觉，倒剌沙杀之。庚戌，帝至汴梁，伯颜等扈从北行。以前翰林学士承旨阿不海牙为河南行省平章政事。发平滦民堑迁民镇，以御辽东军。辛亥，以燕铁木儿知枢密院事，亦列赤为御史中丞。壬子，阿速卫指挥使脱脱木儿帅其军自上都来归，即命守古北口。癸丑，铸枢密分院印。是日，上都诸王及用事臣，以兵分道犯京畿，留辽王脱脱、诸王孛罗帖木儿、太师朵带、左丞相倒剌沙、知枢密院事铁木儿脱居守。甲寅，剌马黑巴等至陕西，皆见杀。乙卯，脱脱木儿及上都诸王失剌、平章政事乃马台、詹事钦察战于宜兴，斩钦察于阵，禽乃马台送京师，戮之，失剌败走。丙辰，燕铁木儿奉法驾郊迎。丁巳，帝至京师，入居大内。贵赤卫指挥使脱迭出自上都，率其军来归，命守古北口。戊午，以速速为中书平章政事，前御史中丞曹立为中书右丞，江浙行省参知政事张友谅为中书参知政事，河南行省左丞相伯颜为御史大夫，中书右丞赵世延为御史中丞。己未，以河南万户也速台儿同知枢密院事。罢回回掌教哈的所。上都梁王王禅、右丞相塔失铁木儿、太尉不花、平章政事买闾、御史大夫纽泽等，兵次榆林。升宜兴县为州。隆镇卫指挥使黑汉谋附上都，坐弃市，籍其家。九月庚申朔，燕铁木儿督师居庸关，遣撒敦以兵袭上都兵于榆林，击败之，追至怀来而还。隆镇卫指挥使斡都蛮以兵袭上都诸王灭里铁木儿、脱木赤于陀罗台，执之，归于京师。遣使即军中赐脱脱木儿等银各千两，以分给军士有功者。赐京师耆老七十人币帛。命有司括马。中书左丞相别不花言：“回回人哈哈的，自至治间货官钞，违制别往番邦，得宝货无算，法当没官，而倒剌沙私其种人，不许，今请籍其家。”从之。燕铁木儿请释马合某，从之。陕西兵入河中府，劫行用库钞万八千锭，杀同知府事不伦秃。壬戌，遣使祭五岳、四渎。命速速宣谕中外曰：“昔在世祖以及列圣临御，咸命中书省纲维百司，总裁庶政，凡钱谷、铨选、刑罚、兴造，罔不司之。自今除枢密院、御史台，其余诸司及左右近侍，敢有隔越中书奏请政务者，以违制论，监察御史其纠言之。”以高昌王铁木儿补化知枢密院事，也先捏为宣徽使。给居庸关军士糗粮，赐镇南王铁木儿不花等钞有差。征五卫屯田兵赴京师。安南国来贡方物。赐上都将士来归者钞各有差。枢密院臣言：“河南行省军列戍淮西，距潼关、河中不远，湖广行省军，唯平阳、保定两万户号称精锐，请发蕲、黄戍军一万人及两万户军，为三万，命湖广参政郑昂霄、万户脱脱木儿将之，并黄河为营，以便征遣。”从之。召燕铁木儿赴阙。上都诸王也先帖木儿、平章秃满迭儿，自辽东以兵入迁民镇，诸王八剌马、也先帖木儿以所部兵入管州，杀掠吏民。丙寅，命造兵器，江浙、江西、湖广三省六万事，内郡四万事。丁卯，燕铁木儿率诸王、大臣伏阙请早正大位，以安天下，帝固辞曰：“大兄在朔方，朕敢紊天序乎？”燕铁木儿曰：“人心向背之机，间不容发，一或失之，噬脐无及。”帝曰：“必不得已，必明著朕意以示天下而后可。”赐西安王阿剌忒纳失里、镇南王帖木儿不花、威顺王宽彻不花、宣靖王买奴等，金各五十两、银各五百两、币各三十匹。遣撒敦拒辽东兵于蓟州东流沙河，元帅阿兀剌守居庸关。上都军攻碑楼口，指挥使也速台儿御之，不克。戊辰，大司农明里董阿、大都留守阔阔台，并为中书平章政事。募勇士从军。遣使分行河间、保定、真定及河南等路，括民马。征鄢陵县河西军赴阙。命襄阳万户杨克忠、邓州万户孙节，以兵守武关。命海道万户府来年运米三百一十万石。造金符八十。己巳，铸御宝成。立行枢密院于汴梁，以同知枢密院事也速台儿知行枢密院事，将兵行视太行诸关，西击河中、潼关军，以折叠弩分给守关军士。上都诸王忽剌台等引兵犯崞州。庚午，命有司和市粟豆十六万五千石，分给居庸等关军马。遣军民守归、峡诸隘。辛未，常服谒太庙。云南孟定路土官来贡方物。乌伯都剌、铁木哥弃市，朵朵、王士熙、伯颜察儿、脱欢等各流于远州，并籍其家。同知枢密院事脱脱木儿与辽东秃满迭儿战于蓟州两家店。壬申，帝即位于大明殿，受诸王、百官朝贺，大赦，诏曰：

　　洪惟我太祖皇帝混一海宇，爰立定制，以一统绪，宗亲各受分地，勿敢妄生觊觎，此不易之成规，万世所共守者也。世祖之后，成宗、武宗、仁宗、英宗，以公天下之心，以次相传，宗王、贵戚，咸遵祖训。至于晋邸，具有盟书，愿守藩服，而与贼臣铁失、也先帖木儿等潜通阴谋，冒干宝位，使英宗不幸罹于大故。朕兄弟播越南北，备历艰险，临御之事，岂获与闻！

　　朕以叔父之故，顺承惟谨，于今六年，灾异迭见。权臣倒剌沙、乌伯都剌等，专权自用，疏远勋旧，废弃忠良，变乱祖宗法度，空府库以私其党类。大行上宾，利于立幼，显握国柄，用成其奸。宗王、大臣，以宗社之重，统绪之正，协谋推戴，属于眇躬。朕以菲德，宜俟大兄，固让再三。宗戚、将相，百僚、耆老，以为神器不可以久虚，天下不可以无主，周王辽隔朔漠，民庶遑遑，已及三月，诚恳迫切。朕故从其请，谨俟大兄之至，以遂朕固让之心。已于致和元年九月十三日，即皇帝位于大明殿，其以致和元年为天历元年，可大赦天下。自九月十三日昧爽已前，除谋杀祖父母、父母，妻妾杀夫，奴婢杀主，谋故杀人，但犯强盗，印造伪钞不赦外，其余罪无轻重，咸赦除之。

　　於戏，朕岂有意于天下哉！重念祖宗开创之艰，恐隳大业，是以勉徇舆情。尚赖尔中外文武臣僚，协心相予，辑宁亿兆，以成治功。咨尔多方，体予至意！

　　癸酉，翰林院增给驿玺书。命燕铁木儿将兵击辽东军，封燕铁木儿为太平王，以太平路为食邑，赐金五百两、银二千五百两、钞万锭、平江官地五百顷。中书右丞曹立为江浙行省平章政事，福建廉访使易释董阿为右丞，前中书左丞张思明为左丞。诸王塔术、只儿哈郎、佛宝等自恩州来朝。赐按灰钞百锭，以祀天神。括河东马。甲戌，燕铁木儿加开府仪同三司、上柱国、录军国重事、中书右丞相、监修国史，依前知枢密院事，伯颜加太尉，以江南行台御史大夫朵儿只为江浙行省左丞相，淮西道肃政廉访使阿儿思兰海牙为江南行台御史大夫。诸王孛罗、忽都火者来朝。征左右两阿速卫军老幼赴京师，不行者斩，籍其家。乙亥，立太禧院，以奉祖宗神御殿祠祭，秩正二品，罢会福、殊祥两院。江西行省平章政事秃坚帖木儿、江浙行省右丞易释董阿并为太禧院使，中书平章速速、御史中丞亦列赤兼太禧院使。上都王禅兵袭破居庸关，将士皆溃。燕铁木儿军次三河。丙子，王禅游兵至大口，燕铁木儿还军次榆河，帝出齐化门视师。丁丑，燕铁木儿来见曰：“乘舆一出，民心必惊，军旅之事，臣请以身任之。”即日还宫。命司天监翙星。戊寅，谕中外曰：“近以奸臣倒剌沙、乌伯都剌潜通阴谋，变易祖宗成宪，既已明正其罪。凡回回种人不预其事者，其安业勿惧；有因而扇惑其人者，罪之。”又敕：“军中逃归，及京城游民敢攘民财者斩。”命高昌僧作佛事于延春阁。又命也里可温于显懿庄圣皇后神御殿作佛事。诸王阿儿八忽、按灰、脱脱来朝。命留守司完京城，军士乘城守御。燕铁木儿与王禅前军战于榆河，败之，追奔红桥北。其枢密副使阿剌帖木儿、指挥使忽都帖木儿以兵会王禅，复来战，又败之，我师据红桥。增给大都驿马百匹。庚辰，太白犯亢宿。诏谕御史台：“今后监察御史、廉访司，凡有刺举，并著其实，无则勿妄以言。廉访司书吏，当以职官、教授、吏员、乡贡进士参用。”加封汉将军关羽为显灵义勇武安英济王，遣使祠其庙。辛巳，命司天监翙星。以别不花知枢密院事，依前中书左丞相。括山东马。燕铁木儿与上都军大战白浮之野，燕铁木儿手刃七人于阵，败之。脱脱木儿与辽东军战蓟州之檀子山。壬午，大雾。王禅等遁昆山州。获上都颁诏使者及辽东征兵使者以闻，诏诛之。癸未，以同知枢密院事秃儿哈帖木儿知枢密院事，中书平章政事明里董阿为江浙行省平章政事。王禅收集散亡，复来战，我师列阵白浮之西，敌不敢犯。至夜，撒敦、脱脱木儿前后夹攻，败走之，追及于昌平北，斩首数千级，降者万余人。帝遣使赐燕铁木儿上尊，谕旨曰：“丞相每临阵，躬冒矢石，脱有不虞，奈何？自今第以大将旗鼓督战可也。”燕铁木儿对曰：“凡战，臣必以身先之，敢后者，论以军法。若委之诸将，万一失利，悔将何及？”甲申，庆云见。王禅单骑亡，撒敦追之不及而还。命御史台：“凡各道廉访司官，用蒙古二人，畏兀、河西、回回、汉人各一人。各司书吏十六人，用职官五，各路司吏五，教授二，乡贡进士四人。本台经历品秩相当者，除各道廉访使，都事除副使。今台译史通事考满不得除御史。”靖安王阔不花等将陕西兵潜由潼关南水门入，万户孛罗弃关走，阔不花等分据陕州等县，纵兵四劫。乙酉，以明里董阿为中书平章政事，岭北行省左丞燕不邻知枢密院事。募丁壮千人守捍城郭。上都兵入古北口，将士皆溃，其知枢密院事竹温台以兵掠石槽。追封乳母完者云国夫人，其夫干罗思赠太保，封云国公，谥忠懿；子锁乃赠司徒，封云国公，谥贞闵。燕铁木儿遣撒敦倍道趋石槽，掩其不备，击之。燕铁木儿大兵继至，转战四十余里，至牛头山，擒驸马孛罗帖木儿，平章蒙古塔失、雅失帖木儿，将作院使撒儿讨温，送阙下戮之，将校降者万人，余兵奔窜，夜遣撒敦出古北口逐之。脱脱木儿与辽东军战蓟州南，杀获无算。调河南蒙古军老幼五万人，增守京师，募丁壮守直沽。调临清万户府运粮军三千五百并御河分守，山东丁壮万人守御益都、般阳诸处海港。居庸关垒石以为固。丁亥，辽东军抵京城，燕铁木儿引兵拒之，令京城里长召募丁壮及百工合万人，与兵士为伍，乘城守御，月给钞三锭、米三斗。冀宁、晋宁两路所辖：代州之雁门关，崞州之阳武关，岚州之天涧口、皮库口，保德州之寨底、天桥、白羊三关，石州之坞堡口，汾州之向阳关，隰州之乌门关，吉州之马头、秦王岭二关，灵石县之阴地关，皆令穿堑垒石以为固，调丁壮守之。戊子，上都诸王忽剌台等兵入紫荆关，将士皆溃，行枢密院官卜颜、斡都蛮，指挥使也速台儿将兵援之。陕西行台御史大夫也先帖木儿引兵从大庆关渡河，擒河中府官，杀之。万户彻里帖木儿军溃而遁，河南廉访副使万家闾言：“彻里帖木儿身为大将，纪律不严，望风奔溃，宜加重罚，以示劝惩。”不报。河东闻也先帖木儿军至，官吏皆弃城走，也先帖木儿悉以其党代之。召云南行省左丞相也儿吉尼，不至。前尚书左丞相三宝奴以罪诛，其二子上都、哈剌八都儿近侍，命以所籍家赀及制命还之。

　　冬十月己丑朔，命西僧作佛事。燕铁木儿引兵至通州，击辽东军败之，皆渡潞水走。遣脱脱木儿等将兵四千，西援紫荆关。调江浙兵万人，西御潼关。紫荆关溃卒南走保定，因肆剽掠，同知路事阿里沙及故平章张珪子武昌万户景武等率民持挺击死数百人。河南行省调兵守虎牢关。庚寅，我师与辽东军夹潞水而阵，辽东军宵遁，我师渡而袭之。辛卯，礼官言：“即位之始，当告祭郊庙、社稷，时享之礼，请改用仲月。”从之。紫荆关兵进逼涿州，同知州事教化的调丁壮御之。壬辰，也先捏以军至保定，杀阿里沙等及张景武兄弟五人，并取其家赀。倒剌沙贷其姻家长芦盐运司判官亦剌马丹钞四万锭，买盐营利于京师，诏追理之。癸巳，立寿福、会福、隆禧、崇祥四总管府，分奉祖宗神御殿，秩正三品，并隶太禧院。忽剌台游兵进逼南城，令京城居民户出壮丁一人，持兵仗从军士乘城，仍于诸门列瓮贮水以防火。燕铁木儿及阳翟王太平、国王朵罗台等战于檀子山之枣林，唐其势陷阵，杀太平，死者蔽野，余皆宵遁，遣撒敦追之，弗及。甲午，命有司市马千匹，赐军士出征者。脱脱木儿、章吉与也先捏合击敌军于良乡南，转战至泸沟桥，忽剌台被创，据桥而宿。乙未，燕铁木儿率军循北山而西，趣良乡，诸将时与忽剌台、阿剌帖木儿等战于泸沟桥，声言燕铁木儿大军至，敌兵皆遁。使者颁诏于甘肃，至陕西，行省、行台官涂毁诏书，械使者送上都。湘宁王八剌失里引兵入冀宁，杀掠吏民。时太行诸关守备皆阙，冀宁路来告急，敕万户和尚将兵由故阙援之。冀宁路官募民丁迎敌，和尚以兵为殿，杀获甚众。会上都兵大至，和尚退保故关，冀宁遂破。丙申，燕铁木儿入朝，赐宴兴圣殿。赈通州被兵之家。命速速等董度支刍粟。中书省臣言：“上都诸王、大臣，不思祖宗成宪，惑于奸臣倒剌沙之言，辄以兵犯京畿。赖陛下洪福，王禅遂致溃亡，生擒诸王孛罗帖木儿及诸用事臣蒙古答失、雅失帖木儿等，既已明正典刑，宜传首四方以示众。”从之。丁酉，以缙山县民十人尝为王禅向导，诛其为首者四人，余杖一百七，籍其家赀，妻子分赐守关军士。戊戌，命湖广行省平章政事乞住调兵守归、峡，左丞别薛守八番，以御四川军。诸将追阿剌帖木儿等至紫荆关，获之，送京师，皆弃市。己亥，幸大圣寿万安寺，谒世祖、裕宗神御殿。赐燕铁木儿太平王黄金印，并降制书，及赐玉盘、龙衣、珠衣、宝珠、金腰带、海东白鹘青鹘各一。河南行中书省、行枢密院，皆听便宜行事。秃满迭儿军复入古北口，燕铁木儿引军御之，大战于檀州南，败之，其万户以兵万人降，秃满迭儿遂走还辽东。使者颁诏于陕西，行省、行台官焚诏书，下使者狱，告于上都。庚子，以梁王王禅第赐诸王帖木儿不花。廷臣言：“保定万户张昌，其诸父景武等既受诛，宜罢其所将兵，而夺其金虎符。”不许。辛丑，以同知枢密院事脱脱木儿、通政使也不伦并知枢密院事，御史中丞亦列赤为御史大夫。还给伯颜察儿、朵朵家赀。齐王月鲁帖木儿、东路蒙古元帅不花帖木儿等以兵围上都，倒剌沙等奉皇帝宝出降。梁王王禅遁，辽王脱脱为齐王月鲁帖木儿所杀，遂收上都诸王符印。壬寅，以宣徽使也先捏知行枢密院事，宣徽副使章吉为行枢密院副使，与知枢密院事也速台儿等将兵西击潼关军。中书省臣言：“野理牙旧以赃罪除名，近复命为太医使，臣等不敢奉诏。”帝曰：“往者勿咎，比兵兴之时，朕已录用，其依朕命行之。”以张珪女归也先捏。癸卯，以故徽政使失烈门妻赐燕铁木儿。以通州知州赵义能御敌，赐币二匹。也先铁木儿军至晋宁，本路官皆遁。甲辰，晋邸及辽王所辖路、府、州、县达鲁花赤并罢免禁锢，选流官代之。给淮东宣慰司银字圆符。命有司收将士所遗符印、兵仗。赈粜京城米十万石，石为钞十五贯。丙午，中书省臣言：“凡有罪者，既籍其家赀，又没其妻子，非古者罪人不孥之意，今后请勿没人妻子。”制可。丁未，告祭于南郊。以中书平章政事塔失海涯为大司农，复以钦察台为中书平章政事，侍御史玥璐不花为中丞。以度支刍豆经用不足，凡诸王、驸马来朝并节其给，宿卫官已有廪禄者及内侍宫人岁给刍豆，皆权止之。籴豆二十万石于濒御河州县，以河间、山东盐课钞给其直。放还防河运粮军。陕西兵至巩县黑石渡，遂据虎牢，我师皆溃，储仗悉为所获。河南行省来告急，戒有司修城壁，严守卫。云南银沙罗甸土官哀赞等来贡方物。己酉，别不花加太保，落知枢密院事。命刑部郎中大都、前广东佥事张世荣追理乌伯都剌家赀。开居庸关。陕西军夺武关，万户杨克忠等兵溃。庚戌，帝御兴圣殿，齐王月鲁帖木儿、诸王别思帖木儿、阿儿哈失里、那海罕及东路蒙古元帅不花帖木儿等奉上皇帝宝。倒剌沙等从至京师，下之狱，分遣使者檄行省、内郡罢兵以安百姓。以宦者伯帖木儿妻及奴婢田宅赐撒敦。辛亥，云南彻里路土官刁赛等来贡方物。诏：“自今朝廷政务及籍没田宅赐人者，非与燕铁木儿议，诸人不许奏陈。”以宦者米薛迷奴婢家赀赐伯颜。壬子，以河南、江西、湖广入贡驾鹅太频，令减其数以省驿传。以诸王火沙第赐燕铁木儿继母公主察吉儿。癸丑，燕铁木儿辞知枢密院事，命其叔父东路蒙古元帅不花帖木儿代之。燕铁木儿请以蒙古塔失等三十人田宅赐彻里铁木儿等三十人，从之。以所括河北诸路马，四百匹给四宿卫阿塔赤，二百匹给中宫阿塔赤，余二千匹分牧于内郡。核上都仓库钱谷。御史台臣言：“近北兵夺紫荆关，官军溃走，掠保定之民。本路官与故平章张珪子景武五人，率其民击官军死，也先捏不俟奏闻，辄擅杀官吏及珪五子。珪父祖三世为国勋臣，设使珪子有罪，珪之妻女又何罪焉！今既籍其家，又以其女妻也先捏，诚非国家待遇勋臣之意。”帝曰：“卿等言是。”命中书革正之。命御史台择人充各道廉访司官。遣官赈良乡、涿州、定兴、保定驿户之被兵者。甲寅，罢徽政院，改立储庆使司，秩正二品。平章政事速速、明里董阿并领储庆司事，鹰坊伯撒里、河南行省左丞姚炜并为储庆使，元帅也速答儿执湘宁王八剌失里送京师。八剌失里及赵王马紥罕、诸王忽剌台，承上都之命，各起所部兵南侵冀宁，还次马邑至是被执，其所俘男女千人，悉还其家。遣使止江浙军士之往潼关者，就还镇。也先铁，木儿兵至潞州。乙卯，以倒剌沙宅赐不花帖木儿，倒剌沙子泼皮宅赐斡都蛮，内侍王伯颜宅赐唐其势。丙辰，燕铁木儿请以所没逆臣赤斤铁木儿家赀还其妻。铁木哥兵入邓州。丁巳，毁显宗室，升顺宗祔右穆第二室，成宗祔右穆第三室，武宗祔左昭第三室，仁宗祔左昭第四室，英宗祔右穆第四室。加命燕铁木儿为答剌罕，仍命子孙世袭其号。燕铁木儿请以河南平章曲列等二十三人田宅赐西安王阿剌忒纳失里等二十三人，从之。戊午，诏谕廷臣曰：“凡今臣僚，唯丞相燕铁木儿、大夫伯颜许兼三职署事，余者并从简省。百司事当奏者，共议以闻，或私任己意者，不许独请。上都官吏，自八月二十一日以后擢用者，并追收其制。”敕：“天下僧道有妻者，皆令为民。”也先捏军次顺德。令广平、大名两路括马。盗杀太尉不花。初，不花乘国家多事，率众剽掠，居庸以北皆为所扰，至是盗入其家杀之。兴和路当盗以死罪，刑部议以为：“不花不道，众所闻知，幸遇盗杀，而本路隐其残剽之罪，独以盗闻，于法不当。”中书以闻，帝嘉其议。

　　十一月己未，诏谕中外曰：“诸王王禅及秃满迭儿、阿剌不花、秃坚等，兵败而逃，有能擒获者，授五品官；同党之人，若能去逆效顺，擒王禅等来归者，免本罪，依上授官；家奴获之者，得备宿卫；敢有隐匿者，事觉，与犯人同罪。”给殿中侍御史及冀宁路印，凡内外百司印，因兵兴而失者，令中书如品秩铸给之。命太保伯答沙升太傅，兼宗正紥鲁忽赤，总兵北边。中书省臣言：“侍御史左吉非才，不当任风宪。”御史台臣伯颜等言：“左吉，御史所荐，若既用之，又以人言而止，台纲不能振矣。必如省臣所言，臣等乞辞避。”帝曰：“汝等其勿为是言。左吉果不可用，省臣何不先言之。其令左吉仍为侍御史。”帝谓中书省臣曰：“朕在琼州、建康时，撒迪皆从，备极艰苦，其赐盐引六万，俾规利以赡其家。”命郡县招集被兵流亡之民，贫者赈给之。辽东降军，给行粮遣还。京畿及四方民为兵所掠而奴于人者，令有司追理送还。山北、京东驿被兵者，赈以钞二万一千五百锭。放高丽宦者米薛迷、刚答里归田里。庚申，中书录用前御史台官亦怜真、蔡文渊。用江南行台御史王琚仁言，汰近岁白身入官者。敕行御史台：“凡有纠劾，必由御史台陈奏，勿径以封事闻。”命中书省追理倒剌沙及其兄马某沙，子泼皮、木八剌沙等家赀。辛酉，燕铁木儿请以纽泽田宅赐钦察台。也先捏兵至武安，也先铁木儿以军降，河东州县闻之，尽杀其所署官吏。癸亥，帝宿斋宫。甲子，服衮冕，享于太庙。陕西兵进逼汴梁，闻朝廷传檄罢兵，乃解去。乙丑，燕铁木儿请以乌伯都剌等三十人田宅赐斡鲁思等三十人，从之。丁卯，伯颜兼忠翊侍卫都指挥使。庚午，复立察罕脑儿宣慰司。命总宿卫官分简所募勇士，非旧尝宿卫者皆罢去。汴梁、河南等路及南阳府频岁蝗旱，禁其境内酿酒。日本舶商至福建博易者，江浙行省选廉吏征其税。中书省臣言：“今岁既罢印钞本，来岁拟印至元钞一百一十九万二千锭、中统钞四万锭。”监察御史言：“户部钞法，岁会其数，易故以新，期于流通，不出其数。迩者倒剌沙以上都经费不足，命有司刻板印钞；今事既定，宜急收毁。”从之。监察御史撒里不花、锁南八、于钦、张士弘言：“朝廷政务，赏罚为先，功罪既明，天下斯定。国家近年自铁木迭儿窃位擅权，假刑赏以遂其私，纲纪始紊。迨至泰定，爵赏益滥。比以兵兴，用人甚急，然而赏罚不可不严。夫功之高下，过之重轻，皆系天下之公论。愿命有司，务合公议，明示黜陟。功罪既明，赏罚攸当，则朝廷肃清，纪纲振举，而天下治矣。”帝嘉纳之。辛未，遣西僧作佛事于兴和新内。铁木哥兵入襄阳，本路官皆遁。襄阳县尹谷庭珪、主簿张德独不去，西军执使降，不屈，死之。时佥枢密院事塔海拥兵南阳不救。壬申，遣官告祭社稷。以故平章黑驴平江田三百顷及嘉兴芦地赐西安王阿剌忒纳失里。癸酉，八百媳妇国使者昭哀，云南威楚路土官胒放等，九十九寨土官必也姑等，各以方物来贡。燕铁木儿言：“向者上都举兵，诸王失剌、枢密同知阿乞剌等十人，南望宫阙鼓噪，其党拒命逆战，情不可恕。”诏各杖一百七，流远，籍其家赀。甲戌，居泰定后雍吉剌氏于东安州。杭州火，命江浙行省赈被灾之家。乙亥，赐西安王阿剌忒纳失里、齐王月鲁帖木儿、知枢密院事不花帖木儿金各五百两、银各二千五百两、钞各万锭，诸王朵列帖木儿金五十两、银五百两、钞千锭，从者及军士有差。丙子，速速坐受赂，杖一百七，徙襄阳；以母年老，诏留之京师。丁丑，以躬祀太庙礼成，御大明殿，受诸王、文武百官朝贺。荆王也速也不干遣使传檄至襄阳，铁木哥引兵走。戊寅，以御史中丞玥璐不花为太禧使。监察御史撒里不花等言：“玥璐不花素禀直气，操履端正，陛下欲振宪纲，非任斯人不可。”乃复以玥璐不花为中丞，兼太禧使。作佛事于五台寺。命河南、江浙两省以兵五万益湖广。己卯，中书省臣言：“内外流官年及致仕者，并依阶叙授以制敕，今后不须奏闻。”制可。以也先铁木儿、乌伯都剌珠衣赐撒迪、赵世安。诸卫汉军及州县丁壮所给甲胄兵仗，皆令还官。庚辰，遣使奉迎皇兄明宗皇帝于漠北。以中政院使敬俨为中书平章政事，同知枢密院事彻里帖木儿为中书左丞。辛巳，遣钦察百户及其军士还镇。以脱脱等三人妻赐阔阔出等三人，以朵台等十一人田宅赐驸马朵必儿等十一人。壬午，第三皇子宝宁易名太平讷，命大司农买住保养于其家。诏行枢密院罢兵还。以御史中丞玥璐不花为中书右丞。癸未，倒剌沙伏诛，磔其尸于市，王禅亦赐死，马某沙、纽泽、撒的迷失、也先铁木儿等皆弃市。以所赐速速、也先捏宅改赐驸马谨只儿及乳媪也孙真。甲申，命威顺王宽彻不花还镇湖广。御史中丞赵世延以老疾辞职，不许，用故中丞崔彧故事，加平章政事居前职。御史台臣言：“行宣政院、行都水监宜罢。”从之。丙戌，作水陆会。以阿鲁灰帖木儿等六人在上都欲举义，不克而死，并赐赠谥，恤其家。燕铁木儿言：“晋王及辽王等所辖府县达鲁花赤既已黜罢，其所举宗正府紥鲁忽赤、中书断事官，皆其私人，亦宜革去。”从之。敕赵世延及翰林直学士虞集制御史台碑文。遣诸卫兵各还镇。别不花罢。命有司追理上都官吏预借俸。辽王脱脱之子八都聚党出剽掠，敕宣德府官捕之。四川行省平章囊加台自称镇西王，以其省左丞脱脱为平章，前云南廉访使杨静为左丞，杀其省平章宽彻等官，称兵烧绝栈道。乌蒙路教授杜岩肖谓：“圣明继统，方内大宁，省臣当罢兵入朝，庶免一方之害。”囊加台以其妄言惑众，杖一百七，禁锢之。

　　十二月己丑朔，监察御史言，伯颜宜与燕铁木儿一体论功行赏，帝曰：“伯颜之功，朕心知之，御史不必言。”庚寅，令内外诸司，天寿节听具肉食，民间禁屠宰如旧制。命通政院整饬蒙古驿。诸关隘尝毁民屋以塞者，赐民钞，俾完之。甲午，以王禅奴婢赐镇南王铁木儿不花及燕铁木儿。乙未，以王禅弓矢赐燕铁木儿、伯颜。燕铁木儿请以马某沙等九人田宅赐燕不邻等九人，从之。丙午，幸大崇恩福元寺，谒武宗神御殿。分命诸僧于大明殿、延春阁、兴圣宫、隆福宫、万岁山作佛事。云南土官普双等来贡方物。御史台臣言：“也先捏将兵所至，擅杀官吏，俘掠子女货财。”诏刑部鞫之，籍其家，杖一百七，窜于南宁，命其妻归父母家。己亥，造皇后玉册、玉宝。庚子，赦天下。赐诸王满秃为果王，阿马剌台为毅王，宗正札鲁忽赤阔阔出等十七人并赐功臣号及阶官爵谥，仍命有司刻其功于碑，赐钞恤其家。中书省臣言：“陕西行省、行台官，焚弃诏书，坐罪当流，虽经赦宥，永不录用为宜。”制可。辛丑，立龙翊侍卫亲军都指挥使司，分掌钦察军士，秩正三品；指挥使三人，命燕铁木儿及卜兰奚、卯罕为之，余官悉听燕铁木儿选人以闻。命高昌僧作佛事于宝慈殿。江南行台御史言：“辽王脱脱，自其祖父以来，屡为叛逆，盖因所封地大物众，宜削王号，处其子孙远方，而析其元封分地。”诏中书与勋旧大臣议其事。火儿忽答等十三人从湘宁王八剌失里用兵，既伏诛，命皆籍其家赀。西僧百人作佛事于徽猷阁七日。癸卯，钦察、阿速二部，依宿卫军士例给刍豆。乙巳，伯颜加太尉、开府仪同三司，与亦列赤并为御史大夫，同振台纲，诏天下。立内宰司，隶储庆使司，秩正三品。以阿伯等六人田宅赐诸王老的等六人。云南姚州知州高明来贡方物。戊申，以潜邸所用工匠百五十人付皇子阿剌忒纳答剌，立异样局以司之，秩从六品。加伯颜为太保，知枢密院事不花帖木儿为太尉，香山为司徒。己酉，开上都酒禁。壬子，以诸路民匠提领所合为提举司，秩从五品。甲寅，复遣治书侍御史撒迪、内侍不颜秃古思奉迎皇兄于漠北。西安王阿剌忒纳失里及燕铁木儿、铁木儿补化，请各遣人送名鹰于行在所。以王禅妻金珠首饰归中宫。丙辰，升太禧院从一品，中书左丞玥璐不花为太禧使。丁巳，封西安王阿剌忒纳失里为豫王，赐南康路为食邑。彻里铁木儿升右丞，参知政事跃里铁木儿为左丞，参议省事赵世安为参知政事。戊午，诏：“被兵郡县免杂役，禁酿酒，弛山场河泺之禁；私相假贷者，俟秋成责偿。蒙古、色目人愿丁父母忧者，听如旧制。”御史台言：“囊加台拒命西南，罪不可宥，所授制敕，宜从追夺。”中书省臣言：“令方许囊加台等自新，则御史言宜勿行。”从之。教坊司达鲁花赤撒剌儿，在武宗时遥授参知政事，阶中奉大夫，诏落遥授之职，而仍其旧阶。是月，复遣使者召云南行省左丞相也儿吉你，又不至。加谥唐司徒颜真卿正烈文忠公，令有司岁时致祭。陕西自泰定二年至是岁不雨，大饥，民相食。杭州、嘉兴、平江、湖州、镇江、建德、池州、太平、广德等路水，没民田万四千余顷。河北、山东有年。 
 
 
 
卷三十三 本纪第三十三
　
　　◎文宗二

　　天历二年春正月己未朔，立都督府，以总左、右钦察及龙翊卫。庚申，封知枢密院事火沙为昭武王。床兀儿之子答邻答里袭父封为句容郡王。高丽国遣使来朝贺。遣前翰林学士承旨不答失里北还皇兄行在所，仍命太府太监沙剌班奉金、币以往。辛酉，封朵列帖木儿复为楚王。高昌王铁木儿补化为中书左丞相，大司农王毅为平章政事，钦察台知枢密院事。皇兄遣火里忽达孙、剌剌至京师。以伯帖木儿扈从有功，遣使以币帛百匹即行在赐之。诸王浑都帖木儿薨，取其印及王傅印以赐斡即。武宁王彻彻秃遣使来言皇兄启行之期。癸亥，燕铁木儿为御史大夫，太平王如故。赐鲁国大长公主钞二万锭营第宅。甲子，太白犯垒壁阵。时享于太庙。齐王月鲁帖木儿薨。乙丑，中书省言：“度支今岁刍槁不足，常例支给外，凡陈乞者，宜勿予。”从之，仍命中书右丞彻里帖木儿总其事。丙寅，帝幸大崇恩福元寺。遣使赐西域诸王燕只吉台海东鹘二。戊辰，遣使献海东鹘于皇兄行在所。己巳，赐内外军士四万二千二百七十人钞各一锭。作佛事。陕西告饥，赈以钞五万锭。辛未，以册命皇后，告于南郊。赐豫王黄金印。回回人户与民均当差役。中书省臣言：“近籍没钦察家，其子年十六，请令与其母同居；仍请继今臣僚有罪致籍没者，其妻有子，他人不得陈乞，亦不得没为官口。”从之。壬申，遣近侍星吉班以诏往四川招谕囊加台。癸酉，命中书省、宣徽院臣稽考近侍、宿卫廪给，定其名籍。以辽阳省蒙古、高丽、肇州三万户将校从逆，举兵犯京畿，拘其符印制敕。罢今岁柳林田狩。复盐制每四百斤为引，引为钞三锭。四川囊加台乞师于镇西武靖王搠思班，搠思班以兵守关隘。甲戌，复命太仆卿教化献海东鹘于皇兄行在所。罢中瑞司。丙子，皇后媵臣张住童等七人授集贤侍讲学士等官。丁丑，四川囊加台攻破播州猫儿垭隘，宣慰使杨延里不花开关纳之。陕西蒙古军都元帅不花台者，囊加台之弟，囊加台遣使招之，不花台不从，斩其使。中书省臣言：“朝廷赏赉，不宜滥及罔功。鹰、鹘、狮、豹之食，旧支肉价二百余锭，今增至万三千八百锭；控鹤旧止六百二十八户，今增二千四百户。又，佛事岁费，以今较旧，增多金千一百五十两、银六千二百两、钞五万六千二百锭、币帛三万四千余匹；请悉拣汰。”从之。中政院臣言，皇后日用所需，钞十万锭、币五万匹、绵五千斤。诏钞予所需之半，币给一万匹。赈大都路涿州房山、范阳等县饥民粮两月。己卯，以册命皇后，告于太庙。庚辰，赐潜邸说书刘道衡等四人官从七品，薛允等十六人官从八品。辛巳，起复中书左丞史惟良为御史中丞。上都官吏，惟初入仕及骤升者黜之，余听叙复。以御史台赃罚钞三百锭赐教坊司撒剌儿。壬午，以陕西行台御史大夫阿不海牙为中书平章政事。皇兄遣常侍孛罗及铁住讫先至京师，赏以金、币、居宅，仍遣内侍秃教化如皇兄行在所。播州杨万户引四川贼兵至乌江峰，官军败之；八番元帅脱出亦破乌江北岸贼兵，复夺关口。诸王月鲁帖木儿统蒙古、汉人、答剌罕诸军及民丁五万五千，俱至乌江。癸未，遣宣靖王买奴往行在所。丙戌，皇兄明宗即皇帝位于和宁之北。四川囊加台焚鸡武关大桥，又焚栈道。命中书省录江陵、汴梁郡县官扈从者三十四人，并升其阶秩。陕西大饥，行省乞粮三十万石、钞三十万锭，诏赐钞十四万锭，遣使往给之。大同路言，去年旱且遭兵，民多流殍，命以本路及东胜州粮万三千石，减时直十之三赈粜之。奉元蒲城县民王显政五世同居，卫辉安寅妻陈氏、河间王成妻刘氏、冀宁李孝仁妻寇氏、濮州王义妻雷氏、南阳郄二妻张氏、怀庆阿鲁辉妻翟氏皆以贞节，并旌其门。

　　二月己丑，曲赦四川囊加台。庚寅，燕铁木儿复为中书右丞相。立缮工司，掌织御用纹绮，秩正三品。辛卯，帝御大明殿，册命皇后雍吉剌氏。广西思明路军民总管黄克顺来贡方物。壬辰，囊加台据鸡武关，夺三义、柴关等驿。癸巳，遣翰林侍讲学士曹元用祀孔子于阙里。囊加台以书诱巩昌总帅汪延昌。丙申，命中书省、翰林国史院官祀太祖、太宗、睿宗御容于普庆寺。丁酉，遣晋邸部曲之在京师者还所部。囊加台以兵至金州，据白土关，陕西行省督军御之。枢密院言：“囊加台阻兵四川，其乱未已，请命镇西武靖王搠思班等皆调军，以湖广行省官脱欢、别薛、孛罗及郑昂霄总其兵进讨。”从之。戊戌，命察罕脑儿宣慰使撒忒迷失将本部蒙古军，会镇西武靖王等讨四川。诸佣雇者，主家或犯恶逆及侵损己身，许诉官，余非干己，不许告讦，著为制。颁行《农桑辑要》及《栽桑图》。辛丑，中书省议追尊皇妣亦乞烈氏曰仁献章圣皇后，唐兀氏曰文献昭圣皇后，命有司具册宝。建游皇城佛事。云南行省蒙通蒙算甸土官阿三木，开南土官哀放，八百媳妇、金齿、九十九洞、银沙罗甸，咸来贡方物。癸卯，赐吴王木楠子、西宁王忽答的迷失、诸王那海罕、阔儿吉思金银有差。丙午，囊加台分兵逼襄阳，湖广行省调兵镇播州及归州。己酉，荧惑犯井宿。辛亥，帝谓廷臣曰：“撒迪还，言大兄已即皇帝位。凡二月二十一日以前除官者，速与制敕；后凡铨选，其诣行在以闻。”庐州路合肥县地震。壬子，命有司造行在帐殿。癸丑，诸王月鲁帖木儿等至播州，招谕土官之从囊加台者，杨延里不花及其弟等皆来降。甲寅，立奎章阁学士院，秩正三品，以翰林学士承旨忽都鲁都儿迷失、集贤大学士赵世延并为大学士，侍御史撒迪、翰林直学士虞集并为侍书学士，又置承制、供奉各一员。更铸钞版，仍毁其刓者。调河南、江浙、江西、山东兵万一千，及左右翼蒙古侍卫军二千，讨四川。乙卯，置银沙罗甸等处宣慰司都元帅府。丙辰，奉元临潼、咸阳二县及畏兀儿八百余户告饥，陕西行省以便宜发钞万三千锭赈咸阳，麦五千四百石赈临潼，麦百余石赈畏兀儿，遣使以闻，从之。永平、大同二路，上都云需两府，贵赤卫，皆告饥，永平赈粮五万石，大同赈粜粮万三千石，云需府赈粮一月，贵赤卫赈粮二月。真定平山县、河间临津等县、大名魏县，有虫食桑，叶尽，虫俱死。

　　三月辛酉，遣燕铁木儿奉皇帝宝于明宗行在所，仍命知枢密院事秃儿哈帖木儿、御史中丞八即剌，翰林直学士马哈某、典瑞使教化的、宣徽副使章吉、佥中政院事脱因、通政使那海、太医使吕廷玉、给事中咬驴、中书断事官忽儿忽答、右司郎中孛别出、左司员外郎王德明、礼部尚书八剌哈赤等从行。复命有司奉金千五百两、银七千五百两、币帛各四百匹及金腰带二十，诣行在所，以备赐予。帝命廷臣曰：“宝玺既北上，继今国家政事，其遣人闻于行在所。”癸亥，命有司造乘舆服御，北迎大驾。改潜邸所幸诸路名：建康曰集庆，江陵曰中兴，琼州曰乾宁，潭州曰天临。甲子，减大官羊直。丙寅，跃里帖木儿自行在还，谕旨曰：“朕在上都，宗王、大臣必皆会集，有司当备供张。上都积贮，已为倒剌沙所耗，大都府藏，闻亦悉虚。供亿如有不足，其以御史台、司农司、枢密、宣徽、宣政等院所贮充之。”蒙古饥民之聚京师者，遣往居庸关北，人给钞一锭、布一匹，仍令兴和路赈粮两月，还所部。戊辰，云南诸王答失不花、秃坚不花及平章马思忽等集众五万，数丞相也儿吉尼专擅十罪，将杀之。也儿吉尼遁走八番，答失不花等伪署参知政事等官。己巳，命改集庆潜邸，建大龙翔集庆寺，以来岁兴工。辛未，监察御史与紥鲁忽赤等官录囚。壬申，以去冬无雪，今春不雨，命中书及百司官分祷山川群祀。设奎章阁授经郎二员，职正七品，以勋旧、贵戚子孙及近侍年幼者肄业。甲戌，旧赐笃麟帖木儿平江田百顷，官尝收其租米，诏特予之。开辽阳酒禁。乙亥，置行枢密院，以山东都万户也速台儿知行枢密院事，与湖广、河南两省官进兵平四川，也速台儿以病不往。命明里董阿为蒙古巫觋立祠。丁丑，文献昭圣皇后神御殿月祭，特命如列圣故事。僧、道、也里可温、术忽、合失蛮为商者，仍旧制纳税。丙戌，囊加台所遣守隘碉门安抚使布答思监等降于云南行省。丁亥，雨土，霾。
</div>
    <div class="pagination">
<a href="元史_page19.html">上一页</a><span>...</span><a href="元史_page15.html">15</a><a href="元史_page16.html">16</a><a href="元史_page17.html">17</a><a href="元史_page18.html">18</a><a href="元史_page19.html">19</a><span class="current-page">20</span><a href="元史_page21.html">21</a><a href="元史_page22.html">22</a><a href="元史_page23.html">23</a><a href="元史_page24.html">24</a><a href="元史_page25.html">25</a><span>...</span><a href="元史_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
