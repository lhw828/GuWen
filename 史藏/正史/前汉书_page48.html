<!DOCTYPE html>
<html>
<head>
    <meta charset="UTF-8">
    <title>前汉书 - 第 48 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 48 页/共 74 页</h1>
    <div class="content">　　西击益已军破之○凌穉隆曰益已史记作盗巴二字笔画相似未知孰是
　　所将卒斩豨将军乗马降○乗马降史记作乗马絺又丞相箕肄史记作箕肆将军博史记作将勲又都尉髙肄史记作髙肆又辽东二十九县史记作辽西辽东二十九县
　　惠帝六年置太尉官以勃为太尉○徐广曰功臣表及将相表皆髙后四年始置太尉【臣召南】按传此文与公卿表同盖用史记世家而不取史记功臣将相二表也


　　前汉书卷四十考证
<史部,正史类,前汉书>
　　钦定四库全书
　　前汉书卷四十一
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　樊郦滕灌傅靳周传第十一
　　樊哙沛人也以屠狗为事【师古曰时人食狗亦与羊豕同故哙专屠以卖】后与高祖俱隐于芒砀山泽间陈胜初起萧何曹参使哙求迎高祖立为沛公【师古曰高祖时亡在外故求而迎之】哙以舍人从攻胡陵方与【师古曰皆县名方音房与音豫】还守丰击泗水监丰下破之【师古曰泗水郡名监谓御史监郡者也破之于丰县下】复东定沛破泗守薛西【师古曰破郡守于薛县之西○宋祁曰泗字下疑有水字】与司马战砀东【师古曰秦将章邯之司马也读与夷同】郤敌斩首十五级赐爵国大夫【文颖曰即官大夫也爵第六级】常从沛公击章邯军濮阳攻城先登斩首二十三级赐爵列大夫【文颖曰即公大夫也爵第七级】从攻阳城先登下户牗【师古曰阳武县之乡】破李由军斩首十六级赐上闻爵【张晏曰得径上闻也如淳曰吕氏春秋曰魏文侯东胜齐于长城天子赏文侯以上闻晋灼曰名通于天子也】从攻圉都尉东郡守尉于成武【师古曰圉即陈留圉县○刘攽曰圉县名有尉无都尉又郡都尉至景帝方置明此衍都字】郤敌斩首十四级捕虏十六人【师古曰生获曰虏】赐爵五大夫从攻秦军出亳南【郑氏曰亳成汤封邑今河南偃师汤亭是】河间守军于杠里破之【师古曰杠音江】击破赵贲军开封北【师古曰贲音奔】以郤敌先登斩候一人首六十八级捕虏二十六人【师古曰既斩候一人又更斩它首六十八】赐爵卿从攻破扬熊于曲遇【师古曰曲音丘羽反遇音颙】攻宛陵先登斩首八级捕虏四十四人赐爵封号贤成君【张晏曰食禄比封君而无邑也臣瓒曰秦制列侯乃有封爵师古曰瓒説非也楚汉之际权设宠荣假其位号或得邑地或空受爵此例多矣约以秦制于义不通】从攻长社轘辕絶河津东攻秦军尸乡南攻秦军于犨破南阳守齮于阳城东攻宛城先登西至郦【师古曰南阳之县也音直益反】以郤敌斩首十四级捕虏四十人赐重封【张晏曰益禄也如淳曰正爵名也臣瓒曰增封也师古曰诸家之説皆非也重封者加二号耳】攻武闗至霸上斩都尉一人首十级捕虏百四十六人降卒二千九百人项羽在戏下欲攻沛公沛公从百余骑因项伯面见项羽谢无有闭关事项羽既飨军士中酒【张晏曰酒酣也师古曰饮酒之中也不醉不醒故谓之中中音竹仲反】亚父谋欲杀沛公令项庄防劔舞坐中欲击沛公项伯常屏蔽之时独沛公与张良得入坐樊哙居营外闻事急廼持盾入初入营营衞止哙【师古曰营衞谓营垒之守衞者】哙直撞入立帐下【师古曰谓以盾撞击人撞音丈江反】项羽目之问为谁张良曰沛公参乘樊哙也项羽曰壮士赐之巵酒彘肩哙既饮酒拔劔切肉食之项羽曰能复饮乎哙曰臣死且不辞岂特巵酒乎且沛公先入定咸阳暴师覇上以待大王【师古曰时项羽未为王故高纪云以待将军此言大王史追书耳】大王今日至听小人之言与沛公有隙臣恐天下解心疑大王也项羽黙然沛公如厠麾哙去既出沛公留车骑【师古曰沛公所乘之车及从者之骑】独骑马哙等四人步从从山下走归覇上军而使张良谢项羽羽亦因遂已【师古曰已止也】无诛沛公之心是日微樊哙奔入营【○宋祁曰奔疑作犇】谯让项羽沛公几殆【师古曰微无也谯责也殆危也谯音才笑反几音钜依反】后数日项羽入屠咸阳立沛公为汉王汉王赐哙爵为列侯号临武侯迁为郎中从入汉中还定三秦别击西丞白水北【服防曰西丞县名也晋灼曰白水今广平魏县也地理志无西丞似秦将名也师古曰二説并非也西谓陇西郡西县也白水水名经西县东南流而过言击西县之丞于白水之北】拥轻车骑雍南破之从攻雍斄城先登【师古曰斄读与邰同县名即后稷所封今武功故城是音胎】击章平军好畤攻城先登陷阵斩县令丞各一人首十一级虏二十人迁为郎中骑将从击秦车骑壤东【师古曰地名也】郤敌迁为将军攻赵贲下郿槐里柳中咸阳【师古曰柳中即细柳地也在长安西】灌废邱最【李奇曰以水灌废丘也张晏曰最功第一也晋灼曰京辅治华阴灌北也师古曰高纪言引水灌废丘李説是也或者云汉王自彭城败还始灌废丘此时未也此説非矣彭城还更灌废丘始平定之无废丘此时已当灌矣】至栎阳赐食邑杜之樊乡【师古曰杜县之乡也今曰樊川】从攻项籍屠煮枣【晋灼曰地理志无也清河有煑枣城功臣表有煑枣侯师古曰既云攻项籍屠煑枣则其地当在大河之南非清河之城明矣但未详其处耳○宋祁曰后汉地理志济阴郡宛胊有煑枣城】击破王武程处军于外黄攻邹鲁瑕丘薛项羽败汉王于彭城尽复取鲁梁地哙还至荥阳益食平阴二千户以将军守广武一岁【师古曰即荥阳之广武】项羽引东从高祖击项籍下阳夏【师古曰夏音工雅反】虏楚周将军卒四千人【师古曰周殷】围项籍陈大破之【师古曰于陈县围之】屠胡陵项籍死汉王即皇帝位以哙有功益食邑八百户其秋燕王臧荼反哙从攻虏荼定燕地楚王韩信反哙从至陈取信定楚更赐爵列侯与剖符世世勿絶食舞阳号为舞阳侯除前所食以将军从攻反者韩王信于代自霍人以往至云中与绛侯等共定之益食千五百戸因击陈豨与曼丘臣军战襄国破柏人先登降之定清河常山凡二十七县残东垣【张晏曰残有所毁也臣瓒曰残为多所杀伤也师古曰瓒説是】迁为左丞相破得綦毋卬尹潘军于无终广昌【师古曰姓綦毋名卬也綦音其】破豨别将胡人王黄军代南因击韩信军参合军所将卒斩韩信击豨胡骑横谷斩将军赵既虏代丞相冯梁守孙奋大将王黄将军大将一人太仆解福等十人与诸将共定代乡邑七十三后燕王卢绾反哙以相国击绾破其丞相抵蓟南【师古曰抵至也一説抵者其丞相之名也音丁礼反】定燕县十八乡邑五十一益食千三百戸定食舞阳五千四百户从斩首百七十六级虏二百八十七人别破军七下城五定郡六县五十二得丞相一人将军十三人二千石以下至三百石十二人哙以吕后弟吕嬃为妇生子伉【师古曰伉音抗又音刚】故其比诸将最亲先黥布反时高帝尝病【师古曰黥布未反之前】恶见人卧禁中诏户者无得入羣臣羣臣绛灌等莫敢入十余日哙廼排闼直入【师古曰闼宫中小门也一曰门屏也音土曷反】大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也【师古曰惫力极也音蒲拜反】且陛下病甚大臣震恐不见臣等计事顾独与一宦者絶乎【师古曰顾犹反也】且陛下独不见赵高之事乎【师古曰谓始皇崩赵高矫为诏命杀扶苏而立胡亥】高帝笑而起其后卢绾反高帝使哙以相国击燕是时高帝病甚人有恶哙党于吕氏【师古曰恶谓毁譛言其罪恶也】即上一日宫车晏驾则哙欲以兵尽诛戚氏赵王如意之属高帝大怒廼使陈平载绛侯代将而即军中斩哙【师古曰即就也】陈平畏吕后执哙诣长安至则高帝已崩吕后释哙【师古曰释解也解免其罪】得复爵邑孝惠六年哙薨諡曰武侯子伉嗣而伉母吕嬃亦为临光侯高后时用事颛权【师古曰颛与专同】太臣尽畏之高后崩大臣诛吕嬃等因诛伉舞阳侯中絶数月孝文帝立廼复封哙庻子市人为侯复故邑薨諡曰荒侯子佗广嗣六岁其舍人上书言荒侯市人病不能为人【师古曰言无人道也】令其夫人与其弟乱而生佗广佗广实非荒侯子下吏免平帝元始二年继絶世封哙孙之子章为舞阳侯邑千户郦商高阳人也【师古曰郦音歴】陈胜起商聚少年得数千人沛公畧地六月余商以所将四千人属沛公于岐从攻长社先登赐爵封信成君从攻缑氏絶河津破秦军雒阳东从下宛穰定十七县别将攻旬关【师古曰汉中旬水上之关也今在洵阳县】西定汉中【师古曰先言取旬关定汉中然后云沛公为汉王是则沛公从武关蓝田而来商时别从西道平定汉中】沛公为汉王赐商爵信成君【○刘奉世曰君当作侯高祖为汉王绛灌诸将皆赐侯爵商因其故号封之也商先以从攻长社先登封信成君】以将军为陇西都尉别定北地郡破章邯别将于乌氏栒邑泥阳【师古曰乌氏安定县也栒邑今在州泥阳北地县氏音支栒音荀】赐食邑武城六千户从击项籍军与钟离昧战受梁相国印【师古曰汉以梁相国印授之】益食四千户从击项羽二岁攻胡陵汉王即帝位燕王臧荼反商以将军从击荼战龙脱【孟康曰地名也】先登陷阵破荼军易下【师古曰今易县】郤敌迁为右丞相赐爵列侯与剖符世世勿絶食邑涿郡五千户别定上谷因攻代受赵相国印【师古曰初受梁相国印今又受赵相国印】与绛侯等定代郡鴈门得代丞相程纵守相郭同【师古曰守相谓为相而居守者】将军以下至六百石十九人还以将军将太上皇衞一岁十月以右丞相击陈豨残东垣又从击黥布攻其前垣【李奇曰前锋坚蔽若垣墙也或曰军前以大车自障若垣也师古曰二説皆非也谓攻其壁垒之前垣】陷两陈得以破布军更封为曲周侯食邑五千一百户除前所食凡别破军三降定郡六县七十三得丞相守相大将军各一人小将军二人【○宋祁曰越夲景祐本无二军字】二千石以下至六百石十九人商事孝惠帝吕后吕后崩商疾不治事【文颖曰商有疾病不能治官事】其子寄字况与吕禄善及高后崩大臣欲诛诸吕吕禄为将军军于北军太尉勃不得入北军于是廼使人刼商令其子寄绐吕禄吕禄信之与出游而太尉勃廼得入据北军遂以诛诸吕商是岁薨諡曰景侯子寄嗣天下称郦况卖友孝景时吴楚齐赵反上以寄为将军围赵城七月不能下栾布自平齐来廼灭赵孝景中二年寄欲取平原君为夫人【苏林曰景帝王皇后毋臧儿也】景帝怒下寄吏免上廼封商它子坚为缪侯【师古曰缪所封邑名】奉商后传至孙终根武帝时为太常坐巫蛊诛国除元始中赐高祖时功臣自郦商以下子孙爵皆关内侯食邑凡百余人
　　夏侯婴沛人也为沛厩司御每逄使客还过泗上亭与高祖语未尝不移日也婴已而试补县吏与高祖相爱高祖戏而伤婴人有告高祖高祖时为亭长重坐伤人【如淳曰为吏伤人其罪重】告故不伤婴【苏林曰自告情故不伤婴也】婴证之移狱覆婴坐高祖系岁余掠笞数百终脱高祖【○刘攽曰告故不伤婴者髙祖抵言不曽伤婴故婴证其实然告故者反坐栲告者不服故移狱覆矣婴以此坐系掠笞也】高祖之初与徒属欲攻沛也【师古曰谓始亡在外未被樊哙召时○刘奉世曰欲攻沛者以沛令后悔闭城城守也此即被樊哙召时按帝纪未尝两至沛下文义相属非两事甚明】婴时以县令史为高祖使上降沛一日【师古曰谓老父开城门迎高祖时也】高祖为沛公赐爵七大夫以婴为太仆常奉车【师古曰为沛公御车】从攻胡陵婴与萧何降泗水监平【张晏曰胡陵平所止县何尝绐之故与降】平以胡陵降赐婴爵五大夫从击秦军砀东攻济阳下户牗破李由军雍丘以兵车趣攻战疾破之【师古曰趣读曰促谓急速也次下亦同】赐爵执帛从击章邯军东阿濮阳下以兵车趣攻战疾破之赐爵执圭从击赵贲军开封扬熊军曲遇婴从捕虏六十八人降卒八百五十人得印一匮【师古曰时自相署置官之印】又击秦军雒阳东以兵车趣攻战疾赐爵封转为滕令【邓展曰今沛郡公丘县○宋祁曰浙本封字上有重字】因奉车【师古曰因此又每奉车从攻战以至覇上】从攻定南阳战于蓝田芷阳【师古曰芷阳后为霸陵县】至霸上沛公为汉王赐婴爵列侯号昭平侯复为太仆从入蜀汉还定三秦从击项籍至彭城项羽大破汉军汉王不利驰去见孝惠鲁元载之汉王急马罢虏在后【师古曰罢读曰疲】常蹳两儿弃之【服防曰蹳音拨晋灼曰音足跋物之跋师古曰服音是】婴常收载行面雍树驰【服防曰高祖欲斩之故婴围树走面向树也应劭曰古者立乘婴恐小儿堕坠各置一面拥持之树立也苏林曰南方人谓抱小儿为雍树面者以面首向临之也师古曰面偕也雍抱持之言取两儿令面背已而抱持之以驰故云面雍树驰服言围树而走义尤疎越雍读曰拥○刘奉世曰抱两儿者未有能背面而能抱持者况复驰乎苏説是也】汉王怒欲斩婴者十余卒得脱而致孝惠鲁元于丰汉王既至荥阳收散兵复振赐婴食邑沂阳【师古曰沂音鱼依反】击项籍下邑追至陈卒定楚至鲁益食兹氏【师古曰兹氏县名地理志属太原】汉王即帝位燕王臧荼反婴从击荼明年从至陈取楚王信更食汝阴剖符世世勿絶从击代至武泉云中益食千户因从击韩信军胡骑晋阳旁大破之追北至平城为胡所围七日不得通高帝使使厚遗阏氏冒顿乃开其围一角高帝出欲驰婴固徐行弩皆持满外乡【师古曰故示闲暇所以固士卒心而令敌不测也乡读曰向】卒以得脱【师古曰卒终也】益食婴细阳千户【师古曰益其邑使食之】从击胡骑句注北大破之击胡骑平城南三陷陈功为多赐所夺邑五百户【孟康曰时有罪过夺邑者以赐之○刘奉世曰言赐所夺则婴盖以过尝夺邑今以功复赐之耳】从击陈豨黥布军陷陈郤敌益千户定食汝阴六千九百户除前所食婴自上初起沛常为太仆从竟高祖崩以太仆事惠帝惠帝及高后德婴之脱孝惠鲁元于下邑间也乃赐婴北第第一【师古曰北第者近北阙之第婴最第一也故张衡西京赋云北阙甲第当道直啓】曰近我以尊异之惠帝崩以太仆事高后高后崩代王之来婴以太仆与东牟侯入清宫废少帝以天子法驾迎代王代邸与大臣共立文帝复为太仆八岁薨諡曰文侯传至曽孙颇【师古曰颇音普河反】尚平阳公主坐与父御婢姧自杀国除初婴为滕令奉车故号滕公及曽孙颇尚主主随外家姓号孙公主故滕公子孙更为孙氏
　　灌婴雎阳贩缯者也【师古曰缯者帛之总名】高祖为沛公畧地至雍丘章邯杀项梁而沛公还军于砀婴以中涓从击破东郡尉于成武及秦军于杠里疾鬭赐爵七大夫又从攻秦军亳南开封曲遇战疾力【孟康曰攻战速疾也师古曰疾急速也力彊力也】赐爵执帛号宣陵君从攻阳武以西至雒阳破秦军尸北北絶河津南破南阳守齮阳城东遂定南阳郡西入武关战于蓝田疾力至霸上赐爵执圭号昌文君沛公为汉王拜婴为郎中从入汉中十月拜为中谒者从还定三秦下栎阳降塞王还围章邯废丘未拔从东出临晋关击降殷王定其地击项羽将龙且魏相项佗军定陶南疾战破之赐婴爵列侯号昌文侯食杜平乡【师古曰杜县之平乡】复以中谒者从降下砀以北至彭城项羽击破汉王汉王遁而西婴从还军于雍丘王武魏公申徒反【张晏曰故秦将降为公今反】从击破之攻下外黄西收军于荥阳楚骑来众汉王廼择军中可为骑将者皆推故秦骑士重泉人李必骆甲【师古曰重泉县名也地理志属左冯翊】习骑兵今为校尉可为骑将汉王欲拜之必甲曰臣故秦民恐军不信臣臣愿得大王左右善骑者傅之【如淳曰傅音附犹言随从者】婴虽少然数力战廼拜婴为中大夫令李必骆甲为左右校尉将郎中骑兵击楚骑于荥阳东大破之受诏别击楚军后絶其饟道【师古曰饟古饷字】起阳武至襄邑击项羽之将项冠于鲁下破之所将卒斩右司马骑将各一人【张晏曰主右方之马左亦如之晋灼曰下所谓左右千人之骑○宋祁曰淳化本作左右马今越本无左字疑马字上有司字不当去左字阳夏公注题云以注观当有左字】击破柘公王武军燕西【师古曰柘县名公者柘之令也王武其人姓名也燕亦县名古南燕国也音一千反】所将卒斩楼烦将五人【李奇曰楼烦县名其人善骑射故名射士为楼烦取其称也师古曰解在项羽传】连尹一人【苏林曰楚官也】击王武别将桓婴白马下破之所将卒斩都尉一人以骑度河南送汉王到雒阳从北迎相国韩信军于邯郸还至敖仓婴迁为御史大夫三年以列侯食邑杜平乡【○刘奉世曰前已为列侯食杜平乡矣疑骈出】受诏将郎中骑兵东属相国韩信击破齐军于歴下所将卒虏车骑将军华毋伤【师古曰华音下化反】及将吏四十六人降下临淄得相田光追齐相田横至嬴博【师古曰二县名】击破其骑所将卒斩骑将一人生得骑将四人攻下嬴博破齐将军田吸于千乘斩之东从韩信攻龙且留公于假宻【师古曰留县名公留令也攻龙且及留令于假密】卒斩龙且【师古曰婴所将之卒也其下亦同】生得右司马连尹各一人楼烦将十人身生得亚将周兰【师古曰亚次也】齐地已定韩信自立为齐王使婴别将击楚将公杲于鲁北破之转南破薛郡长【师古曰长亦如郡守也时每郡置长】身虏骑将入攻博阳前至下相以东南僮取虑徐【师古曰僮及取虑及徐三县名也取音趋又音秋虑音庐】度淮尽降其城邑至广陵【苏林曰别将兵屯广陵也师古曰此説非也谓从下相以东南尽降城邑乃至广陵皆平定】项羽使项声薛公郯公复定淮北婴度淮击破项声郯公下邳斩薛公下下邳寿春击破楚骑平阳【师古曰此平阳在东郡】遂降彭城虏柱国项佗【师古曰佗音徒何反】降留薛沛酂萧相【师古曰凡六县也酂音才何反】攻苦谯【师古曰二县也】复得亚将与汉王防颐乡从击项籍军陈下破之所将卒斩楼烦将二人虏将八人赐益食邑二千五百户项籍败垓下去也婴以御史大夫将车骑别追项籍至东城破之所将卒五人共斩项籍皆赐爵列侯降左右司马各一人卒万二千人尽得其军将吏下东城歴阳度江破呉郡长吴下【如淳曰防长之长也师古曰此説非也吴郡长当时为吴郡长婴破之于吴下】得吴守遂定吴豫章会稽郡还定淮北凡五十二县汉王即帝位赐益婴邑三千户以车骑将军从击燕王荼明年从至陈取楚王信还剖符世世勿絶食颍阴二千五百户从击韩王信于代至马邑别降楼烦以北六县斩代左将破胡骑将于武泉北复从击信胡骑晋阳下所将卒斩胡白题将一人【师古曰胡名也】又受诏并将燕赵齐梁楚车骑击破胡骑于硰石【师古曰硰音子坐反】至平城为胡所困从击陈豨别攻豨丞相侯敞军曲逆下破之卒斩敞及特将五人【师古曰卒谓所将之卒也特独也各独为将】降曲逆卢奴上曲阳安国安平攻下东垣黥布反以车骑将军先出攻布别将于相破之斩亚将楼烦将三人又进击破布上柱国及大司马军又进破布别将肥铢婴身生得左司马一人所将卒斩其小将十人追北至淮上益食邑二千五百戸布已破高帝归定令婴食颍阴五千户除前所食邑凡从所得二千石二人别破军十六降城四十六定国一郡二县五十二得将军二人柱国相各一人二千石十人婴自破布归高帝崩以列侯事惠帝及吕后吕后崩吕禄等欲为乱齐哀王闻之举兵西吕禄等以婴为大将军徃击之婴至荥阳乃与绛侯等谋因屯兵荥阳风齐王以诛吕氏事【师古曰风读曰讽】齐兵止不前绛侯等既诛诸吕齐王罢兵归婴自荥阳还与绛侯陈平共立文帝于是益封婴三千户赐金千斤为太尉三岁绛侯勃免相婴为丞相罢太尉官是岁匈奴大入北地上令丞相婴将骑八万五千击匈奴匈奴去济北王反诏罢婴兵后岁余以丞相薨諡曰懿侯传至孙彊有罪絶武帝复封婴孙贤为临汝侯奉婴后后有罪国除傅寛以魏五大夫骑将从为舍人起横阳从攻安阳杠里赵贲军于开封及击杨熊曲遇阳武斩首十二级赐爵卿从至霸上沛公为汉王赐寛封号共德君【师古曰共读曰恭】从入汉中为右骑将定三秦赐食邑雕阴【孟康曰县名属上郡】从击项籍待怀【服防曰待高帝于怀怀县名也师古曰地理志属河内即今怀州】赐爵通德侯从击项冠周兰龙且所将卒斩骑将一人敖下【师古曰敖地名敖仓盖取此名也左氏传曰敖鄗之间】益食邑属淮阴【张晏曰韩信也信时为相国云淮阴者终言之也】击破齐歴下军击田解属相国参残博【师古曰参曹参也博大山县也】益食邑因定齐地剖符世世不絶封阳陵侯二千六百户除前所食为齐右丞相备齐【张晏曰时田横未降故设屯备】五岁为齐相国四月【○宋祁曰景德本作四月别本作一字误也】击陈豨属太尉勃以相国代丞相哙击豨一月徙为代相国将屯【如淳曰既为相国有警则将卒而屯守也师古曰此説非也时代国常有屯兵以备边防寛为代相兼将此屯兵也】二岁为丞相将屯孝惠五年薨諡曰景侯传至曾孙偃谋反诛国除
　　靳歙以中涓从起宛朐【师古曰歙音翕宛音于元反胊音其于反】攻济阳破李由军击秦军开封东斩骑千人将一人【如淳曰骑将率号为千人汉仪注边郡置部都尉千人司马候也】首五十七级捕虏七十三人赐爵封临平君又战蓝田北斩车司马二人【张晏曰主车也】骑长一人【张晏曰骑之长】首二十八级捕虏五十七人至霸上沛公为汉王赐歙爵建武侯迁骑都尉从定三秦别西击章平军于陇西破之定陇西六县所将卒斩车司马候各四人骑长十二人从东击楚至彭城汉军败还保雍丘击反者王武等畧梁地别西击邢説军葘南破之【师古曰葘县名也后为考城説读曰悦】身得説都尉二人司马候十二人降吏卒四千六百八十人破楚军荥阳东食邑四千二百户别之河内击赵贲军朝歌破之所将卒得骑将二人车马二百五十匹从攻安阳以东至棘蒲下十县别攻破赵军得其将司马二人候四人降吏卒二千四百人从降下邯郸别下平阳身斩守相所将卒斩兵守郡一人【李奇曰或以为郡守也字反耳晋灼曰将兵郡守也师古曰当言兵郡守一人也】降邺从攻朝歌邯郸又别击破赵军降邯郸郡六县还军敖仓破项籍军成臯南击絶楚饟道起荥阳至襄邑破项冠鲁下畧地东至鄫郯下邳南至蕲竹邑击项悍济阳下还击项籍军陈下破之别定江陵降柱国大司马以下八人身得江陵王致雒阳【师古曰江陵王谓共敖之子共尉也得而送致于雒阳】因定南郡从至陈取楚王信剖符世世勿絶定食四千六百户为信武侯以骑都尉从击代攻韩信平城下还军东垣有功迁为车骑将军并将梁赵齐燕楚车骑别击陈豨丞相敞破之【师古曰侯敞】因降曲逆从击黥布有功益封定食邑五千三百户凡斩首九十级虏百四十二人别破军十四降城五十九定郡国各一县二十三得王柱国各一人二千石以下至五百石三十九人高后五年薨諡曰肃侯子亭嗣有罪国除
　　周緤沛人也【师古曰緤音息列反】以舍人从高祖起沛至霸上西入蜀汉还定三秦常为参乘赐食邑池阳【师古曰即冯翊池阳县】从东击项羽荥阳絶甬道从出度平阴遇韩信军襄国战有利不利终亡离上心上以緤为信武侯【师古曰以其忠信故加此号】食邑三千三百户上欲自击陈豨緤泣曰始秦攻破天下未曾自行今上常自行是亡人可使者乎上以为爱我赐入殿门不趋十二年更封緤为防城侯【服防曰音菅蒯之蒯苏林曰音簿催反晋灼曰功臣表属长沙师古曰此字从崩从邑音蒯非也吕忱音陪而楚汉春秋作凭城侯陪凭声相近此其实也又音普肯反】孝文五年薨諡曰贞侯子昌嗣有罪国除景帝复封緤子应为郸侯【苏林曰郸音多寒反属沛国○宋祁曰沛国当作陈国】薨諡曰康侯子仲居嗣坐为太常有罪国除赞曰仲尼称犂牛之子骍且角虽欲勿用山川其舎诸【师古曰论语载孔子为弟子仲弓发此言也犂杂色骍赤色也舍置也言牛色纯而角美堪为牺牲虽以其毋犂色而欲不用山川寜肯置之喻父虽不材不害子之美】言士不系于世类也语曰虽有兹基不如逄时【张晏曰兹基鉏也言虽有田具値时乃获】信矣樊哙夏侯婴灌婴之徒方其鼓刀仆御贩缯之时【师古曰鼓刀谓屠狗】岂自知附骥之尾【师古曰盖以蚊防为喻言托骥之尾则涉千里】勒功帝籍庆流子孙哉当孝文时天下以郦寄为卖友夫卖友者谓见利而忘义也若寄父为功臣而又执刼【师古曰周勃等刼其父而令寄行説】虽摧吕禄以安社稷谊存君亲可也










　　前汉书卷四十一
　　前汉书卷四十一考证
　　樊哙传从攻阳城○【臣召南】按阳城史记作城阳以上下文推之城阳地既太远阳城亦尚悬隔胡三省谓应作成阳是也二史皆传冩误耳
　　项羽既飨军士中酒注不醉不醒故谓之中○顾炎武曰中酒谓酒半也吕氏春秋谓之中饮凡事之半曰中中酒犹今人言半席相如传酒中乐酣师古曰酒中饮酒中之半也一人注书前后不同
　　独骑马哙等四人步从○【臣召南】按四人哙与靳彊夏侯婴纪成也见高纪
　　从击秦车骑壤东注师古曰地名也○【臣召南】按曹参传曰取壤乡击三秦军壤东然则壤是乡名壤东壤乡之东也
　　郦商传高阳人也○【臣召南】按商即食其弟食其传曰陈留高阳人是也高阳乃陈留县之乡聚名此文似脱陈留二字
　　别定北地郡○【臣召南】按史记作定北地上郡则二郡也此文似脱上字又史记作破雍将军乌氏周类军栒邑苏驵军于泥阳盖乌氏守将佚其姓名而栒邑泥阳守将姓名具存也此传质言但云破章邯别将于乌氏栒邑泥阳耳
　　攻其前垣○前垣史记作前拒裴骃曰拒音矩
　　寄欲娶平原君为夫人注苏林曰景帝王皇后母臧儿也○【臣召南】按事在孝景中二年臧儿尚未尊称平原君也史官记事随后文称之耳
　　夏侯婴传常蹳两儿弃之○蹳史记作蹶
　　德婴之脱孝惠鲁元于下邑间也○按下邑县名属梁国
　　灌婴传重泉人李必骆甲○按李必后封戚侯功臣表作季必
　　身虏骑将入攻博阳○【臣召南】按入字系一人两字传冩误并史记作身虏骑将一人【句】攻博阳【句】是也攻博阳上不须入字宋本及各本俱读入攻博阳为句非是
　　破吴郡长吴下○【臣召南】按后儒以会稽吴郡至东汉顺帝始分遂疑二史此文为譌然亦安知楚汉之际不尝分为二郡而其后复合乎下文又曰遂定吴豫章会稽郡则尤明矣
　　靳歙传别之河内击赵贲军朝歌破之○【臣召南】按史记作击赵将贲赫军朝歌则其人姓贲名赫系赵将非姓赵名贲也
　　周緤传景帝复封緤子应为郸侯注苏林曰音多寒反属沛国○宋祁曰沛国应作陈国○【臣照】按陈国无郸县据志应作沛郡



　　前汉书卷四十一考证
　　钦定四库全书
　　前汉书卷四十二
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　张周赵任申屠传第十二
　　张苍阳武人也好书律歴秦时为御史主柱下方书【如淳曰方板也谓事在板上者也秦置柱下史苍为御史主其事或曰主四方文书也师古曰下云苍自秦时为柱下御史明习天下图书计籍则主四方文书是也柱下居殿柱之下若今侍立御史矣】有罪亡归及沛公畧地过阳武苍以客从攻南阳苍当斩解衣伏质【师古曰质鍖也】身长大肥白如瓠时王陵见而怪其美士乃言沛公赦勿斩遂西入武闗至咸阳沛公立为汉王入汉中还定三秦陈余击走常山王张耳耳归汉汉以苍为常山守从韩信击赵苍得陈余赵地已平汉王以苍为代相备边防已而徙为赵相相赵王耳耳卒相其子敖复徙相代燕王臧荼反苍以代相从攻荼有功封为北平侯食邑千二百户迁为计相【文颖曰以能计故号曰计相师古曰専主计籍故号计相】一月更以列侯为主计四岁【张晏曰以列侯典校郡国簿书如淳曰以其所主因以为官号与计相同时所卒立非久施也师古曰去计相之名更号主计○刘攽曰四嵗字本在黥布反上误书在此○宋祁曰浙本一月作三月】是时萧何为相国而苍乃自秦时为柱下御史明习天下图书计籍又善用算律歴故令苍以列侯居相府领主郡国上计者黥布反汉立皇子长为淮南王而苍相之十四年迁为御史大夫周昌者沛人也其从兄苛【师古曰苛音何】秦时皆为泗水卒史及高祖起沛击破泗水守监于是苛昌自卒史从沛公【○宋祁曰越本自作以校改以作自】沛公以昌为职志【应劭曰掌主职也郑氏曰主旗志也师古曰志与帜同音式异反】苛为客【张晏曰为帐下宾客不掌管也】从入闗破秦沛公立为汉王以苛为御史大夫昌为中尉汉三年楚围汉王荥阳急汉王出去而使苛守荥阳城楚破荥阳城欲令苛将苛骂曰若趣降汉王不然今为虏矣【师古曰若汝也趣读曰促】项羽怒亨苛汉王于是拜昌为御史大夫常从击破项籍六年与萧曹等俱封为汾阴侯苛子成以父死事封为高景侯昌为人强力敢直言自萧曹等皆卑下之【师古曰下音胡驾反】昌尝燕入奏事【孟康曰以上宴时入奏事师古曰燕谓安闲之居也】高帝方拥戚姬【师古曰拥抱也】昌还走【师古曰还谓却退也】高帝逐得骑昌项上问曰我何如主也昌仰曰陛下即桀纣之主也于是上笑之然尤惮昌及高帝欲废太子而立戚姬子如意为太子大臣固争莫能得上以留侯策止而昌庭争之强上问其説昌为人吃【师古曰吃言之难也】又盛怒曰臣口不能言然臣期期知其不可陛下欲废太子臣期期不奉诏【师古曰以口吃故每重言期期○刘攽曰期读如荀子曰欲綦色之綦楚人谓极为綦宋祁曰学官本云臣口不能言然臣期期知其不可浙本然心知期期不可陛下欲废太子臣期期不奉诏予据此则前之二吃作其后之二吃乃可为期耳若云臣期知其不可又了无意矣又顔注文元无每字】上欣然而笑即罢吕后侧耳于东箱听【师古曰正寝之东西室皆曰箱言似箱箧之形】见昌为跪谢曰微君太子几废【师古曰微无也几音钜依反】是岁戚姬子如意为赵王年十岁高祖忧万岁之后不全也赵尧为符玺御史赵人方与公【孟康曰方与县名公其号也师古曰音房豫】谓御史大夫周昌曰君之史赵尧年虽少然奇士君必异之是且代君之位昌笑曰尧年少刀笔吏耳何至是乎居顷之尧侍高祖高祖独心不乐悲歌羣臣不知上所以然尧进请问曰【○宋祁曰问疑作间】陛下所为不乐非以赵王年少而戚夫人与吕后有隙备万岁之后而赵王不能自全乎高祖曰我私忧之不知所出【师古曰不知计所出】尧曰陛下独为赵王置贵彊相及吕后太子羣臣素所敬惮者乃可高祖曰然吾念之欲如是而羣臣谁可者尧曰御史大夫昌其人坚忍伉直自吕后太子及大臣皆素严惮之独昌可高祖曰善于是召昌谓曰吾固欲烦公【师古曰固必也言必欲劳烦公】公彊为我相赵【师古曰彊音其两反以下亦同】昌泣曰臣初起从陛下陛下独奈何中道而弃之于诸侯乎高祖曰吾极知其左迁【师古曰是时尊右而卑左故谓贬秩任为左迁佗皆类此】然吾私忧赵念非公无可者公不得己彊行【师古曰已止也】于是徙御史大夫昌为赵相既行久之高祖持御史大夫印弄之曰谁可以为御史大夫者孰视尧曰无以易尧【师古曰尧可为之余人不能胜也易代也】遂拜尧为御史大夫尧亦前有军功食邑及以御史大夫从击陈豨有功封为江邑侯高祖崩太后使使召赵王其相昌令王称疾不行使者三反昌曰高帝属臣赵王【师古曰属委也音之欲反】王年少窃闻太后怨戚夫人欲召赵王并诛之臣不敢遣王王且亦疾不能奉诏太后怒廼使使召赵相相至谒太后太后骂昌曰尔不知我之怨戚氏乎而不遣赵王昌既被征高后使使召赵王王果来至长安月余见鸩杀昌谢病不朝见三岁而薨諡曰悼侯传子至孙意有罪国除景帝复封昌孙左车为安阳侯有罪国除初赵尧既代周昌为御史大夫高祖崩事惠帝终世高后元年怨尧前定赵王如意之画【师古曰画谓画防令周昌为相】乃扺尧罪以广阿侯任敖为御史大夫
　　任敖沛人也少为狱吏高祖尝避吏吏系吕后遇之不谨任敖素善髙祖怒击伤主吕后吏及高祖初起敖以客从为御史守丰二岁高祖立为汉王东击项羽敖迁为上党守陈豨反敖坚守封为广阿侯食邑千八百户高后时为御史大夫三岁免孝文元年薨諡曰懿侯传子至曾孙越人坐为太常庙酒酸不敬国除初任敖免平阳侯曹窋代敖为御史大夫【师古曰窋音竹律反】高后崩与大臣共诛诸吕后坐事免以淮南相张苍为御史大夫苍与绛侯等尊立孝文皇帝四年代灌婴为丞相汉兴二十余年天下初定公卿皆军吏苍为计相时绪正律歴【文颖曰绪寻也谓本其统绪而正之】以高祖十月始至霸上故因秦时本十月为岁首不革【师古曰革改也】推五德之运以为汉当水德之时上黑如故吹律调乐入之音声及以比定律令【如淳曰比音比次之比谓五音清浊各有所比不相错入以定十二律之法令于乐官使长行之或曰谓比方之比音必履反臣瓒曰谓以比故取类以定法律与条令也师古曰依如氏之説比音频二反】若百工天下作程品【如淳曰若顺也百工为噐物皆有尺寸斤两斛斗轻重之宜使得其法此之谓顺晋灼曰若豫及之辞师古曰言次律调音以定法令及百工程品皆取则也若晋説是也】至于为丞相卒就之【师古曰卒终也就成也】故汉家言律歴者本张苍苍尤好书　【宋祁曰学官本尤作凡注不音阳夏公谓当从凡若从尤则师古当音好字作去声浙本凡作尤】无所不观无所不通而尤邃律歴【师古曰防深也音先遂反】苍德安国侯王陵【师古曰以救其死刑故也】及贵父事陵陵死后苍为丞相洗沐常先朝陵夫人上食然后敢归家苍为丞相十余年鲁人公孙臣上书陈终始五德传【师古曰传谓传次也音直恋反】言汉土德时其符黄龙见当改正朔易服色事下苍苍以为非是罢之其后黄龙见成纪于是文帝召公孙臣以为博士草立土德时歴制度【张晏曰以秦水德汉土胜之晋灼曰草创始也】更元年苍由此自诎【○宋祁曰一作绌】谢病称老苍任人为中候【张晏曰所选举保任也按中候官名师古曰苍有所保举而其人为中候之官】大为奸利上以为让【师古曰用此事责苍】苍遂病免孝景五年薨諡曰文侯传国至孙类有罪国除初苍父长不满五尺苍长八尺余苍子复长八尺及孙类长六尺余苍免相后口中无齿食乳女子为乳母【师古曰言每就饮之】妻妾以百数尝孕者不复幸年百余岁廼卒著书十八篇言阴阳律歴事
　　申屠嘉梁人也以材官蹶张【如淳曰材官之多力能脚踏彊弩张之故曰蹶张律有蹶张士师古曰今之弩以手张者曰擘张以足蹋者曰蹶张蹶音厥擘音布麦反】从高帝击项籍迁为队率【师古曰一队之率也音所类反】从击黥布为都尉孝惠时为淮阳守孝文元年举故以二千石从高祖者悉以为闗内侯食邑二十四人而嘉食邑五百户十六年迁为御史大夫张苍免相文帝以皇后弟窦广国贤有行欲相之曰恐天下以吾私广国久念不可而高帝时大臣余见无可者【师古曰见谓见在之人】乃以御史大夫嘉为丞相因故邑封为故安侯嘉为人廉直门不受私谒是时太中大夫邓通方爱幸赏赐累钜万文帝常燕饮通家其见宠如是【○宋祁曰越本无见字】是时嘉入朝而通居上旁有怠慢之礼嘉奏事毕因言曰陛下幸爱羣臣则富贵之至于朝廷之礼不可以不肃【师古曰肃敬也】上曰君勿言吾私之【师古曰言欲私敎戒之】罢朝坐府中嘉为檄召通诣丞相府【师古曰檄木书也长二尺】不来且斩通通恐入言上上曰汝第往【师古曰第但也】吾今使人召若【师古曰若亦汝也】通至诣丞相府免冠徒跣顿首谢嘉嘉坐自如【师古曰如其故】弗为礼责曰夫朝廷者高皇帝之朝廷也通小臣戏殿上大不敬当斩史今行斩之【如淳曰嘉语其史曰今便行斩之】通顿首首尽出血不解上度丞相已困通【师古曰度音徒各反】使使持节召通而谢丞相此吾弄臣君释之【○宋祁曰浙本此字上有曰字君字下有其字】邓通既至为上泣曰丞相几杀臣【师古曰几音巨依反】嘉为丞相五岁文帝崩孝景即位二年鼂错为内史贵幸用事诸法令多所请变更议以适罚侵削诸侯【师古曰适读曰谪】而丞相嘉自绌【师古曰绌退也】所言不用疾错错为内史门东出不便更穿一门南出南出者太上皇庙堧垣也【服防曰宫外垣余地也如淳曰堧音畏懦之懦师古曰堧音如椽反觧在食货志】嘉闻错穿宗庙垣为奏请诛错客有语错错恐夜入宫上谒自归上【师古曰归首于天子】至朝嘉请诛内史错上曰错所穿非真庙垣乃外堧垣故冗官居其中【师古曰冗谓散辈也如今之散官音如勇反】且又我使为之错无罪罢朝嘉谓长史曰吾悔不先斩错乃请之【师古曰言先斩而后奏】为错所卖至舍因欧血而死諡曰节侯传子至孙臾有罪国除自嘉死后开封侯陶青桃侯刘舍及武帝时柏至侯许昌平棘侯薛泽武彊侯庄青翟商陵侯赵周皆以列侯继踵廉谨【师古曰持整之貌也音初角反】为丞相备员而已无所能发明功名著于世者
　　赞曰张苍文好律歴为汉名相【师古曰文好律歴犹言名为好律歴也】而专遵用秦之颛顼歴何哉【张晏曰不考经典专用颛顼歴何哉师古曰何哉何为其然哉】周昌木强人也【师古曰言其强质如木石然强音其两反】任敖以旧德用【张晏曰谓伤辱吕后吏】申屠嘉可谓刚毅守节然无术学殆与萧曹陈平异矣【师古曰殆近也言其识见不如萧曺等也】










　　前汉书卷四十二
　　前汉书巻四十二考证
　　张苍传秦时为御史主柱下方书注若今侍立御史矣○【臣召南】按柱下史本周制而秦因之老子在周为柱下史是也沈约宋志曰侍御史于周为柱下史师古注若今侍立御史矣立字似衍文唐制侍御史六人
　　周昌传臣期期不奉诏○刘攽曰楚人谓极为綦○胡三省曰孔颖逹疏释诂汔也杜预云汔期也然则期字虽别皆是近义言其近当如此史记周昌云云意亦与汔同
　　任敖传平阳侯窋至与大臣共诛诸吕后坐事免○【臣召南】按史记作窋不与大臣共诛吕禄等免以高后纪核之窋行御史大夫事郎中令贾寿以灌婴及齐楚合从告相国产也窋即以其语驰告丞相太尉及吕禄已去北军相国产欲入未央宫作乱窋复驰语太尉则窋固非不与大臣共谋诛诸吕者也但代邸上议羣臣列名即云御史大夫臣苍则孝文未立之时窋已罢官矣其后赏功又不及窋意者史记所云固得其实乎不然即不与太尉丞相较功亦当与襄平典客共赏矣
　　申屠嘉传因故邑封为故安侯○【臣召南】按故安县属涿郡汉初丞相俱以功臣已封列侯者为之嘉本功臣而由闗内侯为相则破格之事也后因丞相封侯遂起于此







　　前汉书巻四十二考证
　　钦定四库全书
　　前汉书巻四十三
　　汉　　兰　　　台　　令　　史班　固撰唐正议大夫行秘书少监琅邪县开国子顔师古注
　　郦陆朱刘叔孙传第十三
　　郦食其陈留高阳人也【师古曰食音异其音基】好读书家贫落魄无衣食业【郑氏曰魄音薄应劭曰志行衰恶之貌也师古曰落魄失业无次也郑音是】为里监门然吏县中贤豪不敢役【师古曰吏及贤者豪者皆不敢使役食其】皆谓之狂生及陈胜项梁等起诸将徇地过高阳者数十人【师古曰徇亦畧也音辞峻反】食其闻其将皆握齱好荷礼【应劭曰握齱急促之貌师古曰荷与苛同苛细也齱音初角反】自用不能听大度之言食其廼自匿后闻沛公畧地陈留郊沛公麾下骑士适食其里中子【服防曰食其里中子适会作沛公骑士】沛公时时问邑中贤豪骑士归食其见谓曰吾闻沛公嫚易人有大畧此真吾所愿从游莫为我先【师古曰先谓绍介也】若见沛公【师古曰若汝也】谓曰臣里中有郦生年六十余长八尺人皆谓之狂生自谓我非狂骑士曰沛公不喜儒【师古曰喜好也音许吏反】诸客冠儒冠来者沛公輙解其冠溺其中【师古曰溺读曰尿音乃钓反】与人言常大骂未可以儒生説也食其曰第言之【师古曰第但也】骑士从容言食其所戒者【师古曰从子容反】沛公至高阳传舍【师古曰传舍者人所止息前人已去后人复来转相传也一音张恋反谓传置之舍也其义两通它皆类此】使人召食其食其至入谒沛公方踞牀令两女子洗而见食其【师古曰洗足也音先典反】食其入即长揖不拜曰足下欲助秦攻诸侯乎欲率诸侯破秦乎【○宋祁云浙本破作攻】沛公骂曰竖儒【师古曰言其贱劣如僮竖】夫天下同苦秦久矣故诸侯相率攻秦何谓助秦食其曰必欲聚徒合义兵诛无道秦不宜踞见长者于是沛公辍洗起衣【师古曰辍止也起衣着衣也】延食其上坐谢之食其因言六国从衡时【师古曰从子容反衡横也】沛公喜赐食其食问曰计安出食其曰足下起瓦合之卒【师古曰瓦合谓如破瓦之相合虽曰聚合而不齐同】收散乱之兵不满万人欲以径入彊秦此所谓探虎口者也夫陈留天下之冲四通五逹之郊也【如淳曰四面徃来通之幷数中央凡五逹也臣瓒曰四通五逹言无险阻也】今其城中又多积粟臣知其令【师古曰素与其县令相知】今请使令下足下【师古曰下降也】即不听足下举兵攻之臣为内应于是遣食其徃沛公引兵随之遂下陈留号食其为广野君食其言弟商使将数千人从沛公西南畧地食其尝为説客驰使诸侯汉三年秋项羽击汉防荥阳汉兵遁保巩楚人闻韩信破赵彭越数反梁地则分兵救之【师古曰救赵及梁】韩信方东击齐汉王数困荥阳成臯计欲捐成臯以东屯巩雒以距楚食其因曰臣闻之知天之天者王事可成不知天之天者王事不可成王者以民为天而民以食为天夫敖仓天下转输久矣臣闻其下乃有臧粟甚多楚人防荥阳不坚守敖仓乃引而东令适卒分守成臯【师古曰适读曰谪谪卒谓卒之有罪谪者即所谓谪戍】此乃天所以资汉方今楚易取而汉反郤自夺便【师古曰不图进取是为自夺便利也郤音丘畧反】臣窃以为过矣且两雄不俱立楚汉久相持不决百姓骚动海内揺荡农夫释耒红女下机【师古曰耒手耕曲木也音卢对反红读曰工】天下之心未有所定也愿足下急复进兵収取荥阳据敖庾之粟【师古曰敖庾即敖仓】塞成臯之险杜太行之道【师古曰太行山名在河内野王之北上党之南行音胡刚反】距飞狐之口【如淳曰上党壶闗也臣瓒曰飞狐在代郡西南师古曰瓒説是壶闗无飞狐之名】守白马之津以示诸侯形制之势【师古曰以地形而制服】则天下知所归矣方今燕赵以定唯齐未下今田广据千里之齐田间将二十万之众军于歴城【○刘攽曰此时何縁更有田间按田横传乃是田解横传云齐使华毋伤田解军歴下以距汉】诸田宗彊负海岱阻河济【师古曰负背也岱泰山也】南近楚齐人多变诈【○宋祁曰人疑作民】足下虽遣数十万师未可以岁月破也臣请得奉明诏説齐王使为汉而称东藩上曰善廼从其画复守敖仓而使食其説齐王曰王知天下之所归乎曰不知也曰知天下之所归则齐国可得而有也若不知天下之所归即齐国未可保也齐王曰天下何归食其曰天下归汉齐王曰先生何以言之曰汉王与项王戮力西面击秦约先入咸阳者王之项王背约不与而王之汉中项王迁杀义帝汉王起蜀汉之兵击三秦出闗而责义帝之负处【○宋祁曰或无负字】收天下之兵立诸侯之后降城即以侯其将得赂则以分其士与天下同其利豪英贤材皆乐为之用诸侯之兵四面而至蜀汉之粟方船而下【师古曰方并也】项王有背约之名杀义帝之负于人之功无所记于人之罪无所忘【师古曰言项羽吝爵赏而念旧恶】战胜而不得其赏防城而不得其封非项氏莫得用事【师古曰言唯任同姓之亲】为人刻印玩而不能授【孟康曰刻断无复亷锷也臣瓒曰项羽吝于爵赏玩惜侯印不能以封人师古曰韩信传作刓此作玩其义各通孟説非也】攻城得赂积财而不能赏天下畔之贤材怨之而莫为之用故天下之士归于汉王可坐而防也夫汉王发蜀汉定三秦涉西河之外援上党之兵【师古曰援引也音爰】下井陉诛成安君破北魏【师古曰谓魏豹也梁地既有魏名故谓此为北】举三十二城此黄帝之兵非人之力天之福也今已据敖仓之粟塞成臯之险守白马之津杜太行之阸距飞狐之口天下后服者先亡矣王疾下汉王齐国社稷可得而保也不下汉王危亡可立而待也田广以为然廼听食其罢歴下兵守战备与食其日纵酒【师古曰日日纵意而饮酒】韩信闻食其冯轼下齐七十余城【师古曰冯读曰凭凭据也轼车前横板隆起者也云凭轼者言但安坐乗车而游説不用兵众】廼夜度兵平原袭齐齐王田广闻汉兵至以为食其卖已【师古曰言其与韩信通谋】廼亨食其引兵走汉十二年曲周侯郦商以丞相将兵击黥布有功高祖举功臣思食其食其子疥【师古曰疥音介】数将兵上以其父故封疥为高梁侯后更食武阳卒子遂嗣三世侯平有罪国除
　　陆贾楚人也以客从高祖定天下名有口辩【师古曰时人皆谓其口辩】居左右常使诸侯时中国初定尉佗平南越因王之【师古曰佗音徒河反】高祖使贾赐佗印为南越王贾至尉佗魋结箕踞见贾【服防曰魋音椎今兵士椎头髻也师古曰结读曰髻椎髻者一撮之髻其形如椎箕踞谓伸其两脚而坐亦曰箕踞其形似箕】贾因説佗曰足下中国人亲戚昆弟坟墓在真定今足下反天性弃冠带【师古曰偝父母之国无骨肉之恩是反天性也】欲以区区之越与天子抗衡为敌国【师古曰区区小貌】祸且及身矣夫秦失其正【师古曰正亦政也】诸侯豪桀并起唯汉王先入闗据咸阳项籍背约自立为西楚霸王诸侯皆属可谓至彊矣然汉王起巴蜀鞭笞天下刧诸侯遂诛项羽五年之间海内平定此非人力天之所建也天子闻君王王南越而不助天下诛暴逆将相欲移兵而诛王天子怜百姓新劳苦且休之遣臣授君王印剖符通使君王宜郊迎北面称臣【师古曰郊迎谓出郊而迎】乃欲以新造未集之越【师古曰集犹成也】屈强于此【师古曰屈音其勿反屈强谓不柔服也】汉诚闻之掘烧君王先人墓夷种宗族【师古曰夷平也谓平除其种族】使一偏将将十万众临越即越杀王降汉如反覆手耳【师古曰言其易】于是佗乃蹶然起坐【师古曰蹶然惊起之貌也音厥】谢贾曰居蛮夷中久殊失礼义因问贾曰我孰与萧何曹参韩信贤【师古曰与如也】贾曰王似贤也复问曰我孰与皇帝贤贾曰皇帝起丰沛讨暴秦诛彊楚为天下兴利除害继五帝三王之业统天下理中国中国之人以亿计地方万里居天下之膏腴人众车舆万物殷富政由一家自天地剖判未始有也【师古曰言自开辟以来未尝有也】今王众不过数万皆蛮夷崎岖山海间【师古曰崎音丘宜反岖音区】譬如汉一郡王何乃比于汉佗大笑曰吾不起中国故王此使我居中国何遽不若汉【师古曰言有何廹促而不如汉也遽音其庻反】廼大説贾【师古曰説读曰悦谓爱悦之】留与饮数月曰越中无足与语至生来令我日闻所不闻【师古曰言素所不闻者日闻之】赐贾橐中装直千金【张晏曰珠玉之宝也装褁也如淳曰明月珠之属也师古曰有底曰囊无底曰橐言其宝物质轻而价重可入囊橐以赍行故曰橐中装也】它送亦千金【苏林曰非橐中物故曰它送也师古曰它犹余也】贾卒拜佗为南越王令称臣奉汉约归报高帝大説【师古曰説读曰悦】拜贾为太中大夫贾时时前説称诗书高帝骂之曰乃公居马上得之安事诗书贾曰马上得之宁可以马上治乎且汤武逆取而以顺守之文武并用长久之术也昔者吴王夫差智伯极武而亡【师古曰夫差吴王阖闾子也好用兵卒为越所灭智伯晋卿荀瑶也贪而好胜率韩魏共攻赵襄子襄子与韩魏约反而丧之夫音扶差音楚宜反○宋祁云浙本注文宜作崖】秦任刑法不变卒灭赵氏【郑氏曰秦之先造父封于赵城其后以为姓张晏曰庄襄王为质于赵还为太子遂称赵氏师古曰据秦本纪郑説是】乡使秦以并天下【○宋祁曰以疑作已】行仁义法先圣陛下安得而有之【师古曰乡读曰向安焉也】高帝不怿【师古曰怿和乐也】有慙色谓贾曰试为我着秦所以失天下吾所以得之者【师古曰着明也谓作书明言之也】及古成败之国贾凡着十二篇每奏一篇高帝未尝不称善左右呼万岁称其书曰新语【师古曰其书今见存】孝惠时吕太后用事欲王诸吕畏大臣及有口者【师古曰有口谓辩士】贾自度不能争之【师古曰度音徒各反】廼病免以好畤田地善徃家焉【师古曰好畤即今雍州好畤县】有五男乃出所使越橐中装卖千金分其子子二百金令为生产贾常乘安车驷马从歌鼓瑟侍者十人宝劒直百金谓其子曰与女约过女女给人马酒食极欲十日而更【师古曰又改向一子处○宋祁曰欲疑作饮】所死家得宝劒车骑侍从者一岁中以徃来过它客率不过再过【师古曰非徒至诸子所又徃来经过佗处为宾客率计一歳之中每子不过再过至也上过音工禾反】数击鲜毋久溷女为也【服防曰溷辱也吾常行数击新美食不久辱汝也师古曰鲜谓新杀之肉也溷乱也言我至之时汝宜数数击杀牲牢与我鲜食我不久住乱累汝也数音所角反溷音下困反○刘攽曰史记作数见不鲜言人情频见则不美故毋久溷女也马宫传君有不鲜不鲜是汉人语也宋祁曰按宫传自云三公之位鼎足承君不有鲜明固守无以固位刘似误引】吕太后时王诸吕诸吕擅权欲刧少主危刘氏右丞相陈平患之力不能争恐祸及已平常燕居深念【师古曰念思也以国家不安故静居独虑思其方防】贾徃不请直入坐【师古曰言不因门人将命而径入自坐】陈平方念不见贾【师古曰思虑之际故不觉贾至】贾曰何念深也平曰生揣我何念【孟康曰揣度也韦昭曰揣音初委反】贾曰足下位为上相食三万户侯可谓极富贵无欲矣然有忧念不过患诸吕少主耳陈平曰然为之奈何贾曰天下安注意相天下危注意将将相和则士豫附【师古曰豫素也】士豫附天下虽有变则权不分权不分为社稷计在两君掌握耳臣常欲谓太尉绛侯【师古曰谓者与之言】绛侯与我戏易吾言【师古曰言绛侯与我相戏狎轻易其言耳】君何不交驩太尉深相结为陈平画吕氏数事平用其计乃以五百金为绛侯寿厚具乐饮太尉【师古曰厚为共具而与太尉乐饮】太尉亦报如之两人深相结吕氏谋益坏陈平乃以奴婢百人车马五十乘钱五百万遗贾为食饮费贾以此游汉廷公卿间【师古曰廷谓朝廷】名声籍甚【孟康曰言狼籍甚盛】及诛吕氏立孝文贾颇有力孝文即位欲使人之南越丞相平乃言贾为太中大夫徃使尉佗去黄屋称制【师古曰黄屋谓车上之盖也黄屋及称制皆天子之仪故令去之】令比诸侯皆如意指语在南越传陆生竟以寿终
　　朱建楚人也故尝为淮南王黥布相有罪去后复事布布欲反时问建建谏止之布不听听梁父侯遂反【如淳曰遂者布臣也臣瓒曰布用梁甫侯之计而遂反师古曰瓒説是也】汉既诛布闻建谏之高祖赐建号平原君家徙长安为人辩有口刻廉刚直行不茍合义不取容辟阳侯行不正得幸吕太后【师古曰审食其】欲知建【师古曰欲与相知】建不肯见及建母死贫未有以发丧方假貣服具【师古曰貣音土得反】陆贾素与建善乃见辟阳侯贺曰平原君母死辟阳侯曰平原君母死何乃贺我陆生曰前日君侯欲知平原君平原君义不知君以其母故【张晏曰相知当同恤灾危以母在故义不知君也】今其母死君诚厚送丧则彼为君死矣辟阳侯廼奉百金裞【师古曰赠终者之衣被曰裞言以百金为衣被之具裞音式芮反其字从衣】列侯贵人以辟阳侯故徃赙凡五百金【师古曰布帛曰赙】久之人或毁辟阳侯惠帝大怒下吏欲诛之太后慙不可言【师古曰不可自言之】大臣多害辟阳侯行欲遂诛之辟阳侯困急使人欲见建建辞曰狱急不敢见君建乃求见孝惠幸臣闳籍孺【师古曰佞幸传云高祖时则有籍孺孝惠有闳孺斯则二人皆名为孺而姓各别今此云闳籍孺误剩籍字后人所妄加耳】説曰君所以得幸帝天下莫不闻【师古曰言不以材徳进】今辟阳侯幸太后而下吏【师古曰下音胡嫁反他皆类此】道路皆言君谗欲杀之今日辟阳侯诛旦日太后含怒亦诛君君何不肉袒为辟阳侯言帝【师古曰肉袒谓脱其衣袖而见肉肉袒者自挫辱之甚冀见哀怜】帝听君出辟阳侯太后大驩两主俱幸君君富贵益倍矣于是闳籍孺大恐从其计言帝帝果出辟阳侯辟阳侯之囚欲见建建不见辟阳侯以为背之大怒及其成功出之大惊吕太后崩大臣诛诸吕辟阳侯于诸吕至深【如淳曰辟阳侯与诸吕相亲信为罪宜诛者至深也师古曰直言辟阳侯与诸吕相知情义至深重耳如説非也】卒不诛计画所以全者皆陆生平原君之力也孝文时淮南厉王杀辟阳侯以党诸吕故孝文闻其客朱建为其防使吏捕欲治闻吏至门建欲自杀诸子及吏皆曰事未可知何自杀为建曰我死祸絶不及乃身矣【师古曰乃汝也】遂自刭文帝闻而惜之曰吾无杀建意也乃召其子拜为中大夫使匈奴单于无礼骂单于遂死匈奴中
　　娄敬齐人也汉五年戍陇西过雒阳高帝在焉敬脱挽辂【苏林曰辂音冻之一木横车前二人挽之一人推之孟康曰辂音胡格反师古曰二音同声也○宋祁曰注文二音同声也当删作音同耳】见齐人虞将军曰臣愿见上言便宜虞将军欲与鲜衣敬曰臣衣帛衣帛见【师古曰衣着也帛谓缯也】衣褐衣褐见【师古曰此褐谓织毛布之衣】不敢易衣虞将军入言上上召见赐食已而问敬敬説曰陛下都雒阳岂欲与周室比隆哉上曰然敬曰陛下王天下与周异周之先自后稷尧封之邰【师古曰邰邑名也即今武功故城是其处音吐材反】积德絫善十余世【师古曰絫古累字】公刘避桀居豳大王以狄伐故去豳杖马棰去居岐【师古曰棰马防也杖谓拄之也云杖马棰者以示无所擕持也棰音止橤反】国人争归之及文王为西伯断虞芮讼【文頴曰二国争田见文王之德而自和也师古曰虞今虞州是也芮今芮城县是也○宋祁曰芮字下一有之字】始受命吕望伯夷自海滨来归之【师古曰滨涯也音宾又音频】武王伐纣不期而会孟津上八百诸侯遂灭殷【○宋祁曰津字下一有之字】成王即位周公之属傅相焉廼营成周都雒以为此天下中【师古曰中音竹仲反○宋祁曰雒字下一有阳字】诸侯四方纳贡职道里钧矣有德则易以王无德则易以亡凡居此者欲令务以德致人不欲阻险令后世骄奢以虐民也及周之衰分而为二【师古曰谓东周君西周君】天下莫朝周周不能制非德薄形势弱也今陛下起丰沛【○宋祁曰丰字下当有击字】收卒三千人以之径徃卷蜀汉定三秦与项籍战荥阳大战七十小战四十使天下之民肝脑涂地父子暴骸中野不可胜数哭泣之声不絶伤夷者未起【师古曰夷创也音痍】而欲比隆成康之时臣窃以为不侔矣【师古曰侔等也】且夫秦地被山带河四塞以为固卒然有急百万之众可具【师古曰卒读曰猝】因秦之故资甚美膏腴之地此所谓天府【师古曰府聚也万物所聚】陛下入闗而都之山东虽乱秦故地可全而有也夫与人鬭不搤其亢拊其背未能全胜【张晏曰亢喉咙也师古曰搤与防同谓捉持之也亢音冈又音下郎反】今陛下入闗而都按秦之故此亦搤天下之亢而拊其背也高帝问羣臣羣臣皆山东人争言周王数百年秦二世则亡不如都周上疑未能决及留侯明言入闗便即日驾西都闗中于是上曰本言都秦地者娄敬娄者刘也赐姓刘氏拜为郎中号曰奉春君【张晏曰春岁之始以其首劝都闗中】汉七年韩王信反高帝自徃击至晋阳闻信与匈奴欲击汉上大怒使人使匈奴匈奴匿其壮士肥牛马【师古曰匿藏也】徒见其老弱及羸畜使者十軰来皆言匈奴易击上使刘敬复徃使匈奴还报曰两国相击此宜夸矜见所长【师古曰见示也】今臣徃徒见羸胔老弱【师古曰胔音渍谓死者之肉也一説胔读曰瘠瘠瘦也】此必欲见短伏奇兵以争利愚以为匈奴不可击也是时汉兵以逾句注三十余万众【师古曰句注山名在鴈门】兵已业行上怒骂敬曰齐虏以舌得官廼今妄言沮吾军【师古曰沮谓止坏也音材汝反】械系敬广武【师古曰械谓桎桔也广武县名属鴈门】遂徃至平城匈奴果出奇兵围高帝白登七日然后得解高帝至广武赦敬曰吾不用公言以困平城吾已斩先使十軰言可击者矣廼封敬二千户为闗内侯号建信侯高帝罢平城归韩王信亡入胡当是时冒顿单于兵彊控四十万骑【师古曰控引也谓皆引弓也音口弄反】数苦北边上患之问敬敬曰天下初定士卒罢于兵革【师古曰罢读曰疲】未可以武服也冒顿杀父代立妻羣母以力为威未可以仁义説也独可以计久远子孙为臣耳然陛下恐不能为上曰诚可何为不能顾为奈何【师古曰顾思念也】敬曰陛下诚能以适长公主妻单于【师古曰适读曰嫡谓皇后所生】厚奉遗之彼知汉女送厚蛮夷必慕以为阏氏生子必为太子代单于何者贪汉重币陛下以岁时汉所余彼所鲜数问遗【师古曰鲜少也问遗谓饷馈之也鲜音息善反遗音弋季反】使辩士风谕以礼节【师古曰风读曰讽】冐顿在固为子壻死外孙为单于岂曾闻外孙敢与大父亢礼哉【○宋祁曰闻字下越本无外字】可毋战以渐臣也若陛下不能遣长公主而令宗室及后宫诈称公主彼亦知不肻贵近无益也【师古曰近音其靳反】高帝曰善欲遣长公主吕后泣曰妾唯以一太子一女【师古曰言唯以此自慰】柰何弃之匈奴上竟不能遣长公主而取家人子为公主妻单于【师古曰于外庻人之家取女而名之为公主】使敬徃结和亲约敬从匈奴来因言匈奴河南白羊楼烦王【张晏曰白羊匈奴国名也】去长安近者七百里轻骑一日一夕可以至【师古曰言匈奴欲来为宼者】秦中新破【师古曰秦中谓闗中故秦地也新破谓经兵革之后未殷实】少民地肥饶可益实夫诸侯初起时非齐诸田楚昭屈景莫与【师古曰皆二国之王族】今陛下虽都关中实少人北近胡宼东有六国彊族一日有变陛下亦未得安枕而卧也臣愿陛下徙齐诸田楚昭屈景燕赵韩魏后及豪桀名家且实闗中无事可以备胡诸侯有变亦足率以东伐此彊本弱末之术也上曰善乃使刘敬徙所言闗中十余万口【师古曰今高陵栎阳诸田华阴好畤诸景及三辅诸屈诸怀尚多皆此时所徙】
　　叔孙通薛人也【晋灼曰楚汉春秋名何师古曰薛县名属鲁国】秦时以文学征待诏博士【师古曰于博士中待诏】数岁陈胜起二世召博士诸儒生问曰楚戍卒攻蕲入陈于公何如博士诸生三十余人前曰人臣无将将则反罪死无赦【臣瓒曰将谓为逆乱也师古曰将有其意】愿陛下急发兵击之二世怒作色【师古曰不许其言陈胜为反作色谓变动其色】通前曰诸生言皆非夫天下为一家毁郡县城铄其兵视天下弗复用【师古曰铄销也视读曰示】且明主在上法令具于下吏人人奉职四方辐辏【师古日辏聚也言如车辐之聚于毂也字或作凑并音千豆反】安有反者此特羣盗鼠窃狗盗【师古曰如鼠之窃如狗之盗】何足置齿牙间哉郡守尉今捕诛何足忧二世喜尽问诸生诸生或言反或言盗于是二世令御史按诸生言反者下吏非所宜言诸生言盗者皆罢之乃赐通帛二十匹衣一袭【师古曰一袭上下皆具也今人呼为一副也】拜为博士通已出反舍【师古曰还其所居也】诸生曰生何言之谀也通曰公不知我几不免虎口【师古曰几音钜依反】廼亡去之薛薛已降楚矣及项梁之薛通从之败定陶从怀王怀王为义帝徙长沙通留事项王汉二年汉王从五诸侯入彭城通降汉王通儒服汉王憎之廼变其服服短衣楚制【师古曰制谓裁衣之形制】汉王喜通之降汉从弟子百余人然无所进剸言诸故羣盗壮士进之【师古曰剸与专同又音之兖反此则言专声之急上者耳】弟子皆曰事先生数年幸得从降汉今不进臣等剸言大猾何也【师古曰狡猾之人】通乃谓曰汉王方防矢石争天下【师古曰防犹被也冒也】诸生宁能鬭乎故先言斩将搴旗之士【师古曰搴防取音骞】诸生且待我我不忘矣汉王拜通为博士号稷嗣君【张晏曰后稷佐唐欲令复如之】汉王已并天下诸侯共尊为皇帝于定陶通就其仪号【师古曰就成也】高帝悉去秦仪法为简易羣臣饮争功醉或妄呼【师古曰呼音个故反】按劒击柱【○宋祁曰按当作防】上患之通知上益餍之説上曰夫儒者难与进取可与守成臣愿征鲁诸生与臣弟子共起朝仪高帝曰得无难乎通曰五帝异乐三王不同礼礼者因时世人情为之节文者也故夏殷周礼所因损益可知者谓不相复也【师古曰复重也因也音扶目反】臣愿颇采古礼与秦仪杂就之上曰可试为之令易知度吾所能行为之【师古曰度音徒各反】于是通使征鲁诸生三十余人【师古曰通为使者而征诸生】鲁有两生不肻行曰公所事者且十主皆面谀亲贵今天下初定死者未葬伤者未起又欲起礼乐礼乐所由起百年积德而后可兴也【师古曰言行德敎百年然后可定礼乐】吾不忍为公所为公所为不合古吾不行公徃矣毋汚我通笑曰若真鄙儒不知时变【师古曰若汝也鄙言不通】遂与所征三十人西【师古曰西入关】及上左右为学者【师古曰左右谓近臣也为学谓素有学术】与其弟子百余人为緜蕞野外【应劭曰立竹及茅索营之习礼仪其中也如淳曰谓以茅剪树地为纂位尊卑之次也春秋传曰置茅蕝师古曰蕞与蕝同并音子悦反如説是】习之月余通曰上可试观上使行礼曰吾能为此廼令羣臣习肄【师古曰肄亦习也音弋二反】防十月汉七年长乐宫成诸侯羣臣朝十月【师古曰适防七年十月而长乐宫新成也汉时尚以十月为正月故行朝岁之礼史家追书十月】仪【师古曰欲叙其下仪法先言仪如此也】先平明【师古曰未平明之前】谒者治礼引以次入殿门廷中陈车骑戍卒衞官设兵张旗志【师古曰志与帜同音式饵反】传曰趋【师古曰传声敎入者皆令趋谓疾行为敬也】殿下郎中侠陛陛数百人【师古曰侠与挟同挟其两旁每陛皆数百人也】功臣列侯诸将军军吏以次陈西方东乡文官丞相以下陈东方西乡【师古曰乡读皆曰向】大行设九宾胪句传【苏林曰上传语告下为胪下告上为句也韦昭曰大行掌宾客之礼今之鸿胪也九宾则周礼九仪也谓公侯伯子男孤卿大夫士也师古曰胪音庐○刘攽曰宾谓传摈之摈九宾摈者九人掌胪句传也】于是皇帝辇出房百官执防传警【师古曰传声而唱警】引诸侯王以下至吏六百石以次奉贺自诸侯王以下莫不震恐肃敬至礼毕尽伏置法酒【师古曰法酒者犹言礼酌谓不饮之至醉○刘攽曰谓朝毕以法置酒也上礼毕尽伏谓朝礼也下皆伏抑首谓置酒上寿也故下文又结云竟朝罢无敢讙哗失礼者若如顔説则置法酒便是羣臣饮不至醉而上夀乃在下文又语重复不序矣】诸侍坐殿上皆伏抑首【师古曰抑屈也谓依礼法不敢平坐而视】以尊卑次起上寿觞九行谒者言罢酒御史执法举不如仪者輙引去竟朝置酒无敢讙哗失礼者于是高帝曰吾廼今日知为皇帝之贵也拜通为奉常【师古曰解在百官公卿表后改为太常也】赐金五百斤通因进曰诸弟子儒生随臣久矣与共为仪愿陛下官之高帝悉以为郎通出皆以五百金赐诸生诸生乃喜曰叔孙生圣人知当世务九年高帝徙通为太子太傅十二年高帝欲以赵王如意易太子通谏曰昔者晋献公以骊姬故废太子立奚齐晋国乱者数十年为天下笑秦以不早定扶苏胡亥诈立自使灭祀此陛下所亲见今太子仁孝天下皆闻之吕后与陛下攻苦食啖【如淳曰食无菜茹为啖师古曰啖当作淡淡谓无味之食也言共攻击勤苦之事而食无味之食也淡音大噉反】其可背哉陛下必欲废适而立少【师古曰适读曰嫡】臣愿先伏诛以颈血污地高帝曰公罢矣吾特戏耳【师古曰特但也】通曰太子天下本本壹揺天下震动奈何以天下戏高帝曰吾听公及上置酒见留侯所招客从太子入见上遂无易太子志矣高帝崩孝惠即位廼谓通曰先帝园陵寝庙羣臣莫习徙通为奉常【师古曰又重为之也】定宗庙仪法及稍定汉诸仪法皆通所论著也惠帝为东朝长乐宫【师古曰朝太后于长乐宫】及间徃【师古曰非大朝时中闲小谒见】数跸烦民【孟康曰妨其徃来也】作复道方筑武库南【如淳曰作复道方始筑武库南也师古曰复音方目反】通奏事因请间【师古曰请空隙之时不欲对众言之】曰陛下何自筑复道高帝寝衣冠月出游高庙【服防曰持高庙中衣月旦以游于众庙已而复之应劭曰月旦出高帝衣冠备法驾名曰游衣冠如淳曰高祖之衣冠藏在宫中之寝三月出游其道正值今之所作复道下故言乘宗庙道上行也晋灼曰黄图高庙在长安城门街东寝在桂宫北服言衣藏于庙中如言宫中皆非也师古曰诸家之説皆未允也谓从高帝陵寝出衣冠游于高庙每月一为之汉制则然而后之学者不晓其意谓以月出之时而夜游衣冠失之远也】子孙奈何乘宗庙道上行哉惠帝惧曰急坏之通曰人主无过举【师古曰举事不当有过失】今已作百姓皆知之矣愿陛下为原庙【师古曰原重也先以有庙今更立之故云重也】渭北【○刘攽曰渭北字宜属上句】衣冠月出游之益广宗庙大孝之本上乃诏有司立原庙惠帝常出游离宫通曰古者有春尝菓方今樱桃熟可献【师古曰礼记曰仲春之月羞以含桃先荐寝庙即此樱桃也今所谓朱樱者是也樱音于耕反】愿陛下出因取樱桃献宗庙上许之诸菓献由此兴赞曰高祖以征伐定天下而缙绅之徒骋其知辩【师古曰缙绅儒者之服也解在郊祀志】并成大业语曰廊庙之材非一木之枝帝王之功非一士之畧【师古曰此语本出慎子】信哉刘敬脱挽辂而建金城之安叔孙通舍枹鼓而立一王之仪【师古曰枹者鼓椎所以击鼓也舍枹鼓者言新罢战阵之事别创汉代之礼故云一王之仪也枹音桴其字从木也】遇其时也郦生自匿监门待主然后出犹不免鼎镬【师古曰鼎大而无足曰镬音胡郭反】朱建始名廉直既距辟阳不终其节亦以丧身陆贾位止大夫致仕诸吕【师古曰以诸吕僣差托病归家】不受忧责从容平勃之间【师古曰谓和辑陈平周勃以安汉朝也从音弋容反】附会将相以彊社稷身名俱荣其最优乎


　　前汉书卷四十三
　　前汉书卷四十三考证
　　郦食其传为里监门然吏县中贤豪不敢役○【臣召南】按史记吏字在然字上言食其为监门小吏而县中贤豪不敢役使也班氏当以监门贱役非吏故倒吏字于下
　　守白马之津○【臣召南】按白马县属东郡大河所经其西岸即黎阳也
　　方今燕赵以定惟齐未下云云○司马光曰史汉皆以食其劝取敖仓及请説齐为一事独刘向新序分为二新序是
　　涉西河之外○胡三省曰河自砥柱以上龙门以下为西河
　　破北魏注梁地既有魏名故谓此为北○索隐曰谓魏王豹国于河北故也亦谓之西魏以大梁于安邑为东也
　　封疥为高梁侯后更食武阳○【臣召南】按武阳史记作武遂而二表俱不言后更食邑未知孰是又子遂嗣亦与表异据表疥子勃勃子平疑遂字讹
　　娄敬传及文王为西伯断虞芮讼始受命○【臣召南】按始受命应属上句师古误断之娄敬当汉初即有质成受命之説谓文王及身称王改元彼毛公解诗伏生解书司马迁撰史记因譌袭谬不足怪也
　　今陛下起丰沛○宋祁曰丰字下当有击字○按宋説无理
</div>
    <div class="pagination">
<a href="前汉书_page47.html">上一页</a><span>...</span><a href="前汉书_page43.html">43</a><a href="前汉书_page44.html">44</a><a href="前汉书_page45.html">45</a><a href="前汉书_page46.html">46</a><a href="前汉书_page47.html">47</a><span class="current-page">48</span><a href="前汉书_page49.html">49</a><a href="前汉书_page50.html">50</a><a href="前汉书_page51.html">51</a><a href="前汉书_page52.html">52</a><a href="前汉书_page53.html">53</a><span>...</span><a href="前汉书_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
