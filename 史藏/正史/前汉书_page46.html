<!DOCTYPE html>
<html>
<head>
    <meta charset="UTF-8">
    <title>前汉书 - 第 46 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 46 页/共 74 页</h1>
    <div class="content">






　　前汉书卷三十四考证
<史部,正史类,前汉书>
　　钦定四库全书
　　前汉书卷三十五
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　荆燕吴传第五
　　荆王刘贾髙帝从父兄也【师古曰父之兄弟之子为从父兄弟也言本同祖从父而别】不知其初起时汉元年还定三秦贾为将军定塞地【师古曰司马欣之国也塞音先代反】从东击项籍汉王败成臯北度河得张耳韩信军军脩武深沟髙垒使贾将二万人骑数百击楚度白马津【师古曰即今滑州白马县河津也】入楚地烧其积聚【师古曰仓廪刍槀之属】以破其业无以给项王军食已而楚兵击之贾輙避不肯与战而与彭越相保【师古曰保谓依恃以自安固】汉王追项籍至固陵使贾南度淮围夀春还至使人闲招楚大司马周殷【师古曰闲谓私求闲隙而招之】周殷反楚佐贾举九江迎英布兵皆会垓下诛项籍汉王因使贾将九江兵与大尉卢绾西南击临江王共尉【师古曰共敖之子也共读曰龚】尉死以临江为南郡贾既有功而髙祖子弱昆弟少又不贤欲王同姓以填天下【师古曰填音竹刃反】乃下诏曰将军刘贾有功及择子弟可以为王者羣臣皆曰立刘贾为荆王王淮东立六年而淮南王黥布反东击荆贾与战弗胜走富陵【师古曰县名地理志属临淮郡】为布军所杀
　　燕王刘泽髙祖从祖昆弟也【师古曰言同曾祖从祖而别也】髙祖三年泽为郎中十一年以将军击陈豨将王黄封为营陵侯髙后时齐人田生游乏资【晋灼曰楚汉春秋云字子春】以画奸泽【服防曰以计画干之文颖曰以工画得宠也师古曰共为计防欲以求王服説是也画音获】泽大説之【师古曰説读曰悦】用金二百斤为田生夀【师古曰因饮酒献夀而与之金】田生已得金即归齐二嵗泽使人谓田生曰弗与矣【孟康曰与党与也言不复与我为友也文颖曰不复与汝相知也师古曰孟説是也】田生如长安不见泽而假大宅令其子求事吕后所幸大谒者张卿【如淳曰奄人也○宋祁曰南本浙本并作张泽卿泽或作释卿按周勃传宦者令张释谕告顔注曰荆燕吴传云张泽今此作释未知孰是然则此宜作泽卿矣但释泽二字不知何从后云今卿最幸疑卿是字释其名也】居数月田生子请张卿临亲脩具【师古曰亲父也具供具也】张卿往见田生帷帐具置如列侯张卿惊酒酣廼屏人説张卿曰臣观诸侯邸第百余皆髙帝一切功臣今吕氏雅故本推毂髙帝就天下【如淳曰吕公知髙祖贵以女妻之推毂使为长者也师古曰谓翼戴崇奬以成帝业若车之行助推其毂故得引重而致逺也】功至大又有亲戚太后之重太后春秋长【师古曰言年老】诸吕弱太后欲立吕产为吕王王代太后又重发之【邓展曰重难发其事】恐大臣不听今卿最幸大臣所敬何不风大臣以闻太后【师古曰风读曰讽其下亦同】太后必喜诸吕以王万户侯亦卿之有太后心欲之而卿为内臣不急发恐祸及身矣张卿大然之乃风大臣语太后太后朝因问大臣大臣请立吕产为吕王太后赐张卿千金【师古曰千斤之金】张卿以其半进田生田生弗受因説之曰吕产王也诸大臣未大服今营陵侯泽诸刘长为大将军独此尚觖望【师古曰觖音决】今卿言太后裂十余县王之彼得王喜于诸吕王益固矣张卿入言之又太后女弟吕嬃女亦为营陵侯妻故遂立营陵侯泽为琅邪王【○刘攽曰髙后纪元年王诸吕七年立刘泽与此传不同説在髙纪】琅邪王与田生之国急行毋留【师古曰田生劝之】出闗太后果使人追之已出即还泽王琅邪二年而太后崩泽乃曰帝少诸吕用事诸刘孤弱引兵与齐王合谋西欲诛诸吕至梁闻汉灌将军屯荥阳泽还兵备西界遂跳驱至长安【师古曰齐王传云使祝午绐琅邪王琅邪王驰见齐王齐王因留琅邪王而使祝午尽发琅邪国而并将其兵琅邪王既见欺不得反国乃説齐王求入闗计事齐王以为然乃益具车送琅邪王与此传不同疑此传误也○宋祁云浙本注文绐字下有説字一本绐作诡】代王亦从代至诸将相与琅邪王共立代王是为孝文帝文帝元年徙泽为燕王而复以琅邪归齐【李竒曰本齐地前分以王泽今复与齐也】泽王燕二年薨諡曰敬王子康王嘉嗣九年薨【○宋祁曰九年当作二十六年史记年表汉表皆同】子定国嗣定国与父康王姬奸生子男一人夺弟妻为姬与子女三人奸定国有所欲诛杀臣肥如令郢人郢人等告定国【如淳曰定国自欲有所杀余臣肥如知令郢人以告也师古曰此説非也肥如燕之属县也郢人者县令之名也定国别欲诛其臣又欲诛肥如令郢人而为郢人等所告也】定国使谒者以它法劾捕格杀郢人灭口至元朔中郢人昆弟复上书具言定国事下公卿皆议曰定国禽兽行乱人伦逆天道当诛上许之定国自杀立四十二年国除【○宋祁曰四十二年当作二十四年】哀帝时继絶世乃封敬王泽孙之孙无终公士归生为营陵侯【师古曰无终其所属县也公士第一爵归生名也】更始中为兵所杀【师古曰更始刘圣公之号也】
　　吴王濞髙帝兄仲之子也髙帝立仲为代王匈奴攻代仲不能坚守弃国闲行走雒阳自归天子不忍致法废为合阳侯子濞封为沛侯黥布反髙祖自将往诛之濞年二十以骑将从破布军荆王刘贾为布杀无后【○宋祁云浙本为布字下有所字】上患吴防稽轻悍无壮王填之【师古曰悍勇也塡音竹刃反】诸子少【师古曰少防也】乃立濞于沛为吴王【师古曰行至沛而封拜濞也】王三郡五十三城【○宋祁曰故东阳郡鄣郡吴郡即贾旧封】已拜受印髙祖召濞相之曰若状有反相【师古曰若汝也此下亦同】独悔业已拜【师古曰独悔者心自懐悔不以语人也既以封拜为事臣下皆知之故不改】因拊其背【师古曰拊摩循之也一曰拊轻击之音芳羽反】曰汉后五十年东南有乱岂若邪然天下同姓一家愼无反濞顿首曰不敢会孝惠髙后时天下初定郡国诸侯各务自拊循其民吴有豫章郡铜山【韦昭曰此有豫字误也但当言章郡今故章也】即招致天下亡命者盗铸钱东煑海水为盐以故无赋国用饶足【如淳曰铸钱煑海収其利以足国用故无赋于民也】孝文时吴太子入见得侍皇太子饮博吴太子师傅皆楚人轻悍又素骄博争道不恭皇太子引博局提吴太子杀之【师古曰提掷也音徒计反】于是遣其防归吴吴王愠【师古曰愠怒也音于问反】曰天下一宗【师古曰犹言同姓共为一家】死长安即长安何必来复遣防之长安吴王由是怨望稍失藩臣礼称疾不朝京师知其以子故验问实不病诸吴使来輙系责治之吴王恐所谋滋甚【师古曰滋益也】及后使人为秋请【孟康曰律春曰朝秋曰请如古诸侯朝聘也如淳曰濞不自行也使人代己致请礼师古曰二説皆是也请音材姓反】上复责问吴使者使者曰察见渊中鱼不祥【服防曰天子察见下之私则不祥也】今吴王始诈疾及觉见责急愈益闭恐上诛之计乃无聊唯上与更始【师古曰言赦其已往之事】于是天子皆赦吴使者归之而赐吴王几杖老不朝吴得释其谋亦益觧然其居国以铜盐故百姓无赋卒践更輙予平贾【服防曰以当为更卒出钱三百谓之过更自行为卒谓之践更吴王欲得民心为卒者顾其庸随时月与平贾也晋灼曰谓借人自代为卒者官为出钱顾其时庸平贾也师古曰晋説是也贾读曰价谓庸直也○宋祁曰谓卒践更皆得庸直也沟洫志苏林注曰平贾以钱取人作卒顾其时庸之平贾如淳曰律説平贾有得钱二千】歳时存问茂材赏赐闾里【师古曰茂美也茂材者有美材之人也】它郡国吏欲来捕亡人者颂共禁不与【如淳曰颂犹公也师古曰颂读曰容】如此者三十余年以故能使其众鼂错为太子家令得幸皇太子数从容言吴过可削【师古曰从音子容反】数上书説之文帝寛不忍罚以此吴王日益横【师古曰横音胡孟反】及景帝即位错为御史大夫説上曰昔髙帝初定天下昆弟少诸子弱大封同姓故孽子悼惠王王齐七十二城【师古曰孽亦庶也】庶弟元王王楚四十城兄子王吴五十余城封三庶孽分天下半今吴王前有太子之隙诈称病不朝【宋祁云一本无称字】于古法当诛文帝不忍因赐几杖德至厚也不改过自新廼益骄恣公即山铸钱煑海为盐【师古曰公谓显然为之也即就也】诱天下亡人谋作乱逆今削之亦反不削亦反削之其反亟祸小不削之其反迟祸大【师古曰亟急也音居力反】三年冬楚王来朝错因言楚王戊往年为薄太后服私奸服舍【服防曰服在防次而私奸宫中也师古曰言于服舍为奸非宫中也服舍居防之次垩室之属也】请诛之诏赦削东海郡及前二年赵王有罪削其常山郡胶西王卬以卖爵事有奸削其六县汉廷臣方议削吴吴王恐削地无已因欲发谋举事念诸侯无足与计者闻胶西王勇好兵诸侯皆畏惮之于是廼使中大夫应髙口説胶西王曰吴王不肖有夙夜之忧【师古曰凡言不肖者谓鄙陋无所象似也觧在刑法志】不敢自外使使臣谕其愚心王曰何以教之髙曰今者主上任用邪臣听信防贼变更律令【师古曰更改也】侵削诸侯征求滋多诛罚良重【师古曰滋亦益也良实也信也】日以益甚语有之曰狧糠及米【师古曰狧古字用舌食也盖以犬为喻也言初糠遂至食米也音食尔反】吴与胶西知名诸侯也一时见察不得安肆矣【师古曰肆纵也】吴王身有内疾不能朝请二十余年【师古曰内疾谓在身中不显于外请音材姓反】常患见疑无以自白【师古曰白明也】胁肩絫足犹惧不见释【师古曰胁翕也谓敛之也絫古累字也累足重足也并谓惧耳释觧也放也】窃闻大王以爵事有过所闻诸侯削地罪不至此【师古曰言其本罪皆不合削地也】此恐不止削地而已王曰有之子将奈何髙曰同恶相助同好相留同情相求同欲相趋同利相死今吴王自以与大王同忧愿因时循理弃躯以除患于天下【师古曰循顺也】意亦可乎胶西王瞿然骇曰【师古曰瞿然无守之貌音居具反】寡人何敢如是主上虽急固有死耳安得不事【师古曰安焉也】髙曰御史大夫鼂错营或天子侵夺诸侯【师古曰营谓回绕之也】蔽忠塞贤朝廷疾怨诸侯皆有背叛之意【○宋祁曰叛当作畔】人事极矣彗星出蝗虫起此万世一时而愁劳圣人所以起也吴王内以鼂错为诛外从大王后车方洋天下【师古曰方洋犹翺翔也方音房又音旁洋音羊】所向者降所指者下莫敢不服大王诚幸而许之一言则吴王率楚王略函谷闗守荥阳敖仓之粟距汉兵治次舎湏大王【师古曰次舍息止之处也湏待也】大王幸而临之则天下可并两主分割不亦可乎王曰善归报吴王犹恐其不果廼身自为使者【师古曰濳行而去也】至胶西面约之胶西羣臣或闻王谋谏曰诸侯地不能为汉十二【师古曰不当汉十分之二】为叛逆以忧太后非计也【文颖曰王之太后也】今承一帝尚云不易假令事成两主分争患廼益生王不听遂发使约齐甾川胶东济南皆许诺诸侯既新削罚震恐多怨错及削吴会稽豫章郡书至则吴王先起兵诛汉吏二千石以下胶西胶东甾川济南楚赵亦皆反发兵西齐王后悔背约城守济北王城壊未完其郎中令劫守王不得发兵胶西王胶东王为渠率【师古曰渠大也】与甾川济南共攻围临甾赵王遂亦隂使匈奴与连兵七国之发也吴王悉其士卒【师古曰悉尽也尽发使行】下令国中曰寡人年六十二身自将少子年十四亦为士卒先诸年上与寡人同下与少子等皆发二十余万人南使闽东越闽东越亦发兵从孝景前三年正月甲子初起兵于广陵西渉淮因并楚兵发使遗诸侯书曰吴王刘濞敬问胶西王胶东王甾川王济南王赵王楚王淮南王衡山王庐江王故长沙王子【如淳曰吴芮后四世无嗣国除庶子二人为列侯不得嗣王志将不满故诱与之反也】幸教以汉有贼臣错无功天下侵夺诸侯之地使吏劾系讯治以侵辱之为故【孟康曰故事也师古曰言专以侵辱诸侯为事业】不以诸侯人君礼遇刘氏骨肉【师古曰人君者言诸王各自君其国】絶先帝功臣进任奸人诳乱天下欲危社稷陛下多病志逸不能省察【师古曰逸放也】欲举兵诛之谨闻教敝国虽狭地方三千里【师古曰狭音胡夹反】人民虽少精兵可具五十万【○宋祁曰浙本无精字】寡人素事南越三十余年其王诸君皆不辞分其兵以随寡人【师古曰诸君谓其酋豪】又可得三十万寡人虽不肖愿以身从诸王南越直长沙者因王子定长沙以北【如淳曰南越直长沙者因王子定之师古曰直当也言越地之北当长沙者也】西走蜀汉中告越【如淳曰告东越使定之也师古曰此説非也言王子定长沙已北而西趣蜀及汉中平定以讫使报南越也走音奏○宋祁曰顔注已北当作以北使报当作便报】楚王淮南三王与寡人西面【师古曰淮南三王谓厉王三子为王者淮南衡山济北也】齐诸王与赵王定河间河内或入临晋闗或与寡人会雒阳【师古曰临晋闗即今之蒲津闗】燕王赵王故与胡王有约燕王北定代云中转胡众入萧闗走长安匡正天下以安髙庙愿王勉之楚元王子淮南三王或不沐洗十余年怨入骨髓【师古曰言心有所懐志不在洗沐也】欲壹有所出久矣【师古曰谓发兵】寡人未得诸王之意未敢听今诸王茍能存亡继絶振弱伐暴以安刘氏社稷所愿也吴国虽贫寡人节衣食用积金钱脩兵革聚粮食夜以继日三十余年矣凡皆为此【师古曰为此谓欲反也为音于伪反】愿诸王勉之能斩捕大将者赐金五千斤封万户列将三千斤封五千户裨将二千斤封二千户二千石千斤封千户皆为列侯其以军若城邑降者卒万人邑万戸如得大将【师古曰以卒万人或邑万户来降附者其封赏则与大将同下皆类此】人户五千如得列将人戸三千如得裨将人户千如得二千石其小吏皆以差次受爵金它封赐皆倍军法【服防曰封赐倍汉之常法】其有故爵邑者更益勿因【师古曰于旧爵之外特更与之】愿诸王明以令士大夫不敢欺也寡人金钱在天下者往徃而有非必取于吴【师古曰言处处郡国皆有之】诸王日夜用之不能尽有当赐者告寡人寡人且往遗之敬以闻七国反书闻天子廼遣太尉条侯周亚夫将三十六将军往击吴楚遣曲周侯郦寄击赵将军栾布击齐大将军窦婴屯荥阳监齐赵兵初吴楚反书闻兵未发窦婴言故吴相爰盎召入见上问以吴楚之计盎对曰吴楚相遗书曰贼臣鼂错擅适诸侯削夺之地【师古曰适读曰讁○宋祁曰浙本适字下有过字】以故反名为西共诛错复故地而罢【师古曰复音扶目反以下亦同】方今计独斩错发使赦七国复其故地则兵可毋血刃而俱罢【师古曰血刃谓杀伤人而刃着血也】上从其议遂斩错语具在盎传以盎为防常奉宗庙使吴王【师古曰奉宗庙之指意也】吴王弟子德侯为宗正【师古曰德哀侯广之子也名通】辅亲戚使至吴【师古曰以亲戚之意谕説也】吴楚兵已攻梁壁矣宗正以亲故先入见谕吴王拜受诏吴王闻盎来亦知其欲説笑而应曰我已为东帝尚谁拜不肯见盎而留军中欲劫使将盎不肯使人围守且杀之盎得夜亡走梁【服防曰梁王与吴战盎得奔梁】遂归报条侯将乘六乘传会兵荥阳【师古曰会兵谓集大兵传音张恋反】至雒阳【○刘攽曰按此文有两至雒阳失于删除又按太尉云吾据荥阳然则得剧孟在荥阳当叙在雒阳下】见剧孟喜曰七国反吾乘传至此不自意全【师古曰意不自言得安全至雒阳也】又以为诸侯已得剧孟孟今无动吾据荥阳【师古曰言剧孟既不动揺吾又得据荥阳也】荥阳以东无足忧者至雒阳【○宋祁曰雒阳浙本作淮阳前已有雒阳此当作淮阳夏公谓刘固善疑顾未见景本所见浙本尔然则雌黄可妄下乎】问故父绛侯客邓都尉曰防安出客曰吴楚兵鋭甚难与争锋楚兵轻不能乆方今为将军计莫若引兵东北壁昌邑以梁委吴吴必尽鋭攻之将军深沟髙垒使轻兵絶淮泗口塞吴饟道【师古曰饟古饷字】使吴梁相敝而粮食竭乃以全制其极破吴必矣条侯曰善从其防遂坚壁昌邑南轻兵絶吴饟道吴王之初发也吴臣田禄伯为大将军田禄伯曰兵屯聚而西无他竒道难以立功臣愿得五万人别循江淮而上収淮南长沙入武闗与大王会此亦一竒也吴王太子谏曰王以反为名此兵难以借人【师古曰借假也】人亦且反王柰何且擅兵而别多它利害【苏林曰禄伯傥将兵降汉自为己利于吴为生患害师古曰苏説非也上言难以借人人亦且反王是则已疑禄伯矣下乃云多它利害谓分兵而去前事不测或有利害难可决机耳非重云畏其降汉者】徒自损耳吴王即不许田禄伯吴少将桓将军説王曰吴多歩兵歩兵利险汉多车骑车骑利平地愿大王所过城不下直去疾西据雒阳武库食敖仓粟阻山河之险以令诸侯虽无入闗天下固已定矣大王徐行留下城邑汉军车骑至驰入梁楚之郊事败矣吴王问吴老将老将曰此年少推锋可耳安知大虑于是王不用桓将军计王专幷将其兵未渡淮诸宾客皆得为将校尉行闲候司马【孟康曰行伍间也师古曰在行伍闲或为或为司马也】独周丘不用周丘者下邳人亡命吴酤酒无行【○宋祁曰南本酤作酷】王薄之不任周丘乃上谒説王曰臣以无能不得待罪行闲臣非敢求有所将也愿请王一汉节必有以报王廼予之周丘得节夜驰入下邳下邳时闻吴反皆城守至传舍召令入戸使从者以罪斩令遂召昆弟所善豪吏告曰吴反兵且至屠下邳不过食顷今先下家室必完能者封侯至矣出乃相告下邳皆下周丘一夜得三万人使人报吴王遂将其兵北略城邑比至城阳兵十余万【师古曰比音必寐反】破城阳中尉军闻吴王败走自度无与共成功【师古曰度音大各反】即引兵归下邳未至痈发背死【○宋祁曰痈当作防】二月吴王兵既破败走于是天子制诏将军盖闻为善者天报以福为非者天报以殃髙皇帝亲垂功徳建立诸侯幽王悼惠王絶无后孝文皇帝哀怜加惠【师古曰怜其国絶故加恩惠而更封】王幽王子遂悼惠王子卬等令奉其先王宗庙为汉藩国徳配天地明并日月而吴王濞背德反义诱受天下亡命罪人乱天下币【如淳曰币钱也以私钱殽乱天下钱○宋祁曰注文天下钱浙本作天子钱】称疾不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光甾川王贤胶东王雄渠约从谋反【师古曰从音子容反】为逆无道起兵以危宗庙贼杀大臣及汉使者廹劫万民伐杀无罪烧残民家掘其丘垄甚为虐而卬等又重逆无道【师古曰重音直用反】烧宗庙卤御物【如淳曰卤抄掠也师古曰御物供宗庙之服器也】朕甚痛之朕素服避正殿将军其劝士大夫撃反虏击反虏者深入多杀为功斩首捕虏比三百石以上皆杀无有所置【师古曰置放释也】敢有议诏及不如诏者皆要斩初吴王之度淮与楚王遂西败棘壁乗胜而前鋭甚梁孝王恐遣将军击之又败梁两军士卒皆还走梁数使使条侯求救条侯不许又使使愬条侯于上上使告条侯救梁【○宋祁曰上使告当作上使人告】又守便宜不行梁使韩安国及楚死事相弟张羽为将军【李竒曰相即张尚也】乃得颇败吴兵吴兵欲西梁城守不敢西即走条侯军【师古曰走音奏】会下邑欲战【师古曰下邑梁之县】条侯壁不肯战吴粮絶卒饥数挑战遂夜奔条侯壁惊东南条侯使偹西北果从西北不得入吴大败士卒多饥死叛散于是吴王廼与其戏下壮士千人夜亡去【师古曰戏读曰麾又音许宜反】度淮走丹徒保东越东越兵可万余人使人收聚亡卒汉使人以利啗东越【师古曰啗音徒滥反解在髙纪】东越即绐吴王【师古曰绐诳也】吴王出劳军使人鏦杀吴王【孟康曰方言防谓之鏦苏林曰鏦音从容之从师古曰鏦谓以矛防撞之音楚江反】盛其头驰传以闻【师古曰传音张恋反】吴王太子驹亡走闽越吴王之弃军亡也军遂溃往往稍降太尉条侯及梁军楚王戊军败自杀三王之围齐临甾也三月不能下汉兵至胶西胶东甾川王各引兵归国胶西王徒跣席槀饮水谢太后王太子徳曰汉兵还臣观之以罢【师古曰罢读曰疲】可袭愿収王余兵击之不胜而逃入海未晚也王曰吾士卒皆已壊不可用之【○宋祁曰浙本无之字】不聼汉将弓髙侯穨当遗王书【师古曰韩穨当】曰奉诏诛不义降者赦除其罪复故不降者灭之王何处湏以从事【师古曰言王欲以何理自安处吾待以行事也处音昌汝反】王肉袒叩头汉军壁谒曰臣卬奉法不谨惊骇百姓廼苦将军逺道至于穷国敢请葅醢之罪弓髙侯执金鼓见之曰王苦军事愿闻王发兵状王顿首膝行对曰今者鼂错天子用事臣变更髙皇帝法令侵夺诸侯地卬等以为不义恐其败乱天下七国发兵且诛错【○宋祁曰浙本且字下有以字】今闻错已诛卬等谨已罢兵归将军曰王茍以错为不善何不以闻及未有诏虎符擅发兵击义国以此观之意非徒欲诛错也乃出诏书为王读之曰王其自图之【师古曰图谋也】王曰如卬等死有余罪遂自杀太后太子皆死胶东甾川济南王皆伏诛郦将军攻赵十月而下之赵王自杀济北王以劫故不诛初吴王首反幷将楚兵连齐赵正月起三月皆破灭
　　赞曰荆王王也由汉初定天下未集【师古曰集和也】故虽疏属以防为王镇江淮之间刘泽发于田生权激吕氏【晋灼曰田生欲王刘泽先使张卿説封吕产恐其大臣觖望泽卒得王故云以权激吕氏也○宋祁曰注文恐其当作恐以】然卒南面称孤者三世事发相重岂不危哉【晋灼曰刘泽以金与田生以事张卿言之吕后而刘泽得王故曰事发相重也师古曰重犹累也言泽得王本由田生行説若其事发觉则相随入罪事相累误累音力瑞反○宋祁曰此中注言卿者浙本并作释阳夏公谓伟误作危顔遂以重为罪累○刘攽曰谓田生谋欲王刘泽先説张卿王诸吕而后请王泽是发于相重也太史公作伟哉美其有成班固作危哉谓其艰难幸成也然观上言称孤者三世疑危亦本是伟字后人不晓改之】吴王擅山海之利能薄敛以使其众【○宋祁曰敛字上当有赋字】逆乱之萌自其子兴【师古曰萌谓始生也】古者诸侯不过百里山海不以封盖防此矣鼂错为国逺虑祸反及身毋为权首将受其咎岂谓错哉【师古曰此逸周书之言赞引之者谓错适当此言耳】



　　前汉书卷三十五
　　前汉书卷三十五考证
　　荆王刘贾传髙帝从父兄也○【臣召南】按史记曰刘贾诸刘者不知其何属此云从父兄史记曰刘泽诸刘逺属此云从祖昆弟皆班氏补史记之缺略也
　　贾辄避不肯与战○【臣召南】按史记作贾辄壁不肯与战是坚守壁垒意此作避是避其锋也
　　燕王刘泽传大谒者张卿○宋祁曰疑卿是字释其名也○【臣召南】按此书恩泽侯表及周勃传皆作张释与史记吕后纪同而匈奴传作张泽与史记文帝本纪及表同宋祁疑卿是字是也但史汉每遇泽释字辄互异如张良传建成侯吕泽实是吕释之此宦者张卿名释名泽究难悬定也
　　引兵与齐王合谋注疑此传误也○【臣召南】按顔注是琅邪王本无意于诛诸吕特见诈于齐王其后又因败以为功耳是以通鉴从齐王传
　　肥如令郢人注肥如燕之属县也○顾炎武曰地理志肥如自属辽西郡不属燕武帝本纪元朔元年秋匈奴入辽西杀太守诸侯王表言武帝下推恩之令而藩国自析长沙燕代虽有旧名皆亡南北边矣然则肥如之属于燕必在元朔以前未析边郡之时也
　　吴濞传上患吴会稽轻悍○顾炎武曰钱康功云汉书吴王濞传上患吴会轻悍今本汉书并作吴会稽不知顺帝时始分二郡汉初安得言吴会稽当是钱所见本未误后人妄增之【臣召南】按吴会犹言吴之都防也胡三省通鉴辨误已尝论之
　　吴有豫章郡铜山注韦昭曰但当言章郡今故章也○【臣召南】按注中章郡故章二章字俱应作鄣字鄣郡即丹阳郡也志有铜官
　　狧糠及米注师古曰盖以犬为喻也○【臣召南】按索隐曰言狧糠尽则至米谓削土尽则灭国也顔注迂曲不如索隐説
　　使轻兵絶淮泗口○胡三省曰泗水南入淮故谓之淮泗口














　　前汉书卷三十五考证
　　钦定四库全书
　　前汉书卷三十六
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　楚元王传第六
　　楚元王交字游髙祖同父少弟也【师古曰言同父知其异母○宋祁曰母字下有也字】好书多材蓺少时尝与鲁穆生白生申公俱受诗于浮丘伯【服防曰白生鲁国奄里人浮丘伯秦时儒生】伯者孙卿门人也【师古曰孙卿姓荀名况为楚兰陵令汉以避宣帝讳改之曰孙】及秦焚书各别去髙祖兄弟四人长兄伯次仲伯蚤卒【师古曰蚤古早字也○宋祁曰也字当删】髙祖既为沛公景驹自立为楚王髙祖使仲与审食其留侍太上皇【师古曰食音异其音基】交与萧曹等俱从髙祖见景驹遇项梁共立楚懐王因西攻南阳入武关与秦战于蓝田至霸上封交为文信君从入蜀汉还定三秦诛项籍即帝位交与卢绾常侍上出入卧内传言语诸内事隠谋而上从父兄刘贾数别将汉六年既废楚王信分其地为二国立贾为荆王交为楚王王薛郡东海彭城三十六县先有功也后封次兄仲为代王长子肥为齐王初髙祖微时常避事时时与賔客过其丘嫂食【应劭曰丘姓也孟康曰西方谓亡女壻为丘壻丘空也兄亡空有嫂也张晏曰丘大也长嫂称也晋灼曰礼谓大妇为妇师古曰史记丘字作巨丘巨皆大也张晋二説其义得之】嫂厌叔与客来阳为羮尽轑釡【服防曰音劳轑轹也师古曰以勺轹釡令为声也轹音洛又音歴】客以故去已而视釡中有羮繇是怨嫂【师古曰繇与由同】及立齐代王而伯子独不得侯太上皇以为言髙祖曰某非敢忘封之也为其母不长者七年十月封其子信为羮颉侯【师古曰颉音戞言其母戞羮釡也○宋祁曰当作颉羮】元王既至楚以穆生白生申公为中大夫髙后时浮丘伯在长安元王遣子郢客与申公俱卒业【师古曰卒终也】文帝时闻申公为诗最精以为博士元王好诗诸子皆读诗申公始为诗传号鲁诗【师古曰凡言传者谓为之解説若今诗毛氏传也】元王亦次之诗传号曰元王诗【师古曰次谓缀集之○刘攽曰次之之字衍】世或有之髙后时以元王子郢客为宗正封上邳侯【○宋祁曰当作下邳】元王立二十三年薨太子辟非先卒【师古曰辟非者犹辟邪辟兵之类也先卒者元王未薨之时已卒也辟音壁】文帝乃以宗正上邳侯郢客嗣是为夷王申公为博士失官随郢客归复以为中大夫立四年薨子戊嗣文帝尊宠元王子生爵比皇子【师古曰元王生子封爵皆与皇子同所以尊宠元王也○刘奉世曰文帝时元王子未尝封爵至景帝乃侯尔本传下文云景帝即位以亲亲封元王宠子五人为侯疑爵字衍云生比皇子者凡禄赐礼秩皆与皇子同也】景帝即位以亲亲封元王宠子五人子礼为平陆侯富为休侯岁为沈犹侯【晋灼曰沈音审王子侯表属千乗髙宛】埶为宛朐侯【师古曰埶古蓺字】调为棘乐侯初元王敬礼申公等穆生不耆酒【师古曰耆读曰嗜】元王每置酒常为穆生设醴【师古曰醴甘酒也少麴多米一宿而孰不齐之】及王戊即位常设后忘设焉穆生退曰可以逝矣醴酒不设王之意怠不去楚人将钳我于市【师古曰钳以铁束颈也音其炎反】称疾卧申公白生强起之曰独不念先王之德与【师古曰与读曰欤】今王一旦失小礼何足至此穆生曰易称知几其神乎【师古曰下繋之辞也○宋祁云浙本几作机】几者动之微吉凶之先见者也君子见几而作不俟终日先王之所以礼吾三人者为道之存故也今而忽之是忘道也【师古曰忽怠也】忘道之人胡可与久处岂为区区之礼哉【师古曰区区谓小也】遂谢病去申公白生独留王戊稍淫暴二十年为薄太后服私奸削东海薛郡乃与吴通谋二人諌不聼胥靡之【应劭曰诗云若此无罪沦胥以铺胥靡刑名也晋灼曰胥相也靡随也古者相随坐轻刑之名师古曰聨系使相随而服役之故谓之胥靡犹今之役囚徒以鎻聨缀耳晋説近之而云随坐轻刑非也○刘敞曰胥靡説文作縃縻谓拘防之也】衣之赭衣使杵臼碓舂于市【晋灼曰髙肱举杵正身而舂之师古曰为木杵而手舂即今所谓步臼者耳非碓舂也○宋祁曰碓一作椎一本改碓字作雅古语相雅皆助乐者此雅谓舂而雅歌以相舂也】休侯使人諌王王曰季父不吾与我起先取季父矣【师古曰不吾与言不与我同心】休侯惧乃与母太夫人奔京师【臣瓒曰侯母号太夫人】二十一年春景帝之三年也削书到遂应吴王反其相张尚太傅赵夷吾諌不聼遂杀尚夷吾起兵会吴西攻梁破棘壁至昌邑南与汉将周亚夫战汉絶吴楚粮道士饥吴王走戊自杀军遂降汉汉已平吴楚景帝乃立宗正平陆侯礼为楚王奉元王后是为文王四年薨【○宋祁云一本作三年】子安王道嗣二十五年薨【○宋祁云越本作二年别本作三年】子襄王注嗣十四年薨子节王纯嗣十六年薨子延寿嗣宣帝即位延寿以为广陵王胥武帝子天下有变必得立阴欲附倚辅助之【师古曰倚依也音于绮反】故为其后母弟赵何齐【○宋祁曰后疑是后字】取广陵王女为妻与何齐谋曰我与广陵王相结天下不安发兵助之使广陵王立何齐尚公主列侯可得也因使何齐奉书遗广陵王曰愿长耳目【师古曰言常伺聼勿失几也】毋后人有天下【师古曰方争天下勿使在人后】何齐父长年上书告之事下有司考验辞服延寿自杀立三十二年国除初休侯富既奔京师而王戊反富等皆坐免侯削属籍后闻其数諌戊乃更封为红侯太夫人与窦太后有亲惩山东之宼【师古曰惩创也】求留京师诏许之富子辟彊等四人共飬仕于朝【师古曰辟音必亦反彊音居良反又辟读曰辟彊读曰疆解在文纪四子以在京师供飬其祖母故仕于汉朝也】太夫人薨赐茔【师古曰茔地谓为界域茔音营】葬灵戸【师古曰地名也】富传国至曾孙无子絶
　　辟彊字少卿亦好读诗能属文【师古曰属文谓会缀文辞也音之欲反后皆类此】武帝时以宗室子随二千石论议冠诸宗室【师古曰论议每出宗室之上也】清静少欲常以书自娱不肯仕昭帝即位或説大将军霍光曰将军不见诸吕之事乎处伊尹周公之位摄政擅权而背宗室不与共职是以天下不信卒至于灭亡今将军当盛位帝春秋富宜纳宗室又多与大臣共事【服防曰共议事也师古曰毎事皆与参共知之】反诸吕道如是则可以免患【师古曰言诸吕専权所以灭亡今纳宗室是反其道乃可免患也】光然之廼择宗室可用者辟彊子德待诏丞相府【师古曰于丞相府聼诏命也】年三十余欲用之或言父见在亦先帝之所宠也遂拜辟彊为光禄大夫守长乐衞尉时年已八十矣徙为宗正数月卒
　　德字路【○宋祁曰路字下疑有叔字】少修黄老术【○宋祁曰修当作脩】有智略少时数言事召见甘泉宫武帝谓之千里驹【师古曰言若骏马可致千里也年齿防少故谓之驹】昭帝初为宗正丞杂治刘泽诏狱【师古曰杂谓以他官共治之也刘泽齐孝王之孙谋反欲杀青州刺史者○宋祁曰注文以他官当作与他官】父为宗正徙大鸿胪丞迁太中大夫后复为宗正杂案上官氏盖主事德常持老子知足之计【老子德经云知足不辱】妻死大将军光欲以女妻之德不敢取畏盛满也盖长公主孙谭德自言【师古曰公主之孙名谭自言者申理公主所坐】德数责以公主起居无状【师古曰无状无善状也数音所具反】侍御史以为光望不受女【师古曰望怨望也】承指劾德诽谤诏狱【师古曰承指谓取霍光之意指徳实责数公主而御史乃以为受谭寃诉故云诽谤诏狱】免为庻人屏居山田光闻而恨之【师古曰以御史不知已意】复白召德守青州刺史岁余复为宗正与立宣帝【师古曰与读曰豫豫其谋议也】以定防赐爵关内侯地节中以亲亲行谨厚封为阳城侯【○宋祁曰城一作成】子安民为郎中右曹宗家以德得官宿衞者二十余人德寛厚好施生【师古曰言好施恩惠于人而生全之】每行京兆尹事多所平反罪人【苏林曰反音幡幡罪人辞使从轻也】家产过百万则以振昆弟【师古曰振举救之】賔客食饮【师古曰既以救贫昆弟又散供食饮之费】曰富民之怨也立十一年子向坐铸伪黄金当伏法【如淳曰律铸伪黄金弃市也】德上书讼罪会薨大鸿胪奏德讼子罪失大臣体不宜赐諡置嗣制曰赐諡缪侯【师古曰缪恶諡也以其安讼子○宋祁曰姚本安作妄】为置嗣传至孙庆忌复为宗正太常薨子岑嗣为诸曹中郎将列校尉至太常薨传子至王莽败乃絶
　　向字子政【师古曰名向字子政义则相配而近代学者读向音饷既无别释靡所据慿当依本字为胜也】本名更生年十二以父德任为辇郎【服防曰父保任其子为郎也辇郎如今引御辇郎也】既冠以行修饬擢为諌大夫【师古曰饬整也读与敕同其字从】是时宣帝循武帝故事【○宋祁曰循一作脩】招选名儒俊材置左右更生以通达能属文辞与王襃张子侨等并进对【师古曰子侨官至光禄大夫见蓺文志进对谓进见而对诏命也侨字或作蟜或作乔皆音钜骄反】献赋颂凡数十篇上复兴神僊方术之事而淮南有枕中鸿宝苑袐书【师古曰鸿宝苑袐书并道术篇名臧在枕中言常存録之不漏泄也○宋祁曰浙本注文篇名上有书字】书言神僊使鬼物为金之术及邹衍重道延命方世人莫见而更生父德武帝时治淮南狱得其书【○刘奉世曰按德待诏丞相府年三十余始元二年事也淮南事元朔六年是时德甫数岁传误纪是年德父辟彊为光禄大夫时德待诏丞相府欲用之或言父见在故拜辟彊】更生防而读诵以为竒献之言黄金可成上令典尚方铸作事【师古曰尚方主巧作金银之所若今之中尚署】费甚多方不验上乃下更生吏吏劾更生铸伪黄金繋当死更生兄阳城侯【○宋祁曰城一作成】安民上书入国戸半赎更生罪上亦竒其材得逾冬减死论【服防曰逾冬至春行寛大而减死罪如淳曰狱冬尽当决竟而得逾冬复至后冬故或逢赦或得减死也师古曰服説是也】会初立谷梁春秋征更生受谷梁讲论五经于石渠【师古曰三辅旧事云石渠阁在未央大殿北以臧袐书】复拜为郎中给事黄门迁散骑谏大夫给事中元帝初即位太傅萧望之为前将军少傅周堪为诸吏光禄大夫【师古曰加官也百官公卿表云诸吏所加或列侯将军卿大夫得举不法也】皆领尚书事甚见尊任更生年少于望之堪然二人重之荐更生宗室忠直明经有行擢为散骑宗正给事中与侍中金敞拾遗于左右四人同心辅政患苦外戚许史在位放纵而中书宦官恭石显弄权望之堪更生议欲白罢退之未白而语泄遂为许史及恭显所谮愬堪更生下狱及望之皆免官语在望之传其春地震夏客星见昴卷舌闲【师古曰见于昴与卷舌之闲也卷音俱免反】上感悟下诏赐望之爵关内侯奉朝请秋征堪向欲以为諌大夫恭显白皆为中郎冬地复震时恭显许史子弟侍中诸曹皆侧目于望之等更生惧焉乃使其外亲上变事【师古曰非常之事故谓之变也】言窃闻故前将军萧望之等皆忠正无私欲致大治忤于贵戚尚书【师古曰忤犹过也音五故反他皆类此】今道路人闻望之等复进以为且复见毁谗必曰尝有过之臣不宜复用是大不然【师古曰言不宜用有过之臣者此议非也】臣闻春秋地震为在位执政太盛也不为三独夫动亦已明矣【应劭曰谓萧望之周堪及向师古曰独夫犹言匹夫也】且往者髙皇帝时季布有罪至于夷灭后赦以为将军髙后孝文之闲卒为名臣【师古曰卒终也】孝武帝时儿寛有重罪系按道侯韩説谏曰【师古曰説读曰悦】前吾丘寿王死陛下至今恨之【师古曰恨犹悔也】今杀寛后将复大恨矣上感其言遂贳寛【师古曰贳谓缓恕其罪也】复用之位至御史大夫御史大夫未有及寛者也又董仲舒坐私为灾异书主父偃取奏之下吏罪至不道幸不诛复为太中大夫胶西相以老病免归汉有所欲兴【师古曰兴谓改作宪章】常有诏问仲舒为世儒宗定议有益天下孝宣皇帝时夏侯胜坐诽谤系狱三年免为庻人宣帝复用胜至长信少府太子太傅名敢直言天下美之若乃羣臣多此比类【师古曰比音必寐反】难一二记有过之臣无负国家有益天下此四臣者足以观矣前恭奏望之等狱决三月地大震恭移病出【师古曰移病者移书言病也一曰言以病移出不居官府】后复视事天隂雨雪【师古曰雨音于具反】由是言之地动殆为恭等【师古曰殆近也】臣愚以为宜退恭显以章蔽善之罚【师古曰章明也】进望之等以通贤者之路如此太平之门开灾异之原塞矣书奏恭显疑其更生所为白请考奸诈辞果服遂逮更生系狱下太傅韦成諌大夫贡禹与廷尉杂考劾更生前为九卿坐与望之堪谋排车骑将军髙许史氏侍中者毁离亲戚欲退去之而独专权为臣不忠幸不伏诛复防恩征用不悔前过而教令人言变事诬罔不道更生坐免为庻人而望之亦坐使子上书自寃前事恭显白令诣狱置对【师古曰置对者立为对辞○宋祁曰越本景本注文作立其罪辞】望之自杀天子甚悼恨之乃擢周堪为光禄勲堪弟子张猛光禄大夫给事中大见信任恭显惮之数谮毁焉更生见堪猛在位几已得复进【师古曰几读曰冀】惧其倾危乃上封事諌曰臣前幸得以骨肉备九卿奉法不谨乃复防恩窃见灾异并起天地失常征表为国【师古曰征证也】欲终不言念忠臣虽在甽亩犹不忘君惓惓之义也【师古曰甽者田中之沟也田沟之法耜广五寸二耜为耦一耦之伐广尺深尺谓之甽六甽而为一亩甽音古犬反字或作畎其音同耳惓惓忠谨之意惓读与拳同音其专反礼记曰得一善则拳拳服膺弗失之矣○宋祁曰正文句末据文埶不合有也字】况重以骨肉之亲【师古曰重音直用反】又加以旧恩未报乎欲竭愚诚又恐越职然惟二恩未报【师古曰惟思也】忠臣之义一抒愚意退就农亩死无所恨【师古曰抒谓引而泄之也音食汝反】臣闻舜命九官【师古曰尚书禹作司空弃后稷契司徒咎繇作士垂共工益朕虞伯夷秩宗防典乐龙纳言凡九官也】济济相让和之至也众贤和于朝则万物和于野故箫韶九成而凤皇来仪击石拊石百兽率舞【师古曰韶舜乐名举箫管之属示其备也于韶乐九奏则凤皇见其容仪击钟鸣磬而百兽相率来舞言感至和也】四海之内靡不和宁及至周文开基西郊【师古曰言文王始受命作周也】杂遝众贤罔不肃和【师古曰杂遝聚积之貌遝音大合反】崇推让之风以销分争之讼文王既没周公思慕歌咏文王之德其诗曰于穆清庙肃雍显相济济多士秉文之德【师古曰此周颂祀文王清庙之诗也于叹辞也穆美也肃敬也雍和也显明也相助也济济盛也言文王有清净之化敬而且和光明着见故济济之众士皆执行文王之徳也于读曰乌】当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆【师古曰此周颂禘太祖之雝诗也相助也辟百辟也公诸侯也言有此賔客以和而来至止而敬者乃助王祭之人百辟与诸侯耳于是时天子则穆穆然礼记言天子穆穆诸侯皇皇辟音壁】言四方皆以和来也诸侯和于下天应报于上故周颂曰降福穰穰【师古曰此执竞之篇祀武王之诗也穰穰多也音人羊反】又曰饴我厘麰【师古曰此思文之篇以后稷配天之诗也饴遗也言天遗此物也饴读与贻同厘音力之反又读与来同麰音牟○宋祁曰麰浙本作】厘麰麦也【○宋祁曰麦字上当有大字阳夏公按徐坚初学记引汉书云来麰大麦也葢唐本与江南本同】始自天降此皆以和致和获天助也下至幽厉之际朝廷不和转相非怨【师古曰厉王夷王之子厉王生宣王宣王生幽王】诗人疾而忧之曰民之无良相怨一方【师古曰此小雅角弓之篇刺幽王之诗也良善也言人各为不善其意乖离而相怨也一方谓自守一方所向异之○宋祁曰注文而当作两注末之当作矣】众小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依【师古曰此小雅小旻篇刺幽王之诗也言在位卿士歙歙然患其上訿訿然不供职各失臣节甚可哀痛而谋之善者则背违之不善之谋依而施用所以为刺也歙音翕訿音紫】君子独处守正不挠众枉【师古曰挠屈也不为众曲而自屈也挠音女教反】勉彊以从王事则反见憎毒谗愬故其诗曰密勿从事不敢告劳无罪无辜谗口嗸嗸【师古曰此小雅十月之交篇刺幽王之诗也密勿犹黾勉从事也嗸嗸众声也言已黾勉行事不敢自陈劳苦实无罪辜而被谗谮嗸嗸然也嗸音敖○宋祁曰注文黾勉从事当删从事也】当是之时日月薄蚀而无光【师古曰薄廹也谓被掩廹也】其诗曰朔日辛卯日有蚀之亦孔之丑【师古曰自此已下至百川沸腾皆十月之交诗也孔甚也丑恶也周之十月夏之八月朔日在辛卯日月交会而日见蚀隂侵于阳辛金日也卯本辰也以卯侵金则臣侵君故甚恶之】又曰彼月而微此日而微今此下民亦孔之哀【师古曰微亏微也言彼月者当有亏耳而今此日乃复微也言君臣失道是为灾异故令人甚哀也】又曰日月鞠凶不用其行四国无政不用其良【师古曰鞠告也言日月不用其常行之道以告凶灾者由四方之国无政理不能用善人也】天变见于上地变动于下水泉沸腾山谷易处【○宋祁曰谷一作川】其诗曰百川沸腾山冡卒崩髙岸为谷深谷为陵哀今之人胡憯莫惩【师古曰沸涌出也腾乘也冡山顶也卒尽也胡何也憯曽也惩艾也言百川沸涌而相乗陵山顶降髙而尽崩壊陵谷易处尊卑失序咎异大矣诚可畏惧哀哉今人何为曽莫创艾也憯音千感反○宋祁曰注文降一作隆】霜降失节不以其时其诗曰正月繁霜我心忧伤民之讹言亦孔之将言民以是为非甚众大也【张晏曰正月夏之四月也纯阳用事而反多霜急恒寒若之灾也师古曰此小雅正月之篇刺幽王之诗也四月正阳之月故谓之正月繁多也讹伪也孔甚也将大也此言王政乖舛阳月多霜害于生物故已心为忧伤而众庻之人共为伪言以是为非排斥贤儁祸甚大也】此皆不和贤不肖易位之所致也【师古曰贤人在下不肖居上故曰易位】自此之后天下大乱簒杀殃祸并作厉王奔彘【师古曰厉王无道下不堪命乃相与畔袭厉王厉王出奔彘彘晋地今晋州北永安县是也】幽王见杀【师古曰为犬戎所攻杀幽王于骊山下虏襃姒尽取周赂而去】至乎平王末年鲁隠之始即位也【师古曰平王幽王之子】周大夫祭伯乖离不和出奔于鲁【张晏曰隠元年祭伯来谷梁传曰奔也师古曰祭音侧介反○刘攽曰谷梁不谓祭伯为奔也】而春秋为讳不言来奔伤其祸殃自此始也是后尹氏世卿而专恣【师古曰春秋公羊经隠公三年夏四月尹氏卒传曰尹氏者何天子之大夫也其称尹氏何贬也曷为贬讥继卿继卿非礼也又诗小雅节南山云尹氏太师赫赫师尹不平谓何刺之也】诸侯背畔而不朝周室卑微二百四十二年之间【师古曰谓从隠公元年至哀公十四年获麟也隠公十一年桓公十八年庄公三十二年闵公二年僖公三十三年文公十八年宣公十八年成公十八年襄公三十一年昭公三十二年定公十五年哀公十四年凡二百四十二年也】日食三十六【师古曰谓隠三年二月己巳桓三年七月壬辰朔十七年十月朔庄十八年三月二十五年六月辛未朔二十六年十二月癸亥朔三十年九月庚午朔僖五年九月戊申朔十二年三月庚午十五年五月文元年二月癸亥朔十五年六月辛丑朔宣八年七月甲子十年四月丙辰十七年六月癸卯成十六年六月丙寅朔十七年十二月丁巳朔襄十四年二月乙未朔十五年秋八月丁巳二十年冬十月丙辰朔二十一年九月庚戌朔冬十月庚辰朔二十三年二月癸酉朔二十四年秋七月甲子朔八月癸巳朔二十七年冬十二月乙亥朔昭七年夏四月甲辰朔十五年六月丁巳朔十七年夏六月甲戌朔二十一年秋七月壬午朔二十二年十二月癸酉朔二十四年夏五月乙未朔三十一年十二月辛亥朔定五年正月辛亥朔十二年十一月丙寅朔十五年八月庚辰朔凡三十六也】地震五【师古曰谓文九年九月癸酉襄十六年五月甲子昭十九年五月己卯二十三年八月乙未哀三年四月甲午凡五也】山陵崩阤二【师古曰谓僖十四年八月辛卯沙鹿崩成五年夏梁山崩凡二也阤下頽也音丈尔反】彗星三见【师古曰谓文十四年秋七月有星孛入于北斗昭十七年冬有星孛于大辰哀十三年冬十一月有星孛于东方】夜常星不见夜中星陨如雨一【师古曰事在庄七年夏四月辛卯】火灾十四【师古曰桓十四年秋八月壬申御廪灾庄二十年夏齐大灾僖二十年五月乙巳西宫灾成三年二月甲子新宫灾襄九年春宋火三十年五月甲午宋灾昭九年夏四月陈灾十八年夏五月壬午宋衞陈郑灾定二年夏五月壬辰雉门及两观灾哀三年五月辛卯桓宫僖宫灾四年六月辛丑亳社灾凡十四也】长狄入三国【师古曰谓春秋文十一年经书冬十月甲午叔孙得臣败狄于咸公羊传曰狄者何长狄也兄弟三人一者之齐一者之鲁一者之晋之齐荣如之鲁乔如之晋焚如长狄鄋瞒之种鄋音捜瞒音末安反○宋祁曰荣如乔如焚如三如字下浙本皆有也字】五石陨坠六鶂退飞多麋有蜮蜚鸜鹆来巢者皆一见【师古曰谓僖十六年正月戊申朔陨石于宋五是月六鶂退飞过宋都庄十七年冬多麋十八年秋有蜮二十九年秋有蜚昭二十五年夏有鸜鹆来巢蜮短尾狐也鶂水鸟也蜚负蠜也鶂音五歴反蜮音域蜚音扶味反鸜音劬鹆音欲】昼冥晦【师古曰僖十五年九月己卯晦震夷伯之庙谷梁传曰晦冥也】雨木冰【师古曰事在成十六年正月雨木冰者气着树木结为冰也今俗呼为闲树雨音于具反】李梅冬实七月霜降草木不死【师古曰僖三十三年经书冬陨霜不杀草李梅实未知在何月也而此言李梅冬实又云七月霜降草木不死与今春秋不同未见义所出○宋祁曰浙本正文注文并无二木字】八月杀菽【师古曰谓定公元年十月陨霜杀菽周之十月夏之八月菽谓豆也】大雹【师古曰事在僖二十九年秋及昭三年冬四年正月音于具反】雪靁霆失序相乗【师古曰隠九年三月癸酉大雨震电庚辰大雨雪庄六年冬十月雨雪僖十年冬大雪皆是也靁古雷字也霆雷之急者也音大丁反】水旱饥蝝螽螟蠭午并起【如淳曰螽午犹杂沓也师古曰谓桓元年秋大水十三年夏大水庄七年秋大水十一年秋宋大水二十四年秋大水二十五年秋大水宣十年秋大水成五年秋大水襄二十四年秋七月大水僖二十一年夏大旱宣七年秋大旱宣十年冬饥十五年冬蝝生饥襄二十四年冬大饥桓五年秋螽僖十五年八月螽文二年秋雨螽于宋八年冬螽宣六年八月螽十三年秋十五年秋螽襄七年八月螽哀十二年十二月螽十三年九月螽十二月螽隠五年九月螟八年九月螟庄六年秋螟皆是也螽即螟也螟虫之食苗心者也螽音终螟音防】当是时祸乱辄应弑君三十六【师古曰谓隠公四年衞州吁弑其君完十一年羽父使贼弑公于寪氏桓二年宋督弑其君与夷七年曲沃伯诱晋小子侯杀之十七年郑髙渠弥弑昭公庄八年齐无知弑其君诸儿十二年宋万弑其君防十四年傅瑕弑其君郑子三十二年共仲使圉人荦贼子般闵二年共仲使卜齮贼公于武闱僖十年晋里克弑其君卓二十四年晋弑懐公于髙梁文元年楚太子商臣弑其君頵十四年齐公子商人弑其君舍十六年宋人弑其君杵臼十八年齐人弑其君商人鲁襄仲杀子恶莒弑其君庻其宣二年晋赵盾弑其君夷臯四年郑公子归生弑其君夷十年陈夏征舒弑其君平国成十八年晋弑其君州蒲襄七年郑子驷使贼夜弑僖公二十五年齐崔杼弑其君光二十六年衞寗喜弑其君剽二十九年阍弑吴子余祭三十年蔡太子般弑其君固三十一年莒人弑其君密州昭元年楚公子围问王疾缢而弑之十三年楚公子比弑其君防于干谿十九年许太子止弑其君买二十七年吴弑其君僚定十三年薛弑其君比哀四年盗杀蔡侯申六年齐陈乞弑其君荼十年齐人弑悼公凡三十六】亡国五十二【师古曰谓桓五年州公如曹庄四年纪侯大去其国十年齐师灭谭十三年齐人灭遂十四年楚子灭息十六年楚灭邓闵元年晋灭耿灭霍灭魏僖五年楚灭晋灭虢灭虞十二年楚人灭黄十七年楚灭项十九年秦人取梁二十五年衞侯燬灭邢二十六年楚人灭防三十三年秦灭滑文四年楚灭江五年楚人灭六灭蓼十六年楚人秦人巴人灭庸宣八年楚人灭舒蓼九年取根牟十二年楚子灭萧十五年晋师灭赤狄潞氏成六年取鄟十七年楚灭舒庸襄六年莒人灭鄫齐侯灭莱十年诸侯灭偪阳十三年取邿二十五年楚灭舒鸠昭四年楚子灭頼十二年晋灭肥十六年楚子取戎蛮氏十七年晋灭陆浑戎二十一年晋灭鼓三十年吴灭徐定四年蔡灭沈五年楚灭唐六年郑灭许十四年楚人灭顿十五年楚子灭胡哀八年宋公灭曹又邾灭须句楚灭权晋灭焦杨楚灭道房申凡五十二】诸侯奔走不得保其社稷者不可胜数也【师古曰谓桓十五年郑伯突出奔蔡襄十四年衞侯出奔齐昭三年北燕伯欵出奔齐二十三年莒子庚舆来奔之类是也】周室多祸晋败其师于贸戎【师古曰贸戎地名也春秋公羊经成元年秋王师败绩于贸戎传曰孰败之盖晋败之也贸音莫侯反】伐其郊【师古曰郊周邑也昭二十三年正月经书晋人围郊也】郑伤桓王【应劭曰王以诸侯伐郑郑伯御之射王中肩师古曰事在桓五年秋】戎执其使【师古曰隠七年冬经书天王使凡伯来聘戎伐凡伯于楚丘以归○宋祁曰浙本注文伐作执】衞侯朔召不往齐逆命而助朔【师古曰春秋桓十六年经书衞侯朔出奔齐谷梁传曰天子召而不往也】五大夫争权三君更立莫能正理【应劭曰周景王崩单穆公刘文公巩简公甘平公召庄公此五大夫相与争夺更立王子猛子朝及敬王是为三君也更音工衡反】遂至陵夷不能复兴【师古曰陵夷谓卑替也解在成纪及异姓诸侯王表也】由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得并进今贤不肖浑殽【师古曰言杂乱也浑音胡本反其下亦同】白黒不分邪正杂糅【师古曰糅和也音汝救反○宋祁曰当作女救反】忠谗并进章交公车人满北军【如淳曰汉仪注中垒校尉主北军垒门内尉一人主上书者狱上章于公车有不如法者以付北军尉北军尉以法治之杨恽上书遂幽北阙北阙公车所在】朝臣舛午胶戾乖剌【师古曰言志意不和各相违背午音五故反剌音来曷反】更相谗愬【师古曰更音工衡反】转相是非传授増加文书纷纠前后错缪毁誉浑乱【师古曰言各任私情不得其实】所以营惑耳目感移心意不可胜载【师古曰言其诬罔天子也营谓囘绕之】分曹为党往往羣朋【师古曰曹辈也】将同心以防正臣正臣进者治之表也正臣防者乱之机也乗治乱之机未知孰任而灾异数见此臣所以寒心者也夫乗权借势之人子弟鳞集于朝【师古曰言其相次如鱼鳞】羽翼隂附者众辐凑于前【师古曰辐凑言如车辐之归于毂也】毁誉将必用以终乖离之咎【师古曰言谗佞之人毁誉得进则忠贤被斥日以乖离也】是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹郤行而求及前人也【师古曰郤音邱畧反】初元以来六年矣案春秋六年之中灾异未有稠如今者也【师古曰稠多也音直流反】夫有春秋之异无孔子之救犹不能解纷【师古曰纷乱也】况甚于春秋乎原其所以然者谗邪并进也谗邪之所以并进者由上多疑心既已用贤人而行善政如或谮之则贤人退而善政还【师古曰还谓收还也】夫执狐疑之心者来谗贼之口持不断之意者开羣枉之门【师古曰枉曲也】谗邪进则众贤退羣枉盛则正士消故易有否泰【师古曰否音皮鄙反】小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雪麃麃见晛聿消【师古曰此小雅角弓篇刺幽王好谗佞之诗也麃麃盛也见无云也晛日气也聿辞也言雨雪之盛麃麃然至于无云日气始出而雨雪皆消释矣喻小人虽多王若欲兴善政则贤者升用而小人诛灭矣麃音彼骄反晛音乃见反○宋祁曰韩诗作曣云曣见日出也今诗作见盖向引韩诗后人便改作见非是阳夏公按向时毛诗未列学官】与易同义昔者鲧共工驩兠与舜禹杂处尧朝【师古曰鲧崇伯之名即梼杌也共工少皥氏之后即穷竒也驩兠帝鸿氏之后即浑敦也鲧音工本反驩音火官反梼音徒髙反杌音兀浑音胡本反敦音徒本反】周公与管蔡并居周位当是时迭进相毁【师古曰迭互也音大结反】流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁【师古曰季孟谓季孙孟孙皆桓公之后代执国权而卑公室也】李斯与叔孙俱宦于秦【师古曰叔孙者叔孙通也】定公始皇贤季孟李斯而消孔子叔孙故以大乱汚辱至今故治乱荣辱之端在所信任信任既贤在于坚固而不移诗云我心匪石不可转也【师古曰此柏舟之诗也言石性虽坚尚可移转已志贞确执徳不倾过于石也】言守善笃也易曰涣汗其大号【师古曰此易涣卦九五爻辞也言王者涣然大发号令如汗之出也】言号令如汗汗出而不反者也今出善令未能逾时而反是反汗也【师古曰逾时三月也】用贤未能三旬而退是转石也论语曰见不善如探汤【师古曰论语载孔子之言探汤言其除难无所避也】今二府奏佞讇不当在位歴年而不去【如淳曰二府丞相御史也师古曰讇古謟字】故出令则如反汗用贤则如转石去佞则如拔山如此望隂阳之调不亦难乎是以羣小窥见闲隙縁饰文字巧言丑诋【师古曰诋毁也辱也音丁礼反】流言飞文哗于民间【师古曰哗讙也哗音火反】故诗云忧心悄悄愠于羣小【师古曰此柏舟言仁而不遇之诗也悄悄忧貌愠怒也悄音千小反】小人成羣诚足愠也昔孔子与顔渊子贡更相称誉不为朋党【师古曰事具见论语更音工衡反】禹稷与臯陶传相汲引不为比周【师古曰事见尚书舜典比音频寐反】何则忠于为国无邪心也故贤人在上位则引其类而聚之于朝易曰飞龙在天大人聚也【师古曰此乾卦九五象辞也言圣王正位临驭万方则贤人君子皆来见也】在下位则思与其类俱进易曰拔茅茹以其彚征吉【郑氏曰彚音谓类也茹牵引也茅喻君有洁白之徳臣下引其类而仕之师古曰此泰卦初九爻辞征行也茹音汝据反】在上则引其类在下则推其类故汤用伊尹不仁者逺而众贤至类相致也今佞邪与贤臣并在交防之内【师古曰交防谓宿衞者】合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也【师古曰重音直用反】自古明圣未有无诛而治者也故舜有四放之罚【师古曰谓流共工于幽州放驩兠于崇山窜三苖于三危殛鲧于羽山也】而孔子有两观之诛【应劭曰少正夘奸人之雄孔子欇司寇七日诛之于两观之下师古曰两观谓阙也】然后圣化可得而行也今以陛下明知诚深思天地之心迹察两观之诛【师古曰寻其余迹而察之】览否泰之卦观雨雪之诗歴周唐之所进以为法原秦鲁之所消以为戒【师古曰歴谓歴观之原谓思其本也】考祥应之福省灾异之祸以揆当世之变【师古曰省视也揆度也】放逺佞邪之党壊散险诐之聚【师古曰险言曰诐音彼义反】杜闭羣枉之门【师古曰杜塞也】广开众正之路决断狐疑分别犹豫使是非炳然可知则百异消灭而众祥并至太平之基万世之利也臣幸得托肺附【师古曰旧觧云肺附谓肝肺相附着犹言心膂也一説肺谓斫木之肺札也自言于帝室犹肺札附于大材木也】诚见隂阳不调不敢不通所闻窃推春秋灾异以救今事一二条其所以【师古曰以由也○宋祁曰浙本救作效】不宜宣泄臣谨重封昧死上恭显见其书愈与许史比而怨更生等【师古曰比音频寐反】堪性公方自见孤立遂直道而不曲是岁夏寒日青无光恭显及许史皆言堪猛用事之咎上内重堪又患众口之润无所取信时长安令杨兴以材能幸常称誉堪上欲以为助乃见问兴朝臣龂龂不可光禄勲何邪【师古曰龂龂忿嫉之意也龂音牛斤反】兴者倾巧士谓上疑堪因顺指曰堪非独不可于朝廷自州里亦不可也臣见众人闻堪前与刘更生等谋毁骨肉以为当诛故臣前言堪不可诛伤为国养恩也上曰然此何罪而诛今宜奈何兴曰臣愚以为可赐爵关内侯食邑三百户勿令典事明主不失师傅之恩此最防之得者也上于是疑会城门校尉诸葛丰亦言堪猛短上因发怒免丰语在其传又曰丰言堪猛贞信不立朕闵而不治又惜其材能未有所效其左迁堪为河东太守猛槐里令显等专权日甚后三岁余孝宣庙阙灾其晦日有蚀之于是上召诸前言日变在堪猛者责问皆稽首谢乃因下诏曰河东太守堪先帝贤之命而傅朕资质淑茂【师古曰淑善也茂美也】道术通明论议正直秉心有常发愤悃愊【张晏曰悃诚也愊致密也师古曰悃愊至诚也悃音口本反愊音平力反】信有忧国之心以不能阿尊事贵孤特寡助抑厌遂退【师古曰厌音一甲反谓不伸也】卒不克明【师古曰卒终也克能也】往者众臣见异【师古曰异灾异也】不务自修深惟其故而反晻昧説天托咎此人【师古曰晻不明也读与暗同又音乌感反】朕不得已【师古曰已止也】出而试之以彰其材堪出之后大变仍臻众亦嘿然堪治未期年而三老官属有识之士咏颂其美使者过郡靡人不称【师古曰靡无也】此固足以彰先帝之知人而朕有以自明也俗人乃造端作基非议诋欺【师古曰诋毁也音丁礼反】或引幽隠非所宜明意疑以类欲以防之朕亦不取也朕迫于俗不得专心乃者天着大异朕甚惧焉今堪年衰岁暮恐不得自信【师古曰信读曰伸】排于异人将安究之哉【师古曰究竟也明也】其征堪诣行在所拜为光禄大夫秩中二千石领尚书事猛复为太中大夫给事中显干尚书事【师古曰干与管同言管主其事】尚书五人皆其党也堪希得见常因显白事事决显口会堪疾瘖不能言而卒【师古曰瘖音于今反】显诬譛猛令自杀于公车更生伤之乃着疾谗擿要救危及世颂凡八篇【师古曰擿谓指发之也音吐歴反】依兴古事悼已及同类也【师古曰兴谓比喻也音许证反】遂废十余年成帝即位显等伏辜更生乃复进用更名向向以故九卿召拜为中郎使领护三辅都水【苏林曰三辅多溉灌渠悉主之故言都水】数奏封事迁光禄大夫是时帝元舅阳平侯王凤为大将军秉政倚太后专国权【师古曰倚音于绮反】兄弟七人皆封为列侯时数有大异向以为外戚贵盛凤兄弟用事之咎而上方精于诗书观古文【○宋祁曰浙本观字下有覧字】诏向领校中五经秘书【师古曰言中者以别于外】向见尚书洪范箕子为武王陈五行隂阳休咎之应【师古曰休美也音许求反他皆类此】向乃集合上古以来歴春秋六国至秦汉符瑞灾异之记推迹行事连传祸福着其占验比类相从各有条目凡十一篇号曰洪范五行传论奏之天子心知向忠精故为凤兄弟起此论也然终不能夺王氏权乆之营起昌陵数年不成复还归延陵制度泰奢向上疏諌曰臣闻易曰安不忘危存不忘亡是以身安而国家可保也【师古曰易下系之辞】故贤圣之君博观终始穷极事情而是非分明王者必通三统【应劭曰二王之后与已为三统也孟康曰天地人之始也张晏曰一曰天统谓周十一月建子为正天始施之端也二曰地统谓殷以十二月建丑为正地始化之端也三曰人统谓夏以十三月建寅为正人始成之端也师古曰诸家之説皆不备也言王者象天地人之三统故存三代也】明天命所授者博非独一姓也孔子论诗至于殷士肤敏祼将于京【师古曰此大雅文王之篇殷士殷之卿士也肤美也敏疾也祼灌鬯也将行也京周京也言殷之臣有美徳而敏疾乃来助祭于周行祼鬯之事是天命无常归于有徳】喟然叹曰【师古曰喟然叹息貌音丘位反】大哉天命善不可不传于子孙是以富贵无常不如是则王公其何以戒愼民萌何以劝勉【师古曰萌与甿同无知之貌○宋祁曰浙本注文同字下有甿甿二字】盖伤微子之事周而痛殷之亡也虽有尧舜之圣不能化丹朱之子【○刘攽曰虽有尧舜之圣不能化丹朱之子既言尧舜岂可不言商均明脱此二字】虽有禹汤之德不能训末孙之桀纣自古及今未有不亡之国也昔髙皇帝既灭秦将都雒阳感寤刘敬之言自以德不及周而贤于秦遂徙都关中依周之德因秦之阻世之长短以德为効【师古曰効谓征验也】故常战栗不敢讳亡孔子所谓富贵无常盖谓此也孝文皇帝居霸陵北临厠【服防曰厠侧近水也李竒曰霸陵山北头厠近霸水帝登其上以逺望也○宋祁曰水经韦昭曰髙岸夹水为厠今斯原夹二水也】意凄怆悲懐顾谓羣臣曰嗟乎以北山石为椁用纻絮斮陈漆其闲【应劭曰斮斩也陈施也孟康曰斮絮以漆着其闲也师古曰美石出京师北山今宜州石是也故云以北山石为椁纻絮者可以纻衣之絮也斮而陈其闲又从而漆之也纻音张吕反斮音侧畧反】岂可动哉张释之进曰使其中有可欲虽锢南山犹有隙使其中无可欲虽无石椁又何慼焉【师古曰有可欲谓多臧金玉而厚葬之人皆欲发取之是有闲隙也无可欲谓不寘器备而薄葬人无欲攻掘取之故无忧慼也锢谓铸塞也云锢南山者取其深大假以为喻也锢音固】夫死者无终极而国家有废兴故释之之言为无穷计也孝文寤焉遂薄葬不起山坟易曰古之葬者厚衣之以薪臧之中野不封不树【师古曰厚衣之以薪言积薪以覆之也不封谓不聚土为坟也不树谓不种树也衣音于既反】后世圣人易之以棺椁棺椁之作自黄帝始黄帝葬于桥山【师古曰在上郡阳周县】尧葬济隂丘垅皆小葬具甚微【晋灼曰丘垅冢坟也】舜葬苍梧二妃不从【师古曰二妃尧之二女】禹葬会稽不改其列【郑氏曰不改树木百物之列也如淳曰列陇也墨子曰禹葬会稽之山既葬收余壤其上垅若参耕之畆则止矣晋灼曰列肆也淮南子云舜葬苍梧不变其肆言不烦于民也师古曰郑説是也淮南所云不变其肆肆者故也言山川田畆皆如故耳非别义也晋氏失之】殷汤无葬处【师古曰谓不见传记也○宋祁曰杜预曰梁国防县有亳城城中有汤冢其西又有伊尹冢按防为北亳即景亳汤受命之地皇览曰汤冢在济隂亳县北东郭去县二里冢四方方各十歩髙七尺上平处平地汉哀帝建平元年大司空御史长卿按行水灾因行汤冢寰宇记云刘向言汤无葬处盖不知其处也】文武周公葬于毕【李竒曰在岐州之间臣瓉曰汲郡古文毕西于丰三十里师古曰二説皆非也毕陌在长安西北四十里也○宋祁曰注文岐州当作岐周】秦穆公葬于雍橐泉宫祈年馆下樗里子葬于武库【文颖曰秦惠王异母弟也师古曰樗里子且死曰葬我必于渭南章台东后百年当有天子宫夹我墓及汉兴长乐宫在其东未央宫在其西武库正直其上也】皆无丘陇之处此圣帝明王贤君智士逺览独虑无穷之计也其贤臣孝子亦承命顺意而薄葬之此诚奉安君父忠孝之至也夫周公武王弟也葬兄甚微孔子葬母于防【师古曰防鲁邑名也音扶方反○宋祁曰正文注文防当作坊】称古墓而不坟【师古曰墓谓圹穴也坟谓积土也】曰丘东西南北之人也不可不识也【师古曰东西南北言周游以行其道不得专在本邦故墓湏表识识音式志反○宋祁曰注文识字下当更有识字】为四尺坟遇雨而崩弟子修之以告孔子孔子流涕曰吾闻之古者不修墓盖非之也【师古曰事见礼记】延陵季子适齐而反其子死葬于嬴博之闲【师古曰二邑并在泰山其子死于其闲】穿不及泉敛以时服封坟掩坎其髙可隠【孟康曰隠蔽之财可见而已臣瓉曰谓人立可隠肘也师古曰瓉説是也隠音于靳反】而号曰【师古曰号谓哭而且言也】骨肉归复于土命也魂气则无不之也夫嬴博去吴千有余里季子不归葬孔子往观曰延陵季子于礼合矣【师古曰事亦见礼记】故仲尼孝子而延陵慈父舜禹忠臣周公弟弟【师古曰弟弟者言弟能顺理也上弟音徒计反】其葬君亲骨肉皆微薄矣非茍为俭诚便于体也【○宋祁曰浙本体作礼】宋桓司马为石椁仲尼曰不如速朽【李竒曰宋桓魋为石椁奢泰故激以此言】秦相吕不韦集知略之士而造春秋亦言薄葬之义皆明于事者也【○宋祁曰别本事字下有情字】逮至吴王阖闾违礼厚葬十有余年越人发之及秦惠文武昭严襄五王【师古曰严襄者谓庄襄始皇父也】皆大作丘陇多其瘗臧【师古曰瘗埋也音于例反】咸尽发掘暴露甚足悲也秦始皇帝葬于骊山之阿【师古曰阿谓山曲也】下锢三泉上崇山坟其髙五十余丈周回五里有余石椁为游馆【李竒曰圹中为游戏之馆师古曰多累石作椁于圹中以为离宫别馆也】人膏为灯烛【○宋祁曰史记作人鱼膏】水银为江海黄金为鳬鴈珍宝之臧机械之变【孟康曰作机发木人之属尽其巧变也晋灼曰始皇本纪令匠作机弩矢有所穿近輙射之又言工匠为机咸皆知之已下闭羡门皆杀工匠也师古曰晋説是也】棺椁之丽宫馆之盛不可胜原【师古曰言不能尽其本数】又多杀宫人生薶工匠计以万数天下苦其役而反之骊山之作未成而周章百万之师至其下矣【师古曰周章陈胜之将】项籍燔其宫室营宇往者咸见发掘【师古曰言至其墓所者发掘之而求财物也○宋祁曰浙本注文发字上有皆字】其后牧儿亡羊羊入其凿【师古曰凿谓所穿冢臧者音在到反】牧者持火照求羊失火烧其臧椁自古至今葬未有盛如始皇者也数年之间外被项籍之灾内离牧竖之祸【师古曰离遭也】岂不哀哉是故德弥厚者葬弥薄知愈深者葬愈微无德寡知其葬愈厚丘陇弥髙宫庙甚丽发掘必速由是观之明暗之效葬之吉凶昭然可见矣周德既衰而奢侈宣王贤而中兴更为俭宫室小寝庙诗人美之斯干之诗是也【师古曰小雅篇名美宣王考室其首章曰秩秩斯干秩秩流行也干涧也喻宣王之徳如涧水源秩秩流出无极已也】上章道宫室之如制下章言子孙之众多也【师古曰宫室如制谓殖殖其廷有觉其楹君子攸寜也子孙众多谓维熊维罴男子之祥维虺维蛇女子之祥也】及鲁严公【师古曰即庄公也】刻饰宗庙多筑台囿【师古曰觧在五行志】后嗣再絶【孟康曰谓子般闵公皆杀死也】春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制约小天下莫不称贤明及徙昌陵增埤为髙【师古曰埤下也音婢】积土为山发民坟墓积以万数营起邑居期日迫卒【师古曰卒读曰猝】功费大万百余【应劭曰大万亿也大巨也】死者恨于下生者愁于上怨气感动隂阳因之以饥馑物故流离以十万数【师古曰物故谓死也流离谓亡其居处也】臣甚惽焉【师古曰惽谓不了言惑于此事也惽音昬一曰惽古闵字忧病也】以死者为有知发人之墓其害多矣若其无知又安用大谋之贤知则不説以示众庻则苦之【师古曰説读曰悦其下亦同】若茍以説愚夫淫侈之人又何为哉陛下仁慈笃美甚厚聪明疏达盖世宜汉家之德崇刘氏之美光昭五帝三王而顾与暴秦乱君【师古曰顾犹反也】竞为奢侈比方丘陇説愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦昭始皇增山厚臧以侈生害足以为戒初陵之橅【应劭曰橅音规摹之摹师古曰谓规度墓地应音是也韦元成传及萧望之传规橅音义皆同其字从木】宜从公卿大臣之议以息众庻书奏上甚感向言而不能从其计向睹俗弥奢淫而赵衞之属起微贱逾礼制【师古曰赵皇后昭仪衞媫妤也】向以为王教由内及外自近者始故采取诗书所载贤妃贞妇兴国显家可法则及孽嬖乱亡者【师古曰孽庻也嬖爱也嬖音必计反】序次为列女传凡八篇以戒天子及采传记行事着新序説苑凡五十篇奏之数上疏言得失陈法戒书数十上以助观览补遗阙上虽不能尽用然内嘉其言常嗟叹之时上无继嗣政由王氏出灾异甚【师古曰甚也】向雅竒陈汤智谋与相亲友独谓汤曰灾异如此而外家日盛其渐必危刘氏吾幸得同姓末属絫世防汉厚恩【师古曰絫古累字】身为宗室遗老歴事三主上以我先帝旧臣每进见常加优礼吾而不言孰当言者【师古曰孰谁也】向遂上封事极諌曰臣闻人君莫不欲安然而常危莫不欲存然而常亡失御臣之术也夫大臣操权柄持国政【师古曰操执也音千髙反】未有不为害者也昔晋有六卿【应劭曰智伯范中行韩魏赵也】齐有田崔衞有孙寗鲁有季孟常掌国事世执朝柄终后田氏取齐六卿分晋崔杼弑其君光孙林父寗殖出其君衎弑其君剽【师古曰衎音口旦反剽音匹昭反解在五行志○刘奉世曰孙林父寗殖子谓弑其君剽乃寗喜也】季氏八佾舞于庭三家者以雍彻【师古曰佾列也谓舞者之行列也八人一佾八佾六十四人也雍乐诗名彻馔奏之皆僣王者之礼】并专国政卒逐昭公周大夫尹氏筦朝事【师古曰筦与管同】浊乱王室子朝子猛更立连年乃定【师古曰更音工衡反觧在五行志】故经曰王室乱又曰尹氏杀王子克甚之也【师古曰言其恶大甚也○刘敞曰今经文不见杀王子克但有立王子朝】春秋举成败録祸福如此类甚众皆隂盛而阳微下失臣道之所致也故书曰臣之有作威作福害于而家凶于而国【师古曰周书洪范也而汝也言唯君得作威作福臣下为之则致凶害也】孔子曰禄去公室政逮大夫危亡之兆【李竒曰卿当为政而反大夫为政也臣瓉曰政不由君下及大夫也上大夫即卿也师古曰瓉説是也论语孔子曰禄去公室五君矣政逮于大夫四君矣故三桓之子孙微矣】秦昭王舅穰侯及泾阳叶阳君【郑氏曰皆昭王之母弟也师古曰穰侯魏冉也泾阳叶阳皆其弟也叶音式渉反】专国擅埶上假太后之威三人者权重于昭王家富于秦国国甚危殆頼寤范雎之言而秦复存二世委任赵髙专权自恣壅蔽大臣终有阎乐望夷之祸【郑氏曰望夷秦宫名也应劭曰秦二世斋于望夷之宫乐以兵杀二世也师古曰博物志云宫在长陵西北长平观道东临泾水作之以望北夷此説非也胡亥葬于宜春苑苑不在渭北也○刘奉世曰师古但举胡亥葬处不知望夷所在也且何以知望夷之不在渭北耶二世以泾为祟斋而欲祠泾则疑在渭北矣然夷云者平也】秦遂以亡近事不逺即汉所代也汉兴诸吕无道擅相尊王吕产吕禄席太后之宠【师古曰席犹因也言若人之坐于席也】据将相之位兼南北军之众拥梁赵王之尊骄盈无厌欲危刘氏頼忠正大臣绛侯朱虚侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右【师古曰言在帝之左右相次若鱼鳞也】大将军秉事用权五侯骄奢僣盛并作威福击断自恣行污而寄治身私而托公【师古曰寄托也内为污私之行而外托治公之道也】依东宫之尊【师古曰东宫太后所居也】假甥舅之亲以为威重尚书九卿州牧郡守皆出其门【师古曰言为其僚吏者皆居显要之职】筦执枢机朋党比周称誉者登进忤恨者诛伤游谈者助之説执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与已分权数称燕王盖主以疑上心【师古曰示宗室亲近而反逆也】避讳吕霍而弗肯称【师古曰吕后霍后二家皆坐僣擅诛灭故为王氏讳而不言也】内有管蔡之萌外假周公之论兄弟据重宗族磐互【师古曰磐结而交互也字或作牙谓若犬牙相交入之意也】歴上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也【师古曰皇甫周卿士字也周后宠之故处于盛位权党于朝诗人刺之亊见小雅十月之交篇武安侯田蚡也】物盛必有非常之变先见为其人微象【○宋祁曰微作征】孝昭帝时冠石立于泰山【晋灼曰汉注冠山石名臣瓉曰冠山下有石自立三石为足一石在上故曰冠石也师古曰事具在眭孟传】仆栁起于上林【师古曰其树已死僵仆于地而更起生事亦具在眭孟传】而孝宣帝即位今王氏先祖坟墓在济南者其梓柱生枝叶扶疏上出屋根垂地中【○宋祁曰垂作臿一作□】虽立石起栁无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁【师古曰皁卑贱之人也春秋左氏传曰大夫臣士士臣皁皁臣舆舆臣也】纵不为身奈宗庙何妇人内夫家外父母家此亦非皇太后之福也【如淳曰内犹亲也而皇太后反外夫家也】孝宣皇帝不与舅平昌乐昌侯权【○宋祁曰旧本无乐昌字浙本有】所以全安之也夫明者起福于无形销患于未然宜发明诏吐德音援近宗室亲而纳信【师古曰援引也谓升引而附近之也援音爰】黜逺外戚毋授以政【师古曰逺疏而离之也音于万反】皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以襃睦外内之姓子子孙孙无疆之计也如不行此防【师古曰如若也】田氏复见于今六卿必起于汉为后嗣忧昭昭甚明不可不深图不可不蚤虑【师古曰蚤古早字】易曰君不密则失臣臣不密则失身几事不密则害成【师古曰上系之辞也】唯陛下深留圣思审固几密览往事之戒以折中取信居万安之实用保宗庙乆承皇太后【师古曰言社稷不安则帝身亦不得乆事皇太后也】天下幸甚书奏天子召见向叹息悲伤其意谓曰君且休矣吾将思之【师古曰且令出外休息】以向为中垒校尉向为人简易无威仪亷靖乐道不交接世俗专积思于经术昼诵书传夜观星宿或不寐达旦元延中星孛东井蜀郡岷山崩雍江【师古曰雍读作壅】向恶此异语在五行志懐不能已复上奏其辞曰臣闻帝舜戒伯禹毋若丹朱敖【师古曰事见虞书益稷篇丹朱尧子也敖读曰傲○刘奉世曰毋若丹朱傲此禹戒舜之语非舜戒禹之辞也】周公戒成王毋若殷王纣【师古曰事见周书亡逸篇】诗曰殷监不逺在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨案春秋二百四十二年日蚀三十六襄公尤数率三岁五月有竒而壹食【师古曰竒谓成数之余不满者也音居宜反】汉兴讫竟寜孝景帝尤数率三岁一月而一食臣向前数言日当食今连三年比食【师古曰比频也】自建始以来二十岁闲而八食率二岁六月而一发古今罕有异有小大希稠占有舒疾缓急而圣人所以断疑也易曰观乎天文以察时变【师古曰贲彖辞也】昔孔子对鲁哀公并言夏桀殷纣暴虐天下故歴失则摄提失方孟陬无纪【孟康曰摄提星名也随斗杓建十二月歴不正则失其所建首时为孟正月为陬师古曰陬音子侯反又音邹】此皆易姓之变也秦始皇之末至二世时日月薄食山陵沦亡辰星出于四孟【师古曰四时之孟月也当见四仲也】太白经天而行【孟康曰谓出东入西出西入东也太白隂星出东当伏东出西当伏西过午为经天也】无云而雷【张晏曰雷当托云犹君之托臣也二世不恤天下人有畔心象独号令而无臣也】枉矢夜光【应劭曰流星也其射如矢虵行不正故曰枉矢流以乱伐乱苏林曰有声为天狗无声为枉矢也】荧惑袭月【应劭曰荧惑主内乱月主刑故赵髙杀二世也】防火烧宫【师古曰防灾也】野禽戏廷【张晏曰野鸟入处主人将去】都门内崩【师古曰内向而壊】长人见临洮石陨于东郡星孛大角大角以亡【应劭曰天王坐席也流星茀大角大角因伏不见也】观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝惠时有雨血日食于冲灭光星见之异【孟康曰日月行交道之冲也相薄而既也京房所谓隂气盛薄夺日光者也】孝昭时有泰山卧石自立上林僵柳复起大星如月西行众星随之此为特异孝宣兴起之表天狗夹汉而西【李竒曰流星也下堕地为天狗皆祅星】乆隂不雨者二十余日昌邑不终之异也皆着于汉纪观秦汉之易世览惠昭之无后察昌邑之不终视孝宣之绍起天之去就岂不昭昭然哉髙宗成王亦有雊雉拔木之变能思其故故髙宗有百年之福成王有复风之报【师古曰复反也事并见尚书髙宗彤日及金縢篇觧在五行志】神明之应应若景向【师古曰向读曰响】世所同闻也臣幸得托末属诚见陛下寛明之德冀销大异而兴髙宗成王之声以崇刘氏故豤豤数奸死亡之诛【师古曰豤豤欵诚之意也奸犯也豤音恳奸音干】今日食尤屡星孛东井摄提炎及紫宫【师古曰炎音弋赡反】有识长老莫不震动此变之大者也其事难一二记故易曰书不尽言言不尽意【师古曰上系之辞】是以设卦指爻而复説义书曰伻来以图【孟康曰伻使也使人以图来示成王明口説不了指图乃了也师古曰周书洛诰之辞】天文难以相晓臣虽图上犹湏口説然后可知愿赐清燕之闲【师古曰闲读曰闲】指图陈状上辄入之【师古曰谓召入也】然终不能用也向每召见数言公族者国之枝叶枝叶落则本根无所庇廕【师古曰庇音必寐反】方今同姓疏逺母党专政禄去公室权在外家非所以彊汉宗卑私门保守社稷安固后嗣也向自见得信于上故常显讼宗室讥刺王氏及在位大臣其言多痛切发于至诚上数欲用向为九卿辄不为王氏居位者及丞相御史所持故终不迁【师古曰持谓扶持佐助也】居列大夫官前后三十余年年七十二卒卒后十三岁而王氏代汉向三子皆好学长子伋【师古曰伋音汲】以易教授官至郡守中子赐九卿丞蚤卒少子歆最知名
　　歆字子骏少以通诗书能属文召见成帝待诏宦者署为黄门郎河平中受诏与父向领校秘书讲六蓺传记诸子诗赋数术方技无所不究向死后歆复为中垒校尉哀帝初即位大司马王莽举歆宗室有材行为侍中太中大夫迁骑都尉奉车光禄大夫贵幸复领五经卒父前业歆乃集六蓺羣书种别为七略语在蓺文志歆及向始皆治易宣帝时诏向受谷梁春秋十余年大明习及歆校秘书见古文春秋左氏传歆大好之时丞相史尹咸以能治左氏与歆共校经传歆略从咸及丞相翟方进受质问大义【师古曰质正也】初左氏传多古字古言学者传训故而已【师古曰故谓指趣也】及歆治左氏引传文以解经转相发明由是章句义理备焉歆亦湛靖有谋【师古曰湛读曰沈】父子俱好古博见彊志【师古曰志记也】过絶于人歆以为左丘明好恶与圣人同【师古曰论语载孔子曰巧言令色足恭左丘明耻之丘亦耻之匿怨而友其人左丘明耻之丘亦耻之】亲见夫子而公羊谷梁在七十子后【师古曰七十子是孔子弟子也实七十二人指其成数言也○宋祁曰注文二当作七】传闻之与亲见之【○宋祁曰之字当删】其详畧不同歆数以难向向不能非间也然犹自持其谷梁义及歆亲近欲建立左氏春秋及毛诗逸礼古文尚书皆列于学官哀帝令歆与五经博士讲论其义诸博士或不肯置对【师古曰并不与歆意同故不肯立其学也置对置辞以对也】歆因移书太常博士责让之曰昔唐虞既衰而三代迭兴【师古曰迭互也音大结反】圣帝明王累起相袭其道甚着周室既微而礼乐不正道之难全也如此是故孔子忧道之不行歴国应聘自衞反鲁然后乐正雅颂乃得其所修易序书制作春秋以纪帝王之道及夫子没而微言絶七十子终而大义乖重遭战国弃笾豆之礼【师古曰笾豆礼食之器也以竹曰笾以木曰豆笾音边】理军旅之陈【○宋祁曰理一作治】孔子之道抑而孙吴之术兴陵夷至于暴秦燔经书杀儒士设挟书之法行是古之罪【师古曰以古事为是者即罪之】道术由是遂灭汉兴去圣帝明王遐逺仲尼之道又絶法度无所因袭时独有一叔孙通畧定礼仪天下唯有易卜未有它书至孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故朝错【李竒曰掌故官名也】从伏生受尚书尚书初出于屋壁朽折散絶今其书见在时师传读而已诗始萌牙【师古曰言若草木之初生】天下众书往往颇出皆诸子传説犹广立于学官为置博士在汉朝之儒唯贾生而已【师古曰谓贾谊○宋祁曰在汉朝不容更有汉字】至孝武皇帝然后邹鲁梁赵颇有诗礼春秋先师【师古曰前学之师也】皆起于建元之闲当此之时一人不能独尽其经或为雅或为颂相合而成泰誓后得博士集而读之故诏书曰礼壊乐崩书缺简脱朕甚闵焉时汉兴已七八十年离于全经固已逺矣【师古曰言废絶以乆不可得其眞也○宋祁曰浙本离于作离合】及鲁恭王壊孔子宅欲以为宫而得古文于壊壁之中逸礼有三十九篇书十六篇天汉之后孔安国献之遭巫蛊仓卒之难未及施行及春秋左氏丘明所修皆古文旧书多者二十余通臧于秘府伏而未发孝成皇帝闵学残文缺稍离其眞乃陈发秘臧校理旧文得此三事以考学官所传经或脱简传或闲编【师古曰脱简遗失之闲编谓旧编烂絶就更次之前后错乱也闲音古苋反】传问民闲则有鲁国桓公赵公贯公胶东庸生之遗学与此同抑而未施此乃有识者之所惜闵士君子之所嗟痛也往者缀学之士不思废絶之阙茍因陋就寡分文析字烦言碎辞学者罢老且不能究其一蓺【师古曰罢读曰疲究竟也】信口説而背传记是末师而非往古至于国家将有大事若立辟雍封禅廵狩之仪则幽冥而莫知其原【师古曰幽冥犹暗昧也】犹欲保残守缺挟恐见破之私意而无从善服义之公心或懐妬嫉不考情实雷同相从随声是非抑此三学以尚书为不备【苏林曰备之而已臣瓉曰当时学者谓尚书唯有二十八篇不知本有百篇也师古曰瓉説是也】谓左氏为不传春秋岂不哀哉今圣上德通神明继统业亦闵文学错乱学士若兹虽昭其情犹依违谦让【师古曰依违言不专决也】乐与士君子同之故下明诏试左氏可立不遣近臣奉指衘命将以辅弱扶微与二三君子比意同力冀得废遗【师古曰比合也经蓺有废遗者冀得兴立之也比音频寐反】今则不然深闭固距而不肯试猥以不诵絶之【师古曰猥茍也茍不诵习之而欲絶去此学○宋祁曰注文当作茍以已不诵习之】欲以杜塞余道絶灭微学夫可与乐成难与虑始此乃众庻之所为耳非所望士君子也且此数家之事皆先帝所亲论今上所考视其古文旧书皆有征验外内相应岂茍而已哉夫礼失求之于野古文不犹愈于野乎【师古曰愈胜也】往者博士书有欧阳春秋公羊易则施孟然孝宣皇帝犹复广立谷梁春秋梁丘易大小夏侯尚书义虽相反犹并置之何则与其过而废之也寜过而立之【师古曰过犹误】传曰文武之道未坠于地在人贤者志其大者不贤者志其小者【师古曰论语孔子弟子子贡之言志识也一曰记】今此数家之言所以兼包大小之义岂可偏絶哉若必专已守残【师古曰专执已所偏见苟守残缺之文也】党同门妬道眞【师古曰党同师之学妬道蓺之眞也】违明诏失圣意以防于文吏之议甚为二三君子不取也其言甚切诸儒皆怨恨是时名儒光禄大夫龚胜以歆移书上疏深自罪责愿乞骸骨罢及儒者师丹为大司空亦大怒奏歆改乱旧章非毁先帝所立上曰歆欲广道术亦何以为非毁哉歆由是忤执政大臣为众儒所讪【师古曰讪谤也音所諌反】惧诛求出补吏为河内太守以宗室不宜典三河徙守五原后复转在涿郡歴三郡守数年以病免官起家复为安定属国都尉会哀帝崩王莽持政莽少与歆俱为黄门郎重之白太后【○宋祁曰浙本作太皇太后】太后留歆为右曹太中大夫迁中垒校尉羲和京兆尹使治明堂辟雍封红休侯典儒林史卜之官考定律厯着三统厯谱初歆以建平元年改名秀字颖叔云【应劭曰河图赤伏符云刘秀发兵捕不道四夷云集龙闘野四七之际火为主故改名几以趣也○宋祁曰注文趣字当作当字】及王莽簒位歆为国师后事皆在莽传
　　赞曰仲尼称材难不其然与【师古曰论语载孔子之言也贤材难得与读曰欤】自孔子后缀文之士众矣唯孟轲孙况【师古曰孙况即荀卿也】董仲舒司马迁刘向扬雄此数公者皆博物洽闻通达古今其言有补于世传曰圣人不出其间必有命世者焉岂近是乎【师古曰近音其靳反】刘氏洪范论发明大传着天人之应七畧剖判蓺文总百家之绪三统歴谱考歩日月五星之度有意其推本之也【师古曰言其究极根本深有意也】呜虖【师古曰虖读曰呼】向言山陵之戒于今察之哀哉指明梓柱以推废兴昭矣岂非直谅多闻古之益友与【师古曰谅信也论语称孔子曰益者三友友直友谅友多闻益矣賛言向直谅多闻可谓益也与读曰欤】







　　前汉书卷三十六
　　前汉书卷三十六考证
　　楚元王传孙卿门人也注师古曰汉以避宣帝讳改之曰孙○顾炎武曰汉人不避嫌名荀之为孙如孟夘之为芒夘司徒之为申徒语音转耳
　　削东海薛郡○史记但云削东海郡
　　刘德传杂治刘泽诏狱○顾炎武曰徳传如此而子向传则云更生父徳武帝时治淮南狱一传之中自为乖异此两收而未对勘者也【臣召南】按徳之仕宦在昭帝初霍光选择宗室则当武帝治淮南狱时徳尚未为吏也此传言治刘泽诏狱为得其实向传因得淮南秘书而附会耳
　　子向坐铸伪黄金○【臣浩】按此时应云子更生
　　刘向传征堪向欲以为諌大夫○顾炎武曰更名向在成帝即位之后此在元帝初年即云向非也
　　周大夫祭伯云云注张晏曰谷梁传曰奔也○【臣召南】按祭伯来谷梁传以为来朝公羊传以为出奔向正用公羊説耳张晏注误刘攽纠之是也
　　李梅冬实七月霜降草木不死注云云○【臣召南】按以下文八月杀菽例之用夏时纪月则此文七月疑是十月之譌周十二月夏之十月也又应倒其文云十月霜降草木不死李梅实则文义俱显矣
　　序次为列女传凡八篇○曾巩曰传称八篇而隋书及崇文总目称十五篇曹大家注非向书本然也
　　依东宫之尊注师古曰东宫太后所居也○胡三省曰汉制太后率居长乐宫在未央宫东故曰东宫
　　根垂地中○胡三省曰孟康云□则活切按字书测洽之臿与□字不同意汉书□字即垂字也【臣照】按今本或作垂作臿而汲古阁本尚作□字
　　辄不为王氏居位者及丞相御史所持注谓扶持佐助也○顾炎武曰衍一不字当云辄为王氏居位者及丞相御史所持持者挟制之义而非挟助之解也
　　刘歆传以纪帝王之道○【臣宗万】按文选与此传字句间有同异如纪字选作记又在汉朝之儒选无汉字逸礼有三十九选有篇字传或间编选作脱编传问民间选作博问民间虽昭其情选作虽深照其情其古文旧书其字选作为
　　颇有诗礼春秋先师注师古曰前学之师也○【臣召南】按此即所谓经师也眭上书称先师董仲舒即是其义
　　得此三事○眞德秀曰三事谓左氏春秋古文尚书逸礼也
　　则有鲁国桓公赵国贯公胶东庸生之遗○【臣召南】按贯公传左氏春秋于贾谊者庸生传古文尚书于都尉朝者桓公即儒林传桓生传礼于徐生者别本作柏公非也
　　以尚书为不备注臣瓉曰当时学者谓尚书惟有二十八篇云云○【臣召南】按瓉注据太常孔臧与从弟安国书也汉初不知书本百篇则妄谓二十八篇取象二十八宿














　　前汉书卷三十六考证
<史部,正史类,前汉书>
　　钦定四库全书
　　前汉书卷三十七
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
</div>
    <div class="pagination">
<a href="前汉书_page45.html">上一页</a><span>...</span><a href="前汉书_page41.html">41</a><a href="前汉书_page42.html">42</a><a href="前汉书_page43.html">43</a><a href="前汉书_page44.html">44</a><a href="前汉书_page45.html">45</a><span class="current-page">46</span><a href="前汉书_page47.html">47</a><a href="前汉书_page48.html">48</a><a href="前汉书_page49.html">49</a><a href="前汉书_page50.html">50</a><a href="前汉书_page51.html">51</a><span>...</span><a href="前汉书_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
