<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 9 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 9 页/共 34 页
  </h1>
  <div class="content">
   太祖议奉迎都许○【臣清植】按奉迎之后用董昭劝乃都许耳其初未有都许之议也事见武纪甚明此都许二字乃史家随笔之误
　　彧劝太祖曰昔髙祖东伐为义帝缟素而天下归心○何焯曰太平御览髙祖东伐上有晋文纳周襄王而诸侯愿从十一字
　　进彧为汉侍中守尚书令○【臣清植】按史于彧官独书汉盖原其本志非魏纯臣与攸诩等异
　　皆与彧筹焉注衡着布单衣疏巾履○北宋本作疏布履
　　韦康为凉州后败亡注懿性贞实文愍笃诚保家之主也○【臣明楷】按愍训伤此系孔融讃仲将之言于义无取疑是慜字慜即敏又与愍通辗转而讹也又注端从凉州牧征为太仆○监本牧误防今改正
　　以功封列侯注谌子闳字仲茂为太子文学掾○监本讹作字学掾今改正
　　又注闳从孙恽字景文○【臣龙官】按闳荀彧第四兄谌之子也其从孙似不应与彧子恽同名疑有误
　　以彰殊勲宻以谘彧○北宋本作宻以诏谘彧
　　明年太祖遂为魏公矣○【臣清植】按史家此言所以原彧本志也先臣光地曰朱子谓陈羣为贼佐命词严而义正荀攸贾诩自应入此例彧之侍中原是汉官未甞仕操操建国称魏则彧死而后操为之其阻董昭以致杀身一节亦自可取彧之罪当从末减
　　荀攸袁氏据四州之地带甲数万○毛本作百万何焯校本作十万
　　贾诩谓诩有良平之奇○太平御览作良平之计注七州席卷屠三十六万方○何焯曰万字疑衍想因下方字而妄増加也
　　文帝即位以诩为太尉注文帝徳诩之对太祖故即位首登上司○徳监本作得
　　未能充其志也注世之论者○此处疑当有书名或前人姓氏名今脱落
　　又注横流已极○监本作横流已及今改正










　　魏志卷十考证
　　钦定四库全书
　　魏志卷十一
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　袁涣　张范【弟承】　茂　国渊　田畴
　　王脩　邴原　管宁【胡昭　王烈张臻　焦先】
　　袁涣字曜卿陈郡扶乐人也父滂为汉司徒【袁宏汉纪曰滂字公熙纯素寡欲终不言人之短当权宠之盛或以同异致祸滂独中立于朝故爱憎不及焉】当时诸公子多越法度而涣清静举动必以礼郡命为功曹郡中奸吏皆自引去后辟公府举髙第迁侍御史除谯令不就刘备之为豫州举涣茂才后避地江淮间为袁术所命术每有所咨访涣常正议术不防抗然敬之不敢不礼也顷之吕布击术于阜陵涣往从之遂复为布所拘留布初与刘备和亲后隙布欲使涣作书詈辱备涣不可再三彊之不许布大怒以兵胁涣曰为之则生不为则死涣顔色不变笑而应之曰涣闻唯徳可以辱人不闻以骂使彼固君子邪且不耻将军之言彼诚小人邪将复将军之意则辱在此不在于彼且涣他日之事刘将军犹今日之事将军也如一旦去此复骂将军可乎布乃止布破涣得归太祖【袁氏世纪曰布之破也陈羣父子时亦在布之军见太祖皆拜涣独髙揖不为礼太祖甚严惮之时太祖又给众官车各数乘使取布军中物唯其所欲众人皆重载唯涣取书数百卷资粮而已众人闻之大慙涣谓所亲曰脱我以行陈令军发足以为行粮而已不以此为我有由是厉名也大悔恨之太祖益以此重焉】涣言曰夫兵者凶噐也不得已而用之鼓之以道徳征之以仁义兼抚其民而除其害夫然故可与之死而可与之生自大乱以来十数年矣民之欲安甚于倒县然而暴乱未息者何也意者政失其道欤涣闻明君善于救世故世乱则齐之以义时伪则镇之以朴世异事变治国不同不可不察也夫制度损益此古今之不必同者也若夫兼爱天下而反之于正虽以武平乱而济之以徳诚百王不易之道也公明哲超世古之所以得其民者公既勤之矣今之所以失其民者公既戒之矣海内頼公得免于危亡之祸然而民未知义其惟公所以训之则天下幸甚太祖深纳焉拜为沛南部都尉是时新募民开屯田民不乐多逃亡涣白太祖曰夫民安土重迁不可卒变易以顺行难以逆动宜顺其意乐之者乃取不欲者勿彊太祖从之百姓大悦迁为梁相涣每勅诸县务存鳏寡髙年表异孝子贞妇常谈曰世治则礼详世乱则礼简全在斟酌之间耳方今虽扰攘难以礼化然在吾所以为之为政崇教训恕思而后行外温柔而内能断【魏书曰谷熟长吕岐善朱渊袁津遣使行学还召用之与相见出署渊师友祭酒津决疑祭酒渊等因各归家不受署岐大怒将吏民收渊等皆杖杀之议者多非焉涣教勿劾主簿孙徽等以为渊等罪不足死长吏无専杀之义孔子称唯噐与名不可以假人谓之师友而加大戮刑名相伐不可以训涣教曰主簿以不请为罪此则然矣谓渊等罪不足死则非也夫师友之名古今有之然有君之师友有士大夫之师友夫君置师友之官者所以敬其臣也有罪加于刑焉国之法也今不论其罪而谓之戮师友斯失之矣主簿取弟子戮师之名而加君诛臣之实非其类也夫圣哲之治观时而动故不必循常将有权也间者世乱民陵其上虽务尊君卑臣犹或未也而反长世之过不亦谬乎遂不劾】以病去官百姓思之后徴为谏议大夫丞相军祭酒前后得赐甚多皆散尽之家无所储终不问产业乏则取之于人不为皦察之行然时人服其清魏国初建为郎中令行御史大夫事涣言于太祖曰今天下大难已除文武并用长久之道也以为可大收篇籍明先圣之教以易民视听使海内斐然向风则逺人不服可以文徳来之太祖善其言时有传刘备死者羣臣皆贺涣以甞为备举吏独不贺居官数年卒太祖为之流涕赐谷二千斛一教以太仓谷千斛赐郎中令之家一教以垣下谷千斛与曜卿家外不解其意教曰以太仓谷者官法也以垣下谷者亲旧也又帝闻涣昔拒吕布之事问涣从弟敏涣勇怯何如敏对曰涣貌似和柔然其临大节防危难虽贲育不过也涣子侃亦精粹闲素有父风厯位郡守尚书【袁氏世纪曰涣有四子侃寓奥凖侃字公然论议清当柔而不犯善与人交在废兴之间人之所趣务者常谦退不为也时人以是称之歴位黄门选部郎号为清平稍迁至尚书早卒寓字宣厚精辩有机理好道家之言少被病未官而卒奥字公荣行足以厉俗言约而理当终于光禄勲凖字孝尼忠信公正不耻下问唯恐人之不胜己以世事多险故常恬退而不敢求进著书十余万言论治世之务为易周官诗传及论五经滞义圣人之微言以传于世此凖之自序也荀绰九州记称凖有儁才泰始中为给事中袁氏子孙世有名位贵逹至今】初涣从弟覇公恪有功干魏初为大司农及同郡何防并知名于时而覇子亮防子曾与侃复齐声友善亮贞固有学行疾何晏邓飏等著论以讥切之位至河南尹尚书【晋诸公赞曰亮子粲字仪祖文学博识累为儒官至尚书】覇弟徽以儒素称遭天下乱避难交州司徒辟不至【袁宏汉纪曰初天下将乱涣慨然叹曰汉室陵迟乱无日矣茍天下扰攘逃将安之若天未丧道民以义存唯彊而有礼可以庇身乎徽曰古人有言知几其神乎见几而作君子所以元吉也天理盛衰汉其亡矣夫有大功必有大事此又君子之所深识退藏于密者也且兵革既兴外患必众徽将逺迹山海以求免身及乱作各行其志】徽弟敏有武艺而好水功官至河隄谒者
　　张范字公仪河内修武人也祖父歆为汉司徒父延为太尉太傅袁隗欲以女妻范范辞不受性恬静乐道忽扵荣利徴命无所就弟承字公先亦知名以方正徴拜议郎迁伊阙都尉董卓作乱承欲合徒众与天下共诛卓承弟昭时为议郎适从长安来谓承曰今欲诛卓众寡不敌且起一朝之谋战阡陌之民士不素抚兵不练习难以成功卓阻兵而无义固不能久不若择所归附待时而动然后可以如志承然之乃解印绶间行归家与范避地州袁术备礼招请范称疾不往术不彊屈也遣承与相见术问曰昔周室陵迟则有桓文之覇秦失其政汉接而用之今孤以土地之广士民之众欲徼福齐桓拟迹髙祖何如承对曰在徳不在彊夫防用徳以同天下之欲虽由匹夫之资而兴覇王之功不足为难若茍僭拟干时而动众之所弃谁能兴之术不悦是时太祖将征冀州术复问曰今曹公欲以弊兵数千敌十万之众可谓不量力矣子以为何如承乃曰汉徳虽衰天命未改今曹公挟天子以令天下虽敌百万之众可也术作色不怿承去之太祖平冀州遣使迎范范以疾留彭城遣承诣太祖太祖表以为谏议大夫范子陵及承子戬为山东贼所得范直诣贼请二子贼以陵还范范谢曰诸君相还儿厚矣夫人情虽爱其子然吾怜戬之小请以陵易之贼义其言悉以还范太祖自荆州还范得见扵陈以为议郎参丞相军事甚见敬重太祖征伐常令范及邴原留与世子居守太祖谓文帝举动必谘此二人世子执子孙礼救恤穷乏家无所余中外孤寡皆归焉赠遗无所逆亦终不用及去皆以还之建安十七年卒魏国初建承以丞相参军祭酒领赵郡太守政化大行太祖将西征徴承参军事至长安病卒【魏书曰文帝即位以范子参为郎中承孙劭晋中防军与舅杨骏俱被诛事见晋书】
　　凉茂字伯方山阳昌邑人也少好学论议常据经典以处是非太祖辟为司空掾举髙第补侍御史时泰山多盗贼以茂为泰山太守旬月之间襁负而至者千余家【博物记曰襁织缕为之广八寸长尺二以约小儿扵背上负之而行】转为乐浪太守公孙度在辽东擅留茂不遣之官然茂终不为屈度谓茂及诸将曰闻曹公逺征邺无守备今吾欲以歩卒三万骑万匹直指邺谁防御之诸将皆曰然【臣松之案此传云公孙度闻曹公逺征邺无守备则太祖定邺后也案度传度以建安九年卒太祖亦以此年定邺自后逺征唯有北征桞城耳征桞城之年度已不复在矣】又顾谓茂曰扵君意何如茂答曰比者海内大乱社稷将倾将军拥十万之众安坐而观成败夫为人臣者固若是邪曹公忧国家之危败愍百姓之苦毒率义兵为天下诛残贼功髙而徳广可谓无二矣以海内初定民始安集故未责将军之罪耳而将军乃欲称兵西向则存亡之效不崇朝而决将军其勉之诸将闻茂言皆震动良久度曰君言是也后徴还为魏郡太守甘陵相所在有绩文帝为五官将茂以选为长史迁左军师魏国初建迁尚书仆射后为中尉奉常文帝在东宫茂复为太子太傅甚见敬礼卒官【英雄记曰茂名在八友中】国渊字子尼乐安盖人也师事郑【别传曰渊始未知名称之曰国子尼羙才也吾观其人必为国噐】后与邴原管宁等避乱辽东【魏书曰渊笃学好古在辽东常讲学扵山岩士人多推慕之由此知名】既还旧土太祖辟为司空掾属每扵公朝论议常直言正色退无私焉太祖欲广置屯田使渊典其事渊屡陈损益相土防民计民置吏明功课之法五年中仓廪丰实百姓竞劝乐业太祖征闗中以渊为居府长史统留事田银苏伯反河间银等既破后有余党皆应伏法渊以为非首恶请不行刑太祖从之赖渊得生者千余人破贼文书旧以一为十及渊上首级如其实数太祖问其故渊曰夫征讨外寇多其斩获之数者欲以大武功且示民听也河间在封域之内银等叛逆虽克防有功渊窃耻之太祖大悦迁魏郡太守时有投书诽谤太祖疾之欲必知其主渊请留其本书而不宣露其书多引二亰赋渊勅功曹曰此郡既大今在都辇而少学问者其简开觧年少欲遣就师功曹差三人临遣引见训以所学未及二亰赋博物之书也世人忽畧少有其师可求能读者从受之又宻喻防旬日得读者遂往受业吏因请使作笺比方其书与投书人同手収摄案问具得情理迁太仆居列卿位布衣蔬食禄赐散之旧故宗族恭俭自守卒官【魏书曰太祖以其子泰为郎】
　　田畴字子泰右北平无终人也好读书善击劎初平元年义兵起董卓迁帝于长安幽州牧刘虞叹曰贼臣作乱朝廷播荡四海俄然莫有固志身备宗室遗老不得自同扵众今欲奉使展效臣节安得不辱命之士乎众议咸曰田畴虽年少多称其竒畴时年二十二矣虞乃备礼请与相见大悦之遂署为从事具其车骑将行畴曰今道路阻絶寇虏縦横称官奉使为众所指名愿以私行期扵得达而已虞从之畴乃归自选其家客与年少之勇壮募従者二十骑俱往虞自出祖而遣之【先贤行状曰畴将行引虞密与议畴因説虞曰今帝主防弱奸臣擅命表上湏报惧失事机且公孙瓉阻兵安忍不早图之必有后悔虞不听】既取道畴乃更上西闗出塞傍北山直趣朔方循闲径去遂至长安致命诏拜骑都尉畴以为天子方防尘未安不可以荷佩荣宠固辞不受朝廷髙其义三府并辟皆不就得报驰还未至虞已为公孙瓒所害畴至谒祭虞墓陈发章表哭泣而去瓉闻之大怒购求获畴谓曰汝何自哭刘虞墓而不送章报扵我也畴答曰汉室衰頽人懐异心唯刘公不失忠节章报所言扵将军未羙恐非所乐闻故不进也且将军方举大事以求所欲既灭无罪之君又讐守义之臣诚行此事则燕赵之士将皆蹈东海而死耳岂忍有从将军者乎瓉壮其对释不诛也拘之军下禁其故人莫得与通或说瓉曰田畴义士君弗防礼而又囚之恐失众心瓉乃縦遣畴畴得北归率举宗族他附従数百人埽地而盟曰君仇不报吾不可以立扵世遂入徐无山中营深险平敞地而居躬耕以养父母百姓归之数年间至五千余家畴谓其父老曰诸君不以畴不肖逺来相就众成都邑而莫相统一恐非久安之道愿择其贤长者以为之主皆曰善同佥推畴畴曰今来在此非茍安而已将图大事复怨雪耻窃恐未得其志而轻薄之徒自相侵侮偷快一时无深计逺虑畴有愚计愿与诸君共施之可乎皆曰可畴乃为约束相杀伤犯盗诤讼之法法重者至死其次抵罪二十余条又制为婚姻嫁娶之礼兴举学校讲授之业班行其众众皆便之至道不拾遗北邉翕然服其威信乌丸鲜卑并各遣译使致贡遗畴悉抚纳令不为寇袁绍数遣使招命又即授将军印因安辑所统畴皆拒不留绍死其子尚又辟焉畴终不行畴常忿乌丸昔多贼杀其郡冠盖有欲讨之意而力未建安十二年太祖北征乌丸未至先遣使辟畴又命田预喻指畴戒其门下趣治严门人谓曰昔袁公慕君礼命五至君义不屈今曹公使一来而君若恐弗及者何也畴笑而应之曰此非君所识也遂随使者到军署司空户曹掾引见谘议明日出令曰田子泰非吾所宜吏者即奉茂才拜为蓨令不之官随军次无终时方夏水雨而濵海洿下泞滞不通虏亦遮守蹊要军不得进太祖患之以问畴畴曰此道秋夏每常有水浅不通车马深不载舟船为难久矣旧北平郡治在平冈道出卢龙逹于桞城自建武以来防壊断絶垂二百载而尚有微径可従今虏将以大军当由无终不得进而退懈弛无备若嘿回军从卢龙口越白檀之险出空虚之地路近而便掩其不备蹋顿之首可不战而禽也大祖曰善乃引军还而署大木表扵水侧路傍曰方今暑夏道路不通且俟秋冬乃复进军虏骑见之诚以为大军去也太祖令畴将其众为鄊导上徐无山出卢龙厯平冈登白狼堆去桞城二百余里虏乃惊觉单于身自临阵太祖与交战遂大斩获追奔逐北至桞城军还入塞论功行封封畴亭侯邑五百户【先贤行状载太祖表论畴功曰文雅优备忠武又着和扵抚下慎扵事上量时度理进退合义幽州始扰胡汉交萃荡析居靡所依懐畴率宗人避难扵无终山北拒卢龙南守要害清静隠约耕而后食人民化従咸共资奉及袁绍父子威力加扵朔野逺结乌丸与为首尾前后召畴终不防挠后臣奉命军次易县畴长驱自到陈讨胡之势犹广武之建燕防薛公之度淮南又使部曲持臣露布出诱胡众汉民或因亡来乌丸闻之震荡王旅出塞涂由山中九百余里畴帅兵五百啓导山谷遂灭乌丸荡平塞表畴文武有效节义可嘉诚应宠赏以旌其羙】畴自以始为居难率众遁逃志义不立反以为利非本意也固让太祖知其至心许而不夺【魏书载太祖令曰昔伯成弃国夏后不夺将欲使髙尚之士优贤之主不止扵一世也其听畴所执】辽东斩送袁尚首令三军敢有哭之者斩畴以甞为尚所辟乃往吊祭太祖亦不问【臣松之以为田畴不应袁绍父子之命以其非正也故尽规魏祖建卢龙之策致使袁尚奔迸授首辽东皆畴之由也既已明其为贼胡为复吊祭其首乎若以甞被辟命义在其中则不应为人设谋使其至此也畴此举止良为进退无当与王修哭袁谭貎同而心异也】畴尽将其家属及宗人三百余家居邺太祖赐畴车马谷帛皆散之宗族知旧従征荆州还太祖追念畴功殊羙恨前听畴之让曰是成一人之志而亏王法大制也扵是乃复以前爵封畴【先贤行状载太祖命曰蓨令田畴至节髙尚遭值州里戎夏交乱引身深山研精味道百姓従之以成都邑袁贼之盛命召不屈慷慨守志以徼真主及孤奉诏征定河北遂服幽都将定胡寇时加礼命畴即受署陈建攻胡蹊路所由率齐山民一时向化开塞导送供承使役路近而便令虏不意斩蹋顿扵白狼遂长驱于桞城畴有力焉及军入塞将图其功表封亭侯食邑五百而畴恳恻前后辞赏出入三载厯年未赐此为成一人之髙甚违王典失之多矣宜従表封无久留吾过】畴上疏陈诚以死自誓太祖不听欲引拜之至扵数四终不受有司劾畴狷介违道茍立小节宜免官加刑太祖重其事依违者久之乃下世子大臣博议世子以畴同扵子文辞禄申胥逃赏宜勿夺以优其节尚书令荀彧司校尉钟繇亦以为可听【魏书载世子议曰昔防敖逃禄传载其羙所以激浊世励贪夫贤于尸禄素餐之人也故可得而小不可得而毁至于田畴方斯近矣免官加刑于法为重魏畧载教曰昔夷齐弃爵而讥武王可谓愚闇孔子犹以为求仁得仁畴之所守虽不合道但欲清髙耳使天下悉如畴志即墨翟兼爱尚同之事而老使民结绳之道也外议虽善为复使令司以决之魏书载荀彧议以为君子之道或出或防期扵为善而已故匹夫守志圣人各因而成之钟繇以为原思辞粟仲尼不与子路拒牛谓之止善虽可以激清励浊犹不足多也畴虽不合大义有益推让之风宜如世子议臣松之案吕氏春秋鲁国之法鲁人有为臣妾扵诸侯有赎之者取其金扵府子贡赎人而辞不取金孔子曰赐失之矣自今以来鲁人不赎矣子路拯溺者其人拜之以牛子路受之孔子曰鲁人必拯溺矣案此语不与繇所引者相应未详为繇之事误邪而事将别有所出】太祖犹欲侯之畴素与夏侯惇善太祖语惇曰且往以情喻之自従君所言无告吾意也惇就畴宿如太祖所戒畴揣知其指不复发言惇临去乃拊畴背曰田君主意殷勤曾不能顾乎畴答曰是何言之过也畴负义逃窜之人耳防恩全活为幸多矣岂可卖卢龙之塞以易赏禄防縦国私畴畴独不愧扵心乎将军雅知畴者犹复如此若必不得已请愿效死刎首扵前言未卒涕泣横流惇具答太祖太祖喟然知不可屈乃拜为议郎年四十六卒子又早死文帝践阼髙畴徳义赐畴从孙续爵闗内侯以奉其嗣
　　王脩字叔治北海营陵人也年七嵗丧母母以社日亡来嵗邻里社修感念母哀甚邻里闻之为之罢社年二十防学南阳止张奉舎奉举家得疾病无相视者脩亲隠恤之病愈乃去初平中北海孔融召以为主簿守髙密令髙密孙氏素豪侠人客数犯法民有相劫者贼入孙氏吏不防执修将吏民围之孙氏拒守吏民畏惮不敢近修令吏民敢有不攻者与同罪孙氏惧乃出贼由是豪彊慑服举孝防修让邴原融不听【融集有融答脩教曰原之贤也吾已知之矣昔髙阳氏有才子八人尧不防用舜实举之原可谓不患无位之士以遗后贤不亦可乎修重辞融答曰掾清身絜已厯试诸难谋而鲜过恵训不倦余嘉乃勲应乃懿徳用升尔于王庭其可辞乎】时天下乱遂不行顷之郡中有反者脩闻融有难夜往奔融贼初发融谓左右曰冐难来唯王修耳言终而修至复署功曹时胶东多贼冦复令脩守胶东令胶东人公沙卢宗彊自为营堑不肯应发调修独将数骑径入其门斩卢兄弟公沙氏惊愕莫敢动修抚慰其余由是寇少止融每有难修虽休归家无不至融常赖脩以免袁谭在青州辟脩为治中従事别驾刘献数毁短修后献以事当死修理之得免时人益以此多焉袁绍又辟脩除即墨令后复为谭别驾绍死谭尚有隙尚攻谭谭军败修率吏民往救谭谭喜曰成吾军者王别驾也谭之败刘询起兵漯隂诸城皆应谭叹息曰今举州背叛岂孤之不徳邪修曰东莱太守管统虽在海表此人不反必来后十余日统果弃其妻子来赴谭妻子为贼所杀谭更以统为乐安太守谭复欲攻尚修谏曰兄弟还相攻击是败亡之道也谭不悦然知其忠节后又问修计安出脩曰夫兄弟者左右手也譬人将闘而断其右手而曰我必胜若是者可乎夫弃兄弟而不亲天下其谁亲之属有防人固将交闘其间以求一朝之利愿明使君塞耳勿听也若斩佞臣数人复相亲睦以御四方可以横行天下谭不听遂与尚相攻撃请救扵太祖太祖既破冀州谭又叛太祖遂引军攻谭扵南皮脩时运粮在乐安闻谭急将所领兵及诸従事数十人往赴谭至髙密闻谭死下马号哭曰无君焉归遂诣太祖乞収葬谭尸太祖欲观修意黙然不应脩复曰受袁氏厚恩若得收敛谭尸然后就戮无所恨太祖嘉其义听之【傅子曰太祖既诛袁谭枭其首令曰敢哭之者戮及妻子于是王叔治田子泰相谓曰生受辟命亡而不哭非义也畏死亡义何以立世遂造其首而哭之哀动三军军正白行其戮太祖曰义士也赦之臣松之案田畴传畴为袁尚所辟不被谭命傅子合而言之有违事实】以修为督军粮还乐安谭之破诸城皆服唯管统以乐安不从命太祖命脩取统首修以统亡国之忠臣因觧其缚使诣太祖太祖悦而赦之袁氏政寛在职势者多畜聚太祖破邺籍没审配等家财物货以万数及破南皮阅修家谷不满十斛有书数百卷太祖叹曰士不妄有名乃礼辟为司空掾行司金中郎将迁魏郡太守为治抑彊扶弱明赏罚百姓称之【魏畧曰修为司金中郎将陈黄白异议因奏记曰脩闻枳棘之林无梁柱之质涓流之水无洪波之势是以在职七年忠谠不昭扵时功业不见于事欣扵所受俯慙不报未甞不长夜起坐中饭释餐何者力少任重不堪而惧也谨贡所议如左太祖甚然之乃与修书曰君澡身浴徳流声本州忠能成绩为世羙谈名实相副过人甚逺孤以心知君至深至熟非徒耳目而已也察观先贤之论多以盐铁之利足赡军国之用昔孤初立司金之官念非屈君余无可者故与君教曰昔遏父陶正民赖其器用及子妫满建侯于陈近桑羊位至三公此君元龟之兆先告者也是孤用君之本言也或恐众人未晓此意自是以来在朝之士每得一显选常举君为首及闻袁军师众贤之议以为不宜越君然孤执心将有所底以军师之职闲扵司金至扵建功重扵军师孤之精诚足以达君君之察孤足以不疑但恐傍人浅见以蠡测海为蛇画足将言前后百选輙不用之而使此君沉滞冶官张甲李乙尚犹先之此主人意待之不优之效也孤惧有此空声冐实滛鼃乱耳假有斯事亦庶钟期不失聴也若其无也过备何害昔宣帝察少府萧望之才任宰相故复出之令为冯翊従正卿往似扵左迁上使侍中宣意曰君守平原日浅故复试君三辅非有所间也孤揆先主中宗之意诚备此事既君崇勲业以副孤意公叔文子与臣俱升独何人防后无防而迁魏郡太守】魏国既建为大司农郎中令太祖议行肉刑修以为时未可行太祖采其议徙为奉常其后严才反与其徒属数十人攻掖门脩闻变召车马未至便将官属歩至宫门太祖在铜爵台望见之曰彼来者必王叔治也相国钟繇谓修旧京城有变九卿各居其府脩曰食其禄焉避其难居府虽旧非赴难之义顷之病卒官子忠官至东莱太守散骑常侍初修识髙柔扵弱冠异王基扵童幼终皆远至世称其知人【王隠晋书曰脩一子名仪字朱表髙亮雅直司马文王为安东仪为司马东关之败文王曰近日之事谁任其咎仪曰责在军帅文王怒曰司马欲委罪扵孤耶遂杀之子裒字伟元少立操尚非礼不动身长八尺四寸容貌絶异痛父不以命终絶世不仕立屋墓侧以教授为务旦夕常至墓前拜辄悲号断絶墓前有一栢树裒常所攀援涕泣所着树色与凡树不同读诗至哀哀父母生我劳悴未甞不反覆流涕泣下沾襟家贫躬耕计口而田度身而蚕诸生有密为裒刈麦者裒遂弃之自是莫敢复佐刈者裒门人为本县所役求裒为属裒曰卿学不足以庇身吾徳薄不足以防卿属之何益且吾不捉笔已四十年乃歩担干饭儿负盐防门徒从者千余人安邱令以为见已整衣出迎之扵门裒乃下道至土牛磬折而立云门生为县所役故来送别执手涕泣而去令即放遣诸生一县以为耻同县管彦少有才力未知名裒独以为当自达常友爱之男女各始生共许为婚彦果为西夷校尉裒后更以女嫁人彦弟馥问裒裒曰吾薄志毕愿山薮自处姊妹皆远吉防断絶以此自誓贤兄子葬父扵帝都此则洛阳之人也岂吾欲婚之本指邪馥曰嫂齐人也当还临淄裒曰安有葬父河南随妻还齐用意如此何婚之有遂不婚邴春者根矩之后也少立志操寒苦自居负笈逰学身不停家乡邑翕然以为能系其先也裒以为春性险狭慕名意多终必不成及后春果无学业流远外有识以此归之裒常以为人所行其当归扵善道不可以己所防而责人所不防也有致遗者皆不受及洛都倾覆寇贼蠭起裒宗亲悉欲移江东裒恋坟垅贼大盛乃南达泰山郡裒思土不肯去贼害之汉晋春秋曰裒与济南刘兆字延世俱以不仕显名裒以父为文王所滥杀终身不应徴聘未甞西向坐以示不臣扵晋也魏畧纯固传以脂习王修厐淯文聘成公英郭宪单固七人为一传其脩淯聘三人自各有传成公英别见张既传单固见王淩传余习宪二人列扵修传后也脂习字元升京兆人也中平中仕郡公府辟举髙第除太医令天子西迁及东诣许昌习常随从与少府孔融亲善太祖为司空威徳日盛而融故以旧意书疏倨傲习常责融欲令改节融不従防融被诛当时许中百官先与融亲善者莫敢收恤而习独往抚而哭之曰文举卿舍我死我当复与谁语者哀叹无已太祖闻之收习欲理之寻以其事直见原徙许东土桥下习后见太祖陈谢前愆太祖呼其字曰元升卿故慷慨因问其居处以新移徙赐谷百斛至黄初诏欲用之以其年老然嘉其敦旧有栾布之节赐拜中散大夫还家年八十余卒郭宪字幼简西平人为其郡右姓建安中为郡功曹州辟不就以仁笃为一郡所归至十七年韩约失众从中还依宪众人多欲取约以徼功而宪皆责怒之言人穷来归我云何欲危之遂拥防厚遇之其后约病死而田乐阳逵等就斩约头当送之逵等欲条疏宪名宪不肯在名中言我尚不忍生图之岂忍取死人以要功乎逵等乃止时太祖方攻汉中在武都而逵等送约首到太祖宿闻宪名及视条疏怪不在中以问逵等逵具以情对太祖叹其志义乃并表列与逵等并赐爵闗内侯由是名震陇右黄初元年病亡正始初国家追嘉其事复赐其子爵关内侯】
　　邴原字根矩北海朱虚人也少与管宁俱以操尚称州府辟命皆不就黄巾起原将家属入海住郁洲山中时孔融为北海相举原有道原以黄巾方盛遂至辽东与同郡刘政俱有勇畧雄气辽东太守公孙度畏恶欲杀之尽收捕其家政得脱度告诸县敢有藏政者与同罪政窘急徃投原【魏氏春秋曰政投原曰穷鸟入懐原曰安知斯懐之可入邪】原匿之月余时东莱太史慈当归原因以政付之既而谓度曰将军前日欲杀刘政以其为己害今政已去君之害岂不除防度曰然原曰君之畏政者以其有智也今政已免智将用矣尚奚拘政之家不若赦之无重怨度乃出之原又资送政家皆得归故郡原在辽东一年中往归原居者数百家游学之士教授之声不絶后得归太祖辟为司空掾原女早亡时太祖爱子仓舒亦没太祖欲求合原辞曰合非礼也原之所以自容扵明公公之所以待原者以能守训典而不易也若聴明公之命则是凡庸也明公焉以为防太祖乃止徙署丞相徴事【献帝起居注曰建安十五年初置徴事二人原与平原王烈俱以选补】崔琰为东曹掾记让曰徴事邴原议郎张范皆秉徳纯懿志行忠方清静足以厉俗贞固足以干事所谓龙翰鳯翼国之重寳举而用之不仁者逺代茂为五官将长史闭门自守非公事不出太祖征呉原从行卒【原别传曰原十一而丧父家贫早孤邻有书舍原过其旁而泣师问曰童子何悲原曰孤者易伤贫者易感夫书者必皆具有父兄者一则羡其不孤二则羡其得学心中恻然而为涕零也师亦哀原之言而为之泣曰欲书可耳答曰无钱资师曰童子茍有志我徒相教不求资也于是遂就书一冬之间诵孝经论语自在童齓之中嶷然有异及长金玉其行欲远游学诣安邱孙崧崧辞曰君乡里郑君君知之乎原答曰然崧曰郑君学覧古今博文彊识钩深致逺诚学者之师模也君乃舍之蹑屣千里所谓以郑为东家邱者也君似不知而曰然者何原曰先生之说诚可谓苦药良鍼矣然犹未达仆之防趣也人各有志所规不同故乃有登山而采玉者有入海而采珠者岂可谓登山者不知海之深入海者不知山之髙防君谓仆以郑为东家邱君以仆为西家愚夫邪崧辞谢焉又曰兖豫之士吾多所识未有若君者当以书相分原重其意难辞之持书而别原心以为求师启学志髙者通非若交防待分而成也书何为防乃藏书于家而行原旧饮酒自行之后八九年间酒不向口单歩负笈苦身持力至陈留则师韩子助颍川则宗陈仲弓汝南则交范孟博涿郡则亲卢子干临别师友以原不饮酒防米肉送原原曰本防饮酒但以荒思废业故断之耳今当逺别因见贶饯可一饮燕扵是共坐饮酒终日不醉归以书还孙崧觧不致书之意后为郡所召署功曹主簿时鲁国孔融在郡教选计当任公卿之才乃以郑为计掾彭璆为计吏原为计佐融有所爱一人常盛嗟叹之后恚望欲杀之朝吏皆请时其人亦在坐叩头流血而融意不觧原独不为请融谓原曰众皆请而君何独不原对曰明府扵某本不薄也常言嵗终当举之此所谓吾一子也如是朝吏爱恩未有在某前者矣而今乃欲杀之明府爱之则引而方之扵子憎之则推之欲危其身原愚不知明府以何爱之以何恶之融曰某生扵防门吾成就其兄弟防擢而用之某今孤负恩施夫善则进之恶则诛之固君道也往者应仲逺为防山太守举一孝防旬月之间而杀之夫君人者厚薄何常之有原对曰仲逺举孝防杀之其义焉在夫孝防国之俊选也举之若是则杀之非也若杀之是则举之非也诗云彼己之子不遂其媾盖讥之也语云爱之欲其生恶之欲其死既欲其生又欲其死是惑也仲逺之惑甚矣明府奚取焉融乃大笑曰吾直戯耳原又曰君子扵其言出乎身加乎民言行君子之枢机也安有欲杀人而可以为戯者防融无以答是时汉朝陵遅政以贿成原乃将家人入郁洲山中郡举有道融书喻原曰脩性保真清虚守髙危邦不入久潜乐土王室多难西迁镐京圣朝劳谦畴咨儁又我徂求定防命恳恻国之将陨嫠不恤纬家之将亡缇萦防渉彼匹妇也犹执此义实望根矩仁为己任授手援溺振民扵难乃或晏晏居息莫我肯顾谓之君子固如此乎根矩根矩可以来矣原遂到辽东辽东多虎原之邑落独无虎患原甞行而得遗钱拾以系树枝此钱既不见取而系钱者愈多问其故答者谓之神树原恶其由己而成滛祀乃辩之扵是里中遂敛其钱以为社供后原欲归乡里止扵三山孔融书曰随防在秦贾季在翟谘仰靡所叹息増懐顷知来至近在三山诗不云乎来归自镐我行永久今遣五官掾奉问榜人舟楫之劳祸福动静告慰乱阶未巳阻兵之雄若棊奕争枭原扵是遂复反还积十余年后乃遁还南行已数日而度甫觉度知原之不可复追也因曰邴君所谓云中白鹤非鹑鷃之所防罗矣又吾自遣之勿复求也遂免危难自反国土原扵是讲述礼乐吟咏诗书门徒数百服道数十时郑以愽学洽闻注觧典籍故儒雅之士集焉原亦以髙逺清白颐志澹泊口无择言身无择行故英伟之士向焉是时海内清议云青州有邴郑之学魏太祖为司空辟原署东閤祭酒太祖北伐三郡单于还住昌国燕士大夫酒酣太祖曰孤反邺守诸君必将来迎今日明旦度皆至矣其不来者独有邴祭酒耳言讫未久而原先至门下通谒太祖大惊喜擥履而起逺出迎原曰贤者诚难测度孤谓君将不来而逺自屈诚副饥虚之心谒讫而出军中士大夫诣原者数百人太祖怪而问之时荀文若在坐对曰独可省问邴原耳太祖曰此君名重乃亦倾士大夫心文若曰此一世异人士之精藻公宜尽礼以待之太祖曰固孤之宿心也自是之后见敬益重原虽在军厯署常以病疾髙枕里巷终不当事又希防见河内张范名公之子也其志行有与原符甚相亲敬令曰邴原名髙徳大清规邈世魁然而峙不为孤用闻张子颇欲学之吾恐造之者富随之者贫也魏太子为五官中郎将天下向慕賔客如云而原独守道持常自非公事不妄举动太祖防使人从容问之原曰吾闻国危不事冢宰君老不奉世子此典制也扵是乃转五官长史令曰子弱不才惧其难正贪欲相屈以匡励之虽云利贤防不恧恧太子燕防众賔百数十人太子建议曰君父各有笃疾有药一丸可救一人当救君邪父邪众人纷纭或父或君时原在坐不与此论太子谘之扵原原勃然对曰父也太子亦不复难之】是后大鸿胪钜鹿张泰河南尹扶风厐廸以清贤称【荀绰冀州记曰钜鹿张貔字邵虎祖父防字伯阳有名扵魏父邈字叔辽辽东太守著名自然好学论在嵇康集为人深有逺识恢恢然使求之者莫之测也官厯二官元康初为城阳太守未行而卒】永宁太仆东郡张阁以简质闻杜恕着家戒称阁曰张子台视之似鄙朴人然其心中不知天地间何者为羙何者为好敦然似如与隂阳合徳者作人如此自可不富贵然而患祸当何从而来世有髙亮如子台皆多力慕体之不如也
　　管宁字防安北海朱虚人也【傅子曰齐相管仲之后也昔田氏有齐而管氏去之或适鲁或适楚汉兴有管少卿为燕令始家朱虚世有名节九世而生宁】年十六丧父中表愍其孤贫咸共赠赗悉辞不受称财以送终长八尺羙须眉与平原华歆同县邴原相友俱游学扵异国竝敬善陈仲弓天下大乱闻公孙度令行扵海外遂与原及平原王烈等至扵辽东度虚馆以侯之既往见度乃庐扵山谷时避难者多居郡南而宁居北示无迁志后渐来従之太祖为司空辟宁度子康絶命不宣【傅子曰宁往见度语唯经典不及世事还乃因山为庐凿坏为室越海避难者皆来就之而居旬月而成邑遂讲诗书陈俎豆饰威仪明礼让非学者无见也由是度安其贤民化其徳邴原性刚直清议以格物度已下心不安之寕谓原曰潜龙以不见成徳言非其时皆招祸之道也宻遣令西还度庶子康代居郡外以将军太守为号而内实有王心卑已崇礼欲官寕以自镇辅而终莫敢发言其敬惮如此皇甫谧髙士传曰宁所居屯落防井汲者或男女杂错或争井闘阋宁患之乃多买器分置井傍汲以待之又不使知来者得而怪之问知宁所为乃各相责不复闘讼邻有牛暴宁田者宁为牵牛着凉处自为饮食过扵牛主牛主得牛大慙若犯严刑是以左右无闘讼之声礼让移扵海表】王烈者字彦方扵时名闻在原宁之右辞公孙度长史商贾自秽太祖命为丞相掾徴事未至卒扵海表【先贤行状曰烈通识达道秉义不回以颍川陈太邱为师二子为友时颍川荀慈明贾伟节李元礼韩元长皆就陈君学见烈器业过人叹服所履亦与相亲由是英名著扵海内道成徳立还归旧庐遂遭父丧泣泪三年遇嵗饥馑路有饿殍烈乃分釡庾之储以救邑里之命是以宗族称孝乡党归仁以典籍娱心育人为务遂建学校敦崇庠序其诱人也皆不因其性气诲之以道使之从善逺恶益者不自觉而大化隆行皆成寳器门人出入容止可观时在市井行歩有异人皆别之州闾承风咸竞为善时国中有盗牛者牛主得之盗者曰我邂逅迷惑从今已后将为改过子既以赦宥幸无使王烈闻之人有以告烈者烈以布一端遗之或问此人既为盗畏君闻之反与之布何也烈曰昔秦穆公人盗其骏马食之乃赐之酒盗者不爱其死以救穆公之难今此盗人防悔其过惧吾闻之是知耻恶知耻恶则善心将生故与布劝为善也间年之中行路老父担重人代担行数十里欲至家置而去问姓名不以告顷之老父复行失劔扵路有人行而遇之欲置而去惧后人得之劔主于是永失欲取而购募或恐差错遂守之至暮劔主还见之前者代担人也老父擥其袂问曰子前者代吾担不得姓名今子复守吾劔于路未有若子之仁请子告吾姓名吾将以告王烈乃语之而去老父以告烈烈曰世有仁人吾未之见遂使人推之乃昔时盗牛人也烈叹曰韶乐九成虞賔以和人防有感乃至扵斯也遂使国人表其闾而异之时人或讼曲直将质扵烈或至涂而反或望庐而还皆相推以直不敢使烈闻之时国主皆亲骖乗适烈私馆畴谘政令察孝防三府并辟皆不就防董卓作乱避地辽东躬秉农器编扵四民布衣蔬食不改其乐东域之人奉之若君时衰世弊识真者少朋党之人互相防谤自避世在东国者多为人所害烈居之厯年未甞有患使辽东强不凌弱众不暴寡商贾之人市不二价太祖累徴召辽东为觧而不遣以建安二十三年寝疾年七十八而终】中国少安客人皆还唯宁晏然若将终焉黄初四年诏公卿举独行君子司徒华歆荐宁文帝即位徴宁遂将家属浮海还郡公孙恭送之南郊加赠服物自宁之东也度康恭前后所资遗皆受而藏诸既已西渡尽封还之【傅子曰是时康又已死嫡子不立而立弟恭恭懦弱而康孽子渊有隽才宁曰废嫡立庶下有异心乱之所由起也乃将家属乗海即受徴宁在辽东积三十七年乃归其后渊果袭夺恭位叛国家而南连吴僣号称王明帝使相国宣文征灭之辽东之死者以万计如寕所筹宁之归也海中遇暴风船皆没唯宁乗舡自若时夜风晦防舡人尽惑莫知所泊望见有火光辄趣之得岛岛无居人又无火烬行人咸异焉以为神光之祐也皇甫谧曰积善之应也】诏以宁为太中大夫固辞不受【子曰宁上书天子且以疾辞曰臣闻傅说发夣以感殷宗吕尚启兆以动周文以通神之才悟扵圣主用防匡佐帝业克成大勲臣之器朽实非其人虽贪清时释体蝉蜕内省顽病日薄西山惟陛下聼野人山薮之愿使一老者得尽防命书奏帝亲覧焉】明帝即位太尉华歆逊位让宁【傅子曰司空陈羣又荐宁曰臣闻王者显善以消恶故汤举伊尹不仁者逺伏见徴士北海管宁行为世表学任人师清俭足以激浊贞正足以矫时前虽徴命礼未优备昔司空荀爽家拜光禄先儒郑即授司农若加备礼庶必可致至延西序坐而论道必昭明古今有益大化】遂下诏曰太中大夫管宁耽懐道徳服膺六艺清虚足以侔古防白可以当世曩遭王道衰缺浮海遁居大魏受命则襁负而至斯盖应龙潜升之道圣贤用舍之义而黄初以来徴命屡下每辄辞疾拒违不至岂朝廷之政与生殊趣将安乐山林往而不反乎夫以姬公之圣而耉徳不降则鸣鸟弗闻【尚书君奭曰耉造徳不防我则鸣鸟不闻矧曰其有防格郑曰耉老也造成也诗云小子有造老成徳之人不防志与我并在位则鸣鸟之声不得闻况乃曰有防徳格扵天者乎言必无也鸣鸟谓凤也】以秦穆之贤犹思询乎黄发况朕寡徳曷防不愿闻道于子大夫防今以宁为光禄勲礼有大伦君臣之道不可废也望必速至称朕意焉又诏青州刺史曰宁抱道懐真潜翳海隅比下徴书违命不至盘桓利居髙尚其事虽有素履幽人之贞而失考父兹恭之义使朕虚心引领厯年其何谓邪徒欲懐安必肆其志不惟古人亦有翻然改节以隆斯民乎日逝月除时方已过澡身浴徳将以曷为仲尼有言吾非斯人之徒与而谁与防其命别驾従事郡丞掾奉诏以礼发遣宁诣行在所给安车吏従茵蓐道上厨食上道先奏宁称草莾臣上疏曰臣海濵孤微罢农无伍禄运幸厚横防陛下纂承洪绪徳侔三皇化溢有唐久荷渥泽积祀一纪不防仰答陛下恩飬之福沈委笃疴寝疾弥留逋违臣颠倒之节夙宵战怖无地自厝臣元年十一月被公车司马令所下州郡八月甲申诏书徴臣更赐安车衣被茵蓐以礼发遣光宠并臻优命屡至怔营竦息悼心失图思自陈闻申展愚情而明诏抑割不令稍修章表是以郁滞讫于今日诚谓干覆恩有纪极不意灵润弥以隆赫奉今年二月被州郡所下三年十二月辛酉诏书重赐安车衣服别驾従事与郡功曹以礼发遣又特被玺书以臣为光禄勲躬秉劳谦引喩周秦损上益下受诏之日精魄飞散靡所投死臣重自省揆徳非园绮而防安车之荣功无窦融而玺封之宠楶棁驽下荷栋梁之任垂没之命获九棘之位惧有朱博鼔妖之眚又年疾日侵有加无损不任扶舆进路以塞元责望慕阊阖徘徊阙庭谨拜章陈情乞防哀省抑恩聴放无令骸骨填扵衢路自黄初至扵青龙徴命相仍常以八月赐牛酒诏书问青州刺史程喜宁为守节髙乎审老疾尫顿邪喜上言宁有族人管贡为州吏与宁邻比臣常使经营消息贡説宁常着皁防布襦袴布裙随时单复出入闺庭自任杖不须扶持四时祠祭辄自力彊改加衣服着絮巾故在辽东所有白布单衣亲荐馔馈跪拜成礼宁少而丧母不识形象常特加觞泫然流涕又居宅水七八十歩夏时诣水中澡洒手足闚扵园圃臣揆宁前后辞让之意独自以生长潜逸耆艾智衰是以栖遅每执谦退此宁志行所欲必全不为守髙【髙士传曰管宁自越海及归常坐一木榻积五十余年未甞箕股其榻上当膝处皆穿】正始二年太仆陶邱一永宁卫尉孟观侍中孙邕中书侍郎王基荐宁曰臣闻龙凤隠耀应徳而臻明哲潜遁俟时而动是以鸑鷟鸣岐周道隆兴四皓为佐汉帝用康伏见太中大夫管宁应二仪之中和緫九徳之纯懿含章素质氷絜渊清虚澹泊与道逍遥娱心黄老防志六艺升堂入室究其阃奥韬古今扵胷懐包道徳之机要中平之际黄巾陆梁华夏倾荡王纲弛顿遂避时难乗桴越海羇旅辽东三十余年在干之姤匿景藏光嘉遁飬浩韬韫儒墨潜化滂流畅扵殊俗黄初四年髙祖文皇帝畴谘羣公思求儁乂故司徒华歆举宁应选公车特徴振翼遐裔翻然来翔行遇屯厄遭罹疾病即拜太中大夫烈祖明皇帝嘉羙其徳登为光禄勲宁疾弥留未防进道今宁旧疾已瘳行年八十志无衰倦环堵荜门偃息穷巷饭鬻糊口并日而食吟咏诗书不改其乐困而能通遭难必济经危蹈险不易其节金声玉色久而弥彰揆其终始殆天所祚当赞大魏辅亮雍熙衮职有阙羣下属望昔髙宗刻象营求贤哲周文启龟以卜良佐况宁前朝所表名徳已着而久栖遅未时引致非所以奉遵明训继成前志也陛下践阼纂承洪绪圣敬日跻超越周成每发徳音动谘师傅若继二祖招贤故典賔礼儁迈以广缉熙济济之化侔扵前代宁清髙恬泊拟迹前轨徳行卓絶海内无偶厯观前世玉帛所命申公枚乗周党樊英之俦测其渊源览其清浊未有厉俗独行若宁者也诚宜束帛加璧备礼徴聘仍授几杖延登东序敷陈坟索坐而论道上正璇玑协和皇极下阜羣生彛伦攸叙必有可观光益大化若宁固执匪石守志箕山追迹洪崖参踪巢许斯亦圣朝同符唐虞优贤厯垂声千载【今文尚书曰优贤厯谓其所厯试左思魏都赋曰优贤着扵厯也】虽出处殊涂俯仰异体至扵兴治羙俗其揆一也扵是特具安车蒲轮束帛加璧聘焉防宁卒时年八十四拜子邈郎中后为博士初宁妻先卒知故劝更娶宁曰每省曾子王骏之言意常嘉之岂自遭之而违本心防【傅子曰宁以衰乱之时世多妄变氏族者违圣人之制非礼命姓之意故着氏姓论以原本世系文多不载毎所居姻亲知旧邻里有困穷者家储虽不盈担石必分以赡救之与人子言教以孝与人弟言训以悌言及人臣诲以忠貌甚恭言甚顺观其行邈然若不可及即之熙熙然甚柔而温因其事而之扵善是以渐之者无不化焉宁之亡天下知与不知闻之无不嗟叹醇徳之所感若此不亦至乎】时钜鹿张臶字子明颍川胡昭字孔明亦飬志不仕臶少游太学学兼内外后归乡里袁绍前后辟命不应移居上党并州牧髙干表除乐平令不就徙遁常山门徒且数百人迁居任县太祖为丞相辟不诣太和中诏求隠学之士防消灾复异者郡累上臶发遣老病不行广平太守庐毓到官三日纲纪白承前致版谒臶毓教曰张先生所谓上不事天子下不友诸侯者也岂此版谒所可光饰防但遣主簿奉书致羊酒之礼青龙四年辛亥诏书张掖郡川溢涌激波奋荡寳石负图状像灵龟宅于川西嶷然磐峙苍质素章麟凤龙马焕炳成形文字告命粲然着明太史令髙堂隆上言古皇圣帝所未尝防实有魏之祯命东序之世寳【尚书顾命篇曰大玉夷玉天球河图在东序注曰河图图出扵河帝王圣者之所受】事班天下任令于绰连赍以问臶臶密谓绰曰夫神以知来不追已往祯祥先见而后废兴従之汉已久亡魏已得之何所追兴徴祥乎此石当今之变异而将来之祯瑞也正始元年戴鵀之鸟巢臶门隂臶告门人曰夫戴鵀阳鸟而巢门隂此凶祥也乃援琴歌咏作诗二篇旬日而卒时年一百五嵗是嵗广平太守王肃至官教下县曰前在京都闻张子明来至问之防其已亡致痛惜之此君笃学隠居不与时竞以道乐身昔终县老人屈在泥涂赵孟升之诸侯用睦愍其耄勤好道而不荣宠书到遣吏劳问其家显题门户务加殊异以慰既往以劝将来胡昭始避地冀州亦辞袁绍之命遁还乡里太祖为司空丞相频加礼辟昭往应命既至自陈一介野生无军国之用归诚求去太祖曰人各有志出防异趣勉卒雅尚义不相屈昭乃转居陆浑山中躬耕乐道以经籍自娱闾里敬而爱之【髙士传曰初晋宣帝为布衣时与昭有旧同郡周生等谋害帝昭闻而歩陟险邀生扵崤渑之闲止生生不肯昭泣与结诚生感其义乃止昭因与斫枣树共盟而别昭虽有隂徳扵帝口终不言人莫知之信行着扵乡邻建安十六年百姓闻马超叛避兵入山者千余家饥之渐相刼略昭常逊辞以觧之是以寇难消息众咸宗焉故其所居部落中三百里无相侵暴者】建安二十三年陆浑长张固被书调丁夫当给汉中百姓恶惮远役并懐扰扰民孙狼等因兴兵杀县主簿作为叛乱县邑残破固率将十余吏卒依昭住止招集遗民安复社稷狼等遂南附关羽羽授印给兵还为贼寇到陆浑南长乐亭自相约誓言胡居士贤者也一不得犯其部落一川赖昭咸无天下安辑徙宅宜阳【髙士传曰幽州刺史杜恕尝过昭所居草庐之中言事论理辞意谦敬恕甚重焉太尉蒋济辟不就】正始中骠骑将军赵俨尚书黄休郭彜散骑常侍荀顗钟毓太仆庾嶷【案庾氏谱嶷字劭然颍川人子防字黙晋尚书阳翟子嶷弟遁字徳先太中大夫遁嗣克昌为世盛门侍中峻河南尹纯皆遁之子豫州牧长史顗遁之孙太尉文康公亮司空氷皆遁之曽孙贵逹至今】农太守何桢等【文士传曰桢字元干庐江人有文学器干容貌甚伟厯幽州刺史廷尉入晋为尚书光禄大夫桢子龛后军朂车骑军恽豫州刺史其余多至大官自后累世昌阜司空文穆公充恽之孙也贵逹至今】逓荐昭曰天真髙絜老而弥笃虚静素有夷皓之节宜防徴命以励风俗【髙士传曰朝廷以戎车未息徴命之事且湏后之昭以故不即徴后顗休复与庾嶷荐昭有诏访扵本州评议侍中韦诞駮曰礼贤徴士王政之所重也古者考行扵乡今顗等位皆常伯纳言嶷为卿佐足以取信附下防上忠臣之所不行也昭宿徳耆艾遗逸山林世所髙尚诚宜嘉异乃从诞议也】至熹平二年公车特徴防卒年八十九拜子纂郎中初昭善史书与钟繇邯郸淳衞觊韦诞并有名尺牍之迹动见模楷焉【傅子曰胡徴君怡怡无不爱也虽仆必加礼焉外同乎俗内秉纯絜心非其好王公不屈年八十而不倦于书籍者吾扵胡徴君见之矣时有隠者焦先河东人也魏略曰先字孝然中平末白波贼起时先年二十余与同郡武阳相随武阳年小有母先与相扶接避白波东客州取妇建安初来西还武阳诣太阳占户先留陕界至十六年关中乱先失家属独窜扵河渚间食草饮水无衣履时太阳长朱南望见之谓为亡士欲遣舩捕取武阳语县此狂痴人耳遂注其籍给廪日五升后有疫病人多死者县常使埋藏童儿竖子皆轻易之然其行不践邪径必循阡陌及其捃拾不取大穂饥不苟食寒不苟衣结草以为裳科头徒跣每出见妇人则隠翳湏去乃出自作一牛庐净扫其中营木为牀布草蓐其上至天寒时构火以自炙呻吟独语饥则出为人客作饱食而已不取其直又出扵道中邂逅与人相遇辄下道藏匿或问其故常言草茅之人与狐兎同羣不肯妄语太和青龙中甞持一杖南渡浅河水辄独云未可也由是人颇疑其不狂至嘉平中太守贾穆初之官故过其庐先见穆再拜穆与语不应与食不食穆谓之曰国家使我来为卿作君我食卿卿不肯食我与卿语卿不应我如是我不中为卿作君当去耳先乃曰宁有是邪遂不复语其明年大发卒将伐吴有窃问先今讨吴何如先不肯应而谬歌曰祝衂祝衂非鱼非肉更相追逐本心为当杀牂羊更杀其羖防邪郡人不知其谓防诸军败好事者乃推其意疑牂羊谓吴羖防谓魏扵是后人佥谓之隐者也议郎河东董经特嘉异节与先非故人密往观之经到乃奋其白须为如与之有旧者谓曰阿先濶乎念共避白波时不先熟视而不言经素知其昔受武阳恩因复曰念武阳不邪先乃曰已报之矣经又复挑欲与语遂不肯复应后嵗余病亡时年八十九矣髙士传曰世莫知先所出或言生乎汉末自陕居太阳无父母兄弟妻子见汉室衰乃自絶不言及魏受禅常结草为庐扵河之湄独止其中冬夏恒不着衣卧不设席又无草蓐以身亲土其体垢汚皆如泥漆五形尽露不行人间或数日一食欲食则为人赁作人以衣衣之乃使限功受直足得一食辄去人欲多与终不肯取亦有数日不食时行不由邪径目不与女子逆视口未甞言虽有惊急不与人语遗以食物皆不受河东太守杜恕甞以衣服迎见而不与语司马景王闻而使安定太守董经因事过视又不肯语经以为大贤其后野火烧其庐先因露寝遭冬雪大至先祖卧不移人以为死就视如故不以为病人莫防审其意度年可百嵗余乃卒或问皇甫谧曰焦先何人曰吾不足以知之也考之扵表可畧而言矣夫世之所常趣者荣味也形之所不可释者衣裳也身之所不可离者室宅也口之所不防已者言语也心之不可絶者亲戚也今焦先弃荣味释衣服离室宅絶亲戚闭口不言旷然以天地为栋宇闇然合至道之前出羣形之表入寂之幽一世之人不足以挂其意四海之广不防以回其顾妙乎与夫三皇之先者同矣结防已来未及其至也岂羣言之所髣髴常心之所得测量防彼行人所不防行堪人所不防堪犯寒暑不以伤其性居旷野不以恐其形遭惊急不以迫其虑离荣爱不以累其心损视聴不以污其耳目舍足扵不损之地居身扵独立之处延年厯百夀越期颐虽丄识不尚也自羲皇已来一人而已矣魏氏春秋曰故梁州刺史耿黼以先为仙人也北地傅谓之性同禽兽并为之传而莫防测之魏畧又载扈累及寒贫者累字伯重亰兆人也初平中山东人有青牛先生字正方客三辅晓知星厯风角鸟情常食青葙芫华年似如五六十者人或亲识之谓其已百余嵗矣初累年四十余随正方游学人谓之得其术有妇无子建安十六年三辅乱又随正方南入汉中汉中壊正方入蜀累与相失随徙民诣邺遭疾疫丧其妇至黄初元年又徙诣洛阳遂不复娶妇独居道侧以防甎为障施一厨牀食宿其中昼日潜思夜则仰视星宿吟咏内书人或问之闭口不肯言至嘉平中年八九十裁若四五十者县官以其孤老给廪日五升五升不足食颇行佣作以禆粮粮尽复出人与不取食不求羙衣緼故后一二年病亡寒贫者本姓石字徳林安定人也建安初客三辅是时长安有宿儒栾文博者门徒数千徳林亦就学始精诗书后好内事于众軰中最黙至十六年闗中乱南入汉中初不治产业不畜妻孥常读老子五千文及诸内书昼夜吟咏到二十五年汉中破随众还长安遂痴愚不复识人食不求味冬夏常衣布连结衣体如无所胜目如无所见独居穷巷小屋无亲里人与之衣食不肯取郡县以其鳈穷给廪日五升食不足颇行乞乞不取多人问其姓字又不肯言故因号之曰寒贫也或素有与相知者往存恤之辄拜跪由是人谓其不痴车骑将军郭淮以意气呼之问其所欲亦不肯言淮因与脯糒及衣不取其衣取其脯一胊糒一升而止臣松之案魏畧云焦先及沛并作牛庐止其中以为当作蜗蜗牛螺虫之有角者也俗或呼为黄犊先等作圜舍形如蜗牛蔽故谓之蜗牛庐荘子曰有国扵蜗之左角者曰触氏有国扵右角者曰蛮氏时相与争地而战伏尸数万逐北旬有五日而后反谓此物也】
　　评曰袁涣邴原张范躬履清蹈进退以道【臣松之以为蹈犹履也躬履清蹈近非言乎】盖是贡禹两龚之匹茂国渊亦其次也张承名行亚范可谓弟矣田畴抗节王修忠贞足以矫俗管宁渊雅髙尚确然不防张臶胡昭阖门守静不营当世故并録焉


　　魏志卷十一
　　魏志卷十一考证
　　袁涣袁涣字曜卿○何焯曰涣当作焕今太康县犹有魏袁焕碑【臣浩】按蜀志许靖传亦作焕
　　外温柔而内防断注遣使行学还召用之○监本脱还字今添
　　魏国初建为郎中令行御史大夫事○监本脱为字今添
　　凉茂少好学论议常据经典○常据北宋本作多据田畴好读书善击剑○宋本无善字
　　虞乃备礼请与相见○宋本无相字
　　又即授将军印因安辑所统畴皆拒不留○毛本作皆拒不当元本作皆拒不受
　　又命田预喻指○预北宋本作豫
　　邑五百戸注荡析居靡所依懐○荡析监本误作伤柝今改正
　　司校尉钟繇亦以为可聴注至于田畴方斯近矣○北宋本作方斯逺矣
　　王修贼入孙氏吏不防执○太平御览作吏不得百姓称之注魏畧曰修为司金中郎将○太平御覧作河北始开冶以脩为司金中郎将多河北下六字
　　世称其知人注读诗至哀哀父母生我劳悴○北宋本读诗上多一每字
　　又注郭宪字防简西平人为其郡右姓○北宋本无其字
　　又注而田乐阳逵等就斩约头○逵北宋本作达
　　邴原原从行卒注当以书相分○【臣明楷】按分字于文义晦册府作介盖谓孙崧以兖豫士多相识欲以书为介绍而先容之下文非若交游之待分而成也亦当作介其误同
　　又注某今孤负恩施○监本脱今字今添
　　又注举之若是则杀之非也○监本脱则字【臣浩】按此二语与下句若杀之是则举之非也为对举之文今照别本添
　　又注原尝行而得遗钱拾以系树枝○监本作舍以系树枝别本作拾于义较长今改正
　　河南尹扶风厐廸○何焯校本作厐
　　管宁王烈者字彦方○何焯曰本为彦考后汉书注可据北宋本亦作考
　　皆受而藏诸既已西渡尽封还之○宋本无既字而失考父兹恭之义○兹当作滋
　　宜防徴命以励风俗注昭宿徳耆艾遗逸山林世所髙尚诚宜嘉异○宋本无世所髙尚四字
　　至熹平二年公车特徴防卒年八十九○北宋本作嘉平二年
　　动见模楷焉注遭冬雪大至先袒卧不移人以为死就视知生○宋本作就视如故今改正
　　又注先等作圜舍形如蜗牛蔽故谓之蜗牛庐○宋本作形如蜗牛庐无蔽字及故谓之蜗牛五字















　　魏志卷十一考证
&lt;史部,正史类,三国志__魏志&gt;
　　钦定四库全书
　　魏志卷十二
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　崔琰【孔融　许攸娄圭】　毛玠　徐奕　何夔
　　邢颙　鲍勋　　司马芝
　　崔琰字季珪清河东武城人也少朴讷好击剑尚武事年二十三鄊移为正始感激读论语韩诗至年二十九乃结公孙方等就郑受学学未朞徐州黄巾贼攻破北海与门人到不其山避难时谷籴县乏罢谢诸生琰既受遣而寇盗充斥西道不通扵是周旋青徐兖豫之郊东下夀春南望江湖自去家四年乃归以琴书自娱大将军袁绍闻而辟之时士卒横暴掘发邱垅琰谏曰昔孙卿有言士不素教甲兵不利虽汤武不能以战胜今道路暴骨民未见徳宜勅郡县掩骼埋胔示防怛之爱追文王之仁绍以为骑都尉后绍治兵黎阳次于延津琰复谏曰天子在许民望助顺不如守境述职以宁区宇绍不听遂败于官渡及绍卒二子交争争欲得琰琰称疾固辞由是获罪幽扵囹圄頼隂夔陈琳营救得免太祖破袁氏领冀州牧辟琰为别驾従事谓琰曰昨案户籍可得三十万众故为大州也琰对曰今天下分崩九州幅裂二袁兄弟亲寻干戈兾方蒸庶暴骨原野未闻王师仁声先路存问风俗救其涂炭而校计甲兵唯此为先斯岂鄙州士女所望扵眀公防太祖改容谢之于时賔客皆伏失色太祖征并州留琰傅文帝扵邺世子仍出田猎变易服乗志在驱逐琰书谏曰盖闻盘于防田书之所戒鲁隠观鱼春秋讥之此周孔之格言二经之眀义殷鉴夏后诗称不逺子卯不乐礼以为忌此又近者之得失不可不深察也袁族富彊公子寛放盘防滋侈义声不闻哲人君子俄有色斯之志熊罴壮士隳扵吞噬之用固所以拥徒百万跨有河朔无所容足也今邦国殄瘁恵康未洽士女企踵所思者徳况公亲御戎马上下劳惨世子宜遵大路慎以行正思经国之髙略内鉴近戒外逺节深惟储副以身为寳而猥袭虞旅之贱服忽驰骛而陵险志雉兎之小娱忘社稷之为重斯诚有识所以恻心也唯世子燔翳捐褶以塞众望不令老臣获罪扵天世子报曰昨奉嘉命恵示雅数欲使燔翳捐褶翳已壊矣褶亦去焉后有此比复诲诸太祖为丞相琰复为东西曹掾属徴事初授东曹时教曰君有伯夷之风史鱼之直贪夫慕名而清壮士尚称而厉斯可以率时者已故授东曹往践厥职魏国初建拜尚书时未立太子临菑侯植有才而爱太祖狐疑以函令密访扵外唯琰露板答曰盖闻春秋之义立子以长加五官将仁孝聪眀宜承正统琰以死守之植琰之兄女婿也太祖贵其公亮喟然叹息【世语曰植妻衣绣太祖登台见之以违制命还家赐死】迁中尉琰声姿髙畅眉目疏朗须长四尺甚有威重朝士瞻望而太祖亦敬惮焉【先贤行状曰琰清忠髙亮雅识经远推方直道正色扵朝魏氏初载委授铨衡防齐清议十有余年文武羣才多所眀防朝廷归髙天下称仁】琰甞荐钜鹿杨训虽才好不足而清贞守道太祖即礼辟之后太祖为魏王训发表称赞功伐褒述盛徳时人或笑训希世浮伪谓琰为失所举琰従训取表草视之与训书曰省表事佳耳时乎时乎防当有变时琰本意讥论者好谴呵而不寻情理也有白琰此书傲世怨谤者太祖怒曰谚言生女耳耳非佳语防当有变时意指不逊扵是罚琰为徒使人视之辞色不挠太祖令曰琰虽见刑而通賔客门若市人对賔客虬须直视若有所瞠遂赐琰死【魏略曰人得琰书以褁帻笼持其笼行都道中时有与琰宿不平者遥见琰名著帻笼従而视之遂白之太祖以为琰腹诽心谤乃収付狱髠刑输徒前所白琰者又复白之云琰为徒虬须直视心似不平时太祖亦以为然遂欲杀之乃使清公大吏往经营琰教吏曰三日期消息琰不悟后数日吏故白琰平安公忿然曰崔琰必欲使孤行刀锯乎吏以是教告琰琰谢吏曰我殊不宜不知公意至此也遂自杀】始琰与司马朗善晋宣王方壮琰谓朝曰子之弟聪哲眀允刚断英跱殆非子之所及也【臣松之案跱或作特窃谓英特为是也】朗以为不然而琰每秉此论琰従弟林少无名望虽姻族犹多轻之而琰常曰此所谓大器晚成者也终必逺至涿郡孙礼卢毓始入军府琰又名之曰孙疏亮亢烈刚简能断卢清警眀理百链不消皆公才也后林礼毓咸至鼎辅及琰友人公孙育宋阶早卒琰抚其遗孤恩若己子其鉴识笃义类皆如此【魏略曰明帝时崔林甞与司空陈羣共论冀州人士称琰为首羣以智不存身贬之林曰大丈夫为有邂逅耳即如卿诸人良足贵乎】初太祖性忌有所不堪者鲁国孔融【融字文举续汉书曰融孔子二十世孙也髙祖父尚钜鹿太守父宙太山都尉融防有异才时河南尹李膺有重名勅门下简通賔客非当世英贤及通家子孙弗见也融年十余嵗欲观其为人遂造膺门语门者曰我李君通家子孙也膺见融问曰髙明父祖甞与仆周旋乎融曰然先君孔子与君先人李老君同徳比义而相师友则融与君累世通家也众坐竒之佥曰异童子也太中大夫陈炜后至同坐以告炜炜曰人小时了了者大亦未必竒也融答曰即如所言君之防时岂实慧乎膺大笑顾谓曰髙明长大必为伟器山阳张俭以中正为中常侍侯覧所忿疾览为刋章下州郡捕俭俭与融兄褒有旧亡投褒遇褒出时融年十六俭以其少不告也融知俭长者有窘迫色谓曰吾独不能为君主邪因留舍藏之后事泄国相以下密就掩捕俭得脱走登时收融及褒送狱融曰保纳藏舍者融也融当坐之褒曰彼来求我罪我之由非弟之过我当坐之兄弟争死郡县疑不防决乃上谳诏书令褒坐焉融由是名震逺近与平原陶邱洪陈留邉让并以俊秀为后进冠盖融持论经理不及让等而逸才宏博过之司徒大司马辟举髙第累迁北军中虎贲中郎将北海相时年二十八承黄巾残破之后修复城邑崇学校设庠序举贤才显儒士以彭璆为方正邴原为有道王修为孝亷告髙密县为郑特立一鄊名为郑公鄊又国人无后及四方防士有死亡者皆为棺木以殡葬之郡人甄子然孝行知名早卒融恨不及之乃令配食县社其礼贤如此在郡六年刘备表融领青州刺史建安元年徴还为将作大匠迁少府每朝防访对輙为议主诸卿大夫寄名而已司马彪九州春秋曰融在北海自以智防优赡溢才命世当时豪俊皆不防及亦自许大志且欲举军曜甲与羣贤要功自扵海岱结殖根本不肯碌碌如平居郡守事方伯赴期防而已然其所任用好竒取异皆轻剽之才至扵稽古之士谬为恭敬礼之虽备不与论国事也髙密郑称之郑公执子孙礼及髙谈教令盈溢官曹辞气温雅可玩而诵论事考实难可悉行但能张磔网罗其自理甚疏租赋少稽一朝杀五部督邮奸民汚吏猾乱朝市亦不防治幽州精兵乱至徐州卒到城下举国皆恐融直出说之令无异志遂与别校谋夜覆幽州幽州军败悉有其众无防时还复叛亡黄巾将至融大饮醇酒躬自上马御之涞水之上寇令上部与融相拒两翼径渉水直到所治城城溃融不得入转至南县左右稍叛连年倾覆事无所济遂不防保障四境弃郡而去后徙徐州以北海相自还领青州刺史治郡北陲欲附山东外接辽东得戎马之利建树根本孤立一隅不与共也于时曹袁公孙共相首尾战士不满数百谷不至万斛王子法刘孔慈防辩小才信为腹心左承祖刘义逊清隽之士备在坐席而已言此民望不可失也承祖劝融自托彊国融不听而杀之义逊弃去遂为袁谭所攻自春至夏城小寇众流矢雨集然融凭几安坐读书论议自若城壊众亡身奔山东室家为谭所虏张璠汉纪曰融在郡八年仅以身免帝初都许融以为宜略依旧制防王畿正司所部为千里之封乃引公卿上书言其义是时天下草创曹袁之权未分融所建明不识时务又天性气爽颇推平生之意狎侮太祖太祖制酒禁而融书啁之曰天有酒旗之星地列酒泉之郡人有防酒之徳故尧不饮千钟无以成其圣且桀纣以色亡国今令不禁婚姻也太祖外虽寛容而内不平御史大夫郗虑知防以法免融官嵗余拜太中大夫虽居家失势而賔客日满其门爱才乐酒常叹曰坐上客常满樽中酒不空吾无忧矣虎贲士有貌似蔡邕者融每酒酣辄引与同坐曰虽无老成人尚有典刑其好士如此续汉书曰太尉杨彪与袁术婚姻术僣号太祖与彪有隙因是执彪将杀焉融闻之不及朝服往见太祖曰杨公累世清徳四叶重光周书父子兄弟罪不相及况以袁氏之罪乎易称积善余庆但欺人耳太祖曰国家之意也融曰假使成王欲杀召公则周公可得言不知邪今天下缨緌搢绅之士所以瞻仰明公者以明公聪明仁智辅相汉朝举直措枉致之雍熙耳令横杀无辜则海内观聴谁不解体孔融鲁国男子明日便当褰衣而去不复朝矣太祖意解遂理出彪魏氏春秋曰袁绍之败也融与太祖书曰武王伐纣以妲己赐周公太祖以融学博谓书所纪后见问之对曰以今度之想其当然耳十二年融对孙权使有讪谤之言坐弃市二子年八嵗时方奕棊融被收端坐不起左右曰而父见执不起何也二子曰安有巢毁而卵不破者乎遂俱见杀融有髙名清才世多哀之太祖惧远近之议也乃令曰太中大夫孔融既伏其罪矣然世人多采其虚名少扵核实见融浮艳好作变异其诳诈不复察其乱俗也此州人说平原祢衡受传融论以为父母与人无亲譬若缻噐寄盛其中又言若遭饿馑而父不肖宁赡活余人融违天反道败伦乱理虽肆市朝犹恨其晚更以此事列上宣示诸军将校掾属皆使闻见世语曰融二子皆龆齓融见收顾谓二子曰何以不辞二子俱曰父尚如此复何所辞以为必俱死也臣松之以为世语云融二子不辞知必俱死犹差可安如孙盛之言诚所未譬八歳小儿防了祸福聪明特达卓然既逺则其忧乐之情宜其有过成人安有见父收执而曽无变容奕棊不起若在暇豫者乎昔申生就命言不忘父不以己身将死而废念父之情也父安犹尚若兹而况扵颠沛防盛以此为羙谈无乃贼夫人之子与盖由好竒情多而不知言之伤理】南阳许攸【魏略曰攸字子逺少与袁绍及太祖善初平中随绍在冀州甞在坐席言议官渡之役谏绍勿与太祖相攻语在绍传绍自以彊盛必欲极其兵势攸知不可为谋乃亡诣太祖绍破走及后得冀州攸有功焉攸自恃劳时与太祖相戯每在席不自限齐至呼太祖小字曰某甲卿不得我不得冀州也太祖笑曰汝言是也然内嫌之其后从行出邺东门顾谓左右曰此家非得我则不得出入此门也人有白者遂见收之】娄圭皆以恃旧不防见诛【魏略曰娄圭字子伯少与太祖有旧初平中在荆州北界合众后诣太祖太祖以为大将不使典兵常在坐席言议及河北平定随在冀州其后太祖従诸子出防子伯时亦随従子伯顾谓左右曰此家父子如今日为乐也人有白者太祖以为有腹诽意遂收治之吴书曰子伯少有猛志甞叹息曰男儿居世防当得数万兵千匹骑着后耳侪軰笑之后坐藏亡命被系当死得逾狱出捕者追之急子伯乃变衣服如助捕者吏不防觉遂以得免防天下义兵起子伯亦合众与刘表相依后归曹公遂为所用军国大计常与焉刘表亡曹公向荆州表子琮降以节迎曹公诸皆疑诈曹公以问子伯子伯曰天下扰攘各贪王命以自重今以节来是必至诚曹公曰大善遂进兵宠秩子伯家累千金曰娄子伯富乐扵孤但势不如孤耳従破马超等子伯功为多曹公常叹曰子伯之计孤不及也后与南郡习授同载见曹公出授曰父子如此何其快耶子伯曰居世问当自为之而但观他人乎授乃白之遂见诛鱼豢曰古人有言曰得鸟者罗之一目也然张一目之罗终不得鸟矣鸟防逺飞逺飞者六翮之力也然无众毛之助则飞不逺矣以此推之大魏之作虽有功臣亦未必非兹軰胥附之由也】而琰最为世所痛惜至今寃之【世语曰琰兄孙谅字士文以简素称仕晋为尚书大鸿胪荀绰冀州记云谅即琰之孙也】
　　毛玠字孝先陈留平邱人也少为县吏以清公称将避乱荆州未至闻刘表政令不眀遂住鲁阳太祖临兖州辟为治中従事玠语太祖曰今天下分崩国主迁移生民废业饥馑流亡公家无经嵗之储百姓无安固之志难以持久今袁绍刘表虽士民众彊皆无经逺之虑未有树基建本者也夫兵义者胜守位以财宜奉天子以令不臣修耕植畜军资如此则覇王之业可成也太祖敬纳其言转幕府功曹太祖为司空丞相玠甞为东曹掾与崔琰并典选举其所举用皆清正之士虽扵时有盛名而行不由本者终莫得进务以俭率人由是天下之士莫不以防节自励虽贵宠之臣舆服不敢过度太祖叹曰用人如此使天下人自治吾复何为防文帝为五官将亲自诣玠属所亲眷玠答曰老臣以能守职幸得免戾今所说人非迁次是以不敢奉命大军还邺议所并省玠请谒不行时人惮之咸欲省东曹乃共白曰旧西曹为上东曹为次宜省东曹太祖知其情令曰日出扵东月盛扵东凡人言方亦复先东何以省东曹遂省西曹初太祖平桞城班所获器物特以素屏风素冯几赐玠曰君有古人之风故赐君古人之服玠居显位常布衣蔬食抚育孤兄子甚笃赏赐以振施贫族家无所余迁右军师魏国初建为尚书仆射复典选举【先贤行状曰玠雅亮公正在官清恪其典选举防贞实斥华伪进逊行抑阿党诸宰官治民功绩不着而私财丰足者皆免黜停废久不选用于时四海翕然莫不励行至乃长吏还者垢面羸衣常乗柴车军吏入府朝服徒行人拟壶飡之絜家象濯缨之操贵者无秽欲之累贱者絶奸货之求吏洁于上俗移乎下民到于今称之】时太子未防而临菑侯植有宠玠密谏曰近者袁绍以嫡庶不分覆宗灭国废立大事非所宜闻后羣僚防玠起更衣太祖目指曰此古所谓国之司直我之周昌也崔琰既死玠内不悦后有白玠者出见黥面反者其妻子没为官奴婢玠言曰使天不雨者盖此也太祖大怒收玠付狱大理钟繇诘玠曰自古圣帝眀王罪及妻子书云左不共左右不共右予则孥戮女司寇之职男子入于罪女子入于舂槀汉律罪人妻子没为奴婢黥面汉法所行黥墨之刑存扵古典今真奴婢祖先有罪虽厯百世犹有黥面供官一以寛良民之命二以宥并罪之辜此何以负扵神眀之意而当致旱案典谋急恒寒若舒恒燠若寛则亢阳所以为旱玠之吐言以为寛邪以为急也急当隂霖何以反旱成汤圣世野无生草周宣令主旱魃为虐亢旱以来积三十年归咎黥面为相值不衞人伐邢师兴而雨罪恶无徴何以应天玠讥谤之言流扵下民不悦之声上闻圣聴玠之吐言势不独语时见黥面凡为防人黥面奴婢所识知邪何缘得见对之叹言时以语谁见答云何以何日月扵何防所事已发露不得隠欺具以状对玠曰臣闻萧生缢死困扵石显贾子放外防在绛灌白起赐劒扵杜邮晁错致诛扵东市伍员絶命扵吴都斯数子者或妬其前或害其后臣垂龆执简累勤取官职在机近人事所窜属臣以私无势不絶语臣以寃无细不理人情淫利为法所禁法禁扵利势害之青蝇横生为臣作谤谤臣之人势不在他昔王叔陈生争正王廷宣子平理命举其契是非有宜曲直有所春秋嘉焉是以书之臣不言此无有时人说臣此言必有徴要乞防宣子之辨而求王叔之对若臣以曲闻即刑之日方之安驷之赠赐劒之来比之重赏之恵谨以状对时桓阶和洽进言救玠玠遂免黜卒于家【孙盛曰魏武扵是失政刑矣易称明折庶狱传有举直措枉庶狱明则国无怨民枉直当则民无不服未有徴青蝇之浮声信浸润之谮诉可以丕厘四海惟清缉熙者也昔者汉髙狱萧何出复相之玠之一责永见摈放二主度量岂不殊防】太祖赐棺器钱帛拜子机郎中徐奕字季才东莞人也避难江东孙策礼命之奕改姓名微服还本郡太祖为司空辟为掾属従西征马超超破军还时关中新服未甚安留奕为丞相长史镇抚西亰西亰称其威信转为雍州刺史复还为东曹属丁仪等见宠扵时并害之而奕终不为动【魏书曰或谓奕曰夫以史鱼之直孰与蘧伯玉之智丁仪方贵重宜思所以下之奕曰以公明圣仪岂得久行其伪乎且奸以事君者吾所防御也子宁以他规我傅子曰武皇帝至明也崔琰徐奕一时清贤皆以忠信显扵魏朝丁仪间之徐奕失位而崔琰被诛】出为魏郡太守太祖征孙权徙为留府长史谓奕曰君之忠亮古人不过也然防太严昔西门豹佩韦以自缓夫能以柔弱制刚彊者望之扵君也今使君统留事孤无复还顾之忧也魏国既建为尚书复典选举迁尚书令太祖征汉中魏讽等谋反中尉杨俊左迁太祖叹曰讽所以敢生乱心以吾爪牙之臣无遏奸防谋者故也安得如诸葛丰者使代俊乎桓阶曰徐奕其人也太祖乃以奕为中尉手令曰昔楚有子玉文公为之侧席而坐汲黯在朝淮南为之折谋诗称邦之司直君之谓与在职数月疾笃乞退拜谏议大夫卒【魏书曰文帝每与朝臣防同未甞不嗟叹思奕之为人奕无子诏以其族子统为郎以奉奕后】
　　何夔字叔龙陈郡阳夏人也曽祖父熙汉安帝时官至车骑将军【华峤汉书曰熙字孟孙少有大志不拘小节身长八尺五寸体貌魁梧善为容仪举孝防为谒者赞拜殿中音动左右和帝佳之厯位司校尉大司农永初二年南单于与乌丸俱反以熙行车骑将军征之累有功乌丸请降单于复称臣如旧防熙暴疾卒】夔幼防父与母兄居以孝友称长八尺三寸容貌矜严【魏书曰汉末阉宦用事夔从父衡为尚书有直言由是在党中诸父兄皆禁锢夔叹曰天地闭贤人隠故不应宰司之命】避乱淮南后袁术至夀春辟之夔不应然遂为术所留久之术与桥蕤俱攻围蕲阳蕲阳为太祖固守术以夔彼郡人欲胁令説蕲阳夔谓术谋臣李业曰昔桞下恵闻伐国之谋而有忧色曰吾闻伐国不问仁人斯言何为至扵我防遂遁匿山术知夔终不为己用乃止术従兄山阳太守遗母夔従姑也是以虽恨夔而不加害建安二年夔将还鄊里度术必急追乃间行得免明年到本郡顷之太祖辟为司空掾属时有袁术军乱者太祖问夔曰君以为信不夔对曰天之所助者顺人之所助者信术无信顺之实而望天人之助此不可以得志扵天下夫失道之主亲戚叛之而况扵左右乎以夔观之其乱必矣太祖曰为国失贤则亡君不为术所用乱不亦宜乎太祖性严掾属公事往往加杖夔常畜毒药誓死无辱是以终不见及【孙盛曰夫君使臣以礼臣事君以忠是以上下休嘉道光化洽公府掾属古之造士也必擢时隽搜英逸得其人则论道之任隆非其才则覆餗之患至茍有疵衅刑黜可也加其捶扑之罚肃以小惩之戒岂道之以徳齐之以礼之谓与然士之出防宜度徳投趾可不之节必审扵所蹈故髙尚之徒抗心扵青云之表岂王侯之所能臣名器之所覊绁防自非此族委身世涂否泰荣辱制之由时故箕子安扵孥戮桞下夷扵三黜萧何周勃亦在缧绁夫岂不辱君命故也夔知时制而甘其宠挟药要君以避微耻诗云唯此褊心何夔其有焉放之可也宥之非也】出为城父令【魏书曰自刘备叛后东南多变太祖以陈羣为酂令夔为城父令诸县皆用名上以镇抚之其后吏民稍定】迁长广太守郡濵山海黄巾未平豪杰多背叛袁谭就加以官位长广县人管承徒众三千余家为寇害议者欲举兵攻之夔曰承等非生而乐乱也习扵乱不防自还未被徳教故不知反善今兵迫之急彼恐夷灭必并力战攻之既未易防虽胜必伤吏民不如徐喻以恩徳使容自悔可不烦兵而定乃遣郡丞黄珍往为陈成败承等皆请服夔遣吏成领校尉长广县承等郊迎奉牛酒诣郡牟平贼従钱众亦数千夔率郡兵与张辽共讨防之东牟人王营众三千余家胁昌阳县为乱夔遣吏王钦等授以计略使散之旬月皆平定是时太祖始制新科下州郡又收租税绵绢夔以郡初立近以师旅之后不可卒绳以法乃上言曰自防乱已来民人失所今虽小安然服教日浅所下新科皆以明罚勅法齐一大化也所领六县疆域初防加以饥馑若一切齐以科禁恐或有不从教者有不从教者不得不诛则非观民设教随时之意也先王辨九服之赋以殊逺近制三典之刑以平治乱愚以为此郡宜依逺域新邦之典其民间小事使长吏临时随宜上不背正法下以顺百姓之心比及三年民安其业然后齐之以法则无所不至矣太祖従其言徴还参丞相军事海贼郭祖寇暴乐安济南界州郡苦之太祖以夔前在长广有威信拜乐安太守到官数月诸城悉平入为丞相东曹掾夔言扵太祖曰自军兴以来制度草创用人未详其本是以各引其类时忘道徳夔闻以贤制爵则民慎徳以庸制禄则民兴功以为自今所用必先核之乡闾使长防顺叙无相逾越显忠直之赏明公实之报则贤不肖之分居然别矣又可修保举故不以实之令使有司别受其负在朝之臣时受教与曹并选者各任其责上以观朝臣之节下以塞争竞之源以督羣下以率万民如是则天下幸甚太祖称善魏国既建拜尚书仆射【魏书曰时丁仪兄弟方进宠仪与夔不合尚书傅防谓夔曰仪不相好已甚子友毛玠玠等仪已害之矣子宜少下之夔曰为不义适足害其身焉能害人且懐奸佞之心立扵明朝其得久乎夔终不屈志仪后果以防伪败】文帝为太子以茂为太傅夔为少傅特命二傅与尚书东曹并选太子诸侯官属茂卒以夔代茂毎月朔太傅入见太子太子正法服而礼焉他日无防仪夔迁太仆太子欲与辞宿戒供夔无往意乃与书请之夔以国有常制遂不往其履正如此然扵节俭之世最为豪汰文帝践阼封成阳亭侯邑三百户疾病屡乞逊位诏报曰盖礼贤亲旧帝王之常务也以亲则君有辅弼之勲焉以贤则君有醇固之茂焉夫有隂徳者必有阳报今君疾虽未瘳神明聴之矣君其即安以顺朕意薨諡曰靖侯子曽嗣咸熙中为司徒【干寳晋纪曰曽字頴考正元中为司校尉时毌邱俭孙女适刘氏以孕系廷尉女母荀为武衞将军荀顗所表活既免辞诣廷尉乞为官婢以赎女命曽使主簿程咸为议议曰大魏承秦汉之弊未及革制所以追戮已出之女诚欲殄丑类之族也若已产育则成他家之母扵法则不足惩奸乱之源扵情则伤孝子之思男不御罪扵他族而女独婴戮扵二门非所以哀矜女弱均法制之大分也臣以为在室之女可従父母之刑既醮之妇使従夫家之戮朝廷従之乃防律令晋诸公讃曰曽以髙雅称加性纯孝位至太宰封朗陵县公年八十余薨谥曰元公子邵嗣邵字敬祖才识深博有经国体仪位亦至太宰諡康公子蕤嗣邵庶兄遵字思祖有干能少经清职终扵太仆遵子绥字伯蔚亦以干事称永嘉中为尚书为司马越所杀傅子称曽及荀顗曰以文王之道事其亲者其頴昌何侯乎其荀侯乎古称曽闵今曰荀何内尽其心以事其亲外崇礼让以接天下孝子百世之宗仁人天下之令也有能行仁孝之道者君子之仪表矣】
　　邢颙字子昻河间鄚人也举孝防司徒辟皆不就易姓字适右北平从田畴游积五年而太祖定冀州颙谓畴曰黄巾起来二十余年海内鼎沸百姓流离今闻曹公法令严民厌乱矣乱极则平请以身先遂装还鄊里田畴曰邢颙民之先觉也乃见太祖求为乡导以克桞城太祖辟颙为冀州従事时人称之曰徳行堂堂邢子昻除广宗长以故将防弃官有司举正太祖曰颙笃扵旧君有一致之节勿问也更辟司空掾除行唐令劝民农桑风化大行入为丞相门下督迁左冯翊病去官是时太祖诸子髙选官属令曰侯家吏宜得渊深法度如邢颙軰遂以为平原侯植家丞颙防闲以礼无所屈挠由是不合庶子刘桢书谏植曰家丞邢颙北土之彦少秉髙节静澹泊言少理多真雅士也桢诚不足同贯斯人并列左右而桢礼遇殊特颙反疏简私惧观者将谓君侯习近不肖礼贤不足采庶子之春华忘家丞之秋实为上招谤其罪不小以此反侧后参丞相军事转东曹掾初太子未防而临菑侯植有宠丁仪等并赞翼其羙太祖问颙颙对曰以庶代宗先世之戒也愿殿下深重察之太祖识其意后遂以为太子少傅迁太傅文帝践阼为侍中尚书仆射赐爵关内侯出为司校尉徙太常黄初四年薨子友嗣【晋诸公赞曰颙曽孙乔字鲁伯有体量局干美扵当世厯清职元康中与刘涣俱为尚书吏部郎稍迁至司校尉】
　　鲍勋字叔业泰山平阳人也汉司校尉鲍宣九世孙宣后嗣有从上党徙泰山者遂家焉勋父信灵帝时为骑都尉大将军何进遣东募兵后为济北相协规太祖身以遇害语在董卓武帝纪【魏书曰信父丹官至少府侍中世以儒雅显少有大节寛厚爱人沈毅有谋大将军何进辟拜骑都尉遣归募兵得千余人还到成臯而进已遇害信至京师董卓亦始到信知卓必为乱劝袁绍袭卓绍畏卓不敢发语在绍传信乃引军还鄊里收徒众二万骑七百辎重五千余乗是嵗太祖始起兵扵己吾信与弟韬以兵应太祖太祖与袁绍表信行破虏将军韬禆将军时绍众最盛豪杰多向之信独谓太祖曰夫略不世出能揔英雄以拨乱反正者君也茍非其人虽彊必毙君殆天之所启遂深自结纳太祖亦亲异焉汴水之败信被创韬在阵战亡绍刼夺韩馥位遂据冀州信言扵太祖曰奸臣乗衅荡覆王室英雄奋节天下向应者义也今绍为盟主因权専利将自生乱是复有一卓也若抑之则力不制祗以遘难又何能济且可规大河之南以待其变太祖善之太祖为东郡太守表信为济北相防黄巾大众入州界刘岱欲与战信止之岱不从遂败语在武纪太祖以贼恃胜而骄欲设奇兵挑击之扵夀张先与信出行战地后歩军未至而卒与贼遇遂接战信殊死战以救太祖太祖仅得溃围出信遂没时年四十一虽遭乱起兵家本修儒治身至俭而厚养将士居无余财士以此归之】建安十七年太祖追録信功表封勋兄邵新都亭侯【魏书曰邵有父风太祖嘉之加拜骑都尉使持节邵薨子融嗣】辟勋丞相掾【魏书曰勋清白有髙节知名扵世】二十二年立太子以勋为中庶子徙黄门侍郎出为魏郡西部都尉太子郭夫人弟为曲周县吏断盗官布法应弃市太祖时在谯太子留邺数手书为之请罪勋不敢擅纵具列上勋前在东宫守正不挠太子固不能悦及重此事恚望滋甚防郡界休兵有失期者密勅中尉奏免勋官久之拜侍御史延康元年太祖崩太子即王位勋以驸马都尉兼侍中文帝受禅勋每陈今之所急唯在军农寛恵百姓台榭苑囿宜以为后文帝将出游猎勋停车上疏曰臣闻五帝三王靡不明本立教以孝治天下陛下仁圣恻隠有同古烈臣冀当继踪前代令万世可则也如何在谅闇之中修驰骋之事乎臣冒死以闻唯陛下察焉帝手毁其表而竟行猎中道顿息问侍臣曰猎之为乐何如八音也侍中刘晔对曰猎胜扵乐勋抗辞曰夫乐上通神明下和人理隆治致化万邦咸乂故移风易俗莫善扵乐况猎暴华盖扵原野伤生育之至理栉风沐雨不以时隙防昔鲁隠观渔扵棠春秋讥之虽陛下以为务愚臣所不愿也因奏刘晔佞谀不忠阿顺陛下过戏之言昔梁邱据取媚扵遄台晔之谓也请有司议罪以清皇朝帝怒作色罢还即出勋为右中郎将黄初四年尚书令陈羣仆射司马宣王并举勋为宫正宫正即御史中丞也帝不得已而用之百寮严惮罔不肃然六年秋帝欲征吴羣臣大议勋面谏曰王师屡征而未有所克者盖以吴蜀唇齿相依凭阻山水有难防之势故也往年龙舟飘荡隔在南岸圣躬蹈危臣下破胆此时宗庙防至倾覆为百世之戒今又劳兵袭逺日费千金中国虚耗令黠虏玩威臣窃以为不可帝益忿之左迁勋为治书执法帝从夀春还屯陈留郡界太守孙邕见出过勋时营垒未成但立标埓邕邪行不从正道军营令史刘曜欲推之勋以堑垒未成解止不举大军还洛阳曜有罪勋奏绌遣而曜密表勋私解邕事诏曰勋指鹿作马收付廷尉廷尉法议正刑五嵗三官駮依律罚金二斤帝大怒曰勋无活分而汝等敢纵之收三官已下付刺奸当令十鼠同穴太尉钟繇司徒华歆镇军大将军陈羣侍中辛毘尚书卫臻守廷尉髙柔等并表勋父信有功扵太祖求请勋罪帝不许遂诛勋勋内行既修防而能施死之日家无余财后二旬文帝亦崩莫不为勋叹恨
　　司马芝字子华河内温人也少为书生避乱荆州扵鲁阳山遇贼同行者皆弃老弱走芝独坐守老母贼至以刃临芝芝叩头曰母老唯在诸君贼曰此孝子也杀之不义遂得免害以鹿车推载母居南方十余年躬耕守节太祖平荆州以芝为管长时天下草创多不奉法郡主簿刘节旧族豪侠賔客千余家出为盗贼入乱吏治顷之芝差节客王同等为兵掾史掾白节家前后未甞给繇若至时藏匿必为留负芝不聴与节书曰君为大宗加股肱郡而賔客每不与役既众庶怨望或流声上闻今条同等为兵幸时发遣兵已集郡而节藏同等因令督邮以军兴诡责县县掾史穷困乞代同行芝乃驰檄济南具陈节罪太守郝光素敬信芝即以节代同行青州号芝以郡主薄为兵迁广平令征虏将军刘勲贵宠骄豪又芝故郡将賔客子弟在界数犯法勲与芝书不着姓名而多所属托芝不报其书一皆如法后勲以不轨诛交闗者皆获罪而芝以见称【魏略曰勲字子台琅邪人中平末为沛国建平长兴太祖有旧后为庐江太守为孙策所破自归太祖封列侯遂从在散伍议中勲兄为豫州刺史病亡兄子威又代从政勲自恃与太祖有宿曰骄慢数犯法又诽谤为李申成所白收治并免威官】迁大理正有盗官练置都厠上者吏疑女工以付狱芝曰夫刑罪之失失在苛暴今赃物先得而后讯其辞若不胜掠或至诬服诬服之情不可以折狱且简而易从大人之化也不失有罪庸世之治耳今宥所疑以隆易之义不亦可乎太祖其议厯甘陵沛阳平太守所在有绩黄初中入为河南尹抑彊扶弱私请不行会内官欲以事托芝不敢发言因芝妻伯父董昭昭犹惮芝不为通芝为教与羣下曰盖君防设教不能使吏必不犯也吏犯教而不防使君必不闻也夫设教而犯君之劣也犯教而闻吏之祸也君劣扵上吏祸扵下此政事府以不理也可不各勉之我扵是下吏莫不自励门下循行甞疑门干盗簮干辞不符曹执为狱芝教曰凡物有相似而难分者自非蒌鲜防不惑就其实然循行何忍重惜一簮轻伤同类乎其寝勿问明帝即位赐爵闗内侯顷之特进曹洪乳母当与临汾公主待者共事无濶神【臣松之案无涧山名在洛阳东北】系狱卞太后遣黄门诣府令芝不通辄勅洛阳狱考竟而上疏曰诸应死罪者皆当先表湏报前制书禁絶淫祀以正风俗今当等所犯妖刑辞语始定黄门吴逹诣臣传太皇太后令臣不敢通惧有救防速闻圣听若不得已以垂宿留由事不早竟是臣之罪是以冒犯常科辄勅县考竟擅行刑戮伏湏诛罚帝手报曰省表眀卿至心欲奉诏书以权行事是也此乃卿奉诏之意何谢之有后黄门复往慎勿通也芝居官十一年数议科条所不便者其在公卿间直道而行会诸王来朝与京都人交通坐免后为大司农先是诸典农各部吏民末作治生以要利入芝奏曰王者之治崇本抑末务农重谷王制无三年之储国非其国也管子区言以积谷为急方今二虏未灭师旅不息国家之要唯在谷帛武皇帝特开屯田之官専以农桑为业建安中天下仓廪充实百姓殷足自黄初以来听诸典农治生各为部下之计诚非国家大体所宜也夫王者以海内为家故传曰百姓不足君谁与足富足之由在扵不失天时而尽地力今商旅所求虽有加倍之显利然扵一统之计已有不赀之损不如垦田益一亩之收也夫农民之事田自正月耕种耘锄条桑耕熯种麦获刈筑场十月乃毕治廪系桥运输租赋除道理梁墐涂室屋以是终嵗无日不为农事也今诸典农各言留者为行者宗田计课其力势不得不尔不有所废则当素有余力臣愚以为不宜复以商事杂乱専以农桑为务扵国计为便眀帝从之每上官有所召问常先见掾史为断其意故教其所以答塞之状皆如所度芝性亮直不矜防隅与賔客谈论有不可意便面折其短退无异言卒扵官家无余财自魏迄今为河南尹者莫及芝芝亡子岐嗣从河南丞转廷尉正迁陈留相梁郡有系囚多所连及数嵗不决诏书徙狱扵岐属县县请豫治牢具岐曰今囚有数十既巧诈难符且已倦楚毒其情易见岂当复久防囹圄邪及囚至诘之皆莫敢匿诈一朝决竟遂超为廷尉是时大将军爽専权尚书何晏邓飏等爲之辅翼南阳圭泰甞以言迕指考系廷尉飏讯狱将致泰重刑岐数飏曰夫枢机大臣王室之佐既不防辅化成徳齐羙古人而乃肆其私忿枉论无辜使百姓危心非此焉在飏扵是慙怒而退岐终恐久获罪以疾去官居家未朞而卒年三十五子肇嗣【肇晋太康中为冀州刺史尚书见百官志】
　　评曰徐奕何夔邢颙贵尚峻厉为世名人毛玠清公素履司马芝忠亮不倾庶乎不吐刚茹柔崔琰髙格最优鲍勋秉正无亏而皆不免其身惜防大雅贵既明且哲虞书尚直而防温自非兼才畴克备诸
  </div>
  <div class="pagination">
   <a href="三国志_page8.html">
    上一页
   </a>
   <span>
    ...
   </span>
   <a href="三国志_page4.html">
    4
   </a>
   <a href="三国志_page5.html">
    5
   </a>
   <a href="三国志_page6.html">
    6
   </a>
   <a href="三国志_page7.html">
    7
   </a>
   <a href="三国志_page8.html">
    8
   </a>
   <span class="current-page">
    9
   </span>
   <a href="三国志_page10.html">
    10
   </a>
   <a href="三国志_page11.html">
    11
   </a>
   <a href="三国志_page12.html">
    12
   </a>
   <a href="三国志_page13.html">
    13
   </a>
   <a href="三国志_page14.html">
    14
   </a>
   <span>
    ...
   </span>
   <a href="三国志_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
