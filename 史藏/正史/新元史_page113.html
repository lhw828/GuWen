<!DOCTYPE html>
<html>
<head>
    <meta charset="UTF-8">
    <title>新元史 - 第 113 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 113 页/共 398 页</h1>
    <div class="content">　　毛夕里。本一小国。中统三年旭烈兀大王灭之。 

　　设里汪。地名。《大典图》在兀乞八剌东，一名失儿湾。太祖十六年，者别攻拔其城。按《大典图》误，当作兀乞八剌东北，当次于巴耳打阿、打耳班之下，不当介于毛夕里、罗耳之间。 

　　罗耳。国名。旭烈兀灭之。 

　　乞里茫沙杭。城名。报达属城。宪宗七年，旭烈兀克之。 

　　兰巴撒耳。城名。《大典图》在乞里茫沙东，又曰伦白塞耳，本木刺夷堡。宪宗六年，降于旭烈兀。 

　　那哈完的。城名。又曰你诃温多。唐阿昧国城都。 

　　亦思法杭。城名。本货勒自弥属城，为波斯旧都。 

　　撒瓦。 

　　柯伤。 

　　低兼。地名。又曰低楞。木剌夷堡。旭烈兀平木例夷，其部众负崄自守，至哈而班答始取之。 

　　胡瓦耳。 

　　西模娘。城名。《图》在塔米设之南，撒里牙之东，即辽之仙门国。 

　　阿刺模忒。城名。本木剌夷属堡，旭烈兀攻降之。 

　　可疾云。城名。又曰憨颜。货勒自弥属地。太祖十五年，大将哲别攻拔之。 

　　阿模里。《大典图》直里海正南，为马三德兰部之会城。 

　　撒马牙。本马三德兰部属城。 

　　塔米设。达拔里斯单部属城。 

　　赞章。城名。《大典图》在可斯费音西北。 

　　阿八哈耳。城名。 

　　撒里茫。本毛夕耳部属城。旭烈兀征报达过，破此城。 

　　朱里章。本货勒自弥属城。 

　　的希思丹。地名。 

　　巴耳打阿。本阿而俺部都城。 

　　打耳班。地名。译言门。波斯筑城乞儿吉思山之要隘，打耳班其通行之门。者别、速不台讨钦察等部，即取道于此。 

　　巴某。城名。《大典图》失载。又曰八米俺。太祖追札剌动哀丁道，攻此城，皇孙阿秃干中流矢卒。城破，夷为平地。 

　　塔八辛。城名。《大典图》失载。 

　　不思忒。本昔义斯单部之会城。 

　　法因。本木剌文之属城。 

　　乃沙不因。太祖十六年，皇子拖雷攻拔其城。 

　　撒刺哈西。城名。太祖十六年，拖雷克之。 

　　途思。本货勒自弥属城。本祖十二年，拖雷克之。 

　　巴瓦儿的。城名。 

　　麻里兀。又曰马鲁。为呼拉商属部四大城之一。其三曰弥沙不儿，曰巴里黑，曰哈烈。 

　　塔里干。城名。本唐之咀刺健国。又曰塔思寒。太祖十六年，亲征攻拔其城。 

　　巴黑里。城名。唐之缚喝国地。 

　　吉利吉思、撼合纳、谦州、益兰州等处。吉利吉思者，初以汉地女四十人与乌思之男结婚此地。乞利译言四十，吉思译言女子也。相传乃蛮部始居此。元初，析其民为九千户。其地长一千四百里，广半之。昂可剌为吉利吉思之附庸，因水名其地。昼长夜短，日没炙羊胛熟，东方己曙。乌斯亦以水为名。撼合纳，译言布囊也，地形似之。至元中，徙兀连、撼合结、吉利吉思三部人于肇州。谦州，又曰欠欠祝，或日汪汗始属此地。益兰州。益兰者，译言蛇。初其地见一巨蛇穴中出，饮河水，故名之。至元七年，刘好礼为吉利吉思、撼合纳、谦州、益兰州等处断事官，以益兰州为治所。 

　　征东行中书省，领招讨司二、劝课使五。至元二十年，置征东行中书省。大德三年，改镇东行中书省。五年，复为征东行中书省。未几罢。至大元年，复置。皇庆元年，又罢。《方舆胜览》：镇东行中书省，领安抚高丽总管府、渖州高丽总管府、躭罗国军民安抚司。按高丽总管府并于渖州高丽总管府，改属辽阳行省。旧志征东行省下，复列渖阳等路高丽军民总管府，一路隶于两省。误甚矣。躭罗安抚司，后改总管府，大德五年，与五道税课使皆罢。 

　　征东招讨司。 

　　庆尚州道劝课使。 

　　东界交州道劝课使。 

　　全罗州道劝课使。 

　　忠清道劝课使。 

　　西海道劝课。 

　　躭罗国招讨司。其贡试，每岁进毛施布百匹。后改为军民都达鲁花赤总管府。二十一年，又改为军民安抚司。三十一年，还隶高丽国。大德四年，复置躭罗总管府。五年，改军民万户府。是年，高丽王日臣请罢耽罗总管府，隶本国，置万户府如合浦镇边事例。从之。 

卷五十二 志第十九
　　○河渠一 

　　△河防 至正河防记 

　　至元十七年，世祖以学士都实为诏讨使，佩虎符，寻河源于万里之外。都实既受命，道河州，至州东六十里之宁河驿。驿西南有山，曰杀马关，行一日至巅。西上愈高，四阅月始抵河源。是冬，还报，并图其城传位置以闻。其后，翰林学士潘昂霄从都实之弟曰阔阔出者得其说，撰为《河源志》。临川朱思本又从八里吉思家，得帝师民所藏梵字书，而以华文译之，与昂霄所志，互有详略。旧史采《河源志》，而以思本之说注其下，参差不一。 

　　按河源在吐蕃朵甘思西鄙，有泉百余泓，沮洳散涣，弗可逼视，方可七八十里，履高山下瞰，灿若列星，故名敦淖尔。火敦，译言星宿；淖尔，译言海子也。思本曰：河源在中州西南，直四川马湖蛮部之正西三千余里，云南丽江宣抚司之西北千五百余里，帝师撒思加地之西南二千余里。水从地涌出如井。其井百余，东北流百余里，汇为大泽，曰火敦淖尔。群流奔辏，近五七里，汇二巨泽，名阿剌淖尔。自西而东，连属吞噬，行一日。迤逦东汇成川，号赤宾河。又二三日，有水西南来，名亦里出，水与赤宾河合。又三四日，有水南来，名忽阑水。又有水东南来，名耶里术。水合流入赤宾河，其流寝大，始名黄河，然水犹清。思本曰：忽阑河源，出自南山，其地大山峻岭，绵亘千里，水流五百余里，注耶里出河。耶里出河源，亦出自南山，西北流五百里，始与黄河合。又一二日，歧为八九股，名耶孙斡伦，译言九渡。通广五、七里，可度马。又四五日，水浑浊，土人抱革囊，骑过之。自是两山夹束。广可一里、二里或半里，其深叵测。朵甘思东北有大雪山，最高，番语腾乞里塔，即昆仑，山腹至顶，皆雪，冬夏不消。自九渡水至昆仑，行二十日。思本曰：自浑水东北流二百余里，与怀里火图河合。怀里火图河源自南山，水正北偏西流八百余里。与黄河合。又东北流百余里，过郎麻哈地。又正北流百余里，乃折而西北流二百余里，又折而正北流百余里，又折而东流，过昆仑山下。番名亦耳麻不剌山。其山高峻非常，山麓绵亘五百余里，河随山足东流，过撒思加阔即、阔提地。 

　　河行雪山南半日，又四五日，至地名阔即及阔提，二地相属。又三日，地名哈剌别里赤尔，四达之冲也，多寇盗，有官兵镇之。近北二日，河水过之。思本曰：河过阔提，与亦西八思今河合。亦西八思今河源自铁豹岭之北，正北流凡五百余里，与黄河合。雪山以西，人鲜少，吐番部落多处山南。山不穹峻，水亦散漫，兽有髦牛，野马、狼、狍、羱羊之类。其东，山益高，地益渐下，岸狭处，狐可越而过之。行五六日，有水西南来，名纳邻哈刺，河译言细黄河也。思本曰：哈剌河自白狗岭之北。水西北流五百余里，与黄河合。又两日，有水南来，名乞里马出河。二水合流入河。思本曰：自哈刺河与黄河合，正北流二百余里，过阿以伯站，折而西北流，经昆仑之北二百余里，与乞里马出河合。乞里马出河源自成、茂州之西北，岷山之北，水北流，即古当州境，正北流四百余里，折而西北流，又五百余里，与黄河合。 

　　河水北行，转西流，过雪山北，一向东北流，约行半月，至贵德州，地名必赤里，始有州治官府。州隶吐蕃等处慰司，司治河州。又四五日，至积石州，即后世所误认之小积石山，非《禹贡》导河之积石。五日，至河州安乡关。一日，至打罗坑。东北行一日，洮河水南来入河。思本曰：自乞里马出河与黄河合，又西北流，与鹏赞河合。折而西北流三百余里，又折而东北流，过西宁州、贵德州、马岭凡八百余里，与邈水合。又东北流，过土桥站古积石州来羌城、廓州构米站界都城凡五百余里，过河州与野庞河合。又东北流百余里，过踏白城银川坫，与湟水、浩亹河合。又东北流百余里，与洮河合。以上皆番地。 
</div>
    <div class="pagination">
<a href="新元史_page112.html">上一页</a><span>...</span><a href="新元史_page108.html">108</a><a href="新元史_page109.html">109</a><a href="新元史_page110.html">110</a><a href="新元史_page111.html">111</a><a href="新元史_page112.html">112</a><span class="current-page">113</span><a href="新元史_page114.html">114</a><a href="新元史_page115.html">115</a><a href="新元史_page116.html">116</a><a href="新元史_page117.html">117</a><a href="新元史_page118.html">118</a><span>...</span><a href="新元史_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
