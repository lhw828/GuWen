<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 34 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 34 页/共 38 页
  </h1>
  <div class="content">
   史记正义卷一百十五
　　唐　张守节　撰
　　朝鲜列传第五十五　　　　史记一百十五
　　朝鲜【朝仙二音括地志云髙骊都平襄城本汉乐浪郡王险城又古云朝鲜地也】王满者故燕人也自始全燕时尝畧属真番朝鲜为置吏筑鄣塞秦灭燕属辽东外儌汉兴为其逺难守复脩辽东故塞至浿水为界【地理志云浿水出辽东塞外西南至乐浪县西入海浿普大反】属燕燕王卢绾反入匈奴满亡命【命谓教令】聚党千余人魋结蛮夷服而东走出塞渡浿水居秦故空地上下鄣稍役属真番朝鲜蛮夷及故燕齐亡命者王之都王险防孝恵髙后时天下初定辽东太守即约满为外臣保塞外蛮夷无使盗边诸蛮夷君长欲入见天子勿得禁止以闻上许之以故满得兵威财物侵降其旁小邑真番临屯皆来服属方数千里【括地志云朝鲜髙骊貊东沃沮五国之地国东西千三百里南北二千里在京师东东至大海四百里北至营州界九百二十里南至新罗国六百里北至靺羯国千四百里】传子至孙右渠【其孙名也】所诱汉亡人滋多又未尝入见真番旁众国欲上书见天子又拥阏不通元封二年汉使涉何诱谕右渠终不肯表诏何去至界上临浿水使御刺杀送何者朝鲜禆王长【顔师古云长者禆王名也送何至浿水何因刺杀也按禆王及将士长恐顔非也】即渡驰入塞【入平州榆林闗也】遂归报天子曰杀朝鲜将上为其名美即不诘拜何为辽东东部都尉【地理志云辽东郡武次县东部都尉所理也】朝鲜怨何发兵袭攻杀何天子募罪人击朝鲜其秋遣楼船将军杨仆从齐浮渤海兵五万人左将军荀彘出辽东讨右渠右渠发兵距险左将军卒正多率辽东兵先纵败散多还走坐法斩楼船将军将齐兵七千人先至王险右渠城守窥知楼船军少即出城击楼船楼船军败散走将军杨仆失其众遁山中十余日稍求收散卒复聚左将军击朝鲜浿水西军未能破自前天子为两将未有利乃使卫山因兵威往谕右渠右渠见使者顿首谢愿降恐两将诈杀臣今见信节请服降遣太子入谢献马五千匹及馈军粮人众万余持兵方渡浿水使者及左将军疑其为变谓太子已服降宜命人毋持兵太子亦疑使者左将军诈杀之遂不渡浿水复引归山还报天子天子诛山左将军破浿水上军乃前至城下围其西北楼船亦往防居城南右渠遂坚守城数月未能下左将军素侍中幸将燕代卒悍乘胜军多骄楼船将齐卒入海固已多败亡其先与右渠战困辱亡卒卒皆恐将心慙其围右渠常持和节左将军急击之朝鲜大臣乃隂间使人私约降楼船往来言尚未肯决左将军数与楼船期战楼船欲急就其约不防左将军亦使人求间却降下朝鲜朝鲜不肯心附楼船以故两将不相能左将军心意楼船前有失军罪今与朝鲜私善而又不降疑其有反计未敢发天子曰将率不能前及使卫山谕降右渠右渠遣太子山使不能剸决与左将军计相误卒沮约今两将围城又乖异以故久不决使济南太守公孙遂往征之有便宜得以从事遂至左将军曰朝鲜当下乆矣不下者有状言楼船数期不防具以素所意告遂曰今如此不取恐为大害非独楼船又且与朝鲜共灭吾军遂亦以为然而以节召楼船将军入左将军营计事即命左将军麾下执捕楼船将军并其军以报天子天子诛遂左将军已并两军即急击朝鲜朝鲜相路人相韩隂尼谿相参将军王唊相与谋曰始欲降楼船楼船今执独左将军并将战益急恐不能与战王又不肯降隂唊路人皆亡降汉路人道死元封三年夏尼谿相参乃使人杀朝鲜王右渠来降王险城未下故右渠之大臣成已又反复攻吏左将军使右渠子长降相路人之子最告谕其民诛成已以故遂定朝鲜为四郡封参为澅清侯隂为荻苴侯唊为平州侯长为防侯最以父死颇有功为温阳侯左将军徴至坐争功相嫉乖计弃市楼船将军亦坐兵至列口当待左将军擅先纵失亡多当诛赎为庶人
　　太史公曰右渠负固国以絶祀涉何诬功为兵发首楼船将狭及难离咎悔失番禺乃反见疑荀彘争劳与遂皆诛两军俱辱将率莫侯矣














　　史记正义卷一百十五
&lt;史部,正史类,史记正义&gt;
　　钦定四库全书
　　史记正义卷一百十六
　　唐　张守节　撰
　　西南夷列传第五十六　　　史记一百十六
　　西南夷君长【在蜀之南】以什数夜郎最大【今卢州南大江南岸协州曲州本夜郎国】其西靡莫之属【在蜀南以下及西也靡非在姚州北去京西南四千九百三十五里即靡莫之夷】以什数滇最大【昆州郎州等本滇国去京西五千三百七十里也】自滇以北君长以什数卭都最大此皆魋结耕田有邑聚其外西自同师以东北至楪榆【上音檏檏泽在靡北百余里汉檏榆县在泽西益都靡非本桑榆生王国也】名为嶲昆明【嶲音髓今体州也昆明嶲州县葢南接昆明之地因名也】皆编发随畜迁徙【编步典反畜许反皆嶲昆明之俗也】毋常处毋君长地方可数千里自嶲以东北君长以什数徙筰都最大【徙音斯括地志云莋州本西蜀徼外曰猫羗嶲地理志云徙县也华阳国志雅州卭郲山本名卭莋山故卭人莋人界】自筰以东北君长以什数冉駹最大【括地志云蜀西徼外羗茂州冉州本冉駹国地也后汉书云冉駹其山有六夷七羗九蛮各有部落也】其俗或土著或移徙在蜀之西自冉駹以东北君长以什数白马最大【括地志云陇右成州武州皆白马氏其豪族杨氏居成州仇池山上】皆氐也此皆巴蜀西南外蛮夷也始楚威王时使将军庄蹻【其畧反郎州昆州即庄蹻所王】将兵循江上畧巴蜀黔中以西庄蹻者故楚庄王苗裔也蹻至滇池地方三百里【括地志云滇池泽在昆州晋宁县西南三十里其水源深广而更浅狭有似倒流故谓滇也】旁平地肥饶数千里以兵威定属楚欲归报防秦击夺楚巴黔中郡道塞不通因还以其众王滇变服从其俗以长之秦时常頞畧通五尺道【括地志云五尺道在郎州顔师古云其处险阨故道才广五尺如淳云道广五尺也】诸此国颇置吏焉十余嵗秦灭及汉兴皆弃此国而开蜀故徼巴蜀民或窃出商贾取其筰马僰僮【今益州南戎州北临大江古僰国】髦牛以此巴蜀殷富建元六年大行王恢击东越东越杀王郢以报恢因兵威使番阳令【番音婆】唐风指晓南越南越食蒙蜀枸酱防问所从求曰道西北防牱防牱江【崔浩云防牱击船也常氏华阳国志云楚顷襄王时遣庄蹻伐夜郎军至且兰椓船于岸而步战既灭夜郎以旦兰有椓船柯处仍改其名为防牱】广数里出番禺城下防归至长安问蜀贾人贾人曰独蜀出枸酱多持窃出市夜郎夜郎者临防牱江江广百余步足以行船南越以财物役属夜郎西至同师然亦不能臣使也蒙乃上书説上曰南越王黄屋左纛地东西万余里名为外臣实一州主也今以长沙豫章往水道多絶难行窃闻夜郎所有精兵可得十余万浮船防牱江出其不意此制越一竒也诚以汉之彊巴蜀之饶通夜郎道为置吏易甚上许之乃拜防为郎中将将千人食重万余人从巴蜀筰闗入遂见夜郎侯多同蒙厚赐喻以威徳约为置吏使其子为令夜郎旁小邑皆贪汉缯帛以为汉道险终不能有也乃且聴防约还报乃以为犍为郡发巴蜀卒治道自僰道指防牱江蜀人司马相如亦言西夷卭筰可置郡使相如以郎中将往喻皆如南夷为置一都尉十余县属蜀当是时巴蜀四郡通西南夷道戍转相饟数嵗道不通士罢饿离湿死者甚众西南夷又数反发兵兴击耗费无功上患之使公孙往视问焉还对言其不便及为御史大夫是时方筑朔方以据河逐胡因数言西南夷害可且罢専力事匈奴上罢西夷独置南夷夜郎两县一都尉稍令犍为自葆就【令犍为自葆守而渐修成其郡县也】及元狩元年博望侯张骞使大夏来言居大夏时见蜀布卭竹杖使问所从来曰从东南身毒国可数千里得蜀贾人市或闻卭西可二千里有身毒国骞因盛言大夏在汉西南慕中国患匈奴隔其道诚通蜀身毒国道便近有利无害于是天子乃令王然于栢始昌吕越人等使间出西夷西指求身毒国至滇滇王尝羌乃留为求道西十余辈嵗余皆闭昆明【昆明在今嶲州南昆县是也】莫能通身毒国滇王与汉使者言曰汉孰与我大及夜郎侯亦然以道不通故各自以为一州主不知汉广大使者还因盛言滇大国足事亲附天子注意焉及至南越反上使驰义侯因犍为发南夷兵且兰君恐逺行旁国虏其老弱乃与其众反杀使者及犍为太守汉乃发巴蜀罪人尝击南越者八校尉击破之防越已破汉八校尉不下即引兵还行诛头兰头兰常隔滇道者也已平头兰遂平南夷为防牱郡夜郎侯始倚南越南越已灭防还诛反者夜郎遂入朝上以为夜郎王南越破后及汉诛且兰卭君并杀筰侯冉駹皆振恐请臣置吏乃以卭都为越嶲郡筰都为沈犂郡冉駹为汶山郡广汉西白马为武都郡上使王然于以越破及诛南夷兵威风喻滇王入朝滇王者其众数万人其旁东北有劳靡莫皆同姓相扶未肯聴劳靡莫数侵犯使者吏卒元封二年天子发巴蜀兵击灭劳靡莫以兵临滇滇王始首善以故弗诛滇王离难西南夷举国降请置吏入朝于是以为益州郡赐滇王王印复长其民西南夷君长以百数独夜郎滇受王印滇小邑最宠焉
　　太史公曰楚之先岂有天禄哉在周为文王师封楚及周之衰地称五千里秦灭诸侯唯楚苗裔尚有滇王汉诛西南夷国多灭矣唯滇复为宠王然南夷之端见枸酱番禺大夏杖卭竹西夷后椾剽分二方
　　史记正义卷一百十六
　　钦定四库全书
　　史记正义卷一百十七
　　唐　张守节　撰
　　司马相如列传第五十七　史记一百十七
　　司马相如者蜀郡成都人也字长卿少时好读书学击劒故其亲名之曰犬子相如既学慕蔺相如之为人更名相如以赀为郎事孝景帝为武骑常侍非其好也防景帝不好辞赋是时梁孝王来朝从游说之士齐人邹阳淮隂枚乗吴荘忌夫子之徒相如见而说之因病免客游梁梁孝王令与诸生同舍相如得与诸生游士居数嵗乃着子虚之赋防梁孝王卒相如归而家贫无以自业素与临卭令王吉相善吉曰长卿久宦游不遂而来过我于是相如往舍都亭临邛令缪为恭敬日往朝相如相如初尚见之后称病使从者谢吉吉愈益谨肃临邛中多富人而卓王孙家僮八百人程郑亦数百人二人乃相谓曰令有贵客为具召之并召令令既至卓氏客以百数至日中谒司马长卿长卿谢病不能徃临卭令不敢尝食自往迎相如相如不得已彊往一坐尽倾酒酣临邛令前奏琴曰窃闻长卿好之愿防自娱相如辞谢为鼓一再行是时卓王孙有女文君新寡好音故相如缪与令相重而以琴心挑之相如之临邛従车骑雍容间雅是都及饮卓氏弄琴文君窃从戸窥之心恱而好之不得当也既罢相如乃使人重赐文君侍者通殷勤文君夜亡奔相如相如乃与驰归家居徒四壁立卓王孙大怒曰女至不材我不忍杀不分一钱也人或谓王孙王孙终不聴文君久之不乐曰长卿第俱如临邛从昆弟假贷犹足为生何至自苦如此相如与俱之临邛尽卖其车骑买一酒舍酤酒而令文君鑪相如身自着犊鼻禅与保庸杂作涤器于市中卓王孙闻而耻之为杜门不出昆弟诸公更谓王孙曰有一男两女所不足者非财也今文君已失身于司马长卿长卿故倦游虽贫其人材足依也且又令客独奈何相辱如此卓王孙不得已分予文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子游猎赋赋成奏之上许令尚书给笔札相如以子虚虚言也为楚称乌有先生者乌有此事也为齐难无是公者无是人也明天子之义故空借此三人为辞以推天子诸侯之苑囿其卒章归之于节俭因以风谏奏之天子天子大悦其辞曰楚使子虚使于齐齐王悉发境内之士备车骑之众与使者出田田罢子虚过诧乌有先生而无是公在焉坐定乌有先生问曰今日田乐乎子虚曰乐获多乎曰少然则何乐曰仆乐齐王之欲夸仆以车骑之众而仆对以云梦之事也曰可得闻乎子虚曰可王驾车千乗选徒万骑田于海濵列卒满泽罘罔弥山【説文云罘兎罟也今幡车罟也弥竟也】揜兎辚鹿射麋脚麟骛于盐浦割鲜染轮射中获多矜而自功顾谓仆曰楚亦有平原广泽游猎之地饶乐若此者乎楚王之猎何与寡人仆下车对曰臣楚国之鄙人也幸得宿卫十有余年时从出游游于后国览于有无然犹未能徧覩也又恶足以言其外泽者乎齐王曰虽然略以子之所闻见而言之仆对曰唯唯臣闻楚有七泽尝见其一未覩其余也臣之所见盖特其小小者耳名曰云梦云梦者方九百里其中有山焉其山则盘纡岪郁隆崇嵂崒岩参差日月蔽亏交错纠纷上干青云罢池陂陁下属江河其土则丹青赭垩雌黄白坿【药对曰雌黄出武都山谷与雄黄同山】锡碧金银【顔云锡青金也碧谓玉之青白色者也】众色燿照烂龙鳞其石则赤玉玫瑰琳瑉琨珸瑊玏厉瑌石武夫其东则有蕙圃衡兰芷若射干穹穷昌蒲江离麋芜诸蔗猼且其南则有平原广泽登降陁靡案衍坛曼縁以大江限以巫山其髙燥则生葴防苞荔薛莎青薠其卑湿则生藏莨蒹葭东蔷雕胡莲藕菰芦庵防轩芋众物居之不可胜图其西则有涌泉清池激水推移外发芙蓉蓤华内隐钜石白沙其中则有神蛟鼍瑇瑁【似觜觹甲有文出南海可以饰噐物也】鼈鼋其北则有隂林巨树楩柟豫章【按温活人云豫今之枕木也章今之樟木也二木生至七年枕樟乃可分别】桂椒【郭云桂似枇杷叶而大白花花而不着子藂生岩岭间无杂木冬夏常青按今诸寺有桂树叶若枇杞而小光静冬夏常青其皮不中食盖二色桂树】木兰【广雅云似桂皮辛可食叶冬夏常似冬其实如小甘辛美南人以为梅也】蘗离朱杨樝梸梬栗橘柚芬芳【小曰橘大曰柚树有刺冬不凋叶青花白子黄亦二树相似非橙也】其上则有赤猨蠷蝚【蠷蠷劬蝚蝚柔皆猿猴类】鹓鶵孔鸾腾逺射干其下则有白虎豹蟃蜒防兕象野犀【兕状如水牛象大兽长鼻牙长一丈俗呼为江猨犀头似猨一角在额汉书无此一句】穷竒獌狿于是乃使专诸之伦手格此兽楚王乃驾驯驳之驷乗雕玉之舆靡鱼须之桡旃曵明月之珠旗建干将之雄防左乌噑之雕弓右夏服之劲箭阳子骖乗纎阿为御案节未舒即陵狡兽辚卭卭蹵距虚轶野马而騊駼乗遗风而射游骐儵防凄浰靁动熛至星流霆击弓不虚发中必决眦洞胷逹腋絶乎心系获若雨兽揜草蔽地于是楚王乃弭节裴回翺翔容与览乎隂林观壮士之暴怒与猛兽之恐惧徼受诎殚睹众物之变态于是郑女曼姬【文颖云郑国出好女曼者其色理防泽也如淳云郑女夏姬也防姬楚武王夫人邓】被阿锡【按东阿出缯也】榆纻缟【榆曵也韦云纻之色若缟也顔云纻织纻也缟鲜支也】杂纎罗雾縠襞积褰绉纡徐委曲郁桡谿谷衯衯裶裶【上芳云反下方非反】扬袘防削蜚纎垂髾扶与猗靡【与音余猗于绮反谓郑女防姬侍从王者扶其车舆而猗靡】噏呷萃蔡【呷火甲反萃音翠蔡千贿反】下摩兰蕙上拂羽盖错翡翠之威蕤缪绕玉绥【顔云下靡兰蕙谓垂髾也上拂羽盖谓飞襳也玉绥以玉饰绥也言飞襳垂髾错杂翡翠之旌幡或绕玉绥也张揖云翡翠大小一如雀雄赤曰翡雌青曰翠博物志云翡身通黒唯胸前背上翼后有赤毛翠身通青黄唯六翮上毛长寸余青其飞则羽鸣翠翡翠翡然因以为名也】缥乎忽忽若神仙之仿佛【佛言似神仙也战国防云郑之美女粉白黛黑而立于衢不知者谓之神仙】于是乃相与獠于蕙圃媻勃窣上金隄揜翡翠射鵕防防矰出纎缴施弋白鹄连驾鵞【鹄水鸟也驾鵞连谓兼获也抱朴子云千嵗之鹄纯白能登于木】双鸧下鹤加【司马彪云鸧似鴈而黒亦呼为鸧括韩诗外传云胎生也相鹤经云鹤寿二百六十嵗则色纯黑按弋双鸧既下人加鸟之上也】怠而后发游于清池浮文鹢杨桂枻张翠帷建羽盖罔瑇瑁钧紫贝【毛诗虫鱼防云贝水之介虫大者蚢音下郎反小者为贝其白质如玉紫防为文皆成行列当大者径一尺小者七八寸今九真趾以为杯盘实物也货殖传云贝寳是】摐金鼓吹鸣籁榜人歌声流喝水虫骇波鸿沸涌泉起奔扬会礧石相击硠硠礚礚若靁霆之声闻乎数百里之外将息獠者击灵鼓起烽燧车案行骑就队纚乎淫淫班乎裔裔于是楚王乃登阳云之台泊乎无为澹乎自持勺药之和具而后御之不若大王终日驰骋而不下舆脟割轮淬自以为娱臣窃观之齐殆不如于是王黙然无以应仆也乌有先生曰是何言之过也足下不逺千里来况齐国王悉发境内之士而备车骑之众以出田乃欲戮力致获以娱左右也何名为夸哉问楚地之有无者愿闻大国之风烈先生之余论也今足下不称楚王之徳厚而盛推云梦以为髙奢言淫乐而显侈靡窃为足下不取也必若所言固非楚国之美也有而言之是章君之恶无而言之是害足下之信章君之恶而伤私义二者无一可而先生行之必且轻于齐而累于楚矣且齐东有巨海南有琅邪【山名在密州东南百三十里琅耶台在山上】观乎成山【封禅书云成山斗入海言上山观也括地志云成山在莱州文登县东北百八十里也】射乎之罘【括地志云罘山在莱州文登县西北百九十里言射猎其上也罘音浮】浮勃澥游孟诸【周礼职方氏青州薮曰望诸郑云望诸孟猪也】邪与肃慎为邻【邪谓东北接之括地志云靺鞨国古肃慎也亦曰挹搂在京东北八千四百里南去扶余千五百里东及北名大海也】右以汤谷为界【言右者北向天子也海外经云汤谷在黒齿北上有扶桑木水中日月所落张揖云日所出也许慎云热如汤】秋田乎青丘【服防云青丘国东海东三里郭云青丘山名上有田亦有国出九尾狐在海东】吞若云梦者八九其于胷中曾不蔕芥若乃俶傥瑰伟异方殊类珍怪鸟兽万端鳞萃充仞其中者不可胜记禹不能名契不能计【禹为尧司空辨九州土地山川草木禽兽契为司徒敷五教主四方防计言二人犹不能名计其数】然在诸侯之位不敢言游戱之乐苑囿之大先生又见客是以王辞而不能复何为无用应哉无是公听然而笑曰楚则失矣齐亦未为得也夫使诸侯纳贡者非为财币所以述职也封疆画界者非为守御所以禁淫也今齐列为东藩而外私肃慎捐国逾限越海而田其于义故未可也且二君之论不务明君臣之义而正诸侯之礼徒事争游猎之乐苑囿之大欲以奢侈相胜荒淫相越此不可以名发誉而适足以贬君自损也且夫齐楚之事又焉足道邪君未睹夫巨丽也独不闻天子之上林乎左苍梧右西极【文颍云苍梧郡属交州在长安东南故言左尔雅云西至于豳国为极在长安西故言右】丹水更其南紫渊径其北【山海经云紫渊水出根耆之山西流注河文颍云西河谷罗县有紫泽其水紫色注亦紫在县北于长安为北】终始霸浐出入泾渭酆鄗潦潏纡余委蛇经营乎其内荡荡兮八川分流相背而异态东西南北驰骛徃来出乎椒丘之阙行乎洲淤之浦径乎桂林之中过乎泱莾之野汨乎浑流顺阿而下赴隘陜之口触穹石激堆埼沸乎暴怒汹涌滂防滭浡滵汨【毕渤密三音汨于笔反】湢测泌瀄横流逆折转腾潎洌澎濞沆瀣【澎音彭反濞普秘反沆胡朗反溉胡代反】穹隆云挠蛇灗胶戾【蜿音婉蝉音善】逾波趋浥莅莅下瀬批岩壅【批白结反壧岩司马彪云批反击也壅曲隈也】犇扬滞沛临坻注壑【坻音遟坻水中沙微起出水者也尔雅云水阯曰坻壑墟也】瀺灂霣坠【霣音陨隧直类反】湛湛隠隠砰磅訇礚【砰披萌反磅蒲黄反訇呼宏反溢苦盖反皆水流鼓怒之声也】潏潏淈淈湁潗鼎沸驰波跳沬汨防漂疾悠逺长懐【放散貎也】寂漻无声肆乎永归然后灏溔潢漾【晃飬二音郭云皆水无涯际也】安翔徐徊翯乎滈滈东注太湖【太湖在苏州西南】衍溢陂池于是乎蛟龙赤螭【螭丑知反文颍云龙子为螭张揖曰雌龙也二説皆非广雅云有角曰虬无角曰螭按虬皆龙类而非龙】防防螹离【防古邓反防末邓反李竒云周洛曰鲔蜀曰防防出巩山宂中三月遡河上能度龙门之限则为龙矣】鰅鳙鰬魠禺禺鱋魶揵鳍擢尾振鳞奋翼潜处于深岩鱼鼈讙声万物众伙明月珠子玓瓅江靡【揵音干鳍音祁揵举也鳍者鱼背上□也】蜀石黄碝水玉磊砢磷磷烂烂采色澔旰丛积乎其中鸿鹄鹔鸨防鸀鳿【鸀鳿烛玉二音郭云似鸭而大长鵛赤紫绀色辟水毒生子在深谷间中若时有雨鸭雌者生子善鬬江东呼为烛玉】防目【郭云交青似鳬而脚髙有毛冠辟火灾】烦骛鷛防防鸬羣浮乎其上泛淫泛滥随风澹淡与波摇荡掩薄草渚【掩覆也薄依也言或依草渚而逰戏也】唼喋菁藻【唼防甲反喋文甲反鸟食之声也】咀嚼蓤藕于是乎崇山巃嵸崔巍嵳峩【巃力孔反嵸子孔反崔在回反巍五回反郭云皆峻貎】深林钜木崭岩防嵳【崭音咸又仕衔反防音楚林反嵳楚宜反顔云崭岩尖鋭貌防嵳不齐也】九嵏嶻嶭南山峩峩【嵏子公反嶻才切及嶭五结反】岩陀甗锜嶊崣崫崎振谿通谷蹇产沟渎谽呀豁閜陵别岛【髙平曰陆大陆曰阜大阜曰陵水中山曰岛】崴磈嵔瘣【崴于鬼反磈鱼鬼反嵔鸟罪反瘣胡罪反皆髙峻貌】丘墟崫【虚音墟崫口忽反又口罪反力罪反皆堆垄不平貌】隠辚郁【音律郭云皆其形势也】登防施靡【郭云施靡犹连延】陂池貏豸沇溶淫鬻【溶音容鬻音育张云水流谿谷之间】散涣夷陆亭臯千里靡不被筑掩以緑蕙【张云緑王蒭也蕙薰草也顔云緑蕙言蕙草色緑耳非王蒭也尔雅云叶一名王蒭】被以江离糅以蘪芜【糅女又反】杂以流夷专结缕櫕戾莎掲车衡兰槀本射干茈姜蘘荷【蘘人羊反柯根旁生笋若芙蓉可以为葅又治虫毒也】葴橙若荪鲜枝黄砾蒋芧青薠布获闳泽延曼太原丽靡广衍应风披靡吐芳扬烈郁郁斐斐众香发越肹蠁布冩防瞹苾勃【暗暧奄爱二音皆芳香之盛也诗云苾苾芬芬气也】于是乎周览泛观瞠盼轧沕芒芒恍忽视之无端察之无崖日出东沼入于西陂其南则隆冬生长踊水跃波兽则旄獏犛沈牛麈麋【麈似鹿而大按麋似水牛】赤首圜题穷竒象犀其北则盛夏含冻裂地涉氷揭河兽则麒驎角騊駼橐駞蛩蛩驒騱駃騠驴骡【騊駼桃徒二音橐音托驼徒河反蛩音其恭反騱顚奚二音駃騠决啼】于是乎离宫别馆弥山跨谷【弥满也跨犹骑也言宫馆满山又跨谿谷也】髙廊四注重坐曲阁华榱璧珰辇道纚属歩櫩周流长途中宿夷嵏筑堂累台増成岩穾洞房俛杳眇而无见仰攀橑而扪天奔星更于闺闼宛虹拖于楯轩【拖音徒我反顔云宛虹屈曲之虹拖谓中加于上也楯轩之阑板也言室宇之髙故星虹得经加之】青蚪蚴蟉于东箱【蚴一糺反蟉力糺反】象舆婉蝉于西清【婉蝉宛善二音顔云蚴蟉婉蝉皆行动之貎也】灵圉燕于间观偓佺之伦暴于南荣醴泉涌于清室通川过乎中庭槃石祳崖嵚岩倚倾嵳峩磼礏刻削峥嵘【郭云言自然若雕刻也】玫瑰碧琳瑚丛生【郭云瑚生水底石边大者树髙三尺余枝格交错无有叶】瑉玉旁唐璸斒文鳞赤瑕驳荦杂臿其间垂绥琬琰和氏出焉于是乎卢橘夏孰黄甘橙楱枇杷橪柿楟防厚朴梬枣杨梅樱桃蒲陶隠夫郁棣榙荔枝罗乎后宫列乎北园防丘陵下平原杨翠叶杌紫茎发红华秀朱荥煌煌扈扈照曜钜野沙棠栎槠华汜檘栌留落胥余仁频并闾搀檀木兰豫章女贞长千仞大连抱夸条直畅实叶葰茂攅立丛倚连卷累佹崔错癹骩吭衡閜砢垂条扶于落英幡纚纷容萧参旖旎从风浏莅芔吸盖象金石之声【金钟石磬】管籥之音【广雅云象箎长一尺围一寸有六孔无底籥谓之笛有七孔説文云籥三孔籁也】柴池茈虒旋环后宫杂遝累辑被山縁谷循阪下隰视之无端究之无穷于是猿素雌蜼蠼飞鸓蛭蜩蠗蝚螹胡豰蛫栖息乎其间长啸哀鸣翩幡互经【郭云互经互相经过】夭蟜枝格偃蹇抄顚【夭音妖蟜音矫抄音弭召反郭云皆猨猴在树共戏恣态也夭蟜频申也】于是乎隃絶梁【张云絶梁防桥也郭云梁厚石絶水也】腾殊榛【榛仕斤反尔雅云木藂生为榛也殊异也】捷垂条【捷音才业反张云捷特悬垂之条】踔稀间牢落陆离烂曼逺迁【郭云奔走崩腾走也顔云言其聚散不常杂乱移徙】若比辈者数千百处嬉游往来宫宿馆客庖厨不徙后宫不移【説文云庖厨屋郑元注周礼云庖言也苞褁肉曰苞苴也后宫内人也言宫馆各自有】　百官备具于是乎背秋渉冬天子校猎乗镂象六玉虬拖蜺旌【拖音徒可反张云折毛羽染以五采缀以缕为旌有似虹蜺气】靡云旗【张云畵能于于旌似云气也】前皮轩后道游孙叔奉辔卫公骖乗扈从横行出乎四校之中鼓严簿纵僚者江河为阹泰山为橹车骑靁起隠天动地先后陆离离散别追淫淫裔裔縁陵流泽云布雨施生貔豹豺狼【击也杜林云豺似貊白色説文云狼爪】手熊罴【张云熊人身人足黒色罴大于熊黄白色皆能攀沿上髙树冬至入穴而蛰沿春而出也】足野羊防鹖苏袴白虎被豳文跨野马陵三嵏之危下碛歴之坻【坻音遟碛厯浅水中沙石也坻水中髙处言猎人下此也】俓陖赴险越壑厉水推蜚廉弄解豸格瑕蛤鋋猛氏罥騕褭射封豕箭不茍害解脰防脑弓不虚发应声而倒于是乎乗舆弥节裴回翺翔往来睨部曲之进退览将率之变态然后浸潭促节儵夐逺去流离轻禽蹵履狡兽轊白鹿捷狡兎【轊音卫抱朴子云白鹿寿千嵗满五百嵗色纯白也晋徴详记云白鹿色若霜不与他鹿为羣】轶赤电遗光耀追怪物出宇宙【恠物谓游枭飞虡也张云天地四方曰宇往古来今曰宙许慎云宙舟舆所极也按许説宙是也】弯繁弱【上乌繁反文颍云弯牵也繁弱夏后氏良弓名左传云分鲁公以夏后之璜封父之繁弱】满白羽【文颍云引弓尽箭镝为满以白羽羽箭故云白羽也】射游防栎蜚虡择肉后发先中命处矢分艺殪仆然后杨节而上浮陵惊风歴骇飚【上音必遥反小雅云扶暴风従下升上故曰飚】乗虚无与神俱【张云虚旡寥廊与元通灵言其所乗气之髙故能出飞鸟之上而与神俱也】辚鹤乱昆
　　鸡【辚音鹤二百六十嵗则浅黑色也】遒孔鸾促鵔鸃拂鹥鸟捎鳯皇捷鸳鶵掩焦明【按长喙踈翼覔尾非幽闲不集非珍物不食】道尽涂殚廻车而还招揺乎襄羊防集乎北纮率乎直指闇乎反郷蹷石阙歴封峦过防鹊望露寒下棠梨息宜春【括地志云宜春宫在应州万年西南三十里】西驰宣曲濯鹢牛首登龙台掩细柳【郭云观名在昆明南柳市】观士大夫之勤略钧獠者之所得获观徒车之所辚轹【辚践也轹辗也】乗骑之所蹂若人民之所蹈与其穷极倦惊惮慴伏不被创刃而死者佗佗籍籍塡坑满谷揜平弥泽于是乎游戏懈怠置酒乎昊天之台张乐乎轇輵之宇撞千石之钟立万石之钜建翠华之旗树灵鼍之鼓奏陶唐氏之舞聴葛天氏之歌千人唱万人和山陵为之震动川谷为之荡波巴俞宋蔡淮南于遮文成顚歌族举递奏金鼓迭起铿鎗铛洞心骇耳荆吴郑卫之声韶防武象之乐隂淫案衍之音鄢郢缤纷激楚结风俳优侏儒狄鞮之倡所以娱耳目而乐心意者丽靡烂漫于前靡曼美色于后若夫青琴宓妃之徒絶殊离俗妖冶都靓庄刻饬便嬛婥约柔桡嬛嬛娬媚姌嫋抴独之防袘眇阎易以戍削媥姺徶防【媥白服反姺音先徶音白结反俏音屑】与世殊服芬香沤郁酷烈淑郁皓齿粲烂宜笑的皪长眉连娟微睇緜藐色授魂与心愉于侧于是酒中乐酣天子芒然而思似若有亡曰嗟乎此泰奢侈朕以览聴余间无事弃日顺天道以杀伐时休息于此恐后世靡丽遂往而不反非所以为继嗣创业垂统也于是乃解酒罢猎而命有司曰地可以垦辟悉为农郊以赡萌隤墙塡使山泽之民得至焉实陂池而勿禁【实满也言人满陂池任采捕所取也】虚宫观而勿仞【仞音刃亦满也言离宫别馆勿令人居上并废罢也】发仓廪以振贫穷补不足恤鳏寡存孤独出徳号省刑罚改制度易服色更正朔与天下为始于是歴吉日以齐戒袭朝衣乗法驾建华旗鸣玉鸾游乎六艺之囿【六艺云言田猎讫则遍游六艺而疾驱于仁义之道也】骛乎仁义之涂览观春秋之林射狸首兼驺虞弋鹤建干戚载云防揜羣雅悲伐檀乐乐胥修容乎礼园【礼所以自修饰整威仪也】翺翔于书圃【尚书所以明帝王君臣之道也】述易道【易所以絜静微妙上辨二仪隂阳中知人事下明地理也言田猎乃射讫又厯渉六经之要也】放怪兽【张云苑中竒怪之兽不伏猎也】登明堂坐清庙【明堂有五帝庙故言清庙王者朝侯之处】恣羣臣奏得失四海之内靡不受获【言天下之人无不受恩惠】于斯之时天下大説向风而聴随流而化喟然兴道而迁义刑错而不用徳隆乎三皇功羡于五帝若此故猎乃可喜也若夫终日暴露驰骋劳神苦形罢车马之用抏士卒之精费府库之财而无徳厚之恩务在独乐不顾众庶忘国家之政而贪雉兎之获则仁者不由也从此观之齐楚之事岂不哀哉地方不过千里而囿居九百是草木不得垦辟而民无所食也夫以诸侯之细而乐万乗之所侈仆恐百姓之被其尤也于是二子愀然改容超若自失逡廵避席曰鄙人固陋不知忌讳乃今日见教谨闻命矣赋奏天子以为郎无是公言天子上林广大山谷水泉万物及子虚言楚云梦所有甚众侈靡过其实且非义理所尚故删取其要归正道而论之相如为郎数嵗防唐蒙使略通夜郎西僰中发巴蜀吏卒千人郡又多为发转漕万余人用兴法诛其渠帅巴蜀民大惊恐上闻之乃使相如责唐蒙因喻告巴蜀民以非上意檄曰告巴蜀太守蛮夷自擅不讨之日久矣时侵犯边境劳士大夫陛下即位存抚天下辑安中国然后兴师出兵北征匃奴单于怖骇交臂受事诎膝请和康居西域重译请朝稽首来享移师东指闽越相诛右吊番禺太子入朝南夷之君西僰之长常效贡职不敢怠堕延颈举踵喁喁然【喁五恭反口向上也】皆争归义欲为臣妾道里辽逺山川阻深不能自致夫不顺者已诛而为善者未赏故遣中郎将往賔之发巴蜀士民各五百人以奉币帛卫使者不然靡有兵革之事战闘之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫边郡之士闻举燧燔皆摄弓而驰荷兵而走流汗相属唯恐居后触白刃冒流矢义不反顾计不旋踵人懐怒心如报私雠彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析珪而爵位为通侯居列东第终则遗显号于后世土地于子孙行事甚忠敬居位甚安佚名声施于无穷功烈着而不灭是以贤人君子肝脑涂中原膏液润野草而不辞也今奉币役至南夷即自贼杀或亡逃抵诛身死无名谥为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨也寡亷鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓喻百姓以发卒之事因数之以不忠死亡之罪让三老孝弟以不教诲之过方今田时重烦百姓已亲见近县恐逺所谿谷山泽之民不徧闻檄到亟下县道使咸知陛下之意唯毋忽也相如还报唐蒙已略通夜郎因通西南夷道发巴蜀广汉卒作者数万人治道二嵗道不成士卒多物故费以巨万计蜀民及汉用事者多言其不便是时卭筰之君长闻南夷与汉通得赏赐多多欲愿为内臣妾请吏比南夷天子问相如相如曰卭筰冉駹者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节徃使副使王然于壷充国吕越人驰四乗之因巴蜀吏币物以赂西夷至蜀蜀太守以下郊迎县令负弩矢先驱蜀人以为宠于是卓王孙临卭诸公皆因门下献牛酒以交驩卓王孙喟然而叹自以得使女尚司马长卿晩而厚分与其女财与男等同司马长卿便略定西夷卭筰冉駹斯榆之君皆请为内臣除边闗闗益斥西至沬若水南至防牱为徼通零闗道桥孙水以通卭都还报天子天子大説相如使时蜀长老多言通西南夷不为用唯大臣亦以为然相如欲谏业已建之不敢乃著书籍以蜀父老为辞而已诘难之以风天子且因宣其使指令百姓知天子之意其辞曰汉兴七十有八载徳茂存乎六世【髙祖惠帝髙后孝文孝景孝武】威武纷纭湛恩汪濊羣生澍濡洋溢乎方外于是乃命使西征随流而攘风之所被罔不披靡因朝冉从駹定筰存卭略斯榆举苞满结轨还辕东郷将报至于蜀都耆老大夫荐绅先生之徒二十有七人俨然造焉辞毕因进曰盖闻天子之于夷狄也其义覊縻勿絶而已今罢三郡之士通夜郎之涂三年于兹而功不竟士卒劳倦万民不赡今又接以西夷百姓力屈恐不能卒业此亦使者之累也窃为左右患之且夫卭筰西僰之与中国并也歴年兹多不可记已仁者不以徳来彊者不以力并意者其殆不可乎今割齐民以附夷狄弊所恃以事无用鄙人固陋不识所谓使者曰乌谓此邪必若所云则是蜀不变服而巴不化俗也余尚恶闻若説然斯事体大固非观者之所觏也余之行急其详不可得闻已请为大夫粗陈其略盖世必有非常之人然后有非常之事有非常之事然后有非常之功非常者固常之所异也故曰非常之原黎民惧焉及臻厥成天下晏如也昔者鸿水浡出汜滥衍溢民人登降移徙陭防而不安夏后氏戚之乃堙鸿水决江防河漉沈赡菑东归之于海而天下永寕当斯之勤岂唯民哉心烦于虑而身亲其劳躬胝无胈肤不生毛故休烈显乎无穷声称浃乎于兹且夫贤君之践位也岂特委握拘文牵俗循诵习当世取説云尔哉必将崇论闳议创业垂统为万世规故驰骛乎兼容并包而勤思乎参天贰地且诗不云乎普天之下莫匪王土率土之濵莫非王臣是以六合之内八方之外浸浔衍溢懐生之物有不浸润于泽者贤君耻之今封彊之内冠带之伦咸获嘉祉靡有阙遗矣而夷狄殊俗之国辽絶异党之地舟舆不通人迹罕至政教未加流风犹微内之则犯义侵礼于边境外之则邪行横作放弑其上君臣易位尊卑失序父兄不辜防孤为奴系累号泣内向而怨曰盖闻中国有至仁焉徳洋而恩普物靡不得其所今独曷为遗已举踵思慕若枯旱之望雨盭夫为之垂涕况乎上圣又恶能已故北出师以讨彊胡南驰使以诮劲越四面风徳二方之君鳞集仰流愿得受号者以亿计故乃闗沫若徼防牱镂零山梁孙原创道徳之涂垂仁义之统将愽恩广施逺抚长驾使防逖不闭阻深闇昧得耀乎光明以偃甲兵于此而息诛伐于彼遐迩一体中外提福不亦康乎夫拯民于沈溺奉至尊之休徳反衰世之陵遟继周氏之絶业斯乃天子之急务也百姓虽劳又恶可以已哉且夫王事固未有不始于忧勤而终于佚乐者也然则受命之符合在于此矣方将増泰山之封加梁父之事鸣和鸾扬乐颂上咸五下登三观者未睹指聴者未闻音犹鹪明已翔乎寥廓而罗者犹视乎薮泽悲夫于是诸大夫芒然丧其所懐来而失厥所以进喟然并称曰允哉汉徳此鄙人之所愿闻也百姓虽怠请以身先之敞罔靡徙因迁延而辞避其后人有上书言相如使时受金失官居嵗余复召为郎相如口吃而善著书常有消渴疾与卓氏婚饶于财其进仕宦未尝肯与公卿国家之事称病间居不慕官爵常从上至长杨猎【括地志云秦长杨宫在雍州盭屋县东南三里上起以宫内有长杨树以为名】是时天子方好自击熊彘驰逐野兽相如上防谏之其辞曰臣闻物有同类而殊能者故力称乌获捷言庆忌勇期贲育【贲音奔贲古之勇士水行不避蛟龙陆行不避豺狼发怒吐气声音动天夏育亦古之猛士也】臣之愚窃以为人诚有之兽亦宜然今陛下好陵阻险射猛兽卒然遇轶材之兽骇不存之地犯属车之清尘舆不及还辕人不暇施巧虽有乌获逄蒙之伎力不得用枯木朽株尽为害矣是胡越起于毂下而羌夷接轸也岂不殆哉虽万全无患然本非天子之所宜近也且夫清道而后行中路而后驰犹时有衘橛之变而况渉乎蓬蒿驰乎丘坟前有利兽之乐而内无存变之意其为祸也不亦难矣夫轻万乗之重不以为安而乐出于万有一危之涂以为娱臣窃为陛下不取也盖明者逺见于未萌而智者避危于无形祸固多藏于隐微而发于人之所忽者也故鄙谚曰家累千金者坐不垂堂此言虽小可以喻大臣愿陛下之留意幸察上善之还过宜春宫【括地志云秦宜春宫在雍州万年县西南三十里宜春苑在宫之东社之南始皇本纪云葬二世社南宜春苑中按今宜春宫见二世陵故作赋以哀也】相如奏赋以哀二世行失也其辞曰登陂阤之长阪兮坌入曾宫之嵳峩临曲江之隑州兮望南山之参差岩岩深山之谾谾兮通谷兮谽汨淢噏习以永逝兮注平臯之广衍观众树之塕薆兮览竹林之榛榛东驰土山兮北揭石瀬弥节容与兮歴吊二世持身不谨兮亡国失势信谗不寤兮宗庙灭絶呜呼哀哉操行之不得兮坟墓芜秽而不修兮魂无归而不食夐邈絶而不齐兮弥乆逺而愈佅精罔阆而飞扬兮拾九天而永逝呜呼哀哉相如拜为孝文园令天子既美子虚之事相如见上好僊道因曰上林之事未足美也尚有靡者臣尝为大人赋未就请具而奏之相如以为列僊之传居山泽间形容甚臞此非帝王之僊意也乃遂就大人赋其辞曰世有大人兮在于中州宅弥万里兮曾不足以少留悲世俗之迫隘兮朅轻举而逺游垂綘幡之素蜺兮载云气而上浮建格泽之长竿兮緫光耀之采旄垂旬始以为惨兮抴彗星而为髾掉指挢以偃蹇兮又旖旎以招揺揽搀抢以为旌兮【天官书云天搀长四尺末鋭天抢长数丈两头鋭其形类彗也】靡屈虹而为绸红杳渺以昡湣兮焱风涌而云浮驾应龙象舆之蠖略逶丽兮骖赤螭青蚪之蟉蜿蜒低卬夭蟜据以骄骜兮诎折隆穷躩以连卷沛艾﨣螑仡以佁儗兮放散畔岸骧以孱顔跮踱輵辖容以委丽兮绸缪偃蹇怵防以梁倚纠蓼呌奡蹋以艐路兮蔑蒙踊跃腾而狂趡莅飒卉翕熛至电过兮焕然雾除霍然云消邪絶少阳而登太隂兮与眞人乎相求互折窈窕以右转兮横厉飞泉以正东【厉渡也张云泉飞谷也在昆仑山西南】悉徴灵圉而选之兮部乗众神于瑶光使五帝先导兮【遵导应云五帝五时干太皓之属也】反太一而从陵阳【天官书云中官天极星其一明者太一常居也列仙传云子明于沛铚县旋溪钓得白龙放之后白龙来迎子明去止陵阳山上百余年遂得仙也】左冥而右含靁兮前陆离而后潏湟厮征北侨而役羡门兮【张云羡门碣石山上仙人羡门髙也】属歧伯使尚方祝融惊而跸御兮【张云祝融南方炎帝之佐也兽身人而乗两龙应火正也火正祝融警跸清氛气也】清雰气而后行屯余车其万乗兮綷云盖而树华旗使勾芒其将行兮【张云勾芒东方青帝之佐也鸟身人面乗两龙顔云将行领从者也】吾欲往乎南嬉歴唐尧于崇山兮过虞舜于九疑【张云崇山狄山也海外经云狄山帝尧葬其阳九疑山零陵营道县舜所葬处上】纷湛湛其差错兮杂还胶葛以方驰骚扰苁其相纷挐兮滂濞泱轧洒以林离鑚罗列聚丛以茏茸兮衍曼流烂坛以陆离径入靁室之砰磷郁律兮洞出鬼谷之崫礨嵬防【崫口骨反礨音力罪反嵬音乌廻反防音回张云崫礨嵬防不平也】徧览八纮而观四荒兮朅渡九江而越五河【顔云五色之河也仙云紫碧綘青黄之河也】经营炎火而浮弱水兮【姚丞云大荒西经云昆仑之岳其外有炎火之山投物辄物然括地志云弱水冇二原俱出女国北阿傉逹山南流会于国北又南歴国北车去一里深丈余阔六十歩非乗舟不可济流入海阿傉逹山一名昆仑山其主为主在雍州西南一万五千三百七十里又云弱水在甘州张掖县南山下也】杭絶浮渚而渉流沙奄息緫极汜泾水嬉兮使灵娲鼓瑟而舞冯夷【姓冯名夷以庚日溺死河常以庚日好溺死人】时若薆薆将混浊兮召屏翳【应云屏翳天神使也韦云雷师也】诛风伯【张云风伯字飞廉】而刑雨师【沙州有雨师祠】西望昆崘之轧【张云海内经云昆仑去中国五万里天帝之下都也其山广袤百里髙八万仞増城九重面九井以玉为槛旁有五门开明兽守之括地志云在昆仑肃州酒泉县南八十里十六国秦云后魏昭成帝建十年凉张骏酒泉大守马岌上言酒泉南山即昆仑之体周穆王见西王母乐而忘归即谓此山有石室王母堂珠玑镂饰焕若神宫又刚丹西河名云弱水禹贡昆仑在临差之西即此明矣括地志云又阿傉建山亦名建山逹山亦名昆仑山恒河出其南吐师子口经天笁入逹山妫水今名为浒海出书于西何北隅吐马口经安息大夏国入西海黄海出东北隅吐牛口东北流经滥泽潜出大积石山至华山北东入海其三河去山入海各三万里此谓大昆仑肃州谓小昆仑也禹本纪云河出昆仑二千五百余里日月所相隐避为光明也】沕洸忽兮直径驰乎三危【括地志云三危山在沙州东南三十里】排阊阖而入帝宫兮【韦云阊阖大门也淮南子曰西方曰西极之山阊阖之门】载玉女而与之归【张云玉女青要乗弋等也】舒阆风而揺集兮【张云阆风在昆仑阊阖之中楚辞云登阆风而渫马也】亢乌腾而一止低回隂山翔以纡曲兮【张云隂山在大昆仑西二千七百里】吾乃今目睹西王母皬然白首【张云西王母其状如人豹尾虎齿蓬鬓皬然白首石城金穴居其中】载胜而穴处兮【顔云胜代妇人首饰也汉代谓之华胜也】亦幸有三足乌为之使【张云三足乌青鸟也主为西王母取食在昆墟之北】必长生若此而不死兮虽济万世不足以喜回车朅来兮絶道不周防食幽都呼吸沆瀣飱朝霞兮噍咀芝英兮叽琼华嬐侵浔而髙纵兮纷鸿涌而上厉贯列缺之倒景兮渉丰隆之滂沛【张云丰崇云师也淮南子云季春三月丰崇乃出以将雨接丰崇将云雨故云滂沛】驰游道而脩降兮【游游车也道道车也脩长也降下也】骛遗雾而逺逝迫区中之隘陜兮舒节出乎北垠遗屯骑于阙兮轶先驱于寒门下峥嵘而无地兮上寥廓而无天视眠而无见兮聴惝恍而无闻乗虚无而上假兮超无友而独存相如既奏大人之颂天子大説飘飘有凌云之气似游天地之间意相如既病免家居茂陵天子曰司马相如病甚可徃从悉取其书若不然后失之矣使所忠往【姓所名忠也风俗通姓氏云汉书有谏大夫所忠氏】而相如已死家无书问其妻对曰长卿固未尝有书也时时著书人又取去即空居长卿未死时为一卷书曰有使者来求书奏之无他书其遗札书言封禅事奏所忠忠奏其书天子异之其书曰伊上古之初肇自昊穹兮生民歴撰列辟以迄于秦率迩者踵武逖聴者风声纷纶葳蕤堙灭而不称者不可胜数也续韶夏崇号谥略可道者七十有二君罔若淑而不昌畴逆失而能存轩辕之前遐哉邈乎其详不可得闻也五三六经载籍之维见可观也书曰元首明哉股肱良哉因斯以谈君莫盛于唐尧臣莫贤于后稷后稷创业于唐公刘发迹于西戎文王改制爰周郅隆大行越成而后陵夷裒微千载无声岂不善始善终哉然无异端慎所由于前谨遗教于后耳故轨迹夷易易遵也湛恩蒙涌易丰也宪度着明易则也垂统理顺易继也是以业隆于繦褓而崇冠于二后揆厥所元终都攸卒未有殊尤絶迹可考于今者也然犹蹑梁父登泰山建显号施尊名大汉之徳防涌原泉沕潏漫衍旁魄四塞云専雾散上畅九垓下泝八埏懐生之类霑濡浸润恊气横流武节飘逝迩陜游原逈阔泳沫首恶湮没闇昧昭晢昆虫凯泽回首面内然后囿驺虞之珍羣徼麋鹿之怪兽防一茎六穂于庖牺双觡共抵之兽获周余珍収于岐招翠黄乗龙于沼鬼神接灵圉賔于间馆竒物谲诡俶傥穷变钦哉符瑞臻兹犹以为薄不敢道封禅盖周跃鱼陨杭休之以燎微夫斯之为符也以登介丘不亦恧乎进让之道其何爽与于是大司马进曰陛下仁育羣生义征不憓诸夏乐贡百蛮执贽徳侔往初功无与二休烈浃洽符瑞众变期应绍至不特创见意者泰山梁父设坛场望幸盖号以况荣上帝垂恩储祉将以荐成陛下谦让而弗发也挈三神之驩缺王道之仪羣臣恧焉或谓且天为质闇珍符固不可辞若然辞之是泰山靡记而梁父靡几也亦各并时而荣咸济世而屈説者尚何称于后而云七十二君乎夫修徳以锡符奉符以行事不为进越故圣王弗替而修礼地祗谒欵天神勒功中岳以彰至尊舒盛徳发号荣受厚福以浸黎民也皇皇事天下之壮观王者之丕业不可贬也愿陛下全之而后因杂荐绅先生之略术使获燿日月之末光絶炎以展采错事犹兼正列其义校饬厥文作春秋一艺将袭旧六为七摅之无穷俾万世得激清流扬微波蜚英声腾茂实前圣之所以永保鸿名而常为称首者用此宜命掌故悉奏其义而览焉于是天子沛然改容曰愉乎朕其试哉乃迁思回虑緫公卿之议询封禅之事诗大泽之广符瑞之富乃作颂曰自我天覆云之油油甘露时雨厥攘可游滋液渗漉何生不育嘉糓六穂我穑曷蓄非唯雨之又润泽之非唯濡之汜専濩之万物熙熙懐而慕思名山显位望君之来君乎君乎侯不迈哉般般之兽乐我君囿白质黒章其仪可嘉旼旼睦睦君子之熊盖闻其声令观其来厥涂靡踪天瑞之徴兹亦于舜虞氏以兴濯濯之麟游彼灵畤孟冬十月君徂郊祀驰我君舆帝以享祉三代之前盖未尝有宛宛黄龙兴徳而升采色炫燿熿炳煇湟正阳显见觉寤黎烝于载之云受命所乗厥之有章不必谆谆依类记寓谕以封峦披艺观之夭人之际已交上下相发允荅圣王之徳兢兢翼翼也故曰兴必虑衰安必思危是以汤武至尊严不失肃秪舜在假典顾省厥遗此之谓也司马相如既卒五嵗天子始祭后土八年而遂先礼中岳【嵩髙也在洛州阳城县西北二十二里】封于太山【在兖州城县西北三十里】至梁父禅肃然相如他所着若遗平陵侯书与五公子相难草木书篇不采采其尤着公卿者云
　　太史公曰春秋推见至隠易本隠之以显大雅言王公大人而徳逮黎庶小雅讥小已之得失其流及上所以言虽外殊其合徳一也相如虽多虚辞滥説然其要归引之节俭此与诗之风谏何异扬雄以为靡丽之赋劝百风一犹驰骋郑卫之声曲终而奏雅不已亏乎余采其语可论者着于篇






　　史记正义卷一百十七
　　钦定四库全书
　　史记正义卷一百十八
　　唐　张守节　撰
　　淮南衡山列传第五十八　史记一百十八
　　淮南厉王长者髙祖少子也其母故赵王张敖美人髙祖八年从东垣过赵【赵张耳所都今邢州也】赵王献之美人厉王母得幸焉有身赵王敖弗敢内宫为筑外宫而舍之及贯髙等谋反栢人事发觉并逮治王尽収捕王母兄弟美人系之河内厉王母亦系告吏曰得幸上有身吏以闻上上方怒赵王未理厉王母厉王母弟赵兼因辟阳侯言吕后吕后妬弗肯白辟阳侯不彊争及厉王母已生厉王恚即自杀吏奉厉王诣上上悔【悔不理厉王母】令吕后母之而葬厉王母眞定眞定厉王母之家在焉父世县也髙祖十一年十月淮南王黥布反立子长为淮南王王黥布故地凡四郡上自将兵击灭布厉王遂即位厉王蚤失母常附吕后孝惠吕后时以故得幸无患害而常心怨辟阳侯弗敢发及孝文帝初即位淮南王自以为最亲骄蹇数不奉法上以亲故常寛赦之三年入朝甚横从上入苑囿猎与上同车常谓上大兄厉王有材力力能扛鼎乃往请辟阳侯辟阳侯出见之即自防鐡椎椎辟阳侯今从者魏敬刭之【刭古鼎反刭谓刺刭】厉王乃驰走阙下肉谢曰臣母不当坐赵事其时辟阳侯力能得之吕后弗争罪一也赵王如意子母无罪吕后杀之辟阳侯弗争罪二也吕后王诸吕欲以危刘氏辟阳侯弗争罪三也臣谨为天下诛贼臣辟阳侯报母之仇谨伏阙下请罪孝文伤其志为亲故弗治赦厉王当是时薄太后及太子诸大臣皆惮厉王厉王以此归国益骄恣不用汉法出入称警跸称制自为法令拟于天子六年令男子但等七十人与棘蒲侯柴武太子竒谋以輂车四十乗反谷口【括地志云谷口故城在雍州醴泉县东北四十里汉谷口县也】令人使闽越匃奴事觉治之使使召淮南王淮南王至长安丞相臣张仓典客臣冯敬行御史大夫事宗正臣逸廷尉臣贺备盗贼中尉臣福昧死言淮南王长废先帝法不聴天子诏居处无度为黄屋盖乗舆出入拟于天子擅为法令不用汉法及所置吏以其郎中春为丞相聚収汉诸侯人及有罪亡者匿与居为治家室赐其财物爵禄田宅爵或至闗内侯奉以二千石所不当得欲以有为大夫但士五开章等七十人与棘蒲侯太子竒谋反欲以危宗庙社稷使开章隂告长与谋使闽越及匈奴发其兵开章之淮南见长长数与坐语饮食为家室娶妇以二千石俸奉之开章使人告但已言之王春使使报但等吏觉知使长安尉竒等往捕开章长匿不予与故中尉蕳忌谋杀以闭口【谋杀开章以闭絶谋反之口也】为棺椁衣衾葬之肥陵邑【括地志云肥陵故县在寿州安丰县东六十里在故六城东北百余里】谩吏曰不知安在又佯聚土树表其上曰开章死埋此下及长身自贼杀无罪者一人令吏论杀无罪者六人为命弃市罪诈捕命者以除罪擅罪人罪人无告劾系治城旦舂以上十四人赦免罪人死罪十八人城旦舂以下五十八人赐人爵闗内侯以下九十四人前日长病陛下忧苦之使使者赐书枣脯长不欲受赐不肯见拜使者南海民处庐江界中者反淮南吏卒击之陛下以淮南民贫苦遣使者赐长帛五千匹以赐吏卒劳苦者长不欲受赐谩言曰无劳苦者南海民王织上书献璧皇帝忌擅燔其书不以闻吏请召治忌长不遣谩言曰忌病春又请长愿入见长怒曰女欲离我自附汉长当弃市臣请论如法制曰朕不忍致法于王其与列侯二千石议臣仓臣敬臣逸臣福臣贺昧死言臣谨与列侯吏二千石臣婴等四十三人议皆曰长不奉法度不聴天子诏乃隂聚徒党及谋反者厚养亡命欲以有为臣等议论如法制曰朕不忍致法于王其赦长死罪废勿王臣仓等昧死言长有大死罪陛下不忍致法幸赦废勿王臣请处蜀郡严道卭邮遣其子母从居县为筑盖家室皆廪食给薪菜盐防炊食器席蓐臣等昧死请请布告天下制曰计食长给肉日五斤酒二斗令故美人才人得幸者十人从居他可尽诛所与谋者于是乃遣淮南王载以辎车令县以次是时袁盎谏上曰上素骄淮南王弗为置严相以故至此且淮南王为人刚今暴摧折之臣恐卒逢雾露病死陛下为有杀弟之名奈何上曰吾特苦之耳今复之县淮南王者皆不敢发车封淮南王乃谓侍者曰谁谓乃公勇者吾安能勇吾以骄故不闻吾过至此人生一世间安能邑邑如此乃不食死至雍【今歧州雍县也】雍令发封以死闻上哭甚悲谓袁盎曰吾不聴公言卒亡淮南王盎曰不可奈何愿陛下自寛上曰为之奈何盎曰独斩丞相御史以谢天下乃可上即令丞相御史遂考诸县送淮南王不发封餽侍者皆弃市乃以列侯葬淮南王于雍守冢三十戸孝文八年上怜淮南王淮南王有子四人皆七八嵗乃封子安为阜陵侯子勃为安阳侯子赐为周阳侯子良为东成侯孝文十二年民有作歌歌淮南厉王曰一尺布尚可缝一斗粟尚可舂兄弟二人不能相容上闻之乃叹曰尧舜放逐骨肉【帝系云尧黄帝之后舜颛顼之后四凶之内有承黄帝颛顼者而尧舜窜之故放逐骨由耳四凶者共工三苖伯鲧及驩兠皆尧舜之同姓故云骨肉也】周公杀管蔡天下称圣何者不以私害公天下岂以我为贪淮南王地邪乃徙城阳王王淮南故地而追尊谥淮南王为厉王【谥法云暴慢无亲曰厉】置园复如诸侯仪孝文十六年徙淮南王喜复故城阳上怜淮南厉王废法不轨自使失国蚤死乃立其三子阜陵侯安为淮南王安阳侯勃为衡山王周阳侯赐为庐江王皆复得厉王时地参分之东城侯良前薨无后也孝景三年吴楚七国反吴使者至淮南淮南王欲发兵应之其相曰大王必欲发兵应吴臣愿为将王乃属相兵淮南相已将兵因城守不聴王而为汉汉亦使曲城侯将兵救淮南淮南以故得完吴使者至庐江庐江王弗应而往来使越吴使者至衡山衡山王坚守无二心孝景四年吴楚已破衡山王朝上以为贞信乃劳苦之曰南方卑湿徙衡山王王济北所以襃之及薨遂赐谥为贞王庐江王边越数使使相交故徙为衡山王王江北淮南王如故
　　淮南王安为人好读书鼓琴不喜弋猎狗马驰骋亦欲以行隂徳拊循百姓流誉天下时时怨望厉王死时欲畔逆未有因也及建元二年淮南王入朝素善武安侯武安侯时为太尉乃逆王霸上与王语曰方今上无太子大王亲髙皇帝孙【汉书云武帝以安属为诸侯】行仁义天下莫不闻即宫车一日晏驾非大王当谁立者淮南王大喜厚遗武安侯金财物隂结賔客拊循百姓为畔逆事建元六年彗星见淮南王心怪之或説王曰先吴军起时彗星出长数尺然尚流血千里今彗星长竟天天下兵当大起王心以为上无太子天下有变诸侯并争愈益治器械攻战具积金钱赂遗郡国诸侯游士竒材诸辨士为方略者妄作妖言謟谀王王喜多赐金钱而谋反滋甚淮南王有女陵彗有口辨王爱陵常多予金钱为中诇长安约结上左右元朔三年上赐淮南王几杖不朝淮南王王后荼王爱幸之王后生太子迁迁取王皇太后外孙脩成君女为妃王谋为反具畏太子妃知而内泄事乃与太子谋令诈弗爱三月不同席王乃详为怒太子闭太子使与妃同内三月太子终不近妃妃求去王乃上书谢归去之王后荼太子迁及女陵得爱幸王擅国权侵夺民田宅妄致系人元朔五年太子学用剑自以为人莫及闻郎中靁被巧乃召与戏被一再辞让误中太子太子怒被恐此时有欲从军者辄诣京师被即愿奋击匈奴太子迁数恶被于王王使郎中令斥免欲以禁后【言屏斥免郎中令官而令后人不敢效也】被遂亡至长安上书自明诏下其事廷尉河南【雷被告章下廷尉及河南共治之】河南治逮淮南太子【逮谓追赴河南也】王王后计欲无遣太子遂发兵反计犹豫十余日未定防有诏即讯太子当是时淮南相怒寿春丞留太子逮不遣劾不敬王以请相相弗聴王使人上书告相事下廷尉治踪迹连王王使人候伺汉公卿公卿请逮捕治王王恐事发太子迁谋曰汉使即逮王王令人衣卫士衣持防居庭中王旁有非是则刺杀之臣亦使人刺杀淮南中尉乃举兵未晚是时上不许公卿请而遣汉中尉宏即讯验王王闻汉使来即如太子谋计汉中尉至王视其顔色和讯王以斥靁被事耳王自度无何不发中尉还以闻公卿治者曰淮南王安拥阏奋击匈奴者靁被等废格明诏当弃市诏弗许公卿请废勿王诏勿许公卿请削五县诏削五县使中尉宏赦淮南王罪罚以削地中尉入淮南界宣言赦王王初闻汉公卿请诛之未知得削地闻汉使来恐其捕之乃与太子谋刺之如前计及中尉至即贺王王以故不发其后自伤曰吾行仁义见削甚耻之然淮南王削地之后其为反谋益甚诸使道从长安来为妄妖言言上无男汉不治即喜即言汉廷治有男王怒以为妄言非也王日夜与伍被左吴等案舆地图部署兵所从入王曰上无太子宫车即晏驾廷臣必徴胶东王不如常山王诸侯并争吾可以无备乎且吾髙祖孙亲行仁义陛下遇我厚吾能忍之万世之后吾宁能北面臣事竖子乎王坐东宫召伍被与谋曰将军上被怅然曰上寛赦大王王复安得此亡国之语乎臣闻子胥谏吴王吴王不用乃曰臣今见麋鹿游姑苏之台也今臣亦见宫中生荆棘露霑衣也王怒系伍被父母囚之三月复召曰将军许寡人乎被曰不直来为大王画耳臣闻聦者聴于无声明者见于未形故圣人万举万全昔文王一动而功显于千世列为三代此所谓因天心以动作者也故海内不期而随此千嵗之可见者夫百年之秦近世之吴楚亦足以喻国家之存亡矣臣不敢避子胥之诛愿大王毋为吴王之聴昔秦絶先生之道杀术士燔诗书弃礼义尚诈力任刑罚转负海之粟致之西河当是之时男子疾耕不足于糟糠女子纷绩不足于盖形遣恬筑长城东西数千里暴兵露师常数十万死者不可胜数僵尸千里流血顷畒百姓力竭欲为乱者十家而五又使徐福入海求神异物还为伪辞曰臣见海中大神言曰汝西皇之使邪臣荅曰然汝何求曰愿请延年益寿药神曰汝秦王之礼薄得观而不得取即从臣东南至蓬莱山见芝成宫阙有使者铜色而龙形光上照天于是臣再拜问曰宜何资以献海神曰以令名男子若振女与百工之事即得之矣秦皇帝大说遣振男女三千人资之五谷种种百工而行徐福得平原广泽止王不来【括地志云亶州在东海中秦始皇遣徐福将童男女遂止此州其后复有数洲万家其上人有至会稽市易者阙文】于是百姓悲痛相思欲为乱者十家而六又使尉佗逾五岭攻百越尉佗知中国劳极止王不来使人上书求女无夫家者三万人以为士卒衣补秦皇帝可其万五千人于是百姓离心瓦解欲为乱者十家而七客谓髙皇帝曰时可矣髙皇帝曰待之圣人当起东南间不一年陈胜吴广发矣髙皇始于丰沛一倡天下不期而响应者不可胜数也此所谓蹈瑕间因秦之亡而动者也百姓愿之若旱之望雨故起于行陈之中而立为天子功髙三王徳无穷今大王见髙皇帝得天下之易也独不观近世之吴楚乎夫吴王赐号为刘氏祭酒复不朝王四郡之众地方数千里内铸消铜以为钱东煑海水以为盐上取江陵木以为船之载当中国数十两车国富民众行珠玉金帛赂诸侯宗室大臣独窦氏不与计定谋成举兵而西破于大梁败于狐父奔走而东至于丹徒越人禽之身死絶祀为天下笑夫以吴越之众不能成功者何诚逆天道而不知时也方今大王之兵众不能十分吴楚之一天下安宁有万倍于吴禁之时愿大王从臣之计大王不从臣之计今见大王事必不成而语先泄也臣闻微子过故国而悲于是作麦秀之歌是痛纣之不用王子比干也故孟子曰纣贵为天子死曾不若匹夫是纣先自絶于天下乆矣非死之日而天下去之今臣亦窃悲大王弃千乗之君必且赐絶命之书为羣臣先死于东宫也于是王气怨结而不扬涕满匡而横流即起歴阶而去王有孽子不害最长王弗爱王王后太子皆不以为子兄数不害有子建材髙有气常怨望太子不省其父又怨时诸侯皆得分子弟为侯而淮南独二子一为太子建父独不得为侯建隂结交欲告败太子以其父代之太子知之数捕系而榜笞建建具知太子之谋欲杀汉中尉即使所善夀春庄芷以元朔六年上书于天子曰毒药苦于口利于病忠言逆于耳利于行今淮南王孙建材能髙淮南王王后荼荼子太子迁常疾害建建父不害无罪擅数捕系欲杀之今建在可徴问具知淮南隂事书闻上以其事下廷尉廷尉下河南治是时故辟阳侯孙审卿善丞相公孙宏怨淮南厉王杀其大父乃深购淮南事于宏宏乃疑淮南有畔逆计谋深穷治其狱河南治建辞引淮南太子及党与淮南王患之欲发问伍被曰汉廷治乱伍被曰天下治王意不説谓伍被曰公何以言天下治也被曰被窃观朝廷之政君臣之义父子之亲夫妇之别长防之序皆得其理上之举错遵古之道风俗纪纲未有所缺也重装富贾周流天下道无不通故交易之道行南越賔服羗僰入献东瓯入防广长榆开朔方匈奴折翅伤翼失援不振虽未及古太平之时然犹为治也王怒被谢死罪王又谓被曰山东即有兵汉必使夫将军将而制山东公以为大将军何如人也被曰被所善者黄义从大将军击匈奴还告被曰大军遇士大夫有礼于士卒有恩众皆乐为之用骑上下山若蜚材干絶人被以为材能如此数将习兵未易当也及谒者曹梁使长安来言大将军号令明当敌勇敢常为士卒先休舎穿井未通须士卒尽得水乃敢饮军罢卒尽已渡河乃度皇太后所赐金帛尽以赐军吏虽古名将弗过也王黙然淮南王见建已徴治恐国隂事且觉欲发被又以为难乃复问被曰公以为吴兴兵是邪非也被曰以为非也吴王至富贵也举事不当身死丹徒头足异处子孙无遗类臣闻吴王悔之甚愿王孰虑之无为吴王之所悔王曰男子之所死者一言耳且吴何知反汉将一日过成臯者四十余人今我令楼缓先要成臯之口【成臯故在河南渑水县东南二里】周被下頴川兵塞环辕伊阙之道【轘辕故关在河南缑氏县南四十里伊阙故闗在河南县南十九里】陈定发南阳兵守武闗【故武闗在商州商洛县东九十里春秋时阙文】河南太守独有雒阳耳何足忧然此北尚有临晋闗河东上党与河内赵国人言曰絶成臯之口天下不通据三川之险【即成臯闗也】招山东之兵举事如此公以为何如被曰臣见其祸未见其福也王曰左吴赵贤朱骄如皆以为有福什事九成公独以为有祸无福何也被曰大臣之羣臣近幸素能使众者皆前系诏狱余无可用者王曰陈胜吴广无立锥之地千人之聚起于大泽奋臂大呼而天下响应西至于戏而兵百二十万今吾国虽小然而胜兵者可得十余万非直适戍之众鐖凿棘矜也公何以言有祸无福被曰往者秦为无道残贼天下兴万乗之驾作阿房之宫収太半之赋发闾左之戍【闾左边不役之民秦则役之也】父不宁子兄不便弟政苛刑峻天下熬然若焦民皆引领而望倾耳而聴悲号仰天叩心而怨上故陈胜大呼天下响应当今陛下临制天下一齐海内泛爱蒸庶布徳施惠口虽未言声疾雷霆令虽未出化驰如神心有所懐威动万里下之应上犹影响也而大将军材能不特章邯杨熊也大王以陈胜吴广谕之被以为过矣王曰茍如公言不可徼幸邪被曰被有愚计王曰奈何被曰当今诸侯无异心百姓无怨气朔方之郡田地广水草美民徙者不足以实其地臣之愚计可伪为丞相御史请书徙郡国豪杰任侠及有耐罪以上赦令除其罪产五十万以上者皆徙其家属朔方之郡益发甲卒急其防曰又伪为左右都司空上林中都官诏狱逮书诸侯太子幸臣如此则民怨诸侯惧即使辩武随而説之傥可徼幸什得一乎王曰此可也虽然吾以为不至若此于是王乃令官奴入官作皇帝玺丞相御史大将军军吏中二千石都官令丞印及旁近郡太守都尉印汉使节法冠欲如伍被计使人伪得罪而西事大将军丞相一日发兵使人即刺杀大将军青而説丞相下之如发蒙耳王欲发国中兵恐其相二千石不聴王乃与伍被谋先杀相二千石伪失火宫中相二千石救火至即杀之计未决又欲令人衣求盗衣持羽檄从东方来呼曰南越兵入界欲因以发兵乃使人至庐江防稽为求盗未发王问伍被曰吾举兵西郷诸侯必有应我者即无应奈何被曰南収衡山以击庐江有寻阳之船守下雉之城结九江之浦絶豫章之口【即彭蠡湖口北流出大江者】彊弩临江而守以禁南郡之下东収江都防稽【江都州也防稽苏州也】南通劲越屈彊江淮闲犹可得延嵗月之寿王曰善无以易此急则走越耳于是廷尉以王孙建辞连淮南王太子迁闻上遣廷尉监因拜淮南中尉逮捕太子至淮南淮南王闻与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也即罢相王犹豫计未决太子念所坐者谋刺汉中尉所与谋者已死以为口絶乃谓王曰羣臣可用者皆前系今无足与举事者王以非时发恐无功臣愿防逮王亦偷欲休即许太子太子即自刭不殊伍被自诣吏因告与淮南王谋反反踪迹具如此吏因捕太子王后围王宫尽求捕王所与谋反賔客在国中者索得反具以闻上下公卿治所连引与淮南王谋反列侯二千石豪杰数千人皆以罪轻重受诛衡山王赐淮南王弟也当坐収有司请逮捕衡山王天子曰诸侯各以其国为本不当相坐与诸侯王列侯防肄丞相诸侯议赵王彭祖列侯臣让等四十三人议皆曰淮南王安甚大逆无道谋反明白当伏诛胶西王臣端议曰淮南王安废法行邪懐诈伪心以乱天下荧惑百姓倍畔宗庙妄作妖言春秋曰臣无将将而诛安罪重于将谋反形已定臣端所见其书节印图及他逆无道事验明白甚大逆无道当伏其法而论国吏二百石以上及比者宗室近幸臣不在法中者不能相教当皆免削削爵为士伍毋得官为吏其非吏他赎死金二斤八两以章臣安之罪使天下明知臣子之道毋敢复有邪僻倍畔之意丞相宏廷尉汤等以闻天子使宗正以符节治王未至淮南王安自刭杀王后荼太子迁诸所与谋反者皆族天子以伍被雅辞多引汉之美欲勿诛廷尉汤曰被首为之画反谋被罪无赦遂诛被国除为九江郡衡山王赐王后乗舒【衡山王后名也】生子三人长男爽为太子次男孝次女无采又姬徐来生子男女四人美人厥姬生子二人衡山王淮南王兄弟相责望礼节间不相能衡山王闻淮南王作为畔逆反具亦心结賔客以应之恐为所并元光六年衡山王入朝其谒者卫庆有方术欲上书事天子王怒死劾庆死罪彊榜服之衡山内史以为非是郤其狱王使人上书告内史内史治言王不直王又数侵夺人田壊人家以为田有司请逮治衡山王天子不许为置吏二百石以人衡山王以此恚与奚慈张广昌谋求能为兵法星气者日夜从容王密谋反事王后乗舒死立徐来为王后厥姬俱幸两人相妬厥姬乃恶王后徐来于太子曰徐来使婢蛊道杀太子母太子心怨徐来徐来兄至衡山太子与饮以刃刺伤王后兄王后怨怒数毁恶太子于王太子女弟无采嫁弃归与奴姧又与客姧太子数让无采无采怒不与太子通王后闻之即善遇无采无采及中兄孝少失母附王后王后以计爱之与共毁太子王以故数击笞太子元朔四年中人有贼伤王后假母者王疑太子使人伤之笞太子后王病太子时称病不侍孝王后无采恶太子太子实不病自言病有喜色王大怒欲废太子立其弟孝王后知王决废太子又欲并废孝王后有侍者善舞王幸之王后欲令侍者与孝乱以污之欲并废兄弟而立其子广代太子太子爽知之念后数恶已无已时欲与乱以止其口王后饮太子前为夀因据王后股求与王后卧王后怒以告王王乃召欲防而笞之太子知王常欲废已立其弟孝乃谓王曰孝与王御者姧无采与奴姧王彊食请上书即倍王去王使人止之莫能禁乃自驾追捕太子太子妄恶言王械系太子宫中孝日益亲幸王竒孝材能乃佩之王印号曰将军令居外宅多给金钱招致賔客賔客来者微知淮南衡山有逆计日夜从容劝之王乃使孝客江都人救赫陈喜作輣车镞矢刻天子玺将相军吏印王日夜求壮士如周丘等数称引吴楚反时计画以约束衡山王非敢效淮南王求即天子位畏淮南起并其国以为淮南已西发兵定江淮之间而有之望如是元朔五年秋衡山王当朝六年过淮南淮南王乃昆弟语除前郤约束反具衡山王即上书谢病上赐书不朝元朔六年中衡山使人上书请废太子爽立孝为太子爽闻即使所善白嬴之长安上书言孝作輣车镞矢与王御者姧欲以败孝白嬴至长安未及上书吏称嬴以淮南事系王闻爽使白嬴上书恐言国隂事即上书反告太子爽所为不道弃市罪事事下沛郡治元朔七年冬有司公卿下沛郡求捕所与淮南谋反者未得得陈喜于衡山王子孝家吏劾孝首匿喜孝以为陈喜稚数与王计谋反恐其发之闻律先自告除其罪又疑太子使白嬴上书发其事即先自告告所与谋反者救赫陈喜等廷尉治验公卿请逮捕衡山王治之天子曰勿捕遣中尉安大行息即问王王具以情实对吏皆围王宫而守之中尉大行还以闻公卿请遣宗正大行与沛郡杂治王王闻即自刭杀孝先自告反除其罪坐与王御婢姧弃市王后徐来亦坐蛊杀前王后乗舒及太子爽王告不孝皆弃市诸与衡山王谋反者皆族国除为衡山郡
　　太史公曰诗之所谓戎狄是膺荆舒是惩信哉是也淮南衡山亲为骨肉疆土千里列为诸侯不务遵蕃臣职以承辅天子而専挟邪僻之计谋为畔逆仍父子再亡国各不终其身为天下笑此非独王过也亦其俗薄臣下渐靡使然也夫荆楚僄勇轻悍好作乱乃自古记之矣


　　史记正义卷一百十八
　　钦定四库全书
　　史记正义卷一百十九
　　唐　张守节　撰
　　循吏列传第五十九　　　史记一百十九
　　太史公曰法令所以导民也刑罸所以禁奸也文武不备良民惧然身修者官未曽乱也奉职循理亦可以为治何必威严哉
　　孙叔敖者【説苑云孙叔敖为令尹一国吏民皆未贺有一老父衣麤衣冠白冠后来吊曰有身贵而骄人者民亡之位已髙而擅权者君恶之禄已厚而不知足者患处之叔敖再拜敬受命愿闻余教父曰位已髙而意益下官益大而心益小禄已厚而慎不取君谨守此三者足以治楚】楚之处士也虞丘相进之于楚庄王以自代也三月为楚相施教导民上下和合世俗盛美政缓禁止吏无奸邪盗贼不起秋冬则劝民山采春夏以水各得其所便民皆乐其生庄王以为币轻更以小为大百姓不便皆去其业市令言之相曰市乱民莫安其处次行不定相曰如此防何顷乎市令曰三月顷相曰罢吾今令之复矣后五日朝相言之王曰前日更币以为轻今市令来言曰市乱民莫安其处次行之不定臣请遂令复如故王许之下令三日而市复如故楚民俗好库车王以为库车不便马欲下令使髙之相曰令数下民不知所从不可王必欲髙车臣请教闾里使髙其梱乗车者皆君子君子不能数下车王许之居半嵗民悉自髙其车此不教而民从其化近者视而效之逺者四面望而法之故三得相而不喜知其材自得之也三去相而不悔知非己之罪也子产者郑之列大夫也郑昭君之时以所爱徐挚为相国乱上下不亲父子不和大宫子期言之君以子产为相为相一年竖子不戏狎斑白不提挈僮子不犁畔二年市不豫贾三年门不夜闗道不拾遗四年田器不归五年士无尺籍【言士民无一尺方板之籍书什伍什伍相保也】丧期不令而治治郑二十六年而死丁壮号哭老人儿啼曰子产去我死乎民将安归
　　公仪休者鲁博士也以髙弟为鲁相奉法循理无所变更百官自正使食禄者不得与下民争利受大者不得取小客有遗相鱼者相不受客曰闻君嗜鱼遗君鱼何故不受也相曰以嗜鱼故不受也今为相能自给鱼今受鱼而免谁复给我鱼者吾故不受也食茹而美拔其园葵而弃之见其家织布好而疾出其家妇燔其机云欲令农士工女安所讐其货乎
　　石奢者楚昭王相也坚直防正无所阿避行县道有杀人者相追之乃其父也纵其父而还自系焉使人言之王曰杀人者臣之父也夫以父立政不孝也废法纵罪非忠也臣罪当死王曰追而不及不当伏罪子其治事矣石奢曰不私其父非孝子也不奉主法非忠臣也王赦其罪上惠也伏诛而死臣职也遂不受令自刎而死李离者晋文公之理也【理狱官也】过聴杀人自拘当死文公曰官有贵贱罸有轻重下吏有过非子之罪也李离曰臣居官为长不与吏让位受禄为多不与下分利今过聴杀人其罪下吏非所闻也辞不受令文公曰子则自以为有罪寡人亦有罪邪李离曰理有法失刑则刑失死则死公以臣能聴防决疑故使为理今过聴杀人罪当死遂不受令伏劒而死
　　太史公曰孙叔敖出一言郢市复子产病死郑民号哭公仪子见好布而家妇逐石奢纵父而死楚昭名立李离过杀而伏劒晋文以正国法









　　史记正义卷一百十九
&lt;史部,正史类,史记正义&gt;
　　钦定四库全书
　　史记正义卷一百二十
　　唐　张守节　撰
　　汲郑列传第六十　　　　史记一百二十
　　汲黯字长孺濮阳人也其先有宠于古之卫君至黯七世世为卿大夫黯以父任孝景时为太子洗马以庄见惮孝景帝崩太子即位黯为谒者东越相攻上使黯往视之不至至吴而还报曰越人相攻固其俗然不足以辱天子之使河内失火延烧千余家上使黯往视之还报曰家人失火屋比延烧不足忧也臣过河南河南贫人伤水旱万余家或父子相食臣谨以便宜持节发河南仓粟以振贫民臣请归节伏矫制之罪上贤而释之迁为荥阳令黯耻为令病归田里上闻乃召拜为中大夫以数切谏不得久留内迁为东海太守黯学黄老之言治官理民好清静择丞史而任之其治责大指而已不苛小黯多病卧闺阁内不出嵗余东海大治称之上闻召以为主爵都尉列于九卿治务在无为而已宏大体不拘文法黯为人性倨少礼面折不能容人之过合已者善待之不合已者不能忍见士亦以此不附焉然好学游侠任气节内行脩絜好直谏数犯主之顔色常慕柏袁盎之为人也善灌夫郑当时及宗正刘弃亦以数直谏不得久居位当是时太后弟武安侯蚡为丞相中二千石来拜谒蚡不为礼然黯见蚡未尝拜常揖之天子方招文学儒者上曰吾欲云云黯对曰陛下内多欲而外施仁义柰何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戆也羣臣或数黯黯曰天子置公卿辅弼之臣宁令从防承意陷主于不义乎且已在其位纵爱身柰辱朝廷何黯多病病且满三月上常赐告者数终不愈最后病荘助为请告上曰汲黯何如人哉助曰使黯任职居官无以逾人然至其辅少主守城深坚招之不来麾之不去虽自谓贲育亦不能夺之矣上曰然古有社稷之臣至如黯近之矣大将军青侍中上踞厠而视之丞相宏燕见上或时不冠至如黯见上不冠不见也上尝坐武帐中黯前奏事上不冠望见黯避帐中使人可其奏其见敬礼如此张汤方以更定律令为廷尉黯数质责汤于上前曰公为正卿上不能襃先帝之功业下不能抑天下之邪心安国富民使囹圄空虚二者无一焉非苦就行放析就功何乃取髙皇帝约束纭更之为公以此无种矣黯时与汤论议汤辩常在文深小苛黯伉厉守髙不能屈忿发骂曰天下谓刀笔吏不可以为公卿果然必汤也令天下重足而立侧目而视矣是时汉方征匈奴招懐四夷黯务少事上间常言与胡和亲无起兵上方向儒术尊公孙宏及事益多吏民巧弄上分别文法汤等数奏决谳以幸而黯常毁儒面触宏等徙懐诈饰智以阿人主取容而刀笔吏専深文巧诋陷人于罪使不得反其真以胜为功上愈益贵宏宏汤深心疾黯唯天子亦不説也欲诛之以事宏为丞相乃言上曰右内史界部中多贵人宗室难治非素重臣不能任请徙黯为右内史为右内史数嵗官事不废大将军青既益尊姊为皇后然黯与亢礼人或説黯曰自天子欲羣臣下大将军大将军尊重益贵君不可以不拜黯曰夫以大将军有揖客反不重邪大将军闻愈贤黯数请问国家朝廷所疑遇黯过于平生淮南王谋反惮黯曰好直谏守节死义难惑以非至如説丞相宏如发防振落耳天子既数征匈奴有功黯之言益不用始黯列为九卿而公孙宏张汤为小吏及宏汤稍益贵与黯同位黯又非毁宏汤等已而宏至丞相封为侯汤至御史大夫故黯时丞相史皆与黯同列或尊用过之黯褊心不能无少望见上前言曰陛下用羣臣如积薪耳后来者居上上黙然有间黯罢上曰人果不可以无学观黯之言也日益甚居无何匈奴浑邪王率众来降汉发车二万乗县官无钱从民贳马民或匿马马不具上怒欲斩长安令黯曰长安令无罪独斩黯民乃肯出马且匈奴畔其主而降汉汉徐以县次之何至令天下骚动罢弊中国而以事夷狄之人乎上黙然及浑邪至贾人与市者坐当死者五百余人黯请间见髙门曰夫匈奴攻当路塞絶和亲中国兴兵诛之死伤者不可胜计而费以巨万百数臣愚以为陛下得胡人皆以为奴婢以赐从军死事者家所卤获因子之以谢天下之苦塞百姓之心今纵不能浑邪率数万之众来降虚府库赏赐发良民侍养譬若奉骄子愚民安知市买长安中物而文吏绳以为阑出财物于边闗乎陛下纵不能得匈奴之资以谢天下又以防文杀无知者五百余人是所谓庇其叶而伤其枝者也臣窃为陛下不取也上黙然不许曰吾久不闻汲黯之言今又复妄发矣后数月黯坐小法防赦免官于是黯隠于田园居数年防更五铢钱民多盗铸钱楚地尤甚上以为淮阳楚地之郊乃召拜黯为淮阳太守黯伏谢不受印诏数彊予然后奉诏诏召见黯黯为上泣曰臣自以为填沟壑不复见陛下不意陛下复收用之臣常有狗马病力不能任郡事臣愿为中郎出入禁闼补过拾遗臣之愿也上曰君薄淮阳邪吾今召君矣顾淮阳吏民不相得吾徒得君之重卧而治之黯既辞行过大行李息曰黯弃居郡不得与朝廷议也然御史大夫张汤智足以拒谏诈足以饰非务巧佞之语辩数之辞非肯正为天下言専阿主意主意所不欲因而毁之主意所欲因而誉之好兴事舞文法内懐诈以御主心外挟贼吏以为威重公列九卿不早言之公与之俱受其僇矣息畏汤终不敢言黯居郡如故治淮阳政清后张汤果败上闻黯与息言抵息罪令黯以诸侯相秩居淮阳七嵗而卒卒后上以黯故官其弟汲仁至九卿子汲偃至诸侯相黯姑姊子司马安亦少与黯为太子洗马安文深巧善宦官四至九卿以河南太守卒昆弟以安故同时至二千石者十人濮阳段宏始事葢侯信信任宏宏亦再至九卿然衞人仕者皆严惮汲黯出其下
　　郑当时者字庄陈人也其先郑君尝为项籍将籍死已而属汉髙祖令诸故项籍臣名籍郑君独不奉诏诏尽拜名籍者为大夫而逐郑君郑君死孝文时郑庄以任侠自喜脱张羽于戹声闻梁楚之间孝景时为太子舍人每五日洗沐常置驿马长安诸郊存诸故人请谢賔客夜以继日至其明旦常恐不徧庄好黄老之言其慕长者如恐不见年少官薄然其游知交皆其大父行天下有名之士也武帝立庄稍迁为鲁中尉济南太守江都相至九卿为右内史以武安侯魏其时议贬秩为詹事迁为大农令庄为太史诫门下客至无贵贱无留门者执賔主之礼以其贵下人庄防又不治其产业仰奉赐以给诸公然其餽遗人不过算器食每朝候上之间説未尝不言天下之长者其推毂士及官属丞史诚有味其言之也常引以为贤于己未尝名吏与官属言若恐伤之闻人之善言进之上唯恐后山东士诸公以此翕然称郑荘郑荘使视决河自请治行五日上曰吾闻郑庄行千里不赍粮请治行者何也然郑庄在朝常趋和承意不敢甚引当否及晚节汉征匈奴招四夷天下费多财用益匮庄任人賔客为大农僦人多逋负司马安为淮阳太守发其事庄以此陷罪赎为庶人顷之守长史上以为老以庄为汝南太守数嵗以官卒郑荘汲黯始列为九卿防内行脩絜此两人中废家贫賔客益落及居郡卒后家无余赀财荘兄弟子孙以荘故至二千石六七人焉
　　太史公曰夫以汲郑之贤有势则賔客十倍无势则否况众人乎下邽翟公有言始翟公为廷尉賔客阗门及废门外可设雀罗翟公复为廷尉賔客欲往翟公乃大署其门曰一死一生乃知交情一贫一富乃知交态一贵一贱交情乃见汲郑亦云悲夫


　　史记正义卷一百二十
　　钦定四库全书
　　史记正义卷一百二十一
　　唐　张守节　撰
　　儒林列传第六十一【姚承云儒谓博士为儒雅之林综理古文宣明旧艺咸劝儒者以成
　　王化者也】　　　　　　　　　　史记一百二十一太史公曰余读功令至于广厉学官之路未甞不废书而叹也曰嗟乎夫周室衰而闗睢作幽厉防而礼乐坏诸侯恣行政由彊国故孔子闵王路废而邪道兴于是论次诗书修起礼乐适齐闻韶三月不知肉味自卫返鲁然后乐正雅颂各得其所【郑元云鲁哀公十一年是时道衰乐废孔子还修正之故雅颂各得其所也】世以混浊莫能用是以仲尼干七十余君无所遇曰茍有用我者期月而已矣西狩获麟曰吾道穷矣故因史记作春秋以当王法其辞防而指博后世学者多録焉自孔子卒后七十子之徒防游诸侯大者为师传卿相小者友教士大夫或隠而不见故子路居卫子张居陈【今陈州】澹台子羽居楚【今苏州城南五里有澹台湖湖北有澹台】子夏居西河【今汾州】子贡终于齐【今青州】如田子方段干木吴起禽滑厘之属皆受业于子夏之伦为王者师是时独魏文侯好学后陵遅以至于始皇天下并争于战国儒术既绌焉然齐鲁之门学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士【顔云今新丰县温阳之处号愍儒乡温阳西南三百里有马谷谷之西岸有坑古相传以秦坑儒处也卫宏诏定古文尚书序云秦既焚书恐天下不从所改更法而诸生到者拜为郎前后七百人乃宻种于骊山陵谷中温处实成诏博士诸生説之人言不同乃令就视为伏机诸生贤儒皆至焉方相难不决因发机从上塡之以土皆雁终乃无声也】六蓺从此缺焉陈涉之王也而鲁诸儒持孔氏之礼器往归陈王于是孔甲为陈涉博士卒与涉俱死陈涉起匹夫驱瓦合适戍旬月以王楚不满半嵗竟灭亡其事至防浅然而缙绅先生之徒负孔子礼器往委质为臣者何也以秦焚其业积怨而发愤于陈王也及髙皇帝诛项籍举兵围鲁鲁中诸儒尚讲诵习礼乐歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经蓺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海【顔云陈豨卢绾韩信黥布之徒相以反叛征讨也】亦未暇遑庠序之事也孝恵吕后时公卿皆武力有功之臣孝文时颇徴用【言孝文稍用文学之士居位】然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培公于齐则辕固生【申辕姓培固名公生其处号也】于燕则韩太言尚书自济南伏生言礼自鲁髙堂生言易自菑川田生言春秋于齐鲁自胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙宏以春秋白衣为天子三公封以平津侯天下之学士靡然乡风矣公孙宏为学官悼道之郁滞乃请曰丞相御史言【自此已下皆宏奏请之辞】制曰益闻民以礼风之以乐防姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻兴礼以为天下先太常议与博士弟子崇乡里之化以广贤材焉谨与太常臧博士平等议曰闻三代之道乡里有教夏曰校【校教也可教道蓺也】殷曰序【序舒也言舒礼教】周曰庠【庠详也言详审经典】其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一嵗皆辄试能通一蓺以上补文学掌故缺其髙第可以为郎中者太常籍奏即有秀才异等辄以名闻其不事学若下材及不能通一蓺辄罢之而请诸不称者罚臣谨案诏书律令下者明天人分际通古今之义文章尔雅训辞深厚恩施甚羙小吏浅闻不能究宣无以明布谕下治礼次治掌故以文学礼义为官迁留滞请选择其秩比二百石以上及吏百石通一蓺以上补左右内史【补左右内史后改为左冯翊右扶风】大行卒史比百石已下补郡太守卒史皆各二人边郡一人先用诵多者若不足乃择掌故补中二千石属文学掌故补郡属备贠请着功令佗如律令制曰可自此以来则公卿大夫士吏斌斌多文学之士矣
　　申公者鲁人也髙祖过鲁申公以弟子从师入见髙祖于鲁南宫【括地志云泮宫在兖州曲阜县西南二百里鲁城内宫之内郑云泮之言半也其制半于天子之璧雍】吕太后时申公防学长安与刘郢同师已而郢为楚王令申公其太子戊戊不好学疾申公及王郢卒戊立为楚王胥靡申公申公耻之归鲁退居家教终身不出门复谢絶賔客独王命召之乃往弟子自逺方至受业者百余人申公独以诗经为训以教无疑疑者则阙不兰陵王臧既受诗以事孝景帝为太子少傅免去今上初即位臧乃上书宿卫上累迁一嵗中为郎中令及代赵绾亦尝受诗申公绾为御史大夫绾臧请天子欲立明堂以朝诸侯不能就其事乃言师申公于是天子使使束帛加璧安车驷马迎申公弟子二人乗轺从至见天子天子问治乱之事申公时已八十余老对曰为治者不至多言顾力行何如耳是时天子方好文词见申公对黙然然已招致则以为太中大夫舍鲁邸议明堂事太皇窦太后好老子言不説儒术得赵绾王臧之过以让上上因废明堂事尽下赵绾王臧吏后皆自杀申公亦疾免以归数年卒弟子为博士者十余人孔安国至临淮太守周霸至胶西内史夏寛至城阳内史砀鲁赐至东海太守兰陵缪生至长沙内史徐偃为胶西中尉邹人阙门庆忌为胶东内史其治官民皆有亷节称其好学学官弟子行虽不备而至于大夫郎中掌故以百数言诗虽殊多本于申公
　　清河王太傅辕固生者齐人也以治诗孝景时为博士与黄生争论景帝前黄生曰汤武非受命乃弑也辕固生曰不然夫桀纣虐乱天下之心皆归汤武汤武与天下之心而诛桀纣桀纣之民不为之使而归汤武汤武不得已而立非受命为何黄生曰冠虽敝必加于首履虽新必闗于足何者上下之分也今桀纣虽失道然君上也汤武虽圣臣下也夫主有失行臣下不能正言匡过以尊天子反因过而诛之代立践南面非弑而何也辕固生曰必若所云是髙帝伐秦即天子之位非邪于是景帝曰食肉不食马肝【论衡云气热而毒盛故食马肝杀人又盛夏马行多渇死杀气为毒也】不为不知味言学者无言汤武受命不为愚遂罢是后学者莫敢明受命放杀者窦太后好老子书召辕固生问老子书固曰此是家人言耳太后怒曰安得司空城旦书乎乃使固入圏刺豕景帝知太后怒而固直言无罪乃假固利兵下圏刺豕正中其心一刺豕应手而倒太后黙然无以复罪罢之居顷之景帝以固为亷直拜为清河王太傅乆之病免今上初即位复以贤良徴固诸防儒多疾毁固曰固老罢归之时固已九十余矣固之徴也薛人公孙宏亦徴侧目而视固固曰公孙子务正学以言无曲学以阿世自是之后齐言诗皆本辕固生也诸齐人以诗显贵皆固之弟子也
　　韩生者燕人也孝文帝时为博士景帝时为常山王太傅韩生推诗之意而为内外数万言其语颇与齐鲁间殊然其归一也淮南贲生受之自是之后而燕赵间言诗者由韩生韩生孙商为今上博士
　　伏生者济南人也故为秦博士孝文帝时欲求能治尚书者天下无有乃闻伏生能治欲召之是时伏生年九十余老不能行于是乃诏太常使掌故朝错往受之秦时焚书伏生壁藏之其后兵大起流亡汉定伏生求其书亡数十篇独得二十九篇即以教于齐鲁之间学者由是颇能言尚书诸山东大师无不涉尚书以教矣伏生教济南张生及欧阳生欧阳生教千乗儿寛儿寛既通尚书以文学应郡举诣博士受业受业孔安国儿寛贫无资用常为弟子都养及时时间行佣赁以给衣食行常带经止息则诵习之以试第次补廷尉史是时张汤方乡学以为奏谳掾以古法议决疑大狱而爱幸寛寛为人温良有亷智自持而善著书书奏敏于文口不能发明也汤以为长者数称誉之及汤为御史大夫以儿寛为掾荐之天子天子见问説之张汤死后六年儿寛位至御史大夫九年而以官卒寛在三公位以和良承意従容得乆然无有所匡谏于官官属易之不为尽力张生亦为博士而伏生孙以治尚书徴不能明也自此之后鲁周霸孔安国雒阳贾嘉颇能言尚书事孔氏有古文尚书而安国以今文读之因以起其家逸书得十余篇益尚书滋多于是矣诸学者多言礼而鲁髙堂生最本礼固自孔子时而其经不具及至秦焚书书防亡益多于今独有士礼髙堂生能言之而鲁徐生善为容孝文帝时徐生以容为礼官大夫子至孙徐延徐襄襄其天姿善为容不能通礼经延颇能未善也襄以容为汉礼官大夫至广陵内史延及徐氏弟子公户满意桓生单次皆常为汉礼官大夫而瑕丘萧奋以礼为淮阳太守是后能言礼为容者由徐氏焉自鲁商瞿受易孔子孔子卒商瞿易六世至齐人田何字子庄而汉兴田何东武人王同子仲子仲菑川人杨何何以易元光元年徴官至中大夫齐人即墨成以易至城阳相广川人孟但以易为太子门大夫鲁人周霸莒人衡胡临菑人主父偃皆以易至二千石然要言易者本于杨何之家
　　董仲舒广川人也以治春秋孝景时为博士下帷讲诵弟子以乆次相受业或莫见其靣益三年董仲舒不观于舍园其精如此进退容止非礼不行学士皆师尊之今上即位为江都相以春秋灾异之变推隂阳所以错行故求雨闭诸阳縦诸隂其止雨反是行之一国未尝不得所欲中废为中大夫居舍着灾异之记是时辽东髙庙灾主父偃疾之取其书奏之天子天子召诸生示其书有刺讥董仲舒弟子吕歩舒不知其师书以为下愚于是下董仲舒吏当死诏赦之于是董仲舒竟不敢复言灾异董仲舒为人亷直是时方外攘四夷公孙宏治春秋不如董仲舒而宏希世用事位至公卿董仲舒以宏为従防宏疾之乃言上曰独董仲舒可使相胶西王胶西王素闻董仲舒有行亦善待之董仲舒恐乆获罪疾免居家至卒终不治产业以修学著书为事故汉兴至于五世之间唯董仲舒名为明于春秋其公羊氏也胡母生齐人也孝景时为博士以老归教授齐之言春秋者多受胡母生公孙宏亦颇受焉
　　瑕丘江生为谷梁春秋自公孙宏得用尝集比其义卒用董仲舒仲舒弟子遂者兰陵楮大广川殷忠温吕步舒禇大至梁相步舒至长史持节使决淮南狱于诸侯擅専断不报以春秋之义正之天子皆以为是弟子通者至于命大夫为郎谒者掌故者以言数而董仲舒子及孙皆以学至大官
  </div>
  <div class="pagination">
   <a href="史记正义_page33.html">
    上一页
   </a>
   <span>
    ...
   </span>
   <a href="史记正义_page29.html">
    29
   </a>
   <a href="史记正义_page30.html">
    30
   </a>
   <a href="史记正义_page31.html">
    31
   </a>
   <a href="史记正义_page32.html">
    32
   </a>
   <a href="史记正义_page33.html">
    33
   </a>
   <span class="current-page">
    34
   </span>
   <a href="史记正义_page35.html">
    35
   </a>
   <a href="史记正义_page36.html">
    36
   </a>
   <a href="史记正义_page37.html">
    37
   </a>
   <a href="史记正义_page38.html">
    38
   </a>
   <a href="史记正义_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
