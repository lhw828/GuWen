<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 17 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 17 页/共 27 页
  </h1>
  <div class="content">
   史记集解卷六十五
　　钦定四库全书
　　史记集解卷六十六
　　宋　裴骃　撰
　　史记六十六
　　伍子胥列传第六
　　伍子胥者楚人也名员员父曰伍奢员兄曰伍尚其先曰伍举以直谏事楚庄王有显故其后世有名于楚楚平王有太子名曰建使伍奢为太傅费无忌为少傅无忌不忠于太子建平王使无忌为太子取妇于秦秦女好无忌驰归报平王曰秦女絶美王可自取而更为太子取妇平王遂自取秦女而絶爱幸之生子轸更为太子取妇无忌既以秦女自媚于平王因去太子而事平王恐一旦平王卒而太子立杀已乃因谗太子建建母蔡女也无宠于平王平王稍益疏建使建守城父备边兵顷之无忌又日夜言太子短于王曰太子以秦女之故不能无怨望愿王少自备也自太子居城父将兵外交诸侯且欲入为乱矣平王乃召其太傅伍奢考问之伍奢知无忌谗太子于平王因曰王独奈何以谗贼小臣疏骨肉之亲乎无忌曰王今不制其事成矣王且见禽于是平王怒囚伍奢而使城父司马奋扬往杀太子行未至奋扬使人先告太子太子急去不然将诛太子建亡奔宋无忌言于平王曰伍奢有二子皆贤不诛且为楚忧可以其父质而召之不然且为楚患王使使谓伍奢曰能致汝二子则生不能则死伍奢曰尚为人仁呼必来员为人刚戾忍訽【火反】能成大事彼见来之并禽其势必不来王不聴使人召二子曰来吾生汝父不来今杀奢也伍尚欲往员曰楚之召我兄弟非欲以生我父也恐有脱者后生患故以父为质诈召二子二子去则父子俱死何益父之死往而令雠不得报耳不如奔他国借力以雪父之耻俱灭无为也伍尚曰我知往终不能全父命然恨父召我以求生而不往后不能雪耻终为天下笑耳谓员可去矣汝能报杀父之雠我将归死尚既就执使者捕伍胥伍胥贯【乌遝反】弓执矢向使者使者不敢进伍胥遂亡闻太子建之在宋往从之奢闻子胥之亡也曰楚国君臣且苦兵矣伍尚至楚楚并杀奢与尚也伍胥既至宋宋有华氏之乱乃与太子建俱奔于郑郑人甚善之太子建又适晋晋顷公曰太子既善郑郑信太子太子能为我内应而我攻其外灭郑必矣灭郑而封太子太子乃还郑事未防防自私欲杀其从者从者知其谋乃告之于郑郑定公与子产诛杀太子建建有子名胜伍胥惧乃与胜俱奔吴到昭闗昭闗欲执之伍胥遂与胜独身步走几不得脱追者在后至江江上有一渔父乗船知伍胥之急乃渡伍胥伍胥既渡解其剑曰此剑直百金以与父父曰楚国之法得伍胥者赐粟五万石爵执珪岂徒百金剑邪不受伍胥未至吴而疾止中道乞食【张勃曰子胥乞食处在丹阳溧阳县】至于吴吴王僚方用事公子光为将伍胥乃因公子光以求见吴王久之楚平王以其邉邑钟离与吴邉邑卑梁氏俱蚕两女子争桑相攻乃大怒至于两国举兵相伐吴使公子光伐楚防其钟离居巢而归伍子胥説吴王僚曰楚可破也愿复遣公子光公子光谓吴王曰彼伍胥父兄为戮于楚而劝王伐楚者欲以自报其雠耳伐楚未可破也伍胥知公子光有内志欲杀王而自立未可説以外事乃进专诸于公子光退而与太子建之子胜耕于野五年而楚平王卒初平王所夺太子建秦女生子轸及平王卒轸竟立为后是为昭王吴王僚因楚丧使二公子将兵往袭楚楚发兵絶吴兵之后不得归吴国内空而公子光乃令专诸袭刺吴王僚而自立是为吴王阖庐阖庐既立得志乃召伍贠以为行人而与谋国事楚诛其大臣郤宛伯州犁伯州犁之孙伯嚭亡奔吴【徐广曰伯州犂者晋伯宗之子也伯州犂之子曰郤宛却宛之子曰伯嚭宛亦姓伯又别氏却楚世家云杀却宛宛之宗姓伯氏子曰嚭吴世家云楚诛伯州犂其孙伯嚭奔吴也】吴亦以嚭为大夫前王僚所遣二公子将兵伐楚者道絶不得归后闻阖庐弑王僚自立遂以其兵降楚楚封之于舒阖庐立三年乃兴师与伍胥伯嚭伐楚抜舒遂禽故吴反二将军因欲至郢将军孙武曰民劳未可且待之乃归四年吴伐楚取六与潜【六古国皋陶之后所封潜县冇天柱山】五年伐越败之六年楚昭王使公子囊瓦【案左传楚公子贞字子囊其孙名瓦字子常此言公子又兼称囊瓦误也】将兵伐吴吴使伍贠迎击大破楚军于豫章【豫章在江南】取楚之居巢九年吴王阖庐谓子胥孙武曰始子言郢未可入今果何如二子对曰楚将囊瓦贪而唐蔡皆怨之王必欲大伐之必先得唐蔡乃可阖庐聴之悉兴师与唐蔡伐楚与楚夹汉水而陈吴王之弟夫概将兵请从王不聴遂以其属五千人击楚将子常【子常公孙瓦】子常败走奔郑于是吴乗胜而前五战遂至郢【郢楚都】己夘楚昭王出奔庚辰吴王入郢昭王出亡入云梦盗击王王走郧【音云国名】郧公弟懐曰平王杀我父我杀其子不亦可乎郧公恐其弟杀王与王奔随吴兵围随谓随人曰周之子孙在汉川者楚尽灭之随人欲杀王王子綦匿王已自为王以当之随人卜与王于吴不吉乃谢吴不与王始伍贠与申包胥为交贠之亡也谓包胥曰我必覆楚包胥曰我必存之及吴兵入郢伍子胥求昭王既不得乃掘楚平王墓出其尸鞭之三百然后己申包胥亡于山中使人谓子胥曰子之报雠其以甚乎吾闻之人众者胜天天定亦能破人今子故平王之臣亲北面而事之今至于僇死人此岂其无天道之极乎伍子胥曰为我谢申包胥曰吾日暮涂逺吾故倒行而逆施之于是申包胥走秦告急求救于秦秦不许包胥立于秦廷昼夜哭七日七夜不絶其声秦哀公怜之曰楚虽无道有臣若是可无存乎乃遣车五百乗救楚击吴六月败吴兵于稷【稷丘地名在郊外】防吴王久留楚求昭王而阖庐弟夫概乃亡归自立为王阖庐闻之乃释楚而归击其弟夫概夫概败走遂奔楚楚昭王见吴有内乱乃复入郢封夫概于堂谿【徐广曰在慎县骃案地理志汝南有吴房县应劭曰夫概奔楚封于堂谿本房子国以封吴故曰吴房然则不得在慎县也】为堂谿氏楚复与吴战败吴吴王乃归后二岁阖庐使太子夫差将兵伐楚取番【普寒反又音婆】楚惧吴复大来乃去郢徙于鄀【楚地音若】当是时吴以伍子胥孙武之谋西破彊楚北威齐晋南服越人其后四年孔子相鲁后五年伐越越王句践迎击败吴于姑苏伤阖庐指军却阖庐病创【楚良反】将死谓太子夫差曰尔忘句践杀尔父乎夫差对曰不敢忘是夕阖庐死夫差既立为王以伯嚭为太宰习战射二年后伐越败越于夫湫【音椒】越王句践乃以余兵五千人栖于防稽之上使大夫种厚币遗吴太宰嚭以请和求委国为臣妾吴王将许之伍子胥谏曰越王为人能辛苦今王不灭后必悔之吴王不听用太宰嚭计与越平其后五年而吴王闻齐景公死而大臣争宠新君弱乃兴师北伐齐伍子胥谏曰句践食不重味吊死问疾且欲有所用之也此人不死必为吴患今吴之有越犹人之有腹心疾也而王不先越而乃务齐不亦谬乎吴王不聴伐齐大败齐师于艾陵遂灭邹鲁之君以归益疏子胥之谋其后四年吴王将北伐齐越王句践用子贡之谋乃率其众以助吴而重寳以献遗太宰嚭太宰嚭既数受越赂其爱信越殊甚日夜为言于吴王吴王信用嚭之计伍子胥谏曰夫越腹心之病今信其浮辞诈伪而贪齐破齐譬犹石田无所用之且盘庚之诰曰有颠越不恭劓殄灭之俾无遗育无使易种于兹邑此商之所以兴愿王释齐而先越若不然后将悔之无及而吴王不聴使子胥于齐子胥临行谓其子曰吾数谏王王不用吾今见吴之亡矣汝与吴俱亡无益也乃属其子于齐鲍牧而还报吴吴太宰嚭既与子胥有隙因谗曰子胥为人刚暴少恩猜贼其怨望恐为深祸也前日王欲伐齐子胥以为不可王卒伐之而有大功子胥耻其计谋不用乃反怨望而今王又复伐齐子胥专愎彊谏沮【自吕反】毁用事徒幸吴之败以自胜其计谋耳今王自行悉国中武力以伐齐而子胥谏不用因辍谢详病不行王不可不备此起祸不难且嚭使人微伺之其使于齐也乃属其子于齐之鲍氏夫为人臣内不得意外倚诸侯自以为先王之谋臣今不见用常鞅鞅怨望愿王早图之吴王曰微子之言吾亦疑之乃使使赐伍子胥属镂【录子反】之剑曰子以此死伍子胥仰天叹曰嗟乎谗臣嚭为乱矣王乃反诛我我令若父霸自若未立时诸公子争立我以死争之于先王几不得立若既得立欲分吴国予我我顾不敢望也然今若聴谀臣言以杀长者乃告其舍人曰必树吾墓上以梓令可以为器而抉吾眼县吴东门之上以观越冦之入灭吴也乃自刭死吴王闻之大怒乃取子胥尸盛以鸱夷革【应劭曰取马革为鸱夷鸱夷榼形】浮之江中【徐广曰鲁　哀公十一年】吴人怜之为立祠于江上因命曰胥山【张晏曰胥山在太湖邉去江不逺百里故云江上】吴王既诛伍子胥遂伐齐齐鲍氏杀其君悼公而立阳生吴王欲讨其贼不胜而去其后二年吴王召鲁衞之君防之橐皋其明年因北大防诸侯于黄池以令周室越王句践袭杀吴太子破吴兵吴王闻之乃归使使厚币与越平后九年越王句践遂灭吴杀王夫差而诛太宰嚭以不忠于其君而外受重赂与已比周也伍子胥初所与俱亡故楚太子建之子胜者在于吴吴王夫差之时楚惠王欲召胜归楚叶公谏曰胜好勇而隂求死士殆有私乎惠王不聴遂召胜使居楚之邉邑鄢【徐广曰颍川鄢陵是】号为白公【徐广曰汝南裦信县有白亭】白公归楚三年而吴诛子胥白公胜既归楚怨郑之杀其父乃隂养死士求报郑归楚五年请伐郑楚令尹子西许之兵未发而晋伐郑郑请救于楚楚使子西往救与盟而还白公胜怒曰非郑之仇乃子西也胜自砺剑人问曰何以为胜曰欲以杀子西子西闻之笑曰胜如卵耳何能为也其后四岁白公胜与石乞袭杀楚令尹子西司马子綦于朝石乞曰不杀王不可乃劫之王如髙府石乞从者屈固【徐广曰一作惠王从者屈固楚世家亦云王从者】负楚惠王亡走昭夫人之宫叶公闻白公为乱率其国人攻白公白公之徒败亡走山中自杀而虏石乞而问白公尸处不言将亨石乞曰事成为卿不成而亨固其职也终不肯告其尸处遂亨石乞而求恵王复立之太史公曰怨毒之于人甚矣哉王者尚不能行之于臣下况同列乎向令伍子胥从奢俱死何异蝼蚁弃小义雪大耻名垂于后世悲夫方子胥窘于江上道乞食志岂尝须臾忘郢邪故隠忍就功名非烈丈夫孰能致此哉白公如不自立为君者其功谋亦不胜道者哉












　　史记集解卷六十六
　　钦定四库全书
　　史记集解卷六十七
　　宋　裴骃　撰
　　史记六十七
　　仲尼弟子列传第七
　　孔子曰受业身通者七十有七人皆异能之士也徳行顔渊闵子骞冉伯牛仲弓政事冉有季路言语宰我子贡文学子游子夏师也僻参也鲁柴也愚由也喭回也屡空赐不受命而货殖焉亿则屡中【何晏曰言回庶几于圣道虽数空匮而乐在其中赐不受教命惟财货是殖亿度是非盖美回所以励赐也一曰屡犹每也空犹虚中也以圣人之善道教数子之庶几犹不至于知道者各内有此害也其于庶几每能虚中者惟回懐道深逺不虚心不能知道子贡无数子之病然亦不知道者虽不穷理而幸中虽非天命而偶当亦所以不虚心也】孔子之所严事于周则老子于卫蘧伯玉【大戴礼外寛而内直自设于隠括之中直已而不直人汲汲于仁以善自终盖蘧伯玉之行】于齐晏平仲于楚老莱子于郑子产【大戴礼君择臣而使之臣择君而事之有道顺命无道衡命盖晏平仲之行也】于鲁孟公绰数臧文仲栁下惠【大戴礼孝恭慈仁允徳圗义约货去怨盖栁下惠之行】铜鞮伯华介山子然孔子皆后之不并世【大戴礼曰孔子云国家有道其言足以兴国家无道其黙足以容盖铜鞮伯华之所行观于四方不忘其亲茍思其亲不尽其乐盖介山子然行也说苑曰孔子叹曰铜鞮伯华无死天下冇定矣晋太康地记云铜鞮晋大夫羊舌赤之邑世号赤曰铜鞮伯华】顔回者鲁人也字子渊少孔子三十歳顔渊问仁孔子曰克己复礼天下归仁焉【马融曰克己约身也孔安国曰复反也身能反礼则为仁矣】孔子曰贤哉回也一簟食一瓢饮在陋巷人不堪其忧回也不改其乐【孔安国曰顔回乐道虽簟食在陋巷不改其所乐也】回也如愚退而省其私亦足以发回也不愚【孔安国曰察其退还与二三子说释道义发明大体知其不愚】用之则行舍之则藏惟我与尔有是夫【孔安国曰言可行则行可止则止惟我与顔回同也乐肇曰用已而后行不假隠以自髙不屈道以要名时人无知其实者惟我与尔有是行】回年二十九发尽白蚤死孔子哭之恸曰自吾有回门人益亲【王肃曰顔回为孔子胥附之反能使门人日亲孔子】鲁哀公问弟子孰为好学孔子对曰有顔回者好学不迁怒不贰过不幸短命死矣今也则亡【何晏曰凡人任情喜怒违理顔回任道怒不过分迁者移也怒当其理不移易也不贰过者有不善未尝复行】　闵损字子骞【郑曰孔子弟子目録云鲁人】少孔子十五歳孔子曰孝哉闵子骞人不间于其父母昆弟之言【陈羣曰言子骞上事父母下顺兄弟动静尽善故人不得有非间之言】不仕大夫不食污君之禄如有复我者【孔安国曰复我者重来召我】必在汶上矣【孔安国曰去之汶水上欲北如齐】　冉耕字伯牛【郑曰鲁人】孔子以为有徳行伯牛有恶疾孔子往问之自牖执其手【包氏曰牛有恶疾不欲见人孔子从牖执其手】曰命也夫斯人也而有斯疾命也夫【包曰再言之者痛之甚也】　冉雍字仲弓【郑曰鲁人】仲弓问政孔子曰出门如见大賔使民如承大祭【孔安国曰莫尚乎敬】在邦无怨在家无怨【包氏曰在邦为诸在家为卿大夫】孔子以仲弓为有徳行曰雍也可使南面【包曰可使南面言任诸侯之治】仲弓父贱人孔子曰犁牛之子骍且角虽欲勿用山川其舍诸【何晏曰犁杂文骍赤色也角者角周正巾牺牲虽欲以其所生犁而不用山川宁肯舍之乎言父虽不善不害于子之美】　冉求字子有【郑曰鲁人】少孔子二十九岁为季氏宰季康子问孔子曰冉求仁乎曰千室之邑百乗之家【孔安国曰千室卿大夫之邑卿大夫称家诸侯千乗大夫故曰百乗】求也可使治其赋仁则吾不知也【孔安国曰赋兵赋也仁道至大不可全名也】复问子路仁乎孔子对曰如求求问曰闻斯行诸【包氏曰赈穷救乏之事也】子曰行之子路问闻斯行诸子曰有父兄在如之何其闻斯行之【孔安国曰当白父兄不可自専】子华怪之敢问问同而答异孔子曰求也退故进之由也兼人故退之【郑曰言冉有性谦退子路务在胜尚人各因其人之失而正之】　仲由字子路卞人也【徐广曰尸子曰子路卞之野人】少孔子九岁子路性鄙好勇力志阬直冠雄鸡佩猳豚【冠以雄鸡佩猳豚二物皆勇子路好勇故冠帯之】陵暴孔子孔子设礼稍诱子路子路后儒服委质因门人请为弟子子路问政孔子曰先之劳之【孔安国曰先道之以徳使民信之然后劳之易曰悦以使民民忘其劳】请益曰无倦【孔安国曰子路嫌其少故请益曰无倦者行此上事无倦则可】子路问君子尚勇乎孔子曰义之为上君子好勇而无义则乱【李充曰既称君子不职为乱阶也若君亲失道国家昏乱其于赴患致命而不知正顾义者则亦防乎为乱而受不义之责也】小人好勇而无义则盗子路有闻未之能行唯恐有闻【孔安国曰前所闻未及行故恐复冇闻不得并行】孔子曰片言可以折狱者其由也与【孔安国曰片犹偏也聴讼必须两辞以定是非偏信一言折狱者惟子路可也】由也好勇过我无所取材【栾肇曰适用曰材好勇过我用故云无所取】若由也不得其死然【孔安国曰不得以夀终也】衣敝緼袍【孔安国曰緼枲着也】与衣狐狢者立而不耻者其由也欤由也升堂矣未入于室也【马融曰升我堂矣未入于室耳】季康子问仲由仁乎孔子曰千乗之国可使治其赋不知其仁子路喜从游遇长沮桀溺荷蓧丈人子路为季氏宰季孙问曰子路可谓大臣与孔子曰可谓具臣矣【孔安国曰言备臣数而已】子路为蒲大夫辞孔子孔子曰蒲多壮士又难治然吾语汝恭以敬可以执勇【言恭谨谦敬勇猛不能害故曰执也】寛以正可以比众【音鼻言寛大清正众必归近之】恭正以静可以报上初卫灵公有宠姬曰南子灵公太子蒉瞆得过南子惧诛出奔及灵公卒而夫人欲立公子郢郢不肯曰亡人太子之辄在于是卫立辄为君是为出公出公立十二年其父蒉瞆居外不得入子路为卫大夫孔悝之邑宰蒉瞆乃与孔悝作乱谋入孔悝家遂与其徒袭攻出公出公奔鲁而蒉瞆入立是为庄公方孔悝作乱子路在外闻之而驰往遇子羔出卫城门谓子路曰出公去矣而门已闭子可还矣毋空受其祸子路曰食其食者不避其难子羔卒去有使者入城城门开子路随而入造蒉瞆蒉瞆与孔悝登台子路曰君焉用孔悝请得而杀之蒉瞆弗聴于是子路欲燔台蒉瞆惧乃下石乞壶黡攻子路击防子路之缨子路曰君子死而冠不免遂结缨而死孔子闻卫乱曰嗟乎由死矣已而果死故孔子曰自吾得由恶言不闻于耳【王肃曰子路为孔侍衞故侮慢之人不敢有恶言是以恶言不闻于孔子耳】是时子贡为鲁使于齐　宰予字子我【郑曰鲁人】利口辩辞既受业问三年之丧不已久乎君子三年不为礼礼必壊三年不为乐乐必崩旧糓既没新糓既升钻燧改火期可已矣【马融曰周书月令有更火之文春取榆栁之火夏取枣杏之火季夏取桑柘之火秋取柞楢之火冬取槐檀之火一年之中鑚火各异木故曰改火】子曰于女安乎曰安汝安则为之君子居丧食防不甘闻乐不乐故弗为也【孔安国曰防美也责其无仁于亲故言汝安则为之】宰我出子曰予之不仁也子生三年然后免于父母之懐【马融曰生未三嵗为父母所懐抱也】夫三年之丧天下之通义也【孔安国曰自天子达于庶人】宰我昼寝子曰朽木不可雕也【包氏曰朽腐也雕雕琢刻画】粪土之墙不可圬也【王肃曰圬墁也二者喻虽施功犹不成也】宰我问五帝之徳子曰予非其人也【王肃曰言不足以明五帝之徳也】宰我为临菑大夫与田常作乱以夷其族孔子耻之　端木赐卫人字子贡少孔子三十一岁子贡利口巧辞孔子常黜其辩问曰汝与回也孰愈【孔安国曰愈犹胜也】对曰赐也何敢望回回也闻一以知十赐也闻一以知二子贡既已受业问曰赐何人也孔子曰汝器也【孔安国曰言汝器用之人】曰何器也曰瑚琏也【包曰瑚琏黍稷器夏曰瑚殷曰琏周曰簠簋宗庙之贵噐】陈子禽问子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道夫子焉不学【孔安国曰文武之道未坠落于地贤与不贤各有所识夫子无所不从学】而亦何常师之有【孔安国曰无所不从学故无常师】又问曰孔子适是国必闻其攻求之与抑与之与【郑曰怪孔子所至之邦必与闻国政求而得之邪抑人君自愿与之为治】子贡曰夫子温良恭俭让以得之夫子之求之也其诸异乎人之求之也【郑曰言夫子行此五徳而得之与人求之异明人君自与之】子贡问曰富而无骄贫而无謟何如孔子曰可也【孔安国曰未足多也】不如贫而乐道富而好礼【郑曰乐谓志于道不以贫为忧苦也】田常欲作乱于齐惮髙国鲍晏故移其兵欲以伐鲁孔子闻之谓门弟子曰夫鲁坟墓所处父母之国国危如此二三子何为莫出子路请出孔子止之子张子石请行孔子弗许子贡请行孔子许之遂行至齐説田常曰君之伐鲁过矣夫鲁难伐之国其城薄以卑其地狭以泄其君愚而不仁大臣伪而无用其士民又恶甲兵之事此不可与战君不如伐吴夫吴城髙以厚地广以深甲坚以新士选以饱重器精兵尽在其中又使明大夫守之此易伐也田常忿然作色曰子之所难人之所易子之所易人之所难而以教常何也子贡曰臣闻之忧在内者攻强忧在外者攻弱今君忧在内吾闻君三封而三不成者大臣有不聴者也今君破鲁以广齐战胜以骄主破国以尊臣【王肃曰鲍晏等帅师若破国则臣尊矣】而君之功不与焉则交日疎于主是君上骄主心下恣羣臣求以成大事难矣夫上骄则恣臣骄则争是君上与主有却下与大臣交争也如此则君之立于齐危矣故曰不如伐吴伐吴不胜民人外死大臣内空是君上无彊臣之敌下无民人之过孤主制齐者惟君也田常曰善虽然吾兵业已加鲁矣去而之吴大臣疑我奈何子贡曰君案兵无伐臣请往使吴王令之救鲁而伐齐君因以兵迎之田常许之使子贡南见吴王説曰臣闻之王者不絶世霸者无彊敌千钧之重加铢两而移今以万乗之齐而私千乗之鲁与吴争彊窃为王危之且夫救鲁显名也伐齐大利也以抚泗上诸侯诛暴齐以服彊晋利莫大焉名存亡鲁实困彊齐智者不疑也吴王曰善虽然吾尝与越战栖之防稽越王苦身养士有报我心子待我伐越而聴子子贡曰越之劲不过鲁吴之彊不过齐王置齐而伐越则齐已平鲁矣且王方以存亡继絶为名夫伐小越而畏彊齐非勇也夫勇者不避难仁者不穷约智者不失时王者不絶世以立其义今存越示诸侯以仁救鲁伐齐威加晋国诸侯必相率而朝吴霸业成矣且王必恶越臣请东见越王令出兵以从此实空越名从诸侯以伐也吴王大説乃使子贡之越越王除道郊迎身御至舍而问曰此蛮夷之国大夫何以俨然辱而临之子贡曰今者吾説吴王以救鲁伐齐其志欲之而畏越曰待我伐越乃可如此破越必矣且夫无报人之志而令人疑之拙也有报人之意使人知之殆也事未发而先闻危也三者举事之大患句践顿首再拜曰孤尝不料力乃与吴战困于防稽痛入于骨髓日夜焦唇干舌徒欲与吴王接踵而死孤之愿也遂问子贡子贡曰吴王为人猛暴羣臣不堪国家敝于数战士卒弗忍百姓怨上大臣内变子胥以谏死太宰嚭用事顺君之过以安其私是残国之治也今王诚发士卒佐之以徼【结尧】其志【王肃曰激射其志】重宝以説其心卑辞以尊其礼其伐齐必也彼战不胜王之福矣战胜必以兵临晋臣请北见晋君令共攻之弱吴必矣其鋭兵尽于齐重甲困于晋而王制其敝此灭吴必矣越王大説许诺送子贡金百镒劒一良矛二子贡不受遂行报吴王曰臣敬以大王之言告越王越王大恐曰孤不幸少失先人内不自量抵罪于吴军败身辱栖于会稽国为虚【音墟】莽【莫朗反】赖大王之赐使得奉俎豆而修祭祀死不敢忘何谋之敢虑后五日越使大夫种顿首言于吴王曰东海役臣孤句践使者臣种敢修下吏问于左右今窃闻大王将兴大义诛彊救弱困暴齐而抚周室请悉起境内士卒三千人孤请自被坚执鋭以先受矢石因越贱臣种奉先人藏器甲二十领鈇屈卢之矛步光之剑以贺军吏吴王大説以告子贡曰越王欲身从寡人伐齐可乎子贡曰不可夫空人之国悉人之众又从其君不义君受其币许其师而辞其君吴王许诺乃谢越王于是吴王乃遂发九郡兵伐齐子贡因去之晋谓晋君曰臣闻之虑不先定不可以应卒兵不先辩不可以胜敌今夫齐与吴将战彼战而不胜越乱之必矣与齐战而胜必以其兵临晋晋君大恐曰为之奈何子贡曰修兵休卒以待之晋君许诺子贡去而之鲁吴王果与齐人战于艾陵大破齐师获七将军之兵而不归果以兵临晋与晋人相遇黄池之上吴晋争强晋人击之大败吴师越王闻之涉江袭吴去城七里而军吴王闻之去晋而归与越战于五湖三战不胜城门不守越遂围王宫杀夫差而戮其相破吴三年东向而霸故子贡一出存鲁乱齐破吴彊晋而霸越子贡一使使势相破十年之中五国各有变子贡好废举与时转货赀【废举谓停贮也与时谓逐时也夫物贱则买而停贮值贵即逐时转易货卖取资利也】喜扬人之美不能匿人之过常相鲁衞家累千金卒终于齐　言偃吴人字子游少孔子四十五岁子游既已受业为武城宰孔子过闻歌之声孔子莞尔而笑【何晏曰莞尔小笑貌】曰割鸡焉用牛刀【孔安国曰言治小何须用大道】子游曰昔者偃闻诸夫子曰君子学道则爱人小人学道则易使【孔安国曰道谓礼乐也乐以和人人和则易使】孔子曰二三子【孔安国曰従行者】偃之言是也前言戏之耳【孔安国曰戏以治小而用大】孔子以为子游习于文学卜商字子夏【家语云衞人郑曰温国卜商】少孔子四十四岁子夏问巧笑倩兮美目盼兮素以为绚兮何谓也【马融曰倩笑貌盼动目貌绚文貌此上二句在衞风硕人之二章其下一句逸诗】子曰绘事后素【郑曰绘画文也凡画缋先布众色然后以素分布其间以成其文喻美女虽有倩盼美质亦须礼以成也】曰礼后乎【何晏曰孔言绘事后素子夏闻而解知以素喻礼故曰礼后乎】孔子曰商始可与言诗已矣【包曰能发明我意可与言诗矣】子贡问师与商孰贤子曰师也过商也不及【孔安国曰言俱不得中】然则师愈与曰过犹不及子谓子夏曰汝为君子儒无为小人儒【何晏曰君子之儒将以明道小人为儒则矜其名】孔子既没子夏居西河教授为魏文侯师其子死哭之失明　颛孙师陈人字子张少孔子四十八岁子张问干禄【郑曰干求也禄禄位也】孔子曰多闻阙疑慎言其余则寡尤【包氏曰尤过也疑则阙之其余不疑犹慎言之则少过】多见阙殆慎行其余则寡悔【包氏曰殆危也所见危者阙而不行则少悔】言寡尤行寡悔禄在其中矣【郑曰言行如此虽不得禄得禄之道】他日从在陈蔡间困问行孔子曰言忠信行笃敬虽蛮貊之国行也言不忠信行不笃敬虽州里行乎哉【郑曰二千五百家为州五家为隣五隣为里行乎哉言不可行】立则见其参于前也在舆则见其倚于衡夫然后行【包氏曰衡轭也言思念忠信立则常相见参然在前在舆则若倚于车轭】子张书诸绅【孔安国曰绅大帯也】子张问士何如斯可谓之达矣孔子曰何哉尔所谓达者子张对曰在国必闻在家必闻【郑曰言士之所在皆能有名誉】孔子曰是闻也非达也夫达者质直而好义察言而观色虑以下人【马融曰常有谦退之志察言语观顔色知其所欲其念虑常欲下于人】在国及家必达【马融曰谦尊而光卑而不可逾】夫闻也者色取仁而行违居之不疑【马融曰此言佞人也佞人假仁者之色行之则违安居其伪而不自疑】在国及家必闻【马融曰佞人党多】　曾参南武城人字子舆少孔子四十六歳孔子以为能通孝道故授之业作孝经死于鲁　澹台灭明【包氏曰澹台姓灭明名】武城人字子羽少孔子三十九歳状貌甚恶欲事孔子孔子以为材薄既已受业退而修行行不由径非公事不见卿大夫【包氏曰言其公且方】南游至江从弟子三百人设取予去就名施乎诸侯孔子闻之曰吾以言取人失之宰予以貌取人失之子羽　宓不齐字子贱【孔安国曰鲁人】少孔子四十九歳孔子谓子贱君子哉鲁无君子斯焉取斯【包氏曰如鲁无君子子贱安得此行而学】子贱为单父宰反命于孔子曰此国有贤不齐者五人教不齐所以治者孔子曰惜哉不齐所治者小所治者大则庶几矣　原宪字子思【郑曰鲁人】子思问耻孔子曰国有道糓【孔安国曰糓禄也邦有道当食禄】国无道糓耻也【孔安国曰君无道而在其朝食其禄是耻辱也】子思曰克伐怨欲不行焉可以为仁乎【马融曰克好胜人也伐自伐其功怨忌也欲贪欲也】孔子曰可以为难矣仁则吾弗知也【郑曰四者行之难未足以为仁】孔子卒原宪亡在草泽中子贡相衞而结驷连骑排藜藿入穷阎过谢原宪宪摄敝衣冠见子贡子贡耻之曰夫子岂病乎原宪曰吾闻之无财者谓之贫学道而不能行者谓之病若宪贫也非病也子贡慙不怿而去终身耻其言之过也　公冶长齐人字子长孔子曰长可妻也虽在累绁之中【孔安国曰累黒索也绁挛也所以拘罪人】非其罪也以其子妻之【张华曰公冶长墓在城阳姑幕城东南五里所墓极髙】　南宫括字子容【孔安国曰容鲁人】问孔子曰羿善射奡荡舟【孔安国曰羿有穷之君篡夏后位其徒寒捉杀之因其室而生奡奡多力能陆地行舟为夏后少康所杀】俱不得其死然禹稷躬稼而有天下孔子弗答【马融曰禹尽力于沟洫稷播百糓故曰躬稼也禹及其身稷及后世皆王括意欲以禹稷比孔子孔子谦故不答】容出孔子曰君子哉若人上徳哉若人【孔安国曰贱不义而贵徳故曰君子】国有道不废【孔安国曰不废言见用】国无道免于刑戮三复白珪之玷【孔安国曰诗云白珪之玷尚可磨也斯言之玷不可为也南容读诗至此三反之是其心敬慎于言】以其兄之子妻之　公晳哀字季次【孔子家语云齐人】孔子曰天下无行多为家臣仕于都唯季次未尝仕　曾蒧【音防】字晢【孔安国曰晢曾参父】侍孔子孔子曰言尔志蒧曰春服既成冠者五六人童子六七人浴乎沂风乎舞雩咏而归【徐广曰一作馈骃案包氏曰暮春者季春三月也春服既成衣单袷之时我欲得冠者五六人童子六七人浴于沂水之上风凉于舞雩之下歌咏先王之道归于夫子之门】孔子喟尔叹曰吾与蒧也【周氏曰善蒧之独知时也】顔无繇【音遥】字路路者顔回父父子尝各异时事孔子顔囘死顔路贫请孔子车以葬【孔安国曰卖以作椁】孔子曰材不材亦各言其子也鲤也死有棺而无椁吾不徒行以为之椁以吾从大夫之后不可以徒行【孔安国曰鲤孔子子伯鱼孔子时为大夫言从大夫之后不可徒行谦辞也】　商瞿鲁人字子木少孔子二十九岁孔子传易于瞿瞿传楚人馯【徐广曰音寒】臂子传江东人矫【矫又音桥】子庸疵【自移反】疵传燕人周子家竖竖传淳于人光子乗羽羽传齐人田子庄何何传东武人【徐广曰属琅邪】王子中同同传菑川人杨何何元朔中以治易为汉中大夫　髙柴字子羔【郑曰衞人】少孔子三十岁子羔长不盈五尺受业孔子孔子以为愚子路使子羔为费郈宰孔子曰贼夫人之子【包氏曰子羔学未孰习而使为政所以贼害人】子路曰有民人焉有社稷焉何必读书然后为学【孔安国曰言治人事神于是而习亦学也】孔子曰是故恶夫佞者【孔安国曰疾其以给应遂已非而不知穷也】漆雕开字子开【郑曰鲁人也】孔子使开仕对曰吾斯之未能信【孔安国曰仕进之道未能信者未能究习】孔子説【郑曰善其志道深】　公伯僚字子周【马融曰鲁人】周愬子路于季孙子服景伯以告孔子曰夫子固有惑志【孔安国曰季孙信谮恚子路也】僚也吾力犹能肆诸市朝【郑曰吾势犹能辩子路之无罪于季孙使人诛僚而肆之也有罪既刑陈其尸曰肆】孔子曰道之将行命也道之将废命也公伯僚其如命何　司马耕字子牛【孔安国曰宋人】牛多言而躁问仁于孔子孔子曰仁者其言也讱【孔安国曰讱难也】曰其言也讱斯可谓之仁乎子曰为之难言之得无讱乎【孔安国曰行仁难言仁亦不得不难也】问君子子曰君子不忧不惧【孔安国曰牛兄桓魋将为乱牛自宋来学常忧惧故孔子解之也】曰不忧不惧斯可谓之君子乎子曰内省不疚夫何忧何惧【包氏曰疚病自省无罪恶无可忧惧】樊须字子迟【郑曰齐人】少孔子三十六岁樊迟请学稼孔子曰吾不如老农请学圃曰吾不如老圃【马融曰树五谷曰稼树菜蔬曰圃】樊迟出孔子曰小人哉樊须也上好礼则民莫敢不敬上好义则民莫敢不服上好信则民莫敢不用情【孔安国曰情实也言民化上各以实应】夫如是则四方之民襁负其子而至矣焉用稼【包氏曰礼义与信足以成徳何用学稼以教民乎负子之器曰襁】樊迟问仁子曰爱人问智曰知人有若【郑曰鲁人】少孔子四十三岁有若曰礼之用和为贵先王之道斯为美小大由之有所不行知和而和不以礼节之亦不可行也【马融曰人知礼贵和而每事従和不以礼为莭亦不可以行之】信近于义言可复也【何晏曰复犹覆也义不必信信非义也以其言可覆故曰近义】恭近于礼逺耻辱也【何晏曰恭不合礼非礼也以其能逺耻辱故曰近礼】因不失其亲亦可宗也【孔安国曰因亲也言所亲不失其亲亦可宗敬】孔子既没弟子思慕有若状似孔子弟子相与共立为师师之如夫子时也他日弟子进问曰昔夫子当行使弟子持雨具已而果雨弟子问曰夫子何以知之夫子曰诗不云乎月离于毕俾滂沱矣【毛传曰毕噣也月离隂星则雨】昨暮月不宿毕乎他日月宿毕竟不雨商瞿年长无子其母为取室孔子使之齐瞿母请之孔子曰无忧瞿年四十后当有五丈夫子【五男也】已而果然敢问夫子何以知此有若黙然无以应弟子起曰有子避之此非子之座也　公西赤字子华【郑曰鲁人】少孔子四十二歳子华使于齐冉有为其母请粟孔子曰与之釡【马融曰六斗四升曰釡】请益曰与之庾【包氏曰十六斗曰庾】冉子与之粟五秉【马融曰十六斛曰秉五秉合八十斛】孔子曰赤之适齐也乗肥马衣轻裘吾闻君子周急不继富【郑曰非冉有与之太多】巫马施字子旗【郑曰鲁人】少孔子三十歳陈司败【孔安国曰】
　　【司败官名陈大夫也】问孔子曰鲁昭公知礼乎孔子曰知礼退而揖巫马旗曰吾闻君子不党君子亦党乎鲁君娶吴女为夫人命之为孟子孟子姓姬讳称同姓故谓之孟子鲁君而知礼孰不知礼【孔安国曰相助匿非曰党礼同姓不防而君娶之当称吴姬讳曰孟子】施以告孔子孔子曰丘也幸茍有过人必知之臣不可言君亲之恶为讳者礼也【孔安国曰以司败之言告也讳国恶礼也圣人之道故受之为过也】　梁鳣【一作鲤】字叔鱼少孔子二十九岁【孔子家语曰齐人】　顔幸字子栁少孔子四十六岁【郑曰鲁人也】　冉孺字子鲁【一作曾】少孔子五十岁【家语曰鲁人】　曹防字子循少孔子五十岁　伯防字子析少孔子五十岁　公孙龙字子石少孔子五十三岁【郑曰楚人】自子石已右三十五人颇有年名及受业闻见于书传其四十有二人无年及不见书传者纪于左　冉季字子产【郑曰鲁人】　公祖句兹字子之　秦祖字子南【郑曰秦人】　漆雕哆【赤者反】字子敛【郑曰鲁人】　顔高字子骄　漆雕徒父　壤驷赤字子徒【郑曰秦人】　商泽【家语曰字子秀】　石作蜀字子明　任不齐字选【郑曰楚人】　公良孺字子正【郑曰陈人贤而有勇】　后处字子里【郑曰齐人】　秦冉字开　公夏首字乗【郑曰鲁人】奚容箴字子晢　公肩定字子中【郑曰鲁人或曰晋人】　顔祖字襄　鄡【苦尧】单【善】字子家【徐广曰一云鄡单钜鹿有鄡县太原有鄡县】　句井疆【郑曰衞人】　罕父黑字子索【家语曰罕父黑字索】　秦商字子丕【郑曰楚人】　申党字周　顔之仆字叔【郑曰鲁人】　荣旂字子褀　县成字子褀【郑曰鲁人】　左人郢字行【郑曰鲁人】燕伋字思　郑国字子徒　秦非字子之【郑曰鲁人】
　　施之常字子恒　顔哙字子声【郑曰鲁人】　步叔乗字子车【郑曰齐人】　原亢籍【家语曰名忼字籍】　乐欬字子声　亷絜字庸【郑曰衞人】　叔仲防字子期【郑曰鲁人】　顔何字冉【郑曰鲁人】　狄黒字晢　邽巽字子敛【郑曰鲁人】　孔忠【家语曰忠字子蔑孔子兄之子】　公西舆如字子上　公西蒧字子上【郑曰鲁人】
　　太史公曰学者多称七十子之徒誉者或过其实毁者或损其真钧之未覩厥容貌则论言弟子籍出孔氏古文近是余以弟子名姓文字悉取论语弟子问并次为篇疑者阙焉

　　史记集解卷六十七
　　钦定四库全书
　　史记集解卷六十八
　　宋　裴骃　撰
　　史记六十八
　　商君列传第八
　　商君者卫之诸庶孽公子也名鞅姓公孙氏其祖本姬姓也鞅少好刑名之学事魏相公叔痤为中庶子公叔痤知其贤未及进防痤病魏惠王亲往问病曰公叔病有如不可讳将奈社稷何公叔曰痤之中庶子公孙鞅年虽少有竒才愿王举国而聴之王嘿然王且去痤屏人言曰王即不聴用鞅必杀之无令出境王许诺而去公叔痤召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽鞅曰彼王不能用君之言任臣又安能用君之言杀臣乎卒不去惠王既去而谓左右曰公叔病甚悲乎欲令寡人以国听公孙鞅也岂不悖哉公叔既死公孙鞅闻秦孝公下令国中求贤者将修缪公之业东复侵地乃遂西入秦因孝公宠臣景监以求见孝公孝公既见卫鞅语事良乆孝公时时睡弗听罢而孝公怒景监曰子之客妄人耳安足用邪景监以让卫鞅卫鞅曰吾说公以帝道其志不开悟矣后五日复求见鞅鞅复见孝公益愈然而未中旨罢而孝公复让景监景监亦让鞅鞅曰吾说公以王道而未入也请复见鞅鞅复见孝公孝公善之而未用也罢而去孝公谓景监曰汝客善可与语矣鞅曰吾说公以霸道其意欲用之矣诚复见我我知之矣卫鞅复见孝公公与语不自知防之前于席也语数日不厌景监曰子何以中吾君吾君之驩甚也鞅曰吾说君以帝王之道比三代而君曰乆逺吾不能待且贤君者各及其身显名天下安能邑邑待数十百年以成帝王乎故吾以强国之术说君君大说之耳然亦难以比徳于殷周矣孝公既用卫鞅鞅欲变法恐天子议已卫鞅曰疑行无名疑事无功且夫有髙人之行者固见非于世有独知之虑者必见敖于民愚者闇干成事知者见于未萌民不可与虑始而可与乐成论至徳者不和于俗成大功者不谋于众是以圣人茍可以强国不法其故茍可以利民不循其礼孝公曰善甘龙曰不然圣人不易民而教知者不变法而治因民而教不劳而成功缘法而治者吏习而民安之衞鞅曰龙之所言世俗之言也常人安于故俗学者溺于所闻以此两者居官守法可也非所与论于法之外也三代不同礼而王五霸不同法而霸智者作法愚者制焉贤者更礼不肖者拘焉杜摰曰利不百不变法功不十不易器法古无过循礼无邪衞鞅曰治世不一道便国不法古故汤武不循古而王夏殷不易礼而亡反古者不可非而循礼者不足多孝公曰善以衞鞅为左庶长卒定变法之令令民为什伍而相收司连坐不告奸者腰斩告奸者与斩敌首同赏匿奸者与降敌同罚民有二男以上不分异者倍其赋有军功者各以率【音律】受上爵为私鬭者各以轻重被刑大小僇力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服以家次有功者显荣无功者虽富无所芬华令既具未布恐民之不信已乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之辄予五十金以明不欺卒下令令行于民朞年秦民之国都言初令之不便者以千数于是太子犯法衞鞅曰法之不行自上犯之将法太子太子君嗣也不可施刑刑其传公子虔黥其师公孙贾明日秦人皆趋令行之十年秦民大説道不拾遗山无盗贼家给人足民勇于公战怯于私鬭乡邑大治秦民初言令不便者有来言令便者衞鞅曰此皆乱化之民也尽迁之于边城其后民莫敢议令于是以鞅为大良造将兵围魏安邑降之居三年作为筑冀阙宫庭于咸阳秦自雍徙都之而令民父子兄弟同室内息者为禁而集小都乡邑聚为县置令丞凡三十一县为田开阡陌封疆而赋税平平斗桶【郑曰音勇今之斛也】权衡丈行之四年公子虔复犯约劓之居五年秦人富彊天子致胙于孝公诸侯毕贺其明年齐败魏兵于马陵虏其太子申杀将军厐涓其明年衞鞅説孝公曰秦之与魏譬若人之有腹心疾非魏并秦秦即并魏何者魏居岭阨之西都安邑与秦界河而独擅山东之利利则西侵秦病则东收地今以君之贤圣国赖以盛而魏往年大破于齐诸侯畔之可因此时伐魏魏不支秦必东徙东徙秦据河山之固东乡以制诸侯此帝王之业也孝公以为然使衞鞅将而伐魏魏使公子卬将而击之军既相距衞鞅遗魏将公子卬书曰吾始与公子驩今俱为两国将不忍相攻可与公子面相见盟乐饮而罢兵以安秦魏魏公子卬以为然防盟已饮而衞鞅伏甲士而袭虏魏公子卬因攻其军尽破之以归秦魏惠王兵数破于齐秦国内空日以削恐乃使使割河西之地献于秦以和而魏遂去安邑徙都大梁梁惠王曰寡人恨不用公叔痤之言也衞鞅既破魏还秦封之于商【徐广曰农商县也】十五邑号为商君商君相秦十年宗室贵戚多怨望者赵良见商君商君曰鞅之得见也从孟兰皋今鞅请得交可乎赵良曰仆弗敢愿也孔丘有言曰推贤而戴者进聚不肖而王者退仆不肖故不敢受命仆闻之曰非其位而居之曰贪位非其名而有之曰贪名仆聴君之义则恐仆贪位贪名也故不敢闻命商君曰子不説吾治秦与赵良曰反聴之谓聪内视之谓明自胜之谓彊虞舜有言曰自卑也尚矣君不若道虞舜之道无为问仆矣商君曰始秦戎翟之教父子无别同室而居今我更制其教而为其男女之别大筑冀阙营如鲁衞矣子观我治秦也孰与五羖大夫贤赵良曰千羊之皮不如一狐之掖千人之诺诺不如一士之谔谔武王谔谔以昌殷纣墨墨以亡君若不非武王乎则仆请终日正言而无诛可乎商君曰语有之矣貌言华也至言实也苦言药也甘言疾也夫子果肯终日正言鞅之药也鞅将事子子又何辞焉赵良曰夫五羖大夫荆之鄙人也闻秦缪公之贤而愿望见行而无资自粥于秦客被褐食牛期年缪公知之举之牛口之下而加之百姓之上秦国莫敢望焉相秦六七年而东伐郑三置晋国之君一救荆国之祸发教封内而巴人致贡施徳诸侯而八戎来服由余闻之欵闗请见【韦昭曰欵叩也】五羖大夫之相秦也劳不坐乗暑不张葢行于国中不从车乗不操干戈功名藏于府库徳行施于后世五羖大夫死秦国男女流涕童子不歌謡舂者不相杵【郑曰相谓送杵声以声音自劝也】此五羖大夫之徳也今君之见秦王也因嬖人景监以为主非所以为名也相秦不以百姓为事而大筑冀阙非所以为功也刑黥太子之师传残伤民以骏刑是积怨畜祸也教之化民也深于命民之効上也防于令今君又左建外易非所以为教也君又南面也而称寡人日绳秦之贵公子诗曰相防有体人而无礼人而无礼何不遄死以诗观之非所以为夀也公子虔杜门不出已八年矣君又杀祝懽而黥公孙贾诗曰得人者兴失人者崩此数事者非所以得人也君之出也后车十数从车载甲多力而骈胁者为骖乗持矛而操闟【所及反】防者【徐广曰一作尞屈卢之劲矛干将之雄防】旁车而趋此一物不具君固不出书曰恃徳者昌恃力者亡君之危若朝露尚将欲延年益夀乎则何不归十五都灌园于鄙劝秦王显岩穴之士养老存孤敬父兄序有功尊有徳可以少安君尚将贪商于之富宠秦国之教畜百姓之怨秦王一旦捐賔客而不立朝秦国之所以收君者岂其微哉亡可翘足而待商君弗从后五月而秦孝公卒太子立公子虔之徒告商君欲反发吏捕商君商君亡至闗下欲舍客舍客人不知其是商君也曰商君之法舍人无騐者坐之商君喟然叹曰嗟乎为法之敝一至此哉去之魏魏人怨其欺公子卬而破魏师弗受商君欲之他国魏人曰商君秦之贼秦彊而贼入魏弗归不可遂内秦商君既复入秦走商邑与其徒属发邑兵出击郑【徐广曰京兆郑县也】秦发兵攻商君杀之于郑黾池【徐广曰黾或作彭】秦恵王裂商君以狥曰莫如商鞅反者遂灭商君之家太史公曰商君其天资刻薄人也迹其欲干孝公以帝王术挟持浮説非其质矣且所因由嬖臣及得用刑公子虔欺魏将卬不师赵良之言亦足发明商君之少恩矣余尝读商君开塞耕战书与其人行事相类卒受恶名于秦有以也夫【新序论曰秦孝公保崤函之固以广雍州之地东并河西北收上郡国富兵强长雄诸侯周室归籍四方来贺为战国霸君秦遂以强六世而并诸侯亦皆商君之谋也夫商君极身无二虑尽公不顾私使民内急耕织之业以富国外重战伐之赏以劝戎士发令必行内不阿贵宠外不偏疎逺是以令行而禁止法出而奸息故虽书云无偏无党诗云周道如砥其直如矢司马法之励戎士周后稷之劝农业无以易此此所以并诸侯也故孙卿曰四世有胜非幸也数也然无信诸侯畏而不亲夫霸君若齐桓晋文者桓不倍柯之盟文不负原之期而诸侯畏其强而亲信之存亡继絶四方归之此管仲舅犯之谋也今商君倍公子卬之旧恩弃交魏之明信诈取三军之众故诸侯畏其强而不亲信也籍使孝公遇齐桓晋文得诸侯之统将合诸侯之君驱天下之兵以伐秦秦则亡矣天下无桓文之君故秦得以兼诸侯衞鞅始自以为知霸王之徳原其事不喻也昔周召施善政及其死也后世思之蔽芾甘棠之诗是也尝舍于树下后世思其徳不忍伐其树况害其身乎管仲夺伯氏邑三百戸无怨言今衞鞅内刻刀锯之刑外深鈇钺之诛步过六尺者有罚弃灰于道者被刑一日临渭而论囚七百余人渭水尽赤号哭之声动于天地畜怨积仇比于邱山所逃莫之隐所归莫之容身死车裂灭族无姓其去霸王之佐亦逺矣然惠王杀之亦非也可辅而用也使衞鞅施寛平之法加之以恩申之以信庶几霸者之佐哉】













　　史记集解卷六十八
　　钦定四库全书
　　史记集解卷六十九
　　宋　裴骃　撰
　　史记六十九
　　苏秦列传第九
　　蘓秦者东周雒阳人也东事师于齐而习之于谷先生【徐广曰颍川阳城有谷盖是其人所居因为号骃案风俗通义曰谷先生六国时从横家】出游数歳大困而归兄弟嫂妺妻妾窃皆笑之曰周人之俗治产业力工商逐什二以为务今子释本而事口舌困不亦宜乎苏秦闻之而慙自伤乃闭室不出出其书徧观之曰夫士业已屈首受书而不能以取尊荣虽多亦奚以为于是得周书隂符伏而读之期年以出揣摩曰此可以说当世之君矣求说周显王显王左右素习知苏秦皆少之弗信乃西至秦秦孝公卒说恵王曰秦四塞之国被山带渭东有闗河西有汉中南有巴蜀北有代马此天府也以秦士民之众兵法之教可以吞天下称帝而治秦王曰毛羽未成不可以髙蜚文理未明不可以并兼方诛商鞅疾辩士弗用乃东之赵赵肃侯令其弟成为相号奉阳君奉阳君弗说之去游燕歳余而后得见说燕文侯曰燕东有朝鲜辽东北有林胡楼烦西有云中九原南有嘑沱易水【周礼曰正北曰并州其川滹沱郑曰滹沱出□城】城方二千余里带甲数十万车六百乗骑六千匹粟支数年南有碣石鴈门之饶北有枣栗之利民虽不佃作而足于枣栗矣此所谓天府者也夫安乐无事不见覆军杀将无过燕者大王知其所以然乎夫燕之所以不犯冦被甲兵者以赵之为蔽其南也秦赵五战秦再胜而赵三胜秦赵相毙而王以全燕制其后此燕之所以不犯冦也且夫秦之攻燕也逾云中九原过代上谷弥地数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之军军于东垣矣渡滹沱涉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则燕国必无患矣文侯曰子言则可然吾国小西迫强赵南近齐齐赵强国也子必欲合从以安燕寡人请以国从于是资苏秦车马金帛以至赵而奉阳君已死即因説赵肃侯曰天下卿相人臣及布衣之士皆髙贤君之行义皆愿奉教陈忠于前之日久矣虽然奉阳君妬君而不任事是以賔客游士莫敢自尽于前者今奉阳君捐馆舍君乃今复与士民相亲也臣故敢进其愚虑窃为君计者莫若安民无事且无庸有事于民也安民之本在于择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞防絶人之交也愿君慎勿出于口请别白黒所以异隂阳而已矣君诚能聴臣燕必致旃裘狗马之地齐必致鱼盐之海楚必致橘柚之园韩魏中山皆可使致汤沐之奉而贵戚父兄皆可以受封侯夫割地包利五伯之所以覆军禽将而求也封侯贵戚汤武之所以放弑而争也今君髙拱而两有之此臣之所以为君愿也今大王与秦则秦必弱韩魏与齐则齐必弱楚魏魏弱则割河外韩弱则効宜阳宜阳効则上郡絶河外割则道不通楚弱则无援此三策者不可不孰计也夫秦下轵道则南阳危刧韩包周则赵氏自操兵据衞取淇巷【兵权切】则齐必入朝秦秦欲已得乎山东则必举兵而向赵矣秦甲渡河逾漳据番吾【徐广曰常山有蒲吾县】则兵必战于邯郸之下矣此臣之所为君患也当今之时山东之建国莫强于赵赵地方二千余里带甲数十万车千乗骑万匹粟支数年西有常山南有河漳东有清河北有燕国燕固弱国不足畏也秦之所害于天下者莫如赵然而秦不敢举兵伐赵者何也畏韩魏之议其后也然则韩魏赵之南蔽也秦之攻韩魏也无有名山大川之限稍蚕食之传【音附】国都而止韩魏不能支秦必入臣于秦秦无韩魏之规则祸必中于赵矣此臣之所为君患也臣闻尧无三夫之分舜无咫尺之地以有天下禹无百人之聚以王诸侯汤武之士不过三千车不过三百乗卒不过三万立为天子诚得其道也是故明主外料其敌之强弱内度其士卒贤不肖不待两军相当而胜败存亡之机固已形于胸中矣岂揜于众人之言而以防防决事哉臣窃以天下之地图案之诸侯之地五倍于秦料度诸侯之卒十倍于秦六国为一并力西乡而攻秦秦必破矣今西面而事之见臣于秦夫破人之与见破于人也臣人之与见臣于人也岂可同日而论哉夫衡【音横】人者皆欲割诸侯之地以予秦秦成则髙台榭美宫室聴竽瑟之音前有楼阙轩辕后有长姣美人国被秦患而不与其忧是故夫衡人日夜务以秦权恐愒【呼曷反】诸侯以求割地故愿大王孰计之也臣闻明主絶疑去谗屏流言之迹塞朋党之门故尊主广地彊兵之计臣得陈忠于前矣故窃为大王计莫如一韩魏齐楚燕赵以从亲以畔秦令天下之将相防于洹水之上【徐广曰洹水出汲郡林虑县】通质刳白马而盟要约曰秦攻赵齐魏各出鋭师以佐之韩絶其粮道赵涉河漳燕守常山之北秦攻韩魏则楚絶其后齐出鋭师而佐之赵涉河漳燕守云中秦攻齐则楚絶其后韩守城皋魏塞其道赵涉河博闗【徐广曰齐威王六年晋伐齐到博陵东郡有博平县】燕出鋭师以佐之秦攻燕则赵守常山楚军武闗齐涉勃海韩魏皆出鋭师以佐之秦攻赵则韩军宜阳楚军武闗魏军河外齐涉清河燕出鋭师以佐之诸侯有不如约者以五国之兵共伐之六国从亲以賔秦则秦甲必不敢出于函谷以害山东矣如此则霸王之业成矣赵王曰寡人年少立国日浅未尝得闻社稷之长计也今上客有意存天下安诸侯寡人敬以国从乃饰车百乗黄金千镒白璧百双锦绣千纯【纯匹端名周礼曰纯帛不过五两】以约诸侯是时周天子致文武之胙于秦惠王惠王使犀首攻魏禽将龙贾取魏之雕隂且欲东兵苏秦恐秦兵之至赵也乃激怒张仪入之于秦于是説韩宣惠王曰韩北有巩洛成皋之固西有宜阳商阪之塞【徐广曰商一作常】东有宛【于袁切】穰洧【于轨反】水南有陉山【徐广曰召陵有陉亭密县有陉山】地方九百余里带甲数十万天下之彊弓劲弩皆从韩出谿子【许慎云南方谿子蛮夷柘弩皆善材】少府时力距来者【韩有谿子弩又有少府所造二种之弩案时力者谓作之得时力倍于常故名时力也距来者谓弩势劲利足以距来敌也】皆射六百步之外韩卒超足而射百发不暇止逺者括蔽洞胸近者镝弇心韩卒之剑防皆出于冥山【徐广曰庄子曰南行至郢北面而不见冥山骃案司马彪曰冥山在朔州北】棠谿【徐广曰汝南吴房有棠谿亭】墨阳【淮南子曰墨阳之莫邪也】合赙【音附徐广曰一作伯】邓师宛冯【徐广曰荥阳有冯池】龙渊太阿【吴越春秋曰楚王召风胡子而告之曰寡人闻吴有干将越有欧冶寡人欲因子请此二人作劒可乎风胡子曰可乃往见二子作剑一曰龙渊二曰太阿】皆陆防牛马水截鹄鴈当敌则斩坚甲铁幕【徐广曰阳城出铁】革抉【徐广曰一作决】防【音伐】芮无不毕具以韩卒之勇被坚甲蹠劲弩带利劒一人当百不足言也夫以韩之劲与大王之贤乃西面事秦交臂而服羞社稷而为天下笑无大于此者矣是故愿大王孰计之大王事秦秦必求宜阳成皋今兹効之明年又复求割地与则无地以给之不与则弃前功而受后祸且大王之地有尽而秦之求无已以有尽之地而逆无已之求此所谓市怨结祸者也不战而地已削矣臣闻鄙谚曰宁为鸡口无为牛后今西面交臂而臣事秦何异于牛后乎夫以大王之贤挟彊韩之兵而有牛后之名臣窃为大王羞之于是韩王勃然作色攘臂瞠目按劒仰天太息曰寡人虽不肖必不能事秦今主君诏以赵王之教敬奉社稷以从又説魏襄王曰大王之地南有鸿沟【徐广曰在荥阳】陈汝南许郾【徐广曰在颍川于防切】昆阳召陵舞阳新都新郪【地理志颍川有昆阳舞阳县汝南有新郪县南阳有新都县】东有淮颍煮枣【徐广曰在宛句】无胥西有长城之界北有河外卷衍酸枣【徐广曰荥阳卷县有长城经阳武到宻衍地名】地方千里地名虽小然而田舍庐庑之数曾无所刍牧人民之众车马之多日夜行不絶輷輷殷殷若有三军之众臣窃量大王之国不下楚然衡人怵王交彊虎狼之秦以侵天下卒有秦患不顾其祸夫挟强秦之势以内劫其主罪无过此者魏天下之强国也王天下之贤主也今乃有意西面而事秦称东藩筑帝宫受冠带祠春秋臣窃为大王耻之臣闻越王句践战敝卒三千人禽夫差于干遂武王卒三千人革车三百乗制纣于牧野岂其士卒众哉诚能奋其威也今窃闻大王之国武士二十万【汉书刑法志曰魏氏武卒衣三属之甲操十二石之弩负矢五十置戈其上冠胄带劒赢三日之粮日中而趋百里中试则复其户利其田宅】苍头二十万奋击二十万厮徒十万车六百乗骑五千匹此其过越王句践武王逺矣今乃聴于羣臣之説而欲臣事秦夫事秦必割地以効实故兵未用而国已亏矣凡羣臣之言事秦者皆奸人非忠臣也夫为人臣割其主之地以求外交偷取一时之功而不顾其后破公家而成私门外挟彊秦之势以内劫其主以求割地愿大王孰察之周书曰緜緜不絶蔓蔓奈何毫厘不伐将用斧柯前虑不定后有大患将奈之何大王诚能聴臣六国从亲专心并力壹意则必无彊秦之患故敝邑赵王使臣効愚计奉明约在大王之诏诏之魏王曰寡人不肖未尝得闻明教今主君以赵王之诏诏之敬以国従因东説齐宣王曰齐南有泰山东有琅邪西有清河北有勃海此所谓四塞之国也齐地方二千余里带甲数十万粟如邱山三军之良五家之兵进如锋矢战如雷霆解如风雨即有军役未尝倍泰山絶清河涉勃海也临菑之中七万戸臣窃度之不下戸三男子三七二十一万不待发于逺县而临菑之卒固已二十一万矣临菑甚富而实其民无不吹竽鼓瑟弹琴击筑鬭鸡走狗六博蹋【徒猎切】鞠【求六切】者【刘向别录曰蹵鞠者传言黄帝所作或曰起战国之时蹋鞠兵势也所　以练武士知有材也皆因嬉戏而讲练之】临菑之涂车毂击人肩摩连衽成帷举袂成幕挥汗成雨家殷人足志高气扬夫以大王之贤与齐之彊天下莫能当今乃西面而事秦臣窃为大王羞之且夫韩魏之所以重畏秦者为与秦接境壤界也兵出而相当不出十日而战胜存亡之机决矣韩魏战而胜秦则兵半折四境不守战而不胜则国已危亡随其后是故韩魏之所以重与秦战而轻为之臣也今秦之攻齐则不然倍韩魏之地过卫阳晋之道【徐广曰魏哀王十六年秦防魏蒲阪阳晋封陵】径乎亢父之险车不得方轨骑不得比行百人守险千人不敢过也秦虽欲深入则狼顾恐韩魏之议其后也是故恫疑虚喝【呼葛切】骄矜而不敢进则秦之不能害齐亦明矣夫不深料秦之无奈齐何而欲西面而事之是羣臣之计过也今无臣事秦之名而有强国之实臣是故愿大王少留意计之齐王曰寡人不敏僻逺守海穷道东境之国也未尝得闻余教今足下以赵王诏诏之敬以国从乃西南説楚威王曰楚天下之彊国也王天下之贤主也西有黔中【徐广曰今之武陵地】巫郡【徐广曰巫郡者南郡之西界】东有夏州海阳【徐广曰楚考烈王元年秦取夏川骃案左传楚庄王伐陈乡取一人焉以归谓之夏州而注者不説夏州所在车撰桓温集云夏口城上数里有州名夏州东有夏州谓此也】南有洞庭苍梧北有陉塞郇阳【徐广曰春秋曰遂伐楚次于陉楚威王十一年魏败楚陉山析县有钧水或者郇阳今之顺阳乎一本北有汾陉之塞也】地方五千余里带甲百万车千乗骑万匹粟支十年此霸王之资也夫以楚之强与王之贤天下莫能当也今乃欲西面而事秦则诸侯莫不西面而朝于章台之下矣秦之所害莫如楚楚彊则秦弱秦彊则楚弱其势不两立故为大王计莫如从亲以孤秦大王不从秦必起两军一军出武闗一军下黔中则鄢郢动矣【徐广曰今南郡宜城】臣闻治之其未乱也为之其未有也患至而后忧之则无及已故愿大王早孰计之大王诚能聴臣臣请令山东之国奉四时之献以承大王之明诏委社稷奉宗庙练士厉兵在大王之所用之大王诚能用臣之愚计则韩魏齐燕赵衞之妙音美人必充后宫燕代橐驼良马必实外廐故从合则楚王衡成则秦帝今释霸王之业而有事人之名臣窃为大王不取也夫秦虎狼之国也有吞天下之心秦天下之仇雠也衡人皆欲割诸侯之地以事秦此所谓养仇而奉雠者也夫为人臣割其主之地以外交强虎狼之秦以侵天下卒有秦患不顾其祸夫外挟彊秦之威以内劫其主以求割地大逆不忠无过此者故从亲则诸侯割地以事楚衡合则楚割地以事秦此两策者相去逺矣二者大王何居焉故敝邑赵王使臣効愚计奉明约在大王诏之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫于秦患不可与深谋与深谋恐反人以入于秦故谋未发而国以危矣寡人自料以楚当秦不见胜也内与羣臣谋不足恃也寡人卧不安席食不甘味心揺摇然如县旌而无所终薄【曰洛切】今主君欲一天下收诸侯存危国寡人谨奉社稷以从于是六国从合而并力焉苏秦为从约长并相六国北报赵王乃行过雒阳车骑辎重诸侯各发使送之甚众拟于王者周显王闻之恐惧除道使人郊劳【仪礼曰賔至近郊君使卿朝服用束帛劳】苏秦之昆弟妻嫂侧目不敢仰视俯伏侍取食苏秦笑谓其嫂曰何前倨而后恭也嫂委蛇蒲服以面掩地而谢曰见季子位髙金多也【谯周曰苏秦字季子】苏秦喟然叹曰此一人之身富贵则亲戚畏惧之贫贱则轻易之况众人乎且使我有雒阳负郭田二顷吾岂能佩六国相印乎于是散千金以赐宗族朋友初苏秦之燕贷百钱为资及得富贵以百金偿之徧报诸所尝见徳者其从者有一人独未得报乃前自言苏秦曰我非忘子子之与我至燕再三欲去我易水之上方是时我困故望子深是以后子子今亦得矣苏秦既约六国从亲归赵赵肃侯封为武安君乃投从约书于秦秦兵不敢闚函谷闗十五年其后秦使犀首欺齐魏与共伐赵欲败从约齐魏伐赵赵王让苏秦苏秦恐请使燕必报齐苏秦去赵【徐广曰自初説燕至此三年】而从约皆解秦惠王以其女为燕太子妇是岁文侯卒太子立是为燕易王易王初立齐宣王因燕丧伐燕取十城易王谓苏秦曰往日先生至燕而先王资先生见赵遂约六国从今齐先伐赵次至燕以先生之故为天下笑先生能为燕得侵地乎苏秦大慙曰请为王取之苏秦见齐王再拜俯而庆仰而吊齐王曰是何庆吊相随之速也苏秦曰臣闻饥人所以饥而不食乌喙者【本草经曰乌头一名乌喙】为其愈充腹而与饿死同患也今燕虽弱小即秦王之少婿也大王利其十城而长与强秦为仇今使弱燕为鴈行而彊秦敝其后以招天下之精兵是食乌喙之类也齐王愀然变色曰然则奈何苏秦曰臣闻古之善制事者转祸为福因败为功大王诚能聴臣计即归燕之十城燕无故而得十城必喜秦王知以已之故而归燕之十城亦必喜此所谓弃仇雠而得石交者也夫燕秦俱事齐则大王号令天下莫敢不聴是王以虚辞附秦以十城取天下此霸王之业也王曰善于是乃归燕之十城人有毁蘓秦者曰左右卖国反覆之臣也将作乱苏秦恐得罪归而燕王不复官也苏秦见燕王曰臣东周之鄙人也无有分寸之功而王亲拜之于庙而礼之于廷今臣为王却齐之兵而攻得十城宜以益亲今来而王不官臣者人必有以不信伤臣于王者臣之不信王之福也臣闻忠信者所以自为也进取者所以为人也且臣之説齐王曽非欺之也臣弃老母于东周固去自为而行进取也今有孝如曾参防如伯夷信如尾生得此三人者以事大王何若王曰足矣苏秦曰孝如曾参义不离其亲一宿于外王又安能使之步行千里而事弱燕之危主哉防如伯夷义不为孤竹君之嗣不肯为武王臣不受封侯而饿死首阳山下有防如此王又安能使之步行千里而行进取于齐哉信如尾生与女子期于梁下女子不来水至不去抱柱而死有信如此王又安能使之步行千里却齐之强兵哉臣所谓以忠信得罪于上者也燕王曰若不忠信耳岂有以忠信而得罪者乎苏秦曰不然臣闻客有逺为吏而其妻私于人者其夫将来其私者忧之妻曰勿忧吾已作药酒待之矣居三日其夫果至妻使妾举药酒进之妾欲言酒之有药则恐其逐主母也欲勿言乎则恐其杀主父也于是乎详僵而弃酒主父大怒笞之五十故妾一僵而覆酒上存主父下存主母然而不免于笞恶在乎忠信之无罪也夫臣之过不幸而类是乎燕王曰先生复就故官益厚遇之易王母文侯夫人也与苏秦私通燕王知之而事之加厚苏秦恐诛乃説燕王曰臣居燕不能使燕重而在齐则燕必重燕王曰惟先生之所为于是苏秦详为得罪于燕而亡走齐齐宣王以为客卿【徐广曰燕易王之十年时】齐宣王卒湣王即位説湣王厚葬以明孝髙宫室大苑囿以明得意欲破敝齐而为燕燕易王卒【徐广曰易王十二年卒】燕哙立为王其后齐大夫多与苏秦争宠者而使人刺苏秦不死殊而走【风俗通义称汉令蛮夷戎狄有罪当殊殊者死也与诛同指而此云不死硃而走者苏秦时虽不即死然是死创故云殊】齐王使人求贼不得苏秦且死乃谓齐王曰臣即死车裂臣以徇于市曰苏秦为燕作乱于齐如此则臣之贼必得矣于是如其言而杀苏秦者果自出齐王因而诛之燕闻之曰甚矣齐之为苏生【徐广曰一作先】报仇也苏秦既死其事大泄齐后闻之乃恨怒燕燕甚恐苏秦之弟曰代代弟苏厉见兄遂亦皆学及苏秦死代乃求见燕王欲袭故事曰臣东周之鄙人也窃闻大王义甚髙鄙人不敏释鉏耨而于大王至于邯郸所见者绌于所闻于东周臣窃负其志及至燕廷观王之羣臣下吏王天下之明王也燕王曰子所谓明王者何如也对曰臣闻明王务闻其过不欲闻其善臣请谒王之过夫齐赵者燕之仇雠也楚魏者燕之援国也今王秦仇雠以伐援国非所以利燕也王自虑之此则计过无以闻者非忠臣也王曰夫齐者固寡人之雠所欲伐也直患国敝力不足也子能以燕伐齐则寡人举国委子对曰凡天下战国七燕处弱焉独战则不能有所附则无不重南附楚楚重西附秦秦重中附韩魏韩魏重且茍所附之国重此必使王重矣今夫齐长主而自用也南攻楚五年畜聚竭西困秦三年士卒罢敝北与燕人战覆三军得二将【徐广曰齐覆三军而燕失二将】然而以其余兵南面举五千乗之大宋而包十二诸侯此其君欲得其民力竭恶足取乎且臣闻之数战则民劳久师则兵敝矣燕王曰吾闻齐有清济浊河可以为固长城钜防【徐广曰济北卢县有防门又有长城东至海】足以为塞诚有之乎对曰天时不与虽有清济浊河恶足以为固民力罢敝虽有长城钜防恶足以为塞且异日济西不师所以备赵也河北不师所以备燕也今济西河北尽已役矣封内敝矣夫骄君必好利而亡国之臣必贪于财王诚能无羞宠子母弟以为质寳珠玉帛以事左右彼将有徳燕而轻亡宋则齐可亡已燕王曰吾终以子受命于天矣燕乃使一子质于齐而苏厉因燕质子而求见齐王齐王怨苏秦欲囚苏厉燕质子为谢已遂委质为齐臣燕相子之与苏代防而欲得燕权乃使苏代侍质子于齐齐使代报燕燕王哙问曰齐王其霸乎曰不能曰何也曰不信其臣于是燕主专任子之已而让位燕大乱齐伐燕杀王哙子之【徐广曰是周赧王之元年时也】燕立昭王而苏代苏厉遂不敢入燕皆终归齐齐善待之苏代过魏魏为燕执代齐使人谓魏王曰齐请以宋地封泾阳君秦必不受秦非不利有齐而得宋地也不信齐王与苏子也今齐魏不和如此其甚则齐不欺秦秦信齐齐秦合泾阳君有宋地非魏之利也故王不如东苏子秦必疑齐而不信苏子矣齐秦不合天下无变伐齐之形成矣于是出苏代代之宋宋善待之齐伐宋宋急苏代乃遗燕昭王书曰夫列在万乗而寄质于齐名卑而权轻奉万乗助齐伐宋民劳而实费夫破宋残楚淮北肥大齐雠彊而国害此三者皆国之大败也然且王行之者将以取信于齐也齐加不信于王而忌燕愈甚是王之计过矣夫以宋加之淮北彊万乗之国也而齐并之是益一齐也北夷方七百里加之以鲁衞彊万乗之国也而齐并之是益二齐也夫一齐之强燕犹狼顾而不能支今以三齐临燕其祸必大矣虽然智者举事因祸为福转败为功齐紫败素也【徐广曰取败素染以为紫】而贾十倍越王句践栖于会稽复残彊吴而霸天下此皆因祸为福转败为功者也今王若欲因祸为福转败为功则莫若挑霸齐而尊之使使盟于周室焚秦符曰其大上计破秦其次必长賔之秦挟賔以待破秦王必患之秦五世伐诸侯今为齐下秦王之志茍得穷齐不惮以国为功然则王何不使辩士以此言説秦王曰燕赵破宋肥齐尊之为之下者燕赵非利之也燕赵不利而势为之者以不信秦王也然则王何不使可信者接收燕赵令泾阳君髙陵君【徐广曰冯翊髙陵县】先于燕赵秦有变因以为质则燕赵信秦秦为西帝燕为北帝赵为中帝立三帝以令于天下韩魏不聴则秦伐之齐不聴则燕赵伐之天下孰敢不聴天下服聴因驱韩魏以伐齐曰必反宋地归楚淮北反宋地归楚淮北赵燕之所利也并立三帝燕赵之所愿也夫实得所利尊得所愿燕赵弃齐如脱躧矣今不收燕赵齐霸必成诸侯赞齐而王不从是国伐也诸侯赞齐而王从之是名卑也今收燕赵国安而名尊不收燕赵国危而名卑夫去尊安而取危卑智者不为也秦王闻若説必若刺心然则王何不使辩士以此苦言説秦秦必取齐必伐矣夫取秦厚交也伐齐正利也尊厚交务正利圣王之事也燕昭王善其书曰先人尝有徳苏氏子之之乱而苏氏去燕燕欲报仇于齐非苏氏莫可乃召苏代复善待之与谋伐齐竟破齐湣王出走久之秦召燕王燕王欲往苏代约燕王曰楚得枳【徐广曰巴郡有枳县】而国亡【徐广曰燕昭王三十三年秦拔楚鄢】齐得宋而国亡齐楚不得以有枳宋而事秦者何也则有功者秦之深雠也秦取天下非行义也暴也秦之行暴正告天下告楚曰蜀地之甲乗舩浮于汶【眉贫切】乗夏水而下江五日而至郢汉中之甲乗舩出于巴乗夏水而下汉四日而至五渚【战国策曰秦与荆人战大破荆袭郢取洞庭五渚然则五渚在洞庭】寡人积甲宛东下随智者不及谋勇士不及怒寡人如射隼矣王乃欲待天下之攻函谷不亦逺乎楚王为是故十七年事秦秦正告韩曰我起乎少曲一日而防太行我起乎宜阳而触平阳二日而莫不尽繇我离两周而触郑五日而国举韩氏以为然故事秦秦正告魏曰我举安邑塞女防韩氏太原卷我下轵道南阳封冀【徐广曰霸陵有轵道亭河东皮氏有冀亭也】包两周【徐广曰张仪曰下河东取城皋也】乗夏水浮轻舟强弩在前锬【徐广曰由冉切】戈在后决荥口魏无大梁决白马之口魏无外黄济阳决宿胥之口【徐广曰纪年曰魏救山塞集胥口】魏无虚顿丘【徐广曰秦始皇五年取魏酸枣燕虚长平】陆攻则击河内水攻则灭大梁魏氏以为然故事秦秦欲攻安邑恐齐救之则以宋委于齐曰宋王无道为木人以写寡人射其面寡人地絶兵逺不能攻也王茍能破宋有之寡人如自得之已得安邑塞女防因以破宋为齐罪秦欲攻韩恐天下救之则以齐委于天下曰齐王四与寡人约四欺寡人必率天下以攻寡人者三有齐无秦有秦无齐必伐之必亡之已得宜阳少曲致蔺石因以破齐为天下罪秦欲攻魏重楚则以南阳委于楚曰寡人固与韩且絶矣残均陵塞鄳【音肓】阨【徐广曰鄳江夏鄳县均一作灼】茍利于楚寡人如自有之魏弃与国而合于秦因以塞鄳阨为楚罪兵困于林中【徐广曰河南苑陵有林乡】重燕赵以胶东委于燕以济西委于赵赵得讲于魏至公子延因犀首属行而攻赵兵伤于谯石遇败于阳马而重魏则以叶蔡委于魏已得讲于赵则劫魏不为割困则使太后弟穰侯为和嬴则兼欺舅与母适燕者曰以胶东适赵者曰以济西适魏者曰以叶蔡适楚者曰以塞鄳阨适齐者曰以宋此必令言如循环用兵如刺蜚母不能制舅不能约龙贾之战【魏襄王五年秦败我龙贾军】岸门之战【韩宣惠王十九年秦大破我岸门】封陵之战【魏哀王十六年秦败我封陵】髙商之战【此战事不见】赵庄之战【赵肃侯二十二年赵庄与秦战败秦杀赵庄河西】秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大也而燕赵之秦者皆以争事秦説其主此臣之所大患也燕昭王不行苏代复重于燕燕使约诸侯从亲如苏秦时或从或不而天下由此宗苏氏之从约代厉皆以夀死名显诸侯
　　太史公曰苏秦兄弟三人皆游説诸侯以显名其术长于权变而苏秦被反间以死天下共笑之讳学其术然世言苏秦多异异时事有类之者皆附之苏秦夫苏秦起闾阎连六国从亲此其智有过人者吾故列其行事次其时序毋令独恶声焉














　　史记集解卷六十九
&lt;史部,正史类,史记集解&gt;
　　钦定四库全书
　　史记集解卷七十
　　宋　裴骃　撰
　　史记七十
　　张仪列传第十
　　张仪者魏人也始尝与苏秦俱事鬼谷先生学术苏秦自以不及张仪张仪已学而游説诸侯尝从楚相饮已而楚相亡璧门下意张仪曰仪贫无行必此盗相君之璧共执张仪掠笞数百不服醳之其妻曰嘻子母读书游説安得此辱乎张仪谓其妻曰视吾舌尚在不其妻笑曰舌在也仪曰足矣苏秦已説赵王而得相约从亲然恐秦之攻诸侯败约后负念莫可使用于秦者乃使人微感张仪曰子始与苏秦善今秦已当路子何不徃游以求通子之愿张仪于是之赵上谒求见苏秦苏秦乃诫门下人不为通又使不得去者数日已而见之坐之堂下赐仆妾之食因而数让之曰以子之材能乃自令困辱至此吾寜不能言而富贵子子不足收也谢去之张仪之来也自以为故人求益反见辱怒念诸侯莫可事独秦能苦赵乃遂入秦苏秦已而告其舍人曰张仪天下贤士吾弗如也今吾幸先用而能用秦柄者独张仪可耳然贫无因以进吾恐其乐小利而不遂故召辱之以激其意子为我隂奉之乃言赵王发金币车马使人微随张仪与同宿舍稍稍近就之奉以车马金钱所欲用为取给而弗告张仪遂得以见秦惠王惠王以为客卿与谋代诸侯苏秦之舍人乃辞去张仪曰赖子得显方且报徳何故去也舍人曰臣非知君知君乃苏君苏君忧秦代赵败从约以为非君莫能得秦柄故感怒君使臣隂奉给君资尽苏君之计谋今君已用请归报张仪曰嗟乎此在吾术中而不悟吾不及苏君明矣吾又新用安能谋赵乎为吾谢苏君苏君之时仪何敢言且苏君在仪寜渠能乎张仪既相秦为文檄告楚相曰始吾从若饮我不盗而璧若笞我若善守汝国我顾且盗而城苴蜀相攻击各来告急于秦秦惠王欲发兵以伐蜀以为道险狭难至而韩又来侵秦秦惠王欲先伐韩后伐蜀恐不利欲先伐蜀恐韩袭秦之敝犹豫未能决司马错与张仪争论于惠王之前司马错欲伐蜀张仪曰不如伐韩王曰请闻其説仪曰亲魏善楚下兵三川塞什谷之口【徐广曰一作寻成皋巩县有寻口】当屯留之道魏絶南阳楚临南郑秦攻新城宜阳以临二周之郊诛周王之罪侵楚魏之地周自知不能救九鼎宝器必出据九鼎案图籍挟天子以令于天下天下莫敢不聴此王业也今夫蜀西僻之国而戎翟之伦也敝兵劳众不足以成名得其地不足以为利臣闻争名者于朝争利者于市今三川周室天下之朝市也而王不争焉顾争于戎翟去王业逺矣司马错曰不然臣闻之欲富国者务广其地欲彊兵者务富其民欲王者务博其徳三资者备而王随之矣今王地小民贫故臣愿先从事于易夫蜀西僻之国也而戎翟之长也有桀纣之乱以秦攻之譬如使豺狼逐羣羊得其地足以广国取其财足以富民缮兵不伤众而彼已服焉抜一国而天下不以为防利尽西海而天下不以为贪是我一举而名实附也而又有禁防止乱之名今攻韩刼天子恶名也而未必利也又有不义之名而攻天下所不欲危矣臣请论其故周天下之宗室也齐韩之与国也周自知失九鼎韩自知亡三川将二国并力合谋以因乎齐赵而求解乎楚魏以鼎与楚以地与魏王弗能止也此臣之所谓危也不如伐蜀完惠王曰善寡人请聴子卒起兵伐蜀十月取之遂定蜀贬蜀王更号为侯而使陈庄相蜀蜀既属秦秦以益强富厚轻诸侯秦惠王十年使公子华【徐广曰一作莗】与张仪围蒲阳降之仪因言秦复与魏而使公子繇质于魏仪因説魏王曰秦王之遇魏甚厚魏不可以无礼魏因入上郡少梁谢秦惠王惠王乃以张仪为相更名少梁曰夏阳【徐广曰夏阳在梁山龙门】仪相秦四岁立惠王为王居一岁为秦将取陕筑上郡塞其后二年使与齐楚之相防齧桑东还而免相相魏以为秦欲令魏先事秦而诸侯効之魏王不肯聴仪秦王怒伐取魏之曲沃平周复隂厚张仪益甚张仪慙无以归报留魏四岁而魏襄王卒哀王立张仪复説哀王哀王不聴于是张仪隂令秦伐魏魏与秦战败明年齐又来败魏于观【音贯】津秦复欲攻魏先败韩申差军斩首八万诸侯震恐而张仪复説魏王曰魏地方不至千里卒不过三十万地四平诸侯四通辐凑无名山大川之限从郑至梁二百余里车驰人走不待力而至梁南与楚境西与韩境北与赵境东与齐境卒戌四方守亭鄣者不下十万梁之地势固战塲也梁南与楚而不与齐则齐攻其东东与齐不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者将以安社稷尊主彊兵显名也今从者一天下约为昆弟刑白马以盟洹【音桓】水之上以相坚也而亲昆弟同父母尚有争钱财而欲恃诈伪反覆苏秦之余谋其不可成亦明矣大王不事秦秦下兵攻河外据卷【邱权反】衍【以善反】酸枣刼卫取阳晋则赵不南赵不南而梁不北梁不北则从道絶从道絶则大王之国欲毋危不可得也秦折韩而攻梁韩怯于秦秦韩为一梁之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣且夫秦之所欲弱者莫如楚而能弱楚者莫如梁楚虽有富大之名而实空虚其卒虽多然而轻走易北不能坚战悉梁之兵南面而伐楚胜之必矣割楚而益梁亏楚而适秦嫁祸安国此善事也大王不聴臣秦下甲士而东伐虽欲事秦不可得矣且夫从人多奋辞而少可信説一诸侯而成封侯是故天下之游谈士莫不日夜搤腕瞠目切齿以言从之便以説人主人主贤其辩而牵其説岂得无哉臣闻之积羽沈舟羣轻折轴众口铄金积毁销骨故愿大王审定计议且赐骸骨辟魏哀王于是乃倍从约而因仪请成于秦张仪归复相秦三歳而魏复背秦为从秦攻魏取曲沃明年魏复事秦秦欲伐齐齐楚从亲于是张仪往相楚楚懐王闻张仪来虚上舍而自馆之曰此僻陋之国子何以教之仪説楚王曰大王诚能聴臣闭闗絶约于齐臣请献商于之地六百里使秦女得为大王箕箒之妾秦楚娶妇嫁女长为兄弟之国此北弱齐而西益秦也计无便此者楚王大悦而许之羣臣皆贺陈轸独吊之楚王怒曰寡人不兴师发兵得六百里地羣臣皆贺子独吊何也陈轸对曰不然以臣观之商于之地不可得而齐秦合齐秦合则患必至矣楚王曰有説乎陈轸对曰夫秦之所以重楚者以其有齐也今闭闗絶约于齐则楚孤秦奚贪夫孤国而与之商于之地六百里张仪至秦必负王是北絶齐交西生患于秦也而两国之兵必俱至善为王计者不若阴合而阳絶于齐使人随张仪茍与吾地絶齐未晩也不与吾地隂合谋计也楚王曰愿陈子闭口毋复言以待寡人得地乃以相印授张仪厚赂之于是遂闭闗絶约于齐使一将军随张仪张仪至秦详失绥堕车不朝三月楚王闻之曰仪以寡人絶齐未甚邪乃使勇士至宋借宋之符北骂齐王齐王大怒折节而下秦秦齐之交合张仪乃朝谓楚使者曰臣有奉邑六里愿以献大王左右楚使者曰臣受令于王以商于之地六百里不闻六里还报楚王楚王大怒发兵而攻秦陈轸曰轸可发口言乎攻之不如割地反以赂秦与之并兵而攻齐是我出地于秦取偿于齐也王国尚可存楚王不聴卒发兵而使将军屈匄击秦秦齐共攻楚斩首八万杀屈匄遂取丹阳【徐广曰在枝江】汉中之地楚又复益发兵而袭秦至蓝田大战楚大败于是楚割两城以与秦平秦要楚欲得黔中地欲以武闗外易之楚王曰不愿易地愿得张仪而献黔中地秦王欲遣之口弗忍言张仪乃请行惠王曰彼楚王怒子之负以商于之地是且甘心于子张仪曰秦强楚弱臣善靳尚尚得事楚夫人郑袖袖所言皆从且臣奉王之节使楚楚何敢加诛假令诛臣而为秦得黔中之地臣之上愿遂使楚楚懐王至则囚张仪将杀之靳尚谓郑袖曰子亦知子之贱于王乎郑袖曰何也靳尚曰秦王甚爱张仪而不欲出之今将以上庸之地六县赂楚以美人聘楚以宫中善歌讴者为媵楚王重地尊秦秦女必贵而夫人斥矣不若为言而出之于是郑袖日夜言懐王曰人臣各为其主用今地未入秦秦使张仪来至重王王未有礼而杀张仪秦必大怒攻楚妾请子母俱迁江南母为秦所鱼肉也懐王后悔赦张仪厚礼之如故张仪既出未去闻苏秦死乃説楚王曰秦地半天下兵敌四国被险河四塞以为固虎贲之士百余万车千乗骑万匹积粟如丘山法令既明士卒安难乐死主明以严将智以武虽无出甲席卷常山之险必折天下之脊天下有后服者先亡且夫为从者无以异于驱羣羊而攻猛虎虎之与羊不格明矣今王不与猛虎而与羣羊臣窃以为大王之计过也凡天下彊国非秦而楚非楚而秦两国交争其势不两立大王不与秦秦下甲据宜阳韩之上地不通下河东取成臯韩必入臣梁则从风而动秦攻楚之西韩梁攻其北社稷安得毋危且夫从者聚羣弱而攻至彊不料敌而轻战国贫而数举兵危亡之术也臣闻之兵不如者勿与挑战粟不如者勿与持久夫从人饰辩虚辞高主之节言其利不言其害卒有秦祸无及为已是故愿大王之孰计之秦西有巴蜀大舩积粟起于汶山浮江以下至楚三千余里舫舩载卒一舫载五十人与三月之食下水而浮一日行三百余里里数虽多然而不费牛马之力不至十日而距扞闗【徐广曰巴郡鱼复有扞水扞闗】扞闗惊则从境以东尽城守矣黔中巫郡非王之有秦举甲出武闗南面而伐则北地絶秦兵之攻楚也危难在三月之内而楚待诸侯之救在半岁之外此其势不相及也夫待弱国之救忘彊秦之祸此臣所为大王患也大王尝与吴人战五战而三胜阵卒尽矣偏守新城存民苦矣臣闻功大者易危而民敝者怨上夫守易危之功而逆彊秦之心臣窃为大王危之且夫秦之所以不出兵函谷十五年以攻齐赵者隂谋有合【徐广曰一作吞】天下之心楚尝与秦搆难战于汉中楚人不胜列侯执珪死者七十余人遂亡汉中楚王大怒兴兵袭秦战于蓝田此所谓两虎相【徐广曰或音防】者也夫秦楚相敝而韩魏以全制其后计无危于此者矣愿大王孰计之秦下甲攻衞阳晋必大闗天下之匈【徐广曰闗一作开】大王悉起兵以攻宋不至数月而宋可举举宋而东指则泗上十二诸侯尽王之有也凡天下而以信约从亲相坚者苏秦封武安君相燕即隂与燕王谋伐破齐而分其地乃详有罪出走入齐齐王因受而相之居二年而觉齐王大怒车裂苏秦于市夫以一诈伪之苏秦而欲经营天下混一诸侯其不可成亦明矣今秦与楚接境壤界固形亲之国也大王诚能聴臣臣请使秦太子入质于楚楚太子入质于秦请以秦女为大王箕箒之妾効万室之都以为汤沐之邑长为昆弟之国终身无相攻伐臣以为计无便于此者于是楚王已得张仪而重出黔中地与秦欲许之屈原曰前大王见欺于张仪张仪至臣以为大王烹之今纵弗忍杀之又聴其邪説不可懐王曰许仪而得黔中美利也后而倍之不可故卒许张仪与秦亲张仪去楚因遂之韩説韩王曰韩地险恶山居五谷所生非菽而麦民之食大抵饭菽藿羮一岁不收民不餍糟糠地不过九百里无二岁之食料大王之卒悉之不过三十万而厮徒负养在其中矣除守徼亭鄣塞见卒不过二十万而己矣秦帯甲百余万车千乗骑万匹虎贲之士跿跔【上徒下俱跳跃也又云偏举一足曰跿跔】科头【谓不着兠鍪入敌】贯颐奋防者至不可胜计【言执防奋怒而入陈也】秦马之良戎兵之众探前趹后蹄间三寻腾者不可胜数山东之士被甲防胄以会战秦人捐甲徒裼以趋敌左挈人头右挟生卢夫秦卒与山东之卒犹孟贲之与怯夫以重力相压犹乌获之与婴儿夫战孟贲乌获之士以攻不服之弱国无异垂千钧之重于鸟卵之上必无幸矣夫羣臣诸侯不料地之寡而聴从人之甘言好辞比周以相饰也皆奋曰聴吾计可以彊霸天下夫不顾社稷之长利而聴须臾之説诖误人主无过此者大王不事秦秦下甲据宜阳防韩之上地东取成臯荥阳则鸿台之宫桑林之苑【徐广曰桑一作粟】非王之有也夫塞成臯絶上地则王之国分矣先事秦则安不事秦则危夫造祸而求其福报计浅而怨深逆秦而顺楚虽欲毋亡不可得也故为大王计莫如为【于伪切】秦秦之所欲莫如弱楚而能弱楚者莫如韩非以韩能彊于楚也其地势然也今王西面而事秦以攻楚秦王必喜夫攻楚以利其地转祸而説秦计无便于此者韩王聴仪计张仪归报秦惠王封仪五邑号曰武信君使张仪东説齐湣王曰天下强国无过齐者大臣父兄殷众富乐然而为大王计者皆为一时之説不顾百世之利从人説大王者必曰齐西有彊赵南有韩与梁齐负海之国也地广民众兵彊士勇虽有百秦将无奈齐何大王贤其説而不计其实夫从人朋党比周莫不以从为可臣闻之齐与鲁三战而鲁三胜国以危亡随其后虽有战胜之名而有亡国之实是何也齐大而鲁小也今秦之与齐也犹齐之与鲁也秦赵战于河漳之上再战而赵再胜秦战于畨吾之下再战又胜秦四战之后赵之亡卒数十万邯郸仅存虽有战胜之名而国已破矣是何也秦彊而赵弱今秦楚嫁女娶妇为昆弟之国韩献宜阳梁効河外赵入朝渑【绵善切】池割河间以事秦大王不事秦秦驱韩梁攻齐之南地悉赵兵渡清河指博闗临菑即墨非王之有也国一日见攻虽欲事秦不可得也是故愿大王孰计之也齐王曰齐僻陋隐居东海之上未尝闻社稷之长利也乃许张仪张仪去西説赵王曰敝邑秦王使使臣効愚计于大王大王收率天下以賔秦秦兵不敢出函谷闗十五年大王之威行于山东敝邑恐惧慑伏缮甲厉兵饰车骑习驰射力田积粟守四封之内愁居慑处不敢动揺惟大王有意督过之也今以大王之力举巴蜀并汉中包两周迁九鼎守白马之津秦虽僻逺然而心忿含怒之日久矣今秦有敝甲凋兵军于渑【绵善切】池愿渡河逾漳据畨吾防邯郸之下愿以甲子防战以正殷纣之事敬使使臣先闻左右凡大王之所信为从者恃苏秦苏秦荧惑诸侯以是为非以非为是欲反齐国而自令车裂于市夫天下之不可一亦明矣今楚与秦为昆弟之国而韩梁称为东藩之臣齐献鱼盐之地此防赵之右臂也夫防右臂而与人鬭失其党而孤居求欲毋危岂可得乎今秦发三将军其一军塞午道告齐使兴师渡清河军于邯郸之东一军军成皋驱韩梁军于河外一军军于渑池约四国为一以攻赵赵服必四分其地是故不敢匿意隐情先以闻于左右臣窃为大王计莫如与秦王遇于渑池面相见而口相结请案兵无攻愿大王之定计赵王曰先王之时奉阳君专权擅势蔽欺先王独擅绾事寡人居属师傅不与国谋计先王弃羣臣寡人年防奉祭祀之日新心固窃疑焉以为一从不事秦非国之长利也乃且愿变心易虑割地谢前过以事秦方将约车趋行适闻使者之明诏赵王许张仪张仪乃去北之燕説燕昭王曰大王之所亲莫如赵昔赵襄子尝以其姊为代王妻欲并代约与代王遇于句注之塞乃令工人作为金斗长其尾令可以击人与代王饮隂告厨人曰即酒酣乐进热啜反斗以击之于是酒酣乐进热啜厨人进斟因反斗以击代王杀之王脑涂地其姊闻之因摩笄以自刺故至今有摩笄之山【笄妇人之首饰如今象牙擿】代王之亡天下莫不闻夫赵王之狼戾无亲大王之所明见且以赵王为可亲乎赵兴兵攻燕再围燕都而刼大王大王割十城以谢今赵王已入朝渑池効河间以事秦今大王不事秦秦下甲云中九原驱赵而攻燕则易水长城非大王之有也且今时赵之于秦犹郡县也不敢妄举师以攻伐今王事秦秦王必喜赵不敢妄动是西有彊秦之援而南无齐赵之患是故愿大王孰计之燕王曰寡人蛮夷僻处虽大男子裁【音在】如婴儿言不足以采正计今上客幸教之请西面而事秦献恒山之尾五城燕王聴仪仪归报未至咸阳而秦惠王卒武王立武王自为太子时不説张仪及即位羣臣多谗张仪曰无信左右卖国以取容秦必复用之恐为天下笑诸侯闻张仪有郤武王皆畔衡复合从秦武王元年羣臣日夜恶张仪未已而齐让又至张仪惧诛乃因谓秦武王曰仪有愚计愿効之王曰奈何对曰为秦社稷计者东方有大变然后王可以多割得地也今闻齐王甚憎仪仪之所在必兴师伐之故仪愿乞其不肖之身之梁齐必兴师而伐梁梁齐之兵连于城下而不能相去王以其间伐韩入三川出兵函谷而毋伐以临周祭器必出挟天子案图籍此王业也秦王以为然乃具革车三十乗入仪之梁齐果兴师伐之梁哀王恐张仪曰王勿患也请令罢齐兵乃使其舍人冯喜之楚借使之齐谓齐王曰王甚憎张仪虽然亦厚矣王之托仪于秦也齐王曰寡人憎仪仪之所在必兴师伐之何以托仪对曰是乃王之托仪也夫仪之出也固与秦王约曰为王计者东方有大变然后王可以多割得地今齐王甚憎仪仪之所在必兴师伐之故仪愿乞其不肖之身之梁齐必兴师伐之齐梁之兵连于城下而不能相去王以其间伐韩入三川出兵函谷而无伐以临周祭器必出挟天子案图籍此王业也秦王以为然故具革车三十乗而入之梁也今仪入梁王果伐之是王内罢国而外伐与国广隣敌以内自临而信仪于秦王也此臣之所谓托仪也齐王曰善乃使解兵张仪相魏一岁卒于魏也陈轸者游説之士与张仪俱事秦惠王皆贵重尊宠张仪恶陈轸于秦王曰轸重币轻使秦楚之间将为国交也今楚不加善于秦而善轸者轸自为厚而为王薄也且轸欲去秦而之楚王胡不聴乎王谓陈轸曰吾闻子欲去秦之楚有之乎轸曰然王曰仪之言果信矣轸曰非独仪知之也行道之士尽知之矣昔子胥忠于其君而天下争以为臣曾参孝于其亲而天下愿以为子故卖仆妾不出闾巷而售者良仆妾也出妇嫁于乡曲者良妇也今轸不忠其君楚亦何以轸为忠乎忠且见弃轸不之楚何归乎王以其言为然遂善待之居秦期年秦惠王终相张仪而陈轸奔楚楚未之重也而使陈轸使于秦过梁欲见犀首犀首谢弗见轸曰吾为事来公不见轸轸将行不得待异日犀首见之陈轸曰公何好饮也犀首曰无事也曰吾请令公餍事可乎曰奈何曰田需约诸侯从亲楚王疑之未信也公谓于王曰臣与燕赵之王有故数使人来曰无事何不相见愿谒行于王王虽许公公请毋多车以车三十乗可陈之于庭明言之燕赵燕赵客闻之驰车告其王使人迎犀首楚王闻之大怒曰田需与寡人约而犀首之燕赵是欺我也怒而不聴其事齐闻犀首之北使人以事委焉犀首遂行三国相事皆防于犀首轸遂至秦韩魏相攻朞年不解秦惠王欲救之问于左右左右或曰救之便或曰勿救便惠王未能为之决陈轸适至秦惠王曰子去寡人之楚亦思寡人不陈轸对曰王闻夫越人庄舄乎王曰不闻曰越人庄舄仕楚执珪有顷而病楚王曰舄故越之鄙细人也今仕楚执珪贵富矣亦思越不中谢对曰凡人之思故在其病也彼思越则越声不思越则楚声使人往聴之犹尚越声也今臣虽弃逐之楚岂能无秦声哉惠王曰善今韩魏相攻期年不解或谓寡人救之便或曰勿救便寡人不能决愿子为子主计之余为寡人计之陈轸对曰亦尝有以夫卞庄子刺虎闻于王者乎庄子欲刺虎馆竖子止之曰两虎方且食牛食甘必争争则必鬭鬭则大者伤小者死从伤而刺之一举必有双虎之名卞庄子以为然立须之有顷两虎果鬭大者伤小者死庄子从伤者而刺之一举果有双虎之功今韩魏相攻朞年不解是必大国伤小国亡从伤而伐之一举必有两实此犹庄子刺虎之类也臣主与王何异也惠王曰善卒弗救大国果伤小国亡秦兴兵而伐大尅之此陈轸之计也
　　犀首者魏之隂晋人也【司马彪曰犀首魏官名若今虎牙将军】名衍姓公孙氏与张仪不善张仪为秦之魏魏王相张仪犀首弗利故令人谓韩公叔曰张仪已合秦魏矣其言曰魏攻南阳秦攻三川魏王所以贵张子者欲得韩地也且韩之南阳已举矣子何不少委焉以为衍功则秦魏之交可错矣然则魏必图秦而弃仪收韩而相衍公叔以为便因委之犀首以为功果相魏张仪去【徐广曰复相秦】义渠君朝于魏犀首闻张仪复相秦害之犀首乃谓义渠君曰道逺不得复过请谒事情曰中国无事秦得烧掇焚杆【徐广曰一孤切】君之国有事秦将轻使重币事君之国其后五国伐秦防陈轸谓秦王曰义渠君者蛮夷之贤君也不如赂之以抚其志秦王曰善乃以文绣千纯妇女百人遗义渠君义渠君致羣臣而谋曰此公孙衍所谓邪乃起兵袭秦大败秦人李伯之下张仪已卒之后犀首入相秦尝佩五国之相印为约长
　　太史公曰三晋多权变之士夫言从衡彊秦者大抵皆三晋之人也夫张仪之行事甚于苏秦然世恶苏秦者以其先死而仪振暴其短以扶其説成其衡道要之此两人真倾危之士哉
  </div>
  <div class="pagination">
   <a href="史记集解_page16.html">
    上一页
   </a>
   <span>
    ...
   </span>
   <a href="史记集解_page12.html">
    12
   </a>
   <a href="史记集解_page13.html">
    13
   </a>
   <a href="史记集解_page14.html">
    14
   </a>
   <a href="史记集解_page15.html">
    15
   </a>
   <a href="史记集解_page16.html">
    16
   </a>
   <span class="current-page">
    17
   </span>
   <a href="史记集解_page18.html">
    18
   </a>
   <a href="史记集解_page19.html">
    19
   </a>
   <a href="史记集解_page20.html">
    20
   </a>
   <a href="史记集解_page21.html">
    21
   </a>
   <a href="史记集解_page22.html">
    22
   </a>
   <span>
    ...
   </span>
   <a href="史记集解_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
