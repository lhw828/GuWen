<!DOCTYPE html>
<html>
 <head>
  <meta charset="utf-8"/>
  <title>
   新唐书 - 第 127 页/共 185 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新唐书 - 第 127 页/共 185 页
  </h1>
  <div class="content">
   初，易之等诛后，中宗犹监国告武氏庙，而天久阴不霁。侍御史崔浑奏“陛下复国，当正唐家位号，称天下心。奈何尚告武氏庙？请毁之，复唐宗庙。”帝嘉纳。是日诏书下，雰翳澄驳，咸以为天人之应。 
　　袁恕己，沧州东光人。仕累司刑少卿，知相王府司马。与诛二张，又从相王统南衙兵备非常，以功加银青光禄大夫、中书侍郎、同中书门下三品，封南阳郡公，实封五百户。 
　　将作少匠杨务廉者，以工巧进。恕己恐其复启游娱侈丽之渐，言於中宗曰：“务廉位九卿，忠言嘉谟不闻，而专事营构以媚上，不斥之，亡以昭德。”乃授陵州刺史。 
　　未几，拜中书令、特进、南阳郡王，罢政事。例及贬，又流环州，为周利贞所逼，恕己素饵黄金。至是饮野葛数升，不死，愤懑，抔土以食，爪甲尽，不能绝，乃击杀之。谥曰贞烈。孙高。 
　　高字公颐。少慷慨有节尚。擢进士第。代宗时，累迁给事中。建中中，拜京畿观察使，坐累贬韶州长史，复拜给事中。德宗将起卢杞为饶州刺史，高当草诏，见宰相卢翰，刘从一曰：“杞当国。矫诬阴贼，斥忠谊，傲明德，反易天常，使宗祏失守，天下疣痏，朝廷不寘以法，才示贬黜，今还授大州，天下其谓何？”翰等不悦，命舍人作诏。诏出，高执不下，奏曰：“陛下用杞为相，出入三年，附下罔上，使陛下越在草莽，群臣愿食其肉且不厌。汉法，三光不有，雨旱不时，皆宰相请罪，小者免，大者戮。杞罪万诛，陛下赦不诛，止贬新州，俄又内移，今复拜刺史，诚失天下望。”帝曰：“杞不逮，是朕之过。朕已再赦。”答曰：“杞天资诡险，非不逮，彼固所余。赦者，止赦其罪，不宜授刺史。愿问外廷，并敕中人听於民。若亿兆异臣之言，臣请前死。”谏官亦力争帝前。帝曰：“与上佐可乎？”群臣奉诏。翌日，遣使慰高曰：“朕惟卿言切至，已如奏。”太子少保韦伦曰：“高言劲挺，自是陛下一良臣，宜加优礼。” 
　　贞元二年，帝以大盗后关辅百姓贫，田多荒茀，诏诸道上耕牛，委京兆府劝课。量地给牛，不满五十亩不给。高以为圣心所忧，乃在穷乏。今田不及五十亩即是穷人，请两户共给一牛。从之。卒，年六十，中外怅惜。宪宗时，李吉甫言其忠謇，特赠礼部尚书。 
　　文宗开成三年，又诏：玄曾孙郢为监察御史，晖曾孙元膺河南丞，柬之四世孙憬寿安尉，恕己曾孙德文校书郎。始，帝访御史中丞狄兼暮，以仁杰功，且言五王遗烈，乃求其后，秩以官。唯彦范后无闻云。 
　　赞曰：五王提卫兵诛嬖臣，中兴唐室，不淹辰，天下晏然，其谋深矣。至谓中宗为英王，不尽诛诸武，使天子藉以为威，何其浅耶？衅牙一启，为艳后，竖儿所乘，劫持戮辱，若放豚然，何哉？无亦神夺其明，厚韦氏毒，以兴先天之业乎？不然，安李之功，贤於汉平、勃远矣！ 
　　
列传第四十六　刘钟崔二王 
　　刘幽求，冀州武强人。圣历中，举制科中第。调阆中尉，刺史不礼，弃官去。久之 ，授朝邑尉。桓彦范等诛张易之、昌宗，而不杀武三思，幽求谓彦范曰：“公等无葬地矣。不早计，后且噬脐。”不从。既，五王皆为三思构死。 
　　临淄王入诛韦庶人，预参大策，是夜号令诏敕一出其手。以功授中书舍人，参知机务，爵中山县男，实封二百户，授二子五品官，二代俱赠刺史。睿宗立，进尚书右丞、徐国公，增封户至五百，赐物千段、奴婢二十人、第一区、良田千亩、金银杂物称是。 
　　景云二年，以户部尚书罢政事。不旬月，迁吏部，拜侍中。玺诏曰：“顷王室不造，中宗厌代，戚孽专乱，将陨社稷，朕与王公皆几于难。幽求处危思奋，翊赞圣储，协和义士，震殄元恶。国家之复存，系幽求是赖，厥庸茂焉，朕用嘉之。虽胙以土宇，而赋入未广。昔西汉行封，更择多户；东京定赏，复增大邑。宜加赐实封二百户，子子孙孙传国无绝，特免十死，铭诸铁券，以传其功。”先天元年，为尚书右仆射、同中书门下三品，监修国史。 
　　幽求自谓有劳于国，在诸臣右，意望未满，而窦怀贞为左仆射，崔湜为中书令，殊不平，见於言面。已而湜等附太平公主，有逆计。幽求与右羽林将军张定计，使说玄宗曰：“湜等皆太平党与，日夜阴计，若不早图，且产大害，太上不得高枕矣。臣请督羽林兵除之。”帝许之。未发也，而漏言於侍御史邓光宾，帝惧，即列其状。睿宗以幽求等属吏，劾奏以疏间亲，罪应死。帝密申右之，乃流幽求於封州、於峰州、光宾於绣州。明年，太平公主诛，即日召复旧官，知军国事，还封户，赐锦衣一袭。 
　　开元初，进尚书左丞相，兼黄门监，俄以太子少保罢。姚崇素忌之，奏幽求郁怏散职，有怨言。诏有司鞫治，宰相卢怀慎等奏言：“幽求轻肆不恭，失大臣礼，乖崖分之节。”翌日，贬睦州刺史，削实封户六百。迁杭、郴二州，恚愤卒于道，年六十一。赠礼部尚书，谥曰文献。六年，诏与苏环配享睿宗庙廷。建中中，追赠司徒。 
　　钟绍京，虔州赣人。初为司农录事，以善书直凤阁。武后时署诸宫殿、明堂及铭九鼎，皆其笔也。景龙中，为苑总监，会讨韦氏难，绍京帅户奴、丁夫从。事平，夜拜中书侍郎，参知机务。明日，进中书令、越国公，实封五百户，赉赐与刘幽求等。既当路，以赏罚自肆，当时恶之。因上疏让官，睿宗用薛稷谋，进户部尚书，出为彭州刺史。 
　　玄宗即位，复拜户部尚书，增实封，改太子詹事。不为姚祟所喜，与幽求并以怨望得罪，贬果州刺史，赐封邑百户。后坐它事，贬怀恩尉，悉夺阶封，再迁温州别驾。十五年入朝，见帝泣曰：“陛下忘畴日事邪，忍使弃死草莽！且同时立功者，今骨已朽，而独臣在，陛下不垂愍乎？”帝恻然，即日授太子右谕德。久之，迁少詹事。年逾八十，以官寿卒。绍京嗜书画，如王义之、献之、褚遂良真迹，藏家者至数十百卷。建中中，追赠太子太傅。 
　　崔日用，滑州灵昌人。擢进士第，为芮城尉。大足元年，武后幸长安，陕州刺史宗楚客委以顿峙，馈献丰甘，称过宾使者。楚客叹其能，亟荐之，擢为新丰尉，迁监宗御史。阴附安乐公主，得稍迁。神龙中，郑普思纳女后宫，日用劾奏，中宗初不省，廷争切至，普思由是得罪。时诸武若三思、延秀及楚客等权宠交煽，日用多所结纳，骤拜兵部侍郎。宴内殿，酒酣，起为《回波舞》，求学士，即诏兼脩文馆学士。 
　　帝崩，韦后专制，畏祸及，更因僧普润、道士王晔私谒临淄王以自托，且密赞大计。王曰：“谋非计身，直纾亲难尔。”日用曰：“至孝动天，举无不克。然利先发，不则有后忧。”及韦氏平，夜诏权雍州长史，以功授黄门侍郎，参知机务，封齐国公，赐实户二百。坐与薛稷相忿竞，罢政事，为婺州长史。历扬、汴、允三州刺史。 
　　由荆州长史入奏计，因言：“太平公主逆节有萌，陛下往以宫府讨有罪，臣、子势须谋与力，今据大位，一下制书定矣。”帝曰：“畏惊太上皇，奈何？”日用曰：“庶人之孝，承顺颜色；天子之孝，惟安国家，定社稷。若令奸宄窃发，以亡大业，可为孝乎？请先安北军而后捕逆党，於太上皇固无所惊。”帝纳之。及讨逆，诏权检校雍州长史，以功益封二百户，进吏部尚书。 
　　会帝诞日，日用采《诗》《大》、《小雅》二十篇及司马相如《封禅书》献之，借以讽谕，且劝告成事。有诏赐衣一副、物五十段，以示无言不酬之义。 
　　久之，坐兄累，出为常州刺史。后以例减封户三百，徙汝州。开元七年，诏曰：“唐元之际，日用实赞大谋，功多不宜减封，复食二百户。”徙并州长史，卒年五十。并人怀其惠，吏民数百皆缟服送丧。赠吏部尚书，谥曰昭。再赠荆州大都督。 
　　日用才辩绝人，而敏于事，能乘机反祸取富贵。先天后，求复相，然亦不获也。尝谓人曰“吾平生所事，皆适时制变，不专始谋。然每一反思，若芒刺在背”云。 
　　子宗之，袭封。亦好学，宽博有风检，与李白、杜甫以文相知者。 
　　日用从父兄日知，字子骏，少孤贫，力学，以明经进至兵部员外郎。与张说同为魏元忠朔方判官，以健吏称。迁洛州司马，会谯王重福之变，官司逃，日知独率吏卒助屯营击贼，以功加银青光禄大夫。迁殿中少监，建言“厩马多，请分牧陇右，省关畿刍调”。授荆州长史，四迁京兆尹，封安平县侯。坐赃，为御史李如璧所劾，贬歙县丞。后历殿中监，进中山郡公。说执政，荐为御史大夫，帝不许，遂为左羽林大将军，而自用崔隐甫。隐甫繇是怨说。日知俄授太常卿。自以处朝廷久，每入谒，必与尚书齿，时谓“尚书里行”。终潞州长史，谥曰襄。 
　　王琚，怀州河内人。少孤，敏悟有才略，明天文象纬。以从父隐客尝为凤阁侍郎，故数与贵近交。时年甫冠，见驸马都尉王同皎，同皎器之。会谋刺武三思，琚义其为，即与周璟、张仲之等共计。事泄亡命，自佣於扬州富商家，识非庸人，以女嫁之，厚给以赀，琚亦赖以济。睿宗立，琚自言本末，主人厚赍使还长安。玄宗为太子，间游猎韦、杜间，怠休树下，琚以儒服见，且请过家，太子许之。至所庐，乃萧然窭陋。坐久，杀牛进酒殊丰厚，太子骇异。自是每到韦、杜，辄止其庐。 
　　初，太子在潞州，襄城张为铜鞮令，性豪殖，喜宾客弋猎事，厚奉太子，数集其家。山东倡人赵元礼有女，善歌舞，得幸太子，止第，其后生子瑛者也。太子已平内难，召，拜宫门郎，与姜皎、崔涤、李令问、王守一、薛伯阳等并侍左右。令问累擢殿中少监，守一太仆少卿。此数人以东宫皆势重天下。 
　　琚是时方补诸暨县主簿，过谢东宫，至廷中，徐行高视，侍卫何止曰：“太子在！”琚怒曰：“在外惟闻太平公主，不闻有太子。太子本有功於社稷，孝於君亲，安得此声？”太子遽召见，琚曰：“韦氏躬行弑逆，天下动摇，人思李氏，故殿下取之易也。今天下已定，太平专思立功，左右大臣多为其用，天子以元妹，能忍其过，臣窃为殿下寒心。”太子命坐，且泣曰：“计将安便？”琚曰：“昔汉盖主供养昭帝，其后与上官桀谋杀霍光，不及天子，而帝犹以大义去之。今太子功定天下，公主乃敢妄图，大臣树党，有废立意。太子诚召张说、刘幽求、郭元振等计之，忧可纾也。”太子曰：“先生何以自隐而日与寡人游？”琚曰：“臣善丹沙，且工谐隐，愿比优人。”太子喜，恨相知晚。翌日授詹事府司直、内供奉，兼崇文学士。日以诸王及姜皎等入侍，独琚常豫秘谋。不逾月，迁太子舍人，兼谏议大夫。太子受内禅，擢中书侍郎。 
　　公主谋益甚，幽求、谋先事诛之，侍御史邓光宾漏谋，不克，皆得罪。久之，琚见事迫，请帝决策。先天二年七月，乃与岐王、薛王、姜皎、李令问、王毛仲、王守一以铁骑至承天门。太上皇闻外哗噪，召郭元振升承天楼，闭关以拒，俄而侍御史任知古召募数百人於朝堂，不得入。少选，琚从帝至楼下，诛萧至忠、岑义、窦怀贞，斩常元楷李慈北阙下、贾膺福李猷於内客省。事平，琚进户部尚书、封赵国公，皎工部尚书、楚国公，毛仲辅国大将军、霍国公，守一太常卿、晋国公，各食实户五百；令问殿中监、宋国公，实户三百。琚、皎、令问辞不就，以旧官增户二百。於是帝召燕内殿，赐金银杂皿皆一床、帛二千、第一区。 
　　帝於琚眷委特异，豫大政事，时号“内宰相”。每见閤中，视日薄乃得出。遇休日，使者至第召之，而皇后亦使尚宫劳琚母，赐赉接足，群臣不能无望。或说帝曰：“王琚、麻嗣宗皆谲诡纵横，可与履危，不可与共安。方天下已定，宜益求纯朴经术士以自辅。”帝悟，稍疏之。俄拜御史大夫，持节巡天兵以北诸军。改紫微侍郎，道未至，拜泽州刺史，削封户百。历九刺史，复封户。又改六州、二郡。 
　　琚自以立勋，至天宝时为旧臣，性豪侈，其处方面，去故就新，受馈遗至数百万，侍儿数十，宝帐备具，阖门三百口。既失志，稍自放，不能遵法度。在州与官属小史酋豪饮谑、摴博、藏钩为乐。每徙官，车马数里不绝。从宾客女伎驰弋，凡四十年。李邕故与琚善，皆华首外迁，书疏往复，以谴谪留落为慊。右相李林甫恨琚恃功使气，欲除之，使人劾发琚宿赃，削封阶，贬江华员外司马。又使罗希奭深按其罪，琚惧，仰药，未及死，希奭缢之。时人哀其无罪。始，琚为中书侍郎，母居洛阳，来京师，让琚曰：“尔家上世皆州县职，今汝无攻城野战劳，以诌佞取容，海内切齿，吾恐汝家坟墓无人复扫除也。”琚卒不免。宝应元年，赠太子少保。 
　　太平之诛，张召还为大理卿，封邓国公，实封户三百，进京兆尹，入侍宴乐，出主京邑，时人以为宠，然自以干治称。累迁太子詹事，判尚书左右丞，再为羽林大将军，三至左金吾大将军，以年高加特进。子履冰、季良，弟晤，仕皆清近。尝还乡上冢，帝赐诗及锦袍缯彩。乘驿就道，子弟车马联咽。使者赐赉，敕州县供拟，居处尊显。天宝五载卒，年九十，赠开府仪同三司。履冰，历金吾将军，季良，殿中监，俱列棨戟。 
　　王毛仲，高丽人。父坐事，没为官奴，生毛仲，故长事临淄王。王出潞州，有李守德者，为人奴，善骑射，王市得之，并侍左右，而毛仲为明悟。景龙中，王还长安，二人常负房{服}以从。王数引万骑帅长及豪俊，赐饮食金帛，得其欢心。毛仲晓旨，亦布诚结纳，王嘉之。 
　　韦后称制，令韦播、高嵩为羽林将军，押万骑，以苛峭树威。果毅葛福顺、陈玄礼诉於王，王方与刘幽求、薛宗简及利仁府折冲麻嗣宗谋举大计，幽求讽之，皆愿效死，遂入讨韦氏。守德从帝止苑中，而毛仲匿不出，事定数日，乃还，不之责，例擢将军。 
　　王为皇太子，以毛仲知东宫马驼鹰狗等坊。不旬岁，至大将军，阶三品。与诛萧至忠等，以功进辅国大将军，检校内外闲厩，知监牧使，进封霍国公，实封户五百。与诸王及姜皎等侍禁中，至连榻而坐。帝暂不见，惘惘若有失，见则释然。开元九年，诏持节为朔方道防御讨击大使，与左领军大总管王晙、天兵军节度使张说、幽州节度使裴伷先等数计事。 
　　毛仲始见饰擢，颇持法，不避权贵为可喜事。两营万骑及闲厩官吏惮之无敢犯，虽官田草莱，樵敛不敢欺。于牧事尤力，娩息不訾。初监马二十四万，后乃至四十三万，牛羊皆数倍。莳茼麦、苜蓿千九百顷以御冬。市死畜，售绢八万。募严道僰僮千口为牧圉。检勒刍菽无漏隐，岁赢数万石。从帝东封，取牧马数万匹，每色一队，相间如锦绣，天子才之。还，加开府仪同三司，自开元后，唯王仁皎、姚崇、宋璟及毛仲得之。 
　　然资小人，志既满，不能无骄，遂求为兵部尚书，帝不悦，毛仲鞅鞅。及与葛福顺为姻家，而守德及左监门将军卢龙子唐地文、左右威卫将军王景耀高广济数十人与毛仲相倚杖为奸。毛仲恃旧，最不法。中使至其家称诏，毛仲不甚恭，位卑者，或踞见，迕意即侮谇，以气凌之，直出其上。高力士、杨思勖等衔之。毛仲有两妻，其一上所赐，皆有国色。尝生子，帝命力士就赐，仍授子五品官，还，问曰：“毛仲喜乎？”力士奏：“毛仲熟视臣曰：‘是子亦何辱三品官？’”帝怒曰：“前毛仲负我，未尝为意，今以婴儿顾云云。”力士等知帝怒，它日，从容曰：“北门奴官皆毛仲所与，不除之，必起大患。”后毛仲移书太原索甲仗，少尹严挺之以闻，帝恐毛仲遂乱，匿其状。十九年，有诏贬瀼州，福顺壁州，守德严州，卢龙子唐地文振州，王景耀党州，高广济道州，并为别驾员外置。毛仲四子悉夺官，贬恶地，缘坐数十人。有诏缢毛仲於零陵。 
　　守德本名宜得，立功乃改今名，位武卫将军。尝遇故主於道，主走避，守德命左右迎之至第，亲上食奉酒，主流汗不敢当。数日，入奏曰：“臣蒙国恩过分，而故主无寸禄，请解官授之。”帝嘉其志，擢为郎将。 
　　陈玄礼宿卫宫禁，以淳笃自检。帝尝欲幸虢国夫人第，谏曰：“未宣敕，不可轻去就。”帝为止。后在华清宫，正月望夜，帝将出游，复谏曰：“宫外旷野无备豫，陛下必出游，愿归城阙。”帝不能夺。安禄山反，谋诛杨国忠阙下，不克，至马嵬，卒诛之。从入蜀。还，封祭国公。及李辅国迁帝西内，玄礼以老卒。 
　　赞曰：幽求之谋，绍京之果，日用之智，琚之辩，皆足济危纾难，方多故时，必资以成功者也。雄迈之才，不用其奇则厌然不满，诚不可与共治平哉！姚崇劝不用功臣，宜矣。然待幽求等恨太薄云。毛仲小人，志得而骄，不足论已。 
　　
列传第四十七　魏韦郭 
　　魏元忠，宋州宋城人。为太学生，跌荡少检，久不调，盩厔人江融晓兵术 ，元忠从之游，尽传所学。仪凤中，吐蕃数盗边，元忠上封事洛阳宫，言命将用兵之要曰： 
　　天下之柄有二，文武而已，至制胜御人，其道一也。今言武者先骑射，不稽之权略；言文者首篇章，不取之经纶。臣观魏、晋、齐、梁才固不乏，然何益治乱哉！养由基射能穿札，不止鄢陵之奔，陆机识能辨亡，无救河桥之败，断可见已。 
　　夫才生於世，世实须才。何世而不生才？何才而不资世？故物有不求，未有无物之岁；士有不用，未有无士之时也。志士在富贵与贱贫，皆思立功名以传于后，然知己难而所遇罕。士之怀琬琰就煨尘、抱栋干困沟壑者，悠悠之人直睹此士之贫贱，安知其方略哉！故汉拜韩信，举军惊笑；蜀用魏延，群臣觖望。此富贵者易为善，贫贱者难为功也。昔汉文帝不知魏尚贤而囚之，知李广才而不用，乃叹其生不逢时。夫以广之才，天下无双，时方岁事匈奴，而卒不任。故近不知尚、广之贤，而远想廉颇、李牧，冯唐是以知其有而不能用也。此身为时主所知，不得尽其才也。晋羊祜谋举吴，贾充、荀勖沮之，祜叹曰：“天下事不如意十常七八。”以二人不同，终不大举。此据立功之地，而不获展其志也。布衣之人，怀奇抱策，而望朝奏夕召，岂易得哉？臣愿历访文武五品以上，得无有智如羊祜、武如李广而不得骋其才者乎？使各言其志，毋令久失职。 
　　又言： 
　　人无常俗，政有治乱；军无常胜，将有能否。兵为王者大事，存亡系焉，将非其任，则殄人败国。齐段孝玄有言：“持大兵如擎盘水，一致蹉跌，求止可得哉””周亚夫坚壁以挫吴、楚，司马懿闭营而困诸葛亮，此皆全军制胜，不战而却敌。是知大将临戎，以智为本。今之用人，类将家子，或死事孤儿，进非干略，虽竭力尽诚，不免於倾败，若之何用之？且建功者，言其所济，不言所来；言其所能，不言所藉。若陈汤、吕蒙、马隆、孟观悉出贫贱，而勋伐甚高，不闻其家世将帅也。故阴阳不和，揠士为相；蛮貊不廷，擢校为将。今以四海之广，亿兆之众，岂无卓越之士？臣恐未之思乎！ 
　　又赏者礼之基，罚者刑之本。礼崇则谋夫竭其能，赏厚则义士轻其死，刑正故君子勖其心，罚重则小人惩其过。赏罚者军国之纲纪，政教之药石。吐蕃本非强敌，而薛仁贵、郭待封至弃甲丧师，脱身以免。国家宽政，罪止削除，网漏吞舟，何以过此。虽陛下顾收后效，然朝廷所少，岂此一二人乎？夫赏不劝，谓之止善，罚不惩，谓之纵恶。臣诚疏贱，干非其事，岂欲间陛下君臣生薄厚哉？正以刑赏一亏，百年不复。故国无赏罚，虽尧、舜不能为。今罚既不行，赏复难信，故议者皆谓比日征行，虚立赏格，而无其实。盖忘大体之臣恐赉勋庸，竭府库，留意锥刀，以为益中国，所谓惜毫厘失千里者也。且黔首虽微，不可以欺，安有寓不信之令，设虚赏之格乎？自苏定方平辽东，李勣破平壤，赏既不行，勋亦淹废，岁月纷淆，真伪相错。臣以吏不奉法，慢自京师，伪勋所由，主司过也，其则不远，近在尚书省中。然未闻斩一台郎、戮一令史，使天下知之。陛下何照远而不照近哉？神州化首，文昌政本，治乱攸在，臣故冒死而言。夫明鉴所以照形，往事所以知今，臣请借近以为谕：贞观中，万年尉司马玄景舞文饰智，以邀乾没，太宗弃之都市；后征高丽，总管张君乂不进击贼，斩之旗下。臣以为伪勋之罪，多於玄景；仁贵等败，重於君乂。使早诛之，则诸将岂复有负哉？慈父多败子，严家无格虏。且人主病不广大，人臣病不节俭，臣恐陛下病之於不广大，过在於慈父，斯日月一蚀也。 
　　又今将吏贪暴，所务口马、财利，臣恐戎狄之平，未可旦夕望也。凡人识不经远，皆言吐蕃战，前队尽，后队方进，甲坚骑多，而山有氛瘴，官军远入，前无所获，不积谷数百万，无大举之资。臣以为吐蕃之望中国，犹孤星之对太阳，有自然之大小、不疑之明暗，夷狄虽禽兽，亦知爱其性命，岂肯前尽死而后进哉！由残迫其人，非下所愿也。必其战不顾死，则兵法许敌能斗，当以智算取之，何忧不克哉！向使将能杀敌，横尸蔽野，敛其头颅以为京观，则此虏闻官军钟鼓，望尘却走，何暇前队皆死哉！自仁贵等覆师丧气，故虏得跳梁山谷。 
　　又师行必藉马力，不数十万，不足与虏争。臣请天下自王公及齐人挂籍之口，人税百钱；又弛天下马禁，使民得乘大马，不为数限，官籍其凡，勿使得隐。不三年，人间畜马可五十万，即诏州县以所税口钱市之，若王师大举，一朝可用。且虏以骑为强，若一切使人乘之，则市取其良，以益中国，使得渐耗虏兵之盛，国家之利也。 
　　高宗善之，授秘书省正字，直中书省，仗内供奉。 
　　迁监察御史。帝尝从容曰：“外以朕为何如主？”对曰：“周成、康，汉文、景也。”“然则有遗恨乎？”曰：“有之。王义方一世豪英，而死草莱。议者谓陛下不能用贤。”帝曰：“我适用之，闻其死，顾已无及。”元忠曰：“刘藏器行副於才，陛下所知，今七十为尚书郎。徒叹彼而又弃此。”帝默然惭。 
　　迁殿中侍御史。徐敬业举兵，诏元忠监李孝逸军。至临淮，而偏将雷仁智为贼败，孝逸惧其锋，按兵未敢前。元忠曰：“公以宗室将，天下安危系焉。海内承平久，闻狂狡窃发，皆倾耳翘心以待其诛。今军不进，使远近解情，万有一朝廷以他将代公，且何辞？”孝逸然之，乃部分进讨。时敬业保下阿谿，弟敬猷屯淮阴，咸请“先击下阿，下阿败，淮阴自破。今淮阴急，敬业必救，是敌在腹背也。”元忠曰：“不然。贼劲兵尽守下阿，利在一决，苟有负，则大事去矣。敬酋博徒不知战，且其兵寡易摇，大军临之，势宜克。敬业畏直捣江都，必将邀我中路，吾今乘胜进，又以逸击劳，破之必矣。譬之逐兽，弱者先禽。今舍必禽之弱，而趋难敌之强，非计也。”孝逸乃引兵击淮阴，敬猷脱身遁，遂进击敬业，平之。还。授司刑正。 
　　迁洛阳令。陷周兴狱当死，以平扬、楚功，得流。岁余，为御史中丞，复为来俊臣所构。将就刑，神色不动，前死者宗室子三十余，尸相枕藉於前，元忠顾曰：“大丈夫行居此矣。”俄敕凤阁舍人王隐客驰骑免死，传声及于市，诸囚欢叫，元忠独坚坐，左右命起，元忠曰：“未知实否。”既而隐客至，宣诏已，乃徐谢，亦不改容。流费州。复为中丞。岁余，陷侯思止狱，仍放岭南。酷吏诛，人多讼元忠者，乃召复旧官。因侍宴，武后曰：“卿累负谤铄，何邪？”对曰：“臣犹鹿也，罗织之吏如猎者，苟须臣肉为之羹耳，彼将杀臣以求进，臣顾何辜？” 
　　圣历二年，为凤阁侍郎、同凤阁鸾台平章事，俄检校并州长史、天兵军大总管，以备突厥。迁左肃政台御史大夫，兼检校洛州长史，治号威明。张易之家奴暴百姓，横甚，元忠笞杀之，权豪惮服。俄为陇右诸军大使，以讨吐蕃；又为灵武道行军大总管御突厥。元忠驭军持重，虽无赫然功，而亦未尝败。 
　　中宗在东宫，为检校左庶子。时二张势倾朝廷，元忠尝奏曰：“臣承先帝之顾，且受陛下厚恩，不能徇忠，使小人在君侧，臣之罪也。”易之等恨怒，因武后不豫，即共谮元忠与司礼丞高戬谋挟太子为耐久朋，遂下制狱。诏皇太子、相王及宰相引元忠等辨於廷，不能决。昌宗乃引张说为证，说初伪许之，至是迫使言状，不应，后又促之，说曰：“臣不闻也。”易之等遽曰：“说与同逆。说曩尝谓元忠为伊、周。夫伊尹放太甲，周公摄王位。此反状明甚。”说曰：“易之、昌宗安知伊、周，臣乃能知之。伊尹、周公，历古以为忠臣，陛下不遣学伊、周，将何效焉？”说又曰：“臣知附易之朝夕可宰相，从元忠则族灭。今不敢面欺，惧元忠之冤。”后寤其谗，然重违易之，故贬元忠高要尉。 
　　中宗复位，召为卫尉卿、同中书门下三品。不阅旬，迁兵部尚书，进侍中。武后崩，帝居丧，军国事委元忠裁可，拜中书令，封齐国公。神龙二年，为尚书右仆射，知兵部尚书，当朝用事，群臣莫敢望。谒告上冢，诏宰相诸司长官祖道上东门，赐锦袍，给千骑四人侍，赐银千两。元忠到家，於亲戚无所赈施。及还，帝为幸白马寺迎劳之。 
　　安乐公主私请废太子，求为皇太女，帝以问元忠，元忠曰：“公主而为皇太女，驸马都尉当何名？”主恚曰：“山东木强安知礼？阿母子尚为天子，我何嫌？”宫中谓武后为阿母子，故主称之。元忠固称不可，自是语塞。 
　　武三思用事，京兆韦月将、渤海高轸上书言其恶，帝搒杀之，后莫敢言。王同皎谋诛三思，不克，反被族。元忠居其间，依违无所建明。初，元忠相武后，有清正名，至是辅政，天下倾望，冀干正王室，而稍惮权幸，不能赏善罚恶，誉望大减。陈郡男子袁楚客者以书规之曰： 
　　今皇帝新服厥德，任官惟贤才，左右惟其人，因以布大化，充古谊，以正天下。君侯安得事循默哉？苟利社稷，专之可也。夫安天下者先正其本，本正则天下固，国之兴亡系焉。太子天下本，譬之大树，无本则枝叶零悴，国无太子，朝野不安。储君有次及之势，故师保教以君人之道，用蕴崇其德，所以重天下也。今皇子既长，未定嫡嗣，是天下无本。天下无本，犹树而亡根，枝叶何以存乎？愿君侯以清宴之间言於上，择贤而立之，此安天下之道。旷而不置，朝廷一失也。 
　　女有内则，男有外傅，岂相滥哉？幕府者，丈夫之职。今公主并开府置吏，以女处男职，所谓长阴抑阳也，而望阴阳不愆、风雨时若，得乎？此朝廷二失也。 
　　今度人既多，缁衣半道，不本行业，专以重宝附权门，皆有定直。昔之卖官，钱入公府，今之卖度，钱入私家。以兹入道，徒为游食。此朝廷三失也。 
　　唯名与器，不可以假人。故曰：“天工，人其代之。”夫代天，非材不可也。代非其人，必失天意。失天意而无患祸，未之有也。今倡优之辈，因耳目之好，遂授以官，非轻朝廷、乱正法邪？人君无私，私怒害物，私赏费财，况私人以官乎？此朝廷四失也。 
　　贤者邦家之光，任之致治，弃之生乱。近诏博求多士，虽有好贤之名，无得贤之实。盖有司选士，非贿即势，上失天心，下违人望，非为官择吏，乃为人择官。葛洪有言：“举秀才，不知书；察孝廉，浊如泥；高第贤良吝如。此朝廷五失也。 
　　阉竖者，给宫掖扫除事，古以奴隶畜之。中古以来，大道乖丧，疏贤哲，亲近习，乃委之以事，授之以权。故竖刁乱齐，伊戾败宋。君侧之人，众所畏惧，所谓鹰头之蝇、庙垣之鼠者也。后汉时用事尤甚，晚节卒乱天下。今大君中兴，独有阉竖坐升班秩，既无正阙，率授员外，乃盈千人，绾青紫，耗府藏。前事之验，后事之师。此朝廷六失也。 
　　古者茅茨采椽，以俭约遗子孙，所以爱力也。今公主所赏倾库府，所造皆官供，其疏筑台沼，崇峙观庑，山无本石，木无近产，造之终岁，功用不绝。夫为君所以养人，非以害人，今外戚不助养而反害之，是使人主受谤天下。此朝廷七失也。 
　　官以安人，非以害于人也。先王欲人治必选材，欲人安必省事，此诚同天下忧也。人有乐，君共之，君有乐，人庆之，可谓同乐矣。如此，则上下无间，而均一体也。今天下困穷，州牧、县宰，非以选进，割剥自私，人不聊生，是下有忧而上不恤也。而更员外置官，非助桀欤？夫人情自以员外吏，恐下不己畏也，必峻法惧之；恐财不己奉也，必枉道夺之。欲不乱，可得哉？古语有之，十羊九牧，羊既不得食，人亦不得息。《书》曰：“官不必备，惟其人。”此言正员犹难其备，况员之外乎！此朝廷八失也。 
　　政出多门，大乱之渐。近封数夫人，皆先帝宫嫔。以为备内职，则不当知外；不备内职，则自可处外。而令出入禁掖，使内言必出，外言必入，固将弄君之法，纵而不禁，非所以重宗庙、固国家。孔子曰：“彼妇之口，可以出走；彼妇之谒，可以死败。”此朝廷九失也。 
　　不以道事其君者，所以危天下也，危天下之臣不可不逐，安天下之臣不可不任。今有引鬼神、执左道以惑主者，托鬼神为难知，故致其诈，而据非才之地，食非德之禄，此国盗也。《传》曰：“国将兴，听於民，将亡，听於神。”今几听於神乎？此朝廷十失也。 
　　君侯不正，谁与正之？ 
　　元忠得书益惭。以三思专权，思有以诛之。会节愍太子起兵，与闻其谋。太子已诛三思，引兵走阙下，元忠子太仆少卿升遇於永安门，太子胁使从战，已而被杀。议者未辨逆顺，元忠诵言曰：“既诛贼谢天下，虽死鼎镬所甘心。惟皇太子没为恨耳。”帝以其尝有功，且为高宗、武后素所礼，置不问。宗楚客、纪处讷大怒，固请夷其族，不听。元忠不自安，上政事及国封，诏以特进、齐国公致仕，朝朔望。楚客等引右卫郎将姚廷筠为御史中丞，暴奏反状，繇是贬渠州司马。杨再思、李峤皆希顺楚客，傅致元忠罪，唯萧至忠议当申宥之。楚客复遣再思与冉祖雍奏元忠缘逆不宜处内地，监察御史袁守一固请行诛，遂贬务川尉。守一又劾：“天后尝不豫，狄仁杰请陛下监国，元忠止之，此其逆久萌。”帝谓杨再思曰：“守一非是。事君者一其心，岂有上少疾遽异论哉？朕未见元忠过也。” 
　　元忠至涪陵，卒，年七十余。景龙四年，赠尚书左仆射、齐国公、本州刺史。睿宗诏陪葬定陵，以实封一百五十户赐其子晃。开元六年，谥曰贞。 
　　元忠始名真宰，以诸生见高宗，高宗慰遣，不知谢即出，仪举自安，帝目送谓薛元超曰：“是子未习朝廷仪，然名不虚谓，真宰相也。”避武后母讳，改今名。 
　　韦安石，京兆万年人。曾祖孝宽，为周大司空、郧国公。祖津，隋大业末为民部侍郎，与元文都等留守洛，拒李密，战上东门，为密禽。后王世充杀文都而津独免，密败，复归洛。世充平，高祖素与津善，授谏议大夫，检校黄门侍郎，陵州刺史，卒。父琬，仕为成州刺史。 
　　安石举明经，调乾封尉，雍州长史苏良嗣器之。永昌元年，迁雍州司兵参军。良嗣当国，谓安石曰：“大才当大用，徒劳州县可乎？”荐于武后，擢膳部员外郎，迁并州司马，有善政，后手制劳问，陟拜德、郑二州刺史。安石性方重，不苟言笑，其政尚清严，吏民尊畏。 
　　久视中，迁文昌右丞，以鸾台侍郎同凤阁鸾台平章事，兼太子左庶子，仍侍读，寻知纳言事。时二张及武三思宠横，安石数折辱之。会侍宴殿中，易之引蜀商宋霸子等博塞后前，安石跪奏“商等贱类，不当戏殿上。”顾左右引出，坐皆失色，后以安石辞正，改容慰勉。凤阁侍郎陆元方自以为不及，退告人曰：“韦公真宰相。”后尝幸兴泰宫，议趋疾道，安石曰：“此道板筑所成，非自然之固。千金子且诫垂堂，况万乘可轻乘危哉？”后为回辇。长安二年，同凤阁鸾台三品，俄又知纳言，检校扬州大都督府长史。神龙元年，罢政事，俄复同三品，迁中书令，兼相王府长史，封郧国公，赐封三百户，加特进，为侍中。中宗与韦后以正月望夜幸其第，赉赐不赀。帝尝幸安乐公主池，主请御船，安石曰：“御轻舟，乘不测，非帝王事。”乃止。 
　　睿宗立，授太子少保，改封郇国，复为侍中、中书令，进开府仪同三司。太平公主有异谋，欲引安石，数因其婿唐晙邀之，拒不往。帝一日召安石曰：“朝廷倾心东宫，卿胡不察？”对曰：“太子仁孝，天下所称，且有大功。陛下今安得亡国语？此必太平公主计也。”帝矍然曰：“卿勿言，朕知之。”主窃闻，乃构飞变，欲讯之，赖郭元振保护，免。迁尚书右仆射兼太子宾客、同三品，俄罢政事，留守东都。 
　　会妻薛怨婿婢，笞杀之，为御史中丞杨茂谦所劾，下迁蒲州刺史，徙青州。安石在蒲，太常卿姜皎有所请，拒之。皎弟晦为中丞，以安石昔相中宗，受遗制，而宗楚客、韦温擅削相王辅政语，安石无所建正，讽侍御史洪子舆劾举，子舆以更赦不从。监察御史郭震奏之，有诏与韦嗣立、赵彦昭等皆贬，安石为沔州别驾。皎又奏安石护作定陵，有所盗没，诏籍其赃。安石叹曰：“祗须我死乃已。”发愤卒，年六十四。开元十七年，赠蒲州刺史。天宝初，加赠左仆射、郇国公，谥文贞。二子：陟，、斌。 
　　陟字殷卿，与弟斌俱秀敏异常童。安石晚有子，爱之。神龙一年，安石为中书令，陟甫十岁，授温王府东阁祭酒、朝散大夫。风格方整，善文辞，书有楷法，一时知名士皆与游。开元中居丧，以父不得志殁，乃与斌杜门不出八年。亲友更往敦晓，乃强调为洛阳令。宋璟见陟叹曰：“盛德遗范，尽在是矣。”累除吏部郎中，中书令张九龄引为舍人，与孙逖、梁涉并司书命，时号得才。 
　　迁礼部侍郎。陟於鉴裁尤长。故事，取人以一日试为高下。陟许自通所工，先就其能试之，已乃程考，由是无遗材。迁吏部侍郎，选人多伪集，与正调相冒，陟有风采，擿辨无不伏者，黜正数百员，铨综号为公平。然任威严，或至詈诘，议者訾其峻。又自以门品可坐阶三公，居常简贵，视僚党涘然；其以道谊合，虽后进布衣与均礼。 
　　李林甫恶其名高，恐逼己，出为襄阳太守，徙河南采访使，以判官员锡善讯覆，支使韦元甫工书奏，时号“员推韦状”，陟皆倚任之。俄袭郇国公，坐事贬守钟离、义阳，后为河东太守。以失职，内怏怏，乃毁廉隅，颇饷谢权幸欲自结。天宝十二载，入考华清宫，杨国忠忌其才，谓拾遗吴豸之曰：“子能发陟罪乎？吾以御史相处。”豸之乃劾陟馈遗事，国忠又使甥婿韦元志左验，陟惶悸，贿吉温求救，由是俱得罪，陟贬桂岭尉，坐不行，徙平乐。会安禄山陷洛阳，弟斌没贼，国忠欲构陟与贼通，密谕守吏，令胁陟使忧死，州豪杰共说曰：“昔张说被窜，匿陈氏以免。今若诏书下，谁敢庇公？愿公乘扁舟遁去，事宁乃出，不亦美乎？”陟慨然曰：“命当尔，其敢逃刑？”因谢遣，坚卧不出。 
　　岁余，肃宗即位，起为吴郡太守，使者趣追，未至，会永王兵起，委陟招谕，乃授御史大夫、江东节度使。与高适、来瑱会安州，陟曰：“今中原未平，江淮骚离，若不斋盟质信，以示四方，知吾等协心戮力，则无以成功。”乃推瑱为地主，为载书，登坛曰：“淮西节度使瑱、江东节度使陟、淮南节度使适，衔国威命，纠合三垂，翦除凶慝，好恶同之，毋有异志。有渝此盟，坠命亡族，罔克生育。皇天后土，祖宗明神，实鉴斯言。”辞旨慷慨，士皆陨泣。 
　　永王败，帝趣陟赴凤翔。初，季广琛从永王乱，非其本谋，陟表广琛为历阳太守，慰安之。至是，恐广琛有后变，乃驰往谕诏恩释其疑，而后趣召。帝雅闻陟名，欲倚以相，及是迁延，疑有顾望意，止除御史大夫。会杜甫论房琯，词意迂慢，帝令陟与崔光远、颜真卿按之，陟奏：“甫言虽狂，不失谏臣体。”帝繇是疏之。富平人将军王去荣杀其县令，帝将宥之，陟曰：“昔汉高帝约法，杀人者死。今陛下杀人者生，恐非所宜。”时朝廷尚新，群臣班殿中，有相吊哭者，帝以陟不任职，用颜真卿代之，更拜吏部尚书。久之，宗人伐墓柏，坐不相教，贬绛州刺史。还授太常卿，吕諲入辅，荐为礼部尚书、东京留守。史思明逼伊、洛，李光弼议守河阳，陟率东京安属入关避之，诏授吏部尚书，令就保永乐，以图收复。卒，年六十五，赠荆州大都督。 
　　陟早有名，而为林甫、国忠摈废。及肃宗择相，自谓必得，以后至不用。任事者皆新进，望风惮之，多言其骄倨。及入关，又不许至京师。郁郁不得志，成疾，且卒，叹曰：“吾道穷於此乎！”性侈纵，喜饰服马，侍儿阉童列左右常数十，侔於王宫主第。穷治馔羞，择膏腴地艺谷麦，以鸟羽择米，每食视庖中所弃，其直犹不减万钱，宴公侯家，虽极水陆，曾不下箸。常以五采笺为书记，使侍妾主之，以裁答，受意而已，皆有楷法，陟唯署名，自谓所书“陟”字若五朵云，时人慕之，号“郇公五云体”。然家法脩整，敕子允就学，夜分视之，见其勤，旦日问安，色必怡；稍怠则立堂下不与语。虽家僮数十，然应门宾客，必允主之。 
　　永泰元年，赠尚书左仆射。太常博士程皓议谥“忠孝”，颜真卿以为许国养亲不两立，不当合二行为谥，主客员外郎归崇敬亦驳正之。右仆射郭英乂无学术，卒用太常议云。 
　　斌，父为相时授太子通事舍人。少脩整，好文艺，容止严峭，有大臣体，与陟齐名。开元中，薛王业以女妻之，迁秘书丞。天宝中，为中书舍人，兼集贤院学士，改太常少卿。李林甫构韦坚狱，斌以宗累，贬巴陵太守，移临汝。久之，拜银青光禄大夫，列五品。时陟守河东，而从兄由为右金吾卫将军，绦为太子少师，四第同时列戟，衣冠罕比者。禄山陷洛阳，斌为贼得，署以黄门侍郎，忧愤卒。乾元元年，赠秘书监。 
　　斌天性质厚，每朝会，不敢离立笑言。尝大雪，在廷者皆振裾更立，斌不徙足，雪甚，几至靴，亦不失恭。 
　　子况，少隐王屋山，孔述睿称之，及述睿以谏议大夫召，荐况为右拾遗，不拜。未几，以起居郎召，半岁，辄弃官去，徙家龙门。除司封员外郎，称疾固辞。元和初，授谏议大夫，勉谕到职，数月，乞骸骨，以太子左庶子致仕，卒。况虽世贵，而志冲远，不为声利所迁，当时重其风操。 
　　叔夏，安石兄。通礼家学。叔父太子詹事琨尝曰：“而能继汉丞相业矣。”擢明经第，历太常博士。高宗崩，恤礼亡缺，叔夏与中书舍人贾大隐、博士裴守真禋定其制，擢春官员外郎。武后拜治，享明堂，凡所沿改，皆叔夏、祝钦明、郭山恽等所裁讨。每立一议，众咨服之。累迁成均司业。后又诏：“五礼仪物，司礼博士有所脩革，须叔夏、钦明等评处，然后以闻。”进位春官侍郎。中宗复位，转太常少卿，为建立庙社使，进银青光禄大夫，累封沛郡公，国子祭酒。卒，赠兗州都督、脩文馆学士，谥曰文。子縚。 
　　縚，开元时历集贤修撰、光禄卿，迁太常。 
　　唐兴，礼文虽具，然制度时时缪缺不伦。至显庆中，许敬宗建言：“笾豆以多为贵，宗庙乃旂于天，请大祀十二、中祀十、小祀八。大祀、中祀、簠、簋、、俎皆一，小祀无。”诏可。二十三年，赦令以笾豆之荐，未能备物，宜诏礼官学士共议以闻。縚请“宗庙笾豆皆加十二。”又言“郊奠，爵容止一合，容小则陋，宜增大之。” 
　　兵部侍郎张均、职方郎中韦述议曰：“《礼》：‘天之所生，地之所长，苟可荐者，莫不咸在。’圣人知孝子之情深，而物类无限，故为之节，使物有品，器有数，贵贱差降，不得相越。周制：王，食用六谷，膳用六牲，饮用六清，羞用百有二十品，珍用八物，酱用百有二十甕，而以四笾、四豆供祭祀。此祀与宾客丰省不得同，旧矣。且嗜好燕私之馔，与时而迁，故圣人一约以礼。虽平生所嗜，非礼则不荐；所恶，是礼则不去。屈建命去祥祭之芰曰：‘祭典有之，不羞珍异，不陈庶侈。’此则礼外之食，前古不荐。今欲以甘旨肥浓皆充於祭，苟逾旧制，其何极焉。虽笾豆有加，不能备也。若曰以今之珍，生所嗜爱，求神无方，是簠、簋可去，而盘、盂、杯、案当御矣；韶、瑀可抵，而箜篌、笙、笛应奏矣。且自汉以来，陵有寝宫，岁时朔望，荐以常馔，固可尽孝子之心。至宗庙法享，不可变古从俗。有司所承，一升爵，五升散。《礼》：凡宗庙，贵者以爵，贱者以散，此贵小贱大，以示节俭。请如故。” 
　　太子宾客崔沔曰：“古者，有所饮食，必先严献，未化火，则有毛血之荐，未麹糵，则有玄酒之奠。至后王，作酒醴、用牺牲，故有三牲、八簋、五齐、九献。然神尚玄，可存而不可测也；祭主敬，可备而不可废也。盖荐贵新，味不尚亵，虽曰备物，犹有节制存焉。铏、俎、笾、豆、簠、簋、尊、罍，周人时馔也，其用通於燕享宾客，周公乃与毛血玄酒共荐。晋中郎卢谌家祭，皆晋日食，则当时之食，不可阙於祀已。唐家清庙时享，礼馔备进，周法也；园寝上食，时膳具陈，汉法也。职贡助祭，致远物也；有新必荐，顺时令也。苑囿躬稼所入，搜田亲发所中，皆因宜以荐，荐而后食。则浓腴鲜美尽在矣。又敕有司著于令，不必加笾豆之数也。大凡祭器，视物所宜。故大羹，古馔也，盛以，，古器也；和羹，时馔也，盛以铏，铏，时器也。有古馔而用时器者，则毛血于盘，玄酒于尊。未有进时馔用古器者，古质而今文，有所不称也。虽加笾豆十二，未足尽天下之美，而措诸庙，徒以近侈而见訾抵。臣闻墨家者流，出於清庙，是庙贵俭不尚奢也。”礼部员外郎杨仲昌、户部郎中阳伯成、左卫兵曹参军刘秩等，请如旧便。宰相白奏，玄宗曰：“朕承祖宗休德，享祀粢盛，实贵丰洁。有如不应於法，亦不敢用。”乃诏太常，择品味可增者稍加焉。縚又请室加笾、豆各六，每四时以新果珍饔实之。制“可”。又诏：“献爵视药升所容，以合古。” 
　　二十三年，诏书服纪所未通者，令礼官学士详议。縚上言：“《礼》《丧服》：舅，缌麻三月。从母，小功五月，《传》曰：‘何以小功，以名加也。’而堂姨、舅母，恩所不及焉。外祖父母，小功五月，《传》曰：‘何以小功，以尊加也。’舅，缌麻三月，皆情亲而属疏也。外祖正尊，服同从母；姨、舅一等，而有轻重；堂姨、舅亲未疏，不相为服；亲舅母不如同爨。其亦古意有所未畅。且外祖小功，此为正尊，请进至大功；姨、舅侪亲，服宜等，请进舅至小功；堂姨舅以疏降亲舅从母一等；亲舅母古未有服，请从袒免。” 
　　于是韦述议曰：“自高祖至玄孙并身谓之九族。由近及远，差其轻重，遂为五服。《传》曰：‘外亲服皆缌。’郑玄曰：‘外亲之服异姓，正服不过缌。’外祖父母小功，以尊加；从母小功，以名加；舅、甥、外孙、中外昆弟，皆缌。以匹言之，外祖则祖也，舅则伯叔也，父母之恩不殊，而独杀於外者有以也。禽兽知母而不知父，野人则父母等，都邑之士则知尊祢，大夫则知尊祖，诸侯及太祖，天子及始祖。圣人究天道，厚祖祢，系姓族，亲子孙，则母党之於本族，不同明甚。家无二尊，丧无二斩，人之所奉，不可贰也。为人后，降其父母丧。女子嫁，杀其家之丧。所存者远，抑者私也。若外祖及舅加一等，而堂舅及姨著服，则中外其别几何？且五服有上杀之义，伯叔父母服大功，从父昆弟亦大功，以其出于祖，服不得过於祖也。从祖祖父母、从祖父母、从祖昆弟皆小功，以其出於曾祖，服不得过曾祖也。族祖祖父母、族祖父母、族昆弟皆缌，以其出於高祖，服不得过高祖也。堂姨、舅出外曾祖，若为之服，则外曾祖父母、外伯叔祖父母亦可制服矣。外祖至大功，则外曾祖小功、外高祖缌。推而广之，与本族无异。弃亲录疏，不可谓顺。且服皆有报，则堂甥、外曾孙、侄女之子皆当服。圣人岂薄其骨肉恩爱哉？尽本於公者末於私，义有所断，不得不然。苟可加也，则可减也，如是，礼可隳矣。请如古便。”杨仲昌又言：“舅服小功，魏徵尝进之矣。今之所请，正同徵论。堂舅、堂姨、舅母，皆升袒免，则外祖父母进至大功，不加报於外孙乎？外孙而报以大功，则本宗之庶孙用何等邪？” 
　　帝手敕曰：“朕谓亲姨、舅服小功，则舅母於舅有三年之丧，不得全降於舅，宜服缌。堂姨、舅古未有服，朕思睦厚九族，宜袒免。古有同爨缌，若比堂姨、舅於同爨，不已厚乎？《传》曰：‘外亲服皆缌。’是亦不隔堂姨、舅也。若谓所服不得过本，而复为外曾祖父母、外伯叔父母制服，亦何伤？皆亲亲敦本意也。” 
　　侍中裴耀卿、中书令张九龄、礼部尚书李林甫奏言：“外服无降，甥为舅母服，舅母亦报之。夫之甥既报，则夫之姨、舅又当服，恐所引益疏。臣等愚，皆所不及。”诏曰：“从服六，此其一也。降杀于礼无文，皆自身率亲为之数。姨、舅属近，以亲言之，亦姑伯之匹，可曰所引疏耶？妇人从夫者也，夫於姨舅既服矣，从夫而服，是谓睦亲。卿等宜熟计。”耀卿等奏言：“舅母缌，堂姨舅袒免。请准制旨，自我为古，罢诸儒议。”制曰：“可。” 
　　初，帝诏岁率公卿迎气东郊，至三时，常以孟月读《时令》於正寝。二十六年，诏縚月奏《令》一篇，朔日於宣政侧设榻，东向置案，縚坐读之，诸司官长悉升殿坐听。岁余，罢。 
　　高宗上元三年，将袷享。议者以《礼纬》三年袷，五年禘；《公羊》家五年再殷祭。二家舛互，诸儒莫能决。太学博士史玄议曰：“《春秋》：僖公三十三年十二月薨。文公之二年八月丁卯，大享。《公羊》曰：‘袷也。’则三年丧毕，新君之二年当袷，明年当禘群庙。又宣公八年，禘僖公。宣公八年皆有禘，则后禘距前禘五年。此则新君之二年袷、三年禘尔。后五年再殷祭，则六年当袷，八年禘。昭公十年，齐归薨。十三年，丧毕当袷，为平丘之会。冬，公如晋，至十四年袷，十五年禘。《传》曰‘有事於武宫’是也。至十八年袷，二十年禘；二十三年袷，二十五年禘。昭公二十五年‘有事於襄宫’是也。则禘后三年而袷，又二年而禘，合於礼。”议遂定。后睿宗丧毕，袷於庙。至开元二十七年，禘祭五，袷祭七。是岁，縚奏：“四月尝已禘，孟冬又袷，祀礼丛数，请以夏禘为大祭之源。”自是相循，五年再祭矣。 
　　縚终太子少师。
  </div>
  <div class="pagination">
   <a href="新唐书_page126.html">
    上一页
   </a>
   <span>
    ...
   </span>
   <a href="新唐书_page122.html">
    122
   </a>
   <a href="新唐书_page123.html">
    123
   </a>
   <a href="新唐书_page124.html">
    124
   </a>
   <a href="新唐书_page125.html">
    125
   </a>
   <a href="新唐书_page126.html">
    126
   </a>
   <span class="current-page">
    127
   </span>
   <a href="新唐书_page128.html">
    128
   </a>
   <a href="新唐书_page129.html">
    129
   </a>
   <a href="新唐书_page130.html">
    130
   </a>
   <a href="新唐书_page131.html">
    131
   </a>
   <a href="新唐书_page132.html">
    132
   </a>
   <span>
    ...
   </span>
   <a href="新唐书_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
