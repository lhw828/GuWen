<!DOCTYPE html>
<html>
<head>
    <meta charset="UTF-8">
    <title>新元史 - 第 294 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 294 页/共 398 页</h1>
    <div class="content">
　　十一年十二月，以良弼同佥书枢密院事。丞相伯颜伐宋，良弼言：“宋重兵在扬州，宜以大军径捣钱塘。”又言：“宋亡，江南士人多废学，宜设经史科，以育人材，定律令，以戢奸吏。”后皆用其议。 

　　良弼屡以疾请告，十九年，奉敕居怀孟。良弼别业在温县。在地三千亩，乃析为二，六于怀州，四与孟州，皆隶庙学。又立赞皇庙学，市学田六百亩，立赵州庙学。市学田一千六百亩。以赡生徒，或问为治，良弼曰：“易发而难制者，惟怒为甚。必克已，然后可以制怒，必顺理，然后可以忘怒，能忍，容所难容，事斯济矣。”二十三年卒，年七十。赠推忠翊运功臣、太保、仪同三司，追封韩国公，谥文正。子训，陕西行省平章政事。 

　　史臣曰；异哉赵良弼之奉使也，日本拒而不纳，则持国书以返耳；乃使弥四郎等伪称使介，以罔其君，而骄其敌，是谖也。称为不辱君命可乎！ 

　　杨果，字正卿，祁州蒲阴人。幼失父母，转徙居许州，以章句授徒为业。金正大中，登进士第。会参政李蹊行大司农于许，果以诗送之，蹊大称赏，荐为偃师令。到官，以廉干称。 

　　金亡，杨奂征河南课税，起果为经历。未几，史天泽经略河南，果为参议。时兵余，法度草创，果随宜赞画，民赖以安。中统元年，设十道宣抚使，以果为北京宣抚使。既至任事，果为喻以自嘲曰：“田妇、越贾，相为室家，言语不通，以意求之，十裁得其一二。每夕，归焚香，祝天而言，越贾不之知。有晓田语者，释之曰：注禄神官，独不能徒远以从近也。”语闻宰相，笑之。明年，拜参政知事。及例罢，犹诏与左丞姚枢等日赴省议事，至元六年，出为怀孟路总管。大修庙学。以尝为中书省执政官，移文申部，特不署名。后致仕，卒于家，年七十五，谥文献。 

　　果性聪敏，美风姿，工文章，尤长于乐府，外若沈默，内怀智用。微时避乱河南。娶羁旅中女，后登科。历显仕，竟与偕老，人以是称之，有《西庵集》行于世。 

　　宋子贞，字周臣，潞州长子人。貌清奇，耳耸过眉一寸，相者以为必寿且贵。好学，工词赋，弱冠，与族兄知柔同补太学生，俱有名于时，人以大、小宋称之。 

　　金末，潞州乱，子贞避地大名。宋将彭义斌守大名，辟为安抚司计议官。义斌死，子贞率众归东平行台。严实素闻其名，用为详议官，兼提举学校。先是，实每令人请事于朝，因近侍奏决，不经中书，与宰相耶律楚材有违言，子贞至，劝实通殷勤于楚材，凡奏请必先白楚材。自是，交欢无间，实因此益委信子贞。 

　　太实四年，实戍黄陵，与金人战不利，曹、濮以南皆震。有自敌中归者，言兵且大至，人情凶惧。子贞请于实，斩扬言者首以令诸城，境内乃安。大军入汴梁，饥民北徙，饿殍盈道。子贞多方赈救。全活者万余人。士之流寓得，悉引见周给，且荐用之。拔名儒张特立、刘肃、李昶辈于羁旅，与之同列。四方之士闻风而至。 

　　七年，太宗命子贞为行台右司郎中。中原略定，事多草创，行台所统五十余城，子贞仍前代观察采访之制，分三道纠察官吏，立为程式，黜贪堕，将廉勤，官府始有纪纲。东平将校占民为部曲户，谓之脚寨，擅其赋役，几四百所。子贞请罢归州县。实初难之，子贞力言乃听，人以为平。 

　　实卒，子忠济嗣，尤敬子贞。请于朝，授参议东平路事。兼提举太常礼乐。子贞延前进士康晔、王磐为教官，自孔、颜、孟子孙外，招致生徒几百人，出粟赡之。每季亲临课试。士风为之一变。 

　　世祖南伐，召子贞至汉州，问以方略。对曰：“本朝威武有余，仁德未洽。所以拒命者，特畏死尔，若降者不杀，胁从者勿治，则宋之郡邑可传檄而定也。”世祖善其言。 

　　中统元年，授益都路宣抚使。未几。入觐，拜右三部尚书。时新立省部，典章制度，多子贞同裁定。李璮叛据济南。诏子贞参议军前行中书省事。子贞单骑至济南，观璮形势，因说丞相史天泽曰：“璮拥众东来，坐守孤城，宜增筑外城，防其奔突，彼粮尽援绝，不攻自破矣。”议与天泽合，遂擒璮。 

　　子贞还，上书陈便宜十事，大略谓：“官爵，人主之柄，选泽宜尽归吏部。律令。国之纪纲，宜早刊定。监司总统一路，用非其材，不厌人望，乞选公廉有才德者为之，今州县官相传以世，非法赋敛，民穷无告。宜迁转以革其弊。”又请建国学教胄子，敕州郡提学课试诸生，三年一贡举。命中书次弟施行之。至元二年，始罢州县官世袭。遣子贞与左丞相耶律铸行山东，迁调所部官。还，授翰林学士、参议中书省事。奏请班俸禄，定职田，三年二月，拜中书平章政事，复陈时务之切要者十二策。帝颇悔用子贞晚。 

　　未几，以年老求退，帝曰：“卿气力未衰。勉为朕留，措置大事，俟百司差有条理，听卿自便。”十一月，退辞，乃得请，特敕中书，凡有大事，即其家访问。子贞私居，每闻朝廷事不便。必密陈得失，爱君忧国，不在进退异。卒，年八十一。始病，家人进医药，却之曰：“死生有命，吾年逾八十，何以药为？”病危，请子请遗言，子贞曰：“吾平昔教汝者不少，今尚何言耶？” 

　　子渤，字齐彦，有才名，官至集贤学士。 

　　赵璧，字宝仁，大同怀仁人，世祖在潜邸，闻其金名召见，呼秀才而不名，使皇后制衣赐之，试服不称，辄为损益，宠遇无与为比，命弛驿四方，聘名士王鹗等。又令蒙古生十人，从璧授儒书。敕璧习国语，译《大学》、《中庸》、《论》、《孟》诸书，时从马上听璧陈说。 

　　宪宗即位，召璧问：“天下何如而治？”对曰：“请先诛近侍之不法者。”宪宗不悦。璧退，世祖曰：“秀才，汝浑身是胆！吾亦为汝握两手汗也。”一日，断事官牙老瓦赤持印请于帝曰；“此先朝所赐，今陛下登极，将仍用旧印耶，抑易以新者？”时璧侍左右，斥之曰：“用汝与否，取自圣裁。汝敢以印为请耶？”夺其印，置帝前。帝默然久之，既而曰：“朕亦不能为此。” 

　　宪宗二年，授河南经略使。河南万户刘福贪暴，郡中婚嫁，必行赂之，得请而后行。其党董主薄，强取民女有色者三十余人。璧至按其罪，立斩之，尽还民女。刘大惊。时天大雪。因诣璧相劳苦，且酌酒贺曰：“经略下车，诛锄强猾，故雪为瑞应。”璧曰：“如董主簿比者，尚有其人，俟尽诛之，瑞应将大至矣。”刘屏气不敢复言而归。 

　　世祖伐宋，以璧为江淮荆湖宣抚使。大兵围鄂州，宋贾似道遣使来说和，璧请行。世祖曰：“汝登城，必谨视吾旗。旗动，即速归。”璧登城，宋交宋京曰：“北兵若旋师，愿以江为界，且岁奉银、绢疋两各二十万。”璧曰：“大军至濮州时，诚有是请，犹或见从。今已渡江，是言何益！贾制置今焉在耶？”璧适见世祖旗动，乃曰：“俟他日复议可也。”遂还。 

　　世祖即位，拜燕京宣慰使。时供给蜀军，府库已竭，及有用兵北边，璧经画，馈运不绝。中书省立，授平章政事；加答刺罕之号，力辞不就。中统二年，从征阿里不哥以平章政事兼大都督，领蒙古、汉军。是年，始制太庙雅乐。乐工党仲和、郭伯达以知音律在选中，为造伪钞者连坐，系狱。璧曰：“太庙雅乐，大飨用之，岂可系及无辜，而废雅乐之成。”奏请原之。三年二月，复拜中书平章政事。李璮反，亲王合必赤讨之，以璧督馈运。璮平，以平章政事行省山东。 

　　至元元年，官制行，加荣禄大夫。帝欲作文檄宋，执笔者数人，皆不称旨，乃召璧为文。帝大称善，曰：“惟秀才能曲尽我意。”六年，改枢密副使，虽左迁，璧处之泰然，不以为意。六年，宋边臣遣间使约降，帝命璧诣鹿门山都元帅阿术营密议。以璧同行汉军都元帅府事。时阿术卧病，营屯遇雨涨没殆尽，宋将夏贵率兵五万，馈粮三十艘，自武昌援襄阳，璧据险设伏待之，贵果中夜潜上，璧策马出鹿门山，行二十余里，夺其五舟，大呼曰：“南船已败，我水军宜速进。”贵慑不敢动。明旦，阿术命诸将渡江以骑兵截贵，璧与水军万户解汝楫等追贵舟师。遂合战于虎尾洲，贵败走，士卒溺死甚众，夺战舰五十艘，擒将士三百余人。 

　　高丽王植为其臣林衍所逐，帝召璧还，改中书左丞。同国王头辇哥行东京等路中书省事，驻兵平壤。时衍已死，璧与国王议曰：“高丽迁居江华岛有年矣。外虽插辞臣贡，内恃其险，故使权臣无所畏忌，擅逐其主。今衍已死，王实无罪，若朝廷遣兵护王归于旧京。可以罢兵息民，策之上者也。”因遣使以闻，帝从之。 

　　师还，迁中书右丞。冬祀太庙，有司失黄幔，得于神庖灶下，己污坏。帝闻，大怒曰：“是应坐大不敬律，当斩！”璧争曰：“法止杖断远流。”其人竟得不死。九年，复拜平章政事。璧平居寡言语，及论政事，必反覆诘难，务究其利弊而后已。世祖尝称为秀才舌云。十三年卒，年五十七。大德三年，赠大司徒，谥忠亮。 

　　子二人：仁荣，中书参知政事；仁恭，集贤直学士。孙二人：崇，郊祀署令；弘，左藏库提点。 

　　张雄飞，字鹏举，沂州临沂人。父琮，仕金守盱眙。金主疑之，罢其兵，徒居许州，寻复命守河阴，留家人于许。雄飞幼失母，琮妾李氏养之。大兵屠许州，惟工匠得免，有田姓者，琮故吏也。自称能为弓，且诈以雄飞及李氏为家人，由是获全，遂徙朔方，雄飞甫十岁。至霍州，李欲逃，恐其累己，雄飞知之，顷刻不去左右，李乃变服与雄飞俱还，寓潞州。雄飞既长，往师前进士王宝英于赵州。金亡，雄飞不知父所在，求之十余年，终费得。遂入大都，居数岁，尽通诸部语。 

　　至元二年，廉希宪荐于世祖，召见，陈当世之务，世祖大悦。授同知平阳路转运司事，搜抉蠹弊悉除之。帝问处士罗英，谁可大用者，对曰：“张雄飞真公辅器。”帝然之，命驿召雄飞至，问以方今所急，对曰：“太子天下本，愿早定以系人心，闾阎小人有升斗之储，尚知付托，天下至大，社稷至重，不早建储贰，非至计也。向使先帝知此，陛下能有今日乎？”帝方卧，矍然起，称善者久之。 

　　他日，与江孝卿同召见，帝日：“今任职者非材，政事废弛，譬大厦将倾，非良工不能搘柱，卿辈能任此乎？”孝卿谢不敢当。帝顾雄飞，雄飞对曰：“古有御史台。为天子耳目，凡政事得失、民间疾苦，皆得言，百官奸邪、贪秽不职者，即纠劾之。如此则纪纲举、天下治矣。”帝曰：“善。”乃立御史台，以前丞相塔察儿为御史大夫，雄飞为侍御史，且戒之曰：“卿等既为台官，职在直言，朕为汝君，苟所行未善，亦当极谏，况百官乎！汝宜知朕意。人虽嫉汝，朕能为汝地也。”雄飞益自感励，知无不言。 

　　参议枢密院事费正寅素憸狡，密遣人通于宋。事觉，诏丞相线真等与雄飞杂治之。请托交至，雄飞无所顾，尽得其罪状以闻，正寅与其党管如仁等皆伏诛。会议立尚书省，雄飞力争，忤旨，左迁同知京兆总管府事。宗室公主有家奴逃渭南为民赘婿。主过临潼，识之，捕其奴与妻及妻之父母，皆械系之，尽没家资。雄飞与主争辨，辞色俱厉。主不得已以奴妻及妻之父母、家资还之，惟挟其奴以去。 

　　入为兵部尚书。平章阿合马在制国用司时，与亦麻都丁有隙，至是，罗织其罪，同僚争相附会，雄飞不可曰：“所犯在制国用司时，平章独不预耶？”众无以答，秦长卿、刘仲泽亦以忤阿合马，皆下吏，欲杀之，雄飞亦持不可。阿合马使人啖之曰：“能杀此三人，当以参政相处。”雄飞曰：“杀无罪以求大官，吾不为也。阿合马怒，奏出雄飞为澧州安抚使，三人竟死狱中。 

　　澧州有巨商二人，犯匿税及殴人事，僚佐受赂，欲宽其罪，雄飞绳之益急。或曰：“此细事，何执之坚？”雄飞曰：“吾非治匿税殴人者，欲改宋弊政，惩不畏法者尔。”贫民以乏食，群聚发富家廪，所司欲论以强盗，雄飞曰：“此盗食，欲救死耳，非强也。”宽其狱，全活者百余人。澧西南接溪洞，徭人乘间抄掠，雄飞遣杨应中等往谕以威德，诸徭悉感服。 

　　十四年，改安抚司为总官府，命雄飞为达鲁花赤，迁荆湖北道宣慰使。有告常德富民十余家，与德山寺僧将为乱，众议以兵讨之。雄飞曰；“告者必其仇也。且新附之民，当以静镇之，兵不可遽用。苟有他，吾自任其责。”遂止，徐察之，果如所言。十五年，荆湖行省阿里海牙以降民千户没入为家奴，自置吏治之，岁责租赋，有司莫敢言。雄飞言于阿里海牙，请归其民于有司。不从。雄飞入朝奏其事，诏还籍为民。 

　　十六年，拜御史中丞，行御史台事。阿合马以子匆忙辛为中书右丞，行省江淮，恐不为所容，奏留雄飞不遣，改陕西汉中道提刑按察使。未行，阿合马死。朝臣皆以罪去。拜参知政事。阿合马用事日久，卖官鬻狱，纪纲大坏，雄飞乃先在降一偕，于是侥幸超躇躐者皆降黜。忽辛有罪，敕中贵人及中书杂问，忽辛历指宰执曰：“汝曾使我家钱物，何得问我？”雄飞曰：“我曾受汝家钱物否？”曰：“惟公独否。”雄飞曰：“如是，则我当问汝矣，”忽辛遂伏辜。二十一年春，册上尊号，议大赦天下。雄飞谏曰；“古人言：无敕之国，其刑必平。故赦者，不平之政也。圣明在上，岂宜数赦！”帝嘉纳之，语雄飞曰：“大猎而后见善射，集议而后知能言，汝所言者是，朕今从汝。”遂止降轻刑之诏。 

　　未几，卢世荣以言利进，雄飞与诸执政同日皆罢。二十三年，起为燕南河北道宣慰使，卒于官。 

　　五子：师野、帅谔、师白、师俨、师约。师野，宿卫东宫。荆湖行省平章政事阿里海牙入觐，言之宰相，欲白皇太子，请以师野为荆南总管，雄飞固止之。归谓师野曰：“今日有欲官汝者，汝宿卫日久，固应得官，然我方为执政，天下必以我私汝，我一日不去此位，汝辈勿望有官也。”其介慎如此。 

　　史臣曰：“张鹏举刚明廉直，材任宰相。世祖用卢世荣，罢鹏举政事，可谓弃苏合而宝蟛蜣之粪矣。岂好利之心，不能自克，遂为逢君者所蛊惑欤！” 

卷一百五十九 列传第五十六 

　　伯颜 相嘉失里 

　　伯颜，巴邻氏。曾祖失儿古额秃，为巴邻部长，率二子阿剌黑、纳牙阿归于太祖，授巴邻部左千户。纳牙阿为太祖中军万户，自有传。 

　　阿剌黑，伯颜祖父也。袭父职，兼断事官。从太祖伐西域，攻拔忽毡城，遂双忽毡为其食邑。 

　　阿剌黑子晓古台，袭千户，从宗王旭烈兀于西域。晓古台生伯颜。 

　　至凶初，旭烈兀遣伯颜入奏，世祖伟其言貌，曰：“非诸侯臣也，其留事朕。”以右丞相安童女弟妻之，拜光禄大夫、中书左丞相。伯颜凝重寡言，诸曹白事，尤难次者，徐以一二语判之。众服曰：“真宰相也。”四年，改中书右丞。七年，迁同知枢密院事。” 

　　十一年，大举伐宋，与史天泽并拜中书左丞相，行省荆湖。初，世祖刘与秉忠议伐宋。秉忠以无元帅对。及见伯颜，乃谓世祖曰：“取江南有人矣。”姚枢亦奏，如求大将，非安童与伯颜不可。至是，遂与天泽并任焉。天泽又以病，表请专任伯颜，乃以伯颜领河南等路行中书省，诸将并听节制。秋七月，陛辞，帝曰：“昔曹彬以不嗜杀平江南，汝其体朕意，为朕曹彬可也。” 

　　九月甲戌朔，会师于襄阳，分三道并进：唆都以兵一万，由东道趋枣阳；翟招讨以兵一万，由西道老鸦山趋荆南；伯颜与平章政事阿术由中道循汉水趋鄂州，万户武秀为前锋。遇潦水泛滥，无舟楫，伯颜曰：“吾且飞渡大江，岂惮此潢潦。”命壮士负甲仗，骑而前导，麾诸军毕济，次盐山，距郢州二十早，宋兵十余万，夹汉水城万胜堡，号为新郢，两战舰千艘，横铁縆江中，以遏舟师。惟黄家湾有小河，经鹞子山入唐港，可达于江，宋人又为坝筑堡于上，严兵守之。伯颜遣总管李庭、刘国杰攻拔黄家湾堡，凿坝，挽舟出唐港，整列而进，诸将请曰：“郢城，我之咽喉，不取恐为后患。”伯颜曰：“用兵有缓急，攻城，下策也，大军之出，岂为此一城哉。”遂舍郢不攻，由平江堰顺流而下。伯颜与阿术殿后，不满百骑。至泉子湖，郢将赵文义、范兴以二千骑来袭，还军击之，文义、兴俱死，斩获数百人。 

　　十月，次沙洋堡。命断事官杨仁风招之，不应，复遣一俘持黄榜、檄文，传文义首入城，招其守将王虎臣、王大用。虎臣等斩俘，焚黄榜。其裨将傅益以水军十七人降。伯颜复命吕文焕招之，仍不应。乃水陆并进。有裨将李国用在巫术召风，风起，伯颜命炮手元帅张荣实顺风燃炮，焚城中庐舍，城遂拔。万户忙古歹获虎臣、大用等，屠其城。进次新城，使万户帖木儿、史弼列沙洋所馘于城下，射黄榜、檄文以招之。守将边居谊邀文焕语，至城下，飞矢中右，臂奔还。未几，其总制黄顺逾城降，明日副统任宁亦降，居谊终不出，乃令总管李庭攻其外堡，拔之，诸军蚁附而上，内堡亦破。余众三千人皆战死，居谊阖家自焚。并诛王虎臣、王大用等。遣万户帖木儿等奏沙洋、新城之捷。 

　　十一月丙戌，次复州，安抚使翟贵以城降。阿术使右丞阿里海涯来请渡江之期，伯颜不答，明日又来，仍不答。阿术自至，问之，伯颜日：“此大事，主上付吾二人，可使余人知吾虚实乎？”潜刻期而去。大军次蔡店。宋淮西制置使夏贵等以战舰万艘，分据要害，都统王达守阳逻堡。荆湖宣抚使朱禩孙以游击兵扼中流，大军不得进。伯颜大会诸将，议渡江。遣总管刘深、千户马福观沙湖水势。福建议，沦河口可通沙芜入江，伯颜使觇沙芜口，贵亦以精兵守之。乃围汉阳军，声言由汉口济江，贵果移军来援。 

　　十二月丙午，大军次汉口。诸将自汉口开坝，引船入沦河。先遣万户阿刺罕巡视阳逻城保。径趋沙芜，入大江。壬子，伯颜战舰万计，连樯而至，以数千艘泊沦河湾。诸将言：“沙芜南岸有宋战船，可攻而取之。”伯颜曰：“吾亦知其可取，虑汝辈贪小失大，一举渡江，收其全功可也。”进攻阳逻保，再遣人招之，保不应。基将士曰：“我辈受宋厚恩，戳力死战，此其时也。安有归降之理？今日犹赌博之孤注，输赢在此一掷。”伯颜麾诸将攻之，三日不克，乃密与阿术议曰：“彼谓我必拔此保，方能渡江。此堡守御坚固，攻之徒劳。汝今夜以铁骑三千直趋上流，为捣虚之计，诘旦渡江袭南岸，已过，则遣人告我。”乃分遣阿里海涯督万户张宏范、忽失海涯、折的迷失等，先以步骑攻阳逻堡，夏贵来援。阿术出其不意，率万户晏彻儿、忙古歹、史格、贾文备四翼军，溯流西上四十里，对青山矶而泊。是夜，雪大作，遥见南岸尚露沙洲。阿术登舟率诸将径趋之。史格一军先渡，为宋将程鹏飞所却。总管史塔剌浑继进，擒其将高邦显等。鹏飞身被七创。败走。获船千余艘。遂抵南岸。阿术与镇抚何玮等数十人登岸，与宋军相持。夏贵在江南不能为声援，我军遂起浮桥，成列而济。阿里涨牙继遣张荣实、解汝楫等四翼军，般舻相衔，直攻夏贵。贵引麾下军数千先遁，诸军乘之，析馘不可胜计。追至鄂州东门而止。阿术遣使告捷，伯颜大喜，急攻阳逻堡，拔之，斩王达。诸将谓，贵大将，不可使逸去。请追之。伯颜曰：“阳逻堡之捷，吾欲遣使告于宋人，今贵走，代吾遣使，不必追也。” 

　　阿术还渡江，议兵所向，或欲先取蕲、黄，阿术曰：“若赴下流，退无所据，先取鄂、汉，虽迟旬日，可为万全计。”伯颜从之。进次鄂州，焚战船三千艘，火照城中，宋人大恐。乃遣吕文焕、杨仁风等谕之曰：“汝国所恃者，江、淮而已，今大兵渡江，如履平地，汝辈何不速降！”知鄂州张晏然、知汉最军王仪、知德安府来兴国，并以城降，程鹏飞亦以本军降。伯颜承制以宋鄂州民兵总制王该知州事，王仪、来兴国仍旧任。分宋降卒隶诸将，凡逃民悉纵还之。遣万户也的哥、忽都列入奏。分命阿剌罕先锋黄头，收寿昌粮四十万斛，以济军需。留阿里海涯等，以兵四万，戍鄂、汉。伯颜与阿术率大军东下。以侍卫新军都指挥使秃满台为诸军殿。 

　　十二年正月癸西朔，阿术先至黄州，宋知州陈奕降，伯颜承制授奕沿江大都督。遣奕与吕文焕以书招蕲州安抚使管景模，阿术复以舟师造其城下。伯颜至蕲州，景模出降，承制授以淮西宣抚使，留万户带塔儿守之。阿术以舟师趋江州，宋兵部尚书吕师夔、知江州钱真孙及知六安军曹明，皆以城降。伯颜承制，以师夔守江州。师夔宴伯颜于庚公楼。饰宋宗室二女以献，伯颜怒曰：“吾奉天子之命，兴师问罪，岂以女色移吾意乎！”斥遣之。知南康军叶阊来降，殿前都指挥使、知安庆府范文虎亦奉书纳款。伯颜至湖口，遣千户宁玉造浮桥以渡，大风，褥于山神，有顷，风息，大军毕渡。 

　　伯颜承制授范文虎两浙大都督，以其从子友信知安庆府事，命万户乔珪戍之。次池州，都统制张林以城降，通判权州赵昴发与其妻自经死，伯颜命具衣衾葬之。 
</div>
    <div class="pagination">
<a href="新元史_page293.html">上一页</a><span>...</span><a href="新元史_page289.html">289</a><a href="新元史_page290.html">290</a><a href="新元史_page291.html">291</a><a href="新元史_page292.html">292</a><a href="新元史_page293.html">293</a><span class="current-page">294</span><a href="新元史_page295.html">295</a><a href="新元史_page296.html">296</a><a href="新元史_page297.html">297</a><a href="新元史_page298.html">298</a><a href="新元史_page299.html">299</a><span>...</span><a href="新元史_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
