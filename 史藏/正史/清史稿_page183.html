<!DOCTYPE html>
<html>
<head>
    <meta charset="UTF-8">
    <title>清史稿 - 第 183 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 183 页/共 291 页</h1>
    <div class="content">　　十四年，擢广东巡抚。十六年，署两广总督。广西巡抚舒辂请於思陵土州沿边种竻竹，杜私越；土目因以侵夷地致衅。苏昌奏：“镇安、太平、南宁等沿边二千馀里，无论种竹难遍。料理稍疏，事端转启，请更正。”上责舒辂轻率，寝其事。苏昌奏：“琼州海外瘠区，贫民生计艰难，有可垦荒地二百五十馀顷，请招民开垦，免其升科。”从之。召来京。十九年，授吏部侍郎。
　　二十四年，署工部尚书，授湖广总督。在籍御史孙绍基称与按察使沈作朋旧为同官，因以取赇。苏昌劾奏抵罪，并请定回籍之员与有司交结处分。苏昌劾湖北巡抚周琬乖张掩饰，上调苏昌两广，命继任总督爱必达察琬。爱必达发琬匿灾徇劣吏状，夺官，戍巴里坤。苏昌至广东，又劾碣石总兵王陈荣贪黩，夺官，论如律。加苏昌太子太保。二十九年，奏言：“广东产米不敷民食，宜多贮社穀，以补常平不足。请嗣后息穀统存州县备赈，免其变价。”从之。
　　调闽浙总督。在两广荐盐运使王概，概以赃败，下吏议。御史罗暹春因劾苏昌瞻徇糊涂，不堪节制海疆。上曰：“苏昌不能辞失察之咎。节制海疆，乃朕所简用，非御史所宜言。”苏昌别疏劾知县刘绍汜，下刑部。上以暹春与绍汜同为江西人，疑暹春劾苏昌为绍汜地，诘责暹春，改主事；命苏昌留任。三十年，台湾淡水生番为乱，焚鲎壳庄，民死者五十馀。苏昌檄按察使余文仪会台湾总兵督兵讨平之。三十三年，入觐。卒，谥恪勤。子富纲，官云贵总督。
　　苏昌在两广，有巨室横毙人母，诬其子，狱久具，勾决本已下。苏昌疑其冤，亲鞫之，得实，疏自劾，上奖谕之，寘知县於法，时论称焉。
　　鹤年，字芝仙，伊尔根觉罗氏，满洲镶蓝旗人。父春山，康熙五十一年进士，选庶吉士，官至盛京兵部侍郎。
　　鹤年，乾隆元年进士，选庶吉士，授检讨，兼公中佐领。三迁内阁学士。十五年，擢仓场侍郎。以京师米贵，疏请京、通俸饷米先半月支放。十八年，劾坐粮郎中绰克托刚愎自用，迟延徇纵，绰克托坐夺官。又奏：“通州南仓建自明天顺间，后并入中仓。雍正间，复分为二，与西仓分贮漕白米。臣见中西仓足敷收贮，请裁南仓归并中西仓。”从之。
　　十九年，授广东巡抚。奏陈平米价，严保甲，缉窃盗案，禁私铸、私雕诸事。上谕曰：“诸凡行之以实，持之以久。勉之！”寻复疏请以化州石城官租穀碾给海安营兵米。又奏海阳蔡家园土堤改筑灰墙，出俸倡修。二十一年，奏言：“番禺、花、阳春诸县徵收兵米，有所谓厨房米、官眷米，相传起於明代籓府。后为旗营武职俸米，凡万二千馀石，必细长洁白，产少价昂，甚为民累，应请禁革。”上嘉之。
　　调山东巡抚。奏言济宁、鱼台、金乡、滕、峄诸州县积水为灾，上命加意赈恤。二十二年，上南巡，迎跸。奏言：“海丰地处海滨，东北乡尤低下，易罹水患。积年逋赋请豁免，乾隆十一年至二十年旧欠并改用下则。”复奏济宁等五州县积水尚未尽涸。上以江南宿虹、灵壁，河南永城、夏邑，皆有积水，命侍郎裘曰修会诸督抚筹度疏消。
　　七月，擢两广总督。奏：“东省水患频仍，正与裘曰修商度，拟濬伊家河，泄微山湖水。河自韩庄迤西至江南梁旺城入运河，计程七十里，需银十三四万，一切正须经理。又与河臣张师载商濬运河，并及建堤。事不容已，恳留任督办。”上谕曰：“览奏，具见良心。然朕以无人，不得不用汝。汝仍遵前命。”
　　十月，复命以总督衔管山东巡抚事，综理工程。奏言：“濬运河必先濬伊家河以泄积水，使久淹地亩渐次涸出，然后履勘估修，庶工实费省。请俟春暖鸠工，不致有误新运。”又偕师载疏言：“运河淤垫日甚，寻常修濬，非经久之策。应自济宁石佛闸起北至临清闸，逐一探底，以深八尺为度，俾河身一体平坦。”上韪其言。十二月，伊家河工竟。又奏言：“运河淤浅处分段筑坝，测量纤路，多民居。草土屋原售，给价拆除；瓦屋不原售，量将纤路加宽。被水民田速为疏消，俾为种麦；应修桥梁，察有解江馀石应用，不使估报买采。”上以“实心经理，不负任使”嘉之。寻卒，赠太子太保、兵部尚书衔，祀贤良祠，赐祭葬，谥文勤。子桂林，自有传。
　　吴达善，字雨民，瓜尔佳氏，满洲正红旗人，陕西驻防。乾隆元年进士，授户部主事。累擢至工部侍郎、镶红旗满洲副都统。二十年，授甘肃巡抚。赴巴里坤督理军需，以劳赐孔雀翎。二十二年，疏言：“军粮自肃州运哈密至军，石需费十二、三两。凯旋官兵粜口粮制衣履，请改二成本色，八成折价。既得随时支用，亦可稍省运费。”从之。加太子少保。
　　二十四年，代黄廷桂为陕甘总督，寻复以命杨应琚，改总督衔管巡抚事。奏言：“宁夏横城堡河涨城圮。相度水势，分别添筑草坝，俾大溜北注，化险为平。”旋以总督衔调河南巡抚。奏改延津、封丘、胙城、荥泽、卢氏、灵宝诸县营制，议行。
　　授云贵总督。二十七年，奏言：“云南、贵州各镇协营每兵千设藤牌兵百，少不適用。请以七成改习鸟枪，三成改习弓箭。”从之。寻兼署云南巡抚。二十九年，奏改都匀、铜仁二协营制。调湖广总督，兼署湖北巡抚。巴陵民熊正朝伪称县人巡抚方显子，居省城与绅士交结，乘间盗窃，捕得寘诸法。
　　三十一年，调陕甘总督，奏言：“木垒地广土沃。请将招集户民编里分甲，里选里长，百户选渠长，乡约保正。讼狱，守备审理；命盗案，守备验讯。巴里坤同知审解。”从之。三十三年，复调湖广总督，兼署荆州将军。命赴贵州，偕内阁学士富察善、侍郎钱维城按巡抚良卿、按察使高积营私骫法，论如律。三十五年，兼署湖南巡抚。
　　三十六年，复调陕甘总督，值土尔扈特部内附，上命分赉羊及皮衣。吴达善料理周妥，上嘉其能。以病乞解任。寻卒，赠太子太保，祀贤良祠，赐祭葬，谥勤毅。
　　崔应阶，字吉升，湖北江夏人。父相国，官浙江处州镇总兵。应阶，廕生。初授顺天府通判，迁西路同知。雍正中，擢山西汾州知府。乾隆十五年，授河南驿盐道。擢安徽按察使。丁母忧，服阕，补贵州按察使。二十一年，擢湖南布政使，署巡抚。总督硕色劾应阶子甘肃东乐知县琇附驿寄家书，应阶不检举，上特命降调。二十二年，补江南常镇扬道。再迁山东布政使。
　　二十八年，迁贵州巡抚，调山东。疏请濬荆山桥旧河，泄积水。二十九年，疏言：“武城运河东岸牛蹄窝、祝官屯，西岸蔡河陂水汇注，俱为堤隔，浸灌民田，请各建闸启闭。”均如所议。三十一年，疏言：“各州县民壮有名无实，饬属汰老弱，选精壮，改习鸟枪，与营伍无二。不增粮饷，省得精壮三千三百馀名。”得旨嘉奖。三十二年，疏言：“武定滨海，屡有水患：一在徒骇尾闾不暢，一在钩盘淤塞未开。徒骇上游宽百馀丈，至霑化入海处仅十馀丈，纡回曲折，归海迟延。徒骇旧有漫口，径二十五里，宽至四五十丈，水涨赖以宣泄。若就此开濬，庶归海得以迅速。又有八方泊为众水所汇，伏秋霖雨，下游阻滞，淹及民田。泊东北为古钩盘河，经一百三十馀里，久成湮废。若就此开濬，引水入海，则上游不致停蓄，积水亦可顺流而下。”皆如所请。
　　调福建，三十三年，擢闽浙总督，加太子太保。三十四年，劾兴泉永道蔡琛贪鄙，论如律。调漕运总督，奏粮道专司漕务，无地方之责，令亲押赴淮，不得转委丞倅。召授刑部尚书，调左都御史。四十五年，以原品休致。寻卒。
　　王检，字思及，山东福山人。父趯，官太常寺卿。检，雍正十一年进士，改庶吉士。乾隆元年，授编修。大考四等，休致。十三年，上幸阙里，召试，复授编修。十四年，授直隶河间知府，迁甘肃凉庄道。以官河间有政声，即调直隶霸昌道。累擢安徽按察使。奏：“外任官员眷属外，定例州县家人二十名，府道以上递加十名，违者降级。定额本宽，近则州县一署几至百人，毋论招摇滋弊，即养廉亦不足供，请申明定例，违数详参。”又奏：“皖城滨临大江，岁多劫案，请加重沿江乘危抢夺旧例，边海有犯视此。”均得旨允行。调直隶，又调山西。二十八年，迁广西布政使，调甘肃。奏：“各省大计举劾，例由籓司主稿。请嗣后籓司新任，得援督抚例展限三月，以重考核。”
　　二十九年，擢湖北巡抚，署湖广总督。以前巡抚爱必达请於沔阳新堤设文泉县治，地处低洼，城仓库狱俱未兴工，且於民情未便，奏请裁撤，移沔阳州同驻新堤，下部议行。
　　调广东巡抚。秋审，刑部进湖广招册，检所定拟，多自缓决改情实，或改可矜。上覈刑部九卿所改皆允，谕检“秋谳大典，宜详慎持平，失出失入，厥过维均”，传旨申饬。三十一年，奏：“凡盗出洋肆劫，夥党、器械，招买皆自内地。如果保甲严查，岂能藏匿？请嗣后洋盗案发，询明由某地出口，将专管及兼辖、统辖各员，照保甲不实力例议处。”从之。广东有名竹洲艇者，其制上宽下锐，行驶极速。海盗用以行劫，追捕为难。检令凡船皆改平底。琼州地悬海外，黎人那隆等劫商骫法，为诸盗最。检亲督剿捕，决遣如律。又以民多聚族而居，置祭田名曰“尝租”，租穀饶裕，每用以纠众械斗。奏请“尝租自百亩以上者，留供每年祭祀，馀田归本人。其以租利所置，按支均派，俾贫民有田以资生，凶徒无财以滋事”。上谕曰：“所奏意在惩凶息讼，惟恐有司奉行不善，族户贤否不齐，难免侵渔攘夺。嗣后因恃祠产丰厚，纠众械斗，按律惩治。即以祠田如检所请分给族人，俾凶徒知所警惧，而守分善良仍得保其世业。”三十二年，因病请假，有诏慰问。旋卒。
　　子启绪，自编修官河南开归陈许道；燕绪，自编修官侍讲；孙庆长，内阁中书，官福建按察使。
　　吴士功，字惟亮，河南光州人。雍正十一年进士，选庶吉士，改吏部主事。累迁郎中，考选御史。奏言：“部院大臣简用督抚，调所属司员以道府题补，恐滋偏听、交结诸弊，请照雍正旧例停止。”从之。御史仲永檀言密奏留中，近多泄漏。敕王大臣诘问，举士功劾尚书史贻直疏以对。上出士功疏，戒以不悛改，当重谴。乾隆七年，授山东济东泰武道，丁忧，服阕，调直隶大名道。改山东兗沂曹道，属县饥，上南巡，迎驾，召对，以闻。为截留粮米六十万石赈之，命士功董其事。旱蝗为灾，督吏捕治，昼夜巡阅，未及旬，蝗尽。调湖南粮道，巡抚阿克敦疏留，调山东粮道。再迁湖北按察使。二十二年，护巡抚。河南饥，敕湖北发毗连州县仓米运河南，即留本年应运漕粮归仓。士功奏湖北地卑湿，米难久贮，请以一米改收二穀还仓，报闻。
　　迁陕西布政使，护巡抚。疏言：“宜君、榆林、葭州、怀远、府谷、神木、靖边、宁远诸州县先旱后潦。拨宁夏米麦五万石分赈怀远、靖边诸县，中阻黄河，河冰即难挽运，臣饬先期速运；拨绥德等四州县米二万石协济榆林、葭州，山路崎岖，臣饬添雇骡驼速运，俾民早霑实惠。”谕令竭力妥为之。调直隶，奏请：“抚籓离任，将库项有无亏空奏明。新任抚籓亦於交代限内另摺奏闻，仍照例出结保题，以除挪借积弊。”上以所奏简而易行，命著为例。二十三年，复调陕西，护巡抚。疏言：“延安府兵米，各县运府仓。弁兵赴府支领，路远费倍，耗损过半。请甘泉、宜川、延川、延长四县本县徵收支给。”又奏：“陇州汧阳县跬步皆山，岁徵屯豆，请改折色解司充饷。”俱从之。
　　擢福建巡抚。二十四年，奏请捕私铸，按钱数多寡治罪。又奏获南洲盗八十馀人，与总督杨廷璋疏请改定南洲塘汛。又奏：“福建九府二州，常平缺额穀三十一万石有奇；台湾积年平粜未买穀十五万石有奇：皆令补足。浙西歉收，请拨台湾穀十万石听浙商贩运。风汛不便，先发内地沿海府县仓穀拨给，俟台湾穀运到还仓。一转移间，无妨於闽，有益於浙。”上嘉之。二十五年，奏：“寄居台湾皆闽、粤滨海之民，乾隆十二年复禁止移眷，民多冒险偷渡，内外人民皆朝廷赤子。向之在台湾为匪者，均只身无赖。若既报垦立业，必顾惜身家，各思保聚。有的属在内地者，请许报官给照，迁徙完聚。”又条奏稽查滨海渔船，令取船主、澳甲保结；出口逾期不还，责成澳甲、船主查报；稽察携带多货，帆樯编字号，书姓名，免匪舟溷迹：均从之。寻以福建民多械斗，由大族欺凌小族，疏请大户恃强纠众拟情实，小户被欺抵御拟缓决。刑部拟驳，上谕曰：“福建械斗最为恶俗。士功乃欲以族大族小分立科条，是使械斗者得以趋避其词，司谳者因而高下其手。士功夙习沽名，宜刻自提撕，勿自贻伊戚！”
　　二十六年，廷璋劾提督马龙图挪用存营公项，命士功严谳。会奏龙图借用公项，已於盘查时归补，援自首例减等拟徒。上以龙图败露后始行归补，且将登记数簿焚毁，又增舞文之罪，不得以自首论，因究诘出何人意，寻覆奏士功主政。上夺士功官，发巴里坤效力自赎。二十七年，廷璋奏闽县民杨魁等假造敕书承袭世职，投抚标效力。上命巴里坤办事大臣诘责士功，并令自揣应得处分，赎罪自效。士功输银赎罪，命释回。旋卒。
　　子玉纶，二十六年进士，自检讨累迁兵部侍郎，督福建学政，复降授检讨。
　　论曰：疆政首重宜民。纪督凿井，反贻怨讟。喀尔吉善遂阻开矿、种树之议，兴利诚不易言也。雅尔图、应阶治水，斯盛治社仓，哲治治赈，才有洪纤，效有巨细，要皆有益於民。苏昌劾大吏，颇见风力，瑚宝等亦各有建树。自古未有不尽心民事而可以称善治者也。

　　列传九十七
　　齐苏勒  嵇曾筠子璜  高斌从子高晋  完颜伟  顾琮  白锺山
　　齐苏勒，字笃之，纳喇氏，满洲正白旗人。自官学选天文生为钦天监博士，迁灵台郎。擢内务府主事，授永定河分司。康熙四十二年，圣祖南巡阅河，齐苏勒扈跸。至淮安，上谕黄河险要处应下挑水埽坝，命往烟墩、九里冈、龙窝修筑。齐苏勒於回銮前毕工，上嘉之。洊擢翰林院侍讲、国子监祭酒，仍领永定河分司事。河决武陟，奉命同副都御史牛钮监修堤工。疏言：“自沁河堤头至荥泽大堤十八里，择平衍处筑遥堤。使河水趋一道，专力刷深，不致旁溢。”六十一年，世宗即位，擢山东按察使，兼理运河事。命先往河南筹办黄河堤工。时河南巡抚杨宗义请於马营口南旧有河形处濬引河。齐苏勒同河道总督陈鹏年疏言：“河不两行，此泄则彼淤。马营口堤甫成，若开引河，虑旁泄侵堤。”事乃寝。
　　雍正元年，授河道总督。既上官，疏言：“治河之道，若濒危而后图之，则一丈之险顿成百丈，千金之费糜至万金。惟先时豫防，庶力省而功易就。”又言：“各堤坝岁久多倾圮，弊在河员废弛，冒销帑金。宜严立定章示惩劝。”并允行。乃周历黄河、运河，凡堤形高卑阔狭，水势浅深缓急，皆计里测量。总河私费，旧取给属官，岁一万三千馀金，及年节餽遗，行部供张，齐苏勒裁革殆尽。举劾必当其能否，人皆懔懔奉法。
　　阳武、祥符、商丘三县界黄河，北岸有支流三，逼堤绕行五十馀里；南岸青佛寺有支流一，逼堤绕行四十馀里。齐苏勒虑刷损大堤，令筑坝堵御，并接筑子堤九千二百八十八丈，隔堤七百八十丈。又以洪泽湖水弱，虑黄水倒灌，奏筑清口两岸大坝，中留水门，束高清水以抵黄流。及淮水暢下，坝在波涛中，又虑坝为水蚀，遣员弁驻工，湖涨下埽防坝，黄涨则用混江龙、铁篦子诸器，驾小舟往来疏濬，不使沙停，水患始缓。诏豫筹山东诸湖蓄泄以利漕运，疏言：“兗州、济宁境内，如南旺、马蹋、蜀山、安山、马场、昭阳、独山、微山、稀山等湖，皆运道资以蓄泄，昔人谓之‘水櫃’。民乘涸占种，湖身渐狭。宜乘水落，除已垦熟田，丈量立界，禁侵越。谨渟蓄：当运河盛涨，引水使与湖平，即筑堰截堵；如遇水浅，则引之从高下注诸湖。或宜堤，或宜树，或宜建闸启闭，令诸州县量事程功，则湖水深广，漕艘无阻矣。”
　　二年，广西巡抚李绂入对，上谕及淮、扬运河淤垫年久，水高於城，危险可虑。绂请於运河西别濬新河，以其土筑西堤；而以旧河身作东堤，东岸当不至溃决。上命与齐苏勒商度，齐苏勒奏言：“淮河上接洪泽，下通江口。西岸临白马、宝应、界首诸湖，水势汪洋无际。若别挑新河，筑西堤於湖水中，不惟糜费巨金，抑且大工难就。”上是其言。是秋飓风作，海潮腾踊丈馀。黄河入海之路，二水冲激，历三昼夜，而滨海堤岸屹然。上嘉其修筑坚固，赐孔雀翎，并予拜他喇布勒哈番世职。
　　三年，副总河嵇曾筠奏於祥符县回回寨濬引河，事将竣，齐苏勒奉命偕总督田文镜察视。齐苏勒奏言：“濬引河必上口正对顶冲，而下口有建瓴之势，乃能吸大溜入新河，借其水力涤刷宽深。今所濬引河，与现在水向不甚相对。当移上三十馀丈，对冲迎溜。复於对岸建挑水坝，挑溜顺行，以对引河之口。俟水涨时相机开放，庶河流东注，而南岸堤根可保无虞。”上命内阁学士何国宗等以仪器测量，命齐苏勒会勘。齐苏勒奏：“仪器测度地势，於河工高下之宜甚有准则。今洪泽湖滚水坝旧立门槛太高，不便於泄水。请敕诸臣绕至湖口，用仪器测定，将门槛改低，庶宣防有赖。”又奏言：“治河物料用苇、柳，而柳尤適宜。今饬属於空閒地种柳，沮洳地种苇。应请凡种柳八千株、苇二顷者，予纪录一次，著为例。”均称旨。寻又奏言：“供应节礼，并已裁革。河标四营旧有坐粮，岁千馀金，以之修造墩台，制换衣甲、器械；盐商陋规岁二千金，为出操验兵赏功犒劳之用。每年往来勘估，伏秋两汛，出驻工次，车马舟楫，日用所需，拮据实甚。河库道收额解钱粮，向有随平馀银五千馀，除道署日用工食，请恩准支销。”上允之。四年，以堵筑睢宁硃家口决口，加兵部尚书、太子太傅。五年，疏言：“黄河斗岸常患冲激，应改斜坡，俾水随坡溜，坡上悬密柳抵之。既久溜入中泓，柳枝霑泥，并成沙滩，则易险为平。”从其请。是年，齐苏勒有疾，上遣医往视。寻入觐，命岁支养廉万金。
　　六年，两江总督范时绎、江苏巡抚陈时夏濬吴淞江，上命齐苏勒料理。筑坝陈家渡，松江知府周中鋐、千总陆章乘舟督工下埽，潮回坝陷，溺焉。齐苏勒往视察，下为土埂，中有停沙，因督令疏濬，坝工乃竟。复偕曾筠会勘河南雷家寺支河，是秋事毕。於是黄河自砀山至海口，运河自邳州至江口，纵横绵亘三千馀里，两岸堤防崇广若一，河工益完整。
　　七年春，疾甚，上复遣医往视。寻卒，赐银三千两为归榇资，进世职三等阿达哈哈番，赐祭葬，谥勤恪。上又以靳辅、齐苏勒实能为国宣劳，有功民社，命尹继善等择地，令有司春秋致祭。
　　齐苏勒久任河督，世宗深器之，尝谕曰：“尔清勤不待言，而独立不倚，从未闻夤缘结交，尤属可嘉。”又曰：“隆科多、年羹尧作威福，揽权势。隆科多於朕前谓尔操守难信，年羹尧前岁数诋尔不学无术，朕以此知尔独立也。”又曰：“齐苏勒历练老成，清慎勤三字均属无媿。”八年，京师贤良祠成，复命与靳辅同入祀。
　　嵇曾筠，字松友，江南长洲人。父永仁，诸生，从福建总督范承谟死事；母杨守节，抚曾筠成立：事分见忠义、列女传中。
　　曾筠，康熙四十五年进士，选庶吉士，授编修。累迁侍讲。雍正元年，直南书房，兼上书房。擢左佥都御史，署河南巡抚，即充乡试考官。迁兵部侍郎。河决中牟刘家庄、十里店诸地。诏往督筑，逾数月，工竟。二年春，奏言：“黄、沁并涨，漫溢銚期营、秦家厂、马营口诸堤。循流审视，穷致患之由。见北岸长沙滩，逼水南趋，至仓头口，绕广武山根，逶迤屈曲而下。官庄峪又有山嘴外伸，河流由西南直注东北，秦家厂诸地顶冲受险。请於仓头口对面横滩开引河，俾水势由西北而东南，毋令激射东北；并培钉船帮大坝，更於上下增筑减水坝，秦家厂诸地险势可减。”又与河督齐苏勒会奏培两岸堤，北起荥泽，至山东曹县；南亦起荥泽，至江南砀山：都计十二万三千馀丈。皆从之。
　　授河南副总河，驻武陟。疏言：“郑州大堤石家桥迤东大溜南趋，应下埽签椿，复於埽湾建矶嘴坝一。中牟拉牌寨黄流逼射，应下埽护岸，建矶嘴挑水坝二。穆家楼堤工坐冲，亦应下埽加镶。阳武北岸祥符珠水、牛赵二处堤工，近因中牟迤下，新长淤滩，大溜北趋成冲，应顺埽加镶。”又言：“小丹河自辛句口至河内清化镇水口二千馀里。昔人建闸开渠，定三日放水济漕，一日塞口灌田。日久闸夫卖水阻运，请严饬。仍用官三民一之法，违治其罪。”又言祥符南岸回回寨对面淤滩直出河心，致河势南趋逼省城。请於北岸旧河身濬引河，导水直行。上谘齐苏勒用曾筠议。四年，奏卫河水盛，请於汲、汤阴、内黄、大名诸县筑草坝二十七。又请培郑州薛家集诸处埽坝。
　　五年，命兼管山东黄河堤工。寻转吏部侍郎，仍留副总河任。六年，疏言：“仪封北岸因水势冲急，雷家寺上首滩崖刷成支河。请将旧堤加帮，接筑土坝，跨断支河，以防掣溜侵堤。青龙冈水势萦纡，将上湾淘作深兜，与下湾相对。请乘势开引河，导水东行。”寻擢兵部尚书，调吏部，仍管副总河事。奏请培兰阳耿家寨北堤，下埽签椿筑坝。
　　七年，授河南山东河道总督，疏请开荆隆口引河。八年，署江南河道总督，疏言：“山水异涨，汇归骆马湖，溢运浮黄，河、湖合一。请於山盱周桥以南开坝泄水，并启高、宝诸堰，分水入江海。高堰山盱石工察有椿腐石欹，顺砌卑矮者，应筑月坝，加高培实。其年久倾圮者，全行改筑。兴工之际，筑坝拦水，留旧石工为障。俟新基筑定，再除旧石，仍留旧底二层，以御风浪。”又奏：“禹王台坝工为江南下游保障。沭水源长性猛，坝工受冲。请於现有竹络坝二十七丈外，依顶冲形势，建石工六百馀丈。接连冈阜，仍筑土堤，并濬沭河口门，使循故道直趋入海。”十年，奏扬州芒稻河闸商工草率，改归官辖，并增设闸官。十二月，加太子太保。十一年四月，授文华殿大学士，兼吏部尚书，仍总督江南河道，予一品封典。十二月，丁母忧，命在任守制。曾筠奏恳回籍终制，温诏许之。以高斌暂署，仍谕曾筠本籍距淮安不远，明岁工程，就近协同经理。十二年四月，同高斌奏增筑海口辛家荡堤闸。同副总河白锺山奏修清江龙王闸，濬通凤阳厂引河。十三年，谕曾筠葬母事毕赴工。高宗御极，命总理浙江海塘工程。
　　乾隆元年，兼浙江巡抚。寻命改为总督，兼管盐政。曾筠条奏盐政，请改商捕为官役，严缉私贩，定缉私赏罚。地方有抢盐奸徒，官吏用盗案例参处。又疏请於海宁筑尖山坝，建鱼鳞石塘七千四百馀丈。入觐，加太子太傅。二年，疏请筑淳安淳河石磡。三年，疏请修乐清滨海堤；又疏请发省城义仓运温、台诸县平粜：并从之。寻召入阁治事，以疾请回籍调治。上令其子璜归省，又遣医诊视。卒，赠少保，赐祭葬，谥文敏，祀浙江贤良祠。又命视靳辅、齐苏勒例，一体祠祀。
　　曾筠在官，视国事如家事。知人善任，恭慎廉明，治河尤著绩。用引河杀险法，前后省库帑甚钜。第三子璜，亦由治河有功，官大学士，继其武。
　　璜，字尚佐。幼读禹贡，曰：“禹治水皆自下而上。盖下游宣通，水自顺流而下。”长老咸惊异。雍正七年，赐举人。八年，成进士，选庶吉士，年裁二十。授编修，再迁谕德。乾隆元年，命直南书房。三年，丁父忧，服阕，擢庶子。两岁四迁左佥都御史。九年，奏：“督抚阅兵，祗就趋走应对定将弁能否。请近省命大臣，边省命将军、副都统，简阅行伍。”是岁令大学士讷亲阅河南、山东、江南三省行伍，璜此奏发之也。
　　璜侍曾筠行河，习工事。奏河工疏筑诸事：请浚毛城铺坝下引河，并於顺河集诸地开河引溜，修筑黄河岸，留新黄河、韩家堂诸地旧口，泄盛涨，议行。授大理寺卿。累迁户部侍郎。十八年十月，黄、淮并涨。璜疏请濬铜山以下、清口以上河身，并仿明刘天和制平底方船，用铁耙疏沙，修补高堰石工、归仁堤闸，酌复江南境内减水闸坝。尚书舒赫德等被命视河，奏请派熟谙工程大员董理堤防，因令璜偕工部侍郎德尔敏督修。璜奏：“高堰工程有砖石之殊，年分有新旧之异。今当修砌石工，堤外筑拦水坝，并将旧有砖工尽改石工。石较砖重，椿木应培增。旧修石堤用石二进，石后用砖二进，砖与土不相融结，久经风浪，根空基圮，令於砖石后加筑灰土三尺，以御冲刷。”又奏：“串场河为诸水总汇。请自石闸南更建闸二，并就旧河道疏濬，直达海口。”十九年，奏：“高堰、高澖、龙门、古沟四处深塘兜湾，请修复草坝。”皆从之。是年堤工竟，议叙，转吏部。二十年，以母病，乞假归。
　　二十二年春，上以璜母病愈，授南河副总河，并谕曰：“璜侍父曾筠久任河工，见闻所及，谙练非难。母虽年近八十，常、淮带水，侭可轻舟迎养，固无异在家侍奉也。”四月，上南巡，临视高堰、清口及徐州诸工。以伏汛将至，近河诸地岁频歉，贫民甚多，谕疏筑诸工同时并举，以工代赈。因璜前奏请於昭关增滚坝、濬支河，南关旧坝改建滚水石坝，即命璜董其事。璜奏：“运河东堤减水入下河，经刘庄、伍祐、新兴诸场，分注斗龙、新洋二港归海。但刘庄大团闸至新兴石闸相距较远，请於伍祐沿洼口、蔡家港各增建石闸，引水出新洋港。并疏射阳湖港口，使之径直。濬串场河以西孔家沟、冈沟河、皮家河支流凡三。此皆下河归海之路也。湖河诸水，归海纡回，归江迳直。多一分入江，即少一分入海。应挑河筑坝，使湖河水势相平，乃将各坝开放。则湖水既减，可为容纳来水地。伏秋水盛，泄高邮湖引入运河，出车逻、南关二坝，则归海水少，下河田庐可无虑矣。”上谕曰：“璜此奏分别缓急，因势利导，会全局而熟筹之。改纡为直，移远为近，濬浅为深，具有条理。即令尹继善、白锺山等会璜次第兴举。”十一月，高邮运河东堤新建石坝工成，奏请酌定水则，车逻、南关二坝过水至三尺五寸，开五里中闸；至五尺，开新建石坝。又奏：“车逻、南关坝脊高於高邮湖面二尺七寸。芒稻闸为湖水归江第一尾闾，请常年启放，俾江、湖脉络贯通。”上深嘉之，从所请，并降旨命勒石闸畔。
　　二十三年正月，擢工部尚书。五月，上下江诸工皆竟。九月，调礼部。二十四年四月，请在籍终养。二十五年，诣京师祝上寿。归至清江浦，奏言：“归江之路，尚有应筹。请於金湾坝下开引河，并濬董家沟。又以廖家沟、石羊沟、董家沟三坝改低三尺，使与芒稻闸相准。”上命交尹继善等勘议。二十九年，丁母忧。三十二年，服阕，署礼部尚书，旋实授。七月，授河东河道总督，奏：“杨桥大坝为河南第一要工，虽已堵闭，时辄渗漏。而北岸河滩顺直，既不能挑引河分溜，大坝迤东又遍地飞沙，不能建越堤。请将坝身裹戧培厚，用资完固。”璜每巡河，不避艰险，身先属吏。一夕闻虞城工险，驰往。天甫晓，雨雹交下，下埽岌岌欲崩，从者失色，劝璜姑退。璜立堤上叱曰：“埽去我与俱去！”雨雹息，堤卒无恙。
　　三十三年九月，召授工部尚书，罢直南书房。寻以在河督任未甄别佐杂，左迁左副都御史。三十六年，迁工部侍郎。三十八年，擢尚书，调兵部。四十年，复调工部。四十四年，调吏部，协办大学士。初，璜议挽黄河北流仍归山东故道，入对尝及之。是岁河决青龙冈，大学士阿桂视工。上以璜议谘阿桂及河督李奉翰，佥谓地北高南低，水性就下；欲导河北注，揣时度势，断不能行。上复命廷臣集议，仍谓黄河南徙已久，不可轻议改道，寝其事。
　　四十七年，加太子太保，在上书房总师傅上行走。并以璜年老，谕冬令日出后入朝，赐玄狐端罩。五十年正月，与千叟宴，为汉大臣领班。五十一年，以老乞休，赐诗慰留。上幸避暑山庄，命留京办事。五十五年四月，以璜成进士逾六十年，重与恩荣宴。璜年八十，与高宗同岁生，生日在六月，奏改万寿节后。上嘉其知礼，代定八月十九日，赐诗及联榜、上方珍玩宠之。五十六年，复赐肩舆入直。五十九年七月，卒，年八十有四，命皇八子奠醊，赠太子太师，赐祭葬，谥文恭。
　　子八，长承谦，进士，官至侍读，先璜卒。族子承恩，举人，累官至河东河道总督。
　　高斌，字右文，高佳氏，满洲镶黄旗人，初隶内务府。雍正元年，授内务府主事。再迁郎中，管苏州织造。六年，授广东布政使，调浙江、江苏、河南诸省。九年，迁河东副总河。十年，调两淮盐政，兼署江宁织造。十一年，署江南河道总督。十二年，回盐政任。复署河道总督，培范公堤六万四千馀丈。十三年，回盐政任。旋授江南河道总督。
　　乾隆元年，疏请河工抢修工段需用土方，令河兵挑运十之四，用民工十之六。又请苇荡营采柴均归厂运。又请各州县河工外解各项悉归河库道。河南永城、江南萧县频年被河患，上命高斌会两江总督赵弘恩、河南巡抚富德筹疏通之策。高斌等奏：“黄河南岸砀山毛城铺向有减水石坝一，萧县王家山有天然减水石闸一，睢宁县峰山有减水闸四，建自康熙间，诚分黄导淮以水治水之善策。年久淤浅，水发为患。毛城铺旧有洪沟、巴河二河，为减泄黄水故道。闸下地势，东北偏高，水向南行，漫入祝家口。请俟水涸疏濬二河，并於二河上游开蒋沟河，筑祝家口、潘家口二坝。漳水南流，使尽入蒋沟、洪沟、巴河分流下注，永城、砀山诸县当无水患。王家山天然闸减水会入徐溪口，旧有引河，间有淤浅；峰山减水四闸，历年既久，引河亦有淤浅：均应疏濬。”又奏：“淮扬运河自清口至瓜洲三百馀里，其源为分洪泽湖水入天妃闸，建瓴而下，经淮安、宝应、高邮、扬州以达於江，惟借东西漕堤为障。请於天妃、正越两闸之下，相距百馀丈，各建草坝三。坝下建正石闸二，越河石闸二。又於所建二闸尾各建草坝三。重重关锁，层层收蓄，则水平溜缓，可御洪泽湖异涨，亦可减运河水势。湖水三分入运，七分会黄。山盱尾闾天然南北二坝，非洪泽湖异涨不可轻开，使清水全力御黄；而高、宝诸湖所受之水，循轨入口，不至泛溢下河。则高、宝、兴、盐诸县民田可免洪湖泄水之患。”疏入，均议行。
　　御史夏之芳等疏言：“毛城铺引河一开，则高堰危，淮、扬运道民生可虑。”命高斌会大学士嵇曾筠、副总河刘永澄等详度。安徽布政使晏斯盛、广东学政王安国复请濬海口，又命高斌与宏恩及江苏巡抚邵基会勘。二年三月，高斌请入觐。赵弘恩内擢户部尚书，亦诣京师。上命王大臣集议，并召之芳等皆与。高斌言：“毛城铺减水坝康熙十七年靳辅所建，减水归洪泽湖，助清刷黄。六十年来，河道民生，均受其益。现濬毛城铺，乃因坝下旧河量加挑濬，使水有所归，并非开坝。况减下之水，纡回曲折六百馀里，经徐、萧、睢、宿、灵、虹诸州县，有杨甿等五湖为之渟蓄。入湖时即已澄清，无挟沙入湖之患，亦无湖不能容之虑。”之芳等仍执所见，议未决，御史甄之璜奏：“毛城铺开河，淮、扬百万之众，忧虑惶恐。”锺衡条奏亦及之。上卒用高斌议，斥之璜、衡、之芳等。
　　高斌复请别开新运口，堵塞旧运口，以避黄河倒灌。三年正月，淮、扬运河工竟，有旨嘉奖。四年，上闻时论议高斌所改新运口离黄稍远，而上游水势遇黄河异涨，仍不见倒灌，命大学士鄂尔泰乘驿往勘。鄂尔泰仍主开新运口，如高斌议。八月，高斌入觐，命便道与直隶总督孙嘉淦、总河顾琮会勘直隶河道。六年，奏言：“黄河自宿迁下至清河，河流湍急，内逼运河，脣齿相依。请培运河南岸缕堤，作为黄河北岸遥堤。”又言：“江都瓜河地势卑下，请量改口门，别濬越河，以减淮水入瓜河分数。”又言镇江南岸埽工宜改砖工。均下部议行。
　　调直隶总督，兼管总河。奏言：“永定河惟在尾闾通暢，请於三角淀旁开引河，下接大清河老河头，上接郑家楼水口。挑去积土，即於北岸圈筑坡埝，以防北轶。南岸亦量为接筑，以遏南溜。下口河脣，随时疏通。至上游应筹分泄，请於南岸双营，北岸胡林店、小惠家庄各增建三合土滚坝一；并减堤高，使卑於坝。南岸郭家堤旧草坝应一律修筑如式。”七年，淮、扬水灾，上命高斌及侍郎周学健会总督德沛等治赈。事毕，还直隶，复奏言：“永定河上游为桑乾河，自山西大同至直隶西宁，两岸可各开渠灌田。自西宁石闸村入山，经宣化黑龙湾、怀来和合堡、宛平沿河口，两山夹峙，一线中趋。若於山口取巨石错落堆叠，仿竹络坝之意，为玲珑水坝，以杀其汹涌，则下游河患可减。”疏上，均议行。十年三月，加太子太保。五月，授吏部尚书，仍管直隶水利、河道工程。十二月，命协办大学士、军机处行走。
　　十一年，御史杨开鼎劾南河河道总督白锺山河决匿灾不报，命高斌往江南会总督尹继善按治，白锺山坐夺官。疏言：“淮、黄二渎，每年伏秋水涨，以老坝口水志为准则。乾隆七年最大，水志连底水一丈四尺七寸，当以此较量每年水势。各处闸坝开闭，应以就近石工水涨尺寸为度。”运河水涨，又命高斌往勘。疏陈培六塘河谢家庄、龙沟口诸处堤堰，濬中墩河、项家冲东门河；又疏请豁免海州、沭阳、赣榆诸县逋赋，及板浦、徐渎、中正、莞渎、临洪、兴庄诸场折价带徵银：并从之。高斌尝谓黄水宜合不宜分，清水宜蓄不宜泄，惟规度湖河水势，视其缩盈以定蓄泄，方不至泛溢阻碍为民害。诸所筹画，皆可循守。十二年三月，授文渊阁大学士。四月，命往江南同河道总督周学健督理防汛。五月，直隶水利工竟。
　　十三年，命偕左都御史刘统勋如山东治赈。又命偕总督顾琮如浙江按巡抚常安婪贿状，高斌等颇不欲穷治。上又遣大学士讷亲往按，责高斌模棱，下吏议，夺官，命留任。闰七月，周学健得罪，命兼管江南河道总督。寻以籍学健家产徇私瞻顾，夺大学士，仍留河道总督。十六年三月，上南巡，命仍以大学士衔管河道总督事。闰五月，暂管两江总督。八月，盱南阳武漫工未合龙，诏往相度修筑，命未下，高斌奏请驰赴协办。上奖其急公任事，得大臣体。十一月，工竟，命同侍郎汪由敦勘天津诸处河工。十七年，年七十，赐诗。
　　十八年，洪泽湖溢，邵伯运河二闸冲决，高邮、宝应诸县被水，下部严议。学习河务布政使富勒赫奏劾南河亏帑，命署尚书策楞、尚书刘统勋往按。策楞等疏发外河同知陈克济、海防同知王德宣亏帑状；并及洪泽湖水溢，通判周冕未为备，水至不能御，不即奏劾状。上责高斌徇纵，与协办河务张师载并夺官，留工效力赎罪。九月，黄河决铜山张家路，南注灵、虹诸县，归洪泽湖，夺淮而下。上以秋汛已过，何至冲漫河堤，责高斌命往铜山勒限堵塞。策楞寻奏同知李敦、守备张宾侵帑误工状，上命斩燉、宾，絷高斌、张师载使视行刑，仍传旨释之。二十年三月，卒於工次。予内大臣衔，发内库银一千治丧。
　　二十二年，上南巡，谕曰：“原任大学士、内大臣高斌，任河道总督时颇著劳绩。即如毛城铺所以分泄黄流，高斌设立徐州水志，至七尺方开。后人不用其法，遂致黄弱沙淤，隐贻河患。其於黄河两岸汕刷支河，每岁冬季必率汛填筑。近年工员疏忽，因有孙家集夺溜之事。至三滚坝泄洪湖盛涨，高斌坚持堵闭，下游州县屡获丰收。功在民生，自不可没。癸酉张家路及运河河闸之决，则其果於自信，抑且年迈自满之失。在本朝河臣中，即不能如靳辅，较齐苏勒、嵇曾筠有过无不及。可与靳辅、齐苏勒、嵇曾筠同祀，使后之司河务者知所激劝。”二十三年，赐谥文定。御制怀旧诗，列五督臣中。命祀贤良祠。
　　子高恆，高恆子高朴，皆坐事获谴，自有传。上复录高斌孙高杞授内务府郎中。从子高晋。
　　高晋，字昭德。父述明，凉州总兵。高晋初授山东泗水知县，累迁安徽布政使，兼江宁织造。乾隆二十年，擢安徽巡抚。二十二年，上南巡视河，命高晋协办徐州黄河两岸堤工。高晋奏言：“凤、颍灾区诸工并举，米价日昂，动工程银三万两购米，尚虑不敷。上念淮徐海道诸工，截漕二十万石平粜。请分五万济上江各工。”从之。工竟，加太子少傅。
　　二十六年，迁江南河道总督。奏言：“高、宝、兴、泰积年被水，上命封南关、车逻等坝，於金湾坝下濬引河，泄水归江，使洪泽湖、运河之水不致漫坝东注。下河各县支河汊港及田间积水，均汇入串场河，北至盐城石、天妃等闸，出新洋港。又自兴化白驹、青龙、八社、大团等闸出斗龙港，分二道归海。惟下河形如釜底，积涝骤难消涸。请浚兴化迤南丁溪、小梅二闸引河使出王家港，兴化迤北上冈、北草堰、陈家冲三闸引河，使汇射阳湖，增二道归海，俾数州县积水节节流通，沮洳渐成沃壤。”从之。二十七年，授内大臣，奏言：“运河归江，邵伯以下旧设六闸。自盐河分流下注，请将六闸金门量为展宽。又盐河旧设中、南、北各二闸，应留北二闸以济盐、运。南、中二闸过水迟滞，应添建石坝，接长土堤，酌挑引河，俾高、宝湖水归江益暢。”二十八年，加太子太傅。二十九年，奏言：“清口以上桃、宿等，专受黄水；清口东坝以下，淮、黄合流，至云梯关迤东归海。北岸五套、南岸陈家浦顶冲入溜，议培筑旧堤。臣以云梯关外近海，与其筑堤束水，不若於旧堤上首作斜长子堰，使水汇正河入海。”上均是之。
　　三十年，迁两江总督，仍统理南河事务。三十一年，按苏州同知段成功纵仆扰民，高晋以成功方病，拟宽之，上责其袒庇。三十三年，署湖广总督，兼摄荆州将军事。三十四年，回任，兼署江苏巡抚。上命采洋铜铸钱，高晋请收小钱，并运云南铜供铸，费省於洋铜，上用其议。三十六年，兼署漕运总督，授文华殿大学士，兼礼部尚书，仍任总督如故。寻命同侍郎裘曰修、总督杨廷璋筹勘永定河工。事竟，还江南。
　　四十年，河东河道总督姚立德奏请以蜀山湖收蓄伏秋汛水，工部以旧例蜀山湖於十月后收蓄汶河清水议驳，上命高晋会勘。寻奏：“蜀山湖周六十五里，在汶河南、运河东，为第一水櫃。向定蓄水限九尺七八寸，请改以一丈一尺为率，兼蓄伏秋汛水。”从之。四十一年，河督吴嗣爵奏黄河淤高，命高晋与总督萨载筹议。请浚清口以内引河停淤，使清水暢出，与黄河汇流东注，并力剔沙，则黄河不濬自深，海口不疏自治。”上谕曰：“此奏甚合机宜形势，为治淮、黄一大关键。届时妥为之。”是冬，入觐，上以高晋年七十，书榜以赐。
　　四十三年，命赴浙江会巡抚王亶望相度海塘，又命赴河南堵筑仪封漫口。秋，河决时和驿，高晋请议处，命宽之。冬，时和驿工竟。仪封新修埽工蛰陷，部议夺官，仍命留任。十二月，卒，赐祭葬，谥文端。怀旧诗并列五督臣中。子书麟、广兴，自有传。
　　完颜伟，完颜即其氏，满洲镶黄旗人。雍正间，自内务府笔帖式累迁户部员外郎。命往江南学习河务。乾隆二年，授浙江海防道。调江南河务道，寻擢浙江按察使。方建尖山坝工，巡抚卢焯奏以伟督工，岁赉银五百。六年，命为江南副总河，就擢河道总督。高邮南关、五里、车逻三坝，值河、湖盛涨，泄水辄浸下河州县民田。上命闭洪泽湖天然坝及三坝，不使水入下河。知州沈光曾以上河滨湖滩地被水，议以济运馀水由三坝减泄，并易芒稻河闸为坝，疏宝应、高邮、甘泉诸湖南注之路。伟劾其扰乱河工，光曾坐夺官。
　　初，上以黄河大溜逼清口，命循康熙旧迹，开陶庄引河，导使北注。大学士鄂尔泰与河道总督高斌合勘，甫定议，会暴汛积淤，工遂停。高斌亦去任，复命伟相度。伟议自清口迤西黄河南岸设木龙挑溜，使渐趋而北。七年，疏言：“淮源上游雨多水发，贾鲁河盛涨，由涡达淮，汇于洪泽湖。三石滚坝减归高、宝、邵伯等湖，而古沟、东坝漫刷过水又自白马湖来会，水势益大。臣督筑子堰捍御，并开高邮老土坝及南关等三坝，水势始定。”上嘉之。
　　是岁黄河亦盛涨，石林口减水过多，沛县及山东鱼台、滕、峄诸县皆被水。伟具疏请罪。御史吴炜劾伟用人不得当，伟疏辨，上不深责，调河东河道总督。九年，奏言：“山东历年被水，由於上游散漫，下游梗阻。运河东接汶、泗、沂、济诸水，泄入微山、蜀山、南旺、马踏诸湖；北接漳、卫二水，泄入盐河、徒骇、马颊、钩盘诸河。遇伏秋异涨，宣泄不及，应於运河内增闸坝以分其势，疏下河以暢其流。其经由各州县，凡沟渠淤狭者浚之，堤堰残缺者修之。”报可。十年，以母老乞回京，有旨慰留。十三年，授左副都御史。旋卒。
　　顾琮，字用方，伊尔根觉罗氏，满洲镶黄旗人，尚书顾八代孙。父顾俨，历官副都统。顾琮，以监生录入算学馆，修算法诸书，书成议叙。康熙六十一年，授吏部员外郎。雍正三年，授户部郎中，迁御史。四年，巡视长芦盐政。八年，迁太仆寺卿。九年，授霸州营田使。十一年，协理直隶总河，迁太常寺卿，署直隶总督。寻授直隶河道总督。十二年，奏报：“永定河口深通，上流始得暢注入淀。近因淤，议濬引河，自然开刷，不劳民力，号为天赐引河。”上令报祀。疏请更定管河汛，增设员缺，下部议行。
　　乾隆元年，署江苏巡抚。丁父忧回旗。二年，命协办吏部尚书事。永定河决，命偕总督李卫督修。旋署河道总督。三年正月，改授硃藻，命协同办理。奏畿辅西南诸水汇於东西两淀，淤垫漫溢为患。请设垡船捞泥，以三角淀通判、清河同知司其事。藻罢去，复授河道总督。五年，濬青县兴济、沧州捷地两减河，疏陈善后诸事，请疏海口，筑遥堤，多设涵洞。六年，请改定子牙河管河官制。寻以裁缺回京。是年，授漕运总督。七年，奏言：“清江以上，运河两岸，向来只知束水济运，未知借水灌田，坐听万顷源泉，未收涓滴之利。同此田亩，淮南、淮北，腴瘠相悬。或疑运河泄水，於济运有妨。不知漕艘道经淮、徐，五月上旬即可过竣。稻田须水，正在夏秋间。若届时始行宣导，是祗借闭蓄之水为灌溉之资，於漕运初无所妨。况清江左右所建涵洞，成效彰彰。推此仿行，万无疑虑。请特遣大臣总理相度，会同督、抚、河臣详酌兴工。”议未及行。八年，以督运诣京师。入对，请行限田，上斥其扰民。
　　十年六月，疏请於马庄集、曹家店各建石闸，束上游之水，并将骆马湖入运处改在皁河以上车头，建闸挑渠，引水济运。十字河竹络坝开放后，黄水湍激，横截运河，粮艘提溜为难。当於竹谿坝下束黄坝迤东接堤堵截，别於苏家闸南濬河越黄入运，从之。十一年，署江南河道总督。十二年，命偕大学士高斌按浙江巡抚常安贪婪状。坐未穷治，夺官，命留任。寻调河东河道总督。十七年，疏言：“运河堤未设堡房。请视黄河例，每二里建堡房，都计四百馀座。”十九年，坐江南总河任内浮费工银，夺官。旋卒。
　　顾琮内行严正，尝入对，值旱多风，世宗以为忧。顾琮引洪范谓“蒙恆风若，虑臣或蔽君”，上为之动容。世宗崩，顾琮方丧偶，逾三年乃续娶。方苞以为合礼。
　　白锺山，字毓秀，汉军正蓝旗人。雍正初，自户部笔帖式迁江南山清里河同知。累擢江苏布政使。奏：“狼山、苏松二镇驻地距苏州俱远，军糈輓运维艰，请就所驻及附近州县配给。崇明孤悬海外，地不产米，请由江、广采运，拨万石贮崇明仓，备平粜。海滨涨出沙洲，民人占居，当筑土墩以避潮患。”从之。十二年，授南河副总河，旋擢河东河道总督。
　　乾隆元年，奏：“河标兵驻济宁，无仓储，每称贷贵籴。请以生息银二千七百有奇买穀四千石，设仓存贮，春借秋收。”又奏：“豫东河防，水落时，当堵塞支河。伏秋水涨，购料募夫，每虑不及。请发河南、山东司库银分存郑州及武陟、封丘、曹、单诸县，永远贮备。”皆从之。四年，疏言：“漳水旧自直隶入海，康熙四十五年，引漳入卫济运，故道渐淤，全归卫河，势难容受。嗣於德州哨马营建滚水坝，开引河泄卫水，由钩盘河达老黄河入海。然漳、卫二水随时淤塞，虚糜帑金。漳水旧有正河、支河，应择易浚者复其故道。於馆陶建闸，卫水大，听漳入海以防涨；卫水小，分漳入卫以济运。”奏入，命大学士鄂尔泰详议，议在丘县东和尔寨村承漳河北折之势，接开十馀里，至漳洞村入旧河；因於新河东流入卫处建闸，以时启闭，上从之。时漕运总督补熙请造十丈大船，运河当以水深四尺为则。白锺山谓：“徬河无源之水，雨至而后泉旺，泉旺而后河盈。上徬闭、下徬启，则下徬倍深，上徬倍浅。各徬相距远近不均，水近者深，则远者必浅。以人役水，以水送舟，必不能均深四尺。”侍郎赵殿最又请於馆陶、临清各立卫河水则，白锺山谓：“尺寸不足，将卫辉民田渠徬尽闭，致妨灌溉，事既难行，尺寸既足，将官渠官徬尽闭，来源顿息。下流已逝，运河之水亦立见消涸。二者均属非计。”议并寝。
　　八年，调江南河道总督，疏言：“石林口堵筑坚固，大溜直趋下流。黄村、韩家塘等处新筑子堰，恐不足抵御，於对岸濬引河，导溜南注，并加厚子堰，派兵驻防。”又奏言：“苇荡左右两营，岁输柴二百二十五万束。积久生弊，轮运不齐。请禁兵民杂采，定采苇期限，濬运柴沟渠，编柴船帮号。”皆允行。
　　十一年，御史杨开鼎劾：“白锺山出纳慳吝，任情驳减，用损工偷，纵仆役婪索。陈家浦决七百馀丈，止称二十馀丈。兴筑延缓，阜宁、盐城二县受其害。”命高斌会尹继善按治，以开鼎从。寻覆奏驳减、婪索无实据，惟陈家浦漫口冲刷，贻害累民。上召白锺山诣京师，夺官，效力河工。总河顾琮复论白锺山措处失当，上命籍其赀逾十万以偿。
　　十五年，授永定河道。十八年，河决张家路，命从尚书舒赫德往勘。旋命以按察使衔协办南河事。十九年，复授河东河道总督。二十年，署山东巡抚。请罢孔氏世袭曲阜知县，上命改授世袭六品官。寻奏济宁以南积水未消，请缓开汶河大坝，疏濬下游河道。上命白锺山往勘南河，文武各官听调遣。
　　二十二年，调江南河道总督，疏言：“自河决张家路，沙停河淤，下流不暢，南高北洼。迨孙家集复决，河底益高。黄河受病，率由水势侧注北岸，冲刷沟槽。惟有南北分筹，南宜疏，北宜筑。筑则支河不致夺溜，疏则稍分有馀之水势，庶徐州得以少安。臣与河臣张师载商榷，以为南岸长滩较北岸更险，必於横亘处濬引河，导溜归中，岸堤益加高厚。北岸无堤，漫水如梁家马路、徐家庄等处支河数十道，及黄家庄、郭家堂等处漫槽矮滩，宜筑土坝。水平则收束以刷正河，水涨则平漫平消，不至冲槽夺溜。并於孙家集培堤增坝，以为重障。骆马湖北受蒙阴山水，西受微山湖水，其尾闾在六塘河。上游湖堤在在残缺，亟应修补捍防。”皆从之。
　　荆山桥工竟，议叙。奏言：“宁夏上游河水陡涨，急报下游防范。正阳关为淮水上下关键，应仿宁夏水报法，派员专司其事。”又奏：“上江诸水皆归安河以达洪泽湖。安河间段淤浅，连年水患由此。宜多募渔船，伐芦捞泥，俾尾闾一通，上游皆有去路。又归仁堤下旧有涵洞，穿鲍家河以达安河，久经湮塞。拟开浚分林子河一支，则安河进水之地亦有所分，患可渐减。”报闻。二十三年，加太子少保。二十六年，卒，赠太子太保，赐祭葬，谥庄恪。
　　论曰：自靳辅治河、淮，继其后者，疏濬修筑，守成法惟谨。世宗朝，齐苏勒最著，嵇曾筠、高斌皆仍世继业，与靳辅同祠河上，有功德於民，克应祭法。完颜伟、顾琮、白锺山随事补苴，不负当官之责。高斌任事二十年，疏毛家铺引河，排众议行之，民蒙其利。夺淮之役，缚赴工次待决。雷霆不测之威，赫矣哉！

　　列传九十八
　　哈攀龙  子国兴  任举  冶大雄  马良柱  本进忠  刘顺
　　哈攀龙，直隶河间人，其先出回部。乾隆二年一甲一名武进士，授头等侍卫。以副将发福建，除兴化城守副将。迁总兵，历河南南阳，福建海坛、漳州诸镇。以母丧去官。十三年，高宗东巡，攀龙迎銮，命往金川，隶总督张广泗军，署松潘镇总兵。出美诺沟，取撒卧山、大松林、噶达诸寨。分兵出马沟右梁，察形势，得其险要，搜截松林，贼蔽松设卡。毁其二，径左梁山沟，砲毙贼数十。进克渴足寨，焚碉寨四、水城一，杀贼二十馀。寻与署重庆镇总兵任举合兵攻色尔力石城，举没於阵。攀龙入林，殪贼三十馀，夺举尸回。复偕都统班第、署重庆镇总兵段起贤、侍卫富成分道夜袭色尔力，焚木卡三，杀贼五十馀。进破石梁、双沟诸垒。经略讷亲、总督张广泗劾攀龙攻色尔力不能下，兵部议左迁。上责攀龙自陈，攀龙言屡克卡杀贼报广泗，广泗不以入告。会讷亲、广泗皆得罪去，上知攀龙枉，命罢议。寻从经略大学士傅恆夜攻色尔力，先登，拔石卡，殪贼数十。十四年，金川事定，命署固原提督。十六年，移湖广提督，陈整饬弁兵诸事，上嘉勉之。寻命真除。复移贵州提督。入陛见，病留京师，卒。
　　子国兴，乾隆十七年武进士，授三等侍卫。出为云南督标右营游击，迁东川营参将。缅甸头人召散据孟艮为乱。总督杨应琚檄国兴佐军，战楞木，进克猛卯，督战被枪，创右辅及臂。应琚以闻，赐孔雀翎。寻署腾越营副将。时副将赵宏榜以偏师深入，与缅人战於新街，师败绩。国兴师至蛮暮，诇新街无备，督兵潜入，缅人乃引退。从将军明瑞进克木邦，战於蛮暮，大破之。复偕侍卫莽克察击斩守隘贼六十馀。擢楚姚镇总兵。入陛见，命在乾清门行走，赉银币。还军，移普洱镇总兵，迁贵州提督。经略傅恆议用水师，令国兴赴铜壁关外野人山督造船。移云南提督，加太子少保。船成，从傅恆出猛拱、孟养、南丰、猛烈、猛坝，次老官屯。缅人水陆备甚固，攻之不时下。头人诺尔塔以其酋懵驳命，遣使得鲁蕴诣军乞解兵。傅恆令国兴出见，晓以利害，令具约十年一贡，毋更扰边，归所掠内地人。缅人誓奉约。时傅恆方病，将军阿桂召从征诸大臣议，皆言许之便，遂与定约解兵。既而贡弗至，总督彰宝遣都司苏尔相谕意，留不遣，扬言国兴许以木邦、猛拱、蛮暮三土司予缅人，请如议。彰宝劾国兴与缅人议具约不以实，上召国兴至京师，诘国兴，国兴自陈未尝有此议。上责国兴迁就毕事，夺太子少保，左授贵州古州镇总兵。移云南临元镇。后二年，得鲁蕴复至老官屯，请如前誓三事。
　　时师征金川，上命国兴从将军温福进讨。三十七年，迁西安提督，命尽护陕西、甘肃从征诸军。寻令偕总兵董天弼自曾头沟取底木达、布朗郭宗。温福以国兴能军，令自策卜丹径取美诺当一面。国兴自阿喀木雅山沟纡道径玛尔迪克山寨，察策卜丹地势，林深径狭，不宜於行师，乃将二千人佐海兰察攻玛尔迪克。温福再疏闻上。金川贼千馀屯贡噶山左，谋劫粮，国兴驰击，贼败匿。师还，经玛尔迪克，贼自林中出，复击败之，上赉荷包四。进攻贡噶山，设伏，斩贼百馀，搜箐夺碉卡。九月，金川酋索诺木使诣国兴，请献鄂克什地以降。国兴令并割南北两山美美卡、木兰坝及玛尔迪克。越日，贼尽撤诸栅。国兴以兵入鄂克什旧寨，贼退守路顶宗。十月，使归墨垄沟师败时所掠外委臧儒，且言尝劝僧格桑同降。温福以闻，上令国兴檄谕索诺木声其罪。时国兴及海兰察将五千人屯贡噶山，谋攻策卜丹，阻冰雪未进。上命还师攻路顶宗。路顶宗山麓有巨沟，沟源出南山。海兰察纡道出山后，侍卫额森特自小径为应，国兴前越沟攻碉。师继进，遂克路顶宗，破卡五十馀、碉三百馀，俘获甚众。复自喀木色尔北山攻穆拉斯郭大寨，进据兜乌山巅，与总兵马彪军合，夺附近碉卡，克额尔奔木栅。复将千人渡水，自南山鄂尔济仰攻，克诸寨，与大军会，进攻明郭宗。别以兵袭击公雅山，克木尔古鲁寨，并夺据嘉巴山麓。廷议既定小金川，分命将帅三道进讨金川。上曰：“国兴虽绿营汉员，熟军事；又尝为乾清门侍卫，与满洲大臣无异。”授参赞大臣，佐副将军丰升额。是月克明郭宗，焚念经楼。整兵进取日果尔乌谷山麓，攻美诺。上嘉国兴功，官其子文虎守备。攻克布朗郭宗，僧格桑遁金川。我军直抵底木达，僧格桑父泽旺出降。小金川平。
　　国兴卒於军，赐白金千，存恤其家，加赠太子太保，谥壮武。祀昭忠祠，图形紫光阁。文虎授陕西提标右营守备，从军攻木果木，阵没，从祀昭忠祠。复官次子文彪千总。
　　任举，山西大同人。雍正二年武进士。以守备发陕西。累迁固原提标左营游击，署城守营参将。乾隆十一年十二月，固原兵变，夜攻提督许仕盛，毁辕门将入。举闻乱，单骑诣鼓楼鸣角，招营兵未变者才五十人，部勒使成列。变兵惧，退掠市廛。举追及，手刃十馀人，擒四十馀人。变兵出城南门，还攻东西二门。举守东门，右营游击铁保守西门，御战，变兵溃。事定，总督庆复以闻，擢中军参将。
　　十二年，命征金川，隶总督张广泗军。寻授西凤协副将。举至军，与总兵许应虎、副将高宗瑾、参将买国良攻色底贼碉，击以砲二百馀发，碉一角圮，垣凿孔发砲，密如鳞比。举度我军砲小不能下，将移军退守，贼出战，再设伏败之。十三年，上谕谓：“在军诸将狃於瞻对之役，庸懦欺蒙，已成夙习。今别用举等，皆未从征瞻对，无所掣肘，宜鼓励勇往。”广泗亦奏在川镇将，忠诚勇幹无出举右者，令率汉、土兵三千取道攻昔岭。寻又奏令署重庆镇总兵。
　　举与参将王恺自牛厂至素可尼山。时五月，遇大雪，辟道以行。经撒乌山，至昔岭山梁，山北曰木冈，孤峰当道，贼置城卡守隘。举督兵攻卡，凭高发砲洞其垣，令土兵缘沟潜进，毁贼碉。师循出山腰，克贼卡，遂陟中峰，以千人驻守，进攻木冈。时总兵哈攀龙师至马沟右梁，阻松林不得进。广泗令自纳喇沟出昔岭右，与举合攻木冈贼所署城卡，力战未即下。举察昔岭左有道通卡撒，中经得思东、木达沟，贼皆置碉焉。总兵冶大雄方自卡撒进，举与合军，焚木达沟诸碉，围得思东，断其汲道，督兵挟斧斫贼，贼堕岩遁，得大小碉三。进攻色尔力石城，分兵为三道：举督兵直攻石城，攀龙出其右，副将唐开中及国良出其左。越沟度林，攻贼所置木城，国良战死。六月己巳，举与攀龙、开中合攻石城，城坚甚。我师方力攻，贼三百馀自西南林内出，举督兵与战，被创；战益力，枪复中要害，遂卒。攀龙入林杀贼，以其尸还。
　　时上方命举真除，经略大学士讷亲以举死事闻，上阅疏为泣下，并谕：“举忠愤激发，甘死如饴，而朕以小丑跳梁，用良臣於危地，思之深恻！”命视提督例赐恤，加都督同知，谥勇烈，祀昭忠祠，官其子承恩都司，承绪千总。承恩丧终入谢，上以尚幼，命传谕其母善教之。二十四年，授三等侍卫。累迁福建陆路提督。五十二年，台湾林爽文为乱，承恩请往讨之，师无功，逮诣京师，罪当死，上宽之。五十三年，赦出狱。五十五年，复授巡捕营参将，迁副将。卒。承绪官巡捕营游击，市中火，赴救被创，卒。上之赦承恩，谓其未有子，承绪又死勤事，不可使举无嗣也。
　　冶大雄，四川成都人。康熙季年入伍，从征西藏，克里塘、巴塘，降结敦落笼宗、说板多打笼宗诸寨，获为乱喇嘛五。雍正初，从军出松潘黄胜关，剿抚热当十二部落。攻郭隆寺，攻岭三，破寨十五，追斩康布喇嘛於西海。又从征桌子山、棋子山，戮头人。追剿罗卜藏丹津，擒丹津珲台吉。川陕总督岳锺琪疏荐，引见，特授蓝翎侍卫。累迁陕西庄浪营参将。加副将衔，赐孔雀翎，命赴巴里坤军，檄署川陕标中军副将。
　　准噶尔犯克什图、峨仑矶诸卡伦。大雄偕总兵樊廷以二千人当贼二万，转战七昼夜，拔守卡伦兵以出。与总兵张元佐等师会，力战杀贼。赐拜他喇布勒哈番世职，赉白金五千。寻授直隶山永协副将。命署湖北彝陵镇总兵。上言：“彝陵距省千馀里，兵饷岁以四季支给，请改夏秋、冬春二次汇支。”下督抚议行。寻调署山西大同镇总兵。与前任总兵李如栢互劾，均夺职。乾隆元年，以副将发湖广，寻授衡州协副将。城绥苗、瑶为乱，大雄驻长安堡，焚贼寨，戮其渠，馀相率就抚。擢镇筸镇总兵。总督孙嘉淦劾大雄贪纵，夺职。湖南巡抚蒋溥言谳无贪纵迹，引见，复授云南昭通镇总兵。叙剿苗功，加都督佥事衔。
　　十三年，从征金川，至卡撒，统云南、贵州诸军进攻色底、光多诸寨。引兵出昔岭中峰之西，与署总兵哈攀龙、任举师会，克大小碉十、石城一，堕碉百三十。同攻克昔岭沟底石城水卡。经略大学士傅恆奏大雄历经战阵，令总理营垒，措置妥协，赐孔雀翎。金川头人莎罗奔等乞降，师还。授云南提督，加左都督衔。入觐，官其子继钧蓝翎侍卫，命送大雄上官。疏言：“西藏喀拉乌苏诸地与准噶尔连界，盗窃纷扰，是其故习。今藏北鄙即我边地，防边自可弭盗。请驻藏大臣仍设重兵，循大道置台站，以资防守。”上嘉其留心。
　　继钧至常德迎家，中途假回民金，大雄以闻。上以大雄知事不可揜乃始奏劾，左授哈密总兵。命署安西提督，赴巴里坤验马驼，疏报四千馀。会总督方观承核参将锺世杰等至巴里坤领马千九百馀，途中马多死，论罪。上以大雄疏不实，下部议；总督黄廷桂复劾大雄，命夺官，逮京师治罪。二十一年四月，行至西安，卒。三十二年，上以绿营世职不得世袭罔替，下兵部察诸将有功者，俟袭次毕，赐恩骑尉世袭罔替，大雄与焉。
　　马良柱，甘肃张掖人，其先本回部。康熙季年，从军征吐鲁蕃；雍正初，将军阿尔邦檄赴插汉麦里干讨贼：皆有功。复从安西镇总兵孙继宗攻罗卜藏丹津，降台吉三十三。战於哈马兒打布罕噶斯，擒其渠，授蓝翎侍卫，赐白金百，迁三等侍卫。外授四川提标游击，赐貂皮、数珠。命将兵屯西藏。旋以兵扰民，左降，听四川巡抚、提督调遣。
　　八年，瞻对土司为乱，提督黄廷桂檄良柱讨之。贼坚守石碉，督兵仰攻，枪殪所乘马，易马进，再殪，乃步行督战。碉上投石如雨，伤面，搏贼益奋，火其碉，并焚擦马、擦牙诸寨，歼贼无算。侧冷邦诸头人皆降。复授松潘镇左营游击。三迁夔州协副将。
</div>
    <div class="pagination">
<a href="清史稿_page182.html">上一页</a><span>...</span><a href="清史稿_page178.html">178</a><a href="清史稿_page179.html">179</a><a href="清史稿_page180.html">180</a><a href="清史稿_page181.html">181</a><a href="清史稿_page182.html">182</a><span class="current-page">183</span><a href="清史稿_page184.html">184</a><a href="清史稿_page185.html">185</a><a href="清史稿_page186.html">186</a><a href="清史稿_page187.html">187</a><a href="清史稿_page188.html">188</a><span>...</span><a href="清史稿_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
