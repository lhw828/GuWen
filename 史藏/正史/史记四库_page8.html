<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 8 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 8 页/共 76 页
  </h1>
  <div class="content">
   列传第六十
　　汲黯　　　　　　　　郑当时
　　史记卷一百二十一
　　列传第六十一儒林
　　申公　　　　　　　　辕固生
　　韩生　　　　　　　　伏胜
　　董仲舒　　　　　　　胡母生
　　史记卷一百二十二
　　列传第六十二酷吏
　　郅都　　　　　　　　成
　　周阳由　　　　　　　赵禹
　　张汤　　　　　　　　义纵
　　王温舒　　　　　　　杨仆
　　减宣　　　　　　　　杜周
　　史记卷一百二十三
　　列传第六十三
　　大宛
　　【乌孙　　　康居　　　奄蔡大月氐　　安息】
　　史记卷一百二十四
　　列传第六十四游侠
　　朱家　　　　　　　　剧孟
　　郭解
　　史记卷一百二十五
　　列传第六十五佞幸
　　邓通　　　　　　　　韩嫣
　　李延年
　　史记卷一百二十六
　　列传第六十六滑稽
　　淳于髠　　　　　　　优孟
　　优旃
　　附东方朔　　　　　　　东郭先生
　　王先生　　　　　　　西门豹
　　史记卷一百二十七
　　列传第六十七日者
　　司马季主
　　史记卷一百二十八
　　列传第六十八
　　龟防
　　史记卷一百二十九
　　列传第六十九货殖
　　范蠡　　　　　　　　子贡
　　白圭　　　　　　　　猗顿
　　卓氏　　　　　　　　程郑
　　宛孔氏　　　　　　　师史
　　任氏
　　史记卷一百三十
　　列传第七十
　　太史公自序
　　附司马贞补史记
　　三皇本纪
　　【臣】等谨案汉司马迁史记一百三十卷虽班固讥其尚黄老防侠货殖为悖于道郑樵以为上下数千年局蹐于七八书中博雅犹有所未足而纪表书之体百世莫能易焉第其词防古奥又年月地理间多疎舛晋徐广有音义三十卷宋裴骃作集觧合八十卷唐司马贞有索隐三十卷张守节有正义三十卷向来虽多合刻絶少校勘我
　　皇上以明南北监板渐就漫漶厘正付梓卷附考证一如十三经之例而史记为诸史冠冕校讐精审皆非以前官私诸刻所得比也乾隆三十九年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　史记目录
　　史记目录考证
　　史记目录○【臣照】按监本此行前有三行一曰史记补目録一曰唐文馆学士河内司马贞着一曰三皇本纪以补书而先正书以唐司马贞而先汉司马迁乖舛倒置总因三皇必在五帝前也夫删书断自唐虞孔子岂未见黄帝之书谓其荒逺难稽不欲传疑于后世也迁史始黄帝已失孔子之指贞复等而上之及于伏羲益又甚矣顾迁之所以始黄帝者盖以武帝好神仙神仙家言并托之黄帝封禅书载帝语我若得如黄帝视弃妻子如敝屣耳迁是以据古史着黄帝事实以言黄帝亦人耳非能乗云驾风长生不死如彼所言神仙者也故五帝中独着黄帝之葬桥山余并不书葬者言黄帝之死有可据也贞之补三皇并失迁之防矣今依古本刊去此三行附补书于正书之末庶不改龙门之旧云
　　本纪一十二表一十书八世家三十列传七十○监本作本纪卷一十二年表卷一十八书卷八世家卷三十列传卷七十【臣照】按十表中有世表有月表今曰年表卷一十其谬可知也卷一十二卷一十则是第十二卷第十卷也八书卷八更不可通盖坊肆书贾之所为而传谬至今者且司马迁报任安书云为十表本纪十二书八章世家三十列传七十云云更为确据今俱依古本改正








　　史记目录考证

&lt;史部,正史类,史记&gt;
　　钦定四库全书
　　史记卷一
　　汉　　太　　史　　令司马迁　撰
　　宋中郎外兵曹　参　军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　五帝本纪第一
　　【集解裴骃曰凡是徐氏义称徐姓名以别之余者悉是骃注解并集众家义索隠纪者记也本其事而记之故曰本纪又纪理也丝缕有纪而帝王书称纪者言为后代纲纪也正义郑注中勅省图云徳合五帝坐星者称帝又坤灵图云徳配天地在正不在私曰帝按太史公依世本大戴礼以黄帝颛顼帝喾唐尧虞舜为五帝谯周应劭宋均皆同而孔安国尚书序皇甫谧帝王世纪孙氏注世本并以伏牺神农黄帝为三皇少昊颛顼髙辛唐虞为五帝裴松之史目云天子称本纪诸侯曰世家本者系其本系故曰本纪者理也统理众亊系之年月名之曰纪第者次序之目一者举数之由故曰五帝本纪第一礼云动则左史书之言则右史书之左阳故记动右隂故记言言为尚书事为春秋按春秋时置左右史故云史记】
　　黄帝者【集解徐广曰号有熊索隠按有土徳之瑞土色黄故称黄帝犹神农火徳王而称炎帝然也此以黄帝为五帝之首盖依大戴礼五帝徳又谯周宋均亦以为然而孔安国皇甫谧帝王代纪及孙氏注系本并以伏牺神农黄帝为三皇少昊髙阳髙辛唐虞为五帝注号有熊者以其本是有熊国君之子故也都轩辕之丘因以为名又以为号又据左传亦号帝鸿氏也正义舆地志云鹿本名彭城黄帝初都迁有熊也按黄帝有熊国君乃少典国君之次子号曰有熊氏又曰缙云氏又曰帝鸿氏亦曰帝轩氏母曰附宝之祁野见大电绕北斗枢星感而懐孕二十四月而生黄帝于寿丘夀丘在鲁东门之北今在兖州曲阜县东北六里生日角龙顔有景云之瑞以土徳王故曰黄帝封泰山禅亭亭亭亭在牟隂】少典之子【集解谯周曰有熊国君少典之子也皇甫谧曰有熊今河南新郑是也索隠少典者诸侯国号非人名也又按国语云少典娶有蟜氏女而生炎帝然则炎帝亦少典之子炎黄二帝虽则承帝王代纪中间凡隔八帝五百余年若以少典是其父名岂黄帝经五百余年而始代炎帝后为天子乎何其年之长也又按秦本纪云颛顼氏之裔孙曰女脩吞鸟之卵而生大业大业娶少典氏而生栢翳明少典是国号非人名也黄帝者少典氏后代之子孙贾逵亦以左传髙阳氏有才子八人亦谓其后代子孙而称为子是也谯周字允南蜀人魏散骑常侍征不拜此注所引者是其人所着古史考之说也皇甫谧字士安晋人号晏先生今所引者是其所作帝王世纪也】姓公孙名曰轩辕【索隠按皇甫谧云黄帝生于寿丘长于姬水因以为姓居轩辕之丘因以为名又以为号是本姓公孙长居姬水因改姓姬】生而神灵弱而能言【索隠弱谓幼弱时也盖未合能言之时而黄帝即言所以为神异也潘岳有哀弱子篇其子未七旬曰弱正义言神异也易曰隂阳不测之谓神书曰人惟万物之灵故谓之神灵也】幼而徇齐【集解徐广曰墨子曰年逾十五则聪明心虑无不徇通矣骃案徇疾齐速也言圣徳幼而疾速也索隠斯文未明今案徇齐皆徳也书曰聪明齐圣左传曰子虽齐圣齐谓圣徳齐肃又按孔子家语及大戴礼并作叡齐一本作慧齐叡慧皆智也太史公采大戴礼而为此纪今彼文无作徇者史记旧本亦有作濬齐盖古字假借徇为濬濬深也义亦并通尔雅齐速俱训为疾尚书大曰多闻而齐给郑注云齐疾也今裴氏注云徇亦训疾未见所出或当读徇为迅迅于尔雅与齐俱训疾则迅濬虽异字而音同也又尔雅曰宣徇遍也濬通也是遍之与通义亦相近言黄帝幼而才智周徧且辩给也故墨子亦云年逾五十则聪明心虑不徇通矣俗本作十五非是按谓年老逾五十不聪明何得云十五】长而敦敏成而聪明【正义成谓年二十冠成人也聪明闻见明辩也此以上至轩辕皆大戴礼文】轩辕之时神农氏世衰【集解皇甫谧曰易称庖牺氏没神农氏作是为炎帝班固曰教民耕农故号曰神农索隠世衰谓神农氏后代子孙道徳衰薄非指炎帝之身即班固所谓参虚皇甫谧所云帝榆罔是也正义帝王世纪云神农氏姜姓也母曰任姒有蟜氏女登为少典妃逰华阳有神龙首感生炎帝人身牛首长于姜水有圣徳以火徳王故号炎帝初都陈又徙鲁又曰魁隗氏又曰连山氏又曰列山氏括地志云厉山在随州随县北百里山东有石穴曰神农生于厉乡所谓列山氏也春秋时为厉国】诸侯相侵伐暴虐百姓而神农氏弗能征于是轩辕乃习用干戈防征不享【索隠谓用干戈以征诸侯之不朝享者一本或作亭亭训直以征诸侯之不直者】诸侯咸来宾从而蚩尤最为暴莫能伐【集解应劭曰蚩尤古天子瓒曰孔子三朝记曰蚩尤庶人之贪者索隠按此纪云诸侯相侵伐蚩尤最为暴则蚩尤非为天子也又管子曰蚩尤受卢山之金而作五兵明非庶人盖诸侯号也刘向别录云孔子见鲁哀公问政比三朝退而为此记故曰三朝凡七篇并入大戴礼今此文见用兵篇也正义龙鱼河图云黄帝摄政有蚩尤兄弟八十一人并兽身人语铜头铁额食沙造五兵仗刀防大弩威振天下诛杀无道万民钦命黄帝行天子事黄帝以仁义不能禁止蚩尤乃仰天而叹天遣女下授黄帝兵符伏蚩尤后天下复扰乱黄帝遂画蚩尤形像以威天下咸谓蚩尤不死八方皆为殄灭山海经云黄帝令应龙攻蚩尤蚩尤请风伯雨师以从大风雨黄帝乃下天女曰魃以止雨雨止遂杀蚩尤孔安国曰九黎君号蚩尤是也】炎帝欲侵陵诸侯诸侯咸归轩辕轩辕乃脩徳振兵【正义振整也】治五气【集解王肃曰五行之气索隠谓春甲乙木气夏丙丁火气之属是五气也】蓻五种【集解蓻树也诗云蓻之荏菽周礼曰谷宜五种郑曰五种黍稷菽麦稻也索隠蓻音艺艺种也树也五种即五谷也音朱用反此注所引见诗大雅生民之篇尔雅云荏菽戎菽也郭璞曰今之胡豆郑氏曰豆之大者是也正义蓻音鱼曵反种音肿】抚万民度四方【集解王肃曰度四方而安抚之正义度音徒洛反】教熊罴貔貅防虎【索隠书云如虎如貔尔雅云貔白狐礼曰前有摰兽则载貔貅是也尔雅又曰防獌似狸此六者猛兽可以教战周礼有服不氏掌教扰猛兽即古服牛乗马亦其类也正义熊音防罴音碑貔音毗貅音休防音丑于反罴如熊黄白色郭璞云貔执夷虎属也按言教士卒习战以猛兽之名名之用威敌也】以与炎帝战于阪泉之野【集解服防曰阪泉地名皇甫谧曰在上谷正义阪音白板反括地志云阪泉今名黄帝泉在妫州懐戎县东五十六里出五里至涿鹿东北与涿水合又有涿鹿故城在妫州东南五十里本黄帝所都也晋太康地里志云涿鹿城东一里有阪泉上有黄帝祠按阪泉之野则平野之地也】三战然后得其志【正义谓黄帝克炎帝之后】蚩尤作乱不用帝命【正义言蚩尤不用黄帝之命也】于是黄帝乃徴师诸侯与蚩尤战于涿鹿之野【集解服防曰涿鹿山名在涿郡张晏曰涿鹿在上谷索隠或作浊鹿古今字异耳按地理志上谷有涿鹿县然则服防云在涿郡者误也】遂禽杀蚩尤【集解皇览曰蚩尤冡在东平郡夀张县阚乡城中髙七丈民常十月祀之有赤气出如匹绛帛民名为蚩尤旗肩髀冢在山阳郡钜野县重聚大小与阚冢等传言黄帝与蚩尤战于涿鹿之野黄帝杀之身体异处故别之索隠按皇甫谧云黄帝使应龙杀蚩尤于凶黎之谷或曰黄帝斩蚩尤于中冀因名其地曰絶辔之野皇览书名也记先代冢墓之处宜皇王之省览故曰皇览是魏人王象缪袭等所撰】而诸侯咸尊轩辕为天子代神农氏是为黄帝天下有不顺者黄帝从而征之平者去之【正义平服者即去之】披山通道【集解徐广曰披他本亦作陂字盖当为诐诐者旁其边之谓也披语诚合今世然古今不必同也索隠披音如字谓披山林草木而行以通道也徐广音诐恐稍迂也】未尝寜居东至于海登丸山【集解徐广曰丸一作凡骃案地理志曰丸山在琅邪朱虚县索隠凡音扶严反正义丸音桓括地志云丸山即丹山在青州临胊县界朱虚故县西北二十里丹水出焉丸音纨守节按地志唯有凡山盖凡山丸山是一山耳诸处字误咸丸或凡也汉书郊祀志云禅丸山顔师古云在朱虚亦与括地志相合明丸山是也】及岱宗【正义泰山东岳也在兖州博城县西北三十里也】西至于空桐【集解应劭曰山名韦昭曰在陇右】登鸡头【索隠山名也后汉王孟塞鸡头道在陇西一曰崆峒山之别名正义括地志云空桐山在肃州福禄县东南六十里抱朴子内篇云黄帝西见中黄子受九品之方过空桐从广成子受自然之经即此山括地志又云笄头山一名崆峒山在原州平阳县西百里禹贡泾水所出舆地志云或即鸡头山也郦元云盖大陇山异名也庄子云广成子学道崆峒山黄帝问道于广成子葢在此按二处崆峒皆云黄帝登之未详孰是】南至于江登熊湘【集解骃案封禅书曰南伐至于召陵登熊山地理志曰湘山在长沙益阳县正义括地志云熊耳山在商州上洛县西十里齐桓公登之以望江汉也湘山一名艑山在岳州巴陵县南十八里也】北逐荤粥【集解匈奴曰唐虞以上有山戎猃狁荤粥居于北蛮索隠匈奴别名也唐虞已上曰山戎亦曰熏粥夏曰淳维殷曰鬼方周曰玁狁汉曰匈奴正义荤音薫粥音育】合符釡山【索隠合诸侯符契圭瑞而朝之于釡山犹禹防诸侯于涂山然也又按郭子横洞防记称东方朔云东海大明之墟有釡山山出瑞云应王者之符命如尧时有赤云之祥之类葢黄帝黄云之瑞故曰合符应于釡山也正义括地志云釡山在妫州懐戎县北三里山上有舜庙】而邑于涿鹿之阿【正义广平曰阿涿鹿山名已见上涿鹿故城在山下即黄帝所都之邑于山下平地】迁徙往来无常处以师兵为营衞【正义环绕军兵为营以自衞若辕门即其遗象】官名皆以云命为云师【集解应劭曰黄帝受命有云瑞故以云纪事也春官为青云夏官为缙云秋官为白云冬官为黒云中官为黄云张晏曰黄帝有景云之应因以名师与官】置左右大监监于万国【正义监上监去声下监平声若周邵分陜也】万国和而鬼神山川封禅与为多焉【集解徐广曰多一作朋索隠与音羊汝反与犹许也言万国和同而鬼神山川封禅祭祀之事自古以来帝王之中推许黄帝以为多多犹大也】获宝鼎迎日推策【集解晋灼曰策数也迎数之也瓒曰日月朔朢未来而推之故曰迎日索隠封禅书曰黄帝得宝鼎神策下云于是推策迎日则神策者神蓍也黄帝得蓍以推算歴数于是逆知节气日辰之将来故曰推策迎日也正义防音策迎逆也黄帝受神策命大挠造甲子容成造歴是也】举风后力牧常先大鸿以治民【集解郑曰风后黄帝三公也班固曰力牧黄帝相也大鸿见封禅书正义举任用四人皆帝臣也帝王世纪云黄帝梦大风吹天下之尘垢皆去又梦人执千钧之弩驱羊万羣帝寤而叹曰风为号令执政者也垢去土后在也天下岂有姓风名后者哉夫千钧之弩异力者也驱羊数万羣能牧民为善者也天下岂有姓力名牧者也于是依二占而求之得风后于海隅登以为相得力牧于大泽进以为将黄帝因着占梦经十一卷艺文志云风后兵法十三篇图三卷孤虚二十卷力牧兵法十五篇郑云风后黄帝之三公也按黄帝仰天地置列侯众官以风后配上台天老配中台五圣配下台谓之三公也封禅书云鬼臾区号大鸿黄帝大臣也死雍故鸿冢是艺文志云鬼容区兵法三篇也】顺天地之纪【正义言黄帝顺天地隂阳四时之纪也】幽明之占【正义幽隂明阳也占数也言隂阳五行黄帝占数而知之此文见大戴礼】死生之说【集解徐广曰一云幽明之数合死生之说正义谓仪制也民之死生此谓作仪制礼则之说】存亡之难【索隠存亡犹安危也易曰危者安其位亡者保其存是也难犹说也凡事是非未尽假以往来之词则曰难又上文有死生之说故此云存亡之难所以韩非著书有说林说难也正义难音乃惮反存亡犹生死也黄帝之前未有衣裳屋宇及黄帝造屋宇制衣服营殡万民故免存亡之难】时播百谷草木【集解王肃曰时是也索隠为一句正义言顺四时之所宜而布种百谷草木也】淳化鸟兽虫蛾【索隠为一句蛾音牛绮反一作豸豸言淳化广被及之正义蛾音鱼起反又音豸豸音直氏反蚁蚍蜉也尔雅曰有足曰虫无足曰豸】旁罗日月星辰水波【集解徐广曰一作沃】土石金玉【索隠旁非一方罗广布也今按大戴礼作歴离离即罗也言帝徳旁罗日月星辰水波及至土石金玉谓日月光海水不波山不藏珍皆是帝徳广被也正义旁罗犹徧布也日月隂阳时节也星二十八宿也辰日月所防也水波澜漪也言天不异灾土无别害水少波浪山出珍宝】劳勤心力耳目节用水火材物【正义节时节也水陂障决泄也火山野禁放也材木也物事也言黄帝教民江湖陂泽山林原隰皆收采禁捕以时用之有节令得其利也】有土徳之瑞故号黄帝【索隠炎帝火黄帝土代之即黄龙地螾见是也螾土精大五六围长十余丈螾音引正义螾音以刃反】黄帝二十五子其得姓者十四人【索隠旧解破四为三言得姓十三人耳今按国语胥臣云黄帝之子二十五宗其得姓者十四人为十二姓姬酉祁已滕葴任荀僖姞嬛依是也唯青阳与夷鼓同已姓又云青阳与苍林为姬姓是则十四人为十二姓其文甚明唯姬姓再称青阳与苍林葢国语文误所以致令前儒共疑其姬姓青阳当为嚣是帝喾祖本与黄帝同姬姓其国语上文青阳即是少昊金天氏为已姓者耳既理在不疑无烦破四为三正义僖音力其反姞音其吉反嬛音在宣反】黄帝居轩辕之丘【集解皇甫谧曰受国于有熊居轩辕之丘故因以为名又以为号山海经曰在穷山之际西射之南张晏曰作轩冕之服故谓之轩辕】而娶于西陵之女【正义西陵国名也】是为嫘祖【集解徐广曰祖一作爼嫘力追反索隠一曰雷祖音力堆反正义一作傫】嫘祖为黄帝正妃【索隠按皇帝立四妃象后妃四星皇甫谧云元妃西陵氏女曰嫘祖生昌意次妃方雷氏女曰女节生青阳次妃彤鱼氏女生夷鼓一名苍林次妃嫫母班在三人之下按国语夷鼓苍林是二人又按汉书古今人表彤鱼氏生夷鼓嫫母生苍林不得如谧所说】生二子其后皆有天下其一曰嚣是为青阳【集解骃案太史公乃据大戴礼以嫘祖生昌意及嚣嚣即青阳也皇甫谧以青阳为少昊乃方雷氏所生是其所见异也索隠嚣帝喾之祖按皇甫谧及宋皆云嚣青阳即少昊也今此纪下云嚣不得在帝位则太史公意青阳非少昊明矣而此又云嚣是为青阳当是误也谓二人皆黄帝子并列其名所以前史因误以嚣青阳为一人耳宋又云嚣青阳是为少昊继黄帝立者而史不叙葢少昊金徳王非五运之次故叙五帝不数之也】青阳降居江水其二曰昌意降居若水【索隠降下也言帝子为诸侯降居江水江水若水皆在蜀即所封国也水经曰水出旄牛徼外东南至故闗为若水南过邛都又东北至朱提县为泸江水是蜀有此二水也正义括地志云安阳故城在豫州新息县西南八十里应劭云古江国也地理志亦云安阳古江国也】昌意娶蜀山氏女曰昌仆生髙阳髙阳有圣徳焉【正义华阳国志及十三州志云蜀之先肇于人皇之际黄帝为子昌意娶蜀山氏后子孙因封焉帝颛顼髙阳氏黄帝之孙昌意之子母曰昌仆亦谓之女枢河图云瑶光如蜺贯月正白感女枢于幽房之宫生颛顼首戴干戈有徳文也】黄帝崩【集解皇甫谧曰在位百年而崩年百一十一嵗索隠按大戴礼宰我问孔子曰荣伊言黄帝三百年请问黄帝何人也抑非人也何以至三百年乎对曰生而人得其利百年死而人畏其神百年亡而人用其教百年则士安之说略可凭矣正义列仙云轩辕自择亡日与羣臣辞还桥山山崩棺空惟有劒舄在棺焉】桥山【集解骃案皇览曰黄帝冢在上郡桥山索隠地理志桥山在上郡阳周县山有黄帝冢也正义括地志云黄帝陵在寜州罗川县东八十里子午山地理志云上郡阳周县桥山南有黄帝冢按阳周隋改为罗川尔雅云山锐而髙曰桥也】其孙昌意之子髙阳立是为帝颛顼也
　　帝颛顼髙阳者【集解皇甫谧曰都帝丘今东郡濮阳是也索隠宋忠云颛顼名髙阳有天下号也张晏曰髙阳者所兴地名也】黄帝之孙而昌意之子也静渊以有谋疏通而知事养材以任地【索隠言能养材物以任地大戴礼作养财】载时以象天【索隠载行也言行四时以象天大戴礼作履时以象天履亦践而行也】依鬼神以剬义【索隠鬼神聪明正直当尽心敬事因制尊卑之义故礼曰降于祖庙之谓仁义是也正义鬼之灵者曰神也鬼神谓山川之神也能兴云致雨润养万物也故已依凭之剬义也剬古制字】治气以教化【索隠谓理四时五行之气以教化万人也】絜诚以祭祀北至于幽陵【正义幽州也】南至于交阯【正义阯音止交州也】西至于流沙【集解地理志曰流沙在张掖居延县正义济渡也括地志云居延海南甘州张掖县东北千六十四里是】东至于蟠木【集解骃案海外经曰东海中有山焉名曰度索上有大桃树屈蟠三千里东北有门名曰鬼门万鬼所聚也天帝使神人守之一名郁垒主阅领万鬼若害人之鬼以苇索防之射以桃弧投虎食也】动静之物【正义动物谓鸟兽之类静物谓草木之类】小大之神【正义大谓五岳四渎小谓邱陵坟衍】日月所照莫不砥属【集解王肃曰砥平也四逺皆平而来服属索隠依王肃音止属据大戴礼作砥砺也】帝颛顼生子曰穷蝉【索隠系本作穷系宋云一云穷系諡也正义帝舜之髙祖也】颛顼崩【集解皇甫谧曰在位七十八年年九十八皇览曰颛顼冢在东郡濮阳顿丘城门外广阳里中顿丘者城门名顿丘道索隠皇甫谧云据左氏嵗在鹑火而崩东郡又山海经曰颛顼鲋鱼山之阳九殡其隂也】而嚣之孙髙辛立是为帝喾
　　帝喾髙辛者【集解张晏曰少昊之前天下之号象其徳颛顼以来天下之号因其名髙阳髙辛皆所兴之地名颛顼与喾皆以字为号上古质故也索隠宋曰髙辛地名因以为号喾名也皇甫谧云帝喾名夋也正义帝王纪云俈母无闻焉】黄帝之曾孙也髙辛父曰蟜极【正义蟜音居兆反本作桥音同又巨遥反帝尧之祖也】蟜极父曰嚣嚣父曰黄帝自嚣与蟜极皆不得在位至髙辛即帝位【集解皇甫谧曰都亳今河南偃师是】髙辛于颛顼为族子髙辛生而神灵自言其名【正义帝王纪云帝俈髙辛姬姓也其母生见其神异自言其名曰夋龆龀有徳年十五而佐颛顼三十登位都亳以人事纪官也】普施利物不于其身聪以知逺眀以察防顺天之义知民之急仁而威恵而信脩身而天下服取地之财而节用之抚敎万民而利诲之歴日月而迎送之【正义言作歴望晦朔日月未至而迎之过而送之上迎日推策是也】眀鬼神而敬事之【正义天神曰神人神曰鬼又云圣人之精气谓之神贤人之精气谓之鬼言明识鬼神而敬事也】其色郁郁其徳嶷嶷【索隠郁郁犹穆穆也嶷嶷徳髙也今按大戴礼郁作神嶷作俟】其动也时其服也士【索隠举动应天时衣服服士服言其公且亷也】帝喾溉执中而徧天下【集解徐广曰古既字作水旁徧字一作尹索隠即尚书允执厥中是也正义溉音既言帝喾治民若水之溉灌平等而执中正遍于天下也】日月所照风所至莫不从服【正义以上大戴礼文也】帝喾娶陈锋氏女【正义锋音峯又作丰帝王纪云帝喾有四妃卜其子皆有天下元妃有邰氏女曰姜嫄生后稷次妃有娀氏女曰简狄生卨次妃陈丰氏女曰庆都生放勋次妃娵訾氏女曰常仪生帝挚也】生放勋【正义放音方往反勲亦作勋音许云反言尧能放上代之功故曰放勋谥尧姓伊祁氏帝纪云帝尧陶唐氏祁姓也母庆都十四月生尧】娶娵訾氏女生挚【索隠案皇甫谧云女名常仪也正义娵足湏反訾紫移反】帝喾崩【集解皇甫谧曰在位七十年年百五嵗皇览曰帝喾冢在东郡濮阳顿丘城南台隂野中】而挚代立帝挚立不善崩【索隠古本作不着音张虑反俗本作不善不善谓防弱不着犹不着明衞宏云挚立九年而唐侯徳盛因禅位焉正义帝王纪云帝挚之母于四人中班最在下而挚于兄弟最长得登帝位封异母弟放勋为唐侯挚在位九年政防弱而唐侯徳盛诸侯归之挚服其义乃率羣臣造唐而致禅唐侯自知有天命乃受帝禅乃封挚于髙辛今定州唐县也】而弟放勲立是为帝尧
　　帝尧者【集解骃案谥法曰翼善圣曰尧索隠尧谥也放勲名帝喾之子姓伊祁氏案皇甫谧云尧初生时其母在三阿之南寄于伊长孺之家故从母所居为姓也正义徐广云号陶唐帝王纪云尧都平阳于诗为唐国徐才宗国都城记云唐国帝尧之裔子所封其北帝夏禹都汉曰太原郡在古冀州太行恒山之西其南有晋水括地志云今晋州所理平阳故城是也平阳河水一名晋水也】放勲【集解徐广曰号陶唐皇甫谥曰尧以甲申嵗生甲辰即帝位甲午征舜甲寅舜代行天子事辛巳崩年百十八在位九十八年】其仁如天【索隠如天之涵养也】其知如神【索隠如神之防妙也】就之如日【索隠如日之照临人咸依就之若葵藿倾心以向日也】望之如云【索隠如云之覆渥言徳化广大而浸润生人人咸仰望之故曰如百谷之仰膏也】富而不骄贵而不舒【索隠舒犹慢也大戴礼作不豫】黄收纯衣【集解徐广曰纯一作绞骃案太古冠冕图云夏名冕曰收礼记曰野夫黄冠郑曰纯衣士之祭服索隠收冕名其色黄故曰黄收象古质素也纯读曰缁】彤车乗白马能明驯徳【集解徐广曰驯古训字索隠史记驯字徐广皆读曰训训顺也言圣徳能顺人也案尚书作俊徳孔安国云能明用俊徳之士与此文意别也】以亲九族九族既睦便章百姓【集解徐广曰下云便程东作然则训平为便也骃案尚书并作平字孔安国曰百姓百官郑曰百姓羣臣之父子兄弟索隠古文尚书作平此文葢读平为浦耕反平既训便因作便章其今文作辩章古平字亦作便音婢縁反便则训辩遂为辩章邹诞生本亦同也】百姓昭明合和万国乃命羲和【集解孔安国曰重黎之后羲氏和氏世掌天地之官正义吕刑传云重即羲黎即和虽别为氏族而出自重黎也按圣人不独治必湏贤辅乃命相天地之官若周礼天官卿地官卿也】敬顺昊天【正义敬犹恭勤也元气昊然广大故云昊天释天云春为苍天夏为昊天秋为旻天冬为上天而独言昊天者以尧能敬天大故以昊天言之】数法日月星辰【正义厯数之法日之甲乙月之大小昏明逓中之星日月所防之辰定其天数以为一嵗之厯】敬授民时【索隠尚书作厯象日月则此言数法是训厯象二字谓命羲和以厯数之法观察日月星辰之早晚以敬授人时也正义尚书考灵耀云主春者张昏中可以种稷主夏者火昏中可以种黍菽主秋者虚昏中可以种麦主冬者昴昏中可以收敛也天子视四星之中知民缓急故云敬授民时也】分命羲仲居郁夷曰旸谷【集解骃案尚书作嵎夷孔安国曰东表之地称嵎夷日出于旸谷羲仲治东方之官索隠史记旧本作汤谷今并依尚书字案淮南子曰日出汤谷浴于咸池则汤谷亦有他证明矣又下曰昧谷徐广云一作桞桞亦日入处地名太史公博采经记而为此史广记异闻不必皆依尚书葢郁夷亦地之别名也正义郁音隅阳或作旸禹贡青州云嵎夷既略按嵎夷青州也尧命羲仲理东方青州嵎夷之地日所出处名曰阳明之谷羲仲主东方之官若周礼春官卿】敬道日出便程东作【集解孔安国曰敬道出日平均次序东作之事以务农也索隠刘伯庄皆依古史作平秩音然尚书大传曰辩秩东作则是训秩为程言便课其作程者也正义道音便程并如字后同训也三春主东故言日出耕作在春故言东作命羲仲恭勤道训万民东作之事使有程期】日中星鸟以殷中春【集解孔安国曰日中谓春分之日也鸟南方朱鸟七宿也殷正也春分之昏鸟星毕见以正仲春之气节转以推孟季则可知也正义下中音仲夏秋冬并同】其民析鸟兽字防【集解孔安国曰春事既起丁壮就功言其民老壮分析也乳化曰字尚书防作尾字说文云尾交接也】申命羲叔居南交【集解孔安国曰夏与春交此治南方之官也索隠孔注未是然则冬与秋交何故下无其文且东嵎夷西昧谷北幽都三方皆言地而夏独不言地乃云与春交斯不例之甚也然南方地有名交趾者或古文略举一字名地南交则是交趾不疑也正义羲叔主南方之官若周礼夏官卿也】便程南为敬致【集解孔安国曰为化也平序分南方化育之事敬行其教以致其功也索隠为依字读春言东作夏言南为皆是耕作营为劝农之事孔安国强读为讹字虽则训化解释亦甚纡回也正义譌音于伪反命羲叔宜恭勤民事致其种殖使有程期也】日永星火以正中夏【集解孔安国曰永长也谓夏至之日火苍龙之中星举中则七星见可知也以正中夏之节马融王肃谓日长昼漏六十刻郑曰五十五刻】其民因鸟兽希革【集解孔安国曰因谓老弱因就在田之丁壮以助农也夏时鸟兽毛羽希少改易也革改也】申命和仲居西土【集解徐广曰一无土字以为西者今天水之西县也骃案郑曰西者陇西之西今人谓之兑山】曰昧谷【集解徐广曰一作桞谷骃案孔安国曰日入于谷而天下防故曰昧谷此居治西方之官掌秋天之政也正义和仲主西方之官若周礼秋官卿也】敬道日入便程西成【集解孔安国曰秋西方万物成也】夜中星虚以正中秋【集解孔安国曰春言日秋言夜互相备也虚武之中星亦言七星皆以秋分日见以正三秋也索隠虚旧依字读而邹诞生音墟案虚星主坟墓邹氏颇得其理】其民夷易鸟兽毛毨【集解孔安国曰夷平也老壮者在田与夏平也毨理也毛更生曰毨理】申命和叔居北方曰幽都【集解孔安国曰北称幽都谓所聚也索隠案山海经曰北海之内有山名幽都葢是也正义按北方幽州隂聚之地命和叔居理之北方之官若周礼冬官卿】便在伏物【索隠使和叔察北方藏伏之物谓人畜积聚等冬皆藏伏尸子亦曰北方者伏方也尚书作平在朔易今案大云便在伏物太史公据之而书】日短星昴以正中冬【集解孔安国曰日短冬至之日也昴白虎之中星亦以七星并见以正冬节也马融王肃谓日短昼漏四十刻郑曰四十五刻】其民燠鸟兽氄毛【集解徐广曰氄音茸骃案孔安国曰民入室处鸟兽皆生氄毳细毛以自温也】嵗三百六十六日以闰月正四时【索隠夫周天三百六十五度四分度之一是天度数也而日行迟一嵗一周天月行疾一月一周天日一日行一度月一日行十三度十九分度之七至二十九日半彊月行天一匝又逐及日而与防一年十二防是为十二月每月二十九日过半年分出小月六是每嵗余六日又大嵗三百六十六日小嵗三百六十五日举全数云六十六日其实一嵗唯余十一日弱未满三嵗已成一月则置闰若三年不置闰则正月为二月九年差三月则以春为夏十七年差六月则四时皆反以此四时不正嵗不成矣故曰归余于终事则不悖是也】信饬百官【集解徐广曰古勅字】众功皆兴尧曰谁可顺此事【正义言将登用之嗣位也】放齐曰嗣子丹朱开明【集解孔安国曰放齐臣名正义放音方往反郑云帝尧嗣之子名曰丹朱开明也按开解而逹也帝王纪云尧娶散宜氏女曰女皇生丹朱汲冢纪年云后稷放帝子丹朱范汪荆州记云丹水县在丹川尧子朱之所封也括地志云丹水故城在邓州内乡县西南百三十里丹水故为县】尧曰吁顽凶不用【集解孔安国曰吁疑怪之辞正义左传云口不道忠信之言为嚚心不则徳义之经为顽凶讼也言丹朱心既顽嚚又好争讼不可用之】尧又曰谁可者讙兠曰共工旁聚布功可用【集解孔安国曰讙兠臣名郑曰共工水官名正义兠音升侯反】尧曰共工善言其用僻似恭漫天不可【正义漫音莫干反共王善为言语用意邪僻也似于恭敬罪恶漫天不可用也】尧又曰嗟四岳【集解郑曰四岳四时官主方岳之事正义嗟叹鸿水问四岳谁能理也孔安国云四岳即上羲和四子也分掌四岳之诸侯故称焉】汤汤洪水滔天浩浩懐山襄陵【集解孔安国曰懐包襄上也正义汤音商今读如字荡荡广平之貌言水奔突有所涤除地上之物为水漂流荡荡然按懐藏包襄之义故懐为包释言以襄为驾驾乗牛马皆在上也言水襄上乗陵浩浩盛大势若漫天】下民其忧有能使治者皆曰鲧可【集解马融曰鲧臣名禹父】尧曰鲧负命毁族不可【正义负音佩依字通负违也族类也鲧性狠戾违负教命毁败善类不可用也诗云贪人败类也】岳曰异哉试不可用而已【正义异音异孔安国云异已也退也言余人尽已唯鲧可试无成乃退】尧于是听岳用鲧九载功用不成【正义尔雅释天云载嵗也夏曰祀周曰年唐虞曰载李廵云各自纪事不相袭也孙炎云取星行一次也祀取四时祭祀一讫也年取年谷一熟也载取万物始更终也载者年之别名故以载为年也按功用不成水害不息故放退也至明年得舜乃殛之羽山而用其子禹也】尧曰嗟四岳朕在位七十载汝能庸命践朕位【集解郑曰言汝诸侯之中有能顺事用天命者入处我位统治天子之事者乎正义孔安国云尧年十六以唐侯升为天子在位七十载时八十六老将求代也】岳应曰鄙徳忝帝位【正义四岳皆云鄙里无徳若便行天子事是辱帝位言已等不堪也】尧曰悉举贵戚及疏逺隠匿者众皆言于尧曰有矜在民间曰虞舜【集解孔安国曰无妻曰矜正义矜古顽反】尧曰然朕闻之其何如岳曰盲者子父顽母嚚弟傲能和以孝烝烝治不至奸【集解孔安国曰不至于奸恶正义烝之升反进也言父顽母嚚弟傲舜皆和以孝进之于善不至于奸恶也】尧曰吾其试哉【正义欲以二女试舜观其理家之道也】于是尧妻之二女【正义妻音七计反二女娥皇女英也娥皇无子女英生商均舜升天子娥皇为后女英为妃】观其徳于二女【正义视其为徳行于二女以理家而观国也】舜饬下二女于妫汭【集解孔安国曰舜所居妫水之汭索隠列女传云二女长曰娥皇次曰女英系本作女莹大戴礼作女匽皇甫谧云妫水在河东虞乡县厯山西汭水涯也犹洛汭渭汭然也正义饬音勅下音胡亚反汭音芮舜能整齐二女以义理下二女之心于妫汭使行妇道于虞氏也括地志云妫源汭水出蒲州河东南山许慎云水涯曰汭按地记云河东郡青山东山中有二泉下南流者妫水北流者汭水二水异原合流出谷西注河妫水北曰汭也又云河东县二里故蒲坂城舜所都也城中有舜庙城外有舜宅及二妃坛】如妇礼尧善之乃使舜慎和五典【集解郑曰五典五教也葢试以司徒之职】五典能从乃徧入百官百官时序宾于四门四门穆穆诸侯逺方賔客皆敬【集解马融曰四门四方之门诸侯羣臣朝者舜宾迎之皆有羙徳也】尧使舜入山林川泽暴风雷雨舜行不迷【索隠尚书云纳于大麓谷梁传云林属于山曰麓是山足曰麓故此以为入山林不迷孔氏以麓训録言令舜大录万机之政与此不同】尧以为圣召舜曰女谋事至而言可绩三年矣【集解郑曰三年者宾四门之后三年也】女登帝位舜让于徳不怿【集解徐广曰音亦今文尚书作不怡怡怿也索隠古文作不嗣今文作不怡怡即怿也谓辞让于徳不堪所以心意不恱怿也】正月上日【集解马融曰上日朔日也正义郑云帝王易代莫不改正建朔舜正建子此时未改故依尧正月上日也】舜受终于文祖文祖者尧大祖也【集解郑曰文祖者五府之大名犹周之明堂索隠尚书帝命騐曰五府五帝之庙苍曰灵府赤曰文祖黄曰神斗白曰显纪黒曰矩正义舜受尧终帝之事于文祖也尚书帝命騐云帝者承天立府以尊天重象也五府者唐虞谓之五府夏谓之世室殷谓之重屋周谓之明堂皆祀五帝之所也文祖者赤帝熛怒之府名曰文祖火精光明文章之祖故谓之文祖周曰明堂神斗者黄帝舍枢纽之府名曰神斗斗主也土精澄静四行之主故谓之神斗周曰太室显纪者白帝招拒之府名显纪纪法也金精断割万物故谓之显纪周曰总章矩者黒帝汁光纪之府名曰矩矩法也水精昧能权轻重故谓之矩周曰堂灵府者苍帝灵威仰之府名曰灵府周曰青阳】于是帝尧老命舜摄行天子之政以观天命舜乃在璿玑玉衡以齐七政【集解郑曰璿玑玉衡浑天仪也七政日月五星也正义说文云璿羙玉也按舜虽受尧命犹不自安更以璿玑玉衡以正天文玑为运转衡为横箫运玑使动于下以衡望之是王者正天文器也观其齐与不齐今七政齐则已受禅为是蔡邕云玉衡长八尺孔径一寸下端望之以视星宿葢县玑以象天而以衡望之转玑窥衡以知星宿玑径八尺圆周二尺五寸而强也郑云运转者为玑持正者为衡尚书大云政者齐中也谓春秋冬夏天文地理人道所以为政也道正而万事顺成故天道政之大也】遂类于上帝【集解郑曰礼祭上帝于圆丘正义五经异义云非时祭天谓之类言以事类告也时舜告摄非常祭也王制云天子将出类于上帝郑云昊天上帝谓天皇大帝北辰之星】禋于六宗【集解郑曰六宗星辰司中司命风师雨师也骃案六宗义众矣愚谓郑说为长正义周语云精意以享曰禋也孙炎云禋洁敬之祭也按星五星纬也辰日月所防十二次也司中司命文昌第五第四星也风师箕星也雨师毕星也孔安国云四时寒暑也日月星也水旱也礼祭法云埋少牢于大昭祭时也穰祈于坎坛祭寒暑也王宫祭日也夜明祭月也幽禜祭星也雩禜祭水旱也司马彪续汉书云安帝立六宗祀于洛阳城西北亥地礼比大社魏因之至晋初荀顗言新祀以六宗之神诸家说不同乃废之】望于山川【正义望者遥望而祭山川也山川五岳四渎也尔雅云梁山晋望也】辩于羣神【集解徐广曰辩音班骃案郑曰羣神若丘陵坟衍正义辩音遍谓祭羣神也】揖五瑞择吉月日见四岳诸牧班瑞【集解马融曰揖敛也五瑞公侯伯子男所执以为瑞信也尧将禅舜使羣牧敛之使舜亲往班之正义揖音集周礼典瑞云王执镇圭尺二寸公执桓圭九寸侯执信圭七寸伯执躬圭五寸子执谷璧男执蒲璧皆五寸言五瑞者王不在中也孔文祥云宋末防稽脩禹庙于庙庭山土中得五等圭璧百余枚形与周礼同皆短小此即禹防诸侯于防稽执以礼山神而埋之其璧今犹有在也】嵗二月东廵狩至于岱宗柴【集解马融曰舜受终后五年之二月郑曰建邜之月也柴祭东岳者考绩柴燎也正义按既班瑞羣后即东廵者守土之诸侯防岱宗之岳焚柴告至也王者廵狩以诸侯自専一国威福任已恐其壅遏上命泽不下流故廵行问人病苦也风俗通云太山之尊者一曰岱宗始也长也万物之始隂阳交代故为五岳之长也按二月仲月也仲中也言得其中也】望秩于山川【正义乃以秩望祭东方诸侯境内之名山大川也言秩者五岳视三公四渎视诸侯】遂见东方君长合时月正日【集解郑曰协正四时之月数及日名备有失悮正义既见东方君长乃合同四时气节月之大小日之甲乙使齐一也周礼太史掌正嵗年以序事颁正朔于邦国则节气晦朔皆天子颁之犹恐诸侯国异或不齐同因廵狩合正之】同律度量衡【集解郑曰同音律度丈尺量斗斛衡斤两也正义律之十二律度之丈尺量之斗斛衡之斤两皆使天下相同无制度长短轻重异也汉律歴志虞书云同律度量衡所以齐逺近立民信也律有十二阳六为律隂六为吕律以统气类物一曰黄钟二曰太蔟三曰姑洗四曰蕤宾五曰夷则六曰无射吕以旅阳宣气一曰林钟二曰南吕三曰应钟四曰大吕五曰夹钟六曰中吕度者分寸尺丈引也所以度长短也本起黄钟之长以子谷秬黍中者一黍之起积千二百黍之广度之九十分一为一分十分为寸十寸为尺十尺为丈十丈为引而五度审矣量者龠合升斗斛也所以量多少也本起黄钟之龠以子谷秬黍中者千有二百实为一龠合龠为合十合为升十升为斗十斗为斛而五量嘉矣衡权者铢两斤钧石也所以秤物轻重也本起于黄钟之重一龠容千二百黍重十二铢二十四铢为两十六两为斤三十斤为钧四钧为石而五权谨矣衡平也权重也】脩五礼【集解马融曰吉凶宾军嘉也正义周礼以吉礼事邦国之鬼神只以凶礼哀邦国之忧以宾礼亲邦国以军礼同邦国以嘉礼亲万民也尚书尧典云类于上帝吉礼也如丧考妣凶礼也羣后四朝宾礼也大禹谟云汝徂征军礼也尧典云女于时嘉礼也女音女虑反】五玉【集解郑曰即五瑞也执之曰瑞陈列曰玉】三帛【集解马融曰三孤所执也郑曰帛所以荐玉也必三者髙阳氏后用赤缯髙辛氏后用黒缯其余诸侯皆用白缯正义孔安国云诸侯世子执纁公之孤执附庸之君执黄也按三统纪推伏羲为天统色尚赤神农为地统色尚黒黄帝为人统色尚白少昊黄帝子亦尚白故髙阳氏为天统亦尚赤尧为人统故用白】二生【正义羔鴈也郑注周礼大宗伯云羔小羊也取其羣不失其类也鴈取其时而行也卿执羔大夫执鴈按羔鴈性驯可生为贽】一死【正义雉也马融云一死雉士所执也按雉不可生为贽故死雉取其守介死不失节也】为挚【集解马融曰挚二生羔鴈卿大夫所执一死雉士所执正义挚音至挚执也郑云贽之言至所以自致也韦昭云贽六贽孤执皮帛卿执羔大夫执鴈士执雉庶人执鹜工商执鸡也】如五器卒乃复【集解马融曰五器上五玉五玉礼终则还之三帛已下不还也正义卒音子律反复音伏】五月南廵狩八月西廵狩十一月北廵狩皆如初归至于祖祢庙【正义祢音乃礼反何休云生曰父死曰考庙曰祢】用特牛礼五嵗一廵狩羣后四朝【集解郑曰廵狩九年诸侯见于方岳之下其间四年四方诸侯分来朝于京师也】徧告以言【正义徧音遍言徧告天子治理之言也】明试以功车服以庸【正义孔安国云功成则锡车服以表显其能用也】肇十有二州决川【集解马融曰禹平水土置九州舜以冀州之北广大分置并州燕齐辽逺分燕置幽州分齐为营州于是为十二州也郑曰更为之定界濬水害也】象以典刑【集解马融曰言咎繇制五常之刑无犯之者但有其象无其人也正义孔安国云象法也法用常刑用不越法也】流宥五刑【集解马融曰流放宥寛也一曰幼少二曰老耄三曰憃愚五刑墨劓剕宫大辟正义孔安国云以流放之法寛五刑也郑云三宥一曰弗识二曰过失三曰遗忘也】鞭作官刑【集解马融曰为辨治官事者为刑】扑作教刑【集解郑曰扑槚楚也扑为教官为刑者】金作赎刑【集解马融曰金黄金也意善功恶使出金赎罪坐不戒慎者】眚烖过赦【集解郑曰眚烖为人作患害者也过失虽有害则赦之】怙终【集解徐广曰一作众】贼刑【集解郑曰怙其奸邪终身以为残贼则用刑之】钦哉钦哉惟刑之静哉【集解徐广曰今文云惟刑之谧哉尔雅曰谧静也索隠案古文作恤哉且今文是伏生口诵防谧声近遂作谧也】讙兠进言共工【正义讙兠浑沌也共工穷竒也鲧梼杌也三苖饕餮也左传云舜臣尧流四凶投诸四裔以御魑魅也】尧曰不可而试之工师【正义工师若今大匠卿也】共工果滛辟【正义疋亦反】四岳举鲧治鸿水尧以为不可岳彊请试之试之而无功故百姓不便三苖在江淮荆州【集解马融曰三苖国名也正义左传云自古诸侯不用王命虞有三苖夏有观扈孔安国云缙云氏之后为诸侯号饕餮也呉起云三苖之国左洞庭而右彭蠡按洞庭湖名在岳州巴陵西南一里南与青草湖连彭蠡湖名在江州浔阳县东南五十二里以天子在北故洞庭在西为左彭蠡在东为右今江州鄂州岳州三苖之地也淮读曰汇音胡罪反今彭蠡湖也本属荆州尚书云南入于江东汇泽为彭蠡是也】数为乱于是舜归而言于帝请流共工于幽陵【集解马融曰幽陵北裔也正义尚书及大戴礼皆作幽洲括地志云故龚城在檀州燕乐县界故老传云舜流共工幽洲居此城神异经云西北荒有人焉人面朱髴蛇身人手足而食五谷禽兽顽愚名曰共工】以变北狄【集解徐广曰变一作燮索隠变谓变其形及衣服同于夷狄也徐广云作燮燮和也正义言四凶流四裔各于四夷放共工等为中国之风俗也】放驩兠于崇山【集解马融曰崇山南裔也正义神异经云南方荒中有人焉人面鸟喙而有翼两手足扶翼而行食海中鱼为人佷恶不畏风雨禽兽犯死乃休名曰讙兠也】以变南蛮迁三苖于三危【集解马融曰三危西裔也正义括地志云三危山有故曰三危俗亦名卑羽山在沙州炖煌县东南三十里神异经云西荒中有人焉面目手足皆人形而胳下有翼不能飞为人饕餮滛逸无理名曰苖民又山海经大荒北经云黒水之北有人有翼名曰苖民也】以变西戎殛鲧于羽山【集解马融曰殛诛也羽山东裔也正义殛音纪力反孔安国云殛窜放流皆诛也括地志云羽山在沂州临沂县界神异经云东方有人焉人形而身多毛自解水土知通塞为人自用欲为欲息皆曰云是鲧也】以变东夷四辠而天下咸服尧立七十年得舜二十年而老令舜摄行天子之政荐之于天尧辟位凡二十八年而崩【集解徐广曰尧在位凡九十八年骃案皇览曰尧冢在济隂城阳刘向曰尧济隂丘垅山吕氏春秋曰尧葬谷林皇甫谧曰谷林即城阳尧都平阳于诗为唐国正义皇甫谧云尧即位九十八年通舜摄二十八年也凡年百一十七嵗孔安国云尧夀百一十六嵗括地志云尧陵在濮州雷泽县西三里郭缘生述征记云城阳县东有尧冢亦曰尧陵有碑是也括地志云雷泽县本汉城阳县也】百姓悲哀如丧父母三年四方莫举乐【正义尚书三载四海遏宻八音是也】以思尧尧知子丹朱之不肖不足授天下【索隠郑曰肖似也不似言不如人也皇甫谧云尧娶散宜氏之女曰女皇生丹朱又有庶子九人皆不肖也】于是乃权授舜【索隠父子继立常道也求贤而禅权道也权者反常而合道正义五帝官天下老则禅贤故权试舜也】授舜则天下得其利而丹朱病授丹朱则天下病而丹朱得其利尧曰终不以天下之病而利一人而卒授舜以天下尧崩三年之丧毕舜让辟丹朱于南河之南【集解刘熈曰南河九河之最在南者正义括地志云故尧城在濮州鄄城县东北十五里竹书云昔尧徳衰为舜所囚也又有偃朱故城在县西北十五里竹书云舜囚尧复偃塞丹朱使不与父相见也按濮州北临漯大川也河在尧都之南故曰南河禹贡至于南河是也其偃朱城所居即舜让避丹朱于南河之南处也】诸侯朝觐者不之丹朱而之舜狱讼者不之丹朱而之舜讴歌者不讴歌丹朱而讴歌舜舜曰天也夫而后之中国践天子位焉【集解刘熈曰天子之位不可旷年于是遂反格于文祖而当帝位帝王所都为中故曰中国】是为帝舜
　　虞舜者【集解骃案谥法曰仁圣盛明曰舜索隠虞国名在河东大阳县舜谥也皇甫谧云舜字都君也正义括地志云故虞城在陜州河北县东北五十里虞山之上郦元注水经云軨桥东北有虞城尧以女嫔于虞之地也又宋州虞城大襄国所封之邑杜预云舜后诸侯也又越州余姚县顾野王云舜后支庶所封之地舜姚姓故云余姚县西七十里有汉上虞故县防稽旧记云舜上虞人去虞三十里有姚丘即舜所生也周处风土记云舜东夷之人生姚丘括地志又云姚墟在濮州雷泽县东十三里孝经援神契云舜生于姚墟按二所未详也】名曰重华【集解徐广曰皇甫谧云舜以尧之二十一年甲子生三十一年甲午征用七十九年壬午即真百嵗癸邜崩正义尚书云重华协于帝孔安国云华谓文徳也言其光又重合于尧瞽瞍姓妫妻曰握登见大虹意感而生舜于姚墟故姓姚目重瞳子故曰重华字都君龙顔大口黒色身长六尺一寸】重华父曰瞽叟【正义先后反孔安国云无目曰瞽舜父有目不能分别好恶故时人谓之瞽配字曰叟叟无目之称也】瞽叟父曰桥牛【正义桥又音娇】桥牛父曰句望【正义句古侯反望音亡】句望父曰敬康敬康父曰穷蝉穷蝉父曰帝颛顼颛顼父曰昌意以至舜七世矣自从穷蝉以至帝舜皆防为庶人舜父瞽叟盲而舜母死【索隠皇甫谧云舜母名握登生舜于姚墟因姓姚氏也】瞽叟更娶妻而生象象傲瞽叟爱后妻子常欲杀舜舜避逃及有小过则受罪顺事父及后母与弟日以笃谨匪有懈舜冀州之人也【正义蒲州河东县本属兾州宋永初山川记云蒲坂城中有舜庙城外有舜宅及二妃坛括地志云妫州有妫水源出城中耆旧云即舜厘降二女于妫汭之所外城中有舜井城北有歴山山上有舜庙未详按妫州亦兾州城是也】舜耕歴山【集解郑曰在河东正义括地志云蒲州河东县雷首山一名中条山亦名歴山亦名首阳山亦名蒲山亦名襄山亦名甘枣山亦名猪山亦名狗头山亦名薄山亦名呉山此山西起雷首山东至呉坂凡十一名随州县分之历山南有舜井又云越州余姚县有歴山舜井濮州雷泽县有歴山舜井二所又有姚墟云生舜处也及妫州歴山舜井皆云舜所耕处未详也】渔雷泽【集解郑曰雷夏兖州泽今属济隂正义括地志云雷夏泽在濮州雷泽县郭外西北山海经云雷泽有雷神龙首人頬鼓其腹则雷也】陶河滨【集解皇甫谧曰济隂定陶西南陶丘亭是也正义按于曹州滨河作瓦器也括地志云陶城在蒲州河东县北三十里即舜所都也南去歴山不逺或陶所在则可何必定陶方得为陶舜之陶也斯或一焉】作什器于夀丘【集解皇甫谧曰在鲁东门之北索隠什器什数也葢人家常用之器非一故以什为数犹今云什物也夀丘地名黄帝生处正义夀音受顔师古云军法五人为伍二伍为什则共器物故谓生生之具为什器亦犹从军及作者十人为火共畜调度也】就时于负夏【集解郑曰负夏衞地索隠就时犹逐时若言乗时射利也尚书大曰贩于顿丘就时负夏孟子曰迁于负夏是也】舜父瞽叟顽母嚚弟象傲皆欲杀舜舜顺适不失子道兄弟孝慈欲杀不可得即求尝在侧舜年二十以孝闻三十而帝尧问可用者【正义可用谓可为天子也】四岳咸荐虞舜曰可于是尧乃以二女妻舜以观其内使九男与处以观其外舜居妫汭内行弥谨尧二女不敢以贵骄事舜亲戚【正义亲戚谓父瞽叟后母弟象妹颗手等也颗音古果反】甚有妇道尧九男皆益笃【正义笃惇也非唯二女恭勤妇道九男事舜皆益惇厚谨敬也】舜耕厯山厯山之人皆让畔【正义韩子厯云农相侵畔舜往耕朞年耕者让畔也】渔雷泽雷泽上人皆让居陶河滨河滨器皆不苦窳【集解史记音义曰音防甫反骃谓窳病也正义苦读如盬音古盬麤也窳音庾】一年而所居成聚【正义聚在喻反谓村落也】二年成邑三年成都【正义周礼郊野法云九夫为井四井为邑四邑为丘四丘为甸四甸为县四县为都也】尧乃赐舜絺衣与琴【正义絺勑迟反细葛布衣也邹氏音竹几反】为筑仓廪予牛羊瞽叟尚复欲杀之使舜上涂廪瞽叟从下纵火焚廪舜乃以两笠自扞而下去得不死【索隠言以笠自扞已身有似鸟张翅而轻下得不损伤皇甫谧云两繖繖笠类列女传云二女教舜鸟工上廪是也正义通史云瞽叟使舜涤廪舜告尧二女女曰时其焚汝鹊汝衣裳鸟工往舜既登廪得免去也】后瞽叟又使舜穿井舜穿井为匿空旁出【集解刘熈曰舜以权谋自免亦大圣有神人之助也索隠空音孔列女传所谓龙工入井是也正义言舜潜匿穿孔旁从他井而出也通史云舜穿井又告二女二女曰去汝裳衣龙工往入井瞽叟与象下土实井舜从他井出去也括地志云舜井在妫州懐戎县西外城中其西又有一井耆旧云并舜井也舜自中出帝王纪云河东有舜井未详】舜既入深瞽叟与象共下土实井舜从匿空出去瞽叟象喜以舜为已死象曰本谋者象象与其父母分【正义扶问反】于是曰舜妻尧二女与琴象取之牛羊仓廪予父母象乃止舜宫居【正义宫即室也尔雅云室谓之宫礼云命士以上父子异宫也】鼓其琴舜往见之象愕不怿曰我思舜正郁陶舜曰然尔其庶矣【索隠言汝犹当庶几于友悌之情义也如孟子取尚书文又云惟兹臣庶女其于予治葢欲令象共我理臣庶也】舜复事瞽叟爱弟弥谨于是尧乃试舜五典百官皆治昔髙阳氏有才子八人世得其利谓之八恺【集解贾逵曰恺和也索隠左传史克对鲁宣公曰昔髙阳氏有才子八人苍舒隤敳梼戭大临厖降庭坚仲容叔逹】髙辛氏有才子八人世谓之八元【集解贾逵曰元善也索隠左传髙辛氏有才子八人伯奋仲堪叔献季仲伯虎仲熊叔豹季貍】此十六族者世济其羙【索隠谓元恺各有亲族故称族也济成也言后代成前代也】不陨其名至于尧尧未能举舜举八恺使主后土【集解王肃曰君治九土之宜杜预曰后土地也索隠禹为司空司空主土则禹在八恺之中正义春秋正义云后君也天曰皇天地曰后土】以揆百事莫不时序【正义言禹度九土之宜无不以时得其次序也】举八元使布五教于四方【索隠契为司徒司徒敷五教则契在八元之数也】父义母慈兄友弟恭子孝内平外成【正义杜预云内诸夏外夷狄也按契作五常之教诸夏太平夷狄向化也】昔帝鸿氏有不才子【集解贾逵曰帝鸿黄帝也不才子其苖裔讙兠也】掩义隠贼好行凶慝天下谓之浑沌【正义慝恶也一本云天下之民谓之浑沌浑沌即讙兠也言掩义事隂为贼害而好凶恶故谓之浑沌也杜预云浑沌不开通之貌神异经云昆仑西有兽焉其状如犬长毛四足似罴而无爪有目而不见行不开有两耳而不闻有人知往有腹无五藏有颈直短食径过人有徳行而往抵角有凶恶而行依凭之名浑沌又庄子云南海之帝为儵北海之帝为忽中央之帝为浑沌儵忽时相遇于浑沌之地浑沌待之甚善儵与忽谋欲报浑沌之徳曰人皆有七窍以视听食息此独无有尝试凿之日凿一窍七日而浑沌死按言讙兠性似故号之也】少皥氏【集解服防曰金天氏帝号】有不才子毁信恶忠崇饰恶言天下谓之穷竒【集解服防曰谓共工氏也其行穷而好竒正义谓共工言毁败信行恶其忠直有恶言语髙粉饰之故谓之穷竒按常行终必穷极好謟防竒异于人也神异经云西北有兽其状似虎有翼能飞便勦食人知人言语闻人鬬輙食直者闻人忠信輙食其鼻闻人恶逆不善輙杀兽往馈之名曰穷竒按言共工性似故号之】颛顼氏有不才子不可教训不知话言天下谓之梼杌【集解贾逵曰梼杌顽凶无畴匹之貌谓鲧也正义梼音道刀反杌音五骨反谓鲧也凶顽不可敎训不从诏令故谓之梼杌按言无畴匹言自纵恣也神异经云西方荒中有兽焉其状如虎而大毛长二尺人面虎足猪口牙尾长一丈八尺搅乱荒中名梼杌一名傲佷一名难训按言鲧性似故号之】此三族世忧之至于尧尧未能去缙云氏有不才子【集解贾逵曰缙云氏姜姓也炎帝之苖裔当黄帝时在缙云之官也正义今括州缙云县葢其所封也书云缙赤缯也谓三苖也言贪饮食冒货贿故谓之饕餮神异经云西南有人焉身多毛上头戴豕性佷恶好息积财而不用善夺人谷物强者畏羣而单名饕餮言三苖性似故号之】贪于饮食冒于货贿天下谓之饕餮天下恶之比之三凶【集解杜预曰非帝子孙故别之以比三凶也】舜宾于四门【正义杜预云辟四门达四聪以宾众贤也】乃流四凶族迁于四裔以御螭魅【集解贾逵曰四裔之地去王城四千里服防曰螭魅人面兽身四足好惑人山林异气所生以为人害正义御音鱼吕反螭音丑知反魅音媚按御螭魅恐更有邪谄之人故流放四凶以御之也故下云无凶人也】于是四门辟言毋凶人也舜入于大麓烈风雷雨不迷尧乃知舜之足授天下尧老使舜摄行天子政廵狩舜得举用事二十年而尧使摄政摄政八年而尧崩三年丧毕让丹朱天下归舜而禹臯陶契后稷伯夷夔龙垂益彭祖【索隠彭祖即陆终氏之第三子籛铿之后后为大彭亦称彭祖正义髙姚二音臯陶字庭坚英六二国是其后也契音薛殷之祖也伯夷齐太公之祖也夔巨龟反乐官也倕音垂亦作垂内言之官也益伯翳也即秦赵之祖彭祖自尧时举用历夏殷封于大彭】自尧时而皆举用未有分职【正义分音符问反又如字分谓封疆爵土也】于是舜乃至于文祖谋于四岳辟四门明通四方耳目命十二牧论帝徳行厚徳逺佞人【正义舜命十二牧论帝尧之徳又敦之于民逺离邪佞之人言能如此则夷狄亦服从也】则蛮夷率服舜谓四岳曰有能奋庸【集解马融曰奋明庸功也】羙尧之事者使居官相事皆曰伯禹为司空可羙帝功舜曰嗟然禹汝平水土维是勉哉禹拜稽首让于稷契与臯陶舜曰然往矣【集解郑曰然其举得其人汝往居此官不聼其所让也】舜曰弃黎民始饥【集解徐广曰今文尚书作祖饥祖始也索隠古文作阻饥孔氏以为阻难也祖阻声相近未知谁得】汝后稷播时百谷【集解郑曰时读曰莳正义稷农官也播时谓顺四时而种百谷】舜曰契百姓不亲五品不驯【集解郑曰五品父母兄弟子也王肃曰五品五常也正义驯音训】汝为司徒而敬敷五教在寛【集解马融曰五品之教】舜曰臯陶蛮夷猾夏【集解郑曰猾夏侵乱中国也】宼贼奸【集解郑曰由内为奸起外为正义亦作宄】汝作士【集解马融曰狱官之长正义按若大理卿也】五刑有服五服三就【集解马融曰五刑墨劓剕宫大辟三就谓大罪陈诸原野次罪于市朝同族适甸师氏既服五刑当就三处正义孔安国云服从也言轻重之中正也按墨防凿其额湼以墨劓截鼻也剕刖足也宫滛刑也男子割势妇人幽闭也大辟死刑也】五流有度【正义度音徒洛反尚书作宅孔安国云五刑之流各有所居也】五度三居【正义按谓度其逺近为三等之居也】维明能信【集解马融曰谓在八议君不忍刑宥之以逺五等之差亦有三等之居大罪投四裔次九州之外次中国之外当明其罪能使信服之】舜曰谁能驯予工【集解马融曰谓主百工之官也】皆曰垂可于是以垂为共工【集解马融曰为司空共理百工之事】舜曰谁能川马予上下草木鸟兽【集解马融曰上谓原下谓隰】皆曰益可于是以益为朕虞【集解马融曰虞掌山泽之官名】益拜稽首让于诸臣朱虎熊罴【索隠即髙辛氏之子伯虎仲熊也正义孔安国云朱虎熊罴二臣也垂益所让四人皆在元恺之中也】舜曰往矣汝谐遂以朱虎熊罴为佐【正义为益之佐也】舜曰嗟四岳有能典朕三礼【集解马融曰三礼天神地祗人鬼之礼也郑曰天事地事人事之礼也】皆曰伯夷可舜曰嗟伯夷以汝为秩宗【集解郑曰主次秩尊卑正义若太常也汉书百官表云王莽太常曰秩宗依古也孔安国云秩序宗尊也主郊庙之官也】夙夜维敬直哉维静絜【正义静清也絜明也孔安国云职典礼施政教使正直而清明】伯夷让夔龙舜曰然【正义孔安国云然其推贤不许其让也】以夔为典乐敎穉子【集解郑曰国子也案尚书作胄子孔安国曰穉胄声相近正义稚胄雉反孔安国云胄长也谓元子以下至卿大夫子弟以歌诗蹈之舞之教长国子中和祗庸孝友】直而温【集解马融曰正直而色温和】寛而栗【集解马融曰寛大而谨敬战栗也】刚而无虐简而无傲【正义孔安国云刚失之虐简失之傲敎之以防其失也】诗言意歌长言【集解马融曰歌所以长言诗之意也正义孔安国云诗言志以其心歌咏其义以长其言也】声依永律和声【集解郑曰声之曲折又依长言声中律乃为和也正义孔安国云声五声宫商角徴羽也律为六律六吕十二月之音气也当依声律和乐也】八音能谐毋相夺伦神人以和【集解郑曰祖考来格羣后徳让其一隅也正义八音金石丝竹匏土革木也孔安国云伦理也八音能谐理不错夺则神人咸和命夔使勉也】夔曰于予击石拊石百兽率舞【集解郑曰百兽服不氏所飬者也率舞言音和也正义于音乌孔安国云石磬音之清者拊亦击也举清者和则其余皆从矣乐感百兽使相率而舞则神人和可知也按磬一片黒石也不音福尤反周礼云夏官有服不氏掌服猛兽下士一人徒四人郑云服不服之兽也】舜曰龙朕畏忌谗说殄伪振惊朕众【集解徐广曰一云齐说殄行振惊众骃案郑曰所谓色取仁而行违是惊动我之众臣使之疑惑正义伪音危睡反言畏恶利口谗说之人兼殄絶奸伪人党恐其惊动我众使龙遏絶之出入其命维信实也此伪字太史公变尚书文也尚书伪字作行音下孟反言已畏忌有利口谗说之人殄絶无徳行之官也】命汝为纳言夙夜出入朕命惟信【正义孔安国云纳言喉舌之官也聼下言纳于上受上言宣于下必信也】舜曰嗟女二十有二人【集解马融曰稷契臯陶皆居官久有成功但述而羙之无所复勑禹及垂已下皆初命凡六人与上十二牧四岳凡二十二人郑曰皆格于文祖时所命也】敬哉惟时相天事【正义相视也舜命二十二人各敬行其职惟在顺时视天所宜而行事也】三嵗一考功三考绌陟逺近众功咸兴分北三苖【集解郑曰所窜三苖为西裔诸侯者犹为恶乃复分析流之】此二十二人咸成厥功臯陶为大理平【正义臯陶作士正平天下罪恶也】民各伏得其实伯夷主礼上下咸让垂主工师【正义工师若今大匠卿也】百工致功益主虞山泽辟【正义婢亦反开也】弃主稷百谷时茂契主司徒百姓亲和龙主賔客逺人至十二牧行而九州莫敢辟违【正义禹九州之民无敢辟违舜十二牧也】唯禹之功为大披九山【正义披音皮义反谓傍其山边以通】通九泽决九河定九州各以其职来贡不失厥宜方五千里至于荒服南抚交阯北发【索隠一句】西戎析枝渠廋氐羌【索隠一句】北山戎发息慎【集解郑曰息慎或谓之肃慎东北夷】东长鸟夷【索隠此言帝舜之徳皆抚及四方夷人故先以抚字总之北发当云北戸南方有地名北戸又按汉书北发是北方国名今以北发为南方之国误也此文省略四夷之名错乱西戎上少一西字山戎下少一北字长字下少一夷字长夷也鸟夷也其意宜然今按大戴礼亦云长夷则长是夷号又云鲜支渠搜则鲜支当此析枝也鲜析音相近邹氏刘氏云息并音肃非也且夷狄之名古书不必皆同今读如字也正义注鸟或作岛括地志云百济国西南海中有大岛十五所皆置邑有人居属百济又倭国西南大海中岛居凡百余小国在京南万三千五百里按武后改倭国为日本国】四海之内【正义尔雅云九夷八狄七戎六蛮谓之四海】咸戴帝舜之功于是禹乃兴九招之乐【索隠招音韶即舜乐箫韶九成故曰九招】致异物凤皇来翔天下明徳皆自虞帝始舜年二十以孝闻年三十尧举之年五十摄行天子事年五十八尧崩年六十一代尧践帝位【集解皇甫谧曰舜所都或言蒲阪或言平阳或言潘潘今上谷也正义括地志云平阳今晋州城是也潘今妫州城是也蒲坂今蒲州南二里河东县界蒲坂故城是也】践帝位三十九年南廵狩崩于苍梧之野于江南九疑是为零陵【集解骃案皇览曰舜冢在零陵营浦县其山九谿皆相似故曰九疑曰舜苍梧象为之耕礼记曰舜苍梧三妃不从山海经曰苍梧山帝舜于阳丹朱于隂皇甫谧曰或曰二妃衡山】舜之践帝位载天子旗往朝父瞽叟夔夔唯谨【集解徐广曰和敬貌】如子道封弟象为诸侯【集解骃案孟子曰封之有庳音鼻正义帝王纪云舜弟象封于有鼻括地志云鼻亭神在道县北六十里故老云舜九疑象来至此后人立祠名为鼻亭神舆地志云零陵郡应阳县东有山山有象庙王隠晋书云此大泉陵县北部东五里有鼻墟象所封也】舜子商均亦不肖【集解皇甫谧曰娥皇无子女英生商均正义谯周云以虞封舜子今宋州虞城县括地志云虞国舜后所封邑也或云封舜子均于商故号商均也】舜乃豫荐禹于天【索隠谓告天使之摄位也】十七年而崩三年丧毕禹亦乃让舜子如舜让尧子【正义括地志云禹居洛州阳城者避商均非时久居也】诸侯归之然后禹践天子位尧子丹朱舜子商均皆有疆土以奉先祀【集解谯周曰以唐封尧之子以虞封舜之子索隠汉书律歴志云封尧子朱于丹渊为诸侯商均封虞在梁国今虞城县也正义括地志云定州唐县尧后所封宋州虞城县舜后所封也】服其服礼乐如之以客见天子【正义为天子之賔客也】天子弗臣示不敢専也自黄帝至舜禹皆同姓而异其国号以章明徳【集解徐广曰外传曰黄帝二十五子其得姓者十四人虞翻云以徳为氏姓又虞说以凡有二十五人其二人同姓姬又十一人为十一姓酉祁已滕葴任荀厘姞嬛依是也余十二姓徳薄不纪录】故黄帝为有熊帝颛顼为髙阳帝喾为髙辛帝尧为陶唐【集解韦昭曰陶唐皆国名犹汤称殷商矣张晏曰尧为唐侯国于中山唐县是也】帝舜为有虞【集解皇甫谧曰舜嫔于虞因以为氏今河东大阳西山上虞城是也】帝禹为夏后而别氏姓姒氏契为商姓子氏【索隠礼纬曰禹母脩已吞薏苡而生禹因姓姒氏而契姓子氏者亦以其母吞鳦子而生】弃为周姓姬氏【集解骃案郑駮许慎五经异义曰春秋左传无骇卒羽父请谥与族公问族于众仲众仲对曰天子建徳因生以赐姓胙之土而命之氏诸侯以字为氏因以为族官有世功则有官族邑亦如之公命以字为展氏以此言之天子赐姓命氏诸侯命族族者氏之别名也姓者所以统系百世使不别也氏者所以别子孙之所出故世本之篇言姓则在上言氏则在下也】
　　太史公曰【正义太史公司马迁自谓也自叙传云太史公曰先人有言又云太史公曰余闻之董生又云太史公遭李陵之祸明太史公司马迁自号也迁为太史公官题赞首也虞喜云古者主天官者皆上公非独迁】学者多称五帝尚矣【索隠尚上也言久逺也然尚矣文出大戴礼】然尚书独载尧以来而百家言黄帝其文不雅驯【正义驯训也谓百家之言皆非典雅之训】荐绅先生难言之【集解徐广曰荐绅即缙绅也古字假借】孔子所宰予问五帝徳及帝系姓【正义繋音奚计反】儒者或不【索隠五帝徳帝系姓皆大戴礼及孔子家语篇名以二者皆非正经故汉时儒者以为非圣人之言故多不学也】余尝西至空峒【正义余太史公自称也尝曾也空峒山在原州平髙县西百里黄帝问道于广成子处】北过涿鹿【正义涿鹿山在妫州东南五十里山侧有涿鹿城即黄帝尧舜之都】东渐于海南浮江淮矣至长老皆各往往称黄帝尧舜之处风敎固殊焉总之不离古文者近是【索隠古文即帝徳帝系二书也近是圣人之说】予观春秋国语其发明五帝徳帝系姓章矣【索隠太史公言已以春秋国语古书博加考騐益以发明五帝徳等说甚章着也】顾弟弗深考【集解徐广曰弟但也史说汉书见此者非一又左思蜀都赋曰弟如滇池而不详者多以为字误学者安可不博观乎正义顾念也弟且也太史公言博考古文择其言表见之不虚甚章着矣思念亦且不湏更深考论】其所表见皆不虚【索隠言帝徳帝系所有表见者皆不为虚妄也】书缺有间矣【正义言古文尚书缺失其间多矣而无说黄帝之语】其轶乃时时见于他说【索隠言古典残缺有年载故曰有间然帝皇遗事散轶乃时时旁见于他记说即帝徳帝系等说也故已今采按而备论黄帝已来事耳】非好学深思心知其意固难为浅见寡闻道也余并论次择其言尤雅者故着为本纪书首【正义太史公据古文并诸子百家论次择其言语典雅者故着为五帝本纪在史记百三十篇书之首】
　　【索隠赞曰帝出少典居于轩丘既代炎厯遂禽蚩尤髙阳嗣位静深有谋小大逺近莫不懐柔爰洎帝喾列圣同休帝挚之弟其号放勲就之如日望之如云郁夷东作昧谷西曛明仄陋徳升闻能让天下贤哉二君】
　　【右赞之体深所不安何者失叙事羙功合有首末惩恶劝善是称襃贬观太史公赞论之中或国有数君或士兼百行不能备论终始自可略申梗概遂乃颇取一事偏引一竒即为一篇之赞将为龟镜诚所不取斯亦明月之珠不能无纇矣今并重为一百三十篇之赞云】






　　史记卷一
　　史记卷一考证
　　五帝本纪黄帝者正义亭亭在牟阴○牟隂汉唐皆无其县汉地理志泰山郡钜平县下云有亭亭山祠然则牟隂是钜平二字之误又监本作封太山禅亭亭在牟阴推寻文义应复举亭亭二字今添
　　而蚩尤最为暴莫能伐集解瓒曰孔子三朝记曰蚩尤庶人之贪者○周礼肆师疏亦引三朝记云庶人之强者与此异
　　又正义并兽身人语铜头铁额监本作铜铁额○【臣照】按徐陵文铜头铁额兴暴轩年头字缺今添
　　遂禽杀蚩尤集解皇览曰蚩尤冡在东平郡夀张县阚乡城中髙七丈○东平郡依后汉郡国志宜为东平国水经注引此则竟作东郡阚乡县城郡国志注引皇览作阚城髙七丈水经注引皇览作髙七尺
　　黄帝居轩辕之邱集解山海经曰在穷山之际西射之南○【臣世骏】按山海经西山经曰轩辕之邱洵水出焉南流注于黒水郭璞注黄帝居此邱娶西陵氏女因号轩辕邱又海外西经曰轩辕之国在此穷山之际在女子国北穷山在其北不敢西射畏轩辕之邱郭璞注言敬畏黄帝威灵故不敢向西而射也集解不引西山轩辕之邱而引海外轩辕之国为证已为失误至以西射为地名则尤误之误也
  </div>
  <div class="pagination">
   <a href="史记四库_page7.html">
    上一页
   </a>
   <span>
    ...
   </span>
   <a href="史记四库_page3.html">
    3
   </a>
   <a href="史记四库_page4.html">
    4
   </a>
   <a href="史记四库_page5.html">
    5
   </a>
   <a href="史记四库_page6.html">
    6
   </a>
   <a href="史记四库_page7.html">
    7
   </a>
   <span class="current-page">
    8
   </span>
   <a href="史记四库_page9.html">
    9
   </a>
   <a href="史记四库_page10.html">
    10
   </a>
   <a href="史记四库_page11.html">
    11
   </a>
   <a href="史记四库_page12.html">
    12
   </a>
   <a href="史记四库_page13.html">
    13
   </a>
   <span>
    ...
   </span>
   <a href="史记四库_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
