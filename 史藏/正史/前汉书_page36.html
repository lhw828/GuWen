<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 36 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 36 页/共 74 页
  </h1>
  <div class="content">
   前汉书卷二十八上考证
&lt;史部,正史类,前汉书&gt;
　　钦定四库全书
　　前汉书卷二十八下
　　汉　　　兰　　台　　令　　史班　固撰唐正议大夫行秘书少监琅邪县开国子顔师古注地理志第八下
　　武都郡【武帝元鼎六年置莽曰乐平应劭曰故白马氐羌】戸五万一千三百七十六口二十三万五千五百六十○县九　武都【东汉水受氐道水一名沔过江夏谓之夏水入江天池大泽在县西莽曰循虏师古曰以有天池大泽故谓之都】上禄　故道【莽曰善治】河池【泉街水南至沮入汉行五百二十里莽曰乐平亭师古曰华阳国志云一名仇池地方百顷】平乐道　沮【沮水出东狼谷南至沙羡南入江过郡五行四千里荆州川师古曰沮音子余反羡音夷】嘉陵道　循成道　下辨道【莽曰徳师古曰辨音歩见反】
　　陇西郡【秦置莽曰厌戎应劭曰有陇坻在其西也师古曰陇坻谓陇阪即今之陇山也此郡在陇之西故曰陇西坻音丁计反又音底】戸五万三千九百六十四口二十三万六千八百二十四【有铁官盐官】○县十一　狄道【白石山在东莽曰操虏师古曰其地有狄种故云狄道】上邽【应劭曰史记故邽戎邑也师古曰邽音圭】安故　氐道【禹贡飬水所出至武都为汉莽曰亭道师古曰氐夷种名也氐之所居故曰氐道氐音丁奚反飬音弋向反字本作漾或作瀁】首阳【禹贡鸟防同穴山在西南渭水所出东至船司空入河过郡四行千八百七十里雍州】予道【莽曰徳道】大夏【莽曰顺夏】羌道【羌水出塞外南至阴平入白水过郡三行六百里师古曰水经云羌水出羌中参谷】襄武【莽曰相桓】临洮【洮水出西羌中北至枹罕东入河禹贡西顷山在县西南部都尉治也师古曰洮音吐高反枹读曰肤顷读曰倾】西【禹贡嶓冢山西汉所出南入广汉白水东南至江州入江过郡四行二千七百六十里莽曰西治】
　　金城郡【昭帝始元六年置莽曰西海应劭曰初筑城得金故曰金城臣瓒曰称金取其坚固也故墨子曰虽金城汤池师古曰瓒说是也一云以郡在京师西故谓金城金西方之行】戸三万八千四百七十口十四万九千六百四十八○县十三　允吾【乌亭逆水出参街谷东至枝阳入湟莽曰脩逺应劭曰允吾音鈆牙】浩亹【浩亹水出西塞外东至允吾入湟水莽曰兴武孟康曰浩亹音合门师古曰浩音诰浩水名也亹者水流峡山岸深若门也诗大雅曰凫鹥在亹亦其义也今俗呼此水为閤门河盖疾言之浩为閤耳湟音皇】令居【涧水出西北塞外至县西南入郑伯津莽曰罕虏孟康曰令音连师古曰令音零】枝阳　金城【莽曰金屏】楡中　枹罕【应劭曰故罕羌侯邑也枹音鈇师古曰读曰肤本枹鼔字也其字从木】白石【离水出西塞外东至枹罕入河莽曰顺砾应劭曰白石山在东○宋祁曰砾一本作乐】河关【积石山在西南中河水行塞外东北入塞内至章武入海过郡十六行九千四百里】破羌【宣帝神爵二年置】安夷　允街【宣帝神爵二年置莽曰脩逺孟康曰允音鈆】临羌【西北至塞外有西王母石室僊海盐池北则湟水所出东至允吾入河西有须抵池有弱水昆仑山祠莽曰盐羌师古曰阚骃云西有卑和羌即献王莽地为西海郡者也抵音丁礼反】
　　天水郡【武帝元鼎三年置莽曰填戎明帝改曰汉阳师古曰秦州地记云郡前湖水冬夏无増减因以名焉填音竹真反其后并同】戸六万三百七十口二十六万一千三百四十八○县十六　平襄【莽曰平相师古曰阚骃云故襄戎邑也】街泉戎邑道【莽曰填戎亭】望垣【莽曰望亭】罕开【应劭曰音羌肩反师古曰本破罕开之羌】
　　【处其人于此因以名云】緜诸道　阿阳　略阳道　冀【禹贡朱圄山在县南梧中聚莽曰冀治师古曰续汉郡国志云有缇羣山落门聚圄读与圉同】勇士【属国都尉治满福莽曰纪德师古曰即今主土俗呼为健士者也隋室之初避皇太子讳因而遂改○宋祁曰主土当删主字】成纪清水【莽曰识睦】奉防　陇【师古曰今呼陇城县者也】豲道【骑都尉治密艾亭应劭曰】
　　【豲戎邑也音桓】兰干【莽曰兰盾】
　　武威郡【故匈奴休屠王地武帝太初四年开莽曰张掖师古曰休音许虬反屠音直闾反其后并同】戸万七千五百八十一口七万六千四百一十九○县十　姑臧【南山谷水所出北至武威入海行七百九十里】张掖　武威【休屠泽在东北古文以为猪壄泽】休屠【莽曰晏然都尉治熊水障北部都尉治休屠城】揟次【莽曰播徳孟康曰揟音子如反次音咨诸本作恣】鸾鸟【○宋祁曰鸟邵本作乌】朴【莽曰敷虏孟康曰音蒲环】媪围　苍柗【南山柗陜水所出北至揟次入海莽曰射楚师古曰柗古松字也陜音下夹反两山之间也松陜陜名】宣威
　　张掖郡【故匈奴昆邪王地武帝太初元年开莽曰设屏应劭曰张国臂掖故曰张掖也师古曰昆音胡门反】戸二万四千三百五十二口八万八千七百三十一○县十　觻得【千金渠西至乐涫入泽中羌谷水出中东北至居延入海过郡二行二千二百里莽曰官式应劭曰觻得渠西入泽羌谷孟康曰觻音鹿师古曰孟音是也涫音官其下并同】昭武【莽曰渠武】删丹【桑钦以为道弱水自此西至酒泉合黎莽曰贯虏】氐池【莽曰否武】屋兰【莽曰传武】曰勒【都尉治泽索谷莽曰勒治师古曰泽音铎索音先各反】骊靬【莽曰揭虏李竒曰音迟防如淳曰音弓靬师古曰骊音力迟反靬音防是也今其土俗人呼骊靬疾言之曰力防掲音其谒反】番和【农都尉治莽曰罗虏如淳曰番音盘】居延【居延泽在东北古文以为流沙都尉治莽曰居成师古曰阚骃云武帝使伏波将军路博徳筑遮虏障于居延城】显美
　　酒泉郡【武帝太初元年开莽曰辅平应劭曰其水若酒故曰酒泉也师古曰旧俗传云城下有金泉泉味如酒】戸万八千一百三十七口七万六千七百二十六○县九　禄福【呼蚕水出南羌中东北至会水入羌谷莽曰显徳】表是【莽曰载武】乐涫【莽曰乐亭】天防【师古曰音衣此地有天防阪故以名】玉门【莽曰辅平亭师古曰阚骃云汉罢玉门关屯徙其人于此】会水【北部都尉治偃水障东部都尉治东部障莽曰萧武师古曰阚骃云众水所会故曰会水】池头　绥弥【如淳曰今曰安弥】干齐【西部都尉治西部障莽曰测虏孟康曰干音干】敦煌郡【武帝后元年分酒泉置正西关外有白龙堆沙有蒲昌海莽曰敦徳应劭曰敦大也煌盛也敦音屯】戸万一千二百口三万八千三百三十五○县六敦煌【中部都尉治部广候官杜林以为古州地生美莽曰敦徳师古曰即春秋左氏传所云允姓之戎居于州者也其地今犹出大长者狐入中食之首尾不出】冥安【南籍端水出南羌中西北入其泽溉民田应劭曰冥水出北入其泽】效谷【师古曰本鱼泽障也桑钦说孝武元封六年济南崔不意为鱼泽尉敎力田以勤效得谷因立为县名】渊泉【师古曰阚骃云地多泉水故以为名○宋祁曰渊泉一本作拼泉】广至【宜禾都尉治昆仑障莽曰广桓】龙勒【有阳关玉门关皆都尉治氐置水出南羌中东北入泽溉民田】
　　安定郡【武帝元鼎三年置】戸四万二千七百二十五口十四万三千二百九十四○县二十一　髙平【莽曰铺睦】复累【师古曰复音服累音力追反】安俾【孟康曰俾音卑】抚夷【莽曰抚寜】朝那【有端旬祠十五所胡巫祝又有湫渊祠应劭曰史记故戎那邑也师古曰湫音子由反】泾阳【开头山在西禹贡泾水所出东南至阳陵入渭过郡三行千六十里雍州川师古曰开音苦见反又音牵此山在今灵州东南土俗语讹谓之汧屯山】临泾【莽曰监泾】卤【灈水出西师古曰灈音其于反】乌氏【乌水出西北入河都卢山在西莽曰乌亭师古曰氏音支】阴密【诗密人国有嚣安亭师古曰即诗大雅所云密人不恭敢距大邦者】安定参防【主骑都尉治师古曰防音力全反】三水【属国都尉治有盐官莽曰广延亭】阴槃安武【莽曰安桓】祖厉【莽曰乡礼应劭曰祖音罝师古曰厉音頼】爰得　眴卷【河水别出为河沟东至富平北入河应劭曰眴音旬日之旬卷音箘簬之箘】彭阳　鹑阴　月氏道【莽曰月顺应劭曰氏音支】
　　北地郡【秦置莽曰威成】戸六万四千四百六十一口二十一万六百八十八○县十九　马领【师古曰川形似马领故以为名领颈也】直路【沮水出东西入洛○宋祁曰洛疑作路】灵武【莽曰威成亭】富平【北部都尉治神泉障浑懐都尉治塞外浑懐障莽曰特武师古曰浑音胡昆反】灵洲【惠帝四年置有河奇苑号非苑莽曰令周师古曰苑谓马牧也水中可居者曰洲此地在河之洲随水高下未尝沦没故号灵洲又曰河奇也二苑皆在北焉】昫衍【应劭曰昫音煦师古曰音香于反】方渠　除道【莽曰通道】五街【莽曰吾街】鹑孤　归德【洛水出北蛮夷中入河有堵苑白马苑○宋祁曰归徳景本无德字】回获　略畔道【莽曰延年道师古曰有略畔山今在庆州界其土俗呼曰洛盘音讹耳】泥阳【莽曰泥阴应劭曰泥水出郁郅北蛮中】郁郅【泥水出北蛮夷中有牧师苑官莽曰功着师古曰郁音于六反郅音之日反】义渠道【莽曰义沟】弋居【有盐官】大□【师古曰□即古要字也音一遥反】廉【卑移山在西北莽曰西河亭】
　　上郡【秦置高帝元年更为翟国七月复故匈归都尉治塞外匈归障属并州师古曰匈归者言匈奴归附】戸十万三千六百八十三口六十万六千六百五十八○县二十三　肤施【有五龙山帝原水黄帝祠四所】独乐【有盐官】阳周【桥山在南有黄帝冢莽曰上陵畤】木禾　平都　浅水【莽曰广信】京室【莽曰积粟】洛都【莽曰卑顺】白土【圜水出西东入河莽曰黄土师古曰圜音银其释在下】襄洛【莽曰上党亭】原都　漆垣【莽曰漆墙】奢延【莽曰奢节】雕阴【应劭曰雕山在西南】推邪【莽曰排邪师古曰邪音似嗟反】桢林【莽曰桢干师古曰桢音贞】高望【北部都尉治莽曰坚寜】雕阴道龟兹【属国都尉治有盐官应劭曰音丘慈师古曰龟兹国人来降附者处之于此故以名云】定
　　阳【应劭曰在定水之阳】高奴【有洧水可防莽曰利平师古曰防古然字】望松【北部都尉治】宜都【莽曰坚宁小邑】
　　西河郡【武帝元朔四年置南部都尉治塞外翁龙埤是莽曰归新属并州师古曰翁龙埤是二障名也埤音婢】戸十三万六千三百九十口六十九万八千八百三十六○县三十六　富昌【有盐官莽曰富成】驺虞　鹄泽【孟康曰鹄音告师古曰音古督反】平定【莽曰阴平亭】美稷【属国都尉治】中阳　乐街【莽曰截虏】徒经【莽曰亷耻】臯狼　大成【莽曰好成】广田【莽曰广翰】圜阴【惠帝五年置莽曰方阴师古曰圜字本作圁县在圁水之阴因以为名也王莽改为方阴则是当时已误为圜字今有银州银水即是旧名犹存但字变耳】益兰【莽曰香兰】平周　鸿门【有天封苑火井祠火从地出也】蔺　宣武【莽曰讨貉】千章　增山【有道西出雷塞北部都尉治师古曰音州县之县】圜阳【师古曰此县在圁水之阳】广衍　武车【莽曰桓车】虎猛【西部都尉治】离石　谷罗　【泽在北】饶【莽曰饶衍】方利【莽曰广德】隰成【莽曰慈平亭】临水【莽曰监水】土军　西都【莽曰五原亭】平陆　阴山【莽曰山寜】觬是【莽曰伏觬苏林曰音麑师古曰觬音倪其字从角】博陵【莽曰助桓】盐官
　　朔方郡【武帝元朔二年开西部都尉治窳浑莽曰沟捜属并州师古曰窳音庾浑音魂】戸三万四千三百三十八口十三万六千六百二十八○县十三封【武帝元狩三年城】朔方【金连盐泽青盐泽皆在南莽曰武符】脩都　临河
　　【莽曰监河】呼遒【师古曰遒音在由反】窳浑【有道西北出鸡鹿塞屠申泽在东莽曰极武】渠捜【中部都尉治莽曰沟捜】沃壄【武帝元狩三年城有盐官莽曰绥武】广牧【东部都尉治莽曰盐官】临戎【武帝元朔五年城莽曰推武】
　　五原郡【秦九原郡武帝元朔二年更名东部都尉治稒阳莽曰获降属并州师古曰稒音固】戸三万九千三百二十二口二十三万一千三百二十八○县十六　九原【莽曰成平】固陵【莽曰固调】五原【莽曰填河亭】临沃【莽曰振武】文国【莽曰繁聚】河阴　蒲泽【属国都尉治】南兴【莽曰南利】武都【莽曰桓都】宜梁　曼柏【莽曰延柏师古曰曼音万】成宜【中部都尉治原高西部都尉治田辟有盐官莽曰艾虏师古曰辟读曰壁艾读曰刈】稒阳【北出石门障得光禄城又西北得支就城又西北得头曼城又西北得虖河城又西得宿虏城莽曰固隂师古曰曼音莫安反虖音呼】莫防【如淳曰音忉怛师古曰音丁葛反】西安阳【莽曰鄣安】河目
　　云中郡【秦置莽曰受降属并州】戸三万八千三百三口十七万三千二百七十○县十一　云中【莽曰逺服】咸阳【莽曰贲武】陶林【东部都尉治】桢陵【缘胡山在西北西部都尉治莽曰桢陆】犊和　沙陵【莽曰希恩】原阳沙南　北舆【中部都尉治师古曰阚骃云广陵有舆故此加北】武泉【莽曰顺泉】阳
　　寿【莽曰常得】
　　定襄郡【高帝置莽曰得降属并州】戸三万八千五百五十九口十六万三千一百四十四○县十二　成乐　桐过【莽曰椅桐师古曰过音工禾反】都武【莽曰通徳】武进【白渠水出塞外西至沙陵入河西部都尉治莽曰伐蛮】襄阴　武臯【荒干水出塞外西至沙陵入河中部都尉治莽曰永武】骆【莽曰遮要】安陶【莽曰迎符】武城【莽曰桓就】武要【东部都尉治莽曰厌胡师古曰厌音一叶反其下并同】定襄【莽曰着武】复陆【莽曰闻武师古曰复音服】
　　鴈门郡【秦置句注山在隂馆莽曰填狄属并州】戸七万三千一百三十八口二十九万三千四百五十四○县十四　善无【莽曰阴馆】沃阳【盐泽在东北有长丞西部都尉治莽曰敬阳】繁畤【莽曰当要师古曰畤音止】中陵【莽曰遮害】阴馆【楼烦乡景帝后三年置累头山治水所出东至泉州入海过郡六行千一百里莽曰富代师古曰累音力追反治音弋之反燕刺王传作台字】楼烦【有盐官应劭曰故楼烦胡地】武州【莽曰桓州】□陶【孟康曰音注○宋祁曰□景夲作汪音枉】剧阳【莽曰善阳】崞【莽曰崞张孟康曰音郭】平城【东部都尉治莽曰平顺】埒【莽曰填狄亭】马邑【莽曰章昭师古曰晋太康地记云秦时建此城辄崩不成有马周旋驰走反覆父老异之因依以筑城遂名为马邑】彊阴【诸闻泽在东北莽曰伏隂】代郡【秦置莽曰厌狄有五原关常山关属幽州应劭曰故代国】户五万六千七百七十一口二十七万八千七百五十四○县十八　桑干【莽曰安徳孟康曰干音干】道人【莽曰道仁师古曰夲有仙人逰其地因以为名】当城【师古曰阚骃云当桓都城故曰当城】高栁【西部都尉治】马城【东部都尉治】班氏【秦地图书班氏莽曰班副】延陵　狋氏【莽曰狋聚孟康曰狋音权氏音精】且如【于延水出塞外东至寕入沽中部都尉治师古曰且音子如反沽音姑又音故】平邑【莽曰平胡】阳原　东安阳【莽曰竟安师古曰阚骃云五原有安阳故此加东也】参合　平舒【祁夷水北至桑干入沽莽曰平葆】代【莽曰厌狄亭应劭曰故代国】灵丘【滱河东至文安入大河过郡五行九百四十里并州川应劭曰武灵王此因氏焉臣瓒曰灵邱之号在赵武灵王之前也师古曰瓒説是也滱音寇又音苦侯反其下并同】广昌【涞水东南至容城入河过郡三行五百里并州莽曰广屏师古曰涞音来】卤城【虖池河东至参合入虖池别过郡九行千三百四十里并州川从河东至文安入海过郡六行千三百七十里莽曰鲁盾师古曰虖音呼池音徒河反】
　　上谷郡【秦置莽曰朔调属幽州】戸三万六千八口十一万七千七百六十二○县十五　沮阳【莽曰沮阴孟康曰音俎】泉上【莽曰塞泉】潘【莽曰树武师古曰音普半反】军都【温余水东至路南入沽】居庸【有关】雊瞀【孟康曰音句无师古曰雊音工豆反瞀音莫豆反】夷舆【莽曰朔调亭】宁【西部都尉治莽曰博康】昌平【莽曰长昌】广宁【莽曰广康】涿鹿【莽曰抪陆应劭曰黄帝与蚩尤战于涿鹿之野】且居【乐阳水出东南入海莽曰久居】茹【莽曰谷武】女祁【东部都尉治莽曰祁】下落【莽曰下忠】
　　渔阳郡【秦置莽曰通路属幽州】戸六万八千八百二口二十六万四千一百一十六○县十二　渔阳【沽水出塞外东南至泉州入海行七百五十里有铁官莽曰得渔】狐奴【莽曰举符】路【莽曰通路亭】雍奴　泉州【有盐官莽曰泉调】平谷　安乐　厗奚【莽曰敦徳孟康曰厗音题字或作蹄】犷平【莽曰平犷服防曰犷音巩师古曰音九永反又音鑛】要阳【都尉治莽曰要术师古曰音一妙反】白檀【洫水出北蛮夷师古曰洫音呼鵙反】滑盐【莽曰匡徳应劭曰明帝更名盐】
　　右北平郡【秦置莽曰北顺属幽州】戸六万六千六百八十九口三十二万七百八十○县十六　平刚　无终【故无终子国浭水西至雍奴入海过郡二行六百五十里师古曰浭音庚即下所云入庚者同一水也】石成　廷陵【莽曰铺武】俊靡【灅水南至无终东入庚莽曰俊麻师古曰灅音力水反又音郎贿反○宋祁曰灅当作防】薋【都尉治莽曰襃睦师古曰音才私反】徐无【莽曰北顺亭】字【榆水出东】土垠【师古曰垠音银】白狼【莽曰伏狄师古曰有白狼山故以名县】夕阳【有铁官莽曰夕阴】昌城【莽曰淑武】骊成【大揭石山在县西南莽曰揭石师古曰揭音桀】广成【莽曰平虏】聚阳【莽曰笃睦】平明【莽曰平阳】
　　辽西郡【秦置有小水四十八并行三千四十六里属幽州】戸七万二千六百五十四口三十五万二千三百二十五○县十四　且虑【有高庙莽曰鉏虑师古曰且音子余反虑音庐】海阳【龙鲜水东入封大水封大水缓虚水皆南入海有盐官】新安平【夷水东入塞外】栁城【马首山在西南参栁水北入海西部都尉治】令支【有孤竹城莽曰令氏亭应劭曰故伯夷国今有孤竹城令音铃孟康曰支音秪师古曰令又音郎定反】肥如【水东入濡水濡水南入海阳又有卢水南入莽曰肥而应劭曰肥子奔燕燕封于此也师古曰濡音乃官反○宋祁曰入当作入畜】賔从【莽曰勉武】交黎【渝水首受塞外南入海东部都尉治莽曰禽虏应劭曰今昌黎师古曰渝音喻其下并同】阳乐　狐苏【唐就水至徒河入海】徒河【莽曰河福】文成【莽曰言虏】临渝【渝水首受白狼东入塞外又有侯水北入渝莽曰冯徳师古曰冯读曰凭】絫【下官水南入海又有揭石水賔水皆南入官莽曰选武师古曰絫音力追反】
　　辽东郡【秦置属幽州】戸五万五千九百七十二口二十七万二千五百三十九○县十八　襄平【有牧师官莽曰昌平】新昌无虑【西部都尉治应劭曰虑音闾师古曰即所谓医巫闾】望平【大辽水出塞外南至安市入海行千二百五十里莽曰长说师古曰説读曰悦】房　城【中部都尉治】辽队【莽曰顺睦师古曰队音遂】辽阳【大梁水西南至辽阳入辽莽曰辽隂】险渎【应劭曰朝鲜王满都也依水险故曰险渎臣瓉曰王险城在乐浪郡浿水之东此自是险渎也师古曰瓒説是也浿音普大反】居就【室伪山室伪水所出北至襄平入梁也】高显　安市　武次【东部都尉治莽曰桓次】平郭【有铁官盐官】西安平【莽曰北安平】文【莽曰文亭】番汗【沛水出塞外西南入海应劭曰汗水出塞外西南入海番音盘师古曰沛音普盖反汗音寒】沓氏【应劭曰沓水也音长答反师古曰凡言氏者皆谓因之而立名】
　　元菟郡【武帝元封四年开髙句骊莽曰下句骊属幽州应劭曰故真番朝鲜胡国】戸四万五千六口二十二万一千八百四十五○县三　髙句骊【辽山辽水所出西南至辽队入大辽水又有南苏水西北经塞外应劭曰故句骊胡】上殷台【莽曰下殷如淳曰台音鲐师古曰音胎】西盖马【马訾水西北入盐难水西南至西安平入海过郡二行一千一百里莽曰元菟亭】
　　乐浪郡【武帝元封三年开莽曰乐鲜属幽州应劭曰故朝鲜国也师古曰乐音洛浪音狼】戸六万二千八百一十二口四十万六千七百四十八【有云鄣】○县二十五　朝鲜【应劭曰武王封箕子于朝鲜】防邯【孟康曰防音男师古曰防音乃甘反邯音酣】浿水【水西至増地入海莽曰乐鲜亭师古曰浿音普大反】含资【带水西至带方入海】黏蝉【服防曰蝉音提】遂成　增地【莽曰增土】带方　驷望　海防【莽曰海桓】列口　长岑　屯有　昭明【南部都尉治】镂方　提奚浑弥【师古曰浑音下昆反】吞列【分黎山列水所出西至黏蝉入海行八百二十里】东
　　【应劭曰音移】不而【东部都尉治】蚕台【师古曰台音胎】华丽　邪头昧【孟康曰昧音妹】前莫　夫租
　　南海郡【秦置秦败尉佗王此地武帝元鼎六年开属交州】户万九千六百一十三口九万四千二百五十三【有圃羞官】○县六　番禺【尉佗都有盐官如淳曰番音潘禺音愚】博罗　中宿【有洭浦官师古曰洭音匡】龙川【师古曰裴氏广州记云本博罗县之东乡也有龙穿地而出即穴流泉因以为号】四会　揭阳【莽曰南海亭韦昭曰揭音其逝反师古曰音竭】
　　郁林郡【故秦桂林郡属尉佗武帝元鼎六年开更名有小谿川水七并行三千一百一十里莽曰郁平属交州】戸万二千四百一十五口七万一千一百六十二○县十二　布山　安广　阿林　广郁【郁水首受夜郎豚水东至四会入海过郡四行四千三十里】中留【师古曰留音力救反水名】桂林　潭中【莽曰中潭师古曰潭音大含反】临尘【朱涯水入领方又有斤员水又有侵离水行七百里莽曰监尘○宋祁曰员劭本作南】定周【水首受无敛东入潭行七百九十里】增食【驩水首受牂柯东界入朱涯水行五百七十里】领方【斤员水入郁又有墧水都尉治师古曰墧音桥】雍鸡【有关】
　　苍梧郡【武帝元鼎六年开莽曰新广属交州有离水关】戸二万四千三百七十九口十四万六千一百六十○县十　广信【莽曰广信亭】谢沐【有关】高要【有盐官】封阳【应劭曰在封水之阳】临贺【莽曰大贺】端谿　冯乘富川　荔浦【有荔平关师古曰荔音】猛陵【龙山合水所出南至布山入海莽曰猛陆】
　　交趾郡【武帝元鼎六年开属交州○宋祁曰趾景本作止】戸九万二千四百四十口七十四万六千二百三十七○县十　羸【有羞官孟康曰羸音莲音受土篓师古曰篓二字并音来口反】安定　茍屚【师古曰屚与漏同】麊泠【都尉治应劭曰麊音弥孟康曰音螟蛉师古曰音麋零】曲昜【师古曰昜古阳字】北带稽徐【师古曰稽音古奚反】西于　龙编【师古曰编音鞭】朱防
　　合浦郡【武帝元鼎六年开莽曰桓合属交州】戸万五千三百九十八口七万八千九百八十○县五　徐闻　高凉　合浦【有关莽曰桓亭】临允【牢水北入高要入郁过郡三行五百三十里莽曰大允】朱卢【都尉治】
　　九眞郡【武帝元鼎六年开有小水五十二并行八千五百六十里】戸三万五千七百四十三口十六万六千一十三【有界关】○县七　胥浦【莽曰驩成】居风　都庞【应劭曰庞音龙师古曰音龚】余　咸驩　无切【都尉治】无编【莽曰九真亭】
　　日南郡【故秦象郡武帝元鼎六年开更名有小水十六并行三千一百八十里属交州师古曰言其在日之南所谓开北戸以向日者】戸万五千四百六十口六万九千四百八十五○县五　朱吾　比景【如淳曰日中于头上景在已下故名之】卢容　西卷【水入海有竹可为杖莽曰日南亭孟康曰音卷师古曰音权】象林
　　赵国【故秦邯郸郡高帝四年为赵国景帝三年复为邯郸郡五年复故莽曰桓亭属冀州】戸八万四千二百二口三十四万九千九百五十二○县四邯郸【堵山牛首水所出东入白渠赵敬侯自中牟徙此张晏曰邯郸山在东城下单尽也城郭从邑故加邑云师古曰邯音寒】易阳【应劭曰易水出涿郡故安师古曰在易水之阳】柏人【莽曰夀仁师古曰本晋邑】襄国【故邢国西山渠水所出东北至任入又冇蓼水冯水皆东至朝平入湡师古曰湡音藕又音牛吼反】
　　广平国【武帝征和二年置为平干国宣帝五鳯二年复故莽曰富昌属冀州】戸二万七千九百八十四口十九万八千五百五十八○县十六广平　张　朝平　南和【列葭水东入防师古曰葭音家防音斯】列人【莽曰列治】斥章【应劭曰漳水出治北入河其国斥卤故曰斥章】任【师古曰本晋邑也郑皇颉奔晋为任大夫】曲周【武帝建元四年置莽曰直周】南曲　曲梁【侯国莽曰直梁】广乡　平利平乡　阳台【侯国】广年【莽曰富昌】城乡
　　眞定国【武帝元鼎四年置属冀州】戸三万七千一百二十六口十七万八千六百一十六○县四　眞定【故东垣高帝十一年更名莽曰思治】稾城【莽曰槀实师古曰稾音工老反】肥累【故肥子国师古曰累音力追反】緜曼【斯洨水首受太白渠东至鄡入河莽曰緜延师古曰曼音万鄡音口尧反】
　　中山国【高帝郡景帝三年为国莽曰常山属冀州应劭曰中山故国】戸十六万八百七十三口六十六万八千八十○县十四　卢奴【应劭曰卢水出右北平东入河】北平【徐水东至高阳入博又有卢水亦至高阳入河有铁官莽曰善和】北新成【桑钦言易水出西北东入滱莽曰朔平】唐【尧山在南莽曰和亲应劭曰故尧国也唐水在西张晏曰尧为唐侯国于此尧山在唐东北望都界孟康曰晋荀呉伐鲜虞及中人今中人亭是】深泽【莽曰翼和】苦陉【莽曰北陉应劭曰章帝更名汉昌陉音刑】安国【莽曰兴睦】曲逆【蒲阳山蒲水所出东入濡又有苏水亦东入濡莽曰顺平张晏曰濡水于城北曲而西流故曰曲逆章帝丑其名改曰蒲阴在蒲水之阴师古曰濡音乃官反】望都【博水东至高阳入河莽曰顺调张晏曰尧山在北尧母庆都山在南登尧山见都山故以为名】新市【应劭曰鲜虞子国今鲜虞亭是】新处　毋极　陆成　安险【莽曰寜险应劭曰章帝更名安憙○宋祁曰宁险邵本作宁阴】
　　信都国【景帝二年为广川国宣帝甘露三年复故莽曰新博属冀州应劭曰明帝更名乐安安帝改曰安平○刘敞曰景帝前二年初封王子彭祖为广川王都信都四年徙赵国除为信都郡中二年封皇子越为广川王传国至王汝阳废当甘露四年也百官表成帝永始二年有信都太守是广川削国除为信都郡矣后汉志刘昭注云安平故信都高帝置之疑此信都下注当云高帝置景帝二年为广川国宣帝甘露四年复故又按志云景帝增六郡若信都髙帝置则不及此数疑注当云景帝前二年为广川国四年为信都郡中二年复为广川国宣帝四年复故也】戸六万五千五百五十六口三十万四千三百八十四○县十七　信都【王都故章河故虖沱皆在北东入海禹贡绛水亦入海莽曰新博亭】歴【莽曰歴寜】扶柳【师古曰阚骃云其地有扶泽泽中多栁故曰扶栁】辟阳【莽曰乐信师古曰辟音壁】南宫【莽曰序下】下博【莽曰闰博应劭曰博水出中山望都入河】武邑【莽曰顺桓】观津【莽曰朔定亭师古曰观音工唤反】高隄【师古曰隄音丁奚反】广川【师古曰阚骃云其县中有长河为流故曰广川也至隋仁夀元年初立炀帝为皇太子以避讳故改为长河县至今为名】乐乡【侯国莽曰乐丘】平隄【侯国】桃【莽曰桓分】西梁【侯国】昌成【侯国】东昌【侯国莽曰田昌】脩【莽曰脩治师古曰脩音条】
　　河闲国【故赵文帝二年别为国莽曰朔定应劭曰在两河之间】戸四万五千四十三口十八万七千六百六十二○县四　乐成【虖池别水首受虖池河东至东光入虖池河莽曰陆信】井　武隧【莽曰桓隧师古曰隧音遂】弓高【虖池别河首受虖池河东至平舒入海莽曰乐成】
　　广阳国【髙帝燕国昭帝元凤元年为广阳郡宣帝本始元年更为国莽曰广有】戸二万七百四十口七万六百五十八○县四　蓟【故燕国召公所封莽曰伐戎】方城　广阳　阴乡【莽曰阴顺】
　　甾川国【故齐文帝十八年别为国后并北海○刘敞曰按甾川与汉俱不见井北海时至建武年乃省甾川入北海耳】戸五万二百八十九口二十二万七千三十一○县三　剧【义山蕤水所出北至夀光入海莽曰俞应劭曰故肥国今肥亭是】东安平【菟头山女水出东北至临甾入钜定孟康曰纪季以酅入于齐今酅亭是也师古曰阚骃云博陵有安平故此加东酅音携】楼乡
　　胶东国【故齐高帝元年别为国五月复属齐国文帝十六年复为国莽曰郁秩】戸七万二千二口三十二万三千三百三十一○县八　即墨【有天室山祠莽曰即善】昌武　下密【有三石山祠应劭曰密水出高密】壮武【莽曰晓武】郁秩【有铁官】挺【师古曰挺音徒鼎反】观阳【应劭曰在观水之阳师古曰观音工唤反】邹卢【莽曰始斯】
　　高密国【故齐文帝十六年别为胶西国宣帝本始元年更为髙密国】戸四万五百三十一口十九万二千五百三十六○县五　髙密【莽曰章牟】昌安　石泉【莽曰飬信】夷安【莽曰原亭应劭曰故莱夷维邑】成乡【莽曰顺成】成阳国【故齐文帝二年别为国莽曰莒陵属兖州】戸五万六千六百四十二口二十万五千七百八十四○县四　莒【故国盈姓三十世为楚所灭少昊后有铁官莽曰莒陵】阳都【应劭曰齐人迁阳故阳国是】东安　虑【莽曰着善】淮阳国【高帝十一年置莽曰新平属兖州孟康曰孝明帝更名陈国】戸十三万五千五百四十四口九十八万一千四百二十三○县九陈【故国舜后胡公所封为楚所灭楚顷襄王自郢徙此莽曰陈陵】苦【莽曰頼陵师古曰晋太康地记云城东有頼乡祠老子所生地】阳夏【应劭曰夏音贾】宁平　扶沟【涡水首受狼汤渠东至向入淮过郡三行千里师古曰狼音浪汤音徒浪反涡音戈又音】固始【师古曰本名寝丘楚令尹孙叔敖所封地】圉　新平　柘
　　梁国【故秦砀郡高帝五年为梁国莽曰陈定属豫州师古曰以有砀山故名砀郡】戸三万八千七百九口十万六千七百五十二○县八　砀【山出文石莽曰节砀应劭曰砀山在东师古曰砀文石也其山出焉故以名县砀音唐又音徒浪反】甾【故戴国莽曰嘉谷应劭曰章帝改曰考城】杼秋【莽曰予秋师古曰杼音食汝反】蒙【获水首受甾获渠东北至彭城入泗过郡五行五百五十里莽曰防恩】己氏【莽曰已善】虞【莽曰陈定亭】下邑【莽曰下洽】雎阳【故宋国防子所封禹贡盟诸泽在东北师古曰雎音虽】
　　东平国【故梁国景帝中六年别为济东国武帝元鼎元年为大河郡宣帝甘露二年为东平国莽曰有盐属兖州】戸十三万一千七百五十三口六十万七千九百七十六【有铁官】○县七　无盐【有郈乡莽曰有盐亭师古曰郈音后】任城【故任国太昊后风姓莽曰延就亭】东平陆【应劭曰古厥国今有厥亭是】富城【莽曰成富】章亢父【诗亭故诗国莽曰顺父师古曰音抗甫】樊
　　鲁国【故秦薛郡高后元年为鲁国属豫州】戸十一万八千四十五口六十万七千三百八十一○县六　鲁【伯禽所封戸五万二千有铁官】卞【泗水西南至方与入沛过郡三行五百里青州川师古曰即春秋僖十七年夫人姜氏会齐侯于卞者也方与音房豫】汶阳【莽曰汶亭应劭曰诗曰汶水汤汤师古曰即左传所云公赐季友汶阳之田者也】蕃【南梁水西至胡陵入沛渠应劭曰邾国也音皮师古曰白裒云陈蕃之子为鲁相国人为讳改曰皮此説非也郡县之名土俗各有别称不必皆依本字】驺【故邾国曹姓二十九世为楚所灭峄山在北莽曰驺亭应劭曰邾文公卜迁于峄者也音驿】薛【夏车正奚仲所国后迁于邳汤相仲虺居之】
　　楚国【高帝置宣帝地节元年更为彭城郡黄龙元年复故莽曰和乐属徐州】戸十二万四千七百三十八【○宋祁曰十二邵本作十一】口四十九万七千八百四○县七　彭城【古彭祖国戸四万一百九十六有铁官】留　梧【莽曰吾治】傅阳【故偪阳国莽曰辅阳师古曰偪音福左氏传所云偪阳妘姓者也】吕　武原【莽曰和乐亭】甾丘【莽曰善丘】
　　泗水国【故东海郡武帝元鼎四年别为泗水国莽曰水顺】戸二万五千二十五口十一万九千一百一十四○县三　淩【莽曰生夌应劭曰淩水所出南入淮】泗阳【莽曰淮平亭】于【莽曰于屏】
　　广陵国【高帝六年属荆国十一年更属吴景帝四年更名江都武帝元狩三年更名广陵莽曰江平属徐州】戸三万六千七百七十三口十四万七百二十二【有铁官】○县四　广陵【江都易王非广陵厉王胥皆都此并得鄣郡而不得吴莽曰安定】江都【有江水祠渠水首受江北至射阳入湖】高邮　平安【莽曰杜乡】
　　六安国【故楚高帝元年别为衡山国五年属淮南文帝十六年复为衡山武帝元狩二年别为六安国莽曰安风】戸三万八千三百四十五口十七万八千六百一十六○县五　六【故国臯繇后偃姓为楚所灭如谿水首受沘东北至夀春入芍陂师古曰沘音匕又音鄙芍音鹊】蓼【故国臯繇后为楚所灭】安丰【禹贡大别山在西南莽曰美丰】安风【莽曰安风亭】阳泉
　　长沙国【秦郡高帝五年为国莽曰塡蛮属荆州】戸四万三千四百七十口二十三万五千八百二十五○县十三　临湘【莽曰抚睦应劭曰湘水出零山】罗【应劭曰楚文王徙罗子自枝江居此师古曰盛之荆州记云县北帯汨水水原出豫章艾县界西流注湘防汨西北去县三十里名为屈潭屈原自沉处】连道　益阳【湘山在北应劭曰在益水之阳】下隽【莽曰闰隽师古曰隽音字兖反又音辞兖反】攸【音收】酃【孟康曰音铃】承阳【应劭曰承水之阳师古曰承水原出零陵永昌县界东流注湘也承音烝】湘南【禹贡衡山在东南荆州山】昭陵　茶陵【泥水西入湘行七百里莽曰声乡师古曰茶音弋奢反又音丈加反】容陵安成【庐水东至庐陵入湖汉莽曰思成】
　　本秦京师为内史【师古曰京师天子所都畿内也秦并天下改立郡县而京畿所统特号内史言其在内以别于诸郡守也】分天下作三十六郡汉兴以其郡太大稍复开置又立诸侯王国武帝开广三边故自高祖増二十六文景各六【○宋祁曰各六越本作五十六】武帝二十八昭帝一讫于孝平凡郡国一百三县邑千三百一十四道三十二侯国二百四十一地东西九千三百二里南北万三千三百六十八里提封田一万万四千五百一十三万六千四百五顷【师古曰提封者大举其封疆也】其一万万二百五十二万八千八百八十九顷邑居道路山川林泽羣不可垦其三千二百二十九万九百四十七顷可垦不可垦定垦田【○宋祁曰可垦下越本无不可垦三字淳化本无不垦二字邵本无可字】八百二十七万五百三十六顷民户千二百二十三万三千六十二口五千九百五十九万四千九百七十八汉极盛矣凡民函五常之性【师古曰函苞也读与含同】而其刚柔缓急音声不同系水土之风气故谓之风好恶取舍动静亡常【师古曰好音呼到反恶音一故反】随君上之情欲故谓之俗孔子曰移风易俗莫善于乐【师古曰孝经载孔子之言】言圣王在上统理人伦必移其本而易其末此混同天下壹之虖中和然后王教成也汉承百王之末国土变改民人迁徙成帝时刘向略言其地分【○宋祁曰地字景本作域】丞相张禹使属颍川朱赣条其风俗犹未宣究故辑而论之【师古曰辑与集同】终其本末着于篇秦地于天官东井舆鬼之分壄也其界自农故关以西京兆扶风冯翊北地上郡西河安定天水陇西南有巴蜀广汉犍为武都西有金城武威张掖酒泉敦煌又西南有牂柯越巂益州皆宜属焉秦之先曰柏益出自帝颛顼尧时助禹治水为舜朕虞飬育草木鸟兽赐姓嬴氏【师古曰柏益一号伯翳盖翳益声相近故也】歴夏殷为诸侯至周有造父【师古曰造音千到反父读曰甫】善驭习马得华駵緑耳之乗【师古曰华駵言其色如华之赤也緑耳耳緑也】幸于穆王封于赵城故更为赵氏后有非子为周孝王飬马汧渭之间孝王曰昔伯益知禽兽子孙不絶廼封为附庸邑之于秦【○宋祁曰秦晏本作粲】今陇西秦亭秦谷是也至元孙氏为荘公【师古曰氏与是同古通用字】破西戎有其地子襄公时幽王为犬戎所败平王东迁雒邑襄公将兵救周有功赐受酆之地列为诸侯【师古曰亦岐字】后八世穆公称伯以河为竟【师古曰伯读曰霸竟读曰境言其地界东至于河】十余世孝公用商君制辕田【张晏曰周制三年一易以同美恶商鞅始割列田地开立阡陌令民各有常制孟康曰三年爰土易居古制也末世浸废商鞅相秦复立爰田上田不易中田一易下田再易爰自在其田不复易居也食货志曰自爰其处而已是也辕爰同】开仟佰【师古曰南北曰仟东西曰佰皆谓开田之疆亩也佰音莫白反】东雄诸侯子惠公初称王得上郡西河孙昭王开巴蜀灭周取九鼎昭王曾孙政并六国称皇帝负力怙威燔书阬儒自任私智至子胡亥天下畔之故秦地于禹贡时跨雍梁二州诗风兼秦豳两国昔后稷封斄【师古曰斄读曰邰今武功故城是也】公刘处豳【师古曰即今豳州栒邑是】太王徙【师古曰今岐山县是】文王作酆【师古曰今长安西北界灵台乡丰水上是】武王治镐【师古曰今昆明池北镐陂是】其民有先王遗风好稼穑务本业故豳诗言农桑衣食之本甚备【师古曰谓七月之诗】有鄠杜竹林南山檀柘号称陆海为九州膏腴【师古曰言其地高陆而饶物产如海之无所不出故云陆海腹之下肥曰腴故取喩云】始皇之初郑国穿渠引泾水溉田【师古曰郑国人姓名事具在沟洫志】沃野千里【师古曰沃即溉也言千里之地皆得溉灌】民以富饶汉兴立都长安徙齐诸田楚昭屈景及诸功臣家于长陵后世世徙吏二千石高訾富人及豪桀并兼之家于诸陵【师古曰訾读与赀同高訾言多财也】盖亦以彊干弱支非独为奉山园也【如淳曰黄图谓陵冢为山师古曰谓京师为干四方为支也】是故五方杂厝【晋灼曰厝古错字】风俗不纯其世家则好礼文富人则商贾为利豪桀则游侠通奸濒南山【师古曰濒犹邉濒音频又音賔】近夏阳【师古曰夏阳即河之西岸也今在同州韩城县界】多阻险轻薄易为盗贼常为天下剧又郡国辐凑浮食者多民去本就末列侯贵人车服僭上众庶放效羞不相及【师古曰放依也音甫往反】嫁娶尤崇侈靡送死过度天水陇西山多林木民以板为室屋及安定北地上郡西河皆迫近戎狄脩习战备髙上气力以射猎为先故秦诗曰在其板屋【师古曰小戎之诗也言襄公出征则妇人居板室之中而念其君子】又曰王于兴师脩我甲兵与子偕行【师古曰无衣之诗也言于王之兴师则脩我甲兵而与子俱征伐也】及车辚四臷小戎之篇皆言车马田狩之事【师古曰车辚美秦仲大有车马其诗曰有车辚辚有马白颠四臷美襄公田狩也其诗曰四臷孔阜六辔在手輶车鸾鏕载猃猲獢小戎美襄公兵甲讨西戎其诗曰小戎俴收五楘梁辀文茵畅毂驾我骐馵龙盾之合鋈以觼軜辚音隣臷音耋輶音犹又音诱猃音力瞻反獢音许昭反俴音践楘音木馵音注鋈音沃觼音玦軜音纳○宋祁曰载猃当作载敛】汉兴六郡良家子选给羽林期门【如淳曰医商贾百工不得豫也师古曰六郡谓陇西天水安定北地上郡西河羽林期门觧在百官公卿表】以材力为官名将多出焉孔子曰君子有勇而亡谊则为乱小人有勇而亡谊则为盗【师古曰论语载孔子对子路之言也】故此数郡民俗质木不耻寇盗【师古曰质木者无有文饰如木石然】自武威以西本匈奴昆邪王休屠王地【师古曰昆音下门反休音许蚪反屠音除】武帝时攘之【师古曰攘却也音人羊反】初置四郡以通西域鬲絶南羌匈奴【师古曰鬲与隔同】其民或以关东下贫或以报怨过当【师古曰过其本所杀】或以誖逆亡道家属徙焉【师古曰誖乱也惑也音布内反】习俗颇殊地广民稀水屮宜畜牧【师古曰屮古草字】故凉州之畜为天下饶保边塞二千石治之咸以兵马为务酒礼之会上下通焉吏民相亲是以其俗风雨时节谷籴常贱少盗贼有和气之应贤于内郡此政寛厚吏不苛刻之所致也巴蜀广汉本南夷秦并以为郡土地肥美有江水沃野山林竹木疏食果实之饶【师古曰疏菜也】南贾滇僰滇僰僮【师古曰言滇僰之地多出僮也滇音颠僰音蒲北反○宋祁曰正文滇僰二字当删】西近卭莋莋马旄牛【师古曰言卭莋之地出马及旄牛莋音才各反○宋祁曰正文莋莋当删一莋字】民食稻鱼亡凶年忧俗不愁苦【而】轻易淫泆柔弱褊阸【师古曰言其材质不彊而心忿陿】景武闲文翁为蜀守敎民读书法令未能笃信道徳反以好文刺讥贵慕权埶及司马相如游宦京师诸侯以文辞显于世乡党慕循其迹后有王襃严遵扬雄之徒【师古曰遵即严君平】文章冠天下繇文翁倡其敎相如为之师【师古曰繇读与由同倡始也音充向反】故孔子曰有教亡类【师古曰论语载孔子之言言人之性术在所教耳无种类】武都地杂氐羌及犍为牂柯越巂皆西南外夷武帝初开置民俗略与巴蜀同而武都近天水俗颇似焉故秦地天下三分之一而人众不过什三然量其富居什六秦豳吴札观乐为之歌秦【师古曰札吴王夀梦子也来聘鲁而请观周乐事见左氏传襄二十九年】曰此之谓夏声【师古曰夏中国】夫能夏则大大之至也其周旧乎自井十度至栁三度谓之鹑首之次秦之分也魏地觜觿参之分野也【师古曰觽音弋随反】其界自髙陵以东尽河东河内南有陈留及汝南之召陵防彊新汲西华长平【师古曰召读曰邵防音于靳反又音殷】颍川之舞阳郾许傿陵【师古曰郾音一扇反傿音偃】河南之开封中牟阳武酸卷【师古曰卷音去权反】皆魏分也河内本殷之旧都周既灭殷分其畿内为三国诗风邶庸衞国是也【师古曰自纣城而北谓之邶南谓之庸东谓之衞邶音歩内反字或作鄁庸字或作鄘】鄁防封纣子武庚庸管叔尹之衞蔡叔尹之以监殷民谓之三监【师古曰武庚即禄父也尹主也管叔蔡叔皆武王之弟】故书序曰武王崩三监畔【师古曰周书大诰之序】周公诛之尽以其地封弟康叔号曰孟侯以夹辅周室【师古曰康叔亦武王弟也孟长也言为诸侯之长】迁邶庸之民于雒邑故邶庸衞三国之诗相与同风邶诗曰在浚之下【师古曰凯风之诗也浚衞邑也音峻】庸曰在浚之郊【师古曰干旄之诗】邶又曰亦流于淇【师古曰泉水之诗】河水洋洋【师古曰今邶诗无此句】庸曰送我淇上【师古曰桑中之诗淇上淇水之上】在彼中河【师古曰柏舟之诗也中河河中也】卫曰瞻彼淇奥【师古曰淇奥之诗也奥水隈也音于六反】河水洋洋【师古曰硕人之诗也洋洋盛大也音羊又音翔】故吴公子札聘鲁观周乐闻邶庸卫之歌曰美哉渊乎吾闻康叔之徳如是是其衞风乎至十六世懿公亡道为狄所灭齐桓公帅诸侯伐狄而更封卫于河南曹楚丘是为文公【师古曰曹及楚丘二邑名】而河内殷虚更属于晋【师古曰殷虚汲郡朝歌县也虚读曰墟】康叔之风既歇而纣之化犹存故俗刚彊多豪桀侵夺薄恩礼好生分【师古曰生分谓父母在而昆弟不同财产】河东土地平易有盐铁之饶本唐尧所居诗风唐魏之国也周武王子唐叔在母未生【师古曰谓怀孕时】武王梦帝谓己【师古曰帝天也】曰余名而子曰虞将与之唐属之参【师古曰属音之欲反参音所林反】及生名之曰虞至成王灭唐而封叔虞唐有晋水及叔虞子爕为晋侯云故参为晋星其民有先王遗教君予深思小人俭陋故唐诗蟋蟀山枢葛生之篇曰今我不乐日月其迈【师古曰蟋蟀之诗也迈行也言日月行往将老而死也蟋音悉蟀音率】宛其死矣它人是婾【师古曰山有枢之诗也媮乐也言已俭吝死亡之后当为它人所乐也媮音逾又音偸枢音瓯】百岁之后归于其居【师古曰葛生之诗也居谓坟墓也言死当归于坟墓不能复为乐也】皆思奢俭之中念死生之虑【师古曰中音竹仲反】吴札闻唐之歌曰思深哉其有陶唐氏之遗民乎魏国亦姬姓也在晋之南河曲故其诗曰彼汾一曲【师古曰汾沮洳之诗沮音子豫反洳音人豫反】寘诸河之侧【师古曰伐檀之诗寘置也音之豉反】自唐叔十六世至献公灭魏以封大夫毕万【师古曰毕万毕公髙之后魏犨祖父】灭耿以封大夫赵夙【师古曰赵夙赵衰之兄】及大夫韩武子食采于韩原【师古曰韩武子韩厥之曾祖也本与周同姓食采于韩更为韩氏此説依史记而与释春秋传者不同】晋于是始大至于文公伯诸侯尊周室【师古曰伯读曰霸】始有河内之土【师古曰左氏传所谓始啓南阳者】吴札闻魏之歌曰美哉沨沨乎【师古曰沨沨浮貌也言其中庸可与为善可与为恶也沨音冯】以徳辅此则明主也文公后十六世为韩魏赵所灭三家皆自立为诸侯是为三晋赵与秦同祖韩魏皆姬姓也自毕万后十世称侯至孙称王徙都大梁故魏一号为梁七世为秦所灭
　　周地柳七星张之分壄也今之河南雒阳谷城平阴偃师巩缑氏是其分也昔周公营雒邑以为在于土中诸侯蕃屏四方【师古曰言雒阳四靣皆有诸侯为蕃屏】故立京师至幽王淫襃姒以灭宗周子平王东居雒邑其后五伯更帅诸侯以尊王室【师古曰伯读曰霸觧在刑法志更互也音工衡反】故周于三代最为长久八百余年至于赧王乃为秦所兼初雒邑与宗周通封畿【韦昭曰通在二封之地共千里也师古曰宗周镐京也方八百里八八六十四为方百里者六十四也雒邑成周也方六百里六六三十六为方百里者三十六二都得百里者百方千里也故诗云邦畿千里】东西长而南北短短长相覆为千里至襄王以河内赐晋文公又为诸侯所侵故其分坠小【师古曰坠古地字】周人之失巧伪趋利贵财贱义髙富下贫憙为商贾不好仕宦【师古曰憙音许吏反】自柳三度至张十二度谓之鹑火之次周之分也
　　韩地角亢氐之分野也韩分晋得南阳郡及颍川之父城定陵襄城颍阳颍阴长社阳翟郏【师古曰郏音工治反即今郏城县是也】东接汝南西接农得新安宜阳皆韩分也及诗风陈郑之国与韩同星分焉郑国今河南之新郑本髙辛氏火正祝融之虚也【师古曰虚读曰墟后皆类此】及成臯荥阳颍川之崇髙阳城皆郑分也本周宣王弟友为周司徒食采于宗周畿内是为郑【师古曰即今之华隂郑县】郑桓公问于史伯曰王室多故何所可以逃死史伯曰四方之国非王母弟甥舅则夷狄不可入也其济洛河颍之间乎【师舌曰济音子礼反】子男之国虢会为大【师古曰会读曰郐字或作桧桧国在豫州外方之北荥嶓之南溱洧之间妘姓之国】恃埶与险崈侈贪冒【师古曰冒蒙也蔽于义理】君若寄帑与贿周乱而敝必将背君【师古曰帑读与孥同谓妻子也】君以成周之众奉辞伐罪亡不克矣公曰南方不可乎对曰夫楚重黎之后也黎为髙辛氏火正昭显天地以生柔嘉之材姜嬴荆芊实与诸姬代相干也【师古曰代递也干犯也】姜伯夷之后也嬴伯益之后也伯夷能礼于神以佐尧伯益能仪百物以佐舜【师古曰仪与宜同宜安也】其后皆不失祠而未有兴者周衰将起不可偪也桓公从其言乃东寄帑与贿虢会受之后三年幽王败桓公死其子武公与平王东迁卒定虢防之地右雒左泲食溱洧焉【师古曰溱洧二水也溱音臻洧音鲔】土陿而险山居谷汲男女亟聚防【师古曰亟屡也音丘吏反】故其俗淫郑诗曰出其东门有女如云【师古曰出其东门之诗东门郑之东门也如云言其众多而往来不定】又曰溱与洧方灌灌兮士与女方秉菅兮恂盱且乐惟士与女伊其相谑【师古曰溱洧之诗也灌灌水流盛也菅兰也恂信也盱大也伊惟也谑戏言也谓仲春之月二水流盛而士与女执芳草于其间以相赠遗信大乐矣惟以戏谑也灌音胡贯反菅音奸】此其风也吴札闻郑之歌曰美哉其细已甚民弗堪也是其先亡乎【臣瓒曰谓音声细弱也此衰弱之徴】自武公后二十三世为韩所灭陈国今淮阳之地陈本太昊之虚周武王封舜后妫满于陈是为胡公妻以元女大姬妇人尊贵好祭祀用史巫故其俗巫鬼陈诗曰坎其击鼓宛丘之下亡冬亡夏值其鹭羽【师古曰宛丘之诗也坎坎击鼓声四方髙中央下曰宛丘值立也鹭鸟之羽以为翻立之而舞以事神也无冬无夏言其恒也】又曰东门之枌宛丘之栩子仲之子婆娑其下【师古曰东门之枌之诗也东门陈国之东门也枌白榆也栩杼也子仲陈大夫之氏也婆娑舞貌也亦言于枌栩之下歌舞以娱神也枌音扶云反栩音许羽反杼音神汝反】此其风也吴札闻陈之歌曰国亡主其能久乎【师古曰言政由妇人不以君为主也】自胡公后二十三世为楚所灭陈虽属楚于天文自若其故【○宋祁曰世字下淳化本有亦字】颍川南阳本夏禹之国夏人上忠其敝鄙朴韩自武子后七世称侯六世称王五世而为秦所灭秦既灭韩徙天下不轨之民于南阳【师古曰不轨不循法度者】故其俗夸奢上气力好商贾渔猎臧匿难制御也宛西通武关东受江淮一都之防也宣帝时郑召信臣为南阳太守【师古曰召读曰邵】治皆见纪信臣劝民农桑去末归本郡以殷富颍川韩都士有申子韩非刻害余烈【师古曰申子申不害也烈业也】髙仕宦好文法民以贪遴争讼生分为失【师古曰遴与吝同】韩延夀为太守先之以敬让黄霸继之教化大行狱或八年亡重罪囚南阳好商贾召父富以本业【师古曰召父谓召信臣也劝其务农以致富】颍川好争讼分异黄韩化以笃厚君子之徳风也小人之徳草也信矣【师古曰论语载孔子之言也曰君子之徳风小人之徳草也草上之风必偃言从教而化】自东井六度至亢六度谓之夀星之次郑之分野与韩同分赵地昴毕之分壄赵分晋得赵国北有信都真定常山中山又得涿郡之髙阳鄚州乡【师古曰郑音莫】东有广平钜鹿清河河间又得勃海郡之东平舒中邑文安束州成平章武河以北也南至浮水繁阳内黄斥丘西有太原定襄云中五原上党上党本韩之别郡也逺韩近赵后卒降赵皆赵分也自赵夙后九世称侯四世敬侯徙都邯郸至曾孙武灵王称王五世为秦所灭赵中山地薄人众犹有沙丘纣淫乱余民【晋灼曰言地薄人众犹复有沙丘纣淫地余民通系之于淫风而言之也不説沙丘在中山也○宋祁曰正文中山地下别本又一地字】丈夫相聚游戏悲歌忼慨起则椎剽掘冡【师古曰椎杀人而剽劫之也椎音直追反其字从木剽音频妙反掘冡发冡也】作奸巧多弄物为倡优女子弹跕躧游媚富贵徧诸侯之后宫【如淳曰跕音蹀足之蹀躧音屣臣瓒曰蹑跟为跕拄指为躧师古曰跕音它颊反躧字与屣同屣谓小履之无跟者也跕谓轻蹑之也】邯郸北通燕涿南有郑卫漳河之间一都防也其土广俗杂大率精急髙气埶轻为奸太原上党又多晋公族子孙以诈力相倾矜夸功名报仇过直【师古曰直亦当也○宋祁曰一本倾下有务字】嫁取送死奢靡【师古曰取读曰娶其下并同】汉兴号为难治常择严猛之将或任杀伐为威父兄被诛子弟怨愤至告讦刺史二千石【师古曰讦面相斥罪也音居列反又音居谒反○宋祁曰注相字邵本作犹】或报杀其亲属钟代石北迫近胡寇【师古曰钟所在未闻石山险之限在上曲阳】民俗懻忮【臣瓒曰懻音冀今北土名彊直为懻中师古曰懻坚也忮恨也音章豉反】好气为奸不事农商自全晋时已患其剽悍【师古曰剽急也轻也悍勇也剽音频妙反又音匹妙反悍音胡旦反】而武灵王又益厉之故冀州之部盗贼常为它州剧定襄云中五原本戎狄地颇有赵齐衞楚之徙【师古曰言四国之人被迁徙来居之】其民鄙朴少礼文好射猎鴈门亦同俗于天文别属燕
　　燕地尾箕分壄也武王定殷封召公于燕其后三十六世与六国俱称王东有渔阳右北平辽西辽东西有上谷代郡鴈门南得涿郡之易容城范阳北新成故安涿县良乡新昌及勃海之安次皆燕分也乐浪元菟亦宜属焉燕称王十世秦欲灭六国燕王太子丹遣勇士荆轲西刺秦王不成而诛秦遂举兵灭燕蓟南通齐赵勃碣之间一都会也【师古曰蓟县燕之所都也勃勃海也碣碣石也此石着海旁揭揭然特立之貌也】初太子丹賔飬勇士不爱后宫美女民化以为俗至今犹然賔客相过以妇侍宿嫁取之夕男女无别反以为荣后稍颇止然终未改其俗愚悍少虑轻薄无威亦有所长敢于急人【如淳曰赴人之急果于赴难也】燕丹遗风也上谷至辽东地广民希数被胡寇俗与赵代相类有渔盐枣栗之饶北隙乌丸夫余【如淳曰有怨隙也或曰隙际也师古曰训际是也乌丸本东胡也为冒顿所灭余类保乌丸山因以为号夫余在长城之北去元菟千里夫读曰扶】东贾真番之利元莬乐浪武帝时置皆朝鲜濊貉句骊蛮夷【师古曰濊音秽字或作薉其音同】殷道衰箕子去之朝鲜【师古曰史记云武王伐纣封箕子扵朝鲜与此不同】教其民以礼义田蚕织作乐浪朝鲜民犯禁八条【师古曰八条不具见】相杀以当时偿杀相伤以谷偿相盗者男没入为其家奴女子为婢欲自偿者人五十万虽免为民俗犹羞之嫁取无所雠【师古曰雠匹也一曰雠读曰售】是以其民终不相盗无门戸之闭妇人贞信不淫辟【师古曰辟读曰僻】其【田】民饮食以笾豆【师古曰以竹曰笾以木曰豆若今之檠也檠音其敬反】都邑颇放效吏及内郡贾人往往以杯器食【师古曰都邑之人颇用杯器者效吏及贾人也放音甫往反】郡初取吏于辽东吏见民无闭臧及贾人往者夜则为盗俗稍益薄今于犯禁寖多至六十余条可贵哉仁贤之化也然东夷天性柔顺异于三方之外【师古曰三方谓南西北也】故孔子悼道不行设浮于海欲居九夷有以也【师古曰论语称孔子曰道不行乗桴浮于海从我者其由也欤言欲乗桴筏而适东夷以其国有仁贤之化可以行道也桴音孚筏音伐】夫乐浪海中有倭人分为百余国以岁时来献见云【如淳曰如墨委面在帯方东南万里臣瓒曰倭是国名不谓用墨故谓之委也师古曰如淳云如墨委面盖音委字耳此音非也倭音一戈反今犹冇倭国魏略云倭在帯方东南大海中依山岛为国度海千里复有国皆倭种○刘敞曰夫字宜属上句】自危四度至斗六度谓之析木之次燕之分也
　　齐地虚危之分壄也东有甾川东莱琅邪髙密胶东南有泰山城阳北有千乗清河以南勃海之髙乐髙城重合阳信西有济南平原皆齐分也【○宋祁曰分也一夲作分地】少昊之世有爽鸠氏虞夏时有季崱【师古曰崱音仕力反】汤时有逢公柏陵殷末有薄姑氏皆为诸侯国此地至周成王时薄姑氏与四国共作乱成王灭之以封师尚父是为太公【师古曰武王封太公于齐初未得爽鸠之地成王以益之也】诗风齐国是也临甾名营丘故齐诗曰子之营兮遭我虖嶩之间兮【师古曰齐国风营诗之辞也毛诗作还齐诗作营之往也嶩山名也字或作峱亦作巙音皆乃髙反言往适营丘而相逢于嶩山也】又曰竢我于着乎而【师古曰齐国风着诗之辞也着地名即济南郡着县也乎而语助也一曰门屏之间曰着音直庶反】此亦其舒缓之体也吴札闻齐之歌曰泱泱乎大风也哉【师古曰泱泱大之意也音乌郎反】其太公乎国未可量也古有分土亡分民【师古曰有分土者谓立封疆也无分民者谓通往来不常厥居也】太公以齐地负海舄卤少五谷而人民寡【师古曰舄卤觧在食货志】廼劝以女工之业通鱼盐之利而人物辐凑后十四世桓公用管仲设轻重以富国【师古曰解在食货志】合诸侯成伯功【师古曰伯读曰霸】身在陪臣而取三归【师古曰三归三姓之女】故其俗弥侈织作冰纨绮绣纯丽之物【如淳曰纨白熟也纯缘也谓绦组之属也丽好也臣瓒曰冰纨纨细宻坚如冰者也纯丽温纯美丽之物也师古曰如説非也冰谓布帛之细其色鲜絜如冰者也纨素也绮文缯也即今之所谓细绫也纯精好也丽华靡也纨音丸纯音淳】号为冠带衣履天下【师古曰言天下之人冠帯衣履皆仰齐地】初太公治齐脩道术尊贤智赏有功故至今其土多好经术矜功名舒缓阔达而足智其失夸奢朋党言与行缪虚诈不情【师古曰不可得其情】急之则离散缓之则放纵始桓公兄襄公淫乱姑姊妹不嫁于是令国中民家长女不得嫁名曰巫儿为家主祠嫁者不利其家民至今以为俗痛乎道民之道可不慎哉【师古曰上道读曰导○宋祁曰慎疑作愤】昔太公始封周公问何以治齐太公曰举贤而上功周公曰后世必有簒杀之臣其后二十九世为彊臣田和所灭而和自立为齐侯初和之先陈公子完有罪来奔齐【师古曰公子完陈厉公之子也左氏传鲁荘二十二年陈人杀其太子御寇公子完与颛孙奔齐盖御寇之党也】齐桓公以为大夫更称田氏九世至和而簒齐至孙威王称王五世为秦所灭临甾海岱之间一都会也其中具五民云【服防曰士农商工贾也如淳曰逰子乐其俗不复归故有五方之民也师古曰如説是】
　　鲁地奎娄之分壄也东至东海南有泗水至淮得临淮之下相雎陵僮取虑皆鲁分也【师古曰取音趋又音秋虑音闾】周兴以少昊之虚曲阜封周公子伯禽为鲁侯【师古曰少昊金天氏之帝】以为周公主【师古曰主周公之祭祀】其民有圣人之教化故孔子曰齐一变至于鲁鲁一变至于道言近正也【师古曰鲁庶几至道齐人不如鲁也】濒洙泗之水【师古曰言所居皆边于二水也濒音频又音賔】其民渉度幼者扶老而代其任【师古曰任负戴也】俗既益薄长老不自安与幼少相让故曰鲁道衰洙泗之间龂龂如也【师古曰龂龂分辨之意也音牛斤反】孔子闵王道将废廼脩六经以述唐虞三代之道弟子受业而通者七十有七人是以其民好学上礼义重廉耻周公始封太公问何以治鲁周公曰尊尊而亲亲太公曰后世寖弱矣【师古曰言渐防弱也】故鲁自文公以后禄去公室政在大夫季氏逐昭公陵夷防弱三十四世而为楚所灭然本大国故自为分壄今去圣乆逺周公遗化销防孔氏庠序衰坏地陿民众颇有桑麻之业亡林泽之饶俗俭啬爱财趋商贾好訾毁多巧伪【师古曰以言相毁曰訾訾音子尔反】丧祭之礼文备实寡然其好学犹愈于它俗【师古曰愈胜也】汉兴以来鲁东海多至卿相东平湏昌夀张皆在济东属鲁非宋地也当考【师古曰当考者言当更考覈之其事未审】宋地房心之分壄也今之沛梁楚山阳济隂东平及东郡之湏昌夀张皆宋分也周封防子于宋今之雎阳是也本陶唐氏火正阏伯之虚也济隂定陶诗风曹国也武王封弟叔振铎于曹其后稍大得山阳陈留二十余世为宋所灭昔尧作游成阳【如淳曰作起也成阳在定陶今有尧灵台师古曰作游者言为宫室游止之处也】舜渔靁泽【师古曰渔捕鱼也靁古雷字】汤止于亳故其民犹有先王遗风重厚多君子好稼穑恶衣食以致畜藏【师古曰畜读曰蓄】宋自防子二十余世至景公灭曹灭曹后五世亦为齐楚魏所灭参分其地魏得其梁陈留齐得其济阴东平楚得其沛故今之楚彭城本宋也春秋经曰围宋彭城宋虽灭本大国故自为分野沛楚之失急疾颛已地薄民贫【师古曰颛与専同急疾颛已言性褊狭而自用】而山阳好为奸盗
　　衞地营室东壁之分壄也今之东郡及魏郡黎阳河内之野王朝歌皆衞分也衞本国既为狄所灭【师古曰衞懿公为狄人所灭事在春秋闵公二年】文公徙楚丘三十余年子成公徙于帝丘故春秋经曰卫于帝丘【师古曰古迁字】今之濮阳是也本颛顼之虚故谓之帝丘夏后之世昆吾氏居之成公后十余世为韩魏所侵尽亡其旁邑独有濮阳后秦灭濮阳置东郡徙之于野王始皇既并天下犹独置衞君二世时乃废为庶人凡四十世九百年最后絶故独为分野衞地有桑间濮上之阻【师古曰阻者言其隐阸得肆淫僻之情也】男女亦亟聚防声色生焉【师古曰亟屡也音丘吏反】故俗称郑衞之音周末有子路夏育民人慕之【师古曰子路孔子弟子仲由也性好勇夏育亦古之壮士皆衞人】故其俗刚武上气力汉兴二千石治者亦以杀戮为威宣帝时韩延夀为东郡太守承圣恩崇礼义尊谏争至今东郡号善为吏延夀之化也其失颇奢靡嫁取送死过度而野王好气任侠有濮上风
　　楚地翼轸之分壄也今之南郡江夏零陵桂阳武陵长沙及汉中汝南郡尽楚分也周成王时封文武先师鬻熊之曾孙熊绎于荆蛮为楚子居丹阳后十余世至熊达是为武王濅以彊大【师古曰濅渐也】后五世至严王总帅诸侯观兵周室并吞江汉之间内灭陈鲁之国【○刘攽曰严王未尝灭鲁也】后十余世顷襄王东徙于陈楚有江汉川泽山林之饶江南地广或火耕水耨民食鱼稻以渔猎山伐为业【师古曰山伐谓伐山取竹木】果蓏蠃蛤食物常足【师古曰蠃音来戈反蛤音閤似蜯而圆】故啙窳媮生而亡积聚【应劭曰啙弱也言风俗朝夕取给媮生而已无长久之虑也如淳曰啙或作鮆音紫窳音庾晋灼曰啙病也窳惰也师古曰诸家之説非也啙短也窳弱也言短力弱材不能勤作故朝夕取给而无储偫也如音是也】饮食还给不忧冻饿【师古曰还及也言常相及而给足也】亦亡千金之家信巫鬼重淫祀而汉中淫失枝柱与巴蜀同俗【师古曰失读曰泆柱音竹甫反枝柱言意相节却不顺从也】汝南之别皆急疾有气埶江陵故郢都西通巫巴东有云梦之饶亦一都会也
　　吴地斗分壄也今之会稽九江丹阳豫章庐江广陵六安临淮郡尽吴分也殷道既衰周太王亶父兴梁之地长子太伯次曰仲雍少曰公季公季有圣子昌太王欲传国焉太伯仲雍辞行采药遂奔荆蛮公季嗣位至昌为西伯受命而王故孔子美而称曰太伯可谓至悳也已矣三以天下让民无得而称焉谓虞仲夷逸隐居放言身中清废中权【师古曰皆论语载孔子之言也虞仲即仲雍也夷逸言窜扵蛮夷而遁逸也隐居而不言故其身清洁所废中扵权道】太伯初奔荆蛮荆蛮归之号曰句吴【师古曰句音钩夷俗语之发声也亦犹越为于越也】太伯卒仲雍立至曾孙周章而武王克殷因而封之又封周章弟中于河北是为北吴【师古曰中读曰仲】后世谓之虞十二世为晋所灭后二世而荆蛮之呉子寿梦盛大称王其少子则季札有贤材兄弟欲传国札让而不受自太伯夀梦称王六世阖庐举伍子胥孙武为将战胜攻取兴伯名于诸侯【师古曰伯读曰霸】至于夫差诛子胥用宰嚭【师古曰嚭音披美反】为粤王句践所灭呉粤之君皆好勇故其民至今好用劒轻死易发粤既并呉后六世为楚所灭后秦又击楚徙夀春至子为秦所灭夀春合肥受南北湖皮革鲍木之输【师古曰皮革犀兕之属也鲍鲍鱼也木枫柟豫章之属】亦一都会也始楚贤臣屈原被谗放流作离骚诸赋以自伤悼【师古曰诸赋谓九歌天问九章之属】后有宋玉唐勒之属慕而述之皆以显名汉兴髙祖王兄子濞于呉招致天下之娱游子弟枚乗邹阳严夫子之徒兴于文景之际而淮南王安亦都夀春招賔客著书而吴有严助朱买臣贵显汉朝文辞并发故世传楚辞其失巧而少信初淮南王异国中民家有女者【晋灼曰有女者见优异】以待游士而妻之故至今多女而少男【如淳曰得女宠或去男也臣瓉曰周官职方云州之民二男而五女此风气非由淮南王安能使多女也师古曰二説皆非也志亦言土地风气既足女矣因淮南之化又更聚焉○刘敞曰班氏作史杂采异説亦安能无失瓉举州之説是矣】本呉粤与楚接比数相并兼【师古曰比近也音频寐反】故民俗略同呉东有海盐章山之铜三江五湖之利亦江东之一都会也豫章出黄金然菫菫物之所有取之不足以更费【应劭曰菫菫少也更偿也言金少耳取不足用顾费用也师古曰应説非也此言所出之金既以少矣自外诸物盖亦不多故总言取之不足偿功直也菫读曰仅更音庚】江南卑湿丈夫多夭会稽海外有东鳀人【孟康曰音题晋灼曰音鞮师古曰孟音是也】分为二十余国以岁时来献见云
　　粤地牵牛婺女之分壄也今之苍梧郁林合浦交阯九真南海日南皆粤分也其君禹后帝少康之庶子云封于防稽【臣瓒曰自交趾至防稽七八千里百粤杂处各有种姓不得尽云少康之后也按世本越为芊姓与楚同祖故国语曰芊姓夔越然则越非禹后明矣又芊姓之越亦句践之后不谓南越也师古曰越之为号其来尚矣少康封庶子以主禹祠君于越地耳故此志云其君禹后岂谓百越之人皆禹苖裔瓒説非也○刘敞曰瓉所云越非禹后亦谓百越之君耳岂指七八千里内之民乎班氏所举但是防稽一越尔瓉以一越证之亦未为失而顔遂曲排之非通论也】文身断发以避蛟龙之害【应劭曰常在水中故断其髪文其身以象龙子故不见伤害也】后二十世至句践称王与吴王阖庐战败之隽李【师古曰隽音醉字本作檇其旁从木】夫差立句践乗胜复伐吴吴大败之栖会稽【师古曰防稽山名登山而处以避兵难言若鸟之栖】臣服请平后用范蠡大夫种计遂伐灭吴兼并其地度淮与齐晋诸侯会致贡于周周元王使使赐命为伯诸侯毕贺后五世为楚所灭子孙分散君服于楚【师古曰事楚为君而服从之】后十世至闽君揺佐诸侯平秦汉兴复立揺为越王是时秦南海尉赵佗亦自王传国至武帝时尽灭以为郡云处近海多犀象毒冒珠玑银铜果布之凑【韦昭曰果谓龙眼离支之属布葛布也师古曰毒音代冐音莫内反玑谓珠之不圆者也音祁又音机布谓诸杂细布皆是也】中国往商贾者多取富焉番禺其一都会也自合浦徐闻南入海得大州东西南北方千里武帝元封元年略以为儋耳珠厓郡民皆服布如单被穿中央为贯头【师古曰着时从头而贯之】男子耕农种禾稻纻麻女子桑蚕织绩亡马与虎民有五畜【师古曰牛羊豕鸡犬】山多麈麖【师古曰麈似鹿而大麖似鹿而小尘音主麖音京】兵则矛盾刀木弓弩竹矢或骨为镞【师古曰镞矢锋音子木反】自初为郡县吏卒中国人多侵陵之故率数岁壹反元帝时遂罢弃之自日南障塞徐闻合浦船行可五月有都元国又船行可四月有邑卢没国又船行可二十余日有谌离国【师古曰谌音士林反】步行可十余日有夫甘都卢国【师古曰都卢国人劲防善缘髙故张衡西京赋云乌获扛鼎都卢防橦又曰非都卢之轻趫孰能超而究升也夫音扶】自夫甘都卢国船行可二月余有黄支国民俗略与珠厓相类其州广大户口多多异物自武帝以来皆献见有译长属黄门与应募者俱入海市明珠璧流离竒石异物赍黄金杂缯而往所至国皆禀食为耦【师古曰禀给也耦嫓也给其食而侣嫓之相随行也】蛮夷贾船转送致之亦利交易剽杀人【师古曰剽劫也音频妙反】又苦逢风波溺死不者数年来还大珠至围二寸以下【○宋祁曰逢越本作蓬】平帝元始中王莽辅政欲燿威徳厚遗黄支王令遣使献生犀牛自黄支船行可八月到皮宗船行可二月到日南象林界云黄支之南有已程不国汉之译使自此还矣








　　前汉书卷二十八下
　　前汉书卷二十八下考证
　　地理志下武都郡河池○池监本讹地从宋本改正陇西郡氐道禹贡养水所出至武都为汉○【臣召南】按养当作漾前文引禹贡嶓冡道漾即其证也
　　金城郡令居涧水出西北塞外○按水经注涧水作闰水
　　武威郡故匈奴休屠王地武帝太初四年开○【臣召南】按孝武纪元狩二年秋匈奴昆邪王杀休屠王并杀其众来降置五属国以处之以其地为武威酒泉郡岂迟至太初四年乎志与纪自相矛盾自应以纪为实
　　张掖郡故匈奴昆邪王地武帝太初元年开○【臣召南】按孝武纪武威酒泉置于元狩二年至元鼎六年又分武威酒泉地置张掖敦煌俱不俟至太初年间也志于张掖酒泉并云太初元年开误也酒泉与武威建郡同时张掖稍在其后如志所云武威之置反在张掖之后矣
　　曰勒○各本俱作曰勒按匈奴传当作日勒
　　敦煌郡武帝后元年分酒泉置○【臣召南】按孝武纪敦煌与张掖并元鼎六年置又纪于太初元年书蝗从东方飞至敦煌则置郡久矣
　　安定郡泾阳禹贡泾水所出○泾水讹巠水今改正五原郡南兴○【臣召南】按水经注于云中北舆县曰五原有南舆故此加北据此则县名南舆不名南兴也各本俱误
　　代郡卤城虖池河东至参合入虖池别○【臣召南】按参合当是参戸之讹参戸勃海郡属县也故下文曰过郡九若其东至参合入虖池别同在一郡安得云过九郡乎且参合故城在北塞之外限隔重山既北至参合安能复南注勃海也又按虖池别见河间国弓髙下云虖池别河首受虖池河东至平舒入海平舒之上脱东字东平舒勃海郡属县也但曰平舒便疑向代郡之平舒矣
　　渔阳郡白檀洫水出北蛮夷○【臣召南】按水经注引此文云濡水是古本作濡字也然师古注洫音呼鵙反则唐初本已作洫字
　　交趾郡茍屚○茍讹荀今改正此县即后世所谓勾漏也
　　成阳国○按当作城阳国宋本误也城阳刘章所封国长沙国罗注出豫章艾县界○艾监本讹芰今改正道三十二○【臣召南】按百官公卿表邑有蛮夷曰道志中县邑之以道名者得二十九南郡一夷道也零陵二营道泠道也广汉三甸氐道刚氐道阴平道也蜀郡二严道湔氐道也犍为一僰道也越嶲一灵关道也武都五故道平乐道嘉陵道循成道下辩道也陇西四狄道氐道羌道予道也天水四戎邑道绵诸道略阳道豲道也安定一月氏道也北地三除道略畔道义渠道也上郡一雕阴道也长沙国一连道也尚缺其三以后书郡国志证之则蜀都之汶江道绵虒道武都之武都道恰与三十二之数合此志于汶江绵虒武都三县不言道殆亦阙文耳
　　民戸千二百二十三万三千六十二口五千九百五十九万四千九百七十八○【臣召南】按帝王世纪曰民戸千三百二十三万三千六百一十二口五千九百一十九万四千九百七十八人皇甫谧所计戸口必本此志而数目参差似所见古本异也
　　廼封为附庸邑之于秦今陇西秦亭秦谷是也○【臣召南】按此陇西非郡名言陇县之西有秦亭秦谷即是其地陇县属天水郡后书郡国志曰陇有大坂名陇坁豲坻聚有秦亭注云秦之先起于此
　　魏地觜觽参之分野也其界自髙陵以东云云○顾炎武曰左传子产曰迁实沈于大夏主参故参为晋星然其疆界亦当至河而止若志所列陈留以下郡县并在河南于春秋自属陈郑二国角亢氐之分也不当并入魏本都安邑至惠王始徙大梁乃据后来之疆土割以相附岂不谬哉
　　虢会为大注荥嶓之南○【臣召南】按顔注引康成诗谱应作荥播宋本监本作荥嶓讹也别本作荥波依禹贡较是
　　自东井六度至亢六度谓之夀星之次郑之分野与韩同分○【臣召南】按夀星之次星曰角亢律歴志曰夀星初轸十二度中角十度终于氐四度安在其为自东井六度至亢六度也夫自东井十度至栁三度为鹑首之次秦分野也栁七星张为鹑火之次周分野也翼轸为鹑尾之次楚分野也岂有自未至辰逺及四次以为一地之分星乎哉二句必系传写之误
　　自危四度至斗六度谓之析木之次燕之分也○【臣召南】按析木之次星曰尾箕律歴志曰析木初尾十度中箕七度终于斗十一度此言一次之全度也燕地袛占尾箕不及南斗何縁自危四度至斗六度乎若顺数之几乎周天矣若逆数之则自危而虚而女而牵牛而南斗正当元枵星纪二次又何以云析木也宋本监本俱误
　　东平湏昌夀张皆在济东属鲁云云○顾炎武曰于宋地下云今之沛梁楚山阳济隂东平及东郡之湏昌夀张皆宋分也于鲁地下又云非宋地也当考此并存异説以偹考当小注于下而误连书者也
  </div>
  <div class="pagination">
   <a href="前汉书_page35.html">
    上一页
   </a>
   <span>
    ...
   </span>
   <a href="前汉书_page31.html">
    31
   </a>
   <a href="前汉书_page32.html">
    32
   </a>
   <a href="前汉书_page33.html">
    33
   </a>
   <a href="前汉书_page34.html">
    34
   </a>
   <a href="前汉书_page35.html">
    35
   </a>
   <span class="current-page">
    36
   </span>
   <a href="前汉书_page37.html">
    37
   </a>
   <a href="前汉书_page38.html">
    38
   </a>
   <a href="前汉书_page39.html">
    39
   </a>
   <a href="前汉书_page40.html">
    40
   </a>
   <a href="前汉书_page41.html">
    41
   </a>
   <span>
    ...
   </span>
   <a href="前汉书_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
