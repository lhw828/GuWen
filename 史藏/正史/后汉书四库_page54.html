<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 54 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 54 页/共 69 页
  </h1>
  <div class="content">
   后汉书巻九十一
　　后汉书卷九十一考证
　　左雄传孝廉徐淑注淑字伯达○毛本作伯进
　　封隂谋之功○何焯曰功一刻日
　　周举传言事者多云○云字毛本作矣
　　继以防露之歌注防上露何易晞○【臣良裘】按古今注露上有朝字以七字为句
　　黄琼传于是会稽贺纯广汉杨厚俱公车徴○何焯曰于是下当有与字
　　有作者七人之论○论毛本作志
　　陛下不加清徴○诸本同徴当作澂
　　伯竒至贤终于流放刘攽曰伯竒是尹吉甫子○子字诸本皆误作事



　　后汉书卷九十一考证
　　钦定四库全书
　　后汉书卷九十二
　　宋　　宣　　城　　太　　守范　煜撰唐　　章　　懐　　太　　子　　贤注
　　荀韩钟陈列传第五十二
　　荀淑传【子爽　孙恱】
　　荀淑字季和颍川颍隂人也荀卿十一世孙也【卿名况赵人也为楚兰陵令著书二十二篇号荀卿子避宣帝讳故改曰孙也】少有髙行博学而不好章句多为俗儒所非而州里称其知人安帝时徴拜郎中后再迁当涂长【当涂县名故城在今宣州】去职还乡里当世名贤李固李膺等皆师宗之及梁太后临朝有日食地震之变诏公卿举贤良方正光禄勲杜乔少府房植举淑对防讥刺贵幸为大将军梁冀所忌出补朗陵侯相【续汉书曰淑对防刺梁氏故出也】莅事明理称为神君顷之弃官归闲居养志产业每增辄以赡宗族知友年六十七建和三年卒李膺时为尚书自表师丧【礼记曰事师无犯无隠左右就养无方服勤至死心丧三年】二县皆为立祠有子八人俭绲靖焘汪爽肃专并有名称时人谓八龙【绲音昆焘音道汪音乌光反说文云汪深广也俗本改作注非专本或作敷】初荀氏旧里名西豪【今许州城内西南有荀淑故宅相传云即旧西豪里也】颍隂令渤海苑康以为昔髙阳氏有才子八人【左传曰昔髙阳氏有才子八人苍舒隤敳梼戭大临尨降庭坚仲容叔逹】今荀氏亦有八子故改其里曰髙阳里靖有至行不仕年五十而终号曰行先生【皇甫谧髙士传曰靖字叔慈少有俊才动止以礼靖弟爽亦以才显于当时或问汝南许章曰爽与靖孰贤章曰皆玉也慈明外朗叔慈内润及卒学士惜之诔靖者二十六人颍隂令丘祯追号靖曰行先生也】淑兄子昱字伯条昙字元智昱为沛相昙为广陵太守兄弟皆正身疾恶志除阉官其支党賔客有在二郡者纎罪必诛昱后共大将军窦武谋诛中官与李膺俱死昙亦禁锢终身
　　爽字慈明一名谞【音息汝反】幼而好学年十二能通春秋论语太尉杜乔见而称之曰可为人师爽遂耽思经书庆吊不行徴命不应颍川为之语曰荀氏八龙慈明无防延熹元年太常赵典举爽至孝拜郎中对防陈便宜曰臣闻之于师曰汉为火徳火生于木木盛于火故其徳为孝【火木之子夏火之位木至夏而盛故为孝】其象在周易之离夫在地为火在天为日【易说卦曰离为火为日也】在天者用其精在地者用其形夏则火王其精在天温暖之气养生百木是其孝也冬时则废其形在地酷烈之气焚烧山林是其不孝也故汉制使天下诵孝经选吏举孝廉【平帝时王莽作书八篇戒子孙令学官以教授吏能诵者比孝经音义云言用之得选举之也】夫丧亲自尽孝之终也【尽谓尽其哀戚也】今之公卿及二千石三年之丧不得即去殆非所以增崇孝道而克称火徳者也徃者孝文劳谦行过乎俭【易谦卦九三爻劳谦君子有终吉】故其遗诏以日易月此当时之宜不可贯之万世古今之制虽有损益而谅闇之礼未尝改移以示天下莫遗其亲【遗忘也】今公卿羣寮皆政教所瞻而父母之丧不得奔赴夫仁义之行自上而始敦厚之俗以应乎下传曰丧祭之礼阙则人臣之恩薄背死忘生者众矣曾子曰人未有自致者必也亲丧乎【事见论语致犹尽也极也】春秋传曰上之所为民之归也【左氏传臧武仲之言】夫上所不为而民或为之故加刑罚若上之所为民亦为之又何诛焉昔翟方进以自备宰相而不敢逾制【○刘攽曰案文以自当作自以】至遭母忧三十六日而除【前书翟方进为丞相遭后母忧行服三十六日起视事曰不敢逾国制也】夫失礼之源自上而始古者大丧三年不呼其门【公羊传之文也何休注云重夺孝子之恩】所以崇国厚俗笃化之道也事失宜正过勿惮改【惮难也】天下通丧可如旧礼【礼记曰三年之丧天下之通丧也】臣闻有夫妇然后有父子有父子然后有君臣有君臣然后有上下有上下然后有礼义礼义备则人知所厝矣【语见易序卦也】夫妇人伦之始王化之端故文王作易上经首乾坤下经首咸恒【易乾坤至离为上经咸恒至未济为下经】孔子曰天尊地卑乾坤定矣【易系辞也】夫妇之道所谓顺也尧典曰厘降二女于妫汭嫔于虞降者下也嫔者妇也言虽帝尧之女下嫁于虞犹屈体降下勤脩妇道易曰帝乙归妹以祉元吉【易泰卦六五爻辞也王辅嗣注云妇人谓嫁曰归泰者隂阳交通之时五处尊位履中居顺降身应二帝乙归妹诚合斯义也案史记纣父名帝乙此文以帝乙为汤汤名天乙也】妇人谓嫁曰归言汤以娶礼归其妹于诸侯也春秋之义王姬嫁齐使鲁主之不以天子之尊加于诸侯也【公羊传曰夏单伯逆王姬单伯者何吾大夫之命于天子者何以不称使天子召而使逆之逆之者何使我主之也曷为使我主之天子嫁女于诸侯必使同姓诸侯主之何休注云不自为主尊卑不敌也】今汉承秦法设尚主之仪以妻制夫以卑临尊违乾坤之道失阳唱之义【易纬曰阳唱而隂和也】孔子曰昔圣人之作易也仰则观象于天俯则察法于地覩鸟兽之文与地之宜近取诸身逺取诸物以通神明之徳以类万物之情【皆易系之文也】今观法于天则北极至尊四星妃后【北极北辰也轩辕四星女主之象也】察法于地则昆山象夫卑泽象妻【昆犹髙也易艮下兑上为咸艮为山夫象也兑为泽妻象也咸感也山泽通气夫妇之相感也】覩鸟兽之文鸟则雄者鸣雊雌能顺服兽则牡为唱导牝乃相从近取诸身则干为人首坤为人腹【易说卦之文也】逺取诸物则木实属天根荄属地【荄音该】阳尊隂卑盖乃天性且诗初篇实首关雎礼始冠婚先正夫妇【仪礼士冠礼为始士婚礼次之】天地六经其防一揆宜改尚主之制以称乾坤之性遵法尧汤式是周孔【式法也】合之天地而不谬质之鬼神而不疑人事如此则嘉瑞降天吉符出地五韪咸备各以其叙矣【韪是也史记曰休徴曰肃时雨若曰乂时晹若曰哲时燠若曰谋时寒若曰圣时风若五是来备各以其叙也】昔者圣人建天地之中而谓之礼礼者所以兴福祥之本而止祸乱之源也人能枉欲从礼者则福归之顺情废礼者则祸归之推祸福之所应知兴废之所由来也众礼之中婚礼为首故天子娶十二天之数也诸侯以下各有等差事之降也【白虎通曰天子娶十二法天则有十二月百物毕生也又曰诸侯娶九女也】阳性纯而能施隂体顺而能化以礼济乐节宣其气【左传曰昔晋侯有疾医和视之曰疾不可为也是为近女室疾如蛊非鬼非食惑以丧志公曰女不可近乎对曰节之先王之乐所以节百事也天有六气过则为灾于是乎节宣其气也○刘攽曰注昔晋侯有疾玩文多一昔字】故能丰子孙之祥致老夀之福及三代之季淫而无节瑶台倾宫陈妾数百【列女传曰夏桀为璇室瑶台以临云雨纣为倾宫觧见桓帝纪】阳竭于上隂隔于下故周公之戒曰不知稼穑之艰难不闻小人之劳惟耽乐之从时亦罔或克夀是其明戒【事见尚书无逸篇其词与此微有不同也】后世之人好福不务其本恶祸不易其轨传曰截趾适屦孰云其愚何与斯人追欲丧躯诚可痛也【适犹从也言丧身之愚甚于截趾也】臣窃闻后宫采女五六千人从官侍使复在其外冬夏衣服朝夕禀粮耗费缣帛空竭府藏徴调增倍十而税一空赋不辜之民以供无用之女百姓穷困于外隂阳隔塞于内故感动和气灾异屡臻臣愚以为诸非礼聘未曾幸御者一皆遣出使成妃合一曰通怨旷和隂阳二曰省财用实府库三曰脩礼制绥眉夀四曰配阳施祈螽斯【螽斯蚣蝑也其性不妒故能子孙众多诗曰螽斯羽诜诜兮宜尔子孙振振】五曰寛役赋安黎民此诚国家之利天人之大福也夫寒热晦明所以为嵗尊卑奢俭所以为礼故以晦明寒暑之气尊卑侈约之礼为其节也易曰天地节而四时成【节卦彖辞文也】春秋传曰唯器与名不可以假人【杜预注左氏云器谓车服名谓爵号】孝经曰安上治民莫善于礼礼者尊卑之差上下之制也昔季氏八佾舞于庭非有伤害困于人物而孔子犹曰是可忍也孰不可忍洪范曰惟辟作威惟辟作福惟辟玉食凡此三者君所独行而臣不得同也今臣僭君服下食上珍所谓害于而家凶于而国者也宜略依古礼尊卑之差及董仲舒制度之别【前书董仲舒曰王者正法度之宜别上下之序以防欲也】严督有司必行其命此则禁乱善俗足用之要奏闻即弃官去后遭党锢隠于海上又南遁汉濵积十余年以著述为事遂称为硕儒党禁解五府并辟司空袁逄举有道不应及逢卒爽制服三年当世徃徃化以为俗时人多不行妻服虽在亲忧犹有吊问丧疾者【○刘攽曰案文当作吊丧问疾】又私諡其君父及诸名士爽皆引据大义正之经典虽不悉变亦颇有改【丧服曰夫为妻齐衰杖期礼记曰曽子问三年之丧吊乎孔子曰礼以餙情三年之丧而吊哭不亦虚乎】后公车徴为大将军何进从事中郎进恐其不至迎荐为侍中及进败而诏命中絶献帝即位董卓辅政复徴之爽欲遁命吏持之急不得去因复就拜平原相行至宛陵复追为光禄勲视事三日进拜司空爽自被徴命及登台司九十五日因从迁都长安爽见董卓忍暴滋甚必危社稷其所辟举皆取才略之士将共圗之亦与司徒王允及卓长史何颙等为内谋防病薨年六十三着礼易传诗传尚书正经春秋条例又集汉事成败可为鉴戒者谓之汉语又作公羊问及辨谶并它所论叙题为新书凡百余篇今多所亡缺兄子恱彧并知名彧自有传
　　论曰荀爽郑申屠蟠俱以儒行为处士累徴并谢病不诣及董卓当朝复备礼召之蟠竟不屈以全其髙爽己黄发矣独至焉未十旬而取卿相意者疑其乖趣舍余窃商其情以为出处君子之大致也平运则道以求志陵夷则濡迹以匡时【濡迹解见崔骃传】荀公之急急自励其濡迹乎不然何为违贞吉而履虎尾焉【易履卦曰履道坦坦幽人贞吉又曰履虎尾不咥人亨王辅嗣注云履虎尾者言其危也】观其逊言迁都之议以救杨黄之祸【杨彪黄琬也】及其潜图董氏几振国命所谓大直若屈道固逶迤也【老子云大直若屈大巧若拙逶迤曲也】
　　恱字仲豫俭之子也俭早卒恱年十二能说春秋家贫无书每之人间所见篇牍一览多能诵记性沈静羙姿容尤好著述灵帝时阉官用权士多退身穷处恱乃托疾隠居时人莫之识从弟彧特称敬焉初辟镇东将军曹操府迁黄门侍郎献帝颇好文学恱与彧及少府孔融侍讲禁中旦夕谈论累迁秘书监侍中时政移曹氏天子恭己而已恱志在献替而谋无所用乃作申鉴五篇其所论辨通见政体既成而奏之其大略曰夫道之本仁义而已矣【易曰立人之道曰仁与义】五典以经之羣籍以纬之咏之歌之之舞之前监既明后复申之故古之圣王其于仁义也申重而已致政之术先屏四患乃崇五政一曰伪二曰私三曰放四曰奢伪乱俗私壊法放越轨奢败制四者不除则政末由行矣夫俗乱则道荒虽天地不得保其性矣法壊则世倾虽人主不得守其度矣轨越则礼亡虽圣人不得全其道矣制败则欲肆虽四表不得充其求矣【肆放也】是谓四患兴农桑以养其性审好恶以正其俗宣文敎以章其化立武备以秉其威明赏罚以统其法是谓五政人不畏死不可惧以罪人不乐生不可劝以善虽使契布五敎臯陶作士政不行焉【尚书舜谓契曰汝作司徒敬敷五敎在寛谓臯陶曰汝作士明于五刑】故在上者先丰人财以定其志帝耕籍田后桑蚕宫【籍田事解见明纪礼记曰季春之月后妃斋戒亲东向桑以劝蚕事古者天子诸侯必有公桑蚕室近川而为之宫仭有三尺也】国无游人野无荒业财不贾用【言自足也】力不妄加以周人事是谓养生【周给也】君子之所以动天地应神明正万物而成王化者必乎眞定而已故在上者审定好丑焉善恶要乎功罪毁誉効于凖验听言责事举名察实无惑诈伪以荡众心故事无不覈物无不切善无不显恶无不章俗无奸怪民无淫风百姓上下覩利害之存乎已也故肃恭其心愼脩其行内不回惑外无异望则民志平矣是谓正俗君子以情用小人以刑用荣辱者赏罚之精华也故礼敎荣辱以加君子化其情也桎梏鞭扑以加小人化其刑也君子不犯辱况于刑乎小人不忌刑况于辱乎若敎化之废推中人而坠于小人之域教化之行引中人而纳于君子之涂是谓章化【章明也】小人之情缓则骄骄则恣恣则怨怨则叛危则谋乱安则思欲非威强无以惩之故在上者必有武备以戒不虞以遏寇虐安居则寄之内政有事则用之军旅【国语齐桓公问管仲曰国安可乎管仲曰未可君若正卒伍脩甲兵则大国亦将脩之小国设备可作内政而寄军令焉注云政国政也言脩国政而寄军令隣国不知】是谓秉威赏罚政之柄也【韩子曰二柄者刑徳也杀戮之谓刑庆赏之谓徳】明赏必罚审信慎令赏以劝善罚以惩恶人主不妄赏非徒爱其财也赏妄行则善不劝矣不妄罚非矜其人也妄罚行则恶不惩矣赏不劝谓之止善罚不惩谓之纵恶在上者能不止下为善不纵下为恶则国法立矣是谓统法四患既蠲五政又立行之以诚守之以固简而不怠疎而不失无为为之使自施之无事事之使自交之【老子曰为无为事无事又曰故徳交归也】不肃而成不严而化垂拱揖譲而海内平矣是谓为政之方又言尚主之制非古也厘降二女陶唐之典归妹元吉帝乙之训王姬归齐宗周之礼以隂乗阳违天以妇陵夫违人违天不祥违人不义又古者天子诸侯有事必告于庙朝有二史左史记言右史书事【礼记曰天子朝日于东门之外听朔于南门之外闰月则阖门左扉立于其中言则左史书之动则右史书之也】事为春秋言为尚书君举必记善恶成败无不存焉下及士庶茍有茂异咸在载籍或欲显而不得或欲隠而名章得失一朝而荣辱千载善人劝焉淫人惧焉【淫过也左氏传或求名而不得或欲盖而名章书齐豹盗三叛人名以惩不义也】宜于今者备置史官掌其典丈纪其行事每于嵗尽举之尚书以助赏罚以法敎帝览而善之帝好典籍常以班固汉书文繁难省乃令恱依左氏传体以为汉纪三十篇诏尚书给笔札辞约事详论辨多羙其序之曰昔在上圣惟建皇极经纬天地观象立法乃作书契以通宇宙于王庭厥用大焉先王光演大业肆于时夏【诗周颂曰我求懿徳肆于时夏郑注曰懿羙也肆陈也我武王也求羙徳之士而任用之故陈于是夏而歌之也】亦惟厥后永世作典夫立典有五志焉一曰达道义二曰章法式三曰通古今四曰着功勲五曰表贤能于是天人之际事物之宜粲然显著罔不备矣世济其轨不陨其业【济成也】损益盈虚与时消息臧否不同其揆一也汉四百有六载拨乱反正统武兴文永惟祖宗之洪业思光啓乎万嗣圣上穆然惟文之恤瞻前顾后是绍是继阐崇大猷命立国典于是缀叙旧书以述汉纪中兴以前明主贤臣得失之轨亦足以观矣又着崇徳正论及诸论数十篇年六十二建安十四年卒
　　韩韶传
　　韩韶字仲黄颍川舞阳人也少仕郡辟司徒府时太山贼公孙举伪号歴年守令不能破散多为坐法尚书选三府掾能理剧者乃以韶为赢长【赢县故城今在兖州愽城县东北】贼闻其贤相戒不入赢境余县多被寇盗废耕桑其流入县界求索衣粮者甚众韶愍其饥困乃开仓赈之所禀赡万余户主者争谓不可韶曰长活沟壑之人而以此伏罪含笑入地矣太守素知韶名徳竟无所坐以病卒官同郡李膺陈寔杜密荀淑等为立碑颂焉子融字元长少能辨理而不为章句学声名甚盛五府并辟献帝初至太仆年七十卒
　　钟皓传
　　钟皓字季明颍川长社人也为郡着姓世善刑律皓少以笃行称公府连辟为二兄未仕避隠密山【密县山也】以诗律敎授门徒千余人同郡陈寔年不及皓皓引与为友皓为郡功曹会辟司徒府临辞太守问谁可代卿者皓曰明府欲必得其人西门亭长陈寔可寔闻之曰钟君似不察人不知何独识我皓顷之自劾去前后九辟公府徴为廷尉正博士林虑长皆不就时皓及荀淑并为士大夫所归慕李膺常叹曰荀君清识难尚钟君至徳可师皓兄子瑾母膺之姑也瑾好学慕古有退让风与膺同年俱有声名膺祖太尉脩常言瑾似我家性邦有道不废邦无道免于刑戮复以膺妹妻之瑾辟州府未尝屈志膺谓之曰孟子以为人无是非之心非人也【孟子曰人无恻隠之心非人也无羞恶之心非人也无辞让之心非人也无是非之心非人也】弟何期不与孟轲同邪瑾常以膺言白皓皓曰昔国武子好昭人过以致怨本【国武子齐大夫齐庆克通于齐君之母国武子知之面责庆克夫人遂譛武子而逐之事见左传○刘攽曰正文案昭当作招】卒保身全家尔道为贵其体训所安多此类也年六十九终于家诸儒颂之曰林虑懿徳非礼不处恱此诗书琴乐古五就州招九膺台辅逡巡王命卒嵗容与皓孙繇建安中为司校尉【海内先贤传曰繇字元常郡主薄迪之子也魏志曰举孝亷为尚书郎辟三府为廷尉正黄门侍郎】
　　陈寔传
　　陈寔字仲弓颍川许人也出于单微自为儿童虽在戱弄为等类所归少作县吏常给事厮役后为都亭刺史佐而有志好学坐立诵读县令邓邵试与语竒之听受业太学后令复召为吏乃避隠阳城山中时有杀人者同县吏以疑寔县遂逮系考掠无实而后得出及为督邮乃密托许令礼召吏逺近闻者咸叹服之家贫复为郡西门亭长寻转功曹时中常侍侯览托太守髙伦用吏伦教署为文学掾寔知非其人懐檄请见【檄板书谓以髙伦之敎书之于檄而懐之者惧泄事也】言曰此人不宜用而侯常侍不可违寔乞从外署不足以尘明徳伦从之【请从外署之举不欲防伦于请托也】于是乡论怪其非举寔终无所言伦后被徴为尚书郡中士大夫送至轮氏传舍【轮氏县名属颍川郡今故嵩阳县是】伦谓众人言曰吾前为侯常侍用吏陈君密持教还而于外白署比闻议者以此少之此咎由故人畏惮强御陈君可谓善则称君过则称己者也寔固自引愆闻者方叹息由是天下服其徳司空黄琼辟选理剧补闻喜长旬月以朞丧去官复再迁除太丘长【太丘县属沛国故城在今亳州永城县西北也】脩徳清静百姓以安邻县人戸归附者寔輙训导譬解发遣各令还本司官行部【司官谓主司之官也】吏虑有讼者白欲禁之寔曰讼以求直禁之理将何申其勿有所拘司官闻而叹息曰陈君所言若是岂有怨于人乎亦竟无讼者以沛相赋敛违法乃解印绶去吏人追思之及后逮捕党人事亦连寔余人多逃避求免寔曰吾不就狱众无所恃乃请囚焉遇赦得出灵帝初大将军窦武辟以为掾属时中常侍张让权倾天下让父死归葬颍川虽一郡毕至而名士无徃者让甚耻之寔乃独吊焉及后复诛党人让感寔故多所全宥寔在乡闾平心率物其有争讼輙求判正晓譬曲直退无怨者至乃叹曰寜为刑罚所加不为陈君所短时嵗荒民俭有盗夜入其室止于梁上寔隂见乃起自整拂呼命子孙正色训之曰夫人不可不自勉不善之人未必本恶习以性成遂至于此梁上君子者是矣盗大惊自投于地稽颡归罪寔徐譬之曰视君状貌不似恶人宜深克己反善然此当由贫困令遗绢二匹自是一县无复盗窃太尉杨赐司徒陈耽每拜公卿羣僚毕贺赐等常叹寔大位未登愧于先之及党禁始解大将军何进司徒袁隗遣人敦寔【敦劝也】欲特表以不次之位寔乃谢使者曰寔久絶人事饰巾待终而已时三公每缺议者归之累见徴命遂不起闭门悬车栖迟养老中平四年年八十四卒于家何进遣使吊祭海内赴者三万余人制衰麻者以百数共刋石立碑諡为文范先生【先贤行状曰将军何进遣官属吊祠为諡】有六子纪谌最贤
　　纪字元方亦以至徳称兄弟孝养闺门廱和后进之士皆推慕其风及遭党锢发愤著书数万言号曰陈子党禁解四府并命无所屈就遭父忧每哀至輙欧血絶气虽衰服己除而积毁消瘠殆将灭性豫州刺史嘉其至行表上尚书图象百城以厉风俗董卓入洛阳乃使就家拜五官中郎将不得已到京师迁侍中出为平原相徃谒卓时欲徙都长安乃谓纪曰三辅平敞四面险固土地肥羙号为陆海【前书曰东方朔曰三辅之地南有江淮北有河渭汧陇以东商洛以西厥壤肥饶此所谓天府陆海之地】今关东兵起恐洛阳不可久居长安犹有宫室今欲西迁何如纪曰天下有道守在四夷【左传曰楚沈尹戍曰古者天子守在四夷天子卑守在诸侯也】宜脩徳政以懐不附迁移至尊诚计之末者愚以公宜事委公卿专精外任其有违命则威之以武今关东兵起民不堪命若谦逺朝政率师讨伐则涂炭之民庶几可全若欲徙万乘以自安将有累卵之危峥嵘之险也【累卵解见皇后纪峥音上耕反】卓意甚忤而敬纪名行无所复言时议欲以为司徒纪见祸乱方作不复辨严【严读曰装也】即时之郡玺书追拜太仆又徴为尚书令建安初袁绍为太尉让于纪纪不受拜大鸿胪年七十一卒于官子羣为魏司空【羣字长文魏志曰鲁国孔融才髙倨傲年在羣纪之间先与纪友后与羣交更为纪拜由是显名】天下以为公慙卿卿惭长弟谌字季方与纪齐徳同行父子并着髙名时号三君每宰府辟召常同时旌命羔鴈成羣【古者诸侯朝天子卿执羔大夫执鴈士执雉成羣言众多也】当世者靡不荣之谌早终【先贤行状曰豫州百城皆图画寔纪谌形像焉○刘攽曰案正文多一者字】
　　论曰汉自中世以下阉竖擅恣故俗遂以遁身矫絜放言为髙【放肆其言不拘节制也论语曰隐居放言】士有不谈此者则芸夫牧竖已呌呼之矣【呌呼讥笑之也芸除草也】故时政弥惽而其风愈徃惟陈先生进退之节必可度也据于徳故物不犯安于仁故不离羣行成乎身而道训天下故凶邪不能以权夺王公不能以贵骄所以声敎废于上而风俗清乎下也
　　赞曰二李师淑陈君友皓韩韶就吏赢寇懐道太丘奥广模我彛伦曾是渊轨薄夫以淳【曾之言则也】庆基既啓有蔚颍濵二方承则八慈继尘【二方元方李方也荀淑八子皆以慈为字见荀氏家传也○刘攽曰案凡人相语言及所论议皆当作谓以彼物为某事乃当作为其字从平声后人传冩之误为谓相乱难为悉改学者宜知之】












　　后汉书巻九十二
　　后汉书卷九十二考证
　　荀淑传后再迁当涂长注当涂县名故城在今宣州○【臣世骏】按当涂后汉属九江郡唐属濠州注云在宣州误
　　有子八人俭绲靖焘汪爽肃专○【臣世骏】按魏志注引张璠汉纪汪作诜专作旉此传注云专本或作敷疑专为传写之误
　　荀淑子爽及董仲舒制度之别注前书董仲舒曰王者正法度之宜别上下之序○困学记闻曰制度之别必有其书非但正法度别上下之对也春秋繁露有度制篇
　　又私諡其君父及诸名士○何焯曰此所谓君指太守令长言之
　　荀淑孙恱兴农桑以养其性○诸本同【臣良裘】按申鉴原文作养其生
　　人不乐生不可劝以善○劝字申鉴原文作观注云汉书作劝字
　　韩韶传字仲黄颍川舞阳人也○舞阳本或作长社误













　　后汉书巻九十二考证
　　钦定四库全书
　　后汉书卷九十三
　　宋　　宣　　城　　太　　守范　煜撰唐　　章　　懐　　太　　子　　贤注
　　李杜列传第五十三
　　李固传【子爕】
　　李固字子坚汉中南郑人司徒郃之子也郃在数术传固貌状有竒表鼎角匿犀足履龟文【鼎角者顶有骨如鼎足也匿犀伏犀也谓骨当额上入发际隐起也足履龟文者二千石见相书】少好学常歩行寻师不逺千里【谢承书曰固改易姓名杖防驱驴负笈追师三辅学五经积十余年博览古今明于风角星算河图谶纬仰察俯占穷神知变每到太学密入公府定省父母不令同业诸生知是郃子】遂究览坟籍结交英贤四方有志之士多慕其风而来学京师咸叹曰是复为李公矣【言复继其父为公也】司益州并命郡举孝廉辟司空掾皆不就【谢承书曰五察孝亷益州再举茂才不应五府连辟皆辞以疾】阳嘉二年有地动山崩火灾之异公卿举固对防【续汉书曰阳嘉二年诏公卿举敦朴之士衞尉贾建举固也】诏又特问当世之敝为政所宜固对曰臣闻王者父天母地【春秋感精符曰人主日月同明四时合信故父天母地兄日姊月宋均注曰父天于圜丘之祀也母地于方泽之祭也兄日于东郊姊月于西郊】寳有山川【史记曰魏武侯浮西河而下中河顾而谓吴起曰羙哉乎河山之固此魏之寳也吴起对曰在徳不在险】王道得则隂阳和穆政化乖则崩震为灾斯皆关之天心效于成事者也夫化以职成官由能理古之进者有徳有命【命爵命也言有徳者乃可加爵命也】今之进者唯财与力伏闻诏书务求寛博疾恶严暴而今长吏多杀伐致声名者必加迁赏其存寛和无党援者輙见斥逐是以淳厚之风不宣雕薄之俗未革虽繁刑重禁何能有益前孝安皇帝变乱旧典封爵阿母【阿母王圣】因造妖孽使樊丰之徒乘权放恣侵夺主威改乱嫡嗣【谓顺帝为太子时废为济隂王】至令圣躬狼狈亲遇其艰既拔自困殆【殆危也】龙兴即位天下喁喁属望风政积敝之后易致中兴诚当沛然思惟善道【沛然寛广之意】而论者犹云方今之事复同于前臣伏从山草痛心伤臆实以汉兴以来三百余年贤圣相继十有八主岂无阿乳之恩岂忘爵赏之宠然上畏天威俯按经典知义不可故不封也今宋阿母【谓宋娥也】虽有大功勤谨之徳但加赏赐足以酬其劳苦至于裂土开国实乖旧典闻阿母体性谦虚必有逊让陛下宜许其辞国之髙使成万安之福夫妃后之家所以少完全者岂天性当然但以爵禄尊显专总权柄天道恶盈不知自损故至顚仆先帝宠遇阎氏位号太疾故其受祸曾不旋时老子曰其进锐其退速也【案孟子有此文谢承书亦云孟子而续汉书复云老子】今梁氏戚为椒房礼所不臣【公羊传曰宋杀其大夫何以不名宋三世无大夫三世内娶也何休注云内娶娶大夫女也言无大夫者三世礼不臣妻之父母国内皆臣无娶道故絶去大夫名正其义也椒房者皇后所居以椒泥涂也】尊以髙爵尚可然也而子弟羣从荣显兼加永平建初故事殆不如此宜令歩兵校尉冀及诸侍中还居黄门之官使权去外戚政归国家岂不休乎又诏书所以禁侍中尚书中臣子弟不得为吏察孝亷者以其秉威权容请托故也而中常侍在日月之侧声埶振天下子弟禄仕曾无限极虽外托谦黙不干州郡而謟伪之徒望风进举今可为设常禁同之中臣昔舘陶公主为子求郎【舘陶公主光武第三女也】明帝不许赐钱千万所以轻厚赐重薄位者为官人失才害及百姓也窃闻长水司马武宣【续汉志长水校尉一人比二千石司马一人千石掌宿衞也】开阳城门羊廸等【续汉志曰城门每门一人六百石】无他功徳初拜便眞此虽小失而渐壊旧章【续汉书曰中都官千石六百石故事先守一嵗然后补眞】先圣法度所宜坚守政教一跌百年不复诗云上帝板板下民卒瘅刺周王变祖法度故使下民将尽病也【板反也卒尽也瘅病也诗大雅凡伯刺周厉王反先王之道下人尽病也】今陛下之有尚书犹天之有北斗也斗为天喉舌尚书亦为陛下喉舌【春秋合诚圗曰天理在斗中司三公也如人喉在咽以理舌语宋均注曰斗为天之舌口主出政敎三公主导宣君命喻于人则宜如人喉在咽以理舌口使言有条理】斗斟酌元气运平四时【春秋保干图曰天皇于是斟元气陈枢以五易威宋均注曰威则也法也天皇斟元气陈列枢机受行次之当得也】尚书出纳王命赋政四海【赋布也】权尊埶重责之所归若不平心灾必至诚宜审择其人以毗圣政今与陛下共理天下者外则公卿尚书内则常侍黄门譬犹一门之内一家之事安则共其福庆危则通其祸败刺史二千石外统职事内受法则夫表曲者景必邪源清者流必絜犹叩树本百枝皆动也周颂曰薄言振之莫不震叠【韩诗薛君传曰薄辞也振奋也莫无也震动也叠应也羙成王能奋舒文武之道而行之则天下无不动而应其政教】此言动之于内而应于外者也由此言之本朝号令岂可蹉跌间隙一开则邪人动心利竞暂啓则仁义道塞刑罚不能复禁化导以之寖壊此天下之纪纲当今之急务陛下宜开石室陈图书【前书曰司马迁为太史令防史记石室金匮之书防音抽】招会羣儒引问得失指擿变象以求天意其言有中理即时施行显拔其人以表能者则圣听日有所闻忠臣尽其所知又宜罢退宦官去其权重裁置常侍二人方直有徳者省事左右小黄门五人才智闲雅者给事殿中如此则论者厌塞升平可致也臣所以敢陈愚瞽冒昧自闻者傥或皇天欲令微臣觉悟陛下陛下宜熟察臣言怜赦臣死顺帝览其对多所纳用即时出阿母还舍诸常侍悉叩头谢罪朝廷肃然以固为议郎而阿母宦者疾固言直因诈飞章以防其罪事从中下大司农黄向等请之于大将军梁商又仆射黄琼救明固事久乃得拜议郎【○刘攽曰案固前已云为议郎此又云得拜议郎史之叙事理无若此盖当云乆乃得已复拜议郎少已复二字也】出为广汉雒令至白水关解印绶还汉中【梁州记曰关城西南百八十里有白水关昔李固解印绶处也故关城今在梁州金牛县西】杜门不交人事嵗中梁商请为从事中郎商以后父辅政而柔和自守不能有所整裁灾异数见下权日重固欲令商先正风化退辞髙满乃奏记曰春秋褒仪父以开义路【隠公元年三月公及邾仪父盟于昧公羊传曰仪父者何邾娄之君也何以称字褒之也曷为褒之为其与盟也何休注云春秋王鲁托隠公为受命王因仪父先与隠公盟假以见褒赏义○刘攽曰注为其与盟也案文少一公字】贬无骇以闭利门【春秋隠公二年经书无骇帅师入极公羊传曰无骇者何展无骇也何以不氏贬之也曷贬疾始灭也】夫义路闭则利门开利门开则义路闭也前孝安皇帝内任伯荣樊丰之属【伯荣王圣女也】外委周广谢恽之徒开门受赂署用非次天下纷然怨声满道朝廷初立颇存清静未能数年稍复堕损左右党进者日有迁拜守死善道者滞涸穷路【守死善道论语文滞涸穷路以鱼为喻也】而未有改敝立徳之方又即位以来十有余年圣嗣未立羣下继望【○刘攽曰案继是继续之义不可施于此盖本是繋字繋缀天下之望也】可令中宫博简嫔媵兼采微贱宜子之人进御至尊顺助天意若有皇子母自乳养无委保妾医巫以致飞燕之祸【赵飞燕成帝皇后妹为昭仪专宠成帝贵人曹伟能等生皇子皆杀之】明将军望尊位显当以天下为忧崇尚谦省垂则万方而新营祠堂费功亿计非以昭明令徳崇示清俭自数年以来灾怪屡见比无雨润而沈隂鬱泱【云起貌】宫省之内容有隂谋孔子曰智者见变思刑愚者覩怪讳名天道无亲可为祗畏【祗敬也言天无亲疎惟善是与可敬畏也书曰皇天无亲】如近者月食既于端门之侧【既尽也端门太微宫南门也】月者大臣之体也【前书李寻上疏曰月者众隂之长妃后大臣诸侯之象也】夫穷髙则危大满则溢月盈则缺日中则移【易丰卦曰日中则昃月盈则食天地盈虚与时消息史记蔡泽谓范雎曰日中则移月满则亏也】凡此四者自然之数也天地之心福谦忌盛【易曰鬼神害盈而福谦人道恶盈而好谦又曰见天地之心】是以贤达功遂身退【老子曰功成名遂身退天之道也】全名养寿无有怵廹之忧【为利所诱怵廹于忧勤也怵音息律反或音黜】诚令王纲一整道行忠立明公踵伯成之髙全不朽之誉【庄子曰伯成子髙唐虞时为诸侯至禹去而耕禹徃见之则耕在野禹问曰昔尧化天下吾子立为诸侯尧授舜舜授予子去而耕其故何也子髙曰昔尧化天下至公无私不赏而人自劝不罚而人自畏今子赏而不劝罚而不威徳自此衰而刑自此作夫子盍行无留吾事俋俋然耕不顾亦见吕氏春秋】岂与此外戚凡軰耽荣好位者同日而论哉固狂夫下愚不达大体窃感古人一饭之报【谓灵輙也】况受顾遇而容不尽乎商不能用永和中荆州盗贼起弥年不定乃以固为荆州刺史固到遣吏劳问境内赦寇盗前衅与之更始于是贼帅夏密等敛其魁党六百余人自缚归首固皆原之遣还使自相招集开示威法半嵗间余类悉降州内清平上奏南阳太守髙赐等臧秽赐等惧罪遂共重赂大将军梁冀冀为千里移檄【言移一日行千里救之急也】而固持之愈急冀遂令徙固为太山太守时太山盗贼屯聚歴年郡兵常千人追讨不能制固到悉罢遣归农但选留任战者百余人以恩信招诱之未满嵗贼皆弭散迁将作大匠上疏陈事曰臣闻气之清者为神人之清者为贤养身者以练神为寳安国者以积贤为道昔秦欲谋楚王孙圉设坛西门陈列名臣秦使戄然遂为寝兵【秦欲伐楚使使者徃观楚之寳器昭奚恤乃为坛使客东面自居西面之坛称曰理百姓实仓廪子西在此奉珪璋使诸侯子方在此守封彊谨境界叶公子髙在此理师旅正兵戎司马子反在此懐霸王之余义猎治乱之遗风昭奚恤在此惟大国所观使反言于秦君曰楚多贤臣未可谋也事见新序国语曰楚王孙圉聘于晋赵简子鸣玉以相问圉曰楚之白珩犹在乎其为寳也几何对曰未尝为寳也楚人有观射父能作训辞以行诸侯有左史倚相道训典以序百物此楚国之寳也若夫古玉白珩先王之所玩也何寳焉与此所引不同也】魏文侯师卜子夏友田子方轼叚干木故羣俊竞至名过齐桓秦人不敢闚兵于西河斯盖积贤人之符也【魏文侯受经于子夏过叚干木闾未尝不轼也李克曰文侯东得卜子夏田子方叚干木此三人者君皆师之又秦欲伐魏或曰魏君贤人是礼国人称仁上下和合未可图也事见史记】陛下拨乱龙飞初登大位聘南阳樊英江夏黄琼广汉杨厚会稽贺纯【谢承书曰纯字仲眞防稽山隂人少为诸生博极羣蓺十辟公府三举贤良方正五徴博士四公车徴皆不就后徴拜议郎数陈灾异上便宜数百事多见省纳迁江夏太守】防书嗟叹待以大夫之位是以岩穴幽人智术之士弹冠振衣乐欲为用四海欣然归服圣徳厚等在职虽无竒卓然夕惕孳孳志在忧国臣前在荆州闻厚纯等以病免归诚以怅然为时惜之一日朝会见诸侍中并皆年少无一宿儒大人可顾问者诚可叹息宜徴还厚等以副羣望琼乆处议郎已且十年众人皆怪始隆崇今更滞也【隆髙也崇重也】光禄大夫周举才谟髙正宜在常伯访以言议侍中杜乔学深行直当世良臣乆托疾病可勑令起又荐陈留杨伦【伦见儒林传】河南尹存东平王恽陈国何临【临字子陵熙之子为平原太守见百家谱也】清河房植等【植见党人篇也】是日有诏徴用伦厚等而迁琼举以固为大司农先是周举等八使案察天下多所劾奏其中并是宦者亲属輙为请乞诏遂令勿考又旧任三府选令史光禄试尚书郎时皆特拜不复选试固乃与廷尉吴雄上疏以为八使所纠宜急诛罚选举署置可归有司帝感其言乃更下免八使所举刺史二千石自是希复特拜切责三公明加考察朝廷称善乃复与光禄勲刘宣上言自顷选举牧守多非其人至行无道侵害百姓又宜止槃游专心庶政帝纳其言于是下诏诸州劾奏守令以下政有乖枉遇人无惠者免所居官其奸秽重罪收付诏狱及冲帝即位以固为太尉与梁冀叅録尚书事明年帝崩梁太后以杨徐盗贼盛强恐惊扰致乱使中常侍诏固等欲湏所徴诸王侯到乃发防固对曰帝虽防少犹天下之父今日崩亡人神感动岂有臣子反共掩匿乎昔秦皇亡于沙丘【史记曰始皇东巡道病崩于沙丘徐广曰赵有沙丘宫在钜鹿也】胡亥赵髙隐而不发卒害扶苏以至亡国【丞相李斯为始皇崩在外恐诸公子及天下有变乃秘之不发丧独胡亥赵髙等知隂谋破去始皇所封书赐公子扶苏死而立胡亥为太子胡亥元年楚汉并起】近北乡侯薨阎后兄弟及江京等亦共掩秘遂有孙程手刃之事【江京刘安等坐省门下孙程与王康等就斩京安等立顺帝也】此天下大忌不可之甚者也太后从之即暮发丧固以清河王蒜年长有徳欲立之谓梁冀曰今当立帝宜择长年髙明有徳任亲政事者愿将军审详大计察周霍之立文宣【周勃立文帝霍光立宣帝也】戒邓阎之利防弱【谓邓太后立殇帝帝时诞育百余日三嵗而崩又立安帝时十余嵗阎太后立北乡侯其年薨又徴诸王子拟择立之】冀不从乃立乐安王子缵年八嵗是为质帝时冲帝将北卜山陵固乃议曰今处处寇贼军兴用费加倍新创宪陵赋发非一帝尚防小可起陵于宪陵茔内依康陵制度【康陵殇帝陵也】其于役费三分减一乃从固议时太后以比遭不造委任宰辅固所匡正每輙从用其黄门宦者一皆斥遣天下咸望遂平而梁冀猜专每相忌疾初顺帝时诸所除官多不以次及固在事奏免百余人此等既怨又希望冀旨遂共作飞章虚诬固罪曰臣闻君不稽古无以承天【书曰粤若稽古帝尧郑注曰稽同也古天也言能同天而行者帝尧】臣不述旧无以奉君昔尧殂之后舜仰慕三年坐则见尧于墙食则覩尧于【太公兵法曰帝尧王天下之时金银珠玉弗服也锦绣文绮弗衣也竒怪异物弗视也玩好之器弗寳也淫佚之乐弗听也宫垣室屋弗垩色也榱桷柱楹弗餙也茅茨之盖弗翦齐也滋味重累弗食也温饭暖酸餧不易也】斯所谓聿追来孝不失臣子之节者【聿述也诗大雅曰文王烝哉遹追来孝言文王能述追王季勤孝之行也】太尉李固因公假私依正行邪离间近戚自隆支党至于表举荐逹例皆门徒及所辟召靡非先旧或富室财赂或子壻防属其列在官牒者凡四十九人又广选贾竖以补令史募求好马临窻呈试出入逾侈辎軿曜日大行在殡路人掩涕固独胡粉饰貌搔头弄姿【西京杂记曰武帝遇李夫人就取玉簪搔头自此宫人搔头皆用玉】槃旋偃仰从容冶歩曾无惨怛伤悴之心山陵未成违矫旧政善则称己过则归君斥逐近臣不得侍送作威作福莫固之甚臣闻台辅之位实和隂阳璇玑不平寇贼奸轨【书曰在璇玑玉衡以齐七政孔安国注曰璇羙玉也玑衡也王者正天文之器可运转者也又曰寇贼奸轨注曰羣行攻刼曰寇杀人曰贼在外曰奸在内曰轨】则责在太尉【续汉志曰太尉掌四方兵事功课嵗尽则奏殿最而行赏罚也】固受任之后东南跋扈两州数郡【谓九江贼徐凤马免等攻烧城邑广陵贼张婴等攻杀江都长九江广陵是荆之地故云两州也】千里萧条兆人伤损大化陵迟而诋疵先主茍肆狂狷存无廷争之忠没有诽谤之说夫子罪莫大于累父臣恶莫深于毁君固之过衅事合诛辟【据吴祐传此章马融之词】书奏冀以白太后使下其事太后不听得免冀忌帝聪慧恐为后患遂令左右进鸩帝苦烦甚使促召固固入前问陛下得患所由帝尚能言曰食煑饼令腹中闷得水尚可活时冀亦在侧曰恐吐不可饮水语未絶而崩固伏尸号哭推举侍医冀虑其事泄天恶之因议立嗣固引司徒胡广司空赵戒【谢承书戒字志伯蜀郡成都人也戒博学明经讲授举孝廉累迁荆州刺史梁商弟让为南阳太守恃椒房之宠不奉法戒到州劾奏之迁河间相以冀部难理整厉威严迁戒南阳太守纠豪杰恤吏人奏免中官贵戚子弟为令长贪浊者徴拜为尚书令出为河南尹转拜太常永和六年特拜司空也】先与冀书曰天下不幸仍遭大忧皇太后圣徳当朝摄统万机明将军体履忠孝忧存社稷而频年之间国祚三絶【顺帝崩冲帝立一年崩质帝一年崩】今当立帝天下重器诚知太后垂心将军劳虑详择其人务存圣明然愚情眷眷窃独有懐逺寻先世废立旧仪近见国家践祚前事未尝不询访公卿广求羣议令上应天心下合众望且永初以来政事多谬地震宫庙彗星竟天诚是将军用情之日传曰以天下与人易为天下得人难昔昌邑之立昬乱日滋霍光忧愧发愤悔之折骨【昌邑王贺武帝孙昌邑哀王子也昭帝崩霍光立之】自非博陆忠勇【霍光封博陆侯前书音义曰博大陆平取其嘉名无此县也食邑北海河东也】延年奋发大汉之祀几将倾矣【霍光召丞相已下议曰昌邑王行昬乱恐危社稷如何羣臣皆惊愕失色大司农田延年前离席案劒曰今日之议不得旋踵羣臣后应者臣请劒斩之于是废立遂定】至忧至重可不熟虑悠悠万事唯此为大国之兴衰在此一举冀得书乃召三公中二千石列侯大议所立固广戒及大鸿胪杜乔皆以为清河王蒜明徳着闻又属最尊亲宜立为嗣先是蠡吾侯志当取冀妹时在京师冀欲立之众论既异愤愤不得意而未有以相夺【未有别理而易夺之】中常侍曹腾等闻而夜徃说冀曰将军累世有椒房之亲秉摄万机賔客纵横多有过差清河王严明若果立则将军受祸不乆矣不如立蠡吾侯富贵可长保也冀然其言明日重会公卿冀意气凶凶而言辞激切自胡广赵戒以下莫不慑惮之皆曰惟大将军令而固独与杜乔坚守本议冀厉声曰罢防固意既不从犹望众心可立复以书劝冀愈激怒乃说太后先策免固竟立蠡吾侯是为桓帝后嵗余甘陵刘文魏郡刘鲔各谋立蒜为天子梁冀因此诬固与文鲔共为妖言下狱门生勃海王调贯械上书证固之枉河内赵承等数十人亦要鈇锧诣阙通诉【字林曰鈇锧椹也锧音质椹音竹心反】太后明之乃赦焉及出狱京师市里皆称万嵗冀闻之大惊畏固名徳终为已害乃更据奏前事遂诛之时年五十四【固临终勑子孙素棺三寸幅巾殡殓于本郡墝埆之地不得还墓茔汚先公兆域见谢承书也】临终与胡广赵戒书曰固受国厚恩是以竭其股肱不顾死亡志欲扶持王室比隆文宣【文帝宣帝皆羣臣迎立能兴汉祚】何图一朝梁氏迷谬公等曲从以吉为凶成事为败乎汉家衰微从此始矣公等受主厚禄顚而不扶倾覆大事后之良史岂有所私固身已矣于义得矣夫复何言广戒得书悲慙皆长叹流涕州郡收固二子基兹于偃城皆死狱中【续汉书曰基偃师长袁宏记曰基字宪公兹字季公并为长史闻固防免并弃官亡归巴汉南郑赵子贱为郡功曹诏下郡杀固二子太守知其枉遇之甚寛二子托服药死具棺器欲因出逃子贱畏法勑吏验寔就杀之】小子爕得脱亡命冀乃封广戒而露固尸于四衢【尔雅曰四达谓之衢郭璞注曰交通四出者也】令有敢临者加其罪固弟子汝南郭亮【谢承书曰亮字恒直朗陵人也】年始成童【成童年十五也礼记曰十五成童舞象也】游学洛阳乃左提章【章谓所上章也苍颉篇曰钺斧也】右秉鈇锧诣阙上书乞收固尸不许因徃临哭陈辞于前遂守丧不去夏门亭长呵之曰【洛阳北面西头门门外有万夀亭】李杜二公为大臣不能安上纳忠而兴造无端卿曹何等腐生公犯诏书干试有司乎【腐生者犹言腐儒也】亮曰亮含隂阳以生戴干履坤义之所动岂知性命何为以死相惧亭长叹曰居非命之世【非命谓衰乱之时人多不得其死也】天髙不敢不局地厚不敢不蹐【局曲也蹐累足也言天髙而有雷霆地厚而有沦防上下皆可畏惧也诗云谓天盖髙不敢不局谓地盖厚不敢不蹐也】耳目适宜视听口不可以妄言也太后闻而不诛南阳人董班亦徃哭固而殉尸不肯去【殉巡也楚国先贤传曰班字季宛人也少游太学宗事李固才髙行羙不交非类尝耦耕泽畔恶衣蔬食闻固死乃星行奔赴哭泣尽哀司察状奏闻天子释而不罪班遂守尸积十日不去桓帝嘉其义烈听许送丧到汉中赴葬毕而还也】太后怜之乃听得禭敛归葬二人由此显名三公并辟班遂隠身莫知所归固所着章表奏议教令对防记铭凡十一篇弟子赵承等悲叹不已乃共论固言迹以为徳行一篇【谢承书曰固所授弟子颍川杜访汝南郑遂河内赵承等七十二人相与哀叹悲愤以为眼不复瞻固形容耳不复闻固嘉训乃共论集徳行一篇】爕字徳公初固既防罢知不免祸乃遣三子归乡里时爕年十三姊文姬为同郡赵伯英妻贤而有智见二兄归具知事本黙然独悲曰李氏灭矣自太公以来积徳累仁何以遇此【太公谓祖父郃也】密与二兄谋豫藏匿爕托言还京师人咸信之有顷难作下郡收固三子二兄受害文姬乃告父门生王成曰君执义先公有古人之节今委君以六尺之孤【六尺谓年十五以下】李氏存灭其在君矣成感其义乃将爕乘江东下入徐州界内令变名姓为酒家佣【谢承书曰爕逺遁身于北海剧托命滕咨家以得免与此不同】而成卖卜于市各为异人隂相往来爕从受学酒家异之意非恒人以女妻爕爕专精经学十余年间梁冀既诛而灾屡见明年史官上言宜有赦令又当存録大臣寃死者子孙于是大赦天下并求固后嗣爕乃以本末告酒家酒家具车重厚遣之皆不受遂还乡里追服姊弟相见悲感傍人既而戒爕曰先公正直为汉忠臣而遇朝廷倾乱梁冀肆虐令吾宗祀血食将絶今弟幸而得济岂非天邪宜杜絶众人勿妄往来愼无一言加于梁氏加梁氏则连主上祸重至矣唯引咎而已爕谨从其诲后王成卒爕以礼葬之感伤旧恩每四节为设上賔之位而祠焉州郡礼命四府并辟皆无所就后徴拜议郎及其在位廉方自守所交皆舍短取长好成人之羙时颍川荀爽贾彪虽俱知名而不相能爕并交二子情无适莫世称其平正【论语曰君子之于天下也无适也无莫也义之与比】灵帝时拜安平相先是安平王续为张角贼所略国家赎王得还朝廷议复其国爕上奏曰续在国无政为妖贼所虏守藩不称损辱圣朝不宜复国时议者不同而续竟归藩爕以谤毁宗室输作左校未满嵗王果坐不道被诛乃拜爕为议郎京师语曰父不肯立帝子不肯立王擢迁河南尹时既以货赂为官诏书复横发钱三亿以实西园【事见宦者传】爕上书陈谏辞义深切帝乃止先是颍川甄邵謟附梁冀为邺令有同嵗生得罪于冀亡奔邵邵伪纳而隂以告冀冀即捕杀之邵当迁为郡守会母亡邵且埋尸于马屋先受封然后发丧【○刘攽曰案甄邵迁为郡守不得言受封未知当何字或云少一玺字先受玺封谓拜郡诏也】邵还至洛阳爕行涂遇之使卒投车于沟中笞捶乱下大署帛于其背曰謟贵卖友贪官埋母乃具表其状邵遂废锢终身爕在职二年卒时人感其世忠正咸伤惜焉
　　杜乔传
　　杜乔字叔荣河内林虑人也【续汉书曰累祖吏二千石乔少好学治韩诗京氏易欧阳尚书以孝称虽二千石子常歩担求师林虑今相州县也】少为诸生举孝廉辟司徒杨震府稍迁为南郡太守转东海相入拜侍中汉安元年以乔守光禄大夫使徇察兖州表奏太山太守李固政为天下第一陈留太守梁让济隂太守泛宫济北相崔瑗等臧罪千万以上让即大将军梁冀季父宫瑗皆冀所善还拜太子太傅迁大司农时梁冀子弟五人及中常侍等以无功并封乔上书谏曰陛下越从藩臣龙飞即位天人属心万邦攸赖不急忠贤之礼而先左右之封伤善害徳兴长佞谀臣闻古之明君褒罚必以功过末世闇主诛赏各縁其私今梁氏一门宦者微孽【孽音鱼列反公羊传曰臣仆庶孽之事何休注云孽贱子也犹树之有孽生也】并带无功之绂【苍颉篇绂绶也】裂劳臣之土其为乖滥胡可胜言夫有功不赏为善失其望奸回不诘为恶肆其凶故陈资斧而人靡畏班爵位而物无劝【易旅卦九四曰旅于处得其资斧前书音义曰资利也】茍遂斯道岂伊伤政为乱而已丧身亡国可不愼哉书奏不省益州刺史种暠举劾永昌太守刘君世以金蛇遗梁冀事发觉以蛇输司农冀从乔借观之乔不肯与冀始为恨累迁大鸿胪时冀小女死令公卿会丧乔独不徃冀又衘之迁光禄勲建和元年代胡广为太尉桓帝将纳梁冀妹冀欲令以厚礼迎之乔据执旧典不听【时有司奏曰春秋迎王后于纪在涂则称后今大将军冀女弟宜备礼章时进徴币奏可于是悉依惠帝纳后故事聘黄金一万斤纳采鴈璧乘马一依旧典也】又冀属乔举泛宫为尚书乔以宫臧罪明着遂不肯用因此日忤于冀先是李固见废内外丧气羣臣侧足而立唯乔正色无所回桡【回邪也桡曲也】由是海内叹息朝野瞻望焉在位数月以地震免宦者唐衡左悺等因共谮于帝曰陛下前当即位乔与李固抗议言上不堪奉汉宗祀【抗举也】帝亦怨之及清河王蒜事起梁冀遂讽有司劾乔及李固与刘鲔等交通请逮案罪而梁太后素知乔忠但防免而已【续汉书曰乔诸生耿伯尝与鲔同止冀讽吏执鲔为乔门生】冀愈怒使人脇乔曰早从宜妻子可得全【从宜令其自尽也】乔不肯明日冀遣骑至其门不闻哭者遂白执系之死狱中妻子归故郡与李固俱暴尸于城北家属故人莫敢视者乔故掾陈留杨匡闻之号泣星行到洛阳乃着故赤帻托为夏门亭吏守衞尸丧驱防蝇虫积十二日都官从事执之以闻太后义而不罪匡于是带鈇锧诣阙上书并乞李杜二公骸骨太后许之成礼殡殓送乔丧还家葬送行服隠匿不仕匡初好学常在外黄大泽教授门徒补蕲长【蕲今徐州县也音机】政有异绩迁平原令时国相徐曾中常侍璜之兄也匡耻与接事托疾牧豕云【袁山松书匡一名章字叔康也】
　　论曰夫称仁者其道矣【大也言非一涂也】立言践行【立其言必践而行之】岂徒徇名安己而已哉【徇求也】将以定去就之槩正天下之风使生以理全死与义合也【槩节也立身之道唯孝与忠全死生之义湏得其所】夫专为义则伤生【贵义则贱生也】专为生则骞义【骞违也】专为物则害智【为物则役智故为害】专为已则损仁若义重于生舍生可也生重于义全生可也【孟子曰鱼我所欲熊掌我所欲也二者不可得兼舍鱼而取熊掌者也生亦我所欲也义亦我所欲也二者不可得兼舍生而取义者也】上以残闇失君道下以笃固尽臣节臣节尽而死之则为杀身以成仁去之不为求生以害仁也【论语无求生以害仁有杀身以成仁】顺桓之间国统三絶太后称制贼臣虎视李固据位持重以争大义确乎而不可夺【确坚貌也易曰确乎其不可拔论语曰临大节而不可夺】岂不知守节之触祸耻夫覆折之伤任也【易曰鼎折足覆公餗言不胜其任也】观其发正辞及所遗梁冀书虽机失谋乖犹恋恋而不能已至矣哉社稷之心乎其顾视胡广赵戒犹粪土也赞曰李杜司职朋心合力【朋犹同也】致主文宣抗情伊稷【伊尹后稷也】道亡时晦终离罔极【离被也毛诗曰防人罔极】爕同赵孤【赵朔之子赵武史记曰晋景公三年大夫屠岸贾杀赵朔朔客程婴公孙杵臼匿朔遗腹子于中山居十五年后景公与韩厥立赵孤而攻灭屠岸贾也】世载直【载行也】
　　后汉书卷九十三
　　后汉书卷九十三考证
　　李固传开阳城门候羊迪等○羊字本或作
　　如近者月食既于端门之侧○如字本或作加
　　夏门亭长呵之曰○【臣世骏】按杜乔传乔故掾陈留杨匡托为夏门亭吏守衞尸丧即此夏门亭长也章懐失注









　　后汉书卷九十三考证
　　钦定四库全书
　　后汉书卷九十四
　　宋　　宣　　城　　太　　守范　煜撰唐　　章　　懐　　太　　子　　贤注
　　吴延史卢赵列传第五十四
　　吴祐传
　　吴祐字季英【祐音又续汉书作佑】陈留长垣人也父恢为南海太守【恢或作惔音徒滥反】祐年十二随从到官恢欲杀青简以写经书【杀青者以火炙简令汗取其青易书复不蠧谓之杀青亦谓汗简义见刘向别録也】祐谏曰今大人逾越五领【领者西自衡山之南东至于海一山之限耳别标名则有五焉裴氏广川记云大庾始安临贺桂阳掲阳是为五领邓徳明南康记曰大庾一也桂阳甲骑二也九眞都厐三也临贺萌渚四也始安越城五也裴氏之说则为审矣】逺在海濵其俗诚陋然旧多珍怪上为国家所疑下为权戚所望【希望其赠遗也】此书若成则载之兼两【车有两轮故称两也】昔马援以薏苡兴谤王阳以衣囊徼名【徼要也音江尧反前书曰王阳好车马衣服鲜明而迁徙转移所载不过囊橐时人怪其奢伏其俭故俗传王阳能作黄金】嫌疑之间诚先贤所愼也恢乃止抚其首曰吴氏世不乏季子矣【季子谓札也】及年二十丧父居无担石而不受赡遗常牧豕于长垣泽中【续汉书曰年四十余乃为郡吏也】行吟经书遇父故人谓曰卿二千石子而自业贱事纵子无耻奈先君何祐辞谢而已守志如初后举孝廉【陈留耆旧传曰太守冷宏召补文学宏见异之擢举孝廉】将行郡中为祖道祐越坛共小史雍丘黄眞欢语移时与结友而别【祖道之礼封土为軷坛也五经要义曰祖道者行祭为道路祈也周礼大驭掌王玉路以祀及犯軷注云犯軷者封土象山于路侧以刍棘栢为神主祭之以车轹軷而去喻无险难○刘攽曰注以刍棘栢案礼记云菩刍棘栢此少一菩字也】功曹以祐倨请黜之太守曰吴季英有知人之明卿且勿言眞后亦举孝廉除新蔡长世称其清节【谢承书曰真字夏甫】时公沙穆来游太学无资粮乃变服客佣为祐赁舂祐与语大惊遂共定交于杵臼之间祐以光禄四行迁胶东侯相【汉官仪曰四行敦厚质朴逊让节俭也】时济北戴宏父为县丞宏年十六从在丞舍祐每行园常闻讽诵之音竒而厚之亦与为友卒成儒宗知名东夏【东夏东方也尚书曰尹兹东夏也】官至酒泉太守【济北先贤传曰宏字元襄刚县乆也年二十二为郡督邮曾以职事见诘府君欲挞之宏曰今鄙郡遭明府咸以为仲尼之君国小人少以宏为顔回岂闻仲尼有挞顔回之义府君异其对即日教署主簿也】祐政唯仁简以身率物民有争诉者輙闭閤自责然后断其讼以道譬之或身到闾里重相和解自是之后争隙省息吏人懐而不欺啬夫孙性私赋民钱【续汉书曰赋钱五百为父市单衣】市衣以进其父父得而怒曰有君如是何忍欺之促归伏罪性慙惧诣閤持衣自首祐屏左右问其故性具谈父言祐曰掾以亲故受汚秽之名所谓观过斯知仁矣【论语载孔子之言也】使归谢其父还以衣遗之又安丘男子母丘长与母俱行市道遇醉客辱其母长杀之而亡安丘追踪于胶东得之祐呼长谓曰子母见辱人情所耻然孝子忿必虑难动不累亲【论语孔子曰忿思难又曰一朝之忿忘其身以及其亲非惑与】今若背亲逞怒【若汝也逞快也】白日杀人赦若非义刑若不忍将如之何长以械自系【在手曰械】曰国家制法囚身犯之明府虽加哀矜恩无所施祐问长有妻子乎对曰有妻未有子也即移安丘逮长妻妻到解其桎梏使同宿狱中妻遂懐孕至冬尽行刑长泣谓母曰负母应死当何以报吴君乎乃齧指而吞之含血言曰妻若生子名之吴生言我临死吞指为誓属儿以报吴君因投缳而死【谓以绳为缳投之而缢也缳音胡犬反】祐在胶东九年【陈留耆旧传曰祐处同僚无私书之问上司无牋檄之敬在胶东书不入京师也】迁齐相大将军梁冀表为长史及冀诬奏太尉李固祐闻而请见与冀争之不听时扶风马融在坐为冀章草祐因谓融曰李公之罪成于卿手李公即诛卿何面目见天下之人乎冀怒而起入室祐亦径去冀遂出祐为河间相因自免归家不复仕躬灌园蔬以经书教授年九十八卒长子凤官至乐浪太守少子恺新息令凤子冯鲖阳侯相【鲖阳县属汝南郡音纣】皆有名于世【陈留耆旧传曰凤字君雅冯字子髙】
　　延笃传
  </div>
  <div class="pagination">
   <a href="后汉书四库_page53.html">
    上一页
   </a>
   <span>
    ...
   </span>
   <a href="后汉书四库_page49.html">
    49
   </a>
   <a href="后汉书四库_page50.html">
    50
   </a>
   <a href="后汉书四库_page51.html">
    51
   </a>
   <a href="后汉书四库_page52.html">
    52
   </a>
   <a href="后汉书四库_page53.html">
    53
   </a>
   <span class="current-page">
    54
   </span>
   <a href="后汉书四库_page55.html">
    55
   </a>
   <a href="后汉书四库_page56.html">
    56
   </a>
   <a href="后汉书四库_page57.html">
    57
   </a>
   <a href="后汉书四库_page58.html">
    58
   </a>
   <a href="后汉书四库_page59.html">
    59
   </a>
   <span>
    ...
   </span>
   <a href="后汉书四库_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
