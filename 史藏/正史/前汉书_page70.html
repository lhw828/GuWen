<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 70 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 70 页/共 74 页
  </h1>
  <div class="content">
   汉　　兰　　台　　令　　史班　固撰唐正议大夫行秘书少监琅邪县开国子顔师古注
　　西域传第六十六下
　　乌孙国大昆弥治赤谷城【师古曰乌孙于西域诸戎其形最异今之胡人青眼赤须状类弥猴者本其种也】去长安八千九百里戸十二万口六十三万胜兵十八万八千八百人相大禄左右【○宋祁曰杨本无左右二字】大将二人侯三人大将都尉各一人【○宋祁曰杨本大将作大夫】大监二人大吏一人舍中大吏二人骑君一人东至都防治所千七百二十一里西至康居蕃内地五千里地莽平多寒山多松樠【师古曰莽平谓有草莽而平坦也一曰莽莽平野之貌樠木名其心似松音武元反】不田作种树【师古曰树殖也】随畜逐水草与匈奴同俗国多马富人至四五千匹民刚恶贪狠无信多寇盗最为彊国故服匈奴【师古曰故谓旧时也服属于匈奴也】后盛大取羁属不肯往朝防【师古曰言才羁縻属之而已】东与匈奴西北与康居西与大宛南与城郭诸国相接本塞地也大月氏西破走塞王塞王南越县度大月氏居其地后乌孙昆莫击破大月氏大月氏徙西臣大夏而乌孙昆莫居之故乌孙民有塞种大月氏种云始张骞言乌孙本与大月氏共在敦煌间今乌孙虽彊大可厚赂招令东居故地妻以公主与爲昆弟以制匈奴语在张骞传武帝卽位【○刘敞曰衍位字】令骞赍金币往昆莫见骞如单于礼【师古曰昆莫自比于单于】骞大慙谓曰天子致赐王不拜则还赐【师古曰还赐谓将赐物还归汉也】昆莫起拜其它如故初昆莫有十余子中子大禄彊善将【师古曰言其材力优彊能爲将】将众万余骑别居大禄兄太子太子有子曰岑陬【师古曰岑音仕林反陬音子侯反】太子蚤死【师古曰蚤古早字】谓昆莫曰必以岑陬爲太子昆莫哀许之大禄怒廼收其昆弟将众畔谋攻岑陬昆莫与岑陬万余骑令别居昆莫亦自有万余骑以自备国分爲三大总羁属昆莫骞旣致赐谕指曰乌孙能东居故地则汉遣公主爲夫人结爲昆弟共距匈奴不足破也乌孙远汉未知其大小【师古曰远音于万反】又近匈奴服属日久其大臣皆不欲徙昆莫年老国分不能专制廼发使送骞因献马数十匹报谢其使见汉人众富厚归其国其国后廼益重汉匈奴闻其与汉通怒欲击之又汉使乌孙乃出其南抵大宛月氏相属不绝【师古曰抵至也属音之欲反】乌孙于是恐使使献马愿得尙汉公主爲昆弟天子问羣臣议许曰必先内聘然后遣女乌孙以马千匹聘【师古曰入聘财】汉元封中遣江都王建女细君爲公主以妻焉赐乗舆服御物爲备官属宦官侍御数百人赠送甚盛乌孙昆莫以爲右夫人匈奴亦遣女妻昆莫昆莫以为左夫人公主至其国自治宫室居岁时一再与昆莫会置酒饮食以币帛赐王左右贵人昆莫年老语言不通公主悲愁自爲作歌曰吾家嫁我兮天一方远托异国兮乌孙王穹庐爲室兮旃爲墙以肉爲食兮酪爲浆【师古曰食谓饭音飤】居常土思兮心内伤【师古曰土思谓忧思而懐本土】愿爲黄鹄兮归故乡【师古曰鹄音下督反】天子闻而怜之间岁遣使者持帷帐锦绣给遗焉【师古曰间岁者谓毎隔一岁而往也】昆莫年老欲使其孙岑陬尙公主公主不听上书言状天子报曰从其国俗欲与乌孙共灭胡岑陬遂妻公主昆莫死岑陬代立岑陬者官号也名军须靡昆莫王号也名猎骄靡后书昆弥云【师古曰昆莫本是王号而其人名猎骄靡故书云昆弥昆取昆莫弥取骄靡弥靡音有轻重耳盖本一也后遂以昆弥爲其王号也】岑陬尙江都公主生一女少夫【师古曰名少夫】公主死汉复以楚王戊之孙解忧爲公主妻岑陬岑陬胡妇子泥靡尙小岑陬且死以国与季父大禄子翁归靡曰泥靡大以国归之翁归靡旣立号肥王复尙楚主解忧生三男两女长男曰元贵靡次曰万年爲莎车王次曰大乐爲左大将长女弟史爲龟兹王绛賔妻小女素光爲若呼翖侯妻【师古曰弟史素光皆女名】昭帝时公主上书言匈奴发骑田车师车师与匈奴爲一共侵乌孙唯天子幸救之汉养士马议欲击匈奴会昭帝崩宣帝初卽位公主及昆弥皆遣使上书言匈奴复连发大兵侵击乌孙取车延恶师地牧人民去使使谓乌孙趣持公主来【师古曰趣读曰促】欲隔绝汉昆弥愿国半精兵自给人马五万骑尽力击匈奴唯天子出兵以救公主昆弥汉兵大发十五万骑五将军分道并出语在匈奴传遣校尉常惠使持节护乌孙兵昆弥自将翖侯以下五万骑从西方入至右谷蠡王庭获单于父行及嫂居次名王犂污都尉千长骑将以下四万级马牛羊驴槖驼七十余万头乌孙皆自取所虏获还封惠爲长罗侯是岁本始三年也汉遣惠持金币赐乌孙贵人有功者元康二年乌孙昆弥因惠上书愿以汉外孙元贵靡爲嗣得令复尚汉公主结婚重亲畔绝匈奴愿聘马羸各千匹诏下公卿议大鸿胪萧望之以爲乌孙绝域变故难保不可许上羙乌孙新立大功又重绝故业【师古曰重难也故业谓先与乌孙婚亲也】遣使者至乌孙先迎取聘昆弥及太子左右大将都尉皆遣使凡三百余人入汉迎取少主上廼以乌孙主解忧弟子相夫爲公主【○宋祁曰越本弟字下无子字】置官属侍御百余人舍上林中学乌孙言【师古曰舍止也】天子自临平乐观会匈奴使者外国君长大角抵设乐而遣之使长罗侯光禄大夫惠爲副凡持节者四人送少主至敦煌未出塞闻乌孙昆弥翁归靡死乌孙贵人共从本约立岑陬子泥靡代爲昆弥号狂王惠上书愿留少主敦煌惠驰至乌孙责让不立元贵靡爲昆弥还迎少主事下公卿望之复以爲乌孙持两端难约结前公主在乌孙四十余年恩爱不亲密边竟未得安【师古曰竟读曰境】此已事之验也今少主以元贵靡不立而还信无负于夷狄中国之福也少主不止繇役将兴其原起此天子从之徴还少主狂王复尚楚主解忧生一男鸱靡不与主和又暴恶失众汉使衞司马魏和意副任昌送侍子公主言狂王爲乌孙所患苦易诛也遂谋置酒会罢使士防劒击之劒旁下【师古曰不正下也】狂王伤上马驰去其子细沈痩【师古曰痩音搜】会兵围和意昌及公主于赤谷城数月都护郑吉发诸国兵救之廼解去汉遣中郎将张遵持医药治狂王赐金二十斤采绘因收和意昌系从尉犂槛车至长安斩之车骑将军长史张翁留验公主与使者谋杀狂王状主不服叩头谢张翁捽主头骂詈【师古曰捽持其头音材兀反】主上书翁还坐死副使季都别将医养视狂王狂王从十余骑送之都还坐知狂王当诛见便不发下室初肥王翁归靡胡妇子乌就屠狂王伤时惊与诸翖侯俱去居北山中言母家匈奴兵来故众归之后遂袭杀狂王自立爲昆弥汉遣破羌将军辛武贤将兵万五千人至敦煌遣使者案行表穿卑鞮侯井以面【孟康曰大井六通渠也下流涌出在白龙堆东土山下○宋祁曰面当作西】欲通渠转谷积居庐仓以讨之初楚主侍者冯嫽【师古曰音了嫽者慧也故以爲名】能史书习事尝持汉节爲公主使行赏赐于城郭诸国敬信之号曰冯夫人爲乌孙右大将妻右大将与乌就屠相爱都护郑吉使冯夫人说乌就屠以汉兵方出必见灭不如降乌就屠恐曰愿得小号宣帝徴冯夫人自问状遣谒者竺次期门甘延寿爲副送冯夫人冯夫人锦车持节【服防曰锦车以锦衣车也】诏乌就屠诣长罗侯赤谷城立元贵靡爲大昆弥乌就屠爲小昆弥皆赐印绶破羌将军不出塞还后乌就屠不尽归诸翖侯民众汉复遣长罗侯惠将三校屯赤谷因爲分别其人民地界大昆弥戸六万余小昆弥戸四万余然众心皆附小昆弥元贵靡鸱靡皆病死公主上书言年老土思愿得归骸骨葬汉地天子闵而迎之公主与乌孙男女三人俱来至京师是岁甘露三年也时年且七十赐以公主田宅奴婢【○宋祁曰旧本主作第】奉养甚厚朝见仪比公主后二岁卒三孙因留守坟墓云元贵靡子星靡代爲大昆弥弱【师古曰言其尚防少】冯夫人上书愿使乌孙鎭抚星靡汉遣之卒百人送乌孙焉【○宋祁曰越本邵本无乌孙字】都防韩宣奏乌孙大吏大禄大监皆可以赐金印紫绶以尊辅大昆弥汉许之后都防韩宣复奏星靡怯弱可免更以季父左大将乐代爲昆弥汉不许【○宋祁曰大将乐代爲昆弥当作代将乐大爲昆弥】后叚防宗爲都护招还亡畔安定之【师古曰有人众亡畔者皆招而还之故安定也】星靡死子雌栗靡代小昆弥乌就屠死子拊离代立【师古曰拊读与抚同】爲弟日贰所杀汉遣使者立拊离子安日爲小昆弥日贰亡阻康居汉徙已校屯姑墨【师古曰有戊已两校兵此直徙已校也】欲便讨焉安日使贵人姑莫匿等三人诈亡从日贰刺杀之【师古曰诈畔亡而投之因得以刺杀】都防防襃赐姑莫匿等金人二十斤缯三百匹后安日爲降民所杀汉立其弟末振将代时大昆弥雌栗靡健翖侯皆畏服之告民牧马畜无使入牧【师古曰勿入昆弥牧中恐其相扰也】国中大安和翁归靡时【师古曰胜于翁归靡时也】小昆弥末振将恐爲所并使贵人乌日领诈降刺杀雌栗靡汉欲以兵讨之而未能遣中郎将叚防宗持金币与都防图方略立雌栗靡季父公主孙伊秩靡爲大昆弥汉没入小昆弥侍子在京师者久之大昆弥翖侯难栖杀末振将末振将兄安日子安犂靡代爲小昆弥【师古曰末振将之凡名安日安日之子名安犂靡】汉恨不自责诛末振将【○宋祁曰越本无责字】复使叚防宗卽斩其太子番丘【师古曰番音盘】还赐爵关内侯是岁元延二年也防宗以翖侯难栖杀末振将虽不指爲汉合于讨贼奏以爲坚守都尉责大禄大吏大监以雌栗靡见杀状夺金印紫绶更与铜墨云末振将弟卑爰疐【师古曰疐音竹二反】本共谋杀大昆弥将众八万余口北附康居谋欲借兵【师古曰借借也】兼并两昆弥两昆弥畏之亲倚都防【师古曰倚依附也音于绮反】哀帝元寿二年大昆弥伊秩靡与单于并入朝汉以爲荣至元始中卑爰疐杀乌日领以自效汉封爲归义侯两昆弥皆弱卑爰疐侵陵都防孙建袭杀之自乌孙分立两昆弥后汉用忧劳且无寜岁【师古曰言或鎭抚或威制之故多事也】
　　姑墨国王治南城去长安八千一百五十里戸三千五百口二万四千五百胜兵四千五百人姑墨侯辅国侯都尉左右将左右骑君各一人译长二人东至都护治所二千二十一里【○宋祁曰监本作千二十里晏本作二千二十里】南至于阗马行十五日北与乌孙接出铜鐡雌黄东通龟兹六百七十里王莽时姑墨王丞杀温宿王并其国
　　温宿国王治温宿城【师古曰今雍州醴泉县北有山名温宿领者本因汉时得温宿国人令居此地田牧因以爲名】去长安八千三百五十里戸二千二百口八千四百胜兵千五百人辅国侯左右将左右都尉左右骑君译长各二人东至都防治所二千三百八十里西至尉头三百里北至乌孙赤谷六百一十里土地物类所有与鄯善诸国同东通姑墨二百七十里
　　龟兹国王治延城去长安七千四百八十里戸六千九百七十口八万一千三百一十七胜兵二万一千七十六人大都尉丞辅国侯安国侯击胡侯郤胡都尉击车师都尉左右将左右都尉左右骑君左右力辅君各一人东西南北部千长各一人郤胡君三人译长四人南与精绝东南与且末西南与扜弥北与乌孙西与姑墨接【师古曰扜音乌】能铸冶有鈆东至都护治所乌垒城三百五十里
　　乌垒戸百一十口千二百胜兵三百人城都尉译长各一人与都防同治其南三百三十里至渠犂
　　渠犂城都尉一人戸百三十口千四百八十胜兵百五十人东北与尉犂东南与且末南与精绝接西有河至龟兹五百八十里自武帝初通西域置校尉屯田渠犂是时军旅连出师行三十二年海内虚耗征和中贰师将军李广利以军降匈奴上旣悔远征伐而搜粟都尉桑羊与丞相御史奏言故轮台以东【○宋祁曰旧本以东有以字元祐考异及越本无以字当除之】防枝渠犂皆故国地广饶水草有漑田五千顷以上处温和田羙可益通沟渠种五谷与中国同时熟其旁国少锥刀贵黄金采缯可以易谷食宜给足不可乏【师古曰言以锥刀及黄金采缯与此旁国易谷食可以给田卒不忧乏粮也】臣愚以爲可遣屯田卒诣故轮台以东置校尉三人分防各举图地形通利沟渠务使以时益种五谷【师古曰益多也】张掖酒泉遣骑假司马爲斥属校尉事有便宜因骑置以闻【师古曰骑置卽今之驿马也】田一岁有积谷募民壮健有累重敢徙者诣田所【师古曰累重谓妻子家属也累音力瑞反重音直用反】就畜积爲本业【师古曰畜读曰蓄】益垦漑田稍筑列亭连城而西以威西国辅乌孙爲便臣谨遣徴事臣昌分部行邉【师古曰分音扶问反行音下更反】严勅太守都尉明防火选士马谨斥蓄茭草愿陛下遣使使西国以安其意臣昧死请上廼下诏深陈旣往之悔曰前有司奏欲益民赋三十助邉用【师古曰三十者每口转増三十钱也】是重困老弱孤独也【师古曰重音直用反】而今又请遣卒田轮台轮台西于车师千余里前开陵侯击车师时【晋灼曰开陵侯匈奴介和王来降者】危须尉犂楼兰六国子弟在京师者皆先归发畜食迎汉军【师古曰畜谓马牛羊等也】又自发兵凡数万人王各自将共围车师降其王诸国兵便罢力不能复至道上食汉军【师古曰食读曰飤】汉军破城食至多然士自载不足以竟师【师古曰士虽各自载粮而在道已尽至于归涂尚苦乏食不足不能终师旅之事也】彊者尽食畜产羸者道死数千人朕发酒泉驴槖驼负食出玉门迎军吏卒起张掖不甚远然尚厮留甚众【师古曰厮留言其前后离厮不相逮及也厮音斯】曩者朕之不明以军上书言匈奴缚马前后足置城下驰言秦人我匄若马【师古曰谓中国人爲秦人习故言也匄乞与也若汝也乞音气】又汉使者久留不还故兴师遣贰师将军【师古曰兴军而遣之】欲以爲使者威重也古者卿大夫与谋【师古曰与读曰豫】参以蓍龟不吉不行【师古曰谓共卿大夫谋事尙不专决犹杂问蓍龟也】廼者以缚马书徧视丞相御史二千石诸大夫郎爲文学者【师古曰视读曰示爲文学谓学经书之人】廼至郡属国都尉成忠赵破奴等皆以虏自缚其马不祥甚哉或以爲欲以见彊【师古曰见显示○宋祁曰别本欲字下有式字刘迹考异无式字故除之】夫不足者视人有余【师古曰言其夸张也视亦读曰示】易之卦得大过爻在九五【孟康曰其繇曰枯杨生华象曰枯杨生华何可久也谓匈奴破不久也】匈奴困败公车方士太史治星望气及太卜龟皆以爲吉匈奴必破时不可再得也【师古曰今便利之时后不可再得也】又曰北伐行将于鬴山必克【师古曰行将谓遣将率行也鬴山山名也鬴古釡字】卦诸将贰师最吉【师古曰上遣诸将而于卦中贰师最吉也】故朕亲发贰师下鬴山诏之必毋深入今计谋卦兆皆反缪【师古曰言不效也缪妄也】重合侯得虏者言闻汉军当来匈奴使巫埋羊牛所出诸道及水上以诅军【师古曰于军所行之道及水上埋牛羊】单于遗天子马裘常使巫祝之防马者诅军事也又卜汉军一将不吉匈奴常言汉极大然不能饥渴【师古曰能音耐】失一狼走千羊廼者贰师败军士死略离散【师古曰言死及被虏略并自离散也】悲痛常在朕心今请远田轮台欲起亭隧【师古曰隧者依深险之处开通行道也】是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能爲也【师古曰伯读曰覇五覇尚耻不爲况今大汉也】且匈奴得汉降者常提掖搜索问以所闻【师古曰搜索者恐其或私赍文书也】今邉塞未正阑出不禁障长吏使卒猎兽以皮肉爲利卒苦而防火乏失亦上集不得【师古曰言邉塞有阑出逃亡之人而主者不禁又长吏利于皮肉多使障之卒猎兽故今防火有乏又其人劳苦因致奔亡凡有此失皆不集于所上文书】后降者来若捕生口虏廼知之【师古曰旣不上书所以当时不知至有降者来及捕生口或虏得匈奴人言之乃知此事】当今务在禁苛暴止擅赋力本农修马复令以补缺毋乏武备而已【孟康曰先是令长吏各以秩养马亭有牝马民养马皆复不事后马多绝乏至此复修之也师古曰此说非也马复因养马以免徭赋也复音方目反○宋祁曰注文牝应作牡】郡国二千石各上进畜马方略补邉状与计对【师古曰与上计者同来赴对也】由是不复出军而封丞相车千秋爲富民侯以明休息思富养民也初贰师将军李广利击大宛还过扜弥扜弥遣太子頼丹爲质于龟兹广利责龟兹曰外国皆臣属于汉龟兹何以得受扜弥质卽将頼丹入至京师昭帝乃用桑羊前议以扜弥太子頼丹爲校尉将军田轮台轮台与渠犂地皆相连也龟兹贵人姑翼谓其王曰頼丹本臣属吾国今佩汉印绶来迫吾国而田必爲害王卽杀頼丹而上书谢汉汉未能征宣帝时长罗侯常惠使乌孙还便宜发诸国兵【师古曰以便宜擅兵也】合五万人攻龟兹责以前杀校尉頼丹龟兹王谢曰廼我先王时爲贵人姑翼所误我无罪执姑翼诣惠惠斩之时乌孙公主遣女来至京师学鼓琴汉遣侍郎乐奉送主女过龟兹龟兹前遣人至乌孙求公主女未还会女过龟兹龟兹王留不遣复使使报公主主许之后公主上书愿令女比宗室入朝而龟兹王绛賔亦爱其夫人上书言得尚汉外孙爲昆弟愿与公主女俱入朝元康元年遂来朝贺王及夫人皆赐印绶夫人号称公主赐以车骑旗鼓歌吹数十人绮绣杂缯琦珍凡数千万【师古曰琦音奇】留且一年厚赠送之后数来朝贺乐汉衣服制度归其国治宫室作徼道周卫出入传呼撞钟鼓如汉家仪外国胡人皆曰驴非驴马非马若龟兹王所谓驘也绛賔死其子丞徳自谓汉外孙成哀帝时往来尤数汉遇之亦甚亲密东通尉犂六百五十里
　　尉犂国王治尉犂城去长安六千七百五十里戸千二百口九千六百胜兵二千人尉犂侯安世侯左右将左右都尉击胡君各一人译长二人西至都防治所三百里南与鄯善且末接
　　危须国王治危须城去长安七千二百九十里戸七百口四千九百胜兵二千人击胡侯击胡都尉左右将左右都尉左右骑君击胡君译长各一人西至都防治所五百里至焉耆百里
　　焉耆国王治员渠城【师古曰员音于权反】去长安七千三百里戸四千口三万二千一百胜兵六千人击胡侯郤胡侯辅国侯左右将左右都尉击胡左右君击车师君归义车师君各一人击胡都尉击胡君各二人译长三人西南至都防治所四百里南至尉犂百里北与乌孙接近海水多鱼
　　乌贪訾离国王治于娄谷去长安万三百三十里戸四十一口二百三十一胜兵五十七人辅国侯左右都尉各一人东与单桓南与且弥西与乌孙接【师古曰且音子余反】卑陆国王治天山东干当国【师古曰干音干○刘奉世曰下国字当作谷】去长安八千六百八十里戸二百二十七口千三百八十七胜兵四百二十二人辅国侯左右将左右都尉左右译长各一人西南至都防治所千二百八十七里卑陆后国王治番渠类谷【师古曰番音盘】去长安八千七百一十里戸四百六十二口千一百三十七胜兵三百五十人辅国侯都尉译长各一人将二人东与郁立师北与匈奴西与刼国南与车师接
　　郁立师国王治内咄谷【师古曰咄音丁忽反】去长安八千八百三十里戸百九十口千四百四十五胜兵三百三十一人辅国侯左右都尉译长各一人东与车师后城长西与卑陆北与匈奴接
　　单桓国王治单桓城去长安八千八百七十里戸二十七口百九十四胜兵四十五人辅国侯将左右都尉译长各一人
　　蒲类国王治天山西疏榆谷去长安八千三百六十里戸三百二十五口二千三十二胜兵七百九十九人辅国侯左右将左右都尉各一人西南至都防治所千三百八十七里
　　蒲类后国王去长安八千六百三十里戸百口千七十胜兵三百三十四人辅国侯将左右都尉译长各一人西且弥国王治天山东于大谷【师古曰且音子余反】去长安八千六百七十里戸三百三十二口千九百二十六胜兵七百三十八人西且弥侯左右将左右骑君各一人西南至都防治所千四百八十七里
　　东且弥国王治天山东兑虚谷去长安八千二百五十里戸百九十一口千九百四十八胜兵五百七十二人东且弥侯左右都尉各一人西南至都防治所千五百八十七里
　　劫国王治天山东丹渠谷去长安八千五百七十里戸九十九口五百胜兵百一十五人辅国侯都尉译长各一人西南至都防治所千四百八十七里
　　狐胡国王治车师柳谷去长安八千二百里戸五十五口二百六十四胜兵四十五人辅国侯左右都尉各一人西至都防治所千一百四十七里至焉耆七百七十里
　　山国王去长安七千一百七十里【师古曰常在山下居不爲城治也】戸四百五十口五千胜兵千人辅国侯左右将左右都尉译长各一人西至尉犂二百四十里西北至焉耆百六十里西至危须二百六十里东南与鄯善且末接山出铁民山居寄田籴谷于焉耆危须
　　车师前国王治交河城河水分流绕城下故号交河去长安八千一百五十里戸七百口六千五十胜兵千八百六十五人辅国侯安国侯左右将都尉归汉都尉车师君通善君乡善君各一人【师古曰乡读曰向】译长二人西南至都防治所千八百七里至焉耆八百三十五里车师后国王治务涂谷去长安八千九百五十里戸五百九十五口四千七百七十四胜兵千八百九十人击胡侯左右将左右都尉道民君译长各一人【师古曰道读曰导】西南至都护治所千二百三十七里
　　车师都尉国戸四十口三百三十三胜兵八十四人车师后城长国戸百五十四口五百六十胜兵二百六十人武帝天汉二年以匈奴降者介和王爲开陵侯将楼兰国兵始击车师匈奴遣右贤王将数万骑救之汉兵不利引去征和四年遣重合侯马通将四万骑击匈奴道过车师北复遣开陵侯将楼兰尉犂危须凡六国兵别击车师勿令得遮重合侯诸国兵共围车师车师王降服臣属汉昭帝时匈奴复使四千骑田车师宣帝即位遣五将将兵击匈奴【师古曰谓本始二年御史大夫田广明爲祁连将军后将军赵充国爲蒲类将军云中太守田顺爲武牙将军及度辽将军范明友前将军韩增凡五将也】车师田者惊去车师复通于汉匈奴怒召其太子军宿欲以爲质军宿焉耆外孙不欲质匈奴亡走焉耆车师王更立子乌贵爲太子及乌贵立爲王与匈奴结婚姻敎匈奴遮汉道通乌孙者地节二年汉遣侍郎郑吉校尉司马憙【师古曰憙音许吏反】将免刑罪人田渠犂积谷欲以攻车师至秋收谷吉憙发城郭诸国兵万余人自与所将田士千五百人共击车师攻交河城破之王尚在其北石城中未得会军食尽吉等且罢兵归渠犂田秋收毕复发兵攻车师王于石城王闻汉兵且至北走匈奴求救匈奴未爲发兵王来还与贵人苏犹议欲降汉恐不见信苏犹敎王击匈奴邉国小蒲类斩首略其人民以降吉车师旁小金附国随汉军后盗车师车师王复自请击破金附匈奴闻车师降汉兵攻车师吉憙引兵北逢之匈奴不敢前吉憙即留一候与卒二十人留守王吉等引兵归渠犂车师王恐匈奴兵复至而见杀也廼轻骑奔乌孙吉即迎其妻子置渠犂东奏事至酒泉有诏还田渠犂及车师益积谷以安西国侵匈奴吉还传送车师王妻子诣长安赏赐甚厚每朝会四夷常尊显以示之于是吉始使吏卒三百人别田车师得降者言单于大臣皆曰车师地肥羙近匈奴使汉得之多田积谷必害人国不可不争也果遣骑来击田者吉廼与校尉尽将渠犂田士千五百人往田匈奴复益遣骑来汉田卒少不能当保车师城中匈奴将即其城下谓吉曰【师古曰即就也】单于必争此地不可田也围城数日廼解后常数千骑往来守车师吉上书言车师去渠犂千余里间以河山【师古曰间隔也音居苋反】北近匈奴汉兵在渠犂者埶不能相救愿益田卒公卿议以爲道远烦费可且罢车师田者诏遣长罗侯【师古曰常惠也】将张掖酒泉骑出车师北千余里威武车师旁胡骑引去【○宋祁曰淳化本作引兵去熈寜本及越本无兵字】吉廼得出归渠犂凡三校尉屯田车师王之走乌孙也乌孙留不遣遣使上书愿留车师王备国有急可从西道以击匈奴汉许之于是汉召故车师太子军宿在焉耆者立以爲王尽徙车师国民令居渠犂遂以车师故地与匈奴车师王得近汉田官与匈奴绝亦安乐亲汉后汉使侍郎殷广徳责乌孙求车师王乌孙贵将诣阙【师古曰乌孙遣其将之贵者入汉朝】赐第与其妻子居【○刘敞曰汉求车师王耳乌孙贵将反诣阙又赐第与妻子居非理也按郑吉传送车师王妻子诣长安今汉复责乌孙求车师王故赐车师王第使与妻子居耳文当云乌孙遣其贵人将诣阙】是岁元康四年也其后置戊已校尉屯田居车师故地元始中车师后王国有新道出五船北通玉门关往来差近戊已校尉徐普欲开以省道里半避白龙堆之阸车师后王姑句【师古曰句音钩】以道当爲拄置【师古曰拄者支拄也言有所置立而支拄于已故心不便也拄音竹羽反又竹具反其字从手而读之者或不晓以拄爲梁柱之柱及分破其句言置柱于心皆失之矣○刘敞曰当道爲拄置者新道出车师后王国则汉使往来后王主爲之供亿故心不便也拄置犹言储偫○宋祁曰按通典道下有通字】心不便也地又颇与匈奴南将军地接普欲分明其界然后奏之召姑句使证之不肯系之姑句数以牛羊赇吏求出不得姑句家矛端生火其妻股紫陬【师古曰陬音子侯反】谓姑句曰矛端生火此兵气也利以用兵前车师前王爲都防司马所杀今久系必死不如降匈奴即驰突出高昌壁入匈奴又去胡来王唐兠国比大种赤水羌【师古曰比近也音频寐反】数相寇不胜告急都防都防但钦不以时救助唐兠困急怨钦东守玉门关玉门关不内即将妻子人民千余人亡降匈奴匈奴受之而遣使上书言状是时新都侯王莽秉政遣中郎将王昌等使匈奴告单于西域内属不当得受单于谢罪执二王以付使者莽使中郎王萌待西域恶都奴界上逢受【师古曰逢受谓先至待之逢见即受取也】单于遣使送因请其罪【师古曰请免其罪也】使者以闻莽不听诏下会西域诸国王陈军斩姑句唐兠以示之至莽簒位建国二年以广新公甄丰爲右伯当出西域车师后王须置离闻之与其右将股鞮左将尸泥支谋曰【师古曰鞮音丁奚反】闻甄公爲西域太伯当出故事给使者牛羊谷刍茭导译前五威将过所给使尚未能备今太伯复出国益贫恐不能称【师古曰不副所求也】欲亡入匈奴戊已校尉刁防闻之【师古曰刁音雕】召置离验问辞服乃械致都防但钦在所埓娄城【师古曰埓娄城名埓音劣娄音楼】置离人民知其不还皆哭而送之至钦则斩置离置离兄辅国侯狐兰支将置离众二千余人驱畜产举国亡降匈奴【师古曰尽率一国之众也】是时莽易单于玺单于恨怒遂受狐兰支降遣兵与共寇击车师杀后城长伤都防司马及狐兰兵复还入匈奴时戊已校尉刁防病遣史陈良屯桓且谷备匈奴寇【师古曰且音子余反】史终带取粮食司马丞韩领诸壁右曲候任商领诸垒相与谋曰西域诸国颇背叛匈奴欲大侵要死可杀校尉将人众降匈奴【如淳曰言匈奴来侵会当死耳可降匈奴也师古曰要音一妙反】即将数千骑至校尉府胁诸亭令燔积薪【师古曰示爲防火也】分告诸壁曰匈奴十万骑来入吏士皆持兵后者斩得三四百人去校尉府数里止晨火难【师古曰古然字】校尉开门击鼔吏士良等随入遂杀校尉刁防及子男四人诸昆弟子男独遗妇女小儿【师古曰遗留置不杀也】止留戊已校尉城遣人与匈奴南将军相闻南将军以二千骑迎良等良等尽胁略戊已校尉吏士男女二千余人入匈奴单于以良带爲乌贲都尉【师古曰贲音奔】后三岁单于死弟乌絫单于咸立【师古曰絫音力追反】复与莽和亲莽遣使者多赍金币赂单于购求陈良终带等单于尽四人及手杀刁防者芝音妻子以下二十七人皆械槛车付使者到长安莽皆烧杀之其后莽复欺诈单于和亲遂绝匈奴大击北邉而西域亦瓦解焉耆国近匈奴先叛杀都防但钦莽不能讨天凤三年廼遣五威将王骏西域都防李崇将戊已校尉出西域诸国皆郊迎送兵谷焉耆诈降而聚兵自备骏等将莎车龟兹兵七千余人分爲数部入焉耆焉耆伏兵要遮骏及姑墨尉犂危须国兵爲反间还共袭系骏等皆杀之唯戊已校尉郭钦别将兵后至焉耆焉耆兵未还钦击杀其老弱引兵还莽封钦爲剼胡子【邓展曰剼音衫师古曰剼绝也音子小反字本作劋转写误耳】李崇收余士还保龟兹数年莽死崇遂没西域因绝最凡国五十自译长城长君监吏大禄百长千长都尉且渠当戸将相至侯王皆佩汉印绶凡三百七十六人而康居大月氏安息罽賔乌弋之属皆以绝远不在数中其来贡献则相与报不督录总领也
　　賛曰孝武之世图制匈奴患其兼从西国结党南羌【师古曰图谋也从音子容反】廼表河曲列西郡【○宋祁曰新本西作四】开玉门通西域以断匈奴右臂隔绝南羌月氏单于失援由是远遁而幕南无王庭遭値文景默养民五世天下殷富财力有余士马彊盛故能睹犀布瑇瑁则建珠崖七郡【师古曰瑇音代瑁音妹】感枸酱竹杖则开牂柯越嶲【师古曰枸音矩】闻天马蒲陶则通大宛安息自是之后明珠文甲通犀翠羽之珍盈于后宫【如淳曰文甲即瑇也通犀中央色白通两头】蒲梢龙文鱼目汗血之马充于黄门【孟康曰四骏马名也师古曰梢马音所交反】钜象师子猛犬大雀之羣食于外囿【师古曰钜亦大】殊方异物四靣而至于是广开上林穿昆明池营千门万戸之宫立神明通天之台兴造甲乙之帐【师古曰其数非一以甲乙次第名之也】落以随珠和璧【师古曰落与络同】天子负黼依袭翠被冯玉几而处其中【师古曰依读曰扆扆如小屏风而画为黼文也白与黑谓之黼又爲斧形袭重衣也被音皮义反】设酒池肉林以飨四夷之客作巴俞都卢海中砀极漫衍鱼龙角抵之戯以观视之【晋灼曰都卢国名也李奇曰都卢体轻善缘者也砀极乐名也师古曰巴人巴州人也俞水名今渝州也巴俞之人所谓賨人也劲鋭善舞本从高祖定三秦有功高祖喜观其舞因令乐人习之故有巴俞之乐漫衍者即张衡西京赋所云巨兽百寻是爲漫延者也鱼龙者爲含利之兽先戏于庭极毕乃入殿前激水化成比目鱼跳跃潄水作雾障日毕化成黄龙八丈出水敖戏于庭燿日光西京赋云海鳞变而成龙即爲此色也俞音逾砀音徒浪反衍音弋战反视读曰示观示者视之令观也○宋祁曰注文八丈一作入又字徒浪反越本作大浪】及赂遗赠送万里相奉师旅之费不可胜计至于用度不足廼酒酤筦盐铁铸白金造皮币算至车船租及六畜民力屈财用竭【师古曰屈音其勿反】因之以凶年寇盗并起道路不通直指之使始出衣绣杖斧断斩于郡国然后胜之是以末年遂弃轮台之地而下哀痛之诏岂非仁圣之所悔哉且通西域近有龙堆远则葱岭身头痛县度之阸淮南杜钦雄之论皆以爲此天地所以界别区域绝外内也书曰西戎即序【师古曰禹贡之辞也序次也】禹既就而序之非上威服致其贡物也西域诸国各有君长兵众分弱无所统一虽属匈奴不相亲附匈奴能得其马畜旃罽而不能綂率与之进退与汉隔绝道里又远得之不爲益弃之不爲损盛徳在我无取于彼故自建武以来西域思汉威徳咸乐内属唯其小邑鄯善车师界迫匈奴尚爲所拘而其大国莎车于阗之属数遣使置质于汉愿请属都防圣上远览古今因时之宜羇縻不绝辞而未许虽大禹之序西戎周公之让白雉太宗之郤走马义兼之矣亦何以尚兹【师古曰西戎即序説已在前昔周公相成王越裳氏重九译而献白雉成王问周公公曰徳不加焉则君子不飨其质政不施焉则君子不臣其远吾何以此物也译曰吾受命国之黄耉曰久矣天之无烈风雨雷也意中国有圣人乎盍往朝之然后归之王称先王之神所致以荐宗庙太宗汉文帝也却走马谓有人献千里马不受还之赐道路费也老子徳经曰天下有道郤走马以粪故賛引也】




　　前汉书卷九十六下
　　前汉书卷九十六下考证
　　乌孙国传元康二年乌孙昆弥因恵上书云云○通鉴考异曰传请婚在元康二年而萧望之传云神爵二年按元康二年望之未爲大鸿胪葢误以神爵爲元康也
　　渠犂传宜给足不可之○顾炎武曰不可之当作可不乏
　　务使以时益种五谷注师古曰益多也○【臣召南】按监本及别本刋此注于下句张掖酒泉下非也张掖酒泉连下遣骑假司马爲斥候读葢以时益种五谷指轮台言不指张掖酒泉言也今从宋本移正
　　焉耆国传治员渠城○【臣召南】按后书作南柯城又北与乌孙接近海水多鱼后书曰其国四靣有大山与龟兹相连有海水曲入四山之内周匝其城三十余里即其说也焉耆北接乌孙西去条支绝远所谓海者指大泽巨浸如蒲类蒲昌并称爲海之比非北海亦非西海也
　　狐胡国传治车师栁谷○【臣召南】按后汉班勇爲西域长史屯栁中后书西域传诸国道里俱以去长史所居爲率疑即此栁谷也
　　车师后城长国传即驰突出高昌壁○【臣召南】按高昌壁始见于此后书云自敦煌西出玉门阳关渉鄯善北通伊吾千余里自伊吾北通车师前部高昌壁千二百里自高昌壁北通后部金满城五百里此西域之门戸也故戊已校尉更互屯焉按拓跋魏时阚爽始立国于高昌号高昌王即以此壁得名
　　赞且通西域近有龙堆○按地理志白龙堆沙在敦煌郡正西关外正西关当即龙勒县之玉门阳关矣



　　前汉书卷九十六下考证
&lt;史部,正史类,前汉书&gt;
　　钦定四库全书
　　前汉书卷九十七上
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　外戚列传第六十七上
　　自古受命帝王及继体守文之君非独内徳茂也盖亦有外戚之助焉夏之兴也以涂山而桀之放也用末喜殷之兴也以有娀及有防而纣之灭也嬖妲己周之兴也以姜嫄及太任太姒而幽王之禽也褒姒故易基乾坤诗首关睢书美厘降春秋讥不亲迎夫妇之际人道之大伦也【师古曰伦理也】礼之用唯昏姻为兢兢【师古曰兢兢戒慎也】夫乐调而四时和隂阳之变万物之统也可不慎与人能道末如命何甚哉妃匹之爱君不能得之臣父不能得之子况卑下乎【师古曰言虽君父之尊不能夺其所好而移其本意】既驩合矣或不能成子姓【师古曰姓生也】成子姓矣而不能要其终岂非命也哉孔子罕言命盖难言之非通幽明之变恶能识乎性命汉兴因秦之称号帝母称皇太后祖母称太皇太后适称皇后【师古曰适读曰嫡后亦君也天曰皇天地曰后土故天子之妃以后为称取象二仪】妾皆称夫人又有美人良人八子七子长使少使之号焉【师古曰良善也八七禄秩之差也长使少使主供使者】至武帝制倢伃娙娥傛华充依各有爵位【师古曰倢言接幸于上也伃美称也娙娥皆美貌也傛傛犹言奕奕也便习之意也充依言充后庭而依秩序也倢音接伃音予字或从女其音同耳娙音五经反傛音容】而元帝加昭仪之号【师古曰昭显其仪示隆重也】凡十四等云【师古曰除皇后自昭仪以下至秩百石十四等】昭仪位视丞相爵比诸侯王倢伃视上卿比列侯娙娥视中二千石比关内侯【师古曰中二千石实得二千石也中之言满也月得百八十斛是为一嵗凡得二千一百六十石言二千者举成数耳】傛华视眞二千石比大上造【师古曰眞二千石月得百五十斛一岁凡得千八百石耳大上造第十六爵】美人视二千石比少上造【师古曰二千石月得百二十斛一岁凡得一千四百四十石耳少上造第十五爵】八子视千石比中更【师古曰中更第十三爵也更公衡反其下亦同】充依视千石比左更【师古曰左更第十二爵】七子视八百石比右庻长【师古曰右庻长第十一爵】良人视八百石比左庻长【师古曰左庻长第十爵】长使视六百石比五大夫【师古曰五大夫第九爵】少使视四百石比公乗【师古曰公乘第八爵】五官视三百石【师古曰五官所掌亦象外之五官也】顺常视二百石无涓共和娱灵保林良使夜者皆视百石【师古曰涓絜也无涓言无所不絜也共读曰恭言恭顺而和柔也娱灵可以娱乐情灵也保安也保林言其可安众如林也良使使令之善者也夜者主职夜事令音力成反】上家人子中家人子视有秩斗食云【师古曰家人子者言采择良家子以入宫未有职号但称家人子也斗食谓佐史也谓之斗食者言一岁不满百石日食一斗二升】五官以下葬司马门外【服防曰陵上司马门之外】
　　高祖吕皇后父吕公单父人也【师古曰单音善父音甫】好相人高祖微时吕公见而异之乃以女妻高祖生惠帝鲁元公主高祖为汉王元年封吕公为临泗侯二年立孝惠为太子后汉王得定陶戚姬爱幸生赵隐王如意太子为人仁弱高祖以为不类已常欲废之而立如意如意类我戚姬常从上之关东日夜啼泣欲立其子吕后年长常留守希见益疏如意且立为赵王留长安几代太子者数【师古曰几音钜依反数音所角反】赖公卿大臣争之及叔孙通諌用留侯之防得无易吕后为人刚毅佐高帝定天下兄二人皆为列将从征伐长兄泽为周吕侯次兄释之为建成侯逮高祖而侯者三人高祖四年临泗侯吕公薨高祖崩惠帝立吕后为皇太后廼令永巷囚戚夫人髠钳衣赭衣令舂戚夫人舂且歌曰子为王母为虏终日舂薄暮常与死为伍【师古曰与死罪者为伍也】相离三千里当谁使告女【师古曰女读曰汝此下皆同】太后闻之大怒曰乃欲倚女子邪【师古曰乃亦汝】乃召赵王诛之使者三反【师古曰反还也三还犹今言三回也】赵相周昌不遣太后召赵相相徴至长安使人复召赵王王来惠帝慈仁知太后怒自迎赵王霸上入宫挟与起居饮食数月帝晨出射赵王不能蚤起太后伺其独居使人持鸩饮之迟帝还赵王死【师古曰迟音直二反解在高纪】太后遂断戚夫人手足去眼熏耳饮瘖药【师古曰去其眼精以药熏耳令聋也瘖不能言也以瘖药饮之也饮音于禁反瘖音于今反】使居鞠域中【师古曰鞠域如蹋鞠之域谓窟室也鞠音巨六反】名曰人彘居数月廼召惠帝视人彘帝视而问知其戚夫人廼大哭因病歳余不能起使人请太后曰此非人所为臣为太后子终不能复治天下【师古曰令太后视事己自如太子然】以此日饮为滛乐不听政七年而崩太后发丧哭而泣不下【师古曰泣谓泪也】留侯子张辟彊为侍中年十五谓丞相陈平曰太后独有帝今哭而不悲君知其解未【师古曰解犹解说其意】陈平曰何解辟彊曰帝无壮子太后畏君等今请拜吕台吕产为将将兵居南北军及诸吕皆官居中用事如此则太后心安君等幸脱祸矣丞相如辟彊计请之太后说其哭廼哀【师古曰说读曰悦】吕氏权由此起廼立孝惠后宫子为帝太后临朝称制复杀高祖子赵幽王友共王恢【师古曰共读曰恭】及燕灵王建遂立周吕侯子台为吕王【师古曰台音土来反】台弟产为梁王建成侯释之子禄为赵王台子通为燕王又封诸吕凡六人皆为列侯追尊父吕公为吕宣王兄周吕侯为悼武王太后持天下八年病犬祸而崩语在五行志病困以赵王禄为上将军居北军梁王产为相国居南军戒产禄曰高祖与大臣约非刘氏王者天下共击之今王吕氏大臣不平我即崩恐其为变必据兵卫宫慎毋送丧为人所制太后崩太尉周勃丞相陈平朱虚侯刘章等共诛产禄悉捕诸吕男女无少长皆斩之而迎立代王是为孝文皇帝
　　孝惠张皇后宣平侯敖尚帝姊鲁元公主有女恵帝即位吕太后欲为重亲以公主女配帝为皇后欲其生子万方终无子廼使阳为有身取后宫美人子名之【师古曰名为皇后子】杀其母立所名子为太子惠帝崩太子立为帝四年廼自知非皇后子出言曰太后安能杀吾母而名我我壮即为所为【师古曰为其所为谓所生之母也并音于伪反】太后闻而患之恐其作乱廼幽之永巷言帝病甚左右莫得见太后下诏废之语在高后纪遂幽死更立恒山王为皇帝而以吕禄女为皇后欲连根固夲牢甚【师古曰牢坚也】然而无益也吕太后崩大臣正之卒灭吕氏少帝恒山淮南济川王皆以非孝惠子诛独置孝惠皇后废处北宫【师古曰置留也北宫在未央宫之北】孝文后元年薨葬安陵不起坟
　　高祖薄姬文帝母也父吴人秦时与故魏王宗女魏媪通生薄姬而薄姬父死山隂因葬焉【师古曰山隂会稽县】及诸侯畔秦魏豹立为王而魏媪内其女于魏宫许负相薄姬当生天子是时项羽方与汉王相距荥阳天下未有所定豹初与汉撃楚及闻许负言心喜因背汉而中立与楚连和【师古曰自谓当得天下】汉使曹参等虏魏王豹以其国为郡而薄姬输织室豹已死汉王入织室见薄姬有诏内后宫岁余不得幸始姬少时与管夫人赵子儿相爱约曰先贵毋相忘已而管夫人赵子儿先幸汉王汉王四年坐河南成臯灵台此两美人侍相与笑薄姬初时约汉王问其故两人俱以实告汉王心凄然怜薄姬是日召欲幸之对曰昨暮梦龙据妾胷上曰是贵征也吾为汝成之遂幸有身岁中生文帝年八岁立为代王自有子后希见高祖崩诸幸姬戚夫人之属吕后怒皆幽之不得出宫而薄姬以希见故得出从子之代为代太后太后弟薄昭从如代【师古曰如徃也】代王立十七年高后崩大臣议立后疾外家吕氏彊暴皆称薄氏仁善故迎立代王为皇帝尊太后为皇太后封弟昭为轵侯【师古曰轵音只】太后母亦前死葬栎阳北廼追尊太后父为灵文侯会稽郡置园邑三百家长丞以下使奉守寝庙上食祠如法栎阳亦置灵文夫人园令如灵文侯园仪太后蚤失父其奉太后外家魏氏有力【师古曰言太后为外家所养也】廼召复魏氏【师古曰优复之也复音方目反】赏赐各以亲疏受之薄氏侯者一人太后后文帝二岁孝景前二年崩【师古曰言文帝崩后二岁太后乃崩】葬南陵【师古曰薄太后陵在霸陵之南故称南陵即今所谓薄陵】用吕后不合葬长陵【师古曰以吕后是正嫡故薄不得合葬也】故特自起陵近文帝
　　孝文窦皇后景帝母也吕太后时以良家子选入宫太后出宫人以赐诸王各五人窦姬与在行中【师古曰与读曰豫】家在清河愿如赵近家【师古曰如徃也】请其主遣宦者吏必置我籍赵之伍中【师古曰主遣宦者吏谓宦者为吏而主发遣宫人者也籍谓名簿也伍犹列也】宦者忘之误置籍代伍中籍奏诏可当行窦姬涕泣怨其宦者不欲徃相彊廼肯行至代代王独幸窦姬生女嫖【师古曰嫖音匹昭反】孝恵七年生景帝代王王后生四男先代王未入立为帝而王后卒及代王为帝后王后所生四男更病死【师古曰更互也音工衡反】文帝立数月公卿请立太子而窦姬男最长立为太子窦姬为皇后女为馆陶长公主【师古曰年最长故谓之长公主】明年封少子武为代王后徙梁【师古曰初封代王后更为梁王】是为梁孝王窦皇后亲蚤卒葬观津【师古曰观津清河之县也观音工唤反】于是薄太后廼诏有司追封窦后父为安成侯母曰安成夫人令清河置园邑二百家长丞奉守比灵文园法
　　窦后兄长君弟广国字少君年四五岁时家贫为人所略卖其家不知处传十余家至宜阳为其主人入山作炭暮卧岸下百余人岸崩尽厌杀卧者【师古曰厌音一甲反】少君独脱不死自卜数日当为侯从其家之长安【师古曰从其主家也之徃也】闻皇后新立家在观津姓窦氏广国去时虽少识其县名及姓又尝与其姊采桑堕【师古曰堕谓堕】用为符信上书自陈皇后言帝召见问之具言其故果是复问其所识【师古曰识记也音式志反】曰姊去我西时与我决传舍中匄沐沐我已饭我乃去【师古曰乞沐具而为之沐沐讫又饭食之也饭音扶晚反】于是窦皇后持之而泣侍御左右皆悲廼厚赐之家于长安綘侯灌将军等曰吾属不死命乃且县此两人【师古曰恐其后擅权则将相大臣当被害】此两人所出微不可不为择师传又复放吕氏大事也【师古曰放音甫徃反】于是乃选长者之有节行者与居窦长君少君由此为退让君子不敢以富贵骄人窦皇后疾失明文帝幸邯郸慎夫人尹姬皆无子文帝崩景帝立皇后为皇太后乃封广国为章武侯长君先死封其子彭祖为南皮侯吴楚反时太后从昆弟子窦婴侠喜士【师古曰侠音许夹反】为大将军破吴楚封魏其侯窦氏侯者凡三人窦太后好黄帝老子言景帝及诸窦不得不读老子尊其术太后后景帝六岁凡立五十一年元光六年崩【师古曰武纪建元六年太皇太后崩此传云后景帝六岁是也而以建元为元光则是参错又当言凡立四十五年而云五十一再三乖谬皆是此传误】合葬霸陵遗诏尽以东宫金钱财物赐长公主嫖【师古曰东宫太后所居】至武帝时魏其侯窦婴为丞相后诛
　　孝景薄皇后孝文薄太后家女也景帝为太子时薄太后取以为太子妃景帝立立薄妃为皇后无子无宠立六年薄太后崩皇后废废后四年薨葬长安城东平望亭南
　　孝景王皇后武帝母也父王仲槐里人也母臧儿故燕王臧荼孙也为仲妻生男信与两女而仲死儿更嫁为长陵田氏妇生男蚡胜儿长女嫁为金王孙妇生一女矣而儿卜筮曰两女当贵欲倚两女【师古曰冀其贵而依之得尊宠也音于绮反】夺金氏金氏怒不肯与决乃内太子宫太子幸爱之生三女一男男方在身时王夫人梦日入其懐以告太子太子曰此贵徴也未生而文帝崩景帝即位王夫人生男是时薄皇后无子后数歳景帝立齐栗姬男为太子而王夫人男为胶东王长公主嫖有女欲与太子为妃栗姬妬而景帝诸美人皆因长公主见得贵幸栗姬日怨怒谢长主不许长主欲与王夫人王夫人许之防薄皇后废长公主日栗姬短景帝常属诸姬子【师古曰诸姬子诸姬所生之子也属音之欲反此下皆同】曰吾百岁后善视之栗姬怒不肯应言不逊景帝心衔之而未发也长公主日誉王夫人男之美帝亦自贤之又耳曩者所梦日符【师古曰耳常听闻而记之也符犹瑞应】计未有所定王夫人又隂使人趣大臣立栗姬为皇后【师古曰趣音曰促】大行奏事文曰子以母贵母以子贵今太子母号宜为皇后帝怒曰是乃所当言邪【师古曰乃汝也言此事非汝所当得言】遂案诛大行而废太子为临江王栗姬愈恚不得见以忧死卒立王夫人为皇后男为太子封皇后兄信为盖侯初皇后始入太子家后女弟儿姁亦复入【师古曰姁音许于反诸妇人之名字音皆同】生四男儿姁蚤卒四子皆为王【师古曰谓广川恵王越胶东康王寄清河哀王乗常山宪王舜】皇后长女为平阳公主次南宫公主次隆虑公主【师古曰虑音庐】皇后立九年景帝崩武帝即位为皇太后尊太后母臧儿为平原君封田蚡为武安侯胜为周阳侯王氏田氏侯者凡三人盖侯信好酒田蚡胜贪巧于文辞蚡至丞相追尊王仲为共侯【师古曰共读曰恭】槐里起园邑二百家长丞奉守及平原君薨从田氏葬长陵亦置园邑如共侯法初皇太后防时所为金王孙生女俗在民间盖讳之也【师古曰言随俗而在闾巷未显贵】武帝始立韩嫣白之【师古曰嫣音偃】帝曰何为不蚤言乃车驾自徃迎之其家在长陵小市直至其门使左右入求之家人惊恐女逃匿扶将出拜帝下车立曰大姊何臧之深也载至长乐宫与俱谒太后太后垂涕女亦悲泣帝奉酒前为夀钱千万奴婢三百人公田百顷甲第以赐姊太后谢曰为帝费因赐汤沐邑号脩成君男女各一人女嫁诸侯男号脩成子仲以太后故横于京师【师古曰横音胡孟反】太后凡立二十五年后景帝十五岁元朔三年崩合葬阳陵
　　孝武陈皇后长公主嫖女也曾祖父陈婴与项羽俱起后归汉为堂邑侯传子至孙午午尚长公主生女初武帝得立为太子长主有力取主女为妃及帝即位立为皇后擅宠骄贵十余年而无子闻卫子夫得幸几死者数焉【师古曰几音钜依反数音所角反】上愈怒后又挟妇人媚道颇觉元光五年上遂穷治之女子楚服等坐为皇后巫蛊祠祭祝诅大逆无道相连及诛者三百余人楚服枭首于市使有司赐皇后策曰皇后失序惑于巫祝【师古曰言失徳义之序而妄祝诅也】不可以承天命其上玺绶罢退居长门宫眀年堂邑侯午薨生男须嗣侯主寡居私近董偃十余年主薨须坐乱兄弟争财当死自杀国除后数年废后乃薨葬霸陵郎官亭东
　　孝武卫皇后字子夫生微也其家号曰卫氏出平阳侯邑子夫为平阳主讴者【师古曰齐歌曰讴音一侯反】武帝即位数年无子平阳主求良家女十余人饰置家帝祓霸上【师古曰祓除也于霸水上自祓除今三月上已祓禊也师古曰祓音废禊音系】还过平阳主主见所偫美人【师古曰偫储偫也偫音丈纪反】帝不説既饮讴者进帝独説子夫【师古曰説皆读曰悦】帝起更衣子夫侍尚衣【师古曰尚主也时于轩中侍帝权主衣裳】轩中得幸【师古曰轩谓轩车即今车之施幰者】还坐驩甚赐平阳主金千斤主因奏子夫送入宫子夫上车主拊其背曰行矣【师古曰拊谓摩循之也行矣犹今言好去】强饭勉之【师古曰强音其两反饭音扶晩反】即贵愿无相忘入宫岁余不复幸武帝择宫人不中用者斥出之子夫得见涕泣请出上怜之复幸遂有身尊宠召其兄卫长君弟青侍中而子夫生三女元朔元年生男据遂立为皇后先是卫长君死乃以青为将军撃匈奴有功封长平侯青三子在襁褓中皆为列侯及皇后姊子霍去病亦以军功为冠军侯至大司马票骑将军青为大司马大将军卫氏支属侯者五人青还尚平阳主皇后立七年而男立为太子后色衰赵之王夫人中山李夫人有宠皆蚤卒后有尹倢伃钩弋夫人更幸【师古曰更互也音工衡反】衞后立三十八年遭巫蛊事起江充为奸太子惧不能自明遂与皇后共诛充发兵兵败太子亡走诏遣宗正刘长乐执金吾刘敢奉策收皇后玺绶自杀黄门苏文姚定汉舆置公车令空舎盛以小棺瘗之城南桐柏【师古曰瘗薶也桐柏亭名也瘗音于例反】衞氏悉灭宣帝立乃改葬衞后追諡曰思后置园邑三百家长丞周衞奉守焉【师古曰葬在杜门外大道东以娼优杂伎千人乐其园故号千人聚其地在今长安城内金城坊西北隅是】孝武李夫人本以倡进初夫人兄延年性知音善歌舞武帝爱之每为新声变曲闻者莫不感动延年侍上起舞歌曰北方有佳人絶世而独立一顾倾人城再顾倾人国寜不知倾城与倾国佳人难再得上叹息曰善世岂有此人乎平阳主因言延年有女弟上乃召见之实妙丽善舞由是得幸生一男是为昌邑哀王李夫人少而蚤卒上怜悯焉图画其形于甘泉宫及卫思后废后四年武帝崩大将军霍光缘上雅意以李夫人配食追上尊号曰孝武皇后初李夫人病笃上自临候之夫人蒙被谢曰妾久寝病形貌毁壊不可以见帝愿以王及兄弟为托上曰夫人病甚殆将不起一见我属托王及兄弟岂不快哉夫人曰妇人貌不脩饰不见君父妾不敢以燕媠见帝【师古曰媠与惰同谓不严饰】上曰夫人第一见我【师古曰第但也】将加赐千金而予兄弟尊官夫人曰尊官在帝不在一见上复言欲必见之夫人遂转乡歔欷而不复言【师古曰乡读曰向转面而向里也歔音虚欷音许既反】于是上不説而起夫人姊妹让之曰贵人独不可一见上属托兄弟邪何为恨上如此夫人曰所以不欲见帝者乃欲以深托兄弟也我以容貌之好得从微贱爱幸于上夫以色事人者色衰而爱防爱防则恩絶上所以挛挛顾念我者乃以平生容貌也今见我毁壊顔色非故必畏恶吐弃我意尚肯复追思闵录其兄弟哉及夫人卒上以后礼葬焉其后上以夫人兄李广利为贰师将军封海西侯延年为协律都尉上思念李夫人不已方士齐人少翁言能致其神廼夜张灯烛设帐帷陈酒肉而令上居他帐遥望见好女如李夫人之貌还幄坐而歩【师古曰夫人之神于幄中坐又出而徐歩】又不得就视上愈益相思悲感为作诗曰是邪非邪立而望之偏何姗姗其来迟【师古曰姗姗行貌音先安反】令乐府诸音家弦歌之上又自为作赋以伤悼夫人其辞曰美连娟以脩嫮兮【师古曰嫮美也连娟纎弱也嫮音互娟音一全反】命樔絶而不长【师古曰樔絶也音子小反】饰新宫以延贮兮冺不归乎故郷【师古曰新宫待神之处贮与伫同伫待也泯然灭絶意】惨郁郁其芜秽兮隠处幽而懐伤释舆马于山椒兮奄脩夜之不阳【孟康曰山椒山陵也置舆马于山陵也师古曰自郁以下皆言夫人身处坟墓而隐翳也脩长也阳明也】秋气防以凄泪兮桂枝落而销亡【师古曰凄泪寒凉之意也桂秋芳香亦喻夫人也防音千感反泪音戾】神防防以遥思兮精浮游而出畺托沈隂以圹久兮惜蕃华之未央【师古曰沈隂言在地下也圹与旷同未央犹未半也言年岁未半而早落蕃华故痛惜之蕃音扶元反】念穷极之不还兮惟幼眇之相羊【师古曰惟思也幼眇犹窈窕也相羊翺翔也幼音一小反相音襄】函荾荴以俟风兮芳杂袭以弥章【李竒曰荴音敷孟康曰荾音绥华中齐也夫人之色如春华含荾敷散以待风也师古曰杂袭重积也】的容与以猗靡兮缥飘姚虖愈荘【孟康曰言夫人之顔色的然盛美虽在风中缥姚愈益端严也师古曰缥音匹妙反】燕衍而抚楹兮连流视而娥扬【师古曰追述平生欢晏之时也娥扬其娥眉】既激感而心逐兮包红顔而弗明【师古曰心逐者帝自言中心追逐夫人不能已也包红顔者言在坟墓之中不可见也】驩接狎以离别兮宵寤梦之芒芒【师古曰言絶接狎之懽而遂离别也宵夜也芒芒无知之貌也芒音莫郎反】忽迁化而不反兮魄放以飞扬何灵魂之纷纷兮哀裵回以踌躇【师古曰踌躇住足也踌音畴躇合韵音丈预反】埶路日以逺兮遂荒忽而辞去【师古曰荒音呼广反】超兮西征屑兮不见【师古曰屑然疾意也以日为喻故言西征】寖敞寂兮无音【师古曰古怳字】思若流波怛兮在心【师古曰流波言恩宠不絶也怛悼也音丁曷反】乱曰【师古曰乱理也总理赋中之意】佳侠函光陨朱荣兮【孟康曰佳侠犹佳丽】嫉妬闟茸将安程兮【师古曰言嫉妬闟茸之徒不足与夫人为程品也闟茸众贱之称也闟音吐腊反茸音人勇反】方时隆盛年夭伤兮【师古曰伤合韵音式向反】弟子増欷洿沬怅兮【应劭曰弟夫人兄弟也子昌邑王也孟康曰洿沬涕洟也晋灼曰沬音水沬面之沬言涕洟洿集覆面下也师古曰沬晋説是也怅惆怅也洿音乌洿下也沬音呼内反字从午未之未也】悲愁于邑喧不可止兮【师古曰朝鲜之间谓小儿泣不止名为喧音许逺反】向不虚应亦云已兮【师古曰向读曰响响之随声必当有应而今涕泣徒自已耳夫人不知之是虚其应】嫶妍太息叹稚子兮【孟康曰夫人蒙被歔欷不见帝哀其子小而孤也晋灼曰三辅谓忧愁面省瘦曰嫶冥嫶冥犹嫶妍也师古曰嫶音在消反】懰栗不言所恃兮【孟康曰恃平日之恩知上必感念之也师古曰懰栗哀怆之意也懰音刘栗音栗】仁者不誓岂约亲兮【如淳曰仁者之行惠尚一不以为恩施岂有亲亲而反当以言约乎】既徃不来申以信兮【师古曰死者一徃不返情念酷痛重以此心为信不有忽忘也信合韵音新】去彼昭昭就冥冥兮既下新宫不复故庭兮【师古曰故庭谓平生所居室之庭也复音扶目反】呜呼哀哉想魂灵兮其后李延年弟季坐奸乱后宫广利降匈奴家族灭矣孝武钩弋赵倢伃昭帝母也家在河间武帝巡狩过河间望气者言此有竒女天子亟使使召之既至女两手皆拳上自披之手即时伸由是得幸号曰拳夫人先是其父坐法宫刑为中黄门死长安葬雍门【师古曰雍门在长安西北孝里西南去长安三十里广记云赵父冢在门西也】拳夫人进为偼伃居钩弋宫【师古曰黄图钩弋宫在城外汉武故事曰在直门南也】大有宠元始三年生昭帝号钩弋子任身十四月廼生上曰闻昔尧十四月而生今钩弋亦然廼命其所生门曰尧母门后卫太子败而燕王旦广陵王胥多过失宠姬王夫人男齐懐王李夫人男昌邑哀王皆蚤薨钩弋子年五六岁壮大多知【师古曰壮大者言其形体伟大】上常言类我又感其生与众异甚竒爱之心欲立焉以其年穉母少恐女主颛恣乱国家犹与久之【师古曰与读曰豫】钩弋倢伃从幸甘泉有过见谴以忧死【师古曰谴责也音口羡反】因葬云阳【师古曰在甘泉宫南今土俗人嘑为女陵】后上疾病乃立钩弋子为皇太子拜奉车都尉霍光为大司马大将军辅少主明日帝崩昭帝即位追尊钩弋偼伃为皇太后发卒二万人起云陵邑三千戸追尊外祖赵父为顺成侯诏右扶风置园邑二百家长丞奉守如法顺成侯有姊君姁赐钱二百万奴婢第宅以充实焉诸昆弟各以亲疏受赏赐赵氏无在位者唯赵父追封
　　孝昭上官皇后祖父桀陇西上邽人也少时为羽林期门郎从武帝上甘泉天大风车不得行解盖授桀桀奉盖虽风常属车【师古曰属连也音之欲反】雨下盖辄御上竒其材力迁未央廐令上尝体不安及愈见马马多瘦上大怒令以我不复见马邪欲下吏桀顿首曰臣闻圣体不安日夜忧惧意诚不在马言未卒泣数行下上以为忠由是亲近为侍中稍迁至太仆武帝疾病以霍光为大将军太仆桀为左将军皆受遗诏辅少主以前捕斩反者莽通功封桀为安阳侯初桀子安取霍光女结婚相亲光每休沐出桀尝代光入决事昭帝始立年八嵗帝长姊鄂邑盖长公主居禁中共养帝【师古曰共音居用反养音弋亮反】盖主私近子客河间丁外人【师古曰子客子之賔客也外人其名也】上与大将军闻之不絶主驩有诏外人侍长主长主内周阳氏女令配耦帝时上官安有女即霍光外孙安因光欲内之光以为尚幼不听安素与丁外人善説外人曰闻长主内女安子容貌端正诚因长主时得入为后【师古曰以时得入】以臣父子在朝而有椒房之重【师古曰椒房殿名在未央宫皇后所居】成之在于足下汉家故事常以列侯尚主足下何忧不封侯乎外人喜言于长主长主以为然诏召委女入为倢伃安为都尉月余遂立为皇后年甫六歳【师古曰甫始也】安以后父封桑乐侯食邑千五百户迁车骑将军日以骄受赐殿中出对賔客言与我婿饮大乐见其服饰使人归欲自烧物安醉则祼行内与后母及父诸良人侍御皆乱【师古曰良人谓妾也侍御则兼婢矣】子病死仰而骂天数守大将军光为丁外人求侯【师古曰守求请之】及桀欲妄官禄外人【师古曰不由材徳故曰妄】光执正皆不听又桀妻父所幸充国为太医监阑入殿中下狱当死冬月且尽盖主为充国入马二十匹赎罪廼得减死论于是桀安父子深怨光而重徳盖主知燕王旦帝兄不得立亦怨望桀安即记光过失予燕王令上书告之又为丁外人求侯燕王大喜上书称子路丧姊朞而不除孔子非之子路曰由不幸寡兄弟不忍除之【师古曰事见礼记由子路之名】故曰观过知仁【师古曰论语云孔子曰人之过也各于其党观过斯知仁矣引此言者谓子路厚于骨肉虽违礼制是其仁爱】今臣与陛下独有长公主为姊陛下幸使丁外人侍之外人宜蒙爵号书奏上以问光光执不许及告光罪过上又疑之愈亲光而疏桀安桀安寖恚【师古曰寖渐也】遂结党与谋杀光诱徴燕王至而诛之因废帝而立桀或曰当如皇后何安曰逐麋之狗当顾菟邪【师古曰言所求者大不顾小也】且用皇后为尊一旦人主意有所移虽欲为家人亦不可得【师古曰家人言凡庻匹夫】此百世之一时也事发觉燕王盖主皆自杀语在霍光传桀安宗族既灭皇后以年少不与谋【师古曰与读曰预】亦光外孙故得不废皇后母前死葬茂陵郭东追尊曰敬夫人置园邑二百家长丞守如法皇后自使私奴婢守桀安冢【师古曰庙记云上官桀安冢并在霍光冢东东去夏侯胜冢二十歩】光欲皇后擅宠有子帝时体不安左右及医皆阿意言宜禁内虽宫人使令皆为穷绔多其带【服防曰穷绔有前后当不得交通也师古曰使令所使之人也绔古袴字也穷绔即今之绲裆袴也令音力征反绲音下昆反】后宫莫有进者皇后立十岁而昭帝崩后年十四五云昌邑王贺徴即位尊皇后为皇太后先与太后共废王贺立孝宣帝元帝即位为太皇太后凡立四十七年年五十二建昭二年崩合葬平陵
　　衞太子史良娣宣帝祖母也太子有妃有良娣有孺子妻妾凡三等子皆称皇孙史良娣家本鲁国有母贞君兄恭以元鼎四年入为良娣生男进号史皇孙【师古曰进者皇孙之名】武帝末巫蛊事起衞太子及良娣史皇孙皆遭害史皇孙有一男号皇曾孙时生数月犹坐太子系狱积五歳乃遭赦治狱使者邴吉怜皇曽孙无所归载以付史恭恭母贞君年老见孙甚哀之自养视焉后曽孙収养于掖庭遂登至尊位是为宣帝而贞君及恭已死恭三子皆以旧恩封长子高为乐陵侯曽为将陵侯元为平台侯及高子丹以功徳封武阳侯侯者凡四人高至大司马车骑将军丹左将军自有传
　　史皇孙王夫人宣帝母也名翁须太始中得幸于史皇孙皇孙妻妾无号位皆称家人子征和二年生宣帝帝生数月卫太子皇孙败家人子皆坐诛莫有葬者唯宣帝得全即尊位后追尊母王夫人諡曰悼后祖母史良娣曰戾后皆改葬起园邑长丞奉守语在戾太子传地节三年求得外祖母王媪媪男无故无故弟武皆随使者诣阙时乗黄牛车故百姓谓之黄牛妪初上即位数遣使者求外家久逺多似类而非是既得王媪令太中大夫任宣与丞相御史属杂考问乡里识知者皆曰王妪妪言名妄人家本郡蠡吾平乡年十四嫁为同乡王更得妻更得死嫁为广望王廼始妇【师古曰广望亦郡之县】产子男无故武女翁须翁须年八九歳时寄居广望节侯子刘仲卿宅仲卿谓廼始曰予我翁须自养长之媪为翁须作缣单衣【师古曰缣即今之绢也音兼】送仲卿家仲卿教翁须歌舞徃来归取冬夏衣居四五岁翁须来言邯郸贾长儿求歌舞者仲卿欲以我与之媪即与翁须逃走之平乡【师古曰之徃也】仲卿载廼始共求媪媪惶急将翁须归曰儿居君家非受一钱也【师古曰言未尝得其聘币】奈何欲予它人仲卿诈曰不也后数日翁须乗长儿车马过门呼曰我果见行当之柳宿【苏林曰聚邑名也在中山卢奴东北三十里】媪与廼始之柳宿见翁须相对涕泣谓曰我欲为汝自言【师古曰言自讼理不肯行】翁须曰母置之【师古曰置之犹言任听之不须自言】何家不可以居【师古曰言所去处皆可安居】自言无益也媪与廼始还求钱用随逐至中山卢奴见翁须与歌舞等比五人同处【师古曰比音必寐反】媪与翁须共宿明日廼始留视翁须媪还求钱欲随至邯郸媪归粜买未具廼始来归曰翁须已去我无钱用随也因絶至今不闻其问贾长儿妻贞及从者师遂辞【师古曰辞对辞】徃二十岁太子舍人侯明从长安来求歌舞者请翁须等五人长儿使遂送至长安皆入太子家及广望三老更始刘仲卿妻其等四十五人辞皆验【师古曰其者仲卿妻之名】宣奏王媪悼后母明白上皆召见赐无故武爵关内侯旬月间赏赐以钜万计顷之制诏御史赐外祖母号为博平君以博平蠡吾两县戸万一千为汤沐邑封舅无故为平昌侯武为乐昌侯食邑各六千户初廼始以本始四年病死后三岁家廼富贵追赐諡曰思成侯诏涿郡治冢室置园邑四百家长丞守如法岁余博平君薨諡曰思成夫人诏徙思成侯合葬明顾成庙南置园邑长丞【师古曰本号广明故戾太子传云皇孙及王夫人皆葬广明其后以置园邑守改曰奉明】罢郡思成园王氏侯者二人无故子接为大司马车将军而武子商至丞相自有传
　　孝宣许皇后元帝母也父广汉昌邑人少时为昌邑王郎从武帝上甘泉误取它郎鞍以被其马发觉吏劾从行而盗当死有诏募下蚕室【孟康曰死罪囚欲就宫者听之】后为宦者丞上官桀谋反时广汉部索【师古曰部分捜索罪人也索音山客反】其殿中庐有索长数尺可以防人者数千枚满一箧缄封【师古曰殿中庐桀所止宿庐舍在宫中者也缄束箧也音工咸反】广汉索不得它吏徃得之【师古曰须得此绳索者用为桀之反具】广汉坐论为鬼薪输掖庭后为暴室啬夫时宣帝养于掖庭号皇曾孙与广汉同寺居时掖庭令张贺本衞太子家吏及太子败贺坐下刑以旧恩养视皇曾孙甚厚及曾孙壮大贺欲以女孙妻之是时昭帝始冠长八尺二寸贺弟安世为右将军与霍将军同心辅政闻贺称誉皇曾孙欲妻以女安世怒曰曾孙廼衞太子后也幸得以庻人衣食县官足矣勿复言予女事于是贺止时许广汉有女平君年十四五当为内者令欧侯氏子妇【师古曰欧侯姓也欧音乌沟反】临当入欧侯氏子死其母将行卜相当大贵母独喜贺闻许啬夫有女廼置酒请之【师古曰请召也召啬夫饮酒也】酒酣为言曾孙体近下人乃闗内侯【师古曰言曾孙之身于帝为近亲纵其人材下劣尚作闗内侯书本或无人字】可妻也广汉许诺明日妪闻之怒【师古曰广汉之妻不欲与曾孙】广汉重令为介【师古曰更令人作媒而结婚姻重音直用反】遂与曾孙一岁生元帝数月曾孙立为帝平君为偼伃是时霍将军有小女与皇太后有亲公卿议更立皇后皆心仪霍将军女【晋灼曰仪向也师古曰谓附向之】亦未有言上乃诏求防时故劒大臣知指白立许偼伃为皇后既立霍光以后父广汉刑人不宜君国岁余乃封为昌成君霍光夫人显欲贵其小女道无从【师古曰从因也由也无由得内其女】明年许皇后当娠病女医淳于衍者霍氏所爱尝入宫侍皇后疾衍夫赏为掖庭戸衞谓衍可过辞霍夫人行【师古曰过辞夫人乃行入宫也】为我求安池监衍如言报显显因生心辟左右【师古曰辟音辟谓屏去之】字谓衍少夫幸报我以事【如淳曰称衍字曰少夫亲之也晋灼曰报我以事谓求池监也】我亦欲报少夫可乎【晋灼曰报少夫谋弑许后事】衍曰夫人所言何等不可者显曰将军素爱小女成君欲竒贵之愿以累少夫【师古曰累托也音力瑞反】衍曰何谓邪显曰妇人免乳大故十死一生【师古曰免乳谓产子也大故大事也乳音人喻反】今皇后当免身可因投毒药去也【师古曰去谓除去皇后也音丘吕反】成君即得为皇后矣如蒙力事成富贵与少夫共之衍曰药杂治当先尝安可【师古曰与众医共杂治之人有先尝者何可行毒】显曰在少夫为之耳将军领天下谁敢言者缓急相护但恐少君无意耳衍良久曰愿尽力即捣附子赍入长定宫皇后免身后衍取附子并合大医大丸以饮皇后【晋灼曰大丸今泽兰丸之属】有顷曰我头岑岑也药中得无有毒【师古曰岑岑痹闷之意】对曰无有遂加烦懑崩【师古曰懑音满又音闷】衍出过见显相劳问【师古曰劳音来到反】亦未敢重谢衍【师古曰恐人知觉之】后人有上书告诸医侍疾无状者皆系诏狱劾不道显恐事急即以状具语光因曰既失计为之无令吏急衍光惊鄂黙然不应其后奏上署衍勿论【李竒曰光题其奏也师古曰言之于帝故解释耳光不自署也】许后立三年而崩諡曰恭哀皇后葬杜南是为杜陵南园【即古曰即今之所谓小陵者去杜陵十八里】后五年立皇太子廼封太子外祖父昌成君广汉为平恩侯位特进后四年复封广汉两弟舜为博望侯延寿为乐成侯许氏侯者凡三人广汉薨諡曰戴侯无子絶葬南园旁置邑三百家长丞奉守如法宣帝以延寿为大司马车骑将军辅政元帝即位复封延寿中子嘉为平恩侯戴侯后亦为大司马车骑将军
　　孝宣霍皇后大司马大将军博陆侯光女也母显既使淳于衍隂杀许后显因为成君衣补【师古曰谓缝作嫁时衣被也为音于伪反】治入宫具劝光内之果立为皇后初许后起微贱登至尊日浅从官车服甚节俭五日一朝皇太后于长乐宫亲案上食以妇道共养及霍后立亦脩许后故事而皇太后亲霍后之姊子故常竦体敬而礼之皇后轝驾侍从甚盛赏赐官属以千万计与许后时悬絶矣上亦宠之颛房燕【师古曰颛与専同】立三岁而光薨后一岁上立许后男为太子昌成君者为平恩侯显怒恚不食欧血曰此乃民间时子安得立即后有子反为王邪复教皇后令毒太子皇后数召太子赐食保阿輙先尝之后挟毒不得行后杀许后事颇泄显遂与诸壻昆弟谋反发觉皆诛灭使有司赐皇后策曰皇后荧惑失道懐不徳挟毒与母博陆宣成侯夫人显谋欲危太子无人母之恩不宜奉宗庙衣服不可以承天命呜呼伤哉其退避宫上玺绶有司霍后立五年废处昭防宫【师古曰在上林中】后十二岁徙云林舘廼自杀葬昆吾亭东【师古曰昆吾地名在蓝田】初霍光及兄骠骑将军去病皆自以功伐封侯居位宣帝以光故封去病孙山山弟云皆为列侯侯者前后四人孝宣王皇后其先高祖时有功赐爵闗内侯自沛徙长陵传爵至后父奉光奉光少时好鬬鸡宣帝在民间数与奉光会相识奉光有女年十余岁每当适人所当适辄死故久不行及宣帝即位召入后宫稍进为偼伃是时馆陶王母华偼伃及淮阳宪王母张倢伃楚孝王母衞偼伃皆爱幸霍皇后废后上怜许太子蚤失母【师古曰许后所生故曰许太子】几为霍氏所害于是乃选后宫素谨慎而无子者遂立王偼伃为皇后令母养太子自为后后希见无宠封父奉光为卭成侯立十六年宣帝崩元帝即位为皇太后封太后兄舜为安平侯后二年奉光薨諡曰共侯葬长门南置园邑三百家长丞奉守如法元帝崩成帝即位为太皇太后复爵太皇太后弟骏为关内侯食邑千户王氏列侯二人闗内侯一人舜子章章从弟咸皆至左右将军时成帝母亦姓王氏故世号太皇太后为卭成太后卭成太后凡立四十九年年七十余永始元年崩合葬杜陵称东园【师古曰虽同茔兆而别为坟王后陵次宣帝陵东故曰东园也】奉光孙勲坐法免元始中成帝太后下诏曰孝宣王皇后朕之姑深念奉质共脩之义恩结于心【师古曰质读曰贽】惟卭成共侯国废祀絶朕甚闵焉其封共侯曾孙坚固为卭成侯至王莽乃絶









　　前汉书卷九十七上
　　前汉书卷九十七上考证
　　外戚传殷之兴也以有娀又有防○按又有防三字及下文太姒二字并史记所无而汉书之
　　汉兴因秦之称号云云○【臣召南】按自此以下详序宫中位号班氏所自撰录也后书云秦爵列九品即据此传
　　高祖薄姬传汉王四年坐河南成臯灵台○史记作坐河南宫成臯台
　　孝景王皇后传元朔三年崩○史记作元朔四年误也此与纪合





　　前汉书卷九十七上考证
　　钦定四库全书
　　前汉书卷九十七下
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　外戚列第六十七下
　　孝元王皇后成帝母也家凡十侯五大司马【师古曰十侯者阳平顷侯禁禁子敬侯鳯安成侯崇平阿侯谭成都侯商红阳侯立曲阳侯根髙平侯逢时安阳侯音新都侯莽也五大司马者凤音商根莽也一曰鳯嗣禁爲侯不当重数而十人者淳于长卽其一也】外戚莫盛焉自有
　　孝成许皇后大司马车骑将军平恩侯嘉女也元帝悼伤母恭哀后居位日浅而遭霍氏之辜故选嘉女以配皇太子初入太子家上令中常侍黄门亲近者侍送还白太子懽説状【师古曰说读作悦】元帝喜谓左右酌酒贺我左右皆称万歳久之有一男失之及成帝即位立许妃爲皇后复生一女失之初后父嘉自元帝时爲大司马车骑将军辅政已八九年矣及成帝立复以元舅阳平侯王鳯爲大司马大将军与嘉并杜钦以爲故事后父重于帝舅乃说鳯曰车骑将军至贵将军宜尊重之敬之无失其意盖轻细微眇之渐必生乖忤之患不可不慎卫将军之日盛于盖侯【师古曰卫将军卫青也武帝卫皇后之弟盖侯王信也武帝之舅】近世之事语尚在于长老之耳唯将军察焉久之上欲専委任鳯廼策嘉曰将军家重身尊不宜以吏职自絫【师古曰絫古累字也音力瑞反】赐黄金二百斤以特进侯就朝位后嵗余薨諡曰恭侯后聪慧善史书自爲妃至即位常宠于上后宫希得进见皇太后及帝诸舅忧上无继嗣时又数有灾异刘向谷永等皆陈其咎在于后宫上然其言于是省减椒房掖庭用度【师古曰椒房殿皇后所居】皇后廼上疏曰妾夸布服粝食【孟康曰夸大也大布之衣也粝粗米也师古曰言在家时野贱也】加以幼稚愚惑不眀义理幸得免离茅屋之下备后宫埽除蒙过误之居非命所当托洿秽不脩旷职尸官【师古曰洿与污同旷空也尸主也妄主其官】数逆至法逾越制度当伏放流之诛不足以塞责廼壬寅日大长秋受诏椒房仪制御服舆驾所发诸官署及所造作遗赐外家羣臣妾【师古曰外家谓后之家族言在外也】皆如竟宁以前故事妾伏自念入椒房以来遗赐外家未尝逾故事每辄决上【师古曰每事皆奏决于天子乃敢行也】可覆问也今诚时世异制长短相不出汉制而已纤微之间未必可同若竟宁前与黄龙前岂相放哉【晋灼曰竟寜元帝时也黄龙宣帝时也言二帝奢俭不同岂相放哉师古曰放依也音甫徃反】家吏不晓【师古曰家吏皇后之官属】今壹受诏如此且使妾摇手不得今言无得发取诸官殆谓未央宫不属妾不宜独取也【师古曰未央宫天子之宫故其财物皇后不得取也今言者谓诏书新有所限约之言】言妾家府亦不当得妾窃惑焉【师古曰此言谓家吏之言】幸得赐汤沐邑以自养亦小发取其中何害于谊而不可哉又诏书言服御所造皆如竟宁前吏诚不能揆其意即且令妾被服所爲不得不如前【师古曰诏书夲云奢俭之制如竟宁耳而吏乃谓衣服处置一一如之也被音皮义反】设妾欲作某屏风张于某所曰故事无有或不能得则必绳妾以诏书矣【师古曰言或有所求吏不肯备因云诏书不许也】此二事诚不可行唯陛下省察宦吏忮佷必欲自胜【师古曰宦吏奄人为皇后吏也忮坚也忮音之豉反】幸妾尚贵时犹以不急事操人【师古曰尚贵时谓昔被宠遇之时也操持也音千高反次下亦同】况今日日益侵又获此诏其操约人岂有所诉陛下见妾在椒房终不肯给妾纤微【师古曰言皇后自有汤沐故更无它纎毫给赐】内邪若不私府小取将安所仰乎【师古曰内邪言内中所须者也邪语辞也仰音牛向反】旧故中宫乃私夺左右之贱缯及发乘舆服缯言爲待诏补已而贸易其中【师古曰托言此缯拟待别诏有所浣而私换易取其好者以自用】左右多窃怨者甚耻为之又故事以特牛祠大父母戴侯敬侯皆得蒙恩以太牢祠今当率如故事唯陛下哀之今吏甫受诏读记【师古曰甫始也】直豫言使后知之非可复若私府有所取也【师古曰若谓如未奉诏之前也】其萌芽所以约制妾者恐失人理【师古曰萌芽言其初始发意若草木之方生也】今但损车驾及毋若未央宫有所发遗赐衣服如故事则可矣【师古曰言今止当减损车马制度及不得同未央宫辄有发取妄遗赐人于事则可而后之衣服自当如旧也】其余诚太廹急奈何妾薄命端遇竟宁前【师古曰端正也言不得以它时为比例而正依竟宁前也】竟宁前于今世而比之岂可邪【师古曰言今时国家制度众事比竟寜前不肯皆同也】故时酒肉有所赐外家辄上表廼决又故杜陵梁美人嵗时遗酒一石肉百斤耳【苏林曰宣帝美人也】妾甚少之遗田八子诚不可若是【帅古曰当多于梁美人也】事率众多不可胜以文陈【师古曰率犹计也类也言以文书陈之不可胜尽】俟自见索言之【师古曰自见后自见于天子也索尽也】唯陛下深察焉上于是采刘向谷永之言以报曰皇帝问皇后所言事闻之夫日者众阳之宗天光之贵王者之象人君之位也夫以隂而侵阳亏其正体是非下陵上妻乘夫贱逾贵之变与春秋二百四十二年变异为众莫若日蚀大自汉兴日蚀亦爲吕霍之属见以今揆之岂有此等之效与诸侯拘迫汉制牧相执持之也【师古曰牧州牧也相诸侯王相也】又安获齐赵七国之难将相大臣褢诚秉忠唯义是从【师古曰褢古怀字】又恶有上官博陆宣成之谋【师古曰上官上官桀安也博陆博陆侯霍禹也宣成宣成侯夫人显也恶音乌】若乃徒歩豪桀非有陈胜项梁之羣也匈奴夷狄非有冒顿郅支之伦也方外内乡百蛮賔服【师古曰乡读曰向内向皆向中国也】殊俗慕义八州懐徳虽使其懐挟邪意犹不足忧又况其无乎求于夷狄无有求于臣下无有微后宫也当何以塞之日者建始元年正月【师古曰日者犹言徃日也】白气出于营室营室者天子之后宫也正月于尚书为皇极皇极者王气之极也白者西方之气其于春当废今正于皇极之月兴废气于后宫视后妾无能懐任保全者【师古曰视读曰示】以着继嗣之微贱人将起也至其九月流星如出于文昌贯紫宫尾委曲如龙临于钩陈此又章显前尤着在内也其后则有北宫井溢南流逆理数郡水出流杀人民后则讹言相惊震女童入殿咸莫觉知【师古曰谓陈持弓也】夫河者水隂四渎之长今乃大决没漂陵邑【师古曰大阜曰陵】斯昭隂盛盈溢违经絶纪之应也廼昔之月鼠巢于野鹊变色五月庚子鸟焚其巢太山之域易曰鸟焚其巢旅人先咲后号咷丧牛于易凶【师古曰咲古笑字咷音桃觧并在谷永】言王者处民上如鸟之处巢也不顾防百姓百姓畔而去之若鸟之自焚也虽先快意説咲【师古曰说读曰悦】其后必号而无及也百姓丧其君若牛亡其毛也故称凶防山王者易姓告代之处今正于岱宗之山甚可惧也三月癸未大风自西摇祖宗寝庙裂帷席折防树木顿僵车辇毁壊槛屋灾及宗庙足为寒心四月己亥日蚀东井转旋且索与既无异【师古曰转旋且索言须臾之间则欲尽也既亦尽耳春秋书日有食之既故诏引以为言索先各反】已犹戊也亥复水也【张晏曰巳戊在中宫为君亥为水隂气也】明隂盛咎在内于戊巳亏君体着絶世于皇极显祸败及京都于东井变怪众备末重益大来数益甚成形之祸月以迫切不救之患日寖娄深【师古曰寖甚也娄古屡字】咎败灼灼若此岂可以忽哉书云高宗肜日粤有雊雉【师古曰肜音弋中反】祖已曰惟先假王正厥事又曰虽休勿休惟敬五刑以成三徳【师古曰觧并在谷永】即饬椒房及掖庭耳【师古曰谓祖已所言皆以戒后宫也饬与敕同】今皇后有所疑便不便其条刺使大长秋来白之【师古曰条谓分条之也刺谓书之于刺板也刺音千赐反】吏拘于法亦安足过盖矫枉者过直古今同之【师古曰矫正也枉曲也言意在正曲遂过于直】且财币之省特牛之祠其于皇后所以扶助徳美为华宠也咎根不除灾变相袭祖宗且不血食何戴侯也不云乎以约失之者鲜审皇后欲从其奢与朕亦当法孝武皇帝也如此则甘泉建章可复兴矣世俗嵗殊时变日化遭事制宜因时而移旧之非者何可放焉【师古曰放音甫徃反】君子之道乐因循而重改作昔鲁人为长府闵子骞曰仍旧贯如之何何必改作盖恶之也诗云虽无老成人尚有典刑曽是莫听大命以倾【师古曰大雅荡之诗也老成人旧故之臣也典刑常法也言闇乱之时不用旧法以至倾危也】孝文皇帝朕之师也皇太后皇后成法也假使太后在彼时不如职今见亲厚又恶可以逾乎【师古曰言假令太后昔时不得其志不依常理而皇后今被亲厚何可逾于太后制度乎妇不可逾姑也恶音乌】皇后其刻心秉徳毋违先后之制度力谊勉行称顺妇道【师古曰称副也】减省羣事谦约为右【师古曰以谦约为先】其孝东宫毋阙朔望【师古曰东宫太后所居也朔望朝谒之礼也】推诚永防爰何不【师古曰究竟也爰于也臧善也于何不善言何事而不善也】养名显行以息众讙【师古曰讙哗众议也音许元反】垂则列妾使有法焉【师古曰言垂法于后宫皆使遵行也】皇后深惟母忽是时大将军鳯用事威权尤盛其后比三年日蚀【师古曰比频也】言事者颇归咎于鳯矣而谷永等遂着之许氏许氏自知为鳯所不佑【师古曰佑助也】久之皇后宠亦益衰而后宫多新爱后姊平安刚侯夫人谒等为媚道祝謯后宫有身者王美人及鳯等【师古曰謯古诅字】事发觉太后大怒下吏考问谒等诛死许后坐废处昭台宫【师古曰在上林苑中】亲属皆归故郡山阳后弟子平恩侯旦就国凡立十四年而废在昭台歳余还徙长定宫【师古曰三辅黄图林光宫有长定宫】后九年上怜许氏下诏曰盖闻仁不遗逺谊不忘亲前平安刚侯夫人谒坐大逆罪家属幸蒙赦令归故郡朕惟平恩戴侯先帝外祖魂神废弃莫奉祭祀念之未尝忘于心其还平恩侯且及亲属在山阳郡者是歳废后败先是废后姊孊寡居与定陵侯淳于长私通【师古曰孊者后姊之名也音靡】因为之小妻长绐之曰【师古曰绐诳也】我能白东宫复立许后为左皇后废后因孊私赂遗长数通书记相报谢长书有誖谩【师古曰誖惑乱也谩媟污也誖音布内反谩与慢同】发觉天子使廷尉孔光持节赐废后药自杀葬延陵交道廐西孝成班倢伃帝初即位选入后宫始为少使蛾而大幸【如淳曰蛾无几之顷也师古曰蛾与俄同古字通用】为偼伃居増成舍【应劭曰后宫有八区増成第三也】再就馆【苏林曰外舎产子也晋灼曰谓阳禄与柘观】有男数月失之成帝游于后庭尝欲与倢伃同辇载倢伃辞曰观古图画圣贤之君皆有名臣在侧三代末主廼有嬖女今欲同辇得无近似之乎上善其言而止太后闻之喜曰古有樊姬今有班倢伃【张晏曰楚王好田樊姬为不食禽兽之肉】倢伃诵诗及窈窕徳象女师之篇【师古曰诗谓闗睢以下也窈窕徳象女师之篇皆古箴戒之书也故云诵诗及窈窕以下诸篇明诗外别有此篇耳而説者便谓窈窕等卽是诗篇盖失之矣】每进见上疏依则古礼自鸿嘉后上稍隆于内宠倢伃进侍者李平平得幸立为倢伃上曰始卫皇后亦从微起廼赐平姓曰卫所谓卫倢伃也其后赵飞燕姊弟亦从自微贱兴隃越礼制寖盛于前【师古曰隃与逾同寖渐也】班倢伃及许皇后皆失宠稀复进见鸿嘉三年赵飞燕谮告许皇后班倢伃挟媚道祝诅后宫詈及主上许皇后坐废考问班倢伃倢伃对曰妾闻死生有命富贵在天脩正尚未蒙福为邪欲以何望使鬼神有知不受不臣之愬【师古曰祝诅主上是不臣也】如其无知愬之何益故不为也上善其对怜悯之赐黄金百斤赵氏姊弟骄妬倢伃恐久见危求共养太后长信宫【师古曰共音居用反养音弋向反】上许焉倢伃退处东宫作赋自伤悼其辞曰承祖考之遗徳兮何性命之淑灵【师古曰何任也负也】登薄躯于宫阙兮充下陈于后庭【师古曰陈列也】蒙圣皇之渥恵兮当日月之盛眀【师古曰渥厚也】光烈之翕赫兮隆宠于増成既过幸于非位兮窃庻几乎嘉时每寤寐而絫息兮申佩离以自思【师古曰絫息言惧而喘息也离袿衣之带也女子适人父亲结其离而戒之故云自思也叅古累字】陈女图以镜监兮顾女史而问诗悲晨妇之作戒兮【张晏曰书云牝鸡之晨惟家之索喻妇人无男事也】哀襃阎之为邮【师古曰小雅刺幽王之诗曰赫赫宗周襃姒灭之阎妻煽方处故云为邮邮过也】美皇英之女虞兮荣任姒之母周【师古曰皇娥皇英女英尧之二女也女妻也虞虞舜也任太任文王之母姒太姒武王之母也女虞女音尼据反】虽愚陋其靡及兮敢舍心而忘兹【师古曰舍息也】歴年歳而悼惧兮闵蕃华之不滋【师古曰滋益也言时逝不留华色落也蕃音扶元反】痛阳禄与柘馆兮仍繦褓而离灾【服防曰二馆名也生子此馆皆失之也师古曰二观并在上林中仍频也离遭也】岂妾人之殃咎兮将天命之不可求白日忽已移光兮遂晻莫而昧幽【师古曰防与暗同又音乌感反莫读曰暮一曰莫静也读如本音】犹被覆载之厚徳兮不废捐于罪邮【师古曰言主上之恩比于天地虽有罪过不废弃也被音皮义反】共养于东宫兮托长信之末流【师古曰末流谓恩顾之末也一曰流谓等列也共音居用反养音弋向反】共洒埽于帷幄兮永终死以为期【师古曰共音居容反洒音洒又音所反埽音先到反】愿归骨于山足兮依松柏之余休【师古曰山足谓陵下也休防也】重曰【师古曰重者情志未申更作赋也音直用反】潜宫兮幽以清应门闭兮禁闼扄【师古曰正门谓之应门扄短关也音工荧反】华殿尘兮玉阶菭中庭萋兮绿草生【师古曰菭水气所生也萋萋青草貌也菭音防萋音妻】广室隂兮帷幄暗房栊虚兮风泠泠【师古曰栊疏槛也音来东反泠音零】感帷裳兮红罗纷綷縩兮纨素声【师古曰感动也言风动帷裳罗绮也綷縩衣声也綷音千贿反縩音蔡】神兮宻靓处君不御兮谁为荣【师古曰靓字与静同】俯视兮丹墀思君兮履綦【孟康曰丹墀赤地也师古曰綦履下饰也言视殿上之地则想君履綦之迹也綦音其】仰视兮云屋双涕兮横流【师古曰云屋言其黮防状若云也黮音徒感反防音徒对反】顾左右兮和顔酌羽觞兮销忧【刘徳曰酒行疾如羽也孟康曰羽觞爵也作生爵形有头尾羽翼如淳曰以瑇覆翠羽于下彻上见师古曰孟説是也】惟人生兮一世忽一过兮若浮已独享兮高明处生民兮极休【师古曰享当也休美也】勉虞精兮极乐与福禄兮无期【师古曰此虞与娱同】绿衣兮白华自古兮有之【师古曰绿衣诗鄁风刺妾上僭夫人失位白华小雅篇周人刺幽王黜申后也】至成帝崩倢伃充园陵薨因葬园中
　　孝成赵皇后本长安宫人【师古曰本宫人以赐阳阿主家也宫人者省中侍使官婢名曰宫人非天子掖庭中也事见汉旧仪言长安者以别甘泉等诸宫省也】初生时父母不举三日不死廼养之及壮属阳阿主家【师古曰阳阿平原之县也今俗书阿字作河又或为河阳皆后人所妄改耳】学歌舞号曰飞燕【师古曰以其体轻也】成帝尝微行出过阳阿主作乐上见飞燕而説之召入宫大幸有女弟复召入俱为倢伃贵倾后宫许后之废也上欲立赵偼伃皇太后嫌其所出防甚难之太后姊子淳于长为侍中数徃来语得太后指上立封赵婕伃父临为成阳侯后月余乃立倢伃为皇后追以长前白罢昌陵功封为定陵侯皇后旣立后宠少衰而弟絶幸为昭仪居昭阳舍其中庭彤朱而殿上髤【师古曰以漆漆物谓之髤音许求反又音许昭反今关东俗器物一再着漆者谓之捎漆捎即髤声之转重耳髤字或作髹音义亦与髤同今关西俗云黑髤盘朱髤盘其音如此两义并通】切皆铜沓冒黄金涂【师古曰切门限也音千结反沓冒其头也涂以金涂铜上也沓音它合反】白玉阶【师古曰阶所由升殿陛也】壁带往往为黄金釭函蓝田璧眀珠翠羽饰之【服防曰釭壁中之横带也晋灼曰以金环饰之也师古曰壁带壁之横木露出如带者也于壁带之中往往以金为釭若车釭之形也其釭中着玉璧明珠翠羽耳蓝田山名出美玉釭音工流俗读之音江非也】自后宫未尝有焉姊弟颛宠十余年卒皆无子【师古曰颛与専同卒终也】末年定陶王来朝王祖母傅太后私赂遗赵皇后昭仪定陶王竟为太子明年春成帝崩帝素彊无疾病是时楚思王衍梁王立来朝明旦当辞去上宿供张白虎殿【师古曰白虎殿在未央宫中供音居用反张音竹亮反】又欲拜左将军孔光为丞相已刻侯印书赞【师古曰赞谓延拜之文】昏夜平善郷晨傅绔韤【应劭曰傅着也师古曰郷读曰向傅读曰附绔古袴字也韤音武伐反】欲起因失衣不能言昼漏上十刻而崩民间归罪赵昭仪皇太后诏大司马莽丞相大司空曰皇帝崩羣众讙哗怪之掖庭令辅等在后庭左右侍燕廹近杂与御史丞相廷尉治问皇帝起居发病状赵昭仪自杀哀帝既立尊赵皇后为皇太后封太后弟侍中驸马都尉钦为新成侯赵氏侯者凡二人后数月司觧光奏言臣闻许美人及故中宫史曹宫皆御幸孝成皇帝产子子隐不见臣遣从事掾业史望騐问知状者【师古曰业者掾之名望者史之名也皆不言其姓】掖庭狱丞籍武故中黄门王舜吴恭靳严官婢曹晓道房张弃故赵昭仪御者于客子王偏臧兼等皆曰宫即晓子女前属中宫为学事史通诗授皇后房与宫对食【应邵曰宫人自相与为夫妇名对食甚相妬忌也】元延元年中宫语房曰陛下幸宫后数月晓入殿中见宫腹大问宫宫曰御幸有身其十月中宫乳掖庭牛官令舍【师古曰乳产也音而具反下皆类此】有婢六人中黄门田客持诏记盛绿绨方底【师古曰绨厚缯也绿其色也方防盛书囊形若今之筭幐耳绨音大奚反】封御史中丞印予武曰取牛官令妇人新产儿婢六人尽置暴室狱母问儿男女谁儿也武迎置狱宫曰善臧我儿胞【师古曰胞谓胎之衣也音苞】丞知是何等儿也【师古曰意言是天子儿耳】后三日客持诏记与武问儿死未手书对牍背【师古曰牍木简也时以为诏记问之故令于背上书对辞】武即书对儿见在未死有顷客出曰上与昭仪大怒奈何不杀武叩头啼曰不杀儿自知当死杀之亦死即因客奏封事曰陛下未有继嗣子无贵贱惟留意奏入客复持诏记予武曰今夜漏上五刻持儿与舜防东交掖门武因问客陛下得武书意何如曰憆也【服防曰憆直视貌也师古曰憆音丑庚反字本作瞠其音同耳】武以儿付舜舜受诏内儿殿中为择乳母告善养儿且有赏母令漏泄舜择弃为乳母时儿生八九日后三日客复持诏记封如前予武中有封小绿箧记曰告武以箧中物书予狱中妇人武自临饮之【师古曰饮音于禁反】武发箧中有裹药二枚赫蹏书【邓展曰赫音兄弟防墙之防应劭曰赫蹏薄小也晋灼曰今谓薄小物为防蹏师古曰今书本赫字或作击】曰告伟能努力饮此药不可复入女自知之【师古曰女读曰汝】伟能卽宫宫读书已曰果也欲姊弟擅天下我儿男也頟上有壮髪类孝元皇帝【师古曰壮髪当頟前侵下而生今俗呼为圭头者是也】今儿安在危杀之矣【师古曰危险也犹今人言险不杀耳】奈何令长信得闻之【师古曰谓太后】宫饮药死后宫婢六人召入出语武曰昭仪言女无过【师古曰言我知汝无罪过也女读曰汝】寜自杀邪若外家也【晋灼曰寜便自杀出至外舍死也】我曹言愿自杀【师古曰曹軰也】即自缪死【晋灼曰缪音缪防之缪郑氏曰自缢也师古曰缪绞也音居虬反】武皆表奏状弃所养儿十一日【师古曰弃谓张弃也】宫长李南以诏书取儿去【晋灼曰汉仪注有女长御比侍中宫长岂此耶】不知所置【师古曰终竟不知置何所也】许美人前在上林涿沐馆数召入饰室中若舍【师古曰或暂入或留止也】一岁再三召留数月或半岁御幸元延二年褱子【师古曰褱古懐字】其十一月乳【师古曰乳谓产子也音而树反其下亦同】诏使严持乳医及五种和药丸三送美人所后客子偏兼闻昭仪谓成帝曰常绐我言从中宫来【师古曰绐诳也中宫皇后所居】即从中宫来许美人儿何从生中许氏竟当复立邪【晋灼曰昭仪前要帝不得立许美人为皇后而今有子中许氏竟当复立为皇后邪此前约之言也师古曰此説非也言美人在内中何从得儿而生也故言何从生中次此下乃始言约耳】怼以手自捣【师古曰怼怨怒也捣筑也怼音直类反】以头击壁戸柱从牀上自投地啼泣不肯食曰今当安置我欲归耳帝曰今故告之反怒为【师古曰故以许美人产子告汝何为反怒】殊不可晓也【师古曰言其不可告语也】帝亦不食昭仪曰陛下自知是不食谓何【师古曰何为不食也】陛下常自言约不负女【师古曰女读曰汝次下亦同】今美人有子竟负约谓何帝曰约以赵氏故不立许氏使天下无出赵氏上者毋忧也后诏使严持绿囊书予许美人告严曰美人当有以予女受来置饰室中帘南【师古曰戸也音廉】美人以苇箧一合盛所生儿缄封及绿囊报书予严严持箧书置饰室帘南去帝与昭仪坐使客子觧箧缄未巳【师古曰缄束箧之绳也音居咸反】帝使客子偏兼皆出自闭户独与昭仪在须臾开戸嘑客子偏兼使缄封箧及绿绨方底推置屏风东恭受诏持箧方底予武皆封以御史中丞印曰告武箧中有死儿埋屏处勿令人知武穿狱楼垣下为坎埋其中故长定许贵人及故成都平阿侯家婢王业任孋公孙习前免为庻人【师古曰孋音丽】诏召入属昭仪为私婢成帝崩未幸梓宫【师古曰言未大敛也】食卒悲哀之时昭仪自知罪恶大知业等故许氏王氏婢恐事泄而以大婢羊子等赐与业等各且十人以慰其意属无道我家过失【师古曰属音欲之反】元延二年五月故掖庭令吾丘遵谓武曰【师古曰姓吾丘名遵】掖庭丞吏以下皆与昭仪合通无可与语者独欲与武有所言我无子武有子是家轻族人得无不敢乎【苏林曰是家谓成帝也不敢斥故言是家师古曰遵自以无子故无所顾惧武既有子恐祸相及当止不敢言也】掖庭中御幸生子者辄死又饮药伤墯者无数欲与武共言之大臣票骑将军贪耆钱不足计事【师古曰耆读曰嗜】奈何令长信得闻之遵后病困谓武今我已死前所语事武不能独为也慎语【师古曰言汝脱不能独为勿漏泄其事】皆在今年四月丙辰赦令前臣谨案永光三年男子忠等发长陵傅夫人冢事更大赦【师古曰更音工衡反】孝元皇帝下诏曰比朕不当所得赦也穷治尽伏辜天下以为当鲁严公夫人杀世子齐桓召而诛焉春秋予之【师古曰严公夫人谓哀姜也予谓许与之也觧具在五行志】赵昭仪倾乱圣朝亲灭继嗣家属当伏天诛前平安刚侯夫人谒坐大逆同产当坐以蒙赦令归故郡今昭仪所犯尤誖逆罪重于谒而同产亲属皆在尊贵之位廹近帷幄羣下寒心非所以惩恶崇谊示四方也请事穷竟丞相以下议正法哀帝于是免新成侯赵钦钦兄子成阳侯防皆为庻人将家属徙辽西郡时议郎耿育上疏言臣闻继嗣失统废适立庻【师古曰适读曰嫡次下亦同】圣人法禁古今至戒然太伯见歴知适逡循固譲【师古曰歴谓王季即文王之父也知适谓知其当为适嗣也】委身吴粤权变所设不计常法致位王季以崇圣嗣卒有天下子孙承业七八百载功冠三王道徳最备是以尊号追及太王故世必有非常之变然后廼有非常之谋孝成皇帝自知继嗣不以时立念虽末有皇子万歳之后未能持国【师古曰末晩暮也万歳言晏驾也】权柄之重制于女主女主骄盛则耆欲无极【师古曰耆读曰嗜】少主幼弱则大臣不使【师古曰不使不可使从命也】世无周公抱负之辅恐危社稷倾乱天下知陛下有贤圣通明之徳仁孝子爱之恩懐独见之明内断于身故废后宫就馆之渐絶防嗣祸乱之根【师古曰微嗣者谓幼主也】乃欲致位陛下以安宗庙愚臣旣不能深援安危定金匮之计【师古曰愚臣谓觧光等也援引也金匮言长久之法可蔵于金匮石室者也援音爰】又不知推演圣徳述先帝之志【师古曰演广也音弋善反】廼反覆校省内暴露私燕【师古曰私燕谓成帝闲晏之私也覆音芳目反】诬污先帝倾惑之过成结宠妾妬媚之诛甚失贤圣逺见之明逆负先帝忧国之意夫论大徳不拘俗立大功不合众此廼孝成皇帝至思所以万万于众臣陛下圣徳盛茂所以符合于皇天也岂当世庸庸斗筲之臣所能及哉且褒广将顺君父之美匡捄销灭旣徃之过【师古曰捄古救字】古今通义也事不当时固争防祸于未然各随指阿从以求容媚晏驾之后尊号已定万事已讫廼探追不及之事讦扬幽昧之过【师古曰讦音居谒反】此臣所深痛也愿下有司议即如臣言宜宣布天下使咸晓知先帝圣意所起不然空使谤议上及山陵下流后世逺闻百蛮近布海内甚非先帝托后之意也盖孝子善述父之志善成人之事唯陛下省察哀帝为太子亦颇得赵太后力遂不竟其事傅太后恩赵太后赵太后亦归心【师古曰恩谓以厚恩接遇之一曰恩谓衔其立哀帝为嗣之恩也】故成帝母及王氏皆怨之哀帝崩王莽白太后诏有司曰前皇太后与昭仪俱侍帷幄姊弟専宠锢寝执贼乱之谋残灭继嗣以危宗庙誖天犯祖【师古曰誖违也祖先帝也】无为天下母之义贬皇太后为孝成皇后【晋灼曰使哀帝不母罪之也】徙居北宫后月余复下诏曰皇后自知罪恶深大朝请希阔【师古曰请谒也阔犹阙也】失妇道无共养之礼而有狼虎之毒【师古曰共读曰恭音居用反养音弋向反其下并同】宗室所怨海内之雠也而尚在小君之位诚非皇天之心夫小不忍乱大谋恩之所不能已者义之所割也【师古曰言以义割恩也】今废皇后为庻人就其园是日自杀凡立十六年而诛先是有童謡曰燕燕尾涎涎【师古曰涎涎光泽之貌也音徒见反】张公子时相见木门仓琅根燕飞来啄皇孙皇孙死燕啄矢成帝每微行出常与张放俱而称富平侯家故曰张公子仓琅根宫门铜锾也【师古曰锾读与环同】
　　孝元傅昭仪哀帝祖母也父河内温人蚤卒母更嫁为魏郡郑翁妻生男恽昭仪少为上官太后才人自元帝为太子得进幸元帝即位立为倢伃甚有宠为人有材畧善事人下至宫人左右饮酒酹地皆祝延之【师古曰酹以酒沃地也祝延祝之使长年也酹音来外反祝音之受反】产一男一女女为平都公主男为定陶恭王恭王有材艺尤爱于上元帝旣重傅倢伃及冯倢伃亦幸生中山孝王上欲殊之于后宫以二人皆有子为王上尚在未得称太后乃更号曰昭仪赐以印绶在倢伃上昭其仪尊之也至成哀时赵昭仪董昭仪皆无子犹称焉元帝崩傅昭仪随王归国称定陶太后后十年恭王薨子代为王王母曰丁姬傅太后躬自养视旣壮大成帝无继嗣时中山孝王在元延四年孝王及定陶王皆入朝傅太后多以珍寳赂遗赵昭仪及帝舅票骑将军王根隂为王求汉嗣皆见上无子欲豫自结为久长计更称誉定陶王【师古曰更音工衡反】上亦自器之明年遂徴定陶王立为太子语在哀纪月余天子立楚孝王孙景为定陶王奉恭王后太子议欲谢少傅阎崇以为春秋不以父命废王父命【师古曰王父谓祖也】为人后之礼不得顾私亲不当谢太傅赵以为当谢太子从之诏问所以谢状尚书劾奏左迁少府以光禄勲师丹为太傅诏傅太后与太子母丁姬自居定陶国邸下有司议皇太子得与傅太后丁姬相见不有司奏议不得相见顷之成帝母王太后欲令傅太后丁姬十日一至太子家成帝曰太子承正统当共养陛下不得复顾私亲王太后曰太子小而傅太后抱养之今至太子家以乳母恩耳不足有所妨于是令太后得至太子家丁姬以不小养太子独不得成帝崩哀帝即位王太后诏令傅太后丁姬十日一至未央宫高昌侯董宏希指【师古曰希望天子意指也】上书言宜立丁姬为帝太后师丹劾奏宏懐邪误朝不道上初即位谦让从师丹言止后廼白令王太后下诏尊定陶恭王为恭皇哀帝因是曰春秋母以子贵尊傅太后为恭皇太后丁姬为恭皇后各置左右詹事食邑如长信宫中宫追尊恭皇太后父为崇祖侯恭皇后父为襃徳侯后嵗余遂下诏曰汉家之制推亲亲以显尊尊定陶恭皇之号不宜复称定陶其尊防皇太后为帝太太后丁后为帝太后后又更号帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆秩皆中二千石为恭皇立寝庙于京师比宣帝父悼皇考制度序昭穆于前殿【如淳曰庙之前曰殿半以后曰寝】傅太后父同产弟四人曰子孟中叔子元幼君【师古曰中读曰仲】子孟子喜至大司马封高武侯中叔子晏亦大司马封孔乡侯幼君子商封汝昌侯为太后父崇祖侯后更号崇祖曰汝昌哀侯太后同母弟郑恽前死以恽子业为阳信侯追尊恽为阳信节侯郑氏傅氏侯者凡六人大司马二人九卿二千石六人侍中诸曹十余人傅太后旣尊后尤骄与成帝母语至谓之妪与中山孝王母冯太后并事元帝追怨之陷以祝诅罪令自杀元寿元年崩合葬渭陵称孝元傅皇后云
　　定陶丁姬哀帝母也易祖师丁将军之孙【师古曰祖始也儒林丁寛易家之始师】家在山阳瑕丘父至庐江太守始定陶恭王先为山阳王而丁氏内其女为姬王后姓张氏其母郑礼即傅大后同母弟也太后以亲戚故欲其有子然终无有唯丁姬河平四年生哀帝丁姬为帝太后两兄忠明明以帝舅封阳安侯忠蚤死封忠子满为平周侯太后叔父宪望望为左将军宪为太仆明为大司马票骑将军辅政丁氏侯者凡二人大司马一人将军九卿二千石六人侍中诸曹亦十余人丁傅以一二年间暴兴尤盛然哀帝不甚假以权埶权埶不如王氏在成帝世也建平二年丁太后崩上曰诗云谷则异室死则同穴【师古曰王国大车之诗也谷生也】昔季武子成寝杜氏之墓在西阶下请合葬而许之【师古曰事见礼记】附葬之礼自周兴焉孝子事亡如事存帝太后宜起陵恭皇之园遣大司马票骑将军明东送葬于定陶贵震山东哀帝崩王莽秉政使有司举奏丁傅罪恶莽以太皇太后诏皆免官爵丁氏徙归故郡莽奏贬傅太后号为定陶共王母丁太后号曰丁姬元始五年莽复言共王母丁姬前不臣妾【师古曰不遵臣妾之道】至葬渭陵冢高与元帝山齐懐帝太后皇太太后玺绶以葬【师古曰懐谓挟之以自随也】不应礼礼有改葬请发共王母及丁姬冢取其玺绶消灭徙共王母及丁姬归定陶葬共王冢次而葬丁姬复其故【师古曰复音扶目反】太后以为旣已之事不须复发莽固争之太后诏曰因故棺为致椁作冢【师古曰致谓累也】祠以太牢谒者护旣发傅太后冢崩压杀数百人开丁姬椁户火出炎四五丈【师古曰炎音弋赡反】吏卒以水沃灭廼得入烧燔椁中器物莽复奏言前共王母生僭居桂宫皇天震怒灾其正殿丁姬死葬逾制度今火焚其椁此天见变以告当改如媵妾也臣前奏请葬丁姬复故非是【师古曰言尚太优僭也】共王母及丁姬棺皆名梓宫珠玉之衣非藩妾服请更以木棺代去珠玉衣葬丁姬媵妾之次奏可旣开傅太后棺臭闻数里公卿在位皆阿莽指入钱帛遣子弟及诸生四夷凡十余万人操持作具助将作掘平共王母丁姬故冢二旬间皆平莽又周棘其处以为世戒云【师古曰以棘周绕也】时有羣燕数千衔土投丁姬穿中【师古曰穿谓圹中也】丁傅旣败孔乡侯晏将家属徙合浦宗族皆归故郡唯高武侯喜得全自有孝哀傅皇后定陶太后从弟子也哀帝为定陶王时傅太后欲重亲取以配王王入爲汉太子傅氏女爲妃哀帝即位成帝大行尚在前殿而傅太后封傅妃父晏爲孔乡侯与帝舅阳安侯丁明同日俱封时师丹谏以爲天下自王者所有亲戚何患不富贵而仓卒若是其不久长矣晏封后月余傅妃立爲皇后傅氏旣盛晏最尊重哀帝崩王莽白太皇太后下诏曰定陶共王太后与孔乡侯晏同心合谋背恩忘夲专恣不与至尊同称号终没至廼配食于左坐【应劭曰若礼以其妃配者也坐于左而并食师古曰坐音材卧反】誖逆无道今令孝哀皇后退就桂宫后月余复与孝成赵皇后俱废为庻人就其园自杀
　　孝元冯昭仪平帝祖母也元帝即位二年以选入后宫时父奉世爲执金吾昭仪始为长使数月至美人后五年就馆生男拜为倢伃时父奉世爲右将军光禄勳奉世长男野王爲左冯翊父子并居朝廷议者以为器能当其位非用女宠故也而冯倢伃内宠与傅昭仪等建昭中上幸虎圏鬬兽后宫皆坐熊佚出圏【师古曰佚字与同】攀槛欲上殿左右贵人傅昭仪等皆惊走冯倢伃直前当熊而立左右格杀熊上问人情惊惧何故前当熊倢伃对曰猛兽得人而止妾恐熊至御坐故以身当之元帝嗟叹以此倍敬重焉傅昭仪等皆慙眀年夏冯倢伃男立为信都王尊倢伃为昭仪元帝崩为信都太后与王俱居储元宫【师古曰黄图在上林苑中】河平中随王之国后徙中山是为孝王后徴定陶王为太子封中山王舅参为宜乡侯参冯太后少弟也是岁孝王薨有一男嗣为王时未满岁有眚病【孟康曰灾眚之谓妖病也苏林曰名为肝厥发时唇口手足十指甲皆青师古曰下云祷祠觧舍孟说是也未满歳者谓为王未满岁也眚音所领反字不作青苏説误也】太后自养视数祷祠解【师古曰解音懈】哀帝即位遣中郎谒者张由将医治中山小王由素有狂易病【师古曰狂易者狂而变易常性也】病发怒去西归长安尚书簿责擅去状【师古曰簿责以文簿一一责问也】由恐因诬言中山太后祝诅上及太后太后即傅昭仪也素常怨冯太后因是遣御史丁元案验尽收御者官吏及冯氏昆弟在国者百余人分繋雒阳魏郡钜鹿数十日无所得更使中谒者令史立【师古曰官为中谒者令姓史名立】与丞相长史大鸿胪丞杂治立受傅太后指几得封侯【师古曰几读曰冀】治冯太后女弟习及寡弟妇君之死者数十人巫刘吾服祝诅毉徐遂成言习君之曰武帝时毉脩氏刺治武帝得二千万耳【师古曰刺治谓箴之】今愈上不得封侯不如杀上令中山王代可得封立等劾奏祝诅谋反大逆责问冯太后无服辞立曰熊之上殿何其勇今何怯也太后还谓左右此廼中语前世事【师古曰中语谓宫中之言语也】吏何用知之是欲陷我效也【师古曰效徴验也】廼饮药自杀先未死有司请诛之上不忍致法废为庻人徙云阳宫既死有司复奏太后死在未废前有诏以诸侯王太后仪葬之宜乡侯参君之习夫及子当相坐者或自杀或伏法参女弁为孝王后有两女有司奏免为庻人与冯氏宗族徙归故郡张由以先告赐爵闗内侯史立迁中太仆哀帝崩大司徒孔光奏由前诬告骨肉立陷人入大辟为国家结怨于天下以取秩迁获爵邑幸蒙赦令请免为庻人徙合浦云
　　中山卫姬平帝母也父子豪中山卢奴人官至卫尉子豪女弟为宣帝倢伃生楚孝王长女又为元帝倢伃生平阳公主成帝时中山孝王无子上以衞氏吉祥以子豪少女配孝王元延四年生平帝平帝年三嵗孝王薨代为王哀帝崩无嗣太皇太后与新都侯莽迎中山王立为帝莽欲颛国权惩丁傅行事【师古曰惩创艾也】以帝为成帝后母衞姬及外家不当得至京师廼更立宗室桃乡侯子成都为中山王奉孝王后遣少傅左将军甄丰赐衞姬玺绶即拜为中山孝王后以苦陉县为汤沐邑又赐帝舅衞寳寳弟爵关内侯赐帝三妹谒臣号脩义君哉皮为承礼君鬲子为尊徳君【师古曰鬲音歴】食邑各二千戸莽长子宇非莽隔絶衞氏恐久后受祸即私与衞寳通书记教衞后上书谢恩因陈丁傅旧恶几得至京师【师古曰几读曰冀】莽白太皇太后诏有司曰中山孝王后深分明为人后之义条陈故定陶傅太后丁姬誖天逆理上僭位号【师古曰誖违也】徙定陶王于信都为共王立庙于京师如天子制不畏天命防圣人言【师古曰防古侮字】壊乱法度居非其制称非其号是以皇天震怒火烧其殿六年之间大命不遂祸殃仍重【师古曰遂犹延也重音直用反】竟令孝哀帝受其余灾大失天心天命暴崩又令共王祭祀絶废精魂无所依归朕惟孝王后深説经义明镜圣法惧古人之祸败近事之咎殃畏天命奉圣言是廼久保一国长获天禄而令孝王永享无疆之祀福祥之大者也朕甚嘉之夫襃义赏善圣王之制其以中山故安戸七千益中山后汤沐邑加赐及中山王黄金各百斤増傅相以下秩衞后日夜啼泣思见帝而但益戸邑宇复教令上书求至京师防事发觉莽杀宇尽诛卫氏支属衞寳女为中山王后免后徙合浦【师古曰黜其后位而徙也】惟衞后在【师古曰中山孝王后也】王莽簒国废为家人后岁余卒葬孝王旁
　　孝平王皇后安汉公太傅大司马莽女也平帝即位年九岁成帝母太皇太后称制而莽秉政莽欲依霍光故事以女配帝太后意不欲也莽设变诈令女必入因以自重事在莽传太后不得已而许之遣长乐少府夏侯藩宗正刘宏少府宗伯鳯尚书令平晏纳采【师古曰官为少府姓宗伯名鳯也纳采者礼记云婚礼纳采问名谓采择其可者】太师光大司徒马宫大司空甄丰左将军孙建执金吾尹赏行太常事大中大夫刘歆及太卜太史令以下四十九人赐皮弁素绩【师古曰皮弁以鹿皮为冠形如人手之弁合也素绩谓素裳也朱衣而素裳绩字或作襀襀谓襞襀之若今之为也】以礼杂卜筮太牢祠宗庙待吉月日明年春遣大司徒宫大司空丰左将军建右将军甄邯光禄大夫歆奉乘舆法驾迎皇后于安汉公第宫【师古曰本自莽第以皇后在是因呼曰宫】丰歆授皇后玺【师古曰绂所以繋玺音茀】登车称警跸便时上林延寿门【师古曰取时日之便也音频面反】入未央宫前殿羣臣就位行礼大赦天下益封父安汉公地满百里赐迎皇后及行礼者自三公以下至驺宰执事长乐未央宫安汉公第者皆增秩赐金帛各有差皇后立三月以礼见高庙尊父安汉公号曰宰衡位在诸侯王上赐公夫人号曰功显君食邑封公子安为襃新侯临为赏都侯后立岁余平帝崩莽立孝宣帝孙婴为孺子莽摄帝位尊皇后为皇太后三年莽即眞以婴为定安公改皇太后号为定安公太后太后时年十八矣为人婉瘱有节操【师古曰婉顺也瘱静也音乌计反】自刘氏废常称疾不朝会莽敬惮伤哀欲嫁之乃更号为黄皇室主【师古曰莽自谓土徳故云黄皇室主者若汉之称公主】令立国将军成新公孙建世子襐饰将毉往问疾【师古曰襐盛饰也音丈又音象一曰襐首饰也在两耳后刻镂而为之】后大怒笞鞭其旁侍御因发病不肯起莽遂不复彊也及汉兵诛莽燔烧未央宫后曰何面目以见汉家自投火中而死
　　赞曰易着吉凶而言谦盈之效天地鬼神至于人道靡不同之【师古曰易谦卦曰天道亏盈而益谦地道变盈而流谦鬼神害盈而福谦人道恶盈而好谦】夫女宠之兴繇至微而体至尊【师古曰繇与由同】穷富贵而不以功此固道家所畏祸福之宗也序自汉兴终于孝平外戚后庭色宠着闻二十有余人然其保位全家者唯文景武帝太后及邛成后四人而已至如史良娣王悼后许恭哀后身皆夭折不辜而家依托旧恩不敢纵恣是以能全其余大者夷灭小者放流乌嘑鉴兹行事变亦偹矣
  </div>
  <div class="pagination">
   <a href="前汉书_page69.html">
    上一页
   </a>
   <span>
    ...
   </span>
   <a href="前汉书_page65.html">
    65
   </a>
   <a href="前汉书_page66.html">
    66
   </a>
   <a href="前汉书_page67.html">
    67
   </a>
   <a href="前汉书_page68.html">
    68
   </a>
   <a href="前汉书_page69.html">
    69
   </a>
   <span class="current-page">
    70
   </span>
   <a href="前汉书_page71.html">
    71
   </a>
   <a href="前汉书_page72.html">
    72
   </a>
   <a href="前汉书_page73.html">
    73
   </a>
   <a href="前汉书_page74.html">
    74
   </a>
   <a href="前汉书_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
