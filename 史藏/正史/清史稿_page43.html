<!DOCTYPE html>
<html>
<head>
    <meta charset="UTF-8">
    <title>清史稿 - 第 43 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 43 页/共 291 页</h1>
    <div class="content">　　安集延偏西四十四度三十五分；
　　什克南偏西四十四度四十六分；
　　那林山偏西四十五度；
　　斡罕偏西四十五度九分；
　　鄂啰善偏西四十五度二十六分；
　　纳木干偏西四十五度四十分；
　　霍罕偏西四十五度五十六分；
　　塔什干偏西四十七度四十三分；
　　瓦寺偏西十二度五十八分；
　　木坪偏西十三度三十七分；
　　沃克什偏西十三度五十一分；
　　三杂谷偏西十三度五十六分；
　　小金川美诺偏西十四度七分；
　　布拉克底偏西十四度二十二分；
　　金川噶拉依偏西十四度二十九分；
　　党壩偏西十四度二十九分；
　　金川勒乌围偏西十四度三十四分；
　　巴旺偏西十四度三十四分；
　　绰斯甲布偏西十四度四十四分；
　　明正偏西十四度四十九分；
　　革布什咱偏西十四度五十一分。
　　右乾隆时宪所增。

　　志二  天文二
　　△仪象
　　汉创浑天仪，谓即玑衡遗制，唐、宋皆仿为之。至元始有简仪、仰仪、闚几、景符等器，视古加详焉。明于北京齐化门内倚城筑观象台，仿元制作浑仪、简仪、天体三仪，置于台上。台下有晷景堂、圭表、壶漏，清初因之。康熙八年，圣祖用监臣南怀仁言，改造六仪，曰黄道经纬仪、赤道经纬仪、地平经仪、地平纬仪、纪限仪、天体仪。五十二年，复将地平经、纬合为一仪。乾隆九年，高宗御制玑衡抚辰仪，并安置台上。今考各形制用法，悉著于篇。
　　黄道经纬仪，仪之圈有四，各分四象限，限各九十度。其外大圈恆定而不移者，名天元子午规，外径六尺，规面厚一寸三分，侧面宽二寸五分，规之下半夹入于云座。仰载之半圈，前后正直子午，上直天顶，中直地平。从地平上下按京师南北两极出入度分，定赤道两极。次内为过极至圈，圈周平分处，各以钢枢贯于赤道二极。又依黄赤大距度，于过极至圈上定黄道南北极。距黄极九十度安黄道圈，与过极至圈十字相交，各陷其中以相入，令两圈为一体，旋转相从。黄道圈之两侧面，一为十二宫，一为二十四节气。其两交，一当冬至，一当夏至。次内为黄道经圈，则以钢枢贯于黄极焉。圈之径为圆轴，围三寸。轴之中心立圆柱为纬表，与经圈侧面成直角，而黄道圈经圈上各设游表，仪顶更设铜丝为垂线。全仪以双龙擎之，复为交梁以立龙足。梁之四端，各承以狮，仍置螺柱以取平。垂线有偏侧，则转螺柱，垂线正，则仪正矣。用法，欲求某星黄道经纬度，须一人于黄道圈上查先所得某星之经纬度分，其上加游表，而过南北轴中柱，表对星定仪；又一人用游表于经圈上过柱，表对所测之星，游移取置，则经圈上游表之指线定某星纬度。又定仪查黄道圈两表相距之度分，即某星之经度差。或测日月，以距星为比，亦如之。
　　赤道经纬仪，仪有三圈，外大圈者，天元子午规也。以一龙南向而负之。规之分度定极，皆与黄道仪同。去极九十度安赤道圈，与子午规十字相交，恆定不动。圈内规面及上侧面皆锓二十四时，时各四刻。外规面分三百六十度，内安赤道经圈。以南北极为枢，而可东西游转，与赤道圈内规面相切。经圈径为圆轴，轴中心立圆柱，以及游表、垂线、交梁、螺柱等法，皆同黄道仪。用法，若测日时刻，则赤道圈上用时刻游表，即通光耳，对于南北轴表，视赤道圈内游表所指，即时刻分秒。若诸曜经度，用两通光耳，即两径表，在赤道圈上一定一游。一人从定耳窥南北轴表，与先得星相参测之；一人以游耳转移迁就，而窥本轴表与所测参相直，视两耳间应赤道圈上之度分，即两经度之差也。纬度亦以通光耳于经圈上转移而迁就焉。务欲令目与表与所测相参直，视本耳下经圈在赤道或南或北之度分，即所测距赤道南北之度分也。
　　地平经仪，仪只一地平圈，全径六尺，其平面宽二寸五分，厚一寸二分。分四象限，各九十度。以四龙立于交梁以承之。梁之四端，各施取平之螺柱。梁之交处安立柱，高与地平圈等，適当地平圈之中心。又于地平圈上东西各立一轴，约高四尺，柱各一龙，盘旋而上，从柱端各伸一爪，互捧圆珠。下有立轴，其形扁方，空其中如窗棂，以安直线。轴之上端入于珠，下端入立柱中心，令可旋转。而轴中之线，恆为天顶之垂线焉。又为长方横表，长如地平圈，全径厚一寸，宽一寸五分，中心开方孔管于立轴下端，使随立轴旋转。复剡其两端令锐，以指地平圈之度分。又自两端各出一线，而上会于立轴中直线之顶，成两三角形。凡有所测，则旋转游表，使三线与所测参相直，乃视表端所指，即所测之地平经度也。
　　地平纬仪，即象限仪，盖取全圆四分之一以测高度者也。其弧九十度，其两边皆圆半径，长六尺。两半径交处为仪心。仪架东西立柱，各以二龙拱之。上架横梁，又立中柱上管于横梁，令可转动仪心，上指仪之两边，一与中柱平行，一与横梁平行。又于仪心立短圆柱以为表，又加窥衡，长与半径等，上端安于仪心，剡其下端，以指弧面度分，更安表耳。有所测，乃以窥衡上下游移，从表耳缝中窥圆柱，令与所测相参直。其衡端所指度分，即所测之地平纬度也。
　　纪限仪，弧面为全圆六分之一，分六十度。一弧一幹，幹长六尺，即全圆之半径。弧之宽二寸五分，幹之左右，细云纠缦缠连，所以固之。幹之上端有小衡，与幹成十字。仪心与衡两端皆立圆柱为表，弧面设游表。承仪之台，约高四尺，中植立柱，以系仪之重心，则左右旋转，高低斜侧，无所不可，故又名百游仪焉。用法，测两曜，不论黄赤经纬，而求大圈相距之度，一人从衡端耳表窥中心柱表，对定此曜；又一人从游耳表向中心柱表窥彼曜相参直，视衡端至游耳表下度分，即两曜相距度分也。
　　天体仪，仪为圆球，径六尺，宛然穹象，故以天体名之。中贯钢轴，露其两端，以属于子午规之南北极，令可转运。座高四尺七寸。座上为地平圈，宽八寸。当子午处各为阙，以入子午规。阙之度与子午规之宽厚等，则两圈十字相交，内规面恰平，而左右上下环抱乎仪。周围皆空五分，以便高弧游表进退。又安时盘于子午规外，径二尺，分二十四时。以北极为心，其指时刻之表，亦定于北极，令能随天体转移，又能自转焉。座下复设机轮，运转子午规，使北极随各方出地升降，各方天象隐见之限，皆可究观矣。
　　地平经纬合仪，经仪中心立柱安纬仪。用法，旋转纬仪，对定所测游表，于纬仪上得纬度；视纬仪边切经仪之处，即得经度：一测而两得焉。
　　玑衡抚辰仪，仪制三重，其在外者，即古六合仪，而不用地平圈，其正立双环为子午圈。两面皆刻周天三百六十度，自南北极起，初度至中要九十度，是为天经。斜倚单环为天常赤道圈，两面皆刻周日十二时，以子正午正当子午双环中空之半，而结于其中要，是为天纬。其南北二极皆设圆轴，轴本实于子午双环中空之间，而轴内向，以贯内二重之环。其下承以云座，仰面正中开双槽以受双环，东面正中开云窝以受垂线。下面置十字架，施螺旋以取平。架之东西两端各植龙柱，龙口衔珠，开孔以承天常赤道卯酉之两轴，依观象台测定南北正线，将座架安定，则平面之四方正。又依京师北极出地度分，上数至成一象限，即天顶。依南极入地度分，下数成一象限，即地心。于天顶施小钉悬垂线，而垂適当地心，又適切于双环之面。线末垂球，又適当云窝，不即不离，则上下正立面之四方亦正，而地平已在其中。
　　次其内即古三辰仪，而不用黄道圈。其贯于二极之双环，为赤极经圈。两极各设轴孔，以受天经之轴，两面皆刻周天三百六十度。结于赤极圈之中要，与天常赤道平运者，为游旋赤道圈，两面皆刻周天三百六十度，与宗动天赤道旋转相应。自经圈之南极，作两象限弧以承之，使不倾垫。
　　次最内即古四游仪，贯于二极之双环，为四游圈，两面皆刻三百六十度。定于游圈之两极者为直距，绾于直距之中心者为窥衡。游圈中要设直表，以指经度及时，窥衡右旁设直表，以指纬度。别设借弧指时度表、立表、平行立表、平行借弧表，以济所测之穷。又设绾经度表、绾时度表、平行线测经度表，以期两测之合。
　　其数，子午圈外径六尺三寸，内径五尺六寸六分，环面阔三寸二分，厚九分，中空一寸。天常赤道外径六尺一寸二分，内径五尺六寸四分，环面阔二寸四分，厚一寸四分。赤极经圈外径五尺五寸六分，内径五尺一寸二分，环面阔二寸八分，厚八分，中空一寸二分。游旋赤道外径五尺五寸六分，内径五尺一寸二分，环面阔二寸二分，厚一寸二分。四游圈外径五尺，内径四尺六寸八分，环面阔一寸六分，厚七分，中空一寸四分。直距长如圆之通径，阔一寸六分，厚七分，中空一寸四分。窥衡长四尺七寸二分，方一寸二分，中空一寸。上下两端施方铜★，厚五分，内三分，方一寸，入于管中，外二分，方一寸二分，齐于管面，中心开圆孔。
　　指时度表，通长七寸三分，本长一寸六分，形如方筒，入于四游双环中空之间，阔一寸四分，横带长三寸二分，阔五分，两端各钅句回二分，扣于环面之外。表长五寸二分，阔一寸。其指时度之边线，对方筒之正中，下端二寸四分，厚三分，切于游旋赤道之面，以指度分。上端二寸八分，厚二分，切于天常赤道之面，以指时刻。
　　指纬度表，其形两曲，安于窥衡之右面。底长三寸，阔九分，曲横七分，与四游环之厚等。又曲长一寸七分，切于四游环之外面，从中线减阔之半，所以指纬度也。
　　借弧指时度表，其本方筒及横带长阔并与前指时度表同。横带之下，自左向右，立安弧背一道，长九寸三分，阔一寸二分，厚一分六釐。弧背之末，平安指时度表，除弧背之厚，长五寸二分，阔一寸。计自表本方筒之中线至指时度表之内边，长六寸七分，当游旋赤道之十五度，当天常赤道之一小时。
　　立表二座，形直底平，表高底长各三寸二分，阔九分，厚一分。一表向上开长方孔，长一寸，中留直线，又上五分开圆孔，径四分，中留十字线，安于窥衡之上端。一表依前度下开直缝，上开小圆孔，安于窥衡下端，各对衡面中线，以螺旋结之。
　　平行立表二座，形曲底平，底盘长四寸，阔一寸二分，厚一分，中空三寸二分，阔九分。表曲如勾股。股直如立表，高三寸二分，阔九分。勾横连于股末，长五寸，阔九分，横植于底盘之末。底盘中空，冒于立表底盘之外，以掐表固之。
　　平行借弧表，制如平行立表，而倒正异。一表上植于衡面，高四寸一分零八毫，一表自衡面下垂，长六寸二分零八毫。距表端下六分开圆孔，又下五分开长方孔，皆与立表制同。
　　绾经度表，通长四寸，阔一寸四分。其本方筒长一寸六分，高一寸八分，入于四游双环之间，以左右螺旋固之。其末上下二面，以夹游旋赤道，上面阔七分，减本之半，与窥衡中线相直，下面以螺旋固之。
　　绾时度表，内外二截，内截上下内三面，绾于游旋赤道之内规。上面之末，承于外截之下，开二方孔，以受外截之方足，下面以螺旋固之。外截上下外三面，绾于天常赤道之外规。上面之末，覆于内截之上，下面以螺旋固之。
　　平行线测经度表，于直距南北极之两端，各安铜版，如工字形，正方二寸八分，与直距二面之分等。两要各缺一长方，长一寸六分，阔七分，扣于直距中空之间。中心开圆孔，贯于天经之轴。四隅距中心一寸九分，各安立柱，圆顶开孔，以穿直线，与直距中径平行。下安小环，以为结赤经平行线之用。又按距星宫度，于游旋赤道安赤经平行线表，其制上画半圆，内容半方，自对角斜线起，初度至横径为四十五度，其中直径与指度表之边线相参直。半圆中心安二游表，各长二寸，距中心一寸九分。边留小脐，中开小圆孔，以线穿之。上端系于北极铜版对角之两环，下端贯于南极铜版对角之两环，各以垂球坠之。
　　用法，测日时刻，以四游圈东西推转，窥衡南北低昂，令日光透孔圆正，视四游圈下指时度表临天常赤道某时刻，即得。若日景为赤道所碍，则用窥衡上立表测之，令表两孔正透，仍于指时度表视时刻。或为龙柱所碍，则用平行立表测之，亦于指时度视时刻。若指时度表为子午圈所碍，则易用借弧指时度表，次用平行立表。测定日景，视借弧指时度表所指时刻，加一小时，即得。测经度，取所知正午前后一恆星，以其赤道经度之对冲，用绾经度表于游旋赤道绾定四游圈。又任设一时，用绾时度表，于其时之对冲，绾天常赤道。乃将四游圈带定游旋赤道，用窥衡测准距星，随之左旋。候至所设时刻，视绾时度表对游旋赤道某宫度分，即日赤道经度。或以本时太阳赤道经度，用绾时度表于游旋赤道绾定，又以所设时刻之对冲，于天常赤道绾定。候至所设时刻，用四游窥测月星，乃视指时度表所指游旋赤道宫度，加半周，即得所测月星赤道经度。测两曜相距经度，用平行线测经度表于游旋赤道初宫初度安定，令一人用此平行线表、左两线、右两线，并窥定距西之曜，随之左旋；一人用四游窥衡测距东之曜，视指时度表所指游旋赤道之度分，即所测两曜相距赤道经度也。测纬度，凡得经度时，随察指纬度表所指四游圈之度分，即得所测赤道纬度。其有所碍，皆如测时刻法易之。其近北极之星，则以平行借弧表测之。

　　志三  天文三
　　日月五星恆星黄赤道十二次值宿昏旦中星
　　日月五星自古言天之精者，知日月五星为浑象而已。近代西人制大远镜，测得诸曜形体及附近小星晕气各种，古今不同，就其著者录焉。
　　日之面有小黑形，常运行二十八日满一周。月之面以日光正照显明景，偏照显黑景。其面有凹凸，故虽全明之中，亦有淡黑杂景。
　　土星之体，彷彿卵形，旧测谓旁有两耳，今测近于赤道星面相逼甚窄，于远赤道所宕甚宽。旁有排定小星五点，最近第一星，约行二日弱；第二星行三日弱；第三星行四日半强；第四星略大，行十六日；第五星行八十日。俱旋行土星一周。
　　木星之面，常有平行暗景，外有小星四点。第一星行一日七十三刻；第二星行三日五十三刻；第三星略大，行七日十六刻；第四星行十六日七十二刻。俱旋行木星一周。
　　火星之面，内有无定黑景。
　　金、水星俱借日为光，合朔弦望如月。
　　恆星历象考成云：“恆星之名，见于春秋，而四仲中星及斗、牵牛、织女、参、昴、箕、毕、大火、农祥、龙尾、鸟帑、元驷、元鼋之属，散见于尚书、易、诗、左传、国语。至周礼春官冯相氏掌二十八星之位，而礼记月令、大戴礼夏小正稍具诸星见伏之节。盖古者敬天勤民，因时出政，皆以星为纪。秦炬之后，羲和旧术，无复可稽，其传者惟史记天官书，而所载简略。后汉张衡云：‘中外之官，常明者百有二十四，可名者三百二十，为星二千五百’，而其书不传。至三国时，太史令陈卓始列巫咸、甘、石三家所著星图，总二百八十三官，一千四百六十四星。隋丹元子作步天歌，叙三垣二十八宿，共一千四百六十七星，为观象之津梁，然尚未有各星经纬度数。自唐、宋而后，诸家以仪象考测，始有各星入宿去极度分，视古加密。
　　“新法算书恆星图表，共星一千二百六十六，分为六等：第一等星一十七，第二等星五十七，第三等星一百八十五，第四等星三百八十九，第五等星三百二十三，第六等星二百九十五，外无名不入等者四百五十九。康熙壬子年钦天监新修仪象志，恆星亦分六等，而其数微异。第一等星一十六，第二等星六十八，第三等星二百零八，第四等星五百一十二，第五等星三百四十二，第六等星七百三十二，共计一千八百七十八。盖观星者以目之所能辨，因其相近，联缀成象而命之名。其微茫昏暗者，多不可考。故各家星官之数，多少不能画一。然列宿及诸大星，则古今中西如一辙也。”
　　又云：“恆星行即古岁差也，古法俱谓恆星不动，而黄道西移；今谓黄道不动，而恆星东行。盖使恆星不动而黄道西移，则恆星之黄道经纬度宜每岁不同，而赤道经纬度宜终古不变。今测恆星之黄道经度，每岁东行，而纬度不变。至于赤道经度，则逐岁不同，而纬度尤甚。自星纪至鹑首六宫之星，在赤道南者，纬度古多而今渐少，在赤道北者反是。自鹑首至星纪六宫之星，在赤道南者，纬度古少而今渐多，在赤道北者反是。凡距赤道二十三度半以内之星，在赤道北者，可以过赤道南，在赤道南者，亦可以过赤道北，则恆星循黄道东行，而非黄道之西移明矣。新法算书载西人第谷以前，或云恆星百年而东行一度，或云七十馀年而东行一度，或云六十馀年而东行一度，随时修改，讫无定数，与古人屡改岁差相同。迨至第谷，方定恆星每岁东行五十一秒，约七十年有馀而行一度，而元郭守敬所定岁差之数亦为近之。至今一百四十馀年，验之于天，虽无差忒，但星行微渺，必历多年，其差乃见。然则第谷所定之数，亦未可泥为定率，惟随时测验，依天行以推其数可也。”
　　仪象考成云：“康熙十三年，监臣南怀仁修仪象志，星名与古同者，总二百五十九座，一千一百二十九星，比步天歌少二十四座，三百三十五星。又于有名常数之外，增五百九十七星。又多近南极星二十三座，一百五十星。近年以来，累加测验，星官度数，仪象志尚多未合。又星之次第多不序顺，亦宜釐正。于是逐星测量，推其度数，观其形象，序其次第，著之于图。计三垣二十八宿，星名与古同者，总二百七十七座，一千三百一十九星，比仪象志多十八座，一百九十星，与步天歌为近。其尤与古合者，二十八宿次舍，自古皆觜宿在前，参宿在后，其以何星作距，古无明文。唐书云：‘古以参右肩为距’，失之太远。文献通考载宋两朝天文志云：‘觜三星，距西南星；参十星，距中星西一星。’西法，觜宿距中上星，参宿亦距中西一星。今按觜宿中上星在西南星前仅六分馀，而西南星小，中上星大，则以中上星作距可也。若参宿以中西一星作距星，则觜宿之黄道度已在参宿后一度馀，即赤道度亦在参宿后三十一分馀。今依次顺序，以参宿中三星之东一星作距星，则觜宿黄道度恆在参前一度弱，与觜前参后之序合。其馀诸座之星，皆以次顺序，无凌躐颠倒之弊。又于有名常数之外，增一千六百一十四星。近某座者即名某座增星，依次分註方位，以备稽考。其近南极星二十三座，一百五十星，中国所不见，仍依西测之旧。共计恆星三百座，三千八十三星。”
　　黄赤道十二次值宿古者分十二次即节气，故冬至为丑中，春分为戌中，夏至为未中，秋分为辰中。后人则以中气，而冬至在星纪之初。古不知列宿循黄道东行，且不见有岁差，即以所在星象名其次，故奎、娄为降娄，房、心、尾为大火，后人悉仍其名，而星象之更则不论。积数千年，将所谓苍龙、玄武、白虎、硃雀之四象且易其方，然则十二次之名，存古意尔。今以康熙甲子年推定十二次初度所值宿，及乾隆甲子年改定十二次初度所值宿，并纪于左。
　　康熙甲子年黄道十二次初度值宿：
　　星纪箕三度一十分；
　　元枵牵牛初度二十三分；
　　娵訾危一度；
　　降娄营室一十度五十七分；
　　大梁娄初度二十七分；
　　实沈昴五度一十二分；
　　鹑首觜觿一十度三十八分；
　　鹑火东井二十九度零五分；
　　鹑尾七星七度零四分；
　　寿星翼一十度三十七分；
　　大火角一十度三十四分；
　　析木房一度三十九分。
　　康熙甲子年赤道十二次初度值宿：
　　星纪箕三度三十九分；
　　元枵南斗二十三度二十七分；
　　娵訾危二度三十四分；
　　降娄东壁初度四十二分；
　　大梁娄五度四十二分；
　　实沈昴八度四十分；
　　鹑首觜觿一十度二十九分；
　　鹑火东井二十九度；
　　鹑尾张五度五十七分；
　　寿星轸初度零二分；
　　大火亢一度；
　　析木房五度零三分。
　　乾隆甲子年黄道十二次初度值宿：
　　星纪箕二度一十九分一十三秒；
　　元枵南斗二十三度二十四分一十八秒；
　　娵訾危初度一十二分四十四秒；
　　降娄营室一十度五分四十七秒；
　　大梁奎一十一度八分五十二秒；
　　实沈昴四度九分三十九秒；
　　鹑首参八度五十五分一十五秒；
　　鹑火东井二十八度一十六分五十秒；
　　鹑尾七星六度一十七分一秒；
　　寿星翼九度四十八分一十七秒；
　　大火角九度四十三分三十九秒；
　　析木房初度三十七分三十五秒。
</div>
    <div class="pagination">
<a href="清史稿_page42.html">上一页</a><span>...</span><a href="清史稿_page38.html">38</a><a href="清史稿_page39.html">39</a><a href="清史稿_page40.html">40</a><a href="清史稿_page41.html">41</a><a href="清史稿_page42.html">42</a><span class="current-page">43</span><a href="清史稿_page44.html">44</a><a href="清史稿_page45.html">45</a><a href="清史稿_page46.html">46</a><a href="清史稿_page47.html">47</a><a href="清史稿_page48.html">48</a><span>...</span><a href="清史稿_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
