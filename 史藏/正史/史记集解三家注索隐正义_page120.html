<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 120 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 120 页/共 204 页</h1>
    <div class="content">〔四〕索隐污音乌故反。
〔五〕集解如淳曰：「簿问责其情。」
〔六〕集解孟康曰：「不用汝对，欲杀之也。」如淳曰：「恐狱吏畏其复用事，不敢折辱。」索隐孟康、如淳已备两解，大颜以孟说为得。而姚察又别一解，云「帝责此吏不得亚夫直辞，以为不足任用，故召亚夫别诣廷尉，使责问」。
〔七〕正义景帝见条侯不对簿，因责骂之曰：「吾不任用汝也。」故召诣廷尉，使重推劾耳。余说皆非也。
绝一岁，景帝乃更封绛侯勃他子坚为平曲侯，续绛侯后。十九年卒，谥为共侯。子建德代侯，十三年，为太子太傅。坐酎金不善，元鼎五年，有罪，国除。〔一〕
〔一〕集解徐广曰：「诸列侯坐酎金失侯者，皆在元鼎五年，但此辞句如有颠倒。」索隐既云「坐酎金不善」，复云「元鼎五年有罪国除」，似重有罪，故云颠倒。而汉书云「为太子太傅，坐酎金免官。后有罪，国除」，其文又错也。按：表坐免官，至元鼎五年坐酎金又失侯，所以二史记之各有不同也。
条侯果饿死。死后，景帝乃封王信为盖侯。
太史公曰：绛侯周勃始为布衣时，鄙朴人也，才能不过凡庸。及从高祖定天下，在将相位，诸吕欲作乱，勃匡国家难，复之乎正。虽伊尹、周公，何以加哉！亚夫之用兵，持威重，执坚刃，穰苴曷有加焉！足己而不学，〔一〕守节不逊，〔二〕终以穷困。悲夫！
〔一〕索隐亚夫自以己之智谋足，而〔不〕虚己（不）学古人，所以不体权变，而动有违忤。
〔二〕索隐守节谓争栗太子，不封王信、〔唯〕徐卢等；不逊谓顾尚席取箸，不对制狱是也。
【索隐述赞】绛侯佐汉，质厚敦笃。始击砀东，亦围尸北。所攻必取，所讨咸克。陈豨伏诛，臧荼破国。事居送往，推功伏德。列侯还第，太尉下狱。继相条侯，绍封平曲。惜哉贤将，父子代辱！
史记卷五十八
梁孝王世家第二十八
梁孝王武者，孝文皇帝子也，而与孝景帝同母。母，窦太后也。
孝文帝凡四男：长子曰太子，是为孝景帝；次子武；次子参；次子胜。〔一〕孝文帝即位二年，以武为代王，〔二〕以参为太原王，〔三〕以胜为梁王。〔四〕二岁，徙代王为淮阳王。〔五〕以代尽与太原王，号曰代王。参立十七年，孝文后二年卒，谥为孝王。子登嗣立，是为代共王。立二十九年，元光二年卒。子义立，是为代王。十九年，汉广关，以常山为限，而徙代王王清河。〔六〕清河王徙以元鼎三年也。
〔一〕正义汉书「胜」作「揖」。又云「诸姬生代孝王参、梁怀王揖」。言诸姬者，众妾卑贱，史不书姓，故云诸姬也。
〔二〕集解徐广曰：「都中都。」正义括地志云：「中都故城在汾州平遥县西十二里。」
〔三〕集解徐广曰：「都晋阳。」正义括地志云：「并州太原地名大明城，即古晋阳城。智伯与韩魏攻赵襄子于晋阳，即此城是也。」
〔四〕集解徐广曰：「都睢阳。」索隐汉书梁王名揖，盖是矣。按：景帝子中山靖王名胜，是史记误耳。正义括地志云：「宋州宋城县在州南二里外城中，本汉之睢阳县也。汉文帝封子武于大梁，以其卑湿，徙睢阳，故改曰梁也。」
〔五〕集解徐广曰：「都陈。」正义即古陈国城也。
〔六〕集解徐广曰：「都清阳。」正义括地志云：「清阳故城在贝州清阳县西北八里也。」
初，武为淮阳王十年，而梁王胜卒，谥为梁怀王。怀王最少子，爱幸异于他子。其明年，徙淮阳王武为梁王。梁王之初王梁，孝文帝之十二年也。梁王自初王通历已十一年矣。〔一〕
〔一〕索隐谓自文帝二年初封代，后徙淮阳，又徙梁，通数文帝二年至十二年徙梁为十一年也。
梁王十四年，入朝。十七年，十八年，比年入朝，留，其明年，乃之国。二十一年，入朝。二十二年，孝文帝崩。二十四年，入朝。二十五年，复入朝。是时上未置太子也。上与梁王燕饮，尝从容言曰：「千秋万岁后传于王。」王辞谢。虽知非至言，然心内喜。太后亦然。
其春，吴楚齐赵七国反。吴楚先击梁棘壁，〔一〕杀数万人。梁孝王城守睢阳，而使韩安国、张羽等为大将军，以距吴楚。吴楚以梁为限，不敢过而西，与太尉亚夫等相距三月。吴楚破，而梁所破杀虏略与汉中分。〔二〕明年，汉立太子。其后梁最亲，有功，又为大国，居天下膏腴地。地北界泰山，西至高阳，〔三〕四十余城，皆多大县。
〔一〕集解文颖曰：「地名。」索隐按：左传宣公二年，宋华元战于大棘。杜预云在襄邑东南，盖即棘壁是也。正义括地志云：「大棘故城在宋州宁陵县西南七十里。」
〔二〕集解汉书音义曰：「梁所虏吴楚之捷，略与汉等。」
〔三〕集解徐广曰：「在陈留圉县。」骃案：司马彪曰「圉有高阳亭」也。索隐圉县属陈留。高阳，乡名也。注引司马彪者，出续汉书郡国志也。
孝王，窦太后少子也，爱之，赏赐不可胜道。于是孝王筑东苑，〔一〕方三百余里。〔二〕广睢阳城七十里。〔三〕大治宫室，为复道，自宫连属于平台三十余里。〔四〕得赐天子旌旗，出从千乘万骑。〔五〕东西驰猎，拟于天子。出言期，入言警。〔六〕招延四方豪桀，自山以东游说之士。莫不毕至，齐人羊胜、公孙诡、邹阳之属。公孙诡多奇邪计，〔七〕初见王，赐千金，官至中尉，梁号之曰公孙将军，梁多作兵器弩弓矛数十万，而府库金钱且百巨万，〔八〕珠玉宝器多于京师。
〔一〕索隐筑谓建也。白虎通云：「苑所以东者何？盖以东方生物故也。」
〔二〕索隐盖言其奢，非实辞。或者梁国封域之方。正义括地志云：「兔园在宋州宋城县东南十里。葛洪西京杂记云『梁孝王苑中有落猿岩、栖龙岫、鴈池、鹤洲、凫岛。诸宫观相连，奇果佳树，瑰禽异兽，靡不毕备』。俗人言梁孝王竹园也。」
〔三〕索隐苏林云：「广其径也。」太康地理记云：「城方十三里，梁孝王筑之，鼓倡节杵而后下和之者，称睢阳曲。今踵以为故，所以乐家有睢阳曲，盖釆其遗音也。」
〔四〕集解徐广曰：「睢阳有平台里。」骃案：如淳曰「在梁东北，离宫所在也」。晋灼曰「或说在城中东北角」。索隐如淳云：「在梁东北，离宫所在」者，按今城东二十里临新河，有故台址，不甚高，俗云平台，又一名修竹苑。西京杂记云「有落猿岩、凫洲、鴈渚，连亘七十余里」是也。
〔五〕索隐汉官仪曰：「天子法驾三十六乘，大驾八十一乘，皆备千乘万骑而出也。」
〔六〕索隐汉旧仪云：「皇帝辇动称警，出殿则传跸，止人清道。」言出入者，互文耳，入亦有跸。
〔七〕索隐周礼「有奇邪之人」，郑玄云「奇邪，谲怪非常也，奇音纪宜反，邪音斜」也。
〔八〕索隐如淳云：「巨亦大，与大百万同也。」韦昭云：「大百万，今万万。」
二十九年十月，梁孝王入朝。景帝使使持节乘舆驷马，迎梁王于关下。〔一〕既朝，上疏因留，以太后亲故。王入则侍景帝同辇，出则同车游猎，射禽兽上林中。梁之侍中、郎、谒者着籍引出入〔二〕天子殿门，与汉宦官无异。
〔一〕集解邓展曰：「但将驷马往。」瓒曰：「称乘舆驷马，则车马皆往，言不驾六马耳。天子副车驾驷马。」
〔二〕正义着，竹略反。籍谓名簿也，若今通引出入门也。
十一月，上废栗太子，窦太后心欲以孝王为后嗣。大臣及袁盎等有所关说于景帝，〔一〕窦太后义格，〔二〕亦遂不复言以梁王为嗣事由此。以事秘，世莫知。乃辞归国。
〔一〕索隐袁盎云「汉家法周道立子」，是有所关涉之说于帝也。一云关者，隔也。引事而关隔，其说不得行也。
〔二〕集解如淳曰：「阁不得下。」索隐张晏云「格，止也」。服虔云「格谓格阁不行」。苏林音阁。周成杂字「阁也」。通俗文云「高置立棚云阁」。字林音纪，又音诡也。
其夏四月，上立胶东王为太子。梁王怨袁盎及议臣，乃与羊胜、公孙诡之属阴使人刺杀袁盎及他议臣十余人。逐其贼，未得也。于是天子意梁王，〔一〕逐贼，果梁使之。乃遣使冠盖相望于道，覆按梁，捕公孙诡、羊胜。公孙诡、羊胜匿王后宫。使者责二千石急，梁相轩丘豹〔二〕及内史韩安国进谏王，王乃令胜、诡皆自杀，出之。上由此怨望于梁王。梁王恐，乃使韩安国因长公主谢罪太后，然后得释。
〔一〕索隐谓意疑梁刺之。
〔二〕正义姓轩丘，名豹也。
上怒稍解，因上书请朝。既至关，茅兰〔一〕说王，使乘布车，〔二〕从两骑入，匿于长公主园。汉使使迎王，王已入关，车骑尽居外，不知王处。太后泣曰：「帝杀吾子！」景帝忧恐。于是梁王伏斧质于阙下，谢罪，然后太后、景帝大喜，相泣，复如故。悉召王从官入关。然景帝益疏王，不同车辇矣。
〔一〕集解汉书音义曰：「茅兰，孝王臣。」
〔二〕集解张晏曰：「布车，降服，自比丧人。」
三十五年冬，复朝。上疏欲留，上弗许。归国，意忽忽不乐。北猎良山，〔一〕有献牛，足出背上，〔二〕孝王恶之。六月中，病热，六日卒，谥曰孝王。〔三〕
〔一〕索隐汉书作「梁山」。述征记云「良山际清水」。今寿张县南有良山，服虔云是此山也。正义括地志云「梁山在郓州寿张县南三十五里」，即猎处也。
〔二〕索隐张晏云：「足当处下，所以辅身也；今出背上，象孝王背朝以干上也。北者，阴也。又在梁山，明为梁也。牛者，丑之畜，冲在六月。北方数六，故六月六日薨也。」
〔三〕索隐述征记：「砀有梁孝王之冢。」
孝王慈孝，每闻太后病，口不能食，居不安寝，常欲留长安侍太后。太后亦爱之。及闻梁王薨，窦太后哭极哀，不食，曰：「帝果杀吾子！」景帝哀惧，不知所为。与长公主计之，乃分梁为五国，〔一〕尽立孝王男五人为王，女五人皆食汤沐邑。于是奏之太后，太后乃说，为帝加壹?。
〔一〕索隐长子买，梁共王。子明，济川王。子彭离，济东王。子定，山阳王。子不识，济阴王。
梁孝王长子买为梁王，是为共王；子明为济川王；子彭离为济东王；子定为山阳王；子不识为济阴王。
孝王未死时，财以巨万计，不可胜数。及死，藏府余黄金尚四十余万斤，他财物称是。
梁共王三年，景帝崩。共王立七年卒，子襄立，是为平王。
梁平王襄〔一〕十四年，母曰陈太后。共王母曰李太后。李太后，亲平王之大母也。而平王之后姓任，曰任王后。任王后甚有宠于平王襄。初，孝王在时，有罍樽，〔二〕直千金。孝王诫后世，善保罍樽，无得以与人。任王后闻而欲得罍樽。平王大母李太后曰：「先王有命，无得以罍樽与人。他物虽百巨万，犹自恣也。」任王后绝欲得之。平王襄直使人开府取罍樽，赐任王后。李太后大怒，汉使者来，欲自言，平王襄及任王后遮止，闭门，李太后与争门，措指，〔三〕遂不得见汉使者。李太后亦私与食官长及郎中尹霸等士通乱，〔四〕而王与任王后以此使人风止李太后，李太后内有淫行，亦已。后病薨。病时，任后未尝请病；薨，又不持丧。
〔一〕索隐汉书作「让」。
〔二〕集解郑德曰：「上盖刻为云雷象。」索隐应劭曰：「诗云『酌彼金罍』。罍者，画云雷之象以金饰之。」
〔三〕集解晋灼曰：「许慎云『措，置』。字借以为笮。」索隐措音迮，侧格反。汉书王陵传「迫迮前队」，皆作此字。说文云「笮，迫也」。谓为门扇所笮。
〔四〕正义张先生旧本有「士」字，先生疑是衍字，又不敢除，故以朱大点其字中心。今按：食官长及郎中尹霸等是士人，太后与通乱，其义亦通矣。
元朔中，睢阳人类犴反者，〔一〕人有辱其父，而与淮阳太守客出同车。太守客出下车，类犴反杀其仇于车上而去。淮阳太守怒，以让梁二千石。二千石以下求反甚急，执反亲戚。反知国阴事，乃上变事，具告知王与大母争樽状。时丞相以下见知之，欲以伤梁长吏，其书闻天子。天子下吏验问，有之。公卿请废襄为庶人。天子曰：「李太后有淫行，而梁王襄无良师傅，故陷不义。」乃削梁八城，枭任王后首于市。梁余尚有十城。襄立三十九年卒，谥为平王。子无伤立为梁王也。
〔一〕索隐韦昭云「犴音岸」。按：类犴反，人姓名也。反字或作「友」。
济川王明者，梁孝王子，以桓邑侯〔一〕孝景中六年为济川王。七岁，坐射杀其中尉，汉有司请诛，天子弗忍诛，废明为庶人。迁房陵，地入于汉为郡。
〔一〕索隐地理志桓邑阙。
济东王彭离者，梁孝王子，以孝景中六年为济东王。二十九年，彭离骄悍，无人君礼，昏暮私与其奴、亡命少年数十人行剽杀人，取财物以为好。〔一〕所杀发觉者百余人，国皆知之，莫敢夜行。所杀者子上书言。汉有司请诛，上不忍，废以为庶人，迁上庸，地入于汉，为大河郡。
〔一〕集解如淳曰：「以是为好喜之事。」
山阳哀王定者，梁孝王子，以孝景中六年为山阳王。九年卒，无子，国除，地入于汉，为山阳郡。
济阴哀王不识者，梁孝王子，以孝景中六年为济阴王。一岁卒，无子，国除，地入于汉，为济阴郡。
太史公曰：梁孝王虽以亲爱之故，王膏腴之地，然会汉家隆盛，百姓殷富，故能植其财货，广宫室，车服拟于天子。然亦僭矣。
褚先生曰：臣为郎时，闻之于宫殿中老郎吏好事者称道之也。窃以为令梁孝王怨望，欲为不善者，事从中生。今太后，女主也，以爱少子故，欲令梁王为太子。大臣不时正言其不可状，阿意治小，私说意以受赏赐，非忠臣也。齐如魏其侯窦婴之正言也，〔一〕何以有后祸？景帝与王燕见，侍太后饮，景帝曰：「千秋万岁之后传王。」太后喜说。窦婴在前，据地言曰：「汉法之约，传子适孙，今帝何以得传弟，擅乱高帝约乎！」于是景帝默然无声。太后意不说。
〔一〕索隐窦婴、袁盎皆言如周家立子，不合立弟。
故成王与小弱弟立树下，取一桐叶以与之，曰：「吾用封汝。」周公闻之，进见曰：「天王封弟，甚善。」成王曰：「吾直与戏耳。」周公曰：「人主无过举，不当有戏言，言之必行之。」于是乃封小弟以应县。〔一〕是后成王没齿不敢有戏言，言必行之。孝经曰：「非法不言，非道不行。」此圣人之法言也。今主上不宜出好言于梁王。梁王上有太后之重，骄蹇日久，数闻景帝好言，千秋万世之后传王，而实不行。
〔一〕索隐此说与晋系家不同，事与封叔虞同，彼云封唐，此云封应，应亦成王之弟，或别有所见，故不同。正义括地志云：「故应城，故应乡也，在汝州鲁山县东四十里。」吕氏春秋云「成王戏削桐叶为圭，以封叔虞」，非应侯也。又汲冢古文云殷时已有应国，非成王所造也。
又诸侯王朝见天子，汉法凡当四见耳。始到，入小见；到正月朔旦，奉皮荐璧玉贺正月，法见；后三日，为王置酒，赐金钱财物；后二日，复入小见，辞去。凡留长安不过二十日。小见者，燕见于禁门内，饮于省中，非士人所得入也。今梁王西朝，因留，且半岁。入与人主同辇，出与同车。示风以大言而实不与，令出怨言，谋畔逆，乃随而忧之，不亦远乎！非大贤人，不知退让。今汉之仪法，朝见贺正月者，常一王与四侯俱朝见，十余岁一至。今梁王常比年入朝见，久留。鄙语曰「骄子不孝」，非恶言也。故诸侯王当为置良师傅，相忠言之士，如汲黯、韩长孺等，敢直言极谏，安得有患害！
盖闻梁王西入朝，谒窦太后，燕见，与景帝俱侍坐于太后前，语言私说。太后谓帝曰：「吾闻殷道亲亲，周道尊尊，〔一〕其义一也。安车大驾，用梁孝王为寄。」景帝跪席举身曰：「诺。」罢酒出，帝召袁盎诸大臣通经术者曰：「太后言如是，何谓也？」皆对曰：「太后意欲立梁王为帝太子。」帝问其状，袁盎等曰：「殷道亲亲者，立弟。周道尊尊者，立子。殷道质，质者法天，亲其所亲，故立弟。周道文，文者法地，尊者敬也，敬其本始，故立长子。周道，太子死，立适孙。殷道。太子死，立其弟。」帝曰：「于公何如？」皆对曰：「方今汉家法周，周道不得立弟，当立子。故春秋所以非宋宣公。宋宣公死，不立子而与弟。弟受国死，复反之与兄之子。弟之子争之，以为我当代父后，即刺杀兄子。以故国乱，祸不绝。故春秋曰『君子大居正，宋之祸宣公为之』。臣请见太后白之。」袁盎等入见太后：「太后言欲立梁王，梁王即终，欲谁立？」太后曰：「吾复立帝子。」袁盎等以宋宣公不立正，生祸，祸乱后五世不绝，小不忍害大义状报太后。太后乃解说，即使梁王归就国。而梁王闻其义出于袁盎诸大臣所，怨望，使人来杀袁盎。袁盎顾之曰：「我所谓袁将军者也，公得毋误乎？」刺者曰：「是矣！」刺之，置其剑，剑着身。视其剑，新治。问长安中削厉工，工曰：「梁郎某子〔二〕来治此剑。」以此知而发觉之，发使者捕逐之。独梁王所欲杀大臣十余人，文吏穷本之，谋反端颇见。太后不食，日夜泣不止。景帝甚忧之，问公卿大臣，大臣以为遣经术吏往治之，乃可解。于是遣田叔、吕季主往治之。此二人皆通经术，知大礼。来还，至霸昌厩，〔三〕取火悉烧梁之反辞，但空手来对景帝。景帝曰：「何如？」对曰：「言梁王不知也。造为之者，独其幸臣羊胜、公孙诡之属为之耳。谨以伏诛死，梁王无恙也。」景帝喜说，曰：「急趋谒太后。」太后闻之，立起坐?，气平复。故曰，不通经术知古今之大礼，不可以为三公及左右近臣。少见之人，如从管中窥天也。
〔一〕索隐殷人尚质，亲亲，谓亲其弟而授之。周人尚文，尊尊，谓尊祖之正体。故立其子，尊其祖也。
〔二〕索隐谓梁国之郎，是孝王官属。某子，史失其姓名也。
〔三〕正义括地志云：「汉霸昌厩在雍州万年县东北三十八里。」
【索隐述赞】文帝少子，徙封于梁。太后钟爱，广筑睢阳。旌旗警跸，势拟天王。功扞吴楚，计丑孙羊。窦婴正议，袁盎劫伤。汉穷梁狱，冠盖相望。祸成骄子，致此猖狂。虽分五国，卒亦不昌。
史记卷五十九
五宗世家第二十九
索隐景帝子十四人，一武帝，余十三人为王，汉书谓之「景十三王」。此名「五宗」者，十三人为王，其母五人，同母者为宗也。
孝景皇帝子凡十三人为王，而母五人，同母者为宗亲。栗姬子曰荣、德、阏于。〔一〕程姬子曰余、非、端。贾夫人子曰彭祖、胜。唐姬子曰发。王夫人儿姁〔二〕子曰越、寄、乘、舜。
〔一〕索隐阏音遏。汉书无「于」字。
〔二〕索隐况羽反。儿姁，夫人名也。王皇后之妹也。
河闲献王德，〔一〕以孝景帝前二年用皇子为河闲王。好儒学，被服造次必于儒者。山东诸儒多从之游。
〔一〕索隐汉书云「大行令奏：溢法曰聪明睿智曰献」。
二十六年卒，〔一〕子共王不害立。四年卒，子刚王基代立。十二年卒，子顷王授代立。〔二〕
〔一〕集解汉名臣奏：「杜业奏曰『河闲献王经术通明，积德累行，天下雄俊众儒皆归之。孝武帝时，献王朝，被服造次必于仁义。问以五策，献王辄对无穷。孝武帝艴然难之，谓献王曰：「汤以七十里，文王百里，王其勉之。」王知其意，归即纵酒听乐，因以终』。」索隐注「问以五策」。按：汉书诏策问三十余事。「被服造次」。按：小颜云「被服，言常居处其中也；造次，谓所向所行皆法于儒者」。
〔二〕索隐汉书云授谥顷，音倾也。
临江哀王阏于，以孝景帝前二年用皇子为临江王。三年卒，无后，国除为郡。
临江闵王荣，以孝景前四年为皇太子，四岁废，用故太子为临江王。
四年，坐侵庙壖垣〔一〕为宫，上征荣。荣行，祖于江陵北门。〔二〕既已上车，轴折车废。江陵父老流涕窃言曰：「吾王不反矣！」荣至，诣中尉府簿。中尉郅都责讯王，王恐，自杀。葬蓝田。燕数万衔土置冢上，百姓怜之。
〔一〕索隐服虔云「宫外之余地」。顾野王云「墙外行马内田」。音人椽反，又音软，又音奴乱反。壖垣，墙外之短垣也。
〔二〕索隐按：祖者行神，行而祭之，故曰祖也。风俗通云「共工氏之子曰修，好远游，故祀为祖神」。又崔浩云「黄帝之子累祖，好远游而死于道，因以为行神」，亦不知其何据。盖见其谓之祖，因以为累祖，非也。据帝系及本纪皆言累祖黄帝妃，无为行神之由也。又聘礼云「出祖释軷，祭酒脯」而已。按：今祭礼，以軷壤土为坛于道，则用黄羝或用狗，以其血衅左轮也。正义荆州图副云：「汉临江闵王荣始都江陵城，坐侵庙壖地为宫，被征，出城北门而车轴折。父老共流涕曰：『吾王不反矣！』既而为郅都所讯，惧而缢死。自此后北门存而不启，盖为荣不以道终也。」
荣最长，〔一〕死无后，国除，地入于汉，为南郡。
〔一〕正义颜师古云：「荣实最长，而传居二王后者，以其从太子废后乃为王也。」
</div>
    <div class="pagination">
<a href="史记集解三家注索隐正义_page119.html">上一页</a><span>...</span><a href="史记集解三家注索隐正义_page115.html">115</a><a href="史记集解三家注索隐正义_page116.html">116</a><a href="史记集解三家注索隐正义_page117.html">117</a><a href="史记集解三家注索隐正义_page118.html">118</a><a href="史记集解三家注索隐正义_page119.html">119</a><span class="current-page">120</span><a href="史记集解三家注索隐正义_page121.html">121</a><a href="史记集解三家注索隐正义_page122.html">122</a><a href="史记集解三家注索隐正义_page123.html">123</a><a href="史记集解三家注索隐正义_page124.html">124</a><a href="史记集解三家注索隐正义_page125.html">125</a><span>...</span><a href="史记集解三家注索隐正义_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
