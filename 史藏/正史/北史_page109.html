<!DOCTYPE html>
<html>
<head>
    <meta charset="UTF-8">
    <title>北史 - 第 109 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 109 页/共 152 页</h1>
    <div class="content">　　弼字辅伯。少有大志，骁勇便弓马，解属文，博涉书记，有重名。周齐王宪闻而敬之，引为记室。封当亭县公，迁小内史。与韦孝宽伐陈，攻拔数十城，弼计居多。拜寿州刺史，改封襄邑县公。隋文帝为丞相，尉迟迥作乱，帝恐弼为变，遣长孙平驰驿代之。

　　及帝受禅，阴有平江南志，访可任者，高颎荐弼有文武才干，于是拜吴州总管，委以平陈事，弼忻然以为己任。与寿州总管源雄并为重镇。弼遗雄诗曰：「交河骠骑幕，合浦伏波营，勿使骐驎上，无我二人名。」献取陈十策，上称善，赐以宝刀。

　　开皇九年，大举伐陈，以弼为行车总管。将渡江，酹酒祝曰：「弼亲承庙略，远振国威，若使福善祸淫，大军利涉；如事有乖违，得葬江鱼腹中，死且不恨。」先是，弼请缘江防人每交代际，必集历阳。于是大列旗帜，营幕被野，陈人以为大兵至，悉发国中士马。既知防人交代，其众复散。后以为常，不复设备。及此，弼以大军济江，陈人弗觉。袭陈南徐州，拔之，执其刺史黄恪。军令严肃，秋毫不犯，有军士于人间酤酒者，弼立斩之。进屯蒋山之白土冈，陈将鲁广达、周智安、任蛮奴、田瑞、孔范、萧摩诃等以劲兵拒战。田瑞先犯，击走之。鲁广达等相继递进，弼军屡却。弼揣知其骄，士卒且惰，于是督万将士，殊死战，遂大破之。麾下士开府员明禽麾诃至，弼命左右牵斩之。摩诃色自若，弼释而礼之。从北掖门入。时韩禽已执陈叔宝。弼至，呼叔宝视之。叔宝惶惧流汗，股栗再拜。弼谓曰：「小国之君当大国卿，拜，礼也。入朝不失作归命侯，无劳恐惧。」

　　既而弼恚恨不获叔宝，于是与禽相訽，挺刃而出。令蔡徵为叔宝作降笺，命乘骡车归己，事不果。上闻弼有功，大悦，下诏褒扬之。晋王以弼先期决战，违军命，于是以弼属吏。上驿召之，及见。迎劳曰：「克定三吴，公之功也。」命登御坐，赐物八千段，加位上柱国。进爵宋国公，真食襄邑三千户，加宝剑、宝带、金甕、金盘各一，并雉尾扇、曲盖，杂彩二千段，女乐二部，又赐陈叔宝妹为妾。拜右领军大将军。

　　平陈后六年，弼撰其画策上之，谓为《御授平陈七策》。上弗省，曰：「公欲发扬我名，我不求名，公宜自载家传。」七策：「其一，请广陵顿兵一万，番代往来。陈人初见设备，后以为常，及大兵南伐，不复疑也。其二，使兵缘江时猎，人马喧噪。及兵临江，陈人以为猎也。其三，以老马多买陈船而匿之，买弊船五六十艘于渎内。陈人觇以为内国无船。其四，积苇获于扬子津，其高蔽舰。及大兵将度，乃卒通渎于江。其五，涂战船以黄，与枯荻同色，故陈人不预觉之。其六，先取京口仓储，速据白土冈，置兵死地，故一战而克。其七，臣奉敕，兵以义举。及平京口，俘五千余人，便悉给粮劳遣，付其敕书，命别道宣喻。是以大兵度江，莫不草偃，十七日之间，南至林邑，东至沧海，西至象林，皆悉平定。」

　　转右武候大将军。弼时贵盛，位望隆重，其兄隆为武都郡公，弟柬万荣郡公，并刺史、列将。弼家珍玩不可胜计，婢妾曳绮罗者数百，时人荣之。

　　弼自谓功名出朝臣之右，每以宰相自许。既而杨素为右仆射，弼仍为将军，甚不平，形于言色，由是免官，弼怨望愈甚。后数载，下弼狱，上谓曰：「我以高颎、杨素为宰相，汝每昌言此二人唯堪啖饭耳，是何意也？」弼曰：「颎，臣之故人，素，臣之舅子，臣并知其为人，诚有此语。」公卿奏弼怨望，罪当死，上曰：「臣下守法不移，公可自求活理。」弼曰：「臣恃至尊威灵，将八千兵度江，即禽陈叔宝，窃以此望活。」上曰：「此已格外酬赏，何用追论！」弼曰：「平陈之日，诸公议不许臣行。推心为国，已蒙格外重赏，今还格外望活。」既而上低徊者数日，惜其功，特令除名。岁余，复其爵位。上亦忌之，不复任使，然每宴赐，遇之甚厚。

　　十九年，上幸仁寿宫，宴王公，诏弼为五言诗，词意愤怨，帝览而容之。明年春，弼又有罪，在禁所，咏诗自若。上数之曰：「人有性善行恶者，公之为恶，及与行俱。有三太猛：嫉妒心太猛，自是非人心太猛，无上心太猛，昔在周朝，已教他兒子反，此心终不能改邪？」他日，上谓侍臣曰：「初欲平陈时，弼谓高颎曰：'陈叔宝可平。不作高鸟尽，良弓藏邪？'颎云：'必不然。'平陈后，便索内史，又索仆射。我语颎曰：'功臣正宜授勋官，不可豫朝政。'弼后语颎：'皇太子于己，出口入耳，无所不尽。公终久何必不得弼力，何脉脉邪！'意图镇广陵，又求荆州总管，并是作乱处，意终不改也。」

　　后突厥入朝，上赐之射，突厥一发中的。上曰：「非弼无能当此。」乃命弼。弼再拜祝曰：「臣若赤诚奉国，当一发破的；如不然，发不中也。」弼射一发而中。上大悦，顾谓突厥曰：「此人天赐我也！」

　　炀帝之在东宫，尝谓曰：「杨素、韩禽、史万岁三人，俱良将也，优劣如何？」弼曰：「杨素是猛将，非谋将；韩禽是斗将，非领将；史万岁是骑将，非大将。」太子曰：「然则大将谁也」？弼拜曰：「唯殿下所择。」弼意自许为大将。及炀帝嗣位，尤被疏忌。大业三年，从驾北巡至榆林。时为大帐，下可坐数千人，召突厥启人可汗飨之。弼以为太侈，与高颎、宇文幹等私议得失，为人所告，竟坐诛，时年六十四。妻子为官奴婢，群从徙边。

　　子怀亮，慷慨有父风。以柱国世子，拜仪同三司。坐弼为奴，俄亦诛死。

　　敦弟谊。谊性刚果，有干略。周文据关中，引之左右，累迁仪同三司、略阳公府长史。周闵帝受禅，封霸城县子，加开府，历原、信二州总管。及兄敦以谗毁伏诛，坐免官。从武帝平齐，拜洛州刺史，进封建威县侯。开皇中，位左武候将军、海陵郡公。后以突厥为边患，谊素有威名，拜灵州刺史，进位柱国。谊时年老，犹能重铠上马，甚为北夷所惮。数载，上表乞骸骨，卒于家。子举袭爵。

　　论曰：周文帝属祸乱之辰，以征伐而定海内，大则连兵百万，系之以存亡，小则转战边亭，不阕于旬月。是以兵无少长，士无贤愚，莫不投笔要功，横戈请奋。豆卢宁、杨绍、王雅、韩雄等，或攀翼云汉，底绩屯夷，虽运移年代，而名成终始，美矣哉！豆卢勣誉宣分竹，毓节见临危，可谓载德象贤也。观德王位登台兗，庆流后嗣，保兹宠禄，实仁厚之所致乎！王世积俊才虽多，适足为害者矣。贺若敦志略慷慨，深入敌境，勍寇绝其粮道，江淮阻其归途。临危而策出无方，事迫而雄心弥厉，故能利涉死地，全师以反。而茂勋莫纪，严刑已及，天下是以知宇文护之不能终其位也。自南北分隔，将三百年。隋文爰应千龄，将一函夏。贺若弼慷慨，申必取之长策，韩禽奋发，贾余勇以争先。隋氏自此一戎，威加四海。稽诸天道，或时有废兴；考之人谋，实二臣之力。其俶傥英略，贺弼居多，武毅威雄，韩禽称重。方于晋之王、杜，勋庸绰有余地。然贺弼功成名立，矜伐不已，竟颠殒于非命，亦不密以失身。若念父临终之言，必不及于斯祸。韩禽累叶将家，威声动俗，敌国既破，名遂身全，幸也。广陵、甘棠，咸有武艺，骁雄胆略，并为当时所推，赳赳干城，难兄难弟矣。

　





北史卷六十九

列传第五十七

　　申徽陆通弟逞厍狄峙杨荐王庆赵刚子仲卿赵昶王悦赵文表元定杨

　　申徽，字世仪，魏郡人也。六世祖钟，为后赵司徒。冉闵末，中原丧乱，钟子邃避地江左。曾祖爽，仕宋，位雍州刺史。祖隆道。宋北兗州刺史。父明仁，郡功曹，早卒。徽少与母居，尽力孝养。及长，好经史。性审慎，不妄交游。遭母忧，丧毕，乃归于魏。元颢入洛，以元邃为东徐州刺史，邃引徽为主簿。颢败，邃被槛车送洛阳，故吏宾客并委去，唯徽送之。及邃得免，乃广集宾友，叹徽有古人风。寻除太尉府行参军。

　　孝武初，徽以洛阳兵难未已，遂间行入关见周文。周文与语，奇之，荐之于贺拔岳，岳亦雅相敬待，引为宾客。周文临夏州，以徽为记室参军，兼府主簿。周文察徽沉密有度量，每事信委之，乃为大行台郎中。时军国草创，幕府务殷，四方书檄皆徽之辞也。以迎孝武功，封博平县子、本州大中正。大统初，进爵为侯。四年，拜中书舍人，修起居注。河桥之役，大军不利，近侍之官分散者众，徽独不离左右，魏帝称叹之。十年，迁给事黄门侍郎。

　　先是，东阳王元荣为瓜州刺史。其女婿刘彦随焉。及荣死，瓜州首望表荣子康为刺史，彦遂杀康而取其位。属四方多难，朝廷不遑问罪，因授彦刺史。频徵不奉诏，又南通吐谷浑，将图叛逆。周文难于动众，欲以权略致之，乃以徽为河西大使，密令图彦。徽轻以五十骑行，既至，止于宾馆。彦见徽单使，不以为疑，徽乃遣一人微劝彦归朝，以揣其意，彦不从。徽又使赞成其住计，彦便从之，遂来至馆。徽先与瓜州豪右密谋执彦，遂叱而缚之。彦辞无罪，徽数之曰：「君无尺寸之功，滥居方岳之重，恃远背诞，不恭贡职，戮辱使人，轻忽诏命。计君之咎，实不容诛。但受诏之日，本令相送归阙，所恨不得即申明罚，以谢边远耳。」于是宣诏慰劳吏人及彦所部，复云大军续至，城内无敢动者。使还，迁都官尚书。

　　十二年，瓜州刺史成庆为城人张保所杀，都督令狐延等起义逐保，启请刺史。以徽信洽西土，拜假节、瓜州刺史。徽在州五稔，俭约率下，边人乐而安之。十六年，徽兼尚书右仆射，加侍中、骠骑大将军、开府仪同三司。废帝二年，进爵为公，正右仆射，赐姓宇文氏。

　　徽性勤至，凡所居官，案牍无大小皆亲自省览，以是事无稽滞，吏不得为奸。后虽历公卿，此志不懈。出为襄州刺史。时南方初附，旧俗官人皆通饷遗。徽性廉慎，乃画杨震像于寝室以自戒。及代还，人吏送者数十里不绝。徽自以无德于人，慨然怀愧，因赋诗，题于清水亭。长幼闻之，皆竞来就读，递相谓曰：「此是申使君手迹。」并写诵之。

　　明帝以御正任总丝纶，更崇其秩为上大夫，员四人，号大御正，又以徽为之。历小司空、少保，出为荆州刺史。入为小司徒、小宗伯。天和六年，上疏乞骸骨，诏许之。薨，赠泗州刺史，谥曰章。

　　子康嗣。位泸州刺史、司织下大夫、上开府。

　　康弟敦，汝南郡守。敦弟静，齐郡守。静弟处，上开府、同昌县侯。卒。

　　陆通，字仲明，吴郡人也。曾祖载，从宋武帝平关中，军还，留载随其子义真镇长安，遂没赫连氏。魏太武平赫连氏，载仕魏，位中山郡守。父政，性致孝。其母吴人，好食鱼。北土鱼少，政求之常苦难。后宅侧忽有泉出，而有鱼，遂得以供膳。时人以为孝感所致，因谓其泉为孝鱼泉。从尔硃天光讨伐。及天光败，归周文。周文为行台，以政为行台左丞、原州长史，赐爵中都县伯。大统中，卒。

　　通少敦敏好学，有志节。幼从政在河西，遂逢寇难，与政相失。通乃自拔东归，从尔硃荣。荣死，又从尔硃兆。及尔硃氏灭，及入关。周文时在夏州，引为帐内督。顷之，贺拔岳为侯莫陈悦所害。时有传岳军府已亡散者，周文忧之，通以为不然。居数日，问至，果如所策。自是愈见亲礼，遂昼夜陪侍，家人罕见其面。通虽处机密，愈自恭谨，周文以此重之。后以迎孝武功，封都昌县伯。

　　大统元年，进爵为侯。从禽窦泰，复弘农。沙苑之后。力战有功。又从解洛阳围。军还，属赵青雀反于长安，周文将讨之，以人马疲弊，不可速行，又谓青雀等一时陆梁，不足为虑，乃云「我到长安，但轻骑临之，必当面缚。」通进曰：「青雀等既以大军不利，谓朝廷倾危，同恶相求，遂成反乱。然其逆谋久定，必无迁善之心。且其诈言大军败绩，东寇将至，若以轻骑往，百姓谓为信然，更沮兆庶之望。大兵虽疲弊，精锐犹多，以明公之威，率思归之众，以顺讨逆，何虑不平？」周文深纳之，因从平青雀。录前后功，进爵为公，徐州刺史。以寇难未平，留不之部。与于谨讨刘平伏，加大都督。从周文援玉壁，进仪同三司。

　　九年，高仲密以地来附，通从若干惠战于芒山。众军皆退，唯惠与通率所部力战。至夜中乃阴引还，敌亦不敢逼。时授骠骑大将军、开府仆同三司、太仆卿，赐姓部六孤氏，进爵绥德郡公。周孝闵践祚，拜小司空。保定五年，累迁大司寇。

　　通性柔谨，虽久处列位，常清慎自守。所得禄赐，尽与亲故共之，家无余财。常曰：「凡人患贫而不贵，不患贵而贫也。建德元年，转大司马。其年薨。通弟逞。

　　逞字季明，初名彦，字世雄。魏文帝常从容谓之曰：「尔既温裕，何因乃字世雄？且为世之雄，非所宜也。于尔兄弟又复不类。」遂改焉。逞少谨密，早有名誉。兄通先以军功别受茅土，乃让父爵中都县伯令逞袭之。起家羽林监、周文内亲信。时辈皆以骁勇自达，唯逞独兼文雅，周文由此加礼遇焉。大统十四年，参大丞相府军事，寻兼记室。保定初，累迁吏部中大夫，历蕃部、御伯中大夫，进骠骑大将军、开府仪同三司，徙授司宗中大夫，转军司马。逞干识详明，历任三府，所在著绩。朝迁嘉之，进爵为公。

　　天和三年，齐遣侍中斛斯文略、中书侍郎刘逖来聘。初修邻好，盛选行人，诏逞为使主，尹公正为副以报之。逞美容止，善辞令，敏而有礼，齐人称焉。还届近畿，诏令路车仪服郊迎而入，时人荣之。四年，除京兆尹。郡界有豕生数子，经旬而死。其家又有豮，遂乳养之，诸豚赖之以活，时论以逞仁政所致。俄迁司会中大夫，出为河州刺史。晋公护雅重其才，表为中外府司马，颇委任之。寻复为司会，兼纳言，迁小司马。及护诛，坐免官。

　　顷之，起为纳言。又以疾不堪剧任，乃除宜州刺史。故事，刺史奉辞，例备卤簿，逞以时属农要，奏请停之。武帝深嘉焉，诏遂其所请，以彰雅操。逞在州有惠政，吏人称之。东宫初建，授太子太保。卒，赠大将军。子操嗣。

　　厍狄峙，其先辽东人，本姓段，匹磾之后也，因避难改焉。后徙居代，世为豪右。祖凌，武威郡守。父贞，上洛郡守。峙少以弘厚知名，善骑射，有谋略。仕魏，位高阳郡守，政存仁恕，百姓颇悦之。孝武西迁，峙乃弃官从入关。大统元年，拜中书舍人，参掌机密，以恭谨见称。迁黄门侍郎。时与东魏争衡，蠕蠕乘虚，屡为边患，朝议欲结和亲，乃使峙往。峙状貌魁梧，善于辞令，蠕蠕主雅信重之，自是不复为寇。周文谓峙曰：「昔魏绛和戎，见称前史。以君方之，彼有愧色。」封高邑县公。累迁骠骑大将军、开府仪同三司，拜侍中。蠕蠕灭后，突厥强盛，虽与周通好，而外连齐氏。周文又令峙衔命喻之。突厥感悟，即执齐使归诸京师。进爵安丰郡公，历小司空、小司寇。

　　明帝初，为益州刺史、都督三十一州诸军事。峙性宽和，尚清靖，为夷獠所安。后为宜州刺史，入为少师。以年老，乞骸骨，诏许之。卒，谥曰定。

　　子嶷嗣，少知名，位开府仪同三司、职方中大夫、蔡州刺史。卒官。

　　嶷弟徵，从平齐，以功拜仪同大将军，赐爵乐陵县公。

　　徵弟徽，亦以军功至仪同大将军、保城县男。

　　徽弟嵚，性弘厚，有局度，以齐右下大夫从武帝东伐，入并州。军败，侍臣歼焉。及帝之出，唯嵚侍从。以功授上仪同大将军，迁开府，历右宫伯，赐爵乐城县侯。仕隋，位至户部尚书。

　　杨荐，字承略，秦郡宁夷人也。父宝，昌平郡守。荐幼孤，早有名誉，性廉谨，喜怒不形于色。魏永安中，随尔硃天光入关讨君贼，封高邑县男。周文临夏州，补帐内都督。及平侯莫陈悦，使荐入洛请事，孝武授周文关西大行台，仍除荐直閤将军。时冯翊长公主嫠居，孝武意欲归诸周文，乃令武卫元毗喻旨。荐归白周文，又遣荐入洛阳请之，孝武即许焉。孝武欲向关中，荐赞成其计。孝武曰：「卿归语行台迎我。」周文又遣荐与长史宇文测出关候接。孝武至长安。进爵清水县子。

　　大统元年，蠕蠕请和亲，周文遣荐与杨宽使，并结婚而还。进爵为侯。又使荐纳币于蠕蠕。魏文帝郁久闾后崩，周文遣仆射赵善使蠕蠕，更请婚。善至夏州，闻蠕蠕贰于东魏，欲执使者，善惧，乃还。周文乃使荐往，赐黄金十斤，杂彩三百匹。荐至蠕蠕，责其背惠食言，并论结婚之意，蠕蠕感悟，乃遣使随荐报命焉。及侯景来附，周文令荐助镇遏。荐知景翻覆，遂求还，具陈事实，周文乃遣使密追助景之兵。寻而景叛。

　　十六年，大军东讨，周文恐蠕蠕乘虚寇掠，乃遣荐往，更论和好，以安慰之。进使持节、骠骑大将军、开府仪同三司，加侍中。周孝闵帝践阼，除御伯大夫，进爵姚谷县公，仍使突厥结婚。突厥可汗弟地头可汗阿史那库头居东面，与齐通和，说其兄欲背先约。计谋已定，将以荐等送齐。荐知其意，乃正色责之，辞气慷慨，涕泗横流。可汗惨然良久曰：「幸无所疑，当共平东贼，然后发遣我女。」乃令荐先报命，仍请东讨。以奉使称旨，廷大将军。保定四年，又纳币于突厥。还行小司马，又行大司徒。从陈公纯等逆女于突厥，进爵南安郡公。天和三年，迁总管梁州刺史。后以疾卒。

　　王庆，字兴庆，太原祁人也。父因，魏灵州刺史、怀德县公。庆少开悟，有才略。初从周文征伐，复弘农，破沙苑，并有战功，每获殊赏。大统十年，授殿中将军。周孝闵帝践阼，晋公护引为典签。庆枢机明辩，渐见亲待，授大都督。武成元年，以前后功，赐爵始安县男。二年，行小宾部。保定二年，使吐谷浑。与其分疆，仍论和好之事。浑主悦服，遣所亲随庆贡献。

　　初，突厥与周和亲，许纳女为后。而齐人知之，惧成合从之势，亦遣使求婚，财馈甚厚。突厥贪其重赂，便许之。朝议以魏氏昔与蠕蠕结婚，遂为齐人离贰，今者复恐改变，欲遣使结之。遂授庆左武伯，副杨荐为使。是岁，遂兴入并之役。庆乃引突厥骑，与隋公杨忠至太原而还。及齐人许送皇姑及世母，朝廷遂与通和。突厥闻之，复致疑阻，于是又遣庆往谕之。可汗感悦，结好如初。五年，复与宇文贵使突厥逆女。自此，以庆信著北蕃，频岁出使。后更至突厥，属其可汗暴殂，突厥谓庆曰：「前后使来，逢我国丧者，皆緌面表哀。况今二国和亲，岂得不行此事！」庆抗辞不从。突厥见其守正，卒不敢逼，武帝闻而嘉之。录庆前后使功，迁开府仪同三司、兵部中大夫，进爵为公。历丹、中二州刺史，为政严肃，吏不敢犯。大象元年，授小司徒，加上大将军、总管汾石二州五镇诸军事、汾州刺史。又除延州总管，进位柱国。开皇元年，进爵平昌郡公。卒于镇，赠上柱国，谥曰庄。子淹嗣。

　　赵刚，字僧庆，河南洛阳人也。祖宁，魏高平太守。父和，永平中，陵江将军。南讨度淮，闻父丧，辄还，所司将致之于法，和曰：「罔极之恩，终天莫报。若许安厝，礼毕而即罪戮，死且无恨。言讫号恸，悲感傍人。主司以闻，遂宥之。丧毕，除宁远将军。大统初，追赠胶州刺史。刚少机辩，有干能，起家奉朝请，累迁金紫光禄大夫，领司徒府从事中郎，加阁内都督。及孝武与齐神武构隙，刚密奉旨，召东荆州刺史冯景昭。未及发，而神武已逼洛阳，孝武西迁。景昭集府僚文武，议其去就，司马冯道和请据州待北方处分。刚抽刀投地曰：「公若为忠臣，可斩道和。如欲从贼，可见杀！」景昭感悟，遂率众赴关右。属侯景逼穰城，东荆州人杨欢等起兵应景，以其众邀景昭于路。景昭战败，刚遂没于蛮。后自赎免，乃见东魏东荆州刺史李魔怜，劝令归关西。魔怜纳之，使刚至并州，密观事势。神武引刚内宴，因令刚赉书申敕荆州。刚还报魔怜，仍说魔怜斩杨欢等，以州归西。魔怜乃使刚入朝。大统初，刚于灞上见周文，具陈关东情实。周文嘉之，封阳邑县子。论复东荆州功，进爵临汝县伯。

　　初，贺拔胜、独孤信以孝武西迁之后，并流寓江左。至是，刚言于魏文帝，请追而复之。乃以刚为兼给事黄门侍郎，使梁魏兴，赉移书与其梁州刺史杜怀宝等。即与刚盟歃，受移送建康，仍遣人随刚报命。是年，又诏刚使三荆，听在所便宜从事。使还，称旨，进爵武成县侯，除大丞相府帐内都督。复使魏兴，重申前命。寻而梁人礼送贺拔胜、独孤信等。顷之，御史中尉董绍进策，请图梁汉，以绍为行台、梁州刺史。刚以为不可，而朝议已决，遂出军。绍竟无功还，免为庶人。除刚颍州郡守。高仲密以北豫州来附，兼大行台左丞，持节赴颍川节度义军。师还，刚别破侯景前驱于南陆，复获其郡守二人。时有流言，传刚东叛，神武因设反间，声遣迎接。刚乃率骑袭其丁坞，拔之，周文知刚无贰，乃加赉焉。除营州刺史，进爵为公。

　　渭州人郑五丑构逆，与叛羌傍乞铁勿相应。令刚往镇之。将发，魏文帝引见内寝，举觞属刚曰：「昔侯景在东，为卿所困。黠羌小丑，岂足劳卿谋虑也？」时五丑已克定夷镇，所在立栅。刚至，并攻破之，散其党与。五丑于是西奔铁勿，刚又进破铁勿伪广宁郡。属宇文贵等西讨，诏以刚行渭州事，资给粮饩。加骠骑大将军、开府仪同三司，入为光禄卿。六官建，拜膳部中大夫。

　　周孝闵帝践祚，进爵浮阳郡公，出为利州总管。沙州氐恃险逆命，刚再讨复之。方州生獠，自此始从赋役。刚以信州滨江负阻，乃表请讨之。诏刚率利、沙等十四州兵往经略焉。仍加授渠州刺史。刚初至，梁帅惮其军威，相次降款。刚师出逾年，士卒疲弊，寻复亡叛。后遂以入功而还。又与所部仪同尹才失和，被徵赴阙，遇疾，卒于路。赠中、淅、涿三州刺史，谥曰成。子元卿，弟仲卿。

</div>
    <div class="pagination">
<a href="北史_page108.html">上一页</a><span>...</span><a href="北史_page104.html">104</a><a href="北史_page105.html">105</a><a href="北史_page106.html">106</a><a href="北史_page107.html">107</a><a href="北史_page108.html">108</a><span class="current-page">109</span><a href="北史_page110.html">110</a><a href="北史_page111.html">111</a><a href="北史_page112.html">112</a><a href="北史_page113.html">113</a><a href="北史_page114.html">114</a><span>...</span><a href="北史_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
