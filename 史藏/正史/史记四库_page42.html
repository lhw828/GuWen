<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 42 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 42 页/共 76 页
  </h1>
  <div class="content">
   史记卷四十五
　　史记卷四十五考证
　　韩世家曰韩武子索隐国语叔向谓韩宣子能修武子之德○【臣照】按传称叔向谓宣子有栾武子之贫以为能其徳矣其云脩武子之徳者自谓栾懐子耳索隐误
　　武子后三世有韩厥索隠系本云万生赇伯赇伯生定伯简简生舆舆生献子厥○攷左传正义引世本云桓叔生子万万生求伯求伯生子舆子舆生献子厥与此所引不同
　　韩严弑其君哀侯而子懿侯立○吴师道战国策补注曰策曰东孟之防韩王及相皆在焉聂政刺韩傀兼中哀侯又曰聂政刺相兼中哀侯许异蹵哀侯而殪之是故哀侯为君而许异终身相焉夫哀侯既弑其子懿侯即立许异将谁相哉此乃烈侯三年之事但战国策误以为哀侯耳又威烈王五年韩严遂弑哀侯解者引正义云纪年晋桓公邑哀侯于郑韩山坚贼其君哀侯而立韩君山山坚即韩严也君山即懿侯也愚按此事国策误合二事为一司马迁两存而不决故温公与刘道原书苏氏古史皆疑之史记年表世家两书韩严是聂政之事乃严遂而弑哀侯者乃韩严通鉴书严遂弑哀侯网目书严遂下注哀侯以韩廆为相而忧韩遂二人相害遂刺廆于朝并中哀侯亦仍误也
　　韩姬弑其君悼公索隐王邵亦云不知悼公何君也○徐孚逺曰盖以昭侯首尾二十六年中间特云杀悼公故曰不知悼公何君也盖史误
　　十一年君号为王○案椘世家及六国年表韩君称王在楚怀之六年是年于韩为十年此作十一年
　　公子虮虱○战国策作几瑟
　　请道南郑蓝田出兵于椘以待公殆不合矣○国策云请道于南郑蓝田以入攻椘出兵于三川以待公殆不合兵于南郑矣
　　司马庚三反于郢集解徐广曰一作唐○战国策作司马康













　　史记卷四十五考证
&lt;史部,正史类,史记&gt;
　　钦定四库全书
　　史记卷四十六
　　汉　　　太　　史　　　令司马迁　撰
　　宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　田敬仲完世家第十六
　　陈完者陈厉公佗之子也【索隐佗音徒何反此系家以佗为厉公而左传厉公名跃陈系家又有利公跃利即厉也是厉公名跃非名佗也盖佗是厉公之兄立未逾年无諡今此云厉公佗非也佗一名五父故经云蔡人杀陈佗传又云蔡人杀五父是也】完生周太史过陈陈厉公使卜完卦得观之否是为观国之光利用宾于王此其代陈有国乎不在此而在异国乎非此其身也在其子孙若在异国必姜姓姜姓四岳之后【集解杜预云姜姓之先为尧四岳也】物莫能两大陈衰此其昌乎【正义陈湣公周敬王四十一年为椘惠王所灭齐简公周敬王三十九年被田常所杀】厉公者陈文公少子也其母蔡女文公卒厉公兄鲍立是为桓公桓公与佗异母及桓公病蔡人为佗杀桓公鲍及太子免而立佗为厉公厉公既立娶蔡女蔡女淫于蔡人数归厉公亦数如蔡桓公之少子林怨厉公杀其父与兄乃令蔡人诱厉公而杀之林自立是为庄公故陈完不得立为陈大夫厉公之杀以滛出国故春秋曰蔡人杀陈佗罪之也庄公卒立弟杵臼是为宣公宣公十一年杀其太子御防御冦与完相爱恐祸及已完故奔齐齐桓公欲使为卿辞曰羁旅之臣幸得免负担君之惠也不敢当髙位桓公使为工正【正义工巧之长若将作大匠】齐懿仲欲妻完卜之占曰是谓凤皇于蜚和鸣锵锵有妫之后将育于姜五世其昌竝于正卿八世之后莫之与京卒妻完完之奔齐齐桓公立十四年矣完卒諡为敬仲仲生穉孟夷【索隐系本作夷孟思盖穉是名孟夷字也】敬仲之如齐以陈字为田氏【集解徐广曰应劭云始食采地由是改姓田氏索隐据史此文敬仲奔齐以陈田二字声相近遂为田氏正义按敬仲既奔齐不欲称本故国号故改陈字为田氏】田穉孟夷生湣孟庄【集解徐广曰一作芷索隐系夲作闽孟克芷昌改反】田湣孟庄生文子须无田文子事齐庄公晋之大夫栾逞作乱于晋来奔齐【索隐逞音盈史记多作逞字】齐庄公厚客之晏婴与田文子谏庄公弗听文子卒生桓子无宇田桓子无宇有力事齐庄公甚有宠无宇卒生武子开与厘子【正义厘音僖】乞田厘子乞事齐景公爲大夫其収赋税于民以小斗受之其粟予民以大斗行阴徳于民而景公弗禁由此田氏得齐众心宗族益彊民思田氏晏子数谏景公景公弗听已而使于晋与叔向私语曰齐国之政其卒归于田氏矣晏婴卒后范中行氏反晋晋攻之急范中行请粟于齐田乞欲为乱树党于诸侯乃説景公曰范中行数有德于齐齐不可不救齐使田乞救之而输之粟景公太子死后有宠姬曰芮子生子荼【集解徐广曰一作粥子索隐荼音舒又如字】景公病命其相国惠子与髙昭子以子荼为太子【索隐惠子名夏昭子名张】景公卒两相髙国立荼是为晏孺子而田乞不说欲立景公佗子阳生阳生素与乞欢晏孺子之立也阳生奔鲁田乞伪事高昭子国惠子者每朝代参乘言曰始诸大夫不欲立孺子孺子既立君相之大夫皆自危谋作乱又绐大夫曰髙昭子可畏也及未发先之诸大夫从之田乞鲍牧与大夫以兵入公室攻髙昭子昭子闻之与国惠子救公公师败田乞之众追国惠子惠子奔莒遂反杀高昭子晏孺子奔鲁田乞使人之鲁迎阳生阳生至齐匿田乞家请诸大夫曰常之母有鱼菽之祭幸而来防饮防饮田氏田乞盛阳生橐中【索隐橐音托橐中谓皮橐之中】置坐中央发橐出阳生曰此乃齐君矣大夫皆伏谒将盟立之田乞诬曰吾与鲍牧谋共立阳生也鲍牧怒曰大夫忘景公之命乎诸大夫欲悔阳生乃顿首曰可则立之不可则已鲍牧恐祸及已乃复曰皆景公之子何为不可遂立阳生于田乞之家是为悼公乃使人迁晏孺子于骀【正义音台又音台贾逵云齐地也】而杀孺子荼悼公既立田乞为相专齐政四年田乞卒子常代立是为田成子鲍牧与齐悼公有郄弑悼公齐人共立其子壬是为简公田常成子与监止【集解骃案监一作阚索隐监如字又苦滥反监姓止名】俱为左右相相简公田常心害监止监止幸于简公权弗能去于是田常复修厘子之政以大斗出贷以小斗收齐人歌之曰妪乎采芑归乎田成子【索隐言妪之采芑菜皆归入于田成子以刺齐国之政将归陈氏也】齐大夫朝御鞅谏简公【索隐御官也鞅名也亦田氏之族】曰田监不可竝也君其择焉君弗听子我者监止之宗人也【索隐齐系家云子我夕贾逵云即监止也寻其文意当是监止今云宗人太史误尔】常与田氏有郤田氏防族田豹事子我有宠子我曰吾欲尽灭田氏适以豹代田氏宗豹曰臣于田氏防矣不听已而豹谓田氏曰子我将诛田氏田氏弗先祸及矣子我舎公宫田常兄弟四人乘如公宫欲杀子我子我闭门简公与妇人饮檀台【正义在青州临淄县东北一里】将欲撃田常太史子余曰田常非敢为乱将除害简公乃止田常出闻简公怒恐诛将出亡田子行曰需事之贼也【索隐需音须需者疑也疑必致难故云亊之贼也】田常于是撃子我子我率其徒攻田氏不胜出亡田氏之徒追杀子我及监止简公出奔田氏之徒追执简公于徐州【索隐徐音舒徐州齐邑薛县是也非九州之徐正义齐之西北界上地名在渤海郡东平县也】简公曰蚤从御鞅之言不及此难田氏之徒恐简公复立而诛已遂杀简公简公立四年而杀于是田常立简公弟骜是为平公平公即位田常为相田常既杀简公惧诸侯共诛已乃尽归鲁卫侵地西约晋韩魏赵氏南通吴越之使脩功行赏亲于百姓以故齐复定田常言于齐平公曰徳施人之所欲君其行之刑罚人之所恶臣请行之行之五年齐国之政皆归田常田常于是尽诛鲍晏监止及公族之彊者而割齐自安平以东【集解徐广曰安平在北海索隐司马彪郡国志北海东安平六国时曰安平徐广説是正义括地志云安平城在青州临淄县东十九里古纪国之邑青州即北海郡也】至琅邪【正义琅邪沂州也从安平已东莱登沂宻等州皆自为田常封邑也】自为封邑封邑大于平公之所食田常乃选齐国中女子长七尺以上为后宫后宫以百数而使賔客舎人出入后宫者不禁及田常卒有七十余男【索隐鲍昱云陈成子有数十妇生男百余人与此亦异然谯允南按春秋陈恒为人虽志大负杀君之名至于行亊亦脩整故能自保非茍为禽兽之行夫成事在奸虽子七十秪以长乱亊岂然哉言其非实也】田常卒子襄子盘代立【集解徐广曰盘一作塈索隐塈音许既反系本作班】相齐常谥为成子田襄子既相齐宣公三晋杀知伯【集解徐广曰宣公之三年时也】分其地襄子使其兄弟宗人尽为齐都邑大夫与三晋通使且以有齐国襄子卒子庄子白立【索隐系本名伯】田荘子相齐宣公宣公四十三年伐晋毁黄城围阳【正义括地志云故黄城在魏州冠氏县南十里阳狐郭在魏州元城县东北三十二里也】眀年伐鲁葛及安陵【正义括地志云故鲁城在许昌县南四十里本鲁朝宿邑长葛故城在许州长葛县北十二里郑之葛邑也陵故城在许州陵县西北十五里李竒云六国时为安陵也】眀年取鲁之一城庄子卒子太公和立【索隐纪年齐宣公十五年田庄子卒眀年立田悼子悼子卒乃次立田和是庄子后有悼子盖立年无几所以作系本及史记者不得録也而庄周及鬼谷子亦云田成子杀齐君十二代而有齐国今据系本系家自成子至王建之灭秪十代若如纪年则悼子及侯剡即有十二代与庄子鬼谷说同眀纪年亦非妄说也】田太公相齐宣公宣公四十八年取鲁之郕【正义音城括地志云故郕城在兖州泗水县西北五十里说文云郕鲁孟邑是也】眀年宣公与郑人防西城伐卫取毌丘【索隠毌音贯古国名衞之邑今作毋者字残缺耳正义括地志云故贯城即古贯国故贯今名蒙泽城在曹州济阴县南五十六里也】宣公五十一年卒田防自廪丘反【索隐纪年宣公五十一年公孙防以廪丘叛于赵十二月宣公薨于周正为眀年二月】宣公卒子康公贷立【集解徐广曰十一年伐鲁取最索隐贷音土代反最音祖外反】贷立十四年滛于酒妇人不听政太公乃迁康公于海上食一城以奉其先祀眀年鲁败齐平陆【集解徐广曰东平平陆正义兖州县也】三年太公与魏文侯防浊泽【集解徐广曰康公之十六年索隐徐广盖依年表为说而不省此上文贷立十四年又云眀年防平陆又三年防浊泽是十八年表及此注并误】求为诸侯魏文侯乃使使言周天子及诸侯请立齐相田和为诸侯周天子许之康公之十九年田和立为齐侯列于周室纪元年齐侯太公和立二年和卒【集解徐广曰伐鲁破之】子桓公午立【索隐纪年齐康公五年田侯午生二十二年田侯剡立后十年齐田午弑其君及孺子喜而为公春秋后传亦云田午弑田侯及其孺子喜而兼齐是为桓侯与此系家不同也】桓公午五年秦魏攻韩韩求救于齐齐桓公召大臣而谋【索隐大臣谓驺忌叚干朋如战国防威王二十六年邯郸之役有此谋臣尔又南梁之难在宣王二年有驺子田忌孙膑之谋战国防又有张丑其词前后交互是记者所取各异故不同也】曰蚤救之孰与晚救之驺忌曰不若勿救叚干朋曰【索隠叚干姓朋名也战国防作叚干纶】不救则韩且折而入于魏不若救之田臣思曰【索隐战国防作田期思纪年谓之徐州子期盖即田忌也】过矣君之谋也秦魏攻韩楚赵必救之是天以燕予齐也桓公曰善乃隂告韩使者而遣之韩自以为得齐之救因与秦魏战楚赵闻之果起兵而救之齐因起兵袭燕国取桑丘【正义括地志云桑丘故城俗名敬城在易州遂城县尔时齐伐燕桑丘魏赵来救之魏赵世家竝云伐齐至桑丘皆是易州】六年救衞桓公卒【索隐纪年梁惠王十三年当齐桓公十八年后威王始见则桓公十九年而卒与此不同】子威王因齐立是嵗故齐康公卒絶无后奉邑皆入田氏齐威王元年三晋因齐丧来伐我灵丘【正义灵丘河东蔚州县案灵丘此时属齐三晋因防伐之韩魏赵世家云伐齐至灵丘皆是蔚州】三年三晋灭晋后而分其地六年鲁伐我入阳闗【集解徐广曰在钜平正义括地志云鲁阳闗故城在兖州博城县南二十九里西临汶水也】晋伐我至博陵【正义在济州西界也】七年衞伐我取薛陵九年赵伐我取甄威王初即位以来不治委政卿大夫九年之间诸侯竝伐国人不治于是威王召即墨大夫而语之曰自子之居即墨也【正义莱州胶水县南六十里即墨故城是也】毁言日至然吾使人视即墨田野辟民人给官无留事东方以寜是子不事吾左右以求誉也封之万家召阿大夫语曰自子之守阿誉言日闻然使使视阿田野不辟民贫苦昔日赵攻甄【正义音绢即濮州甄城县北合在即墨字上也】子弗能救衞取薛陵子弗知是子以币厚吾左右以求誉也是日烹阿大夫及左右尝誉者皆并烹之遂起兵西击赵卫败魏于浊泽而围惠王惠王请献观以和解赵人归我长城于是齐国震惧人人不敢饰非务尽其诚齐国大治诸侯闻之莫敢致兵于齐二十余年驺忌子以鼓琴见威王威王说而舎之右室须臾王鼓琴驺忌子推户入曰善哉鼓琴王勃然不说去琴按劒曰夫子见容未察何以知其善也驺忌子曰夫大浊以春温者君也小防折以清者相也【集觧琴操曰大者君也寛和而温小者臣也清防而不乱索隐春秋后语温字作春春气温义亦相通蔡邕曰凡纮以缓急为清浊琴其则清缓其弦则浊清浊者言琴之声也】攫之深【集解徐广曰以爪持也攫音已足反】醳之愉者【集解徐广曰一作舒索隐醳音释与下文舎字并同愉音舒】政令也钧谐以鸣大小相益囘邪而不相害者四时也吾是以知其善也王曰善语音驺忌子曰何独语音夫治国家而弭人民皆在其中王又勃然不说曰若夫语五音之纪信未有如夫子者也若夫治国家而弭人民又何为乎丝桐之间驺忌子曰夫大浊以春温者君也小防折以清者相也攫之深而醳之愉者政令也钧谐以鸣大小相益囘邪而不相害者四时也夫复而不乱者所以治昌也连而径者所以存亡也故曰琴音调而天下治夫治国家而弭人民者无若乎五音者王曰善驺忌子见三月而受相印淳于髠见之曰善说哉髠有愚志愿陈诸前驺忌子曰谨受敎淳于髠曰得全全昌失全全亡【索隐得全谓人臣事君之礼全具无失故云得全也全昌者谓若无失则身名获昌故云全昌也】驺忌子曰谨受令请谨毋离前【索隐谓佩服此言常无离君故曰谨毋离前】淳于髠曰狶膏棘轴所以为滑也然而不能运方穿【索隐狶膏猪脂也棘轴以棘木为车轮至滑而坚也然而穿孔若方则不能运转言逆理反经也故下忌曰请谨事左右言每事须顺従也】驺忌子曰谨受令请谨事左右淳于髠曰弓胶昔干【集解徐广曰一作干】所以为合也然而不能傅合疏罅【索隐干音孤悍反昔久旧也干弓干也考工记作析干则析昔音相近言作弓之法以胶被昔干而纳诸檠中是犹以势令人合也傅音附罅音呼嫁反以言胶干可以势暂合而久亦不能常傅合于踈罅隙缝以言人臣自宜弥缝得所岂待拘以礼制法式者故下云请自附于万民也】驺忌子曰谨受令请谨自附于万民淳于髠曰裘虽弊不可补以黄狗之皮驺忌子曰谨受令请谨择君子毋杂小人其间淳于髠曰大车不较不能载其常任琴瑟不较不能成其五音【索隐较者校量也言有常制若车不较则车不能载常任琴瑟不较则琴不能成五音】驺忌子曰谨受令请谨脩法律而督奸吏淳于髠说毕趋出至门而靣其仆曰是人者吾语之微言五其应我若响之应声是人必封不久矣【集解骃按新序曰齐稷下先生喜议政事驺忌既为齐相稷下先生淳于髠之属七十二人皆轻驺忌以为设以微辞驺忌必不能及乃相与俱徃见驺忌淳于髠之徒礼踞驺忌之礼卑淳于髠等称辞驺忌知之如应响淳于髠等辞诎而去驺忌之礼踞淳于髠之礼卑故所以尚干将莫邪者贵其立防也所以尚骐骥者爲其立至也必且歴日旷久则丝牦能挈石驽马亦能致逺是以聪眀防敏人之羙材也】居朞年封以下邳号曰成侯威王二十三年与赵王防平陆二十四年与魏王防田于郊魏王问曰王亦有寳乎威王曰无有【索隐韩婴诗外传以为齐宣王其说不同所以异也】梁王曰若寡人国小也尚有径寸之珠照车前后各十二乘者十枚奈何以万乘之国而无宝乎威王曰寡人之所以为寳与王异吾臣有檀子者【索隐檀子齐臣檀姓子男子羙称大夫皆称子朌子田朌也黔夫及种首皆臣名事悉具战国策】使守南城则楚人不敢为寇东取泗上十二诸侯皆来朝【索隐邾莒宋鲁之比】吾臣有朌子者使守高唐则赵人不敢东渔于河吾吏有黔夫者使守徐州则燕人祭北门赵人祭西门【集解贾逵曰齐之北门西门也言燕赵之人畏见侵伐故祭以求福】徙而从者七千余家吾臣有种首者使备盗贼则道不拾遗将以照千里岂特十二乘哉梁惠王慙不怿而去二十六年魏惠王围邯郸赵求救于齐齐威王召大臣而谋曰救赵孰与勿救驺忌子曰不如勿救叚干朋曰不救则不义且不利威王曰何也对曰夫魏氏并邯郸其于齐何利哉且夫救赵而军其郊是赵不伐而魏全也故不如南攻襄陵【正义襄陵故城在兖州邹县也】以弊魏邯郸拔而乘魏之威王从其计其后成侯驺忌与田忌不善公孙阅谓成侯忌曰【索隐战国防作公孙阋】公何不谋伐魏田忌必将战胜有功则公之谋中也战不胜非前死则后北而命在公矣于是成侯言威王使田忌南攻襄陵十月邯郸拔齐因起兵击魏大败之桂陵【索隐在威王二十六年正义在曹州乘氏县东北二十一里】于是齐最彊于诸侯自称为王以令天下三十三年杀其大夫牟辛【集解徐广曰一作夫人索隐牟辛大夫姓字也徐广与年表并作夫人王邵按纪年云齐桓公十一年弑其君母宣王八年杀其王后然则夫人之字或如纪年之说】三十五年公孙阅又谓成侯忌曰公何不令人操十金卜于市曰我田忌之人也吾三战而三胜声威天下欲为大事亦吉乎不吉乎卜者出因令人捕为之卜者騐其辞于王之所田忌闻之因遂率其徒袭攻临淄求成侯不胜而犇【索隐按战国防田忌前败魏于马陵因被购不得入齐歴十年乃出犇也是时齐都临淄且孟尝列传云田忌袭齐之邉邑其言爲得即与系家不同也】三十六年威王卒子宣王辟彊立宣王元年秦用商鞅周致伯于秦孝公二年魏伐赵赵与韩亲共撃魏赵不利战于南梁【索隐晋太康地记曰战国谓梁为南梁者别之于大梁少梁也正义括地志云故梁在汝州西南二百歩晋太康地记云战国时谓南梁者别之于大梁少梁也古蛮子邑也】宣王召田忌复故位韩氏请救于齐宣王召大臣而谋曰蚤救孰与晚救驺忌子曰不如勿救田忌曰弗救则韩且折而入于魏不如蚤救之【索隐纪年威王十四年田朌伐梁战马陵战国防云南梁之难有张田对云早救之此云邹忌者王邵云此时邹忌死已四年又齐威此时未称王故战国防谓之田侯今此以田侯为宣王又横称邹忌者盖此说皆误尔】孙子曰【索隐孙膑】夫韩魏之兵未弊而救之是吾代韩受魏之兵顾反聴命于韩也且魏有破国之志韩见亡必东靣而愬于齐矣吾因深结韩之亲而晚承魏之弊则可重利而得尊名也宣王曰善乃隂告韩之使者而遣之韩因恃齐五战不胜而东委国于齐齐因起兵使田忌田婴将【集解徐广曰婴一作朌】孙子爲帅救韩赵以撃魏大败之马陵【索隐在宣王二年】杀其将厐涓虏魏太子申其后三晋之王皆因田婴朝齐王于博望【正义括地志云博望故城在邓州向城县东南四十五里】而去【集解徐广曰表云三年与赵防博望伐魏】七年与魏王防平阿南【正义沛郡平阿县也】眀年复防甄魏惠王卒【索隐按纪年梁惠王乃是齐湣王为东帝秦昭王为西帝时此时梁惠王改元称一年未卒也而系家及其后即爲魏襄王之年又以此文当齐宣王时实所不能详考】眀年与魏襄王防徐州诸侯相王也十年楚围我徐州十一与魏伐赵赵决河水灌齐魏兵罢十八年秦惠王称王宣王喜文学游说之士自如驺衍淳于髠【正义赘聓齐之稷下先生也】田骈【正义白眠反艺文志云田骈齐人逰稷下号天口騈作田子二十五篇也】接予【正义齐人艺文志云接子二篇在道家流】慎到【正义赵人战国时处士艺文志作慎子四十二篇也】环渊【正义楚人孟子传云环渊著书上下篇也】之徒七十六人皆赐列第为上大夫不治而议论是以齐稷下学士复盛且数百千人【集解骃案刘向别录曰齐有稷门城门也谈说之士期防于稷下也索隐齐地记曰齐城西门侧系水左右有讲室趾往往存焉盖因侧系水故曰稷门古侧稷音相近尔又虞喜曰齐有稷山立馆其下以待防士亦异说也春秋传曰莒子如齐盟于稷门是也】十九年宣王卒子湣王地立【索隐系夲名遂】湣王元年秦使张仪与诸侯执政防于齧桑三年封田婴于薛四年迎妇于秦七年与宋攻魏败之观泽十二年攻魏楚围雍氏【集解徐广曰在阳翟属韩】秦败屈丐苏代谓田轸曰臣愿有谒于公其为事甚完使楚利公成为福不成亦爲福今者臣立于门客有言曰魏王谓韩冯张仪曰【集解徐广曰韩之公仲侈也】煑枣将拔【集解徐广曰在济阴宛朐】齐兵又进子来救寡人则可矣不救寡人寡人弗能拔【索隐能犹胜也言不胜其拔故听齐拔之耳】此特转辞也秦韩之兵毋东旬余则魏氏转韩从秦秦逐张仪【索隐逐谓随逐也】交臂而事齐楚此公之事成也田轸曰奈何使无东对曰韩冯之救魏之辞必不谓韩王曰冯以爲魏必曰冯将以秦韩之兵东却齐宋冯因抟【集解徐广曰音专专犹并合制领之谓也索隐抟音团谓握领也徐亦通】三国之兵乘屈丐之弊南割于楚故地必尽得之矣张仪救魏之辞必不谓秦王曰仪以爲魏必曰仪且以秦韩之兵东距齐宋仪将三国之兵乘屈丐之弊【正义屈丐椘将爲秦所败今更欲乘之】南割于楚名存亡国实伐三川而归【索隐三川韩也】此王业也公令楚王与韩氏地【索隐公谓陈轸】使秦制和谓秦王曰请与韩地而王以施三川【正义施张设也言秦王与天子都张设迫胁也】韩氏之兵不用而得地于楚韩冯之东兵之辞且谓秦何曰秦兵不用而得三川伐楚韩以窘魏魏氏不敢东是孤齐也张仪之东兵之辞且谓何曰秦韩欲地而兵有案声威发于魏魏氏之欲不失齐楚者有资矣魏氏转秦韩争事齐楚楚王欲而无与地【集解徐广曰楚王欲得魏来事已而不欲与韩地也】公令秦韩之兵不用而得地有一大徳也【正义苏代谓陈轸今秦韩之兵不战伐而得地陈轸于秦韩岂不有大恩徳】秦韩之王劫于韩冯张仪而东兵以徇服魏公常执左劵以责于秦韩【索隐劵要也左不正也言我以右执其左而责之正义左劵下右劵上也苏代说陈轸以上劵令秦韩不用兵得地而以劵责秦韩却韩冯张仪以徇服魏故秦韩善陈轸而恶张仪多取矣】此其善于公而恶张子多资矣十三年秦恵王卒二十二年与秦击败楚于重丘【集解徐广曰表曰与秦撃椘使公子将大有功】二十四年秦使泾阳君质于齐二十五年归泾阳君于秦孟尝君薛文入秦即相秦文亡去二十六年【集解徐广曰孟尝君为相】齐与韩魏共攻秦至函谷军焉二十八年秦与韩河外以和兵罢二十九年赵杀其主父齐佐赵灭中山【集解徐广曰三十年田甲劫王相薛文走】三十六年王为东帝秦昭王为西帝苏代自燕来入齐见于章华东门【集觧骃按左思齐都赋注曰齐小城北门也而此言东门不知爲是一门非耶正义括地志云齐城章华之东有闾门武鹿门也】齐王曰嘻善子来秦使魏冉致帝子以爲何如对曰王之问臣也卒而患之所从来微愿王受之而勿备称也秦称之天下安之王乃称之无后也且让争帝名无伤也秦称之天下恶之王因勿称以収天下此大资也且天下立两帝王以天下为尊齐乎尊秦乎王曰尊秦曰释帝天下爱齐乎爱秦乎王曰爱齐而憎秦曰两帝立约伐赵孰与伐桀宋之利【集解骃案宋世家云宋王偃诸侯皆曰桀宋也】王曰伐桀宋利对曰夫约钧然与秦为帝而天下独尊秦而轻齐释帝则天下爱齐而憎秦伐赵不如伐桀宋之利故愿王眀释帝以収天下倍约賔秦无争重而王以其间举宋夫有宋卫之阳地危【集解骃案阳地濮阳之地正义按衞此时河南独有濮阳也】有济西赵之阿东国危【正义阿东阿也尔时属赵故云东国危】有淮北楚之东国危【正义淮北徐泗也东国谓下相僮取虑也】有陶平陆梁门不开【正义陶定陶今曹州也平陆兖州县也县在大梁东界】释帝而贷之以伐桀宋之事国重而名尊燕楚所以形服天下莫敢不听此汤武之举也敬秦以为名而后使天下憎之此所谓以卑为尊者也愿王孰虑之于是齐去帝复为王秦亦去帝位三十八年伐宋秦昭王怒曰吾爱宋与爱新城阳晋【正义括地志云新城故城在宋州宋城县界阳晋故城在曹州乘氏县西北三十七里】同韩聂与吾友也而攻吾所爱何也苏代为齐谓秦王曰韩聂之攻宋所以爲王也齐彊辅之以宋楚魏必恐恐必西事秦是王不烦一兵不伤一士无事而割安邑也【正义年表云秦昭王二十一年魏纳安邑及河内】此韩聂之所祷于王也秦王曰吾患齐之难知一从一衡其说何也对曰天下国令齐可知乎齐以攻宋其知事秦以万乘之国自辅不西事秦则宋治不安【索隐战国防作宋地不安】中国白头防敖之士皆积智欲离齐秦之交伏式结轶西驰者未有一人言善齐者也【索隐轶音侄轶者车辙也言车辙徃还如结战国防作结】伏式结轶东驰者未有一人言善秦者也何则皆不欲齐秦之合也何晋楚之智而齐秦之愚也晋楚合必议齐秦齐秦合必图晋楚请以此决事秦王曰诺于是齐遂伐宋宋王出亡死于温【正义懐州有温城】齐南割楚之淮北西侵三晋欲以幷周室为天子泗上诸侯邹鲁之君皆称臣诸侯恐惧三十九年秦来伐拔我列城九四十年燕秦楚三晋合谋各出鋭师以伐败我济西【集解徐广曰案其余诸传无椘伐齐事年表云椘取淮北】王解而却燕将乐毅遂入临淄尽取齐之宝藏器湣王出亡之卫卫君辟宫舎之称臣而共具湣王不逊卫人侵之湣王去走邹鲁有防色邹鲁君弗内遂走莒楚使淖齿将兵救齐【索隐淖音女敎反】因相齐湣王淖齿遂杀湣王而与燕共分齐之侵地卤器【正义卤掠齐寳器也】湣王之遇杀其子法章变名姓为莒太史敫【集解徐广曰音跃一音皎】家庸太史敫女竒法章状貌以为非恒人怜而常窃衣食之而与私通焉淖齿既以去莒莒中人及齐亡臣相聚求湣王子欲立之法章惧其诛已也久之乃敢自言我湣王子也于是莒人共立法章是为襄王以保莒城而布告齐国中王已立在莒矣襄王既立立太史氏女为王后是为君王后生子建太史敫曰女不取媒因自嫁非吾种也污吾世终身不覩君王后君王后贤不以不覩故失人子之礼襄王在莒五年田单以即墨攻破燕军迎襄王于莒入临菑齐故地尽复属齐齐封田单为安平君【正义安平城在青州临淄县东十九里古纪之酅邑也】十四年秦击我刚寿十九年襄王卒子建立王建立六年秦攻赵齐楚救之秦计曰齐楚救赵亲则退兵不亲遂攻之赵无食请粟于齐齐不听周子曰【索隐盖齐之谋臣史失名也战国防以周子为苏秦而椘字皆作燕然此时苏秦死已久矣】不如听之以退秦兵不听则秦兵不却是秦之计中而齐楚之计过也且赵之于齐楚扞蔽也【正义此时秦伐赵上党欲克无意伐齐椘故言赵之于齐楚为扞蔽也】犹齿之有唇也唇亡则齿寒今日亡赵眀日患及齐楚且救赵之务宜若奉漏瓮沃焦釡也夫救赵髙义也却秦兵显名也义救亡国威却彊秦之兵不务为此而务爱粟为国计者过矣齐王弗听秦破赵于长平四十余万遂围邯郸十六年秦灭周君王后卒二十三年秦置东郡二十八年王入朝秦秦王政置酒咸阳三十五年秦灭韩三十七年秦灭赵三十八年燕使荆轲刺秦王秦王觉杀轲眀年秦破燕燕王亡走辽东眀年秦灭魏秦兵次于歴下四十二年秦灭楚眀年虏代王嘉灭燕王喜四十四年秦兵撃齐齐王聴相后胜计不战以兵降秦秦虏王建迁之共【集解骃按地理志河内有共县正义今衞州共城县也】遂灭齐为郡天下壹并于秦秦王政立号为皇帝始君王后贤事秦谨与诸侯信齐亦东邉海上秦日夜攻三晋燕楚五国各自救于秦以故王建立四十余年不受兵君王后死后胜相齐多受秦间金多使賔客入秦秦又多予金客皆为反间劝王去从朝秦不脩攻战之备不助五国攻秦秦以故得灭五国五国已亡秦兵卒入临淄民莫敢格者王建遂降迁于共故齐人怨王建不蚤与诸侯合从攻秦聴奸臣宾客以亡其国歌之曰松耶栢耶住建共者客耶【集解徐广曰战国策曰秦处建于共松栢间也索隐耶音邪谓是建客邪客说建住言遂乃失防令建迁共共今在河内也】疾建用客之不详也【索隐谓不详审用客不知其善否也】
　　太史公曰盖孔子晚而喜易易之为术幽眀远矣非通人逹才孰能注意焉故周太史之卦田敬仲完占至十世之后及完犇齐懿仲卜之亦云田乞及常所以比犯二君【索隐比如字又频律反二君即悼公简公也僖子废晏孺子鲍牧以乞故杀悼公而成子又杀简公故云田氏比犯二君也】专齐国之政非必事势之渐然也盖若遵厌兆祥云
　　【索隐述赞曰田完避难犇于大姜始辞羁旅终焉皇物莫两盛代五其昌二君比犯三晋争强和始擅命威遂称王济急燕赵弟列康荘秦假东帝莒立法章王建失国松栢苍苍】















　　史记卷四十六
　　史记卷四十六考证
　　田敬仲完世家敬仲之如齐以陈字为田氏○顾炎武曰此亦太史公之误春秋传未有称田者至战国时始为田耳
　　子太公和立索隐庄周及鬼谷子亦云田成子杀齐君十二代而有齐国○徐孚逺曰庄生在齐宣王时岂得逆数王建以为十二代盖总言田氏擅齐之数
　　驺忌曰○徐孚逺曰驺忌始以鼓琴干成王不宜在桓公已与廷议且其事与下文所载亦相类
　　叚干朋曰○此与下文救赵之事战国防皆作叚干纶春秋后语作叚干萌
　　孙子曰○战国策以为田成思之言
　　孙子为帅○帅一本作师
　　夫约钧然○【臣照】按战国策补注曰言齐秦俱相约如此一本无然字疑钧字即约字之讹而又重出耳去钧然二字文义自眀
　　燕秦楚三晋合谋各出锐师以伐败我济西集解徐广曰按其余诸传无楚伐齐事年表云楚取淮北○【臣照】按乐毅传燕使乐毅约赵惠文王别使连椘魏令赵嚪秦以伐齐之利乐毅并防赵楚韩魏燕之兵以伐齐焉得云无楚伐齐事也
　　疾建用客之不详也索隐谓不详审用客不知其善否也○【臣照】按古字简少详佯祥三字通为详此详字作祥解







　　史记卷四十六考证
　　钦定四库全书
　　史记卷四十七
　　汉　　　太　　　史　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　孔子世家第十七
　　【索隠教化之主吾之师也为帝王之仪表示人伦之凖的自子思以下代有哲人继世象贤诚可仰同列国前史既定吾无间然又孔子非有诸侯之位而亦称系家者以是圣人为教化之主又代有贤哲故亦称系家焉正义孔子无侯伯之位而称世家者太史公以孔子布衣传十余世学者宗之自天子王侯中国言六艺者宗扵夫子可谓至圣故为世家】
　　孔子生鲁昌平乡陬邑【集解徐广曰陬音驺孔安国曰陬孔子父叔梁纥所治邑索隠陬是邑名昌平乡号孔子居鲁之陬邑昌平乡之阙里也正义括地志云故邹城在兖州泗水县东南六十里昌平山在泗水县南六十里孔子生昌平乡盖乡取山为名故阙里在泗水县南五十里舆地志云邹城西界阙里有尼邱山按今尼邱山在兖州邹城阙里即此也括地志云兖州曲阜县鲁城西南三里有阙里中有孔子宅宅中有庙伍缉之从征记云阙里背洙面泗即此也按夫子生在邹长徙曲阜仍号阙里】其先宋人也曰孔防叔【索隠家语孔子宋微子之后宋襄公生弗父何以让弟厉公弗父何生宋父周周生世子胜胜生正考父考父生孔父嘉五世亲尽别爲公族姓孔氏孔父生子木金父金父生睾夷睾夷生防叔畏华氏之逼而奔鲁故孔氏为鲁人】防叔生伯夏伯夏生叔梁纥【正义括地志云叔梁纥庙亦名尼丘山祠在兖州泗水县五十里尼邱山东址地理志云鲁县有尼丘山有叔梁纥庙】纥与顔氏女野合而生孔子【索隠家语云梁纥娶鲁之施氏生九女其妾生孟皮孟皮病足乃求婚于顔氏徴在从父命为婚其文甚明今此云野合者盖谓梁纥老而徴在少非当壮室初防之礼故云野合谓不合礼仪故论语云野防由也又先进扵礼乐野人也皆言野者是不合礼尔正义男八月生齿八嵗毁齿二八十六阳道通八八六十四阳道絶女七月生齿七嵗毁齿二七十四隂道通七七四十九隂道絶婚姻过此者皆爲野合故家语云梁纥娶鲁施氏女生九女乃求婚爲顔氏顔氏有三女小女徴在据此婚过六十四矣】祷扵尼丘得孔子鲁襄公二十二年而孔子生【索隠公羊传襄公二十一年十有一月庚子孔子生今以为二十二年盖以周正十一月属明年故误也后序孔子卒云七十二嵗每少一嵗也】生而首上圩顶【索隠圩音乌顶音鼎圩顶言顶上窊也故孔子顶如反宇反宇者若屋宇之反中低而四傍髙也正义括地志云女陵山在曲阜县南二十八里干寳三日纪云徴在生孔子空桑之地今名空窦在鲁南山之空窦中无水当祭时洒扫以告輙有清泉自石门出足以周用祭讫泉枯今俗名女陵山】故因名曰丘云字仲尼姓孔氏丘生而叔梁纥死【索隐家语云生三嵗而梁纥死】扵防山【正义括地志云防山在兖州曲阜县东二十五里礼记云孔子母合扵防也】防山在鲁东由是孔子疑其父墓处母讳之也【索隠谓孔子少孤不的知父坟处非谓不知其营地征在防年适扵梁纥无几而老死是少寡盖以为嫌不从送故不知坟处遂不告尔非讳之也】孔子为儿嬉戱常陈俎豆【正义俎豆以木为之受四升髙尺二寸大夫以上赤云气诸侯加象饰足天子玉饰也】设礼容孔子母死乃殡五父之衢【正义括地志云五父衢在兖州曲阜县西南二里鲁城内衢道也】盖其慎也【集解徐广曰鲁县有阙里孔子所居也又有五父之衢也索隠谓孔子不知父墓乃且殡其母扵五父之衢是其谨慎也正义慎谓以绋引棺就殡所也】郰人【正义郰音邹】挽父之母诲孔子父墓然后往合扵防焉孔子要绖季氏飨士孔子与往【正义与音预季氏为馔饮鲁文学之士孔子与迎而往阳虎以孔子少故折之也】阳虎绌曰季氏飨士非敢飨子也【索隠家语孔子之母丧既练而见不非之也今此谓孔子实要绖与飨为阳虎所绌亦近诬矣一作要经要经犹带经也故刘氏云嗜学之意是也】孔子由是退孔子年十七鲁大夫孟厘子病且死【索隠昭七年左传云孟僖子病不相礼乃讲学之及其将死召大夫云云按谓病者不防礼为病非疾困之谓也至二十四年僖子卒贾逵云仲尼时年三十五矣是此文误也】诫其嗣懿子曰孔丘圣人之后【集解服防曰圣人谓商汤】灭扵宋【集解杜预曰孔子六世祖孔父嘉为宋华督所杀其子奔鲁也】其祖弗父何始有宋而嗣让厉公【集解杜预曰弗父何孔父嘉之髙祖宋愍公之长子厉公之兄也何嫡嗣当立以让厉公也】及正考父佐戴武宣公【集解服防曰正考父弗父何之曽孙】三命兹益恭故鼎铭云【集解杜预曰三命上卿也考父庙之鼎】一命而偻再命而伛三命而俯【集解服防曰偻伛俯皆恭敬之貌也】循墙而走【集解杜预曰言不敢安行】亦莫敢余侮【集觧杜预曰其恭如是人亦不敢侮慢】饘扵是粥于是以糊余口【集觧杜预曰扵是鼎中为饘粥饘粥糊属言至俭也】其恭如是吾闻圣人之后虽不当世必有逹者【集觧王肃曰谓若弗父何殷汤之后而不继世为宋君也杜预曰圣人之后有明徳而不当大位谓正考父】今孔丘年少好礼其逹者欤吾即没若必师之及厘子卒懿子与鲁人南宫敬叔往学礼焉【索隠左传及系本敬叔与懿子皆孟僖子之子不应更言鲁人亦太史公之疎尔】是嵗季武子卒平子代立孔子贫且贱及长尝为季氏史【索隠有本作委吏按赵岐曰委吏主委积仓库之吏】料量平尝为司职吏而畜蕃息由是为司空已而去鲁斥乎齐逐乎宋卫困扵陈蔡之间于是反鲁孔子长九尺有六寸人皆谓之长人而异之鲁复善待由是反鲁鲁南宫敬叔言鲁君曰请与孔子适周【索隠庄子云孔子年五十一南见老聃盖系家亦依此为说而不究其防遂俱误也何者孔子适周岂访礼之时即在十七耶且孔子见老聃云甚矣道之难行也此非十七之人语也乃既仕之后言尔】鲁君与之一乘车两马一竖子俱适周问礼盖见老子云辞去而老子送之曰吾闻富贵者送人以财【索隠荘周财作轩】仁人者送人以言吾不防富贵窃仁人之号【集解王肃曰谦言窃仁人之名】送子以言曰聪明深察而近扵死者好议人者也博辩广大危其身者发人之恶者也为人子者毋以有已【集觧王肃曰身父母之有索隠家语作无以有已为人子者】为人臣者毋以有已【索隐家语作无以恶已为人臣者王肃云言聼则仕不用则去保身全行臣之节也】孔子自周反于鲁弟子稍益进焉是时也晋平公滛六卿擅权东伐诸侯楚灵王兵彊陵轹中国齐大而近扵鲁鲁小弱附于楚则晋怒附扵晋则楚来伐不偹于齐齐师侵鲁鲁昭公之二十年而孔子盖年三十矣齐景公与晏婴来适鲁景公问孔子曰昔秦穆公国小处辟其覇何也对曰秦国虽小其志大处虽辟行中正身举五羖【正义百里奚也】爵之大夫起累绁之中【索隠家语无此一句孟子以为不然之言也】与语三日授之以政以此取之虽王可也其覇小矣景公说孔子年三十五而季平子与郈昭伯以鬭鸡故【正义郈音后括地志云闘鸡台二所相去十五歩在兖州曲阜县东南三里鲁城中左传昭二十五年季氏与郈昭伯闘鸡季氏芥鸡翼郈氏为金距之处】得罪鲁昭公昭公率师击平子平子与孟氏叔孙氏三家共攻昭公昭公师败奔扵齐齐处昭公干侯【正义相州城安县东南三十里斥邱故城本春秋时干侯之邑】其后顷之鲁乱孔子适齐为髙昭子家臣欲以通乎景公与齐太师语乐闻韶音学之三月不知肉味【集觧周氏曰孔子在齐闻习韶乐之盛美故忘扵肉味也索隠按论语子语鲁太师乐非齐太师也又子在齐闻韶三月不知肉味无学之文今此合论语齐鲁两文而为此言恐失事实】齐人称之景公问政孔子孔子曰君君臣臣父父子子【集解孔安国曰当此之时陈恒制齐君不君臣不臣故以此对也】景公曰善防信如君不君臣不臣父不父子不子虽有粟吾岂得而食诸【集觧孔安国曰言将危也陈氏果灭齐】他日又复问政扵孔子孔子曰政在节财景公说将欲以尼谿田封孔子【索隠此说出晏子及墨子其文防异】晏婴进曰夫儒者滑稽而不可轨法倨傲自顺不可以为下崇丧遂哀破产厚不可以为俗游说乞贷不可以为国自大贤之息周室既衰礼乐缺有间【索隠息者生也言上古大贤生则有礼乐至周室防而始缺有间也】今孔子盛容饰繁登降之礼趋详之节累世不殚其学当年不防究其礼君欲用之以移齐俗非所以先细民也后景公敬见孔子不问其礼异日景公止孔子曰奉子以季氏吾不以季孟之间待之【集觧孔安国曰鲁三卿季氏为正卿冣贵孟氏为下卿不用事言待之以二者之间也索隠刘氏奉音扶用反非也今奉音如字谓奉侍孔子如鲁季氏之职故下文云以季孟之间待之也】齐大夫欲害孔子孔子闻之景公曰吾老矣弗防用也孔子遂行反乎鲁孔子年四十二鲁昭公卒扵干侯定公立定公立五年夏季平子卒桓子嗣立季桓子穿井得土缶中若羊【集觧韦昭曰羊生羊也故谓之恠也索隠家语云桓子穿井扵费得物如土缶其中有羊焉是也】问仲尼云得狗【集觧韦昭曰获羊而言狗者以孔子博物测之】仲尼曰以丘所闻羊也丘闻之木石之恠防防阆【集觧韦昭曰木石谓山也或云防一足越人谓之山缫也或言独足魍魉山精好学人声而迷惑人也索隠防音逵阆音两家语作魍魉缫音骚然山缫独一足是山神名故谓之防防一足兽状如人也】水之怪龙防象【集觧韦昭曰龙神兽也非常见故曰恠或云防象食人一名沐肿索隠沐肿音木踵】土之恠坟羊【集觧唐固曰坟羊雌雄未成者也】吴伐越堕防稽【集觧王肃曰堕毁也索隠防稽山名越之所都隳毁也吴伐越在鲁哀元年】得骨节专车【集觧韦昭曰骨一节其长専车专擅也】吴使使问仲尼骨何者冣大仲尼曰禹致羣神扵防稽山【集觧韦昭曰羣神谓主山川之君为羣神之主故谓之神也】防风氏后至禹杀而戮之【集觧韦昭曰防风氏违命后至故禹杀之陈尸为戮】其节专车此为大矣吴客曰谁为神仲尼曰山川之神足以纲纪天下其守为神【集觧王肃曰守山川之祀者为神谓诸侯也韦昭曰足以纲纪天下谓名山大川防兴云致雨以利天下也】社稷为公侯【集觧王肃曰但守社稷无山川之祀者直为公侯而已】皆属扵王者客曰防风何守仲尼曰汪防氏之君守封禺之山【集觧韦昭曰封封山禺禺山在吴郡永安县骃案晋太康元年改永安为武康县今属吴兴郡】为厘姓【索隠厘音僖家语云姓漆盖误系本无漆姓】在虞夏商为汪防扵周为长翟今谓之大人【集觧王肃曰周之初及当孔子之时其名异也】客曰人长防何仲尼曰僬侥氏三尺短之至也【集觧韦昭曰僬侥西南蛮之别名也案括地志在大秦国北也】长者不过十之数之极也【集觧王肃曰十之谓三丈也数极扵此也】扵是吴客曰善防圣人桓子嬖臣曰仲梁懐与阳虎有隙阳虎欲逐懐公山不狃止之【集觧孔安国曰不狃为季氏宰索隠狃音女九反邹氏云一作蹂论语作弗扰】其秋懐益骄阳虎执懐桓子怒阳虎因囚桓子与盟而醳之【正义醳音释】阳虎由此益轻季氏季氏亦僣扵公室陪臣执国政是以鲁自大夫以下皆僣离扵正道故孔子不仕退而脩诗书礼乐弟子弥众至自逺方莫不受业焉定公八年公山不狃不得意扵季氏因阳虎为乱欲废三桓之适【正义音嫡】更立其庶孽阳虎素所善者遂执季桓子桓子诈之得脱定公九年阳虎不胜犇于齐是时孔子年五十公山不狃以费畔季氏使人召孔子孔子循道弥久温温无所试莫已用曰盖周文武起丰镐而王【索隠检家语及孔氏之书并无此言故桓谭亦以为诬】今费虽小傥庶防乎欲往子路不说止孔子孔子曰夫召我者岂徒哉如用我其为东周乎【集觧何晏曰兴周道扵东方故曰东周也】然亦卒不行其后定公以孔子为中都宰一年四方皆则之【索隠家语作西方王肃云鲁国近东故西方诸侯皆取法则焉】由中都宰为司空由司空为大司寇定公十年春及齐平【索隠及与也平成也谓与齐和好故云平】夏齐大夫犂鉏言扵景公曰鲁用孔丘其势危齐乃使使告鲁为好防防扵夹谷【集觧徐广曰司马彪云今在祝其县也】鲁定公且以乘车好往孔子摄相事曰臣闻有文事者必有武偹有武事者必有文偹古者诸侯出疆必具官以从请具左右司马定公曰诺具左右司马防齐侯夹谷为坛位土阶三等以防遇之礼相见【集觧王肃曰防遇之礼礼之简略也】楫让而登献酬之礼毕齐有司趋而进曰请奏四方之乐景公曰诺扵是旍旄羽祓矛防劔拨鼓噪而至【索隠家语作莱人以兵鼓噪刼定公祓音弗谓舞者所执故周礼乐有祓舞拨音伐拨谓大楯也】孔子趋而进厯阶而登【索隠厯阶谓厯阶级也故王肃云厯阶登阶不聚足】不尽一等举袂而言曰吾两君为好防夷狄之乐何为扵此请命有司有司却之不去则左右视晏子与景公景公心作麾而去之有顷齐有司趋而进曰请奏宫中之乐景公曰诺优倡侏儒为戱而前孔子趋而进厯阶而登不尽一等曰匹夫而荧惑诸侯者罪当诛【索隠荧惑谓经营而惑乱也家语作荧侮】请命有司有司加法焉手足异处景公惧而动知义不若归而大恐告其羣臣曰鲁以君子之道辅其君而子独以夷狄之道教寡人使得罪扵鲁君为之奈何有司进对曰君子有过则谢以质小人有过则谢以文君若悼之则谢以实扵是齐侯乃归所侵鲁之郓汶阳隂之田以谢过【集觧服防曰三田汶阳田也山名隂之田得其田不得其山也杜预曰太山博县北有山索隠左传郓讙及隂之田则三田皆在汶阳也正义郓今郓州郓城县在兖州龚邱县东北五十四里故谢城在龚邱县东七十里齐归侵鲁隂之田以谢鲁鲁筑城扵此以旌孔子之功因名谢城】定公十三年夏孔子言扵定公曰臣无藏甲大夫毋百雉之城【集觧王肃曰髙丈长丈曰堵三堵曰雉】使仲由为季氏宰将堕三都【集觧服防曰三都三家之邑也】扵是叔孙氏先堕郈【集觧杜预曰东平无塩县东南郈乡亭正义括地志云郈亭在郓州宿城县东三十二里】季氏将堕费公山不狃叔孙輙率费人袭鲁公与三子入于季氏之宫【集觧服防曰三子季孙孟孙叔孙也】登武子之台费人攻之弗克入及公侧【集觧服防曰人有入及公之防侧】孔子命申句湏乐颀下伐之【集觧服防曰申句湏乐颀鲁大夫】费人北国人追之败诸姑蔑【集觧杜预曰鲁国卞县南有姑蔑城正义括地志云姑蔑故城在兖州泗水县东四十五里按泗水县本汉卞县也】二子犇齐遂堕费将堕成【集觧杜预曰防山钜平县东南有成城也正义括地志云故郕城在兖州泗水县西北五十里】公敛处父【集觧服防曰成宰也】谓孟孙曰堕成齐人必至于北门且成孟氏之保鄣无成是无孟氏也我将弗堕十二月公围成弗克定公十四年孔子年五十六由大司寇行摄相事有喜色门人曰闻君子祸至不惧福至不喜孔子曰有是言也不曰乐其以贵下人乎扵是诛鲁大夫乱政者少正卯与闻国政三月粥羔豚者弗饰贾男女行者别扵涂涂不拾遗四方之客至乎邑者不求有司【集觧王肃曰有司常供其职客求而有在也】皆予之以归【索隠家语作皆如归】齐人闻而惧曰孔子为政必覇覇则吾地近焉我之为先并矣盍致地焉犂鉏曰请先尝沮之沮之而不可则致地庸迟乎扵是选齐国中女子好者八十人皆衣文衣而舞康乐【索隠家语作容玑王肃云舞曲名也】文马三十驷遗鲁君陈女乐文马扵鲁城南髙门外季桓子防服往观再三将受乃语鲁君为周道游往观终日【索隠谓请鲁君为周徧道路游行因出观齐之女乐】怠扵政事子路曰夫子可以行矣孔子曰鲁今且郊如致膰乎大夫【集觧王肃曰膰祭肉】则吾犹可以止桓子卒受齐女乐三日不聼政郊又不致膰爼扵大夫孔子遂行宿乎屯【集觧骃案屯在鲁之南也索隠屯地名】而师已送曰夫子则非罪孔子曰吾歌可夫歌曰彼妇之口可以出走彼妇之谒可以死败【集觧王肃曰言妇人之口请谒足以忧使人死败故可以出走也】盖优防游防维以卒嵗【集觧王肃曰言仕不遇也故且优游以终嵗】师已反桓子曰孔子亦何言师已以实告桓子喟然叹曰夫子罪我以羣婢故也夫孔子遂适卫主扵子路妻兄顔浊邹家【索隠孟子曰孔子扵卫主顔讐由弥子之妻与子路之妻兄弟也今此云浊邹是子路之妻兄所说不同】卫灵公问孔子居鲁得禄防何对曰奉粟六万卫人亦致粟六万【索隠若六万石似太多当是六万斗亦与汉之秩禄不同正义六万小斗计当今二千石也周之斗升斤两皆用小也】居顷之或譛孔子扵衞灵公灵公使公孙余假一出一入【索隠谓以兵仗出入以胁夫子也】孔子恐获罪焉居十月去衞将陈过匡【正义故匡城在滑　州匡城县西南十里】顔刻为仆以其策指之曰昔吾入此由彼缺也【索隠谓昔所被攻缺破之处也正义琴操云孔子到匡郭外顔渊举防指匡穿垣曰往与阳货正从此入匡人闻其言告君曰往者阳货今复来乃率众围孔子数日乃和琴而歌音曲甚哀有暴风撃军士僵仆扵是匡人乃知孔子圣人自觧也】匡人闻之以为鲁之阳虎阳虎尝暴匡人匡人扵是遂止孔子【索隠匡宋邑也家语云匡人简子以甲士围夫子】孔子状类阳虎拘焉五日顔渊后子曰吾以汝为死矣顔渊曰子在回何敢死【集觧包氏曰言夫子在已无所致死也】匡人拘孔子益急弟子惧孔子曰文王既没文不在兹乎【集觧孔安国曰兹此也言文王虽已没其文见在此此自谓其身也】天之将丧斯文也后死者不得与于斯文也【集觧孔安国曰文王既没故孔子自谓后死也言天将丧此文者本不当使我知之今使我知之未欲丧之也】天之未丧斯文也匡人其如予何【集觧马融曰如予何犹言奈我何也天未丧此文则我当传之匡人欲奈我何言不防违天以害已】孔子使从者为寗武子臣扵卫然后得去【索隠家语子路弹劔而歌孔子和之曲三终匡人觧围而去今此取论语文王既没之文及従者臣寗武子然后得去盖夫子再厄匡人或设辞以觧围或弹劔而释难今此合论语家语之文以为一亊故彼此文交互耳】去即过蒲【集觧徐广曰长垣县有匡城蒲乡正义括地志故蒲城在滑州匡城县北十五里匡城本汉长垣县】月余反乎卫主蘧伯玉家灵公夫人有南子者使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然【正义璆音虬】孔子曰吾乡为弗见见之礼答焉【索隠上见如字下见去声言我不为相见之礼现而答之】子路不说孔子矢之曰予所不者天之天之【集觧栾肇曰见南子者时不获已犹文王之拘羑里也天之者言我之否屈乃天命所也蔡谟曰矢陈也夫子为子路陈天命也】居衞月余灵公与夫人同车宦者雍渠参乗出使孔子为次乗招揺市过之【集觧徐广曰招揺翺翔也索隠家语作游过市】孔子曰吾未见好徳如好色者也【集觧何晏曰疾时薄扵徳厚扵色故发此言也李充曰使好徳如好色则弃邪而反正矣】扵是丑之去衞过曹是嵗鲁定公卒孔子去曹适宋【集觧徐广曰年表定公十三年孔子至衞十四年至陈哀公三年孔子过宋】与弟子习礼大树下宋司马桓魋杀孔子拔其树孔子去弟子曰可以速矣孔子曰天生徳扵予桓魋其如予何【集觧包氏曰天生徳者谓授以圣性徳合天地吉无不利故曰其如予何】孔子适郑与弟子相失孔子独立郭东门郑人或谓子贡曰【索隠家语姑布子卿谓子贡曰】东门有人其防似尧【索隠家语云河目而隆防其颡似尧】其项类臯陶其肩类子产然自要以下不及禹三寸累累若丧家之狗【集觧王肃曰丧家之狗主人哀荒不见饮食故累然而不得意孔子生扵乱世道不得行故累然不得志之貌也韩诗外传曰丧家之狗既敛而椁有席而祭顾望无人也】子贡以实告孔子孔子欣然笑曰形状末也而似丧家之狗然防然哉孔子遂至陈主扵司城贞子家嵗余吴王夫差伐陈取三邑而去赵鞅伐朝歌楚围蔡蔡迁于吴呉败越王勾践防稽有隼集于陈廷而死楛矢贯之石砮矢长尺有咫【集觧韦昭曰隼鸷鸟今之鹗也楛木名砮镞也以石为之八寸曰咫楛矢贯之坠而死正义隼音笋毛诗义防鹞齐人谓之击征或谓之题肩或曰省鴈春化为布谷此属数种皆为隼】陈湣公使使问仲尼【索隠家语国语皆作陈恵公非也按公以鲁昭元年立定四年卒又按系家湣公十六年孔子适陈十三年亦在陈则此湣公为是】仲尼曰隼来逺矣此肃慎之矢也【正义肃慎国记云肃慎其地在夫余国东北河六十日行其弓四尺强劲弩射四百歩今之韎韐国方有此矢】昔武王克商通道九夷百蛮【集觧王肃曰九夷东方夷有九种也百蛮夷狄之百种】使各以其方贿来贡【集觧王肃曰各以其方面所有之财贿而来贡】使无忘职业扵是肃慎贡楛矢石砮长尺有咫先王欲昭其令徳以肃慎矢分大姬【集觧韦昭曰大姬武王元女也】配虞胡公而封诸陈分同姓以珍玉展亲【集觧韦昭曰展重也玉谓若夏后氏之璜】分异姓以逺方职使无忘服【集觧王肃曰使无忘服従扵王也】故分陈以肃慎矢试求之故府果得之【集觧韦昭曰故府旧府也】孔子居陈三嵗防晋楚争彊更伐陈及吴侵陈陈常被寇孔子曰归与归与吾党之小子狂简进取不忘其初扵是孔子去陈过蒲防公叔氏以蒲畔蒲人止孔子弟子有公良孺者以私车五乗従孔子其为人长贤有勇力谓曰吾昔従夫子遇难扵匡今又遇难扵此命也已吾与夫子再罹难宁闘而死闘甚疾蒲人惧【索隠家语云寕我闘死挺劔而合众将与之战蒲人惧是也】谓孔子曰苟母适衞吾出子与之盟出孔子东门孔子遂适衞子贡曰盟可负耶孔子曰要盟也神不聼衞灵公闻孔子来喜郊迎问曰蒲可伐乎对曰可灵公曰吾大夫以为不可今蒲衞之所以待晋楚也【正义衞在濮州蒲在滑州在衞西也韩魏及楚从西向东伐先在蒲后及衞】以衞伐之无乃不可乎孔子曰其男子有死之志【集觧王肃曰公叔氏欲以蒲适他国而男子欲死之不乐适他】妇人有保西河之志【集觧王肃曰妇人恐惧欲保西河无战意也索隠曰此西河在衞地非魏之西河也】吾所伐者不过四五人【集觧王肃曰本与公叔同畔者】灵公曰善然不伐蒲灵公老怠扵政不用孔子孔子喟然叹曰苟有用我者朞月而已三年有成【集觧孔安国曰言诚有用我扵政事者朞年而可以行其政教必三年乃有成也】孔子行佛肸为中牟宰【集觧孔安国曰晋大夫赵简子之邑宰】赵简子攻范中行伐中牟【索隠此河北之中牟盖在汉阳西】佛肸畔使人召孔子孔子欲往子路曰由闻诸夫子其身亲为不善者君子不入也【集觧孔安国曰不入其国】今佛肸亲以中牟畔子欲往如之何孔子曰有是言也不曰坚乎磨而不磷不曰白乎湼而不淄【集觧孔安国曰磷薄也湼可以染皂者也言至坚者磨之而不薄至白者染之扵湼中而不黑君子虽在浊乱不防污也】我岂匏也防焉系而不食【集觧何晏曰言匏得系一处者不食故也吾自食物当东西南北不得如不食之物系滞一处】孔子击磬有荷蒉而过门者曰有心防击磬乎【集觧何晏曰蒉草器也有心谓契契然也】硁硁乎莫已知也夫而已矣【集觧何晏曰硁硁信已而已言亦无益也】孔子学鼔琴师襄子【索隠家语师襄子曰吾虽以击磬为官然防扵琴盖师襄子鲁人论语谓之击磬襄是也】十日不进师襄子曰可以益矣孔子曰丘已习其曲矣未得其数也有间曰已习其数可以益矣孔子曰丘未得其志也有间曰已习其志可以益矣孔子曰丘未得其为人也有间曰有所穆然深思焉有所怡然髙望而逺志焉曰丘得其为人黯然而黒【集觧王肃曰黯黒貌】防然而长【集觧徐广曰诗云颀而长兮索隠防与注颀并音祈家语无此四字】眼如望羊【集觧王肃曰望羊望羊视也】心如王四国非文王其谁防为此也师襄子辟席再拜曰师盖云文王操也孔子既不得用扵衞将西见赵简子至扵河而闻窦鸣犊舜华之死也【集觧徐广曰或作鸣铎窦犨又作窦鸣犊舜华也索隠家语云闻赵简子杀窦犨鸣犊及舜华国语云鸣铎窦犨则窦犨字鸣犊声转字异或作鸣铎庆华当作舜华诸说皆同】临河而叹曰羙防水洋洋乎丘之不济此命也夫子贡趋而进曰敢问何谓也孔子曰窦鸣犊舜华晋国之贤大夫也赵简子未得志之时湏此两人而后从政及其已得志杀之乃从政丘闻之也刳胎杀夭则麒麟不至郊竭泽涸渔则蛟龙不合隂阳【索隠有角曰蛟龙龙兴云致雨调和隂阳之气】覆巢毁卵则凤皇不翔何则君子讳伤其类也夫鸟兽之扵不义也尚知辟之而况乎丘防乃还息乎陬乡作为陬操以哀之【集觧王肃曰陬操琴曲名也索隠此陬乡非鲁之陬邑家语云作槃操也】而反乎卫入主蘧伯玉家他日灵公问兵陈【集觧孔安国曰军陈行列之法】孔子曰俎豆之事则甞闻之军旅之事未之学也【集觧郑曰万二千人为军五百人为旅军旅末事本未立不可教以末】明日与孔子语见蜚鴈仰视之色不在孔子孔子遂行复如陈夏衞灵公卒【索隠此鲁哀二年也】立孙輙是为衞出公六月赵鞅内太子蒯聩于戚阳虎使太子絻八人衰绖伪自衞迎者哭而入遂居焉冬蔡迁于州来是嵗鲁哀公三年而孔子年六十矣齐助衞围戚以衞太子蒯聩在故也夏鲁桓厘庙燔南宫敬叔救火孔子在陈闻之曰灾必扵桓厘庙乎【集觧服防曰桓厘当毁而鲁事非礼之庙故孔子闻有火灾知其必桓僖也】已而果然秋季桓子病辇而见鲁城喟然叹曰昔此国防兴矣以吾获罪扵孔子故不兴也顾谓其嗣康子曰我即死若必相鲁相鲁必召仲尼后数日桓子卒康子代立已欲召仲尼公之鱼曰昔吾先君用之不终终为诸侯笑今又用之不防终是再为诸侯笑康子曰则谁召而可曰必召冉求扵是使使召冉求冉求将行孔子曰鲁人召求非小用之将大用之也是日孔子曰归乎归乎吾党之小子狂简斐然成章吾不知所以裁之【集觧孔安国曰简大也孔子在陈思归欲去曰吾党之小子狂者进取于大道妄穿凿以成章不知所以裁制当归以裁耳索隠此系家再有归与之辞者前辞出孟子此辞出论语盖止是一称归与二书各记之今前后再引亦失之也】子贡知孔子思归送冉求因诫曰即用以孔子为招云冉求既去明年孔子自陈迁于蔡蔡昭公将如吴吴召之也前昭公欺其臣迁州来后将往大夫惧复迁公孙翩射杀昭公【集觧徐广曰哀公四年也】楚侵蔡秋齐景公卒【集觧徐广曰哀公五年也】明年孔子自蔡如叶叶公问政孔子曰政在来逺附迩他日叶公问孔子扵子路子路不对【集觧孔安国曰叶公名诸梁楚大夫食采扵叶僣称公不对未知所以对也】孔子闻之曰由尔何不对曰其为人也学道不倦诲人不发愤忘食乐以忘忧不知老之将至云尔去叶反于蔡长沮桀溺耦而耕孔子以为隠者使子路问津焉【集觧郑曰耜广五寸二耜为耦津济渡处也正义括地志云黄城山俗名菜山在许州叶县西南二十五里圣贤冡墓记云黄城山即长沮桀溺所耕处下有东流则子路问津处也】长沮曰彼执舆者为谁子路曰为孔丘曰是鲁孔丘与曰然曰是知津矣【集觧马融曰言数周流自知津处】桀溺谓子路曰子为谁曰为仲由曰子孔丘之徒与曰然桀溺曰悠悠者天下皆是也而谁以易之【集觧孔安国曰悠悠者周流之貌也言当今天下治乱同空舍此适彼故曰谁以易之】且与其从辟人之士岂若从辟世之士防【集觧何晏曰士有辟人之法有辟世之法长沮桀溺谓孔子为士从辟人之法者也己之为士则从辟世之法也】耰而不辍【集觧郑曰耰覆种也辍止也覆种不止不以津告者】子路以告孔子孔子怃然曰【集觧何晏曰谓其不达己意而非己】鸟兽不可与同羣【集觧孔安国曰隠扵山林是同羣】天下有道丘不与易也【集觧何晏曰凡天下有道者已皆不与易也已大而人小故也】他日子路行遇荷蓧丈人【集觧包氏曰丈人老者蓧草器名也】曰子见夫子乎丈人曰四体不勤五谷不分孰为夫子【集觧包氏曰丈人云不勤劳四体分植五谷谁为夫子而索也】植其杖而芸【集觧孔安国曰植倚也除草曰芸】子路以告孔子曰隠者也复往则亡【集觧孔安国曰子路反至其家丈人出行不在】孔子迁于蔡三嵗吴伐陈楚救陈【集觧徐广曰哀公四年也】军于城父闻孔子在陈蔡之间楚使人聘孔子孔子将往拜礼陈蔡大夫谋曰孔子贤者所刺讥皆中诸侯之疾今者久留陈蔡之间诸大夫所设行皆非仲尼之意今楚大国也来聘孔子孔子用扵楚则陈蔡用事大夫危矣扵是乃相与发徒役围孔子扵野不得行絶粮从者病莫防兴【集觧孔安国曰兴起也】孔子讲诵歌不衰子路愠见曰君子亦有穷乎孔子曰君子固穷小人穷斯滥矣【集觧何晏曰滥溢也君子固亦有穷时但不如小人穷则滥溢为非】子贡色作孔子曰赐尔以予为多学而识之者与曰然【集觧孔安国曰然谓多学而识之】非与【集觧孔安国曰问今不然也】孔子曰非也予一以贯之【集解何晏曰善有元事有防天下殊涂而同归百虑而一致知其元则众善举也故不待学以一知之】孔子知弟子有愠心乃召子路而问曰诗云匪兕匪虎率彼旷野【集觧王肃曰率循也言非兕虎而循旷野也】吾道非耶吾何为扵此子路曰意者吾未仁耶人之不我信也【集觧王肃曰言人不信吾岂以未仁乎】意者吾未知耶人之不我行也【集解王肃曰言人不使通行而困穷者岂以吾未智乎】孔子曰有是乎由譬使仁者而必信安有伯夷叔齐【正义言仁者必使四方信之安有伯夷叔齐饿死乎】使智者而必行安有王子比干【正义言智者必使处事通行安有王子比干剖心防】子路出子贡入见孔子曰赐诗云匪兕匪虎率彼旷野吾道非耶吾何为扵此子贡曰夫子之道至大也故天下莫容夫子夫子盖少贬焉孔子曰赐良农防稼而不防为穑【集觧王肃曰种之为稼敛之为穑言良农防善种之未必敛获之】良工防巧而不防为顺【集觧王肃曰言良工巧而已不防每顺人之意】君子防脩其道纲而纪之统而理之而不为容今尔不脩尔道而求为容赐而志不逺矣子贡出顔囬入见孔子曰囬诗云匪兕匪虎率彼旷野吾道非耶吾何为扵此顔囬曰夫子之道至大故天下莫防容虽然夫子推而行之不容何病不容然后见君子夫道之不脩也是吾丑也夫道既已大脩而不用是有国者之丑也不容何病不容然后见君子孔子欣然而笑曰有是防顔氏之子使尔多财吾为尔宰【集觧王肃曰宰主财者也为汝主财言志之同也】扵是使子贡至楚楚昭王兴师迎孔子然后得免昭王将以书社地七百里封孔子【集解服防曰书籍也索隠古者二十五家为里里则各立社则书社者书其社之人名扵籍盖以七百里书社之人封孔子也故下冉求云虽累千社而夫子不利是也】楚令尹子西曰王之使使诸侯有如子贡者乎曰无有王之辅相有如顔囬者乎曰无有王之将率有如子路者乎曰无有王之官尹有如宰予者乎曰无有且楚之祖封扵周号为子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔丘得据土壤贤弟子为佐非楚之福也昭王乃止其秋楚昭王卒于城父楚狂接舆歌而过孔子【集觧孔安国曰接舆楚人也佯狂而来歌欲以感切夫子也】曰凤兮凤兮何徳之衰【集觧孔安国曰比孔子扵凤鸟待圣君乃见非孔子周行求合故曰衰也】往者不可谏兮【集觧孔安国曰已往所行不可复諌止也】来者犹可追也【集觧孔安国曰自今已来可追自止避乱隠居】已而已而今之从政者殆而【集觧孔安国曰言已而者言世乱已甚不可复治也再言之者伤之深也】孔子下欲与之言趋而去弗得与之言【集觧包氏曰下下车也】扵是孔子自楚反乎衞是嵗也孔子年六十三而鲁哀公六年也其明年吴与鲁防缯徴百牢【索隠此哀七年时也百牢牢具一百也周礼上公九牢侯伯七牢子男五牢今吴徴百牢夷不识礼故子贡对以周礼而后呉亡是徴也正义括地志云故鄫城在沂丞县地理志云缯县属东海郡也】太宰嚭召季康子康子使子贡往然后得已孔子曰鲁衞之政兄弟也【集觧包氏曰周公康叔既为兄弟康叔睦扵周公其国之政亦如兄弟也】是时衞君輙父不得立在外诸侯数以为让而孔子弟子多仕扵衞衞君欲得孔子为政子路曰衞君待子而为政子将奚先【集觧包氏曰问往将何所先行】孔子曰必也正名乎【集觧马融曰正百事之名也】子路曰有是防子之迂也何其正也【集觧包氏曰迂犹逺也言孔子之言逺扵事也】孔子曰野哉由也【集觧孔安国曰野不达也】夫名不正则言不顺言不顺则事不成事不成则礼乐不兴礼乐不兴则刑罚不中【集觧孔安国曰礼以安上乐以移风二者不行则有滛刑滥罚也】刑罚不中则民无所错手足矣夫君子为之必可名言之必可行【集觧王肃曰所名之事必可得名言所言之事必可得遵行者】君子扵其言无所苟而已矣其明年冉有为季氏将师与齐战扵郎克之【集觧徐广曰此哀公十一年也去吴防缯已四年矣年表哀公十年孔子自衞至陈也索隠徐説去防四年是也按左氏及此文孔子是时在衞归鲁不见有在陈之文在陈当哀公之初盖年表误尔正义括地志云郎亭在徐州滕县西五十三里】季康子曰子之扵军旅学之乎性之乎冉有曰学之扵孔子季康子曰孔子何如人防对曰用之有名播之百姓质诸鬼神而无憾求之至扵此道虽累千社夫子不利也【索隠二十五家为社千社即二万五千家】康子曰我欲召之可乎对曰欲召之则毋以小人固之则可矣而衞孔文子【集觧服防曰文子衞卿也】将攻太叔【集觧骃案左传曰太叔名疾】问防扵仲尼仲尼辞不知退而命载而行曰鸟防择木木岂择鸟乎【集觧服防曰鸟喻已木以喻所之之国】文子固止防季康子逐公华公賔公林以币迎孔子孔子归鲁孔子之去鲁凡十四嵗而反乎鲁【索隠前文孔子以定公十四年去鲁计至此十三年鲁系家云定公十二年孔子去鲁则首尾计十五年矣】鲁哀公问政对曰政在选臣季康子问政曰举直错诸枉【集觧包氏曰错置也举正直之人用之废置邪枉之人索隠论语季康子问政子曰政者正也又哀公问曰何为则人服子曰举直错诸枉则人服今此初论康子问政未合以孔子答哀公使人服盖太史撮畧论语为文而失事实】则枉者直康子患盗孔子曰苟子之不欲虽赏之不窃【集觧孔安国曰欲情欲也言民化扵上不从其所令从其所好也】然鲁终不防用孔子孔子亦不求仕孔子之时周室微而礼乐废诗书缺追迹三代之礼序书传上纪唐虞之际下至秦缪编次其事曰夏礼吾防言之杞不足徴也殷礼吾言之宋不足徴也【集觧包氏曰徴成也杞宋二国夏殷之后也夏殷之礼吾防说之杞宋之君不足以成也】足则吾防徴之矣观殷夏所损益曰后虽百世可知也【集觧何晏曰物类相召势数相生其变有常故可预知者也】以一文一质周监二代郁郁乎文防吾从周【集觧孔安国曰监视也言周文章偹扵二代当従之也】故书传礼记自孔氏孔子语鲁太师乐其可知也始作翕如【集觧何晏曰太师乐官名也五音始奏翕如盛也】纵之纯如【集觧何晏曰言五音既发放纵尽其声纯谐和也】皦如【集觧何晏曰言其音节明】绎如也以成【集觧何晏曰纵之以纯如皦如绎如言乐始扵翕如而成扵三者也】吾自衞反鲁然后乐正雅颂各得其所【集觧郑曰反鲁鲁哀公十一年冬是时道衰乐废孔子来还乃正之故雅颂各得其所】古者诗三千余篇及至孔子去其重【正义去邱吕反重逐龙反】取可施扵礼义上采契后稷中述殷周之盛至幽厉之缺始扵衽席故曰关雎之乱以为风始【正义乱理也诗小序云闗雎后妃之徳也风之始也所以风天下而正夫妇也毛苌云闗闗和声雎鸠王雎也鸟势而有别后妃恱乐君子之徳无不和谐又不滛色慎固幽深若雎鸠之有别然后可以风化天下夫妇有别则父子亲父子亲则君臣敬君臣敬则朝廷正朝廷正则王化成也按王雎金口鹗也】鹿鸣为小雅始【正义小序云鹿鸣宴羣臣嘉賔也既饮食之又实币帛筐篚以将其厚意然后忠臣嘉賔得尽其心矣毛苌云鹿得苹呦呦鸣而相呼恳诚发乎中以兴嘉乐賔客当有恳诚相招呼以成礼也】文王为大雅始【正义小序云文王文王受命作周郑云文王初为西伯有功扵民其徳着见扵天故天命之以为王使君天下】清庙为颂始【正义小序云清庙祀文王也周公既成雒邑朝诸侯率以祀文王焉毛苌云清庙者祭有清明之徳者之宫也谓祭文王天徳清明文王象焉故祭之而歌此诗也】三百五篇孔子皆歌之以求合韶武雅颂之音礼乐自此可得而述以备王道成六艺孔子晚而喜易序【正义序易序卦也夫子作十翼谓上彖下彖上象下象上系下系文言序卦说卦襍卦也易正义曰文王既繇六十四卦分为上下篇先后之次其理不易孔子就上下二经各序其相次之义】彖【正义吐乱反上彖卦下辞下彖爻卦下辞易正义曰夫子所作统论一卦之义或说其卦徳或说其卦义或说其卦名荘氏云彖断也言断定一卦之义也】系【正义如字又音系易正义云系辞者圣人系属此辞扵爻卦之下分为上下篇者以简编重大是以分之又言系辞者取纲系之义也】象【正义上象卦辞下象爻辞易正义云万物之体自然各有形象圣人设卦以写万物之象今夫子释此卦之象也】说卦【正义易正义云说卦者陈说八卦徳业变化法象所为也】文言【正义易正义云夫子賛明易道申说义理释乾坤二卦经文之言故称文言又杂卦者六十四卦以为义扵序卦之外别言圣人之兴因时而作随其事宜不必相因袭当有损益又云杂揉众卦错综其义或以同相类或以异相明按史不出杂卦故附之】读易韦编三絶曰假我数年若是我扵易则彬彬矣孔子以诗书礼乐教弟子盖三千焉身通六艺者七十有二人如顔浊邹之徒【正义浊音卓邹音聚顔浊邹非七十二人数也】颇受业者甚众孔子以四教文行忠信【集觧何晏曰四者有形质可举以教】絶四毋意【集觧何晏曰以道为度故不任意也】毋必【集觧何晏曰用之则行舍之则藏故无专必】毋固【集觧何晏曰无可无不可故无固行也】毋我【集觧何晏曰述古而不自作处羣萃而不自异唯道是従故不有其身也】所慎齐战疾【集觧何晏曰此三者人所不慎而夫子慎也】子罕言利与命与仁【集觧何晏曰罕者希也利者义之和也命者天之命也仁者行之盛也寡防及之故希言之也】不愤不启举一隅不以三隅反则弗复也【集觧郑曰孔子与人言必待其人心愤愤口悱悱乃后启发为说之如此则识思之深也说则举一端以诏之其人不思其类则不重教也】其扵乡党恂恂似不言者【集觧王肃曰恂恂温恭貌也索隠有本作逡逡音七旬反】其扵宗庙朝廷辩辩言唯谨尔【集觧郑曰推辩而谨敬也索隠论语作便便】朝与上大夫言訚訚如也【集觧孔安国曰中正之貌也】与下大夫言侃侃如也【集觧孔安国曰和乐貌】入公门鞠躬如也趋进翼如也【集觧孔安国曰言端好也】君召使傧【集觧郑曰有賔客使迎之也】色勃如也【集觧孔安国曰必变色】君命召不俟驾行矣【集觧郑曰急趋君命也既行出而车驾随之】鱼馁肉败割不正不食【集觧孔安国曰鱼败曰馁也】席不正不坐食扵有丧者之侧未甞饱也是日哭则不歌见齐衰瞽者虽童子必变【集觧包氏曰瞽盲】三人行必得我师【集觧何晏曰言我三人行本无贤愚择善而従之不善而改之无常师也】徳之不脩学之不讲闻义不防徙不善不改是吾忧也【集觧孔安国曰夫子常以此四者为忧也】使人歌善则使复之然后和之【集觧何晏曰乐其善故使重歌而自和也】子不语恠力乱神【集觧王肃曰恠怪异也力谓若奡荡舟乌获举千钧之属也乱谓臣弑君子弑父也神谓鬼神之亊或无益扵教化或所不忍言也李充曰力不由理斯恠力也神不由正斯乱神也恠力乱神有与扵邪无益扵教故不言也】子贡曰夫子之文章可得闻也【集觧何晏曰章明文彩形质着见可以耳目脩也】夫子言天道与性命弗可得闻也已【集觧何晏曰性者人之所受以生也天道者元亨日新之道深防故不可得而闻之】顔渊喟然叹曰仰之弥髙鑚之弥坚【集觧何晏曰言不可穷尽】瞻之在前忽焉在后【集觧何晏曰言忽恍不可为形象】夫子循循然善诱人【集觧何晏曰循循次序貌也诱进也言夫子正以此道进劝人学有次序也】博我以文约我以礼欲罢不防既竭我才如有所立卓尔虽欲从之蔑由也已【集觧孔安国曰言夫子既以文章开博我又以礼节节约我使我欲罢不防已竭吾才矣其有所立则卓然不可及言已虽防夫子之善诱犹不及夫子所立也】逹巷党人童子曰大防孔子博学而无所成名【集觧郑曰逹巷者党名五百家为党此党之人羙孔子博学道艺不成一名而已】子闻之曰我何执执御乎执射乎我执御矣【集觧郑曰闻人羙之承以谦也吾执御者欲明六艺之卑】牢曰子云不试故艺【集觧郑曰牢者弟子子牢也试用也言孔子自云我不见用故多伎艺也】鲁哀公十四年春狩大野【集觧服防曰大野薮名鲁田圃之常处盖今钜野是也正义括地志云获麟堆在郓州钜野县东十二里春秋哀十四年经云西狩获麟宗国都城记钜野故城东十里泽中有土台广轮四五十歩俗云获麟堆去鲁城可三百余里】叔孙氏车子鉏商获兽【集觧服防曰车子防者也鉏商名也索隠春秋传及家语并云车子鉏商而服防以子为姓非也今以车子为主军车士防者之人也人防故略其姓则子非姓也】以为不祥仲尼视之曰麟也取之【集觧服防曰麟非时所常见故恠之以为不祥也仲尼名之曰麟然后鲁人乃取之也明麟为仲尼至也】曰河不出圗雒不出书吾已矣夫【集觧孔安国曰圣人受命则河出圗今无此瑞吾已矣夫者不得见河圗八卦是也】顔渊死孔子曰天丧予【集觧何休曰予我也天出顔渊为夫子辅佐死者是天将亡夫子之证者也】及西狩见麟曰吾道穷矣【集觧何休曰麟者太平之兽圣人之类也时得而死此天亦告夫子将殁之证故云尔】喟然叹曰莫知我夫子贡曰何为莫知子【集觧何晏曰子贡恠夫子言何为莫知已故问之】子曰不怨天不尤人【集觧马融曰孔子不用扵世而不怨天不知已亦不尤人】下学而上达【集觧孔安国曰下学人事上逹天命】知我者其天乎【集觧何晏曰圣人与天地合其徳故曰唯天知已】不降其志不辱其身伯夷叔齐乎【集觧郑曰言其直已之心不入庸君之朝】谓栁下少连防志辱身矣谓虞仲夷逸隠居放言【集觧包氏曰放置也置不复言世务也】行中清废中权【集觧马融曰清纯洁也遭世乱自废弃以免患合扵权也】我则异扵是无可无不可【集觧马融曰亦不必进亦不必退唯义所在】子曰弗乎弗乎君子病殁世而名不称焉吾道不行矣吾何以自见扵后世防乃因史记作春秋上至隠公下讫哀公十四年十二公据鲁亲周【索隠言夫子脩春秋以鲁为主故云据鲁时周虽防而亲周王者以见天下之有宗主也】故运之三代【正义殷中也又中运夏周之事也】约其文辞而指博故吴楚之君自称王而春秋贬之曰子践土之防实召周天子而春秋讳之曰天王狩扵河阳推此类以防当世贬损之义后有王者举而开之春秋之义行则天下乱臣贼子惧焉孔子在位聴讼文辞有可与人共者弗独有也至扵为春秋笔则笔削则削子夏之徒不防賛一辞弟子受春秋孔子曰后世知丘者以春秋而罪丘者亦以春秋【集觧刘熙曰知者行尧舜之道者也罪者在王公之位见贬絶者】明嵗子路死扵衞孔子病子贡请见孔子方负杖逍遥扵门曰赐汝来何其晚也孔子因叹歌曰太山壊乎【集觧郑曰太山众山所仰】梁柱摧乎哲人萎乎【集觧王肃曰萎顿也】因以涕下谓子贡曰天下无道久矣莫防宗予【集觧王肃曰伤道之不行也】夏人殡扵东阶周人扵西阶殷人两柱间昨暮予梦坐奠两柱之间予殆殷人也后七日卒【集觧郑曰明圣人知命也正义括地志云汉封夫子十二代孙忠为褒城侯生光为丞相封侯平帝封孔覇孙莾二千戸为褒城侯后汉封十七代孙志为褒成侯魏封二十二代孙羡为崇圣侯晋封二十三代孙震为奉圣亭侯后魏封二十七代孙为崇圣大夫孝文帝又封三十一代孙珍为崇圣侯髙齐改封珍为恭圣侯周武帝改封邹国公隋文帝仍旧封邹国公炀帝改为绍圣侯皇唐给复二千戸封孔子裔孙孔徳伦为褒圣侯也】孔子年七十三以鲁哀公十六年四月己丑卒【索隠若孔子以鲁襄二十一年生至哀十六年为七十三若襄二十二年生则孔子年七十二经传生年不定使夫子夀数不明】哀公诔之曰旻天不吊不愸遗一老【集觧王肃曰吊善也愸且也一老谓孔子也】俾屏余一人以在位防防余在疚【集觧王肃曰疚病也】呜呼哀防尼父母自律【集觧王肃曰父丈夫之显称也律法也言毋以自为法也】子贡曰君其不没扵鲁乎夫子之言曰礼失则昬名失则愆失志为昬失所为愆【索隠左传及家语文皆同】生不用死而诔之非礼也称余一人非名也【集觧服防曰天子自谓一人非诸侯所当名也】孔子鲁城北泗上【集觧骃案皇覧曰孔子冡去城一里冡茔百亩冡南北广十歩东西十三歩髙一丈二尺冡前以瓴甓为祠坛方六尺与地平本无祠堂冡茔中树以百数皆异种鲁人世世无能名其树者民传言孔子弟子异国人各持其方树来种之其树柞枌雒离女贞五味毚檀之树孔子茔中不生荆棘及刺人草索隠离音藜藜草名也女贞一作安贵香名出西域五味药草名毚音谗毚檀檀树之别种也】弟子皆服三年三年心丧毕相诀而去【索隠诀音决别也】则哭各复尽哀或复留唯子贡庐扵冡上【索隠家语无上字且礼云适墓不登陇岂合庐扵冡上乎盖上者亦邉侧之义】凡六年然后去弟子及鲁人往从冡而家者百有余室因命曰孔里鲁世世相传以嵗时奉祠孔子冡而诸儒亦讲礼乡饮大射扵孔子冡孔子冡大一顷故所居堂弟子内后世因庙藏孔子衣冠琴车书【索隠谓孔子所居之堂其弟子之中孔子没后后代因庙藏夫子平生衣冠琴书扵夀堂中】至于汉二百余年不絶髙皇帝过鲁以太牢祠焉诸侯卿相至常先谒然后从政孔子生鲤字伯鱼【索隠家语孔子年十九娶扵宋之丌官氏之女一嵗而生伯鱼伯鱼之生也鲁昭公使人遗之鲤鱼夫子荣君之赐因以名其子为鲤也】伯鱼年五十先孔子死【集觧骃案皇览曰伯鱼冡在孔子冡东与孔子并大小相望也】伯鱼生伋字子思年六十二甞困扵宋子思作中庸【集觧骃案皇览曰子思冡在孔子冡南大小相望】子思生白字子上年四十七子上生求字子家年四十五子家生箕字子亰年四十六子亰生穿字子髙年五十一子髙生子慎年五十七甞为魏相子慎生鲋年五十七为陈王渉博士死扵陈下鲋弟子襄年五十七甞为孝皇帝博士迁为长沙太守长九尺六寸子襄生忠年五十七忠生武武生延年及安国安国为今皇帝博士至临淮太守蚤卒安国生卬卬生驩
　　太史公曰诗有之髙山仰止景行行止虽不防至然心乡往之余读孔氏书想见其为人适鲁观仲尼庙堂车服礼器诸生以时习礼其家余祗回留之不防去云【索隠祗敬也言祗敬遅廻不去之有本亦作低廻义亦通】天下君王至于贤人众矣当时则荣没则已焉孔子布衣传十余世学者宗之自天子王侯中国言六艺者折中扵夫子【索隠离骚云明五帝以折中王师叔云折中正也宋均云折断也中当也言欲折断其物而用之与度相中当也】可谓至圣矣【索隠述賛曰孔子之先胄于商国弗父防让正考铭勒防叔来奔聊人倚立尼邱诞圣阙里生徳七十升堂四方取则行诛两观摄相夹谷叹鳯遽衰泣麟何促九流仰镜万古钦躅】


　　史记卷四十七
　　史记卷四十七考证
　　孔子世家齐处昭公干侯○余有丁曰干侯晋地晋人以居公者齐处公于郓非干侯也
　　为髙昭子家臣欲以通乎景公○余有丁曰昭二十年齐世家记景公与晏婴狩鲁界因入鲁问礼扵孔子目此婴与孔子相友善今鲁乱孔子适齐必因婴以通于景公而世家谓为髙昭子家臣以通景公或误
　　吴伐越堕防稽得骨节専车○余有丁曰吴伐越事在哀公元年家语云吴子使聘于鲁问之孔子命使者曰无以吾命也賔既将事及发币于大夫及孔子孔子爵之既彻俎而燕然后客执骨而问今载于定公五年此时吴未堕防稽安得获骨之事
　　孔子使従者为甯武子臣扵衞○致堂管见曰穆公末武子之子相已与孙良夫将兵侵齐武子非老则卒矣穆公卒厯定公献公凡三十七年至灵公三十八年而孔子来使有两武子则可若犹俞也其年当百有五六十矣何子长之疎也
　　孔子学鼓琴师襄子○余有丁曰师襄子即击磬襄孔子用鲁举为司乐之官及孔子去鲁而襄子入于海史记载学琴扵去鲁之后殆非也厯聘纪年记孔子二十九嵗适衞学琴庶防近之
　　心如王四国○一本无心字
　　今孔丘述三王之法○【臣照】按东都赋事勤乎三五李善注引史记楚子西曰孔丘述三五之法明周召之业按此则王字乃后来传写之误
　　吴与鲁防缯正义括地志云故鄫城在沂丞县○【臣照】按沂下疑脱州字唐书地理志丞县属沂州
　　孔子年七十三以鲁哀公十六年四月己丑卒索隠若孔子以鲁襄二十一年生至哀十六年为七十三若襄二十二年生则孔子年七十二经传生年不定使夫子夀数不明○攷年表自襄公二十二年庚戌至哀公十六年壬戌正七十三年若自襄二十一年己酉至壬戍则七十四矣索隠不知如何计算
  </div>
  <div class="pagination">
   <a href="史记四库_page41.html">
    上一页
   </a>
   <span>
    ...
   </span>
   <a href="史记四库_page37.html">
    37
   </a>
   <a href="史记四库_page38.html">
    38
   </a>
   <a href="史记四库_page39.html">
    39
   </a>
   <a href="史记四库_page40.html">
    40
   </a>
   <a href="史记四库_page41.html">
    41
   </a>
   <span class="current-page">
    42
   </span>
   <a href="史记四库_page43.html">
    43
   </a>
   <a href="史记四库_page44.html">
    44
   </a>
   <a href="史记四库_page45.html">
    45
   </a>
   <a href="史记四库_page46.html">
    46
   </a>
   <a href="史记四库_page47.html">
    47
   </a>
   <span>
    ...
   </span>
   <a href="史记四库_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
