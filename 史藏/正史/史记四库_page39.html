<!DOCTYPE html>
<html>
<head>
    <meta charset="UTF-8">
    <title>史记四库 - 第 39 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 39 页/共 76 页</h1>
    <div class="content">　　立其太子寿曼为君○春秋经寿曼作州蒲
　　秋伐郑郑师败遂至陈○左传晋韩厥伐郑入其郛败其徒兵于洧上晋师自郑以鄫之师侵楚焦夷及陈在悼公二年之夏五月此作元年秋也
　　平公元年伐齐○左传伐齐事在鲁襄之十八年于晋平为三年年表同此作元年
　　九年鲁季氏逐其君昭公昭公居干侯○左传昭公是年居郓晋顷之十二年乃居干侯
　　十五年赵鞅使邯郸大夫午不信欲杀午午与中行寅范吉射亲攻赵鞅○左传晋赵鞅谓邯郸午曰归我卫贡五百家吾舍诸晋阳午许诺归告其父兄父兄不可赵孟怒召午而囚诸晋阳遂杀午赵稷涉賔以邯郸叛夏六月上军司马籍秦围邯郸邯郸午荀寅之甥也荀寅范吉射之姻也而相与睦故不与围邯郸秋七月范氏中行氏伐赵氏之宫据此是午前死而范中行乃攻赵鞅也此则云午与范中行亲攻赵鞅与范中行为仇
　　荀栎韩不信魏侈○左传作荀跞魏曼多
　　三十年定公与吴王夫差会黄池争长赵鞅时从卒长吴○黄震日抄曰黄池之会吴晋争长而史于吴世家曰长晋于晋世家曰长吴自相矛盾未知孰是
　　子出公凿立○六国年表凿作错




　　史记卷三十九考证
<史部,正史类,史记>
　　钦定四库全书
　　史记卷四十
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　楚世家第十
　　楚之先祖出自帝颛顼髙阳髙阳者黄帝之孙昌意之子也髙阳生称【正义音尺证反】称生卷章卷章生重黎【集解徐广曰世本云老童生重黎及吴回谯周曰老童即卷章索隠重氏黎氏二官代司天地重为木正黎为火正据左氏少昊氏之子曰重颛顼氏之子曰黎今以重黎为一人乃是颛顼之子孙者刘氏云少昊氏之后曰重颛顼氏之后曰黎黎对彼重则单称黎若自言当家则称重黎故楚及司马氏皆重黎之后非关少昊之重愚谓此解为当】重黎为帝喾髙辛居火正【索隠此重黎为火正彼少昊氏之后重自为木正知此重黎即彼之黎也】甚有功能光融天下帝喾命曰祝融【集解虞翻曰祝大融明也韦昭曰祝始也】共工氏作乱帝喾使重黎诛之而不尽帝乃以庚寅日诛重黎而以其弟吴回为重黎后复居火正为祝融吴回生陆终陆终生子六人坼剖而产马【集解干寳曰先儒学士多疑此事谯允南通才达学精核数理者也作古史考以为作者妄记废而不论余亦尤其生之异也然案六子之世子孙有国升降六代数千年间迭至霸王天将兴之必有尤物乎若夫前志所传脩已坼而生禹简狄剖而生契歴代乆逺莫足相证近魏黄初五年汝南屈雍妻王氏生男儿从右胳下水腹上出而平和自若数月创合母子无恙斯盖近事之信也以今况古固知注记者之不妄也天地云为隂阳变化安可守之一端概以常理乎诗云不坼不副无灾无害原诗人之防明古之妇人尝有坼剖而产者矣又有因产而遇灾害者故美其无害也索隠系本云陆终娶鬼方氏之妹谓之女嬇】其长一曰昆吾【集解虞翻曰昆吾名樊为己姓封昆吾世本曰昆吾者卫是也索隠系本云其一曰樊是为昆吾宋忠曰昆吾国名己姓所出左传曰卫侯梦见披发登昆吾之观今濮阳城中有昆吾台是正义括地志云濮阳县古昆吾国也昆吾故城在县西三十里台在县西百歩即昆吾墟也】二曰参胡【集解骃案世本曰参胡者韩是也索隐系本云二曰恵连是为参胡宋忠曰参胡国名斯姓无后】三曰彭祖【集解虞翻曰名翦为彭姓封于大彭世本曰彭祖者彭城是也索隐系本云三曰籛铿是为彭祖虞翻所云是也正义括地志云彭城古彭祖国也外传云殷末灭彭祖国也虞翻云名翦神仙传云彭祖讳铿帝颛顼之孙至殷末年已七百六十七而不衰老遂往流沙之西非寿终也】四曰会人【集解骃案世本曰会人者郐是也索隐系本云四曰求言是为会人宋忠曰求言名也妘姓所出郐国也正义括地志云故郐城在郑州新郑县东北二十二里毛诗谱云昔髙辛氏之土祝融之墟歴唐至周重黎之后妘姓处其地是为郐国为郑武公所灭也】五曰曹姓【集解骃案世本曰曹姓者邾是也索隐系本云其五曰安是为曹姓宋忠云安名也曹姓者诸曹所出也正义括地志云故邾国在黄州黄冈县东南百二十一里史记云邾子曹姓也】六曰季连芈姓楚其后也【索隠糸本云六曰季连是为芈姓季连者楚是也宋忠曰季连名也芉姓诸楚所出楚之先芈音弥是反干羊声也】昆吾氏夏之时尝为侯伯桀之时汤灭之彭祖氏殷之时尝为侯伯殷之末世灭彭祖氏季连生附沮【集解孙检曰一作祖索隐沮音才叙反】附沮生宂熊其后中微或在中国或在蛮夷弗能纪其世周文王之时季连之苖裔曰鬻熊鬻熊子事文王蚤卒其子曰熊丽熊丽生熊狂熊狂生熊绎熊绎当周成王之时举文武勤劳之后嗣而封熊绎于楚蛮封以子男之田姓芈氏居丹阳【集解徐广曰在南郡枝江县正义頴容三传例云楚居丹阳今枝江县故城是括地志云归州巴东县东南四里归故城楚子熊绎之始国也又熊绎墓在归州秭归县舆地志云秭归县东有丹阳城周廻八里熊绎始封也】楚子熊绎与鲁公伯禽卫康叔子牟晋侯爕齐太公子吕伋俱事成王熊绎生熊艾熊艾生熊防【索隐一作黮音土感反防音与但反与亶同字亦作亶也】熊防生熊胜熊胜以弟熊杨为后【索隐邹诞本作熊钖又作炀】熊杨生熊渠熊渠生子三人当周夷王之时王室防诸侯或不朝相伐熊渠甚得江汉间民和乃兴兵伐庸【集解杜预曰庸今上庸县正义括地志云房州竹山县本汉上庸县古之庸国昔周武王伐纣庸蛮在焉】杨粤【索隐有本作杨雩音吁地名也今音越谯周作杨越】至于鄂【正义五各反刘伯庄云地名在楚之西后徙楚今东鄂州是括地志云邓州向城县南二十里西鄂故城是楚西鄂】熊渠曰我蛮夷也不与中国之号谥乃立其长子康为句亶王【集解张莹曰今江陵也索隐系本康作庸亶作袒地理志江陵南郡之县也楚文王自丹阳徙都之】中子红为鄂王【集解骃案九州记曰鄂今武昌索隐有本作亵红音贽红从下文熊贽红读古史考及邹氏刘氏等无音防红恐非也正义括地志武昌县鄂王旧都今鄂王神即熊渠子之神也】少子执疵为越章王【索隐系木无执字越作就正义即弑鄂王红者也】皆在江上楚蛮之地及周厉王之时暴虐熊渠畏其伐楚亦去其王后为熊母康【集解徐广曰即渠之长子】母康早死熊渠卒子熊挚红立挚红卒其弟弑而代立曰熊延【索隐如此史意即上鄂王红也谯周以为熊渠卒子熊翔立卒长子挚有疾少子熊延立此云挚红卒其弟弑而自立曰熊延欲会此代系则翔亦母康之弟熊渠者既卒母康又早卒其挚红立而被延弑故史考言挚有疾而此言弑也正义谯周言挚有疾此言弑未详宋均注乐纬云熊渠嫡嗣曰熊挚有恶疾不得为后别居于夔为楚附庸后王命曰防子也】熊延生熊勇熊勇六年而周人作乱攻厉王厉王出奔彘熊勇十年卒弟熊严为后熊严十年卒有子四人长子伯霜中子仲雪次子叔堪【索隐堪一作湛】少子季徇【索隐徇旬俊反】熊严卒长子伯霜代立是为熊霜熊霜元年周宣王初立熊霜六年卒三弟争立仲雪死叔堪亡避难于濮【集解杜预曰建宁郡南有濮夷正义按建宁晋郡在蜀南与蛮相近刘伯庄云濮在楚西南孔安国云庸濮在汉之南按成公元年楚地千里孔说是也】而少弟季徇立是为熊徇熊徇十六年郑桓公初封于郑二十二年熊徇卒子熊咢立【索隐咢音鄂亦作噩】熊咢九年卒子熊仪立是为若敖若敖二十年周幽王为犬戎所弑周东徙而秦襄公始列为诸侯二十七年若敖卒子熊坎立是为霄敖【索隐坎若感反一作菌又作钦】霄敖六年卒子熊眴立【集解徐广曰眴音舜索隐按玉篇咰在口部顾氏云楚之先即蚡冐也刘音舜其近代本字有从目者故刘氏有舜音非也】是为蚡冒【索隐古本蚡作羒音愤冒音亡北反或亡报反】蚡冒十三年晋始乱以曲沃之故蚡冒十七年卒蚡冒弟熊通弑蚡冒子而代立是为楚武王武王十七年晋之曲沃庄伯弑主国晋孝侯十九年郑伯弟叚作乱二十一年郑侵天子之田二十三年卫弑其君桓公二十九年鲁弑其君隐公三十一年宋太宰华督弑其君殇公三十五年楚伐随【集解贾逵曰随姬姓杜预曰随国今义阳随县正义括地志云随州外城古随国地世本云楚武王墓在豫州新息随姬姓也武王卒师中而兵罢括地志云上蔡县东北五十里】随曰我无罪楚曰我蛮夷也今诸侯皆为叛相侵或相杀我有敝甲欲以观中国之政请王室尊吾号随人为之周请尊楚王室不聼还报三十七年楚熊通怒曰吾先鬻熊文王之师也早终成王举我先公乃以子男田令居楚蛮夷皆率服而王不加位我自尊耳乃自立为武王与随人盟而去于是始开濮地而有之五十一年周召随侯数以立楚为王楚怒以随背已伐随武王卒师中而兵罢【集解骃案皇览曰楚武王在汝南郡鲖阳县葛陂乡城东北民谓之楚王岑汉永平中葛陵城北祝里社下于土中得铜鼎而名曰楚武王由是知楚武王之冢民传言秦项赤眉之时欲发之辄頽壊填压不得发也正义有本注葛陂乡作葛陵乡者误也地理志云新蔡县西北六十里有葛陂乡即费长房投竹成龙之陂因为乡名】子文王熊赀立始都郢【正义括地志云纪南故城在荆州江陵县北五十里杜预云国都于郢今南郡江陵县北纪南城是括地志云又至平王更城郢在江陵县东北六里故郢城是也】文王二年伐申过邓【正义括地志云故申城在邓州南阳县北三十里晋太康地志云周宣王舅所封故邓城在襄州安养县北二十里春秋之邓国庄十六年楚文王灭之】邓人曰楚王易取邓侯不许也【集解服防曰邓曼姓】六年伐蔡【正义豫州上蔡县在州北七十里古蔡国也县外城蔡国城也】虏蔡哀侯以归已而释之楚彊陵江汉间小国小国皆畏之十一年齐桓公始覇楚亦始大十二年伐邓灭之十三年卒子熊囏立【集解骃案史记音隐云古艰字】是为杜敖【索隐杜作壮侧状反】杜敖五年欲杀其弟熊恽【索隐恽音防粉反左氏作頵防频反】恽奔随与随袭弑杜敖代立是为成王成王恽元年初即位布徳施恵结旧好于诸侯使人献天子天子赐胙曰镇尔南方夷越之乱无侵中国于是楚地千里十六年齐桓公以兵侵楚至陉山【正义杜预云陉楚地颍川召陵县南有陉亭括地志陉山在郑州西南一百一十里即此山也】楚成王使将军屈完以兵御之【正义屈曲勿反完音桓楚族也】与桓公盟桓公数以周之赋不入王室楚许之乃去十八年成王以兵北伐许【集解骃案地理志曰颍川许昌县故许国也】许君肉袒谢乃释之二十二年伐黄【索隐汝南弋阳县故黄国正义括地志云黄国故城汉弋阳县也春秋时黄都嬴姓在光州定城县四十里也】二十六年灭英【集解徐广曰年表及他本皆作英一本作黄正义英国在淮南盖蓼国也不知改名时也】三十三年宋襄公欲为盟会召楚楚王怒曰召我我将好往袭辱之遂行至盂【正义音于宋地也】遂执辱宋公已而归之三十四年郑文公南朝楚楚成王北伐宋败之射伤宋襄公襄公遂病创死三十五年晋公子重耳过楚成王以诸侯客礼飨而厚送之于秦三十九年鲁僖公来请兵以伐齐楚使申侯将兵伐齐取谷【集解杜预曰济北谷城县正义括地志云谷在济州东阿县东二十六里】置齐桓公子雍焉齐桓公七子皆奔楚楚尽以为上大夫灭夔防不祀祝融鬻熊故也【集解服防曰夔楚熊渠之孙熊挚之后防在巫山之阳秭归乡是也索隐谯周作灭归归即防之地名归县之乡也】夏伐宋宋告急于晋晋救宋成王罢归将军子玉请战成王曰重耳亡居外久卒得反国天之所开不可当子玉固请乃与之少师而去晋果败子玉于城濮成王怒诛子玉四十六年初成王将以商臣为太子语令尹子上子上曰君之齿未也【集解杜预曰齿年也言尚少】而又多内宠绌乃乱也楚国之举常在少者【集解贾逵曰举立也】且商臣蠭目而豺声忍人也【集解服防曰言忍为不义】不可立也王不聼立之后又欲立子职【集解贾逵曰职商臣庶弟也】而绌太子商臣商臣闻而未审也告其傅潘崇曰何以得其实崇曰飨王之宠姬【集解骃案姬当作妹】江芉而勿敬也商臣从之江芈【正义芉亡尔反】怒曰宜乎王之欲杀若而立职也商臣告潘崇曰信矣崇曰能事之乎【集解服防曰若立职子能事之】曰不能能亡去乎曰不能能行大事乎【集解服防曰谓弑君】曰能冬十月商臣以宫卫兵围成王成王请食熊蹯而死【集解杜预曰熊掌难熟冀乆将有外救之援也】不聼丁未成王自绞杀商臣代立是为穆王穆王立以其太子宫予潘崇使为太师掌国事穆王三年灭江【集解杜预曰江国在汝南安阳县】四年灭六蓼六蓼臯陶之后【集解杜预曰六国今庐江六县蓼国今安豊蓼县】八年伐陈十二年卒子庄王侣立庄王即位三年不出号令日夜为乐令国中曰有敢谏者死无赦伍举入諌庄王左抱郑姬右抱越女坐钟鼓之间伍举曰愿有进隐【集解骃案隐谓隐藏其意】曰有鸟在于阜三年不蜚不鸣是何鸟也庄王曰三年不蜚蜚将冲天三年不鸣鸣将惊人举退矣吾知之矣居数月淫益甚大夫苏从乃入谏王曰若不闻令乎对曰杀身以明君臣之愿也于是乃罢滛乐聼政所诛者数百人所进者数百人任伍举苏从以政国人大説是嵗灭庸【正义今房州竹山县是也】六年伐宋获五百乘八年伐陆浑戎【集解服防曰陆浑戎在洛西南正义允姓之戎徙居陆浑】遂至洛观兵于周郊【集解服防曰观兵陈兵示周也】周定王使王孙满劳楚王【集解服防曰以郊劳礼迎之也】楚王问鼎小大轻重【集解杜预曰示欲逼周取天下】对曰在徳不在鼎庄王曰子无阻九鼎楚国折钩之喙足以为九鼎【正义喙许卫反凡防有钩喙钩口之尖也言楚国防之钩口尖有折者足以为鼎言鼎易得也】王孙满曰呜呼君王其忘之乎昔虞夏之盛逺方皆至贡金九牧【集解服防曰使九州之牧贡金】铸鼎象物【集解贾逵曰象所图物着之于鼎】百物而为之备使民知神奸【集解杜预曰图鬼神百物之形使民逆备之也】桀有乱徳鼎迁于殷载祀六百【集解贾逵曰载辞也祀年也商曰祀王肃曰载祀者犹言年也】殷纣暴虐鼎迁于周徳之休明虽小必重【集解杜预曰不可迁】其奸回昬乱虽大必轻【集解杜预曰言可移】昔成王定鼎于郏鄏【集解杜预曰郏鄏今河南县西有郏鄏陌武王迁之成王定之索隐按周书郏雒北山名音甲鄏谓田厚鄏故以名焉】卜世三十卜年七百天所命也周徳虽衰天命未改鼎之轻重未可问也楚王乃归九年相若敖氏【集解骃案左传曰子越椒】人或谗之王恐诛反攻王王击灭若敖氏之族十三年灭舒【集解杜预曰庐江六县东有舒城也】十六年伐陈杀夏征舒征舒弑其君故诛之也已破陈即县之羣臣皆贺申叔时使齐来不贺王问对曰鄙语曰牵牛径人田田主取其牛径者则不直矣取之牛不亦甚乎且王以陈之乱而率诸侯伐之以义伐之而贪其县亦何以复令于天下庄王乃复陈国后十七年春楚庄王围郑三月克之入自皇门【集解贾逵曰郑城门何休曰郭门也】郑伯肉袒牵羊以逆【集解贾逵曰肉袒牵羊示服为臣也】曰孤不天不能事君君用懐怒以及敝邑孤之罪也敢不唯命是聼賔之南海若以臣妾赐诸侯亦唯命是聼若君不忘厉宣桓武【集解杜预曰周厉王宣王郑之所自出也郑武公桓公始封之贤君也】不絶其社稷使改事君孤之愿也非所敢望也敢布腹心楚羣臣曰王勿许庄王曰其君能下人必能信用其民庸可絶乎庄王自手旗左右麾军引兵去三十里而舎遂许之平【集解杜预曰退一舍而礼郑】潘尫入盟子良出质【集解骃案潘尫楚大夫子良郑伯弟】夏六月晋救郑与楚战大败晋师河上遂至衡雍而归二十年围宋以杀楚使也【索隐左传宣十四年楚子使申舟聘于齐曰无假道于宋华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起九月围宋是也】围宋五月城中食尽易子而食析骨而炊宋华元出告以情庄王曰君子哉遂罢兵去二十三年庄王卒子共王审立共王十六年晋伐郑郑告急共王救郑与晋兵战鄢陵晋败楚射中共王目共王召将军子反子反嗜酒从者竖阳谷进酒醉王怒射杀子反遂罢兵归三十一年共王卒子康王招立康王立十五年卒子员立【索隐员音云左传作麏】是为郏敖康王宠弟公子围【集解徐广曰史记多作回】子比子晢弃疾郏敖三年以其季父康王弟公子围为令尹主兵事四年围使郑道闻王疾而还十二月己酉围入问王疾绞而弑之【集解荀卿曰以冠缨绞之左传曰王于郏谓之郏敖】遂杀其子莫及平夏使使赴于郑伍举问曰谁为后【集解服防曰问来赴者】对曰寡大夫围伍举更曰共王之子围为长【集解杜预曰伍举更赴辞使从礼告终称嗣不以簒弑赴诸侯】子比奔晋而围立是为灵王灵王三年六月楚使使告晋欲会诸侯诸侯皆会楚于申伍举曰昔夏启有钧台之飨【集解杜预曰河南阳翟县南有钧台陂】商汤有景亳之命周武王有盟津之誓成王有岐阳之搜【集解贾逵曰岐山之阳】康王有丰宫之朝【集解服防曰丰宫成王庙所在也杜预曰丰在始平鄠县东有灵台康王于是朝诸侯】穆王有涂山之会齐桓有召陵之师晋文有践土之盟君其何用灵王曰用桓公【集解杜预曰用会召陵之礼也】时郑子产在焉于是晋宋鲁卫不往灵王已盟有骄色伍举曰桀为有仍之会有缗叛之【集解贾逵曰仍缗国名也】纣为黎山之会东夷叛之【集解服防曰黎东夷国名也子姓】幽王为太室之盟戎翟叛之【集解杜预曰太室中岳也】君其慎终七月楚以诸侯兵伐吴围朱方八月克之囚庆封灭其族以封徇曰无效齐庆封弑其君而弱其孤以盟诸大夫【集解杜预曰齐崔杼弑其君庆封其党故以弑君罪责之也】封反曰莫如楚共王庶子围弑其君兄之子员而代之立【集解骃案谷梁传曰军人粲然皆笑】于是灵王使弃疾杀之七年就章华台【集解杜预曰南郡华容县有台在城内】下令内亡人实之八年使公子弃疾将兵灭陈十年召蔡侯醉而杀之使弃疾定蔡因为陈蔡公十一年伐徐以恐吴【集解骃案左传曰使荡侯等围徐】灵王次于干谿以待之王曰齐晋鲁卫其封皆受宝器我独不今吾使使周求鼎以为分其予我乎【集解服防曰有功徳受分器】析父对曰其予君王哉【集解贾逵曰析父楚大夫索隐据左氏此是右尹子革之辞史盖误也】昔我先王熊绎辟在荆山荜露蓝蒌【集解徐广曰荜一作暴骃案服防曰荜露柴车素大辂也蓝蒌言衣敝壊其蒌蓝蓝然也】以处草莽跋渉山林【集解服防曰草行曰跋水行曰渉】以事天子唯是桃弧棘矢以共王事【集解服防曰桃弧棘矢所以御其灾言楚地山林无所出也】齐王舅也【集解服防曰齐吕伋成王之舅】晋及鲁卫王母弟也楚是以无分而彼皆有周今与四国服事君王将唯命是从岂敢爱鼎灵王曰昔我皇祖伯父昆吾旧许是宅【集解服防曰陆终氏六子长曰昆吾少曰季连季连楚之祖故谓昆吾为伯父也昆吾曾居许地故曰旧许是宅】今郑人贪其田不我予今我求之其予我乎对曰周不爱鼎郑安敢爱田灵王曰昔诸侯逺我而畏晋今吾大城陈蔡不羮【集解韦昭曰三国楚别都也颍川定陵有东不羮襄城有西不羮正义括地志云不羮故城在许州襄城县东三十里地理志云此乃西不羮也】赋皆千乘诸侯畏我乎对曰畏哉灵王喜曰析父善言古事焉【正义左传昭十二年析父谓子革曰吾子楚国之望也今与王言如响国其若之何杜预云讥其顺王心如响应声也按此对王言是子革之辞太史公云析父误也析父时为王仆见子革对故叹也】十二年春楚灵王乐干谿不能去也国人苦役初灵王会兵于申僇越大夫常寿过【索隐僇辱也】杀蔡大夫观起【索隐观音官观姓起名】起子从亡在吴【索隐从音才松反】乃劝吴王伐楚为间越大夫常寿过而作乱为吴间使矫公子弃疾命召公子比于晋至蔡与吴越兵欲袭蔡令公子比见弃疾与盟于邓【集解杜预曰颍川邵陵县西有邓城正义括地志云故邓城在豫州郾城县东三十五里按在古召陵县西十里是也】遂入杀灵王太子禄立子比为王公子子晢为令尹弃疾为司马先除王宫观从从师于干谿令楚众曰国有王矣先归复爵邑田室后者迁之楚众皆溃去灵王而归灵王闻太子禄之死也自投车下而曰人之爱子亦如是乎侍者曰甚是王曰余杀人之子多矣能无及此乎右尹曰【集解骃案左传曰右尹子革】请待于郊以聼国人【集解服防曰聼国人欲为谁】王曰众怒不可犯曰且入大县而乞师于诸侯王曰皆叛矣又曰且奔诸侯以聼大国之虑王曰大福不再祗取辱耳于是王乘舟将欲入鄢【集解服防曰鄢楚别都也杜预曰襄阳宜城县正义音偃括地志云故鄢城在襄州安养县北三里在襄州北五里南去荆州二百五十里按王自夏口从汉水上入鄢也左传云王防夏将欲入鄢是也括地志云鄢水源出襄州义清县西界托仗山水经云蛮水即鄢水是也】右尹度王不用其计惧俱死亦去王亡灵王于是独傍偟山中野人莫敢入王王行遇其故鋗人【集解韦昭曰今之中防】谓曰为我求食我已不食三日矣鋗人曰新王下法有敢饟王从王者罪及三族且又无所得食王困枕其股而卧鋗人又以土自代逃去王觉而弗见遂饥不能起芈尹申无宇之子申亥曰吾父再犯王命【集解服防曰断王旌执人于章华之宫】王弗诛恩孰大焉乃求王遇王饥于厘泽奉之以归夏五月癸丑王死申亥家【正义左传云夏五月癸亥王缢于芉尹申亥是也】申亥以二女从死并之是时楚国虽已立比为王畏灵王复来又不闻灵王死故观从谓初王比曰不杀弃疾虽得国犹受祸王曰余不忍从曰人将忍王王不聼乃去弃疾归国人每夜惊曰灵王入矣乙卯夜弃疾使船人从江上走呼曰灵王至矣国人愈惊又使曼成然告初王比及令尹子晳曰王至矣国人将杀君司马将至矣【集解杜预曰司马谓弃疾】君蚤自图无取辱焉众怒如水火不可救也初王及子晳遂自杀丙辰弃疾即位为王改名熊居是为平王平王以诈弑两王而自立恐国人及诸侯叛之乃施恵百姓复陈蔡之地而立其后如故归郑之侵地存恤国中脩政敎吴以楚乱故获五率以归【集解服防曰五率荡侯潘子司马督嚣尹午陵尹喜】平王谓观从恣尔所欲欲为卜尹王许之【集解贾逵曰卜尹卜师大夫官】初共王有宠子五人无适立乃望祭羣神请神决之使主社稷而隂与巴姬【集解贾逵曰共王妾】埋璧于室内【正义左传云埋璧于太室之庭杜预云太室祖庙也】召五子斋而入康王跨之【集解服防曰两足各跨璧一边杜预曰过其上】灵王肘加之子比子晳皆远之平王防抱而入再拜压纽故康王以长立至其子失之围为灵王及身而弑子比为王十余日子晳不得立又俱诛四子皆絶无后唯独弃疾后立为平王竟续楚祀如其神符初子比自晋归韩宣子问叔向曰子比其济乎对曰不就宣子曰同恶相求如市贾焉【集解服防曰谓国人共恶灵王者如市贾之人求利也】何为不就对曰无与同好谁与同恶【集解服防曰言无党于内当与谁共同好恶】取国有五难有宠无人一也【集解杜预曰宠湏贤人而固】有人无主二也【集解杜预曰虽有贤人当湏内主为应】有主无谋三也【集解杜预曰谋防谋也】有谋而无民四也【集解杜预曰民众也】有民而无徳五也【集解杜预曰四者既备当以徳成之】子比在晋十三年矣晋楚之从不闻通者可谓无人矣【集解杜预曰晋楚之士从子比逰皆非达人】族尽亲叛可谓无主矣【集解杜预曰无亲族在楚】无衅而动可谓无谋矣【集解服防曰言灵王尚在而妄动取国故谓无谋】为羇终世可谓无民矣【集解杜预曰终身羇客在于晋是无民】亡无爱征可谓无徳矣【集解杜预曰楚人无爱念者】王虐而不忌【集解杜预曰灵王暴虐无所畏忌将自亡】子比渉五难以弑君谁能济之有楚国者其弃疾乎君陈蔡方城外属焉【正义方城山在许州叶县西十八里也】苛慝不作盗贼伏隐私欲不违【集解服防曰不以私欲违民心】民无怨心先神命之国民信之芈姓有乱必季实立楚之常也子比之官则右尹也数其贵宠则庶子也以神所命则又远之民无懐焉将何以立宣子曰齐桓晋文不亦是乎【集解服防曰皆庶子而出奔】对曰齐桓卫姬之子也有宠于厘公有鲍叔牙賔须无隰朋以为辅有莒卫以为外主【集解贾逵曰齐桓出奔莒自莒先入卫人助之】有髙国以为内主【集解服防曰国子髙子皆齐之正卿】从善如流【集解服防曰言其疾】施恵不倦有国不亦宜乎昔我文公狐季姬之子也有宠于献公好学不倦生十七年有士五人有先大夫子余子犯以为腹心【集解贾逵曰子余赵衰】有魏犫贾佗以为股肱有齐宋秦楚以为外主【集解贾逵曰齐以女妻之宋赠之马楚享以九献秦送内之】有栾郤狐先以为内主【集解贾逵曰四姓晋大夫正义杜预云谓栾枝郤縠狐突先轸也】亡十九年守志弥笃恵懐弃民【集解服防曰皆弃民不恤】民从而与之【正义以懐恵弃民故民相从而归心于文公】故文公有国不亦宜乎子比无施于民无援于外去晋晋不送归楚楚不迎何以有国子比果不终焉卒立者弃疾【正义左传云获神一也有民二也令徳三也宠贵四也居常五也有五利以去五难谁能害之杜预云获神当璧拜也有民民信也令徳无苛慝也宠贵妃子也居常弃疾季也】如叔向言也平王二年使费无忌如秦【集解服防曰楚大夫索隐传作无极极忌声相近】为太子建【正义左传云楚子之在蔡也郹阳之女奔之生太子建杜预云郹蔡邑也郥古觅反】娶妇妇好来未至无忌先归説平王曰秦女好可自娶为太子更求平王聼之卒自娶秦女生熊珍更为太子娶是时伍奢为太子太傅无忌为少傅无忌无宠于太子常谗恶太子建建时年十五矣其母蔡女也无宠于王王稍益疏外建也六年使太子建居城父守边【正义父音甫括地志云城父故城在许州叶县东北四十五里即杜预云襄城城父县也又许州襄城县东四十里亦有父城故城一所服防云城父楚北境乃是父城之名非建所守杜预云言成父又误也传及郦元水经注云楚大城城父使太子建居之即十三州志云太子建所居城父谓今亳州城父县也按今亳州见有城父县是建所守者也地理志云颍川有父城县沛郡有城父县此二名别耳】无忌又日夜谗太子建于王曰自无忌入秦女太子怨亦不能无望于王王少自备焉且太子居城父擅兵外交诸侯且欲入矣平王召其傅伍奢责之伍奢知无忌谗乃曰王奈何以小臣疏骨肉无忌曰今不制后悔也于是王遂囚伍奢而召其二子而告以免父死乃令司马奋扬召太子建欲诛之太子闻之亡奔宋无忌曰伍奢有二子不杀者为楚国患盍以免其父召之必至于是王使使谓奢能致二子则生不能将死奢曰尚至胥不至王曰何也奢曰尚之为人亷死节慈孝而仁闻召而免父必至不顾其死胥之为人智而好谋勇而矜功知来必死必不来然为楚国忧者必此子于是王使人召之曰来吾免尔父伍尚谓伍胥曰闻父免而莫奔不孝也父戮莫报无谋也度能任事智也子其行矣我其归死伍尚遂归伍胥弯弓属矢出见使者曰父有何罪以召其子为将射使者还走遂出奔吴伍奢闻之曰胥亡楚国危哉楚人遂杀伍奢及尚十年楚太子建母在居巢【正义庐州巢县是也】开吴吴使公子光伐楚遂败陈蔡取太子建母而去楚恐城郢【正义在江陵县东北六里已解于前按传城郢在昭公三十三年下重言城郢杜预云楚用子囊遗言以筑郢城矣今畏吴复修以自固也】初吴之边邑卑梁【正义卑梁邑近钟离也】与楚边邑钟离小童争桑两家交怒相攻灭卑梁人卑梁大夫怒发邑兵攻钟离楚王闻之怒发国兵灭卑梁吴王闻之大怒亦发兵使公子光因建母家攻楚遂灭钟离居巢楚乃恐而城郢【索隐去年已城郢今又重言据左氏昭二十三年城郢二十四年无重城郢之文是史记误也】十三年平王卒将军子常曰太子珍少且其母乃前太子建所当娶也欲立令尹子西子西平王之庶弟也有义子西曰国有常法更立则乱言之则致诛乃立太子珍是为昭王昭王元年楚众不说费无忌以其谗亡太子建杀伍奢子尚与郤宛宛之宗姓伯氏子嚭及子胥皆奔吴吴兵数侵楚楚人怨无忌甚楚令尹子常【正义名瓦左传云囊瓦伐呉】诛无忌以説众众乃喜四年吴三公子【集解骃案昭二十七年二公子奔楚公子掩余奔徐公子烛庸奔钟离此言三公子非】奔楚楚封之以扞吴五年吴伐取楚之六潜【正义故六城在夀州安豊县南百三十二里偃姓臯陶之后所封也潜城楚之潜邑在霍山县东二百歩】七年楚使子常伐吴吴大败楚于豫章【正义今洪州也】十年冬吴王阖闾伍子胥伯嚭与唐蔡俱伐楚楚大败吴兵遂入郢辱平王之墓以伍子胥故也吴兵之来楚使子常以兵迎之夹汉水阵吴伐败子常子常亡奔郑楚兵奔吴乘胜逐之五战及郢己卯昭王出奔庚辰吴人入郢【集解骃案春秋云十一月庚辰】昭王亡也至云梦云梦不知其王也射伤王王走郧【正义走音奏郧音云括地志云安州安陆县城本春秋时郧国城】郧公之弟懐曰平王杀吾父【集解服防曰父曼成然正义成然立平王贪求无厌平王杀之】今我杀其子不亦可乎郧公止之然恐其弑昭王乃与王出奔随【正义括地志云随州城外古随国城随姬姓也又云楚昭王城在随州县北七里左传云吴师入郢王奔随随人处之公宫之北即此城是也】吴王闻昭王往即进击随谓随人曰周之子孙封于江汉之间者楚尽灭之欲杀昭王王从臣子綦乃深匿王自以为王谓随人曰以我予吴随人卜予吴不吉乃谢吴王曰昭王亡不在随吴请入自索之随不聼吴亦罢去昭王之出郢也使申包胥【集解服防曰楚大夫王孙包胥】请救于秦秦以车五百乘救楚楚亦收余散兵与秦击吴十一年六月败吴于稷【集解贾逵曰楚地也】会吴王弟夫概见吴王兵伤败乃亡归自立为王阖闾闻之引兵去楚归击夫概夫概败奔楚楚封之堂谿【正义地理志云堂谿故城在豫州偃城县西八十五里也】号为堂谿氏楚昭王灭唐【集解杜预曰义阳安昌县东南上唐乡正义括地志云上唐乡故城在随州枣阳县东南百五十里古之唐国也世本云唐姬姓之国】九月归入郢十二年吴复伐楚取番【正义片寒反又音婆括地志云饶州鄱阳县春秋时为楚东境秦为番县属九江郡今为鄱阳县也】楚恐去郢北徙都鄀【正义音若括地志云楚昭王故城在襄州乐乡县东北三十三里在故都城东五里即楚国故昭王徙都鄀城也】十六年孔子相鲁二十年楚灭顿【集解骃案地理志汝南顿县故顿子国正义括地志云陈州南顿县故顿子国应邵云古顿子国姬姓也逼于陈后南徙故曰南顿】灭胡【集解杜预曰汝南县西北胡城正义括地志云故胡城在豫州偃城县界】二十一年吴王阖闾伐越越王勾践射伤吴王遂死吴由此怨越而不西伐楚二十七年春吴伐陈楚昭王救之军城父十月昭王病于军中有赤云如鸟夹日而蜚【集解杜预曰云在楚上唯楚见之】昭王问周太史太史曰是害于楚王然可移于将相将相闻是言乃请自以身祷于神昭王曰将相孤之股肱也今移祸庸去是身乎弗聼卜而河为祟大夫请祷河昭王曰自吾先王受封望不过江汉【集解服防曰谓所受王命祀其国中山川为望正义按江荆州南大江也汉江也二水楚境内也河黄河非楚境也】而河非所获罪也止不许孔子在陈闻是言曰楚昭王通大道矣其不失国宜哉昭王病甚乃召诸公子大夫曰孤不佞再辱楚国之师今乃得以天寿终孤之幸也让其弟公子申为王不可又让次弟公子结亦不可乃又让次弟公子闾五让乃后许为王将战庚寅昭王卒于军中子闾曰王病甚舍其子让羣臣臣所以许王以广王意也今君王卒臣岂敢忘君王之意乎乃与子西子綦谋伏师闭涂【集解徐广曰一作璧正义左传云谋潜师闭涂按潜师宻发往迎也闭涂防断外宼也为昭王薨于军嗣子未定恐有隣国及诸公子之变故伏师闭涂迎越女之子章立为恵王也】迎越女之子章立之【集解服防曰闭涂不通外使也越女昭王之妾索隠闭涂即攅涂也故下立惠王后即罢兵归服防説非】是为恵王然后罢兵归昭王恵王二年子西召故平王太子建之子胜于吴以为巢大夫号曰白公【集解徐广曰伍子胥传曰使胜守楚之边邑鄢骃案服防曰白邑名楚邑大夫皆称公杜预曰汝隂褒信县西南有白亭正义巢今庐州居巢县也括地志云白亭在豫州褒信东南三十二里褒信本汉郾县之地后汉分郾置褒信县在今褒信县东七十七里】白公好兵而下士欲报仇六年白公请兵令尹子西伐郑初白公父建亡在郑郑杀之白公亡走吴子西复召之故以此怨郑欲伐之子西许而未为发兵八年晋伐郑郑告急于楚楚使子西救郑受赂而去白公胜怒乃遂与勇力死士石乞等袭杀令尹子西子綦于朝因刼恵王置之髙府【集解贾逵曰髙府府名也杜预曰楚别府】欲弑之恵王从者屈固负王亡走昭王夫人宫【集解服防曰昭王夫人惠王母越女也】白公自立为王月余会叶公来救楚楚恵王之徒与共攻白公杀之恵王乃复位是岁也【集解徐广曰恵王之十年】灭陈而县之十三年吴王夫差彊陵齐晋来伐楚十六年越灭吴【正义表云越灭吴在元王四年】四十二年楚灭蔡【正义周定王二十二年】四十四年楚灭杞【正义周定王二十四年】与秦平是时越已灭吴而不能正江淮北【正义正长也江淮北谓广陵县徐泗等州也】楚东侵广地至泗上五十七年恵王卒子简王中立【正义中音仲】简王元年北伐灭莒【正义括地志云密州莒县故国也言北伐者莒在徐泗之北】八年魏文侯韩武子赵桓子始列为诸侯二十四年简王卒子声王【正义谥法云不生其国曰声也】当立声王六年盗杀声王子悼王熊疑立悼王二年三晋来伐楚至乘丘而还【集觧徐广曰年表三年归防关于郑正义年表云三晋来伐我至桑丘误也已觧在年表中地理志云乘丘故城在兖州瑕丘县西北三十五里是也】四年楚伐周郑杀子阳九年伐韩取负黍十一年三晋伐楚败我大梁榆闗【索隐此榆闗当在大梁之西】楚厚赂秦与之平二十一年悼王卒子肃王臧立肃王四年蜀伐楚取兹方【正义古今地名云荆州松滋县古鸠兹地即兹方是也】于是楚为扞闗以距之【集解骃案李熊説公孙述曰东守巴郡距扞闗之口索隐郡国志曰巴郡鱼复县有扞闗】十年魏取我鲁阳【集解骃案地理志云南阳有鲁阳县正义括地志云汝州鲁山本汉鲁阳县也古鲁县以古鲁山为名也】十一年肃王卒无子立其弟熊良夫是为宣王宣王六年周天子贺秦献公秦始复彊而三晋益大魏恵王齐威王尤彊三十年秦封卫鞅于商南侵楚是年宣王卒子威王熊商立威王六年周显王致文武胙于秦恵王七年齐孟尝君父田婴欺楚楚威王伐齐败之于徐州【集解徐广曰时楚已灭越而伐齐齐説越令攻楚故云齐欺楚】而令齐必逐田婴田婴恐张丑伪谓楚王曰王所以战胜于徐州者田盼子不用也【索隐盼子婴同族】盼子者有功于国而百姓为之用婴子弗善而用申纪申纪者大臣不附百姓不为用故王胜之也今王逐婴子婴子逐盼子必用矣复抟其士卒以与王遇【索隐搏音膊亦有作附读战国防作整】必不便于王矣楚王因弗逐也十一年威王卒子懐王熊槐立魏闻楚丧伐楚取我陉山【正义括地志云陉山在郑州新郑县西南三十里】懐王元年张仪始相秦恵王四年秦恵王初称王六年楚使柱国昭阳将兵而攻魏破之于襄陵得八邑【索隐襄陵县名在河东古本作八邑今亦作八城】又移兵而攻齐齐王患之【集解徐广曰懐王六年昭阳移和而攻齐军门曰和】陈轸适为秦使齐齐王曰为之奈何陈轸曰王勿忧请令罢之即往见昭阳军中曰愿闻楚国之法破军杀将者何以贵之昭阳曰其官为上柱国封上爵执珪陈轸曰其有贵于此者乎昭阳曰令尹陈轸曰今君已为令尹矣此国冠之上【索隐冠音贯令尹尹中最尊故以国为言犹如卿子冠军然】臣请得譬之人有遗其舍人一巵酒者舎人相谓曰数人饮此不足以徧请遂画地为蛇蛇先成者独饮之一人曰吾蛇先成举酒而起曰吾能为之足及其为之足而后成人夺之酒而饮之曰蛇固无足今为之足是非蛇也今君相楚而攻魏破军杀将功莫大焉冠之上不可以加矣【索隐冠音官】今又移兵而攻齐攻齐胜之官爵不加于此攻之不胜身死爵夺有毁于楚此为蛇为足之説也不若引兵而去以徳齐此持满之术也昭阳曰善引兵而去燕韩君初称王秦使张仪与楚齐魏相会盟齧桑【正义徐广云在梁与彭城之间】十一年苏秦约从山东六国兵攻秦楚懐王为从长至函谷闗秦出兵击六国六国兵皆引而归齐独后十二年齐湣王伐败赵魏军秦亦伐败韩与齐争长十六年秦欲伐齐而楚与齐从亲秦恵王患之乃宣言张仪免相使张仪南见楚王谓楚王曰敝邑之王所甚説者无先大王虽仪之所甚愿为门阑之厮者亦无先大王敝邑之王所甚憎者无先齐王虽仪之所甚憎者亦无先齐王而大王和之【索隐和谓楚与齐相和亲也】是以敝邑之王不得事王而令仪亦不得为门阑之厮也王为仪闭闗而絶齐今使使者从仪西取故秦所分楚商于之地方六百里【集解商于之地在今顺阳郡南乡丹水二县有商城在于中故谓之商于索隐地理志丹水及商属农今言顺阳者是魏晋始分置顺阳郡商城丹水俱之】如是则齐弱矣是北弱齐西徳于秦私商于以为富此一计而三利俱至也懐王大悦乃置相玺于张仪日与置酒宣言吾复得吾商于之地羣臣皆贺而陈轸独吊懐王曰何故陈轸对曰秦之所为重王者以王之有齐也今地未可得而齐交先絶是楚孤也夫秦又何重孤国哉必轻楚矣且先出地而后絶齐则秦计不为先絶齐而后责地则必见欺于张仪见欺于张仪则王必怨之怨之是西起秦患北絶齐交西起秦患北絶齐交则两国之兵必至【索隐两国谓韩魏】臣故吊楚王弗聼因使一将军西受封地张仪至秦详醉坠车称病不出三月地不可得楚王曰仪以为絶齐为尚薄邪乃使勇士宋遗北辱齐王齐王大怒折楚符而合于秦秦齐交合张仪乃起朝谓楚将军曰子何不受地从某至某广袤六里楚将军曰臣之所以见命者六百里不闻六里即以归报懐王懐王大怒兴师将伐秦陈轸又曰伐秦非计也不如因赂之一名都与之伐齐是我亡于秦【索隐谓失商于之地】取偿于齐也吾国尚可全今王已絶于齐而责欺于秦是吾合秦齐之交而来天下之兵也国必大伤矣楚王不聼遂絶和于秦发兵西攻秦秦亦发兵击之十七年春与秦战丹阳【索隐此丹阳在汉中】秦大败我军斩甲士八万虏我大将军屈匄裨将军逢侯丑等七十余人遂取汉中之郡楚懐王大怒乃悉国兵复袭秦战于蓝田【正义蓝田在雍州东南八十里从蓝田闗入蓝田县】大败楚军韩魏闻楚之困乃南袭楚至于邓楚闻乃引兵归十八年秦使使约复与楚亲分汉中之半以和楚楚王曰愿得张仪不愿得地张仪闻之请之楚秦王曰楚且甘心于子奈何张仪曰臣善其左右靳尚靳尚又能得事于楚王幸姬郑袖袖所言无不从者且仪以前使负楚以商于之约今秦楚大战有恶臣非面自谢楚不解且大王在楚不宜敢取仪诚杀仪以便国臣之愿也仪遂使楚至懐王不见因而囚张仪欲杀之仪私于靳尚靳尚为请懐王曰拘张仪秦王必怒天下见楚无秦必轻王矣又谓夫人郑袖曰秦王甚爱张仪而王欲杀之今将以上庸之地六县赂楚以美人聘楚王以宫中善歌者为之媵楚王重地秦女必贵而夫人必斥矣夫人不若言而出之郑袖卒言张仪于王而出之仪出懐王因善遇仪仪因説楚王以叛从约而与秦合亲约婚姻张仪已去屈原使从齐来谏王曰何不诛张仪懐王悔使人追仪弗及是嵗秦恵王卒二十年齐湣王欲为从长【索隐俗本或作二十六年按下文始言二十四年又更有二十六年则此云二十六年衍字也当是二十年事又徐广推校二十年取武遂二十三年归武遂则此二十年二十一年之事乎】恶楚之与秦合乃使使遗楚王书曰寡人患楚之不察于尊名也今秦恵王死武王立张仪走魏樗里疾公孙衍用而楚事秦夫樗里疾善乎韩而公孙衍善乎魏楚必事秦韩魏恐必因二人求合于秦则燕赵亦宜事秦四国争事秦则楚为郡县矣王何不与寡人并力收韩魏燕赵与为从而尊周室以案兵息民令于天下莫敢不乐聼则王名成矣王率诸侯并伐破秦必矣王取武闗蜀汉之地【正义武闗在商州东一百八十里商洛县界蜀巴蜀汉汉中郡】私吴越之富而擅江海之利韩魏割上党西薄函谷则楚之彊百万也且王欺于张仪亡地汉中兵锉蓝田天下莫不代王懐怒今乃欲先事秦愿大王孰计之楚王业已欲和于秦见齐王书犹豫不决下其议羣臣羣臣或言和秦或曰聼齐昭雎曰【索隐雎音七余反】王虽东取地于越不足以刷耻必且取地于秦而后足以刷耻于诸侯王不如深善齐韩以重樗里疾如是则王得韩齐之重以求地矣秦破韩宜阳【索隐农之县在渑池西南】而韩犹复事秦者以先王墓在平阳【索隠非尧都也】而秦之武遂去之七十里【索隐亦非河间国之县则韩之平阳秦之武遂并当在宜阳左右】以故尤畏秦不然秦攻三川【正义洛州也】赵攻上党楚攻河外韩必亡楚之救韩不能使韩不亡然存韩者楚也韩已得武遂于秦以河山为塞【正义河蒲河西黄河也山韩西境也】所报徳莫如楚厚臣以为其事王必疾齐之所信于韩者以韩公子昧为齐相也【正义昧莫葛反后同】韩已得武遂于秦王甚善之使之以齐韩重樗里疾疾得齐韩之重其主弗敢弃疾也今又益之以楚之重樗里子必言秦复与楚之侵地矣于是懐王许之竟不合秦而合齐以善韩【集解徐广曰懐王之二十二年秦防宜阳取武遂二十三年秦复归韩武遂然则已非二十年事矣】二十四年倍齐而合秦秦昭王初立乃厚赂于楚楚往迎妇二十五年懐王入与秦昭王约于黄棘秦复与楚上庸二十六年齐韩魏为楚负其从亲而合于秦三国共伐楚楚使太子入质于秦而请救秦乃遣客卿通将兵救楚三国引兵去二十七年秦大夫有私与楚太子鬬楚太子杀之而亡归二十八年秦乃与齐韩魏共攻楚杀楚将唐昧取我重丘而去二十九年秦复攻楚大破楚楚军死者二万杀我将军景缺懐王恐乃使太子为质于齐以求平三十年秦复伐楚取八城秦昭王遗楚王书曰始寡人与王约为弟兄盟于黄棘太子为质至驩也太子陵杀寡人之重臣不谢而亡去寡人诚不胜怒使兵侵君王之边今闻君王乃令太子质于齐以求平寡人与楚接境壤界故为婚姻【正义婿父为姻妇父为婚相谓曰婚姻两婿相谓曰娅】所从相亲乆矣而今秦楚不驩则无以令诸侯寡人愿与君王会武闗面相约结盟而去寡人之愿也敢以闻下执事楚懐王见秦王书患之欲往恐见欺无往恐秦怒昭雎曰王毋行而发兵自守耳秦虎狼不可信有并诸侯之心懐王子子兰劝王行曰奈何絶秦之驩心于是往会秦昭王昭王诈令一将军伏兵武闗号为秦王楚王至则闭武闗遂与西至咸阳【索隐右扶风渭城县故咸阳城也】朝章台如蕃臣不与亢礼楚懐王大怒悔不用昭子言秦因留楚王要以割巫黔中之郡楚王欲盟秦欲先得地楚王怒曰秦诈我而又彊要我以地不复许秦秦因留之楚大臣患之乃相与谋曰吾王在秦不得还要以割地而太子为质于齐齐秦合谋则楚无国矣乃欲立懐王子在国者昭雎曰王与太子俱困于诸侯而今又倍王命而立其庶子不宜乃诈赴于齐齐湣王谓其相曰不若留太子以求楚之淮北相曰不可郢中立王是吾抱空质而行不义于天下也或曰不然郢中立王因与其新王市曰予我下东国吾为王杀太子不然将与三国共立之然则东国必可得矣齐王卒用其相计而归楚太子太子横至立为王是为顷襄王乃告于秦曰赖社稷神灵国有王矣顷襄王横元年秦要懐王不可得地楚立王以应秦秦昭王怒发兵出武闗攻楚大败楚军斩首五万取析十五城而去【集解徐广曰年表云取十六城既取析又并取左右十五城也骃案地理志农有析县正义括地志云邓州内乡县城本楚析邑一名丑汉置析县因析水为名也】二年楚懐王亡逃归秦觉之遮楚道懐王恐乃从间道走赵以求归赵主父在代【索隐主字亦作王】其子恵王初立行王事恐不敢入楚王楚王欲走魏秦追至遂与秦使复之秦懐王遂发病顷襄王三年懐王卒于秦秦归其丧于楚楚人皆怜之如悲亲戚诸侯由是不直秦秦楚絶六年秦使白起伐韩于伊阙【正义括地志云伊阙山在洛州南十九里也】大胜斩首二十四万秦乃遗楚王书曰楚倍秦秦且率诸侯伐楚争一旦之命愿王之饬士卒得一乐战楚顷襄王患之乃谋复与秦平七年楚迎妇于秦秦楚复平十一年齐秦各自称为帝月余复归帝为王十四年楚顷襄王与秦昭王好会于宛结和亲十五年楚王与秦三晋燕共伐齐取淮北十六年与秦昭王好防于鄢其秋复与秦王防穰十八年楚人有好以弱弓防缴加归鴈之上者顷襄王闻召而问之对曰小臣之好射鶀鴈罗鸗【集解徐广曰吕静曰鸗野鸟也音龙索隐鶀音其小鴈也邹诞鸗音卢动反刘氏音龙是小鸟名】小矢之发也何足为大王道也且称楚之大因大王之贤所弋非直此也昔者三王以弋道徳五覇以弋战国故秦魏燕赵者鶀鴈也齐鲁韩卫者青首也【索隐小鳬有青首者】邹费郯邳者罗鸗也【索隠邹费音驺秘】外其余则不足射者见鸟六双以王何取【索隐以喻下文秦赵等十二国故云六双】王何不以圣人为弓以勇士为缴时张而射之此六双者可得而囊载也其乐非特朝夕之乐也【索隐夕犹昔也】其获非特鳬鴈之实也王朝张弓而射魏之大梁之南加其右臂而径属之于韩则中国之路絶而上蔡之郡壊矣还射圉之东【索隐还音患绕也射音石】解魏左肘【索隐解音纪买反】而外击定陶则魏之东外弃而大宋方与二郡者举矣【正义圉音语城在汴州雍丘县东言王朝张弓射魏大梁汴州之南即加大梁之右臂连韩郯则河北中国之路向东南断絶则韩上蔡之郡自破壊矣复绕射雍兵圉城之东便解散魏左肘宋州而外击曹定陶及魏东之外解弃则宋方与两郡并举】且魏断二臂颠越矣膺击郯国大梁可得而有也王綪缴兰台【集解徐广曰綪萦也音争兰一作简正义郑云綪屈也江沔之间谓之萦收绳索綪也按缴丝绳系弋射鸟也若膺击郯围大梁已了乃收弋缴于兰台兰台桓山之别名也】饮马西河定魏大梁此一发之乐也若王之于弋诚好而不厌则出寳弓碆新缴【集解徐广曰以石傅弋缴曰碆碆音波索隐碆作磻音播傅音附】射噣鸟于东海还盖长城以为防【集解徐广曰噣一作独还音宦盖一作益益县在乐安盖县在泰山济北卢县有长城东至海也索隐噣音画谓大鸟之有钩喙者以比齐也还音患谓绕也盖者覆也言射者环绕盖覆使无飞走之路因以长城为防也徐以盖为益县非也地理志云长城在济南也正义太山郡记云太山西北有长城缘河径太山千余里至琅琊台入海齐记云齐宣王乘山岭之上筑长城东至海西至济州千余里以备楚括地志云长城西北起济州平隂县縁河歴太山北冈上经济州淄州即西南兖州博城县北东至宻州琅琊台入海蓟代记云齐有长城巨防足以为塞也】朝射东莒【正义括地志云宻州莒县故莒子国地理志云周武王封少昊之后嬴姓于莒始都计斤春秋时始居莒也】夕发浿丘【集解徐广曰在清河正义括地志云浿丘丘名也在青州临淄县西北二十五里也】夜加即墨顾据午道【索隐顾反也午道当在齐西界一从一横为午道盖亦未详其处正义刘伯庄云齐西界按盖在博州之西境也】则长城之东收而太山之北举矣【正义言从齐州长城东至海太山之北黄河之南尽举收于楚】西结境于赵【正义言得齐地约结于赵为境界定从约也】而北达于燕【索隐北一作杜杜者寛大之名言齐晋既复取燕不难也正义北逹言四通无所滞碍言燕无山河之限也】三国布【集解徐广曰音翅一作属索隐三国齐赵燕也式防反】则从不待约而可成也北逰目于燕之辽东而南登望于越之会稽此再发之乐也若夫泗上十二诸侯左萦而右拂之可一旦而尽也今秦破韩以为长忧得列城而不敢守也伐魏而无功击赵顾病【索隐顾犹反也】则秦魏之勇力屈矣楚之故地汉中析郦可得而复有也王出寳弓碆新缴渉鄳塞【集解徐广曰或以为冥今江夏一作黾正义括地志云故鄍城在陜州河北县东十里虞邑也杜预云河东太阳有鄍城是也徐言江夏亦误也】而待秦之倦也山东河内【正义谓华山之东懐州河内之郡】可得而一也劳民休众南面称王矣故曰秦为大鸟负海内而处东面而立左臂据赵之西南右臂傅楚鄢郢膺击韩魏【索隐韩魏当秦之前故云膺击俗本作鹰非】垂头中国【索隐垂头犹申头也言欲吞山东】处既形便势有地利奋翼鼔方三千里则秦未可得独招而夜射也欲以激怒襄王故对以此言襄王因召与语遂言曰夫先王为秦所欺而客死于外怨莫大焉今以匹夫有怨尚有报万乘白公子胥是也今楚之地方五千里帯甲百万犹足以踊跃中野也而坐受困臣窃为大王弗取也于是顷襄王遣使于诸侯复为从欲以伐秦秦闻之发兵来伐楚楚欲与齐韩连和伐秦因欲图周周王赧使武公【集解徐广曰定王之曾孙而西周恵公之子】谓楚相昭子曰三国以兵割周郊地以便输而南器以尊楚臣以为不然夫弑共主臣世君【索隐共主世君俱是周自谓也共主言周为天下共所宗主也世君言周室代代君于天下】大国不亲以众胁寡小国不附大国不亲小国不附不可以致名实名实不得不足以伤民夫有图周之声非所以为号也昭子曰乃图周则无之虽然周何故不可图也对曰军不五不攻城不十不围夫一周为二十晋【正义言周主之国其地虽小诸侯尊之故敌二十晋】公之所知也韩尝以二十万之众辱于晋之城下鋭士死中士伤而晋不防公之无百韩以图周此天下之所知也夫怨结于两周以塞邹鲁之心【索隐邹鲁有礼义之国今楚欲结怨两周而夺九鼎是塞邹鲁之心】交絶于齐【正义楚本与齐韩和伐秦因欲图周齐不与图周故齐交絶于楚也】声失天下其为事危矣夫危两周以厚三川【正义三川两周之地韩多有之言厚韩也】方城之外【正义方城之外许州叶县东北也言楚取两周则韩强必弱楚方城之外也】必为韩弱矣何以知其然也西周之地絶长补短不过百里名为天下共主裂其地不足以肥国得其众不足以劲兵虽无攻之名为弑君然而好事之君喜攻之臣发号用兵未尝不以周为终始是何也见祭器在焉欲器之至而忘弑君之乱今韩以器之在楚臣恐天下以器雠楚也臣请譬之夫虎肉臊其兵利身【索隐谓虎以爪牙为兵而自利于防身也】人犹攻之也若使泽中之麋防虎之皮人之攻之必万之于虎【索隐攻易而利大也正义野泽之麋防衣虎皮人之攻取必万倍于虎也譬楚伐周收祭器其犹麋防虎皮矣】裂楚之地足以肥国诎楚之名足以尊主今子将以欲诛残天下之共主居三代之传器【索隐谓九鼎也】吞三翮六翼以髙世主【索隐翮亦作同音歴三翮六翼亦谓九鼎也空足曰翮六翼即六耳翼近耳旁事具小尔雅】非贪而何周书曰欲起无先故器南则兵至矣于是楚计辍不行十九年秦伐楚楚军败割上庸汉北地予秦【正义谓割房金均三州及汉水之北与秦】二十年秦将白起拔我西陵【集解徐广曰属江夏正义括地志云西陵故城在黄州黄山西二里】二十一年秦将白起遂拔我郢烧先王墓夷陵【集解徐广曰年表云拔郢烧夷陵索隐夷陵陵名后为县属南郡正义括地志云峡州夷陵县是也在荆州西应劭云夷山在西北】楚襄王兵散遂不复战东北保于陈城二十二年秦复拔我巫黔中郡二十三年襄王乃收东地兵得十余万复西取秦所拔我江旁十五邑以为郡距秦二十七年使三万人助三晋伐燕复与秦平而入太子为质于秦楚使左徒侍太子于秦三十六年顷襄王病太子亡归秋顷襄王卒太子熊元代立【索隐系本作完】是为考烈王考烈王以左徒为令尹封以吴号春申君考烈王元年纳州于秦以平【集解徐广曰南郡有州陵县】是时楚益弱六年秦围邯郸赵告急楚楚遣将军景阳救赵七年至新中【索隐赵地无其名字误钜鹿有新市中当为市也正义新中相州安阳县也七国时魏宁新中邑秦庄襄王拔之更名安阳也】秦兵去【集解徐广曰年表云六年春申君救赵十年徙于距阳】十二年秦昭王卒楚王使春申君吊祠于秦十六年秦庄襄王卒秦王赵政立二十二年与诸侯共伐秦不利而去楚东徙都夀春【正义夀春在夀州夀春县是也】命曰郢二十五年考烈王卒子幽王悍立李园杀春申君幽王三年秦魏伐楚秦相吕不韦卒九年秦灭韩十年幽王卒同母弟犹代立是为哀王哀王立二月余哀王庶兄负刍之徒袭杀哀王而立负刍为王是嵗秦虏赵王迁王负刍元年燕太子丹使荆轲刺秦王二年秦使将军伐楚大败楚军亡十余城三年秦灭魏四年秦将王翦破我军于蕲【索隐机祈二音】而杀将军项燕五年秦将王翦防武遂破楚国虏楚王负刍灭楚名为楚郡云【集解孙检曰秦虏楚王负刍灭去楚名以楚地为三郡索隐裴注频引孙检不知其人本末盖齐人也】
　　太史公曰楚灵王方会诸侯于申诛齐庆封作章华台求周九鼎之时志小天下及饿死于申亥之家为天下笑操行之不得悲夫势之于人也可不慎与弃疾以乱立嬖淫秦女甚乎哉几再亡国【索隐几音祁】
　　【索隐述赞曰鬻熊之嗣周封于楚僻在荆蛮荜路蓝缕及通而覇僣号曰武文既伐申成亦赦许子圉簒嫡商臣杀父天祸未悔凭奸自怙昭困奔亡怀廹囚虏顷襄考烈祚衰南土】














　　史记卷四十
　　史记卷四十考证
　　楚世家卷章生重黎○尚书疏曰按昭二十九年左传称少昊氏有子曰重颛顼氏有子曰黎则重黎二人各出一帝而史记并以重黎为楚国之祖吴囬为重黎以重黎为官号此乃史记之缪故束晳讥马迁并两人以为一谓此是也困学纪闻曰诗正义曰楚语称颛顼命南正重司天以属神命火正黎司地以属民则黎为火正髙阳时也言髙辛者以重黎是颛顼命之歴及髙辛仍为此职故二文不同也黎实祝融重为南正而楚世家同以重黎为祝融谬也世家又云帝喾诛重黎而以其弟吴回为重黎后复居火正为祝融郑语以八姓为黎后者以吴回系黎之后复居黎职故本之黎也左传少皥氏有子曰重颛顼氏有子曰黎史记以重黎为一人又言以吴回为重黎皆谬【臣照】按史迁所载信以传信疑以传疑与其过而废之毋寜过而存之故往往两存其説非自相矛盾也至此以重黎为一人与左传不同者左传后出太史公或未之见后人据左传以驳之固当然传闻异辞于数千年后断左传之必是而史迁之必非亦何所凭耶惟刘氏为调停之説而小司马信之称以为当则大不然刘氏谓对彼重则单称黎若自言当家则称重黎夫南正重司天北正黎司地重黎者二人之名犹夫周召萧曹云尔寜有对周对萧而言则单称召单称曹自言当家则称周召称萧曹之理耶名之不可假借犹夫南北天地之不可混而一也寜有对彼南则单称北对彼天则单称地自言当家则称南北称天地之理耶
　　乃立其长子康为句亶王○大戴礼帝系篇作无康次子叔堪少子季徇○郑语作叔熊季紃
　　蚡冒弟熊通弑蚡冒子而代立是为楚武王○杜预注左传云蚡冒楚武王父刘据楚世家以为蚡冒是兄不得为父孔頴逹疏云世家之文多有纰缪与经传异者非是一条杜氏非不见其文但见而不用耳
　　王室不聼还报○监本作还报楚宋本无楚字今依宋本删
　　乃自立为武王○顾炎武曰乃自立【句】为武王【句】盖言自立为王后諡为武王耳古文简故连属言之如管蔡世家楚公子围弑其王郏敖而自立为灵王卫世家郑世家皆云楚公子弃疾弑灵王自立为平王司马穰苴传至常曽孙和因自立为齐威王又如韩世家晋作六卿而韩厥在一卿之位号为献子与此文势正同刘云号为武武非諡也此説凿矣项梁立楚懐王孙心为楚懐王尉佗自立为南越武帝此后世事尔
　　十三年卒子熊囏立○【臣世骏】按左传楚文王于鲁庄五年即位至十九年卒在位共十五年世家年表并不同
　　二十二年伐黄○左传及年表俱在二十三年
　　三十九年鲁僖公来请兵以伐齐楚使申侯将兵伐齐取谷○春秋经鲁僖二十六年公以楚师伐齐取谷是年为楚成之三十八年
　　晋果败子玉于城濮○左传晋救宋在楚成三十九年战城濮在四十年
　　子庄王侣立○春秋经及国语俱作旅谷梁作吕伍举曰愿有进隠曰有鸟在于阜三年不蜚不鸣是何鸟也○困学纪闻曰三年不蜚不鸣楚世家谓伍举进隐于庄王滑稽传谓淳于髠説齐威王此一事而两见然庄王时嬖人伍参见左氏传举其子也新序以为士庆吕氏春秋以为成公贾不言伍举
　　六年伐宋获五百乘○左传鲁宣二年春郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乘俘二百五十人馘百人据年表鲁宣之二年为楚庄之七年
　　共王审立○楚语作葴
　　王怒射杀子反○【臣召南】按左氏子反自杀非庄王杀之也惟吕氏春秋有斩子反之语此又作射杀
　　子康王招立○春秋经及国语俱作昭
　　于是晋宋鲁卫不往○【臣世骏】按春秋经鲁昭四年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申此云宋不往误
　　七年就章华台○左传楚子成章华之台在鲁昭七年于楚为灵王六年
　　起子从亡在吴乃劝吴王伐楚○余有丁曰左传观起楚共王杀之子从事蔡大夫朝吴非亡在吴也亦无劝吴伐楚事
　　王行遇其故鋗人○吴语鋗作涓
　　遇王饥于厘泽○左传国语皆曰乃求王遇诸棘闱楚乃恐而城郢索隐去年已城郢今又重言据左氏昭二十三年城郢二十四年无重城郢之文是史记误也○【臣照】按是申明上文城郢之故非此复城郢也史原不误索隠正义两家皆失之
　　太子珍少○左传作太子壬国语及越世家又作轸七年楚使子常伐吴吴大败楚于豫章正义今洪州也○左传鲁定二年秋楚伐吴于豫章是年楚昭之八年也
　　王从臣子綦○左传国语皆作子期
　　二十年楚灭顿灭胡○春秋经灭顿在鲁定之十四年灭胡在十五年灭胡之年于楚昭为二十一年年表同此作二十年
　　二十一年吴王阖闾伐越越王勾践射伤吴王遂死○左传及吴世家吴王伐越而死左鲁定之十四年是年于楚昭为二十年
　　昭王问周太史○説苑云太史州黎
　　是也灭陈而县之集解徐广曰恵王之十年○左传鲁哀十七年秋七月己夘楚公孙朝帅师灭陈是年于楚为恵王之十一年徐广作十年盖据年表
　　八年魏文侯韩武子赵桓子始列为诸侯○【臣世骏】按楚简王八年三家皆初立尚未列为诸侯也周本纪威烈王二十三年命韩赵魏为诸侯是年于楚为声王五年盖后二十二年
　　子悼王熊疑立○六国年表及通鉴俱作类
　　四年楚伐周郑杀子阳○【臣照】按周本纪无此事六国年表是年败郑师围郑郑人杀子阳疑周字系郑字之讹
　　婴子弗而用申纪○国防作申缚
　　西起秦患北絶齐交则两国之兵必至○顾炎武曰此两国即谓秦齐也索隐以为韩魏非
　　廼使勇士宋遗北辱齐王○【臣照】按战国防遣勇士从宋遗齐王书折劵絶交又张仪传乃使勇士至宋借宋之符北骂齐王则宋遗非人名也疑当作廼使勇士从宋遗书北辱齐王落从字书字
　　不如因赂之一名都与之伐齐是我亡于秦取偿于齐也索隐谓失商于之地也○徐孚逺曰索隐之言非也谓赂以名都故也若商于乃虚约耳不为亡地
　　赵主父在代索隐主字亦作王○徐孚远曰恵王父武灵王自号主父故史因之索隐误也
　　二十七年使三万人助三晋伐燕○战国防齐韩魏共攻燕燕使太子请救于楚楚王使景阳将而救之此云助三晋伐燕与楚防异
　　楚遣将军景阳救赵○六国年表云春申君救赵春申君列传云秦围邯郸邯郸告急于楚楚使春申君将兵往救之此作景阳与彼互异
　　九年秦灭韩○韩世家正义曰亡在秦始皇帝十七年是年为楚幽之八年
　　同母弟犹代立是为哀王○六国年表作弟郝立四年秦将王翦破我军于蕲而杀将军项燕五年秦将王翦防武遂破楚国虏楚王负刍○秦始皇本纪作二十三年虏荆王二十四年项燕自杀













　　史记卷四十考证

　　钦定四库全书
　　史记卷四十一
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　越王勾践世家第十一
　　越王勾践其先禹之苖裔而夏后帝少康之庶子也【正义吴越春秋云禹周行天下还归大越登茅山以朝四方羣臣封有功爵有徳崩而焉至少康恐禹迹宗庙祭祀之絶乃封其庶子于越号曰无余贺循会稽记云少康其少子号曰于越越国之称始此越絶记云无余都会稽山南故越城是也】封于会稽以奉守禹之祀文身断发披草莱而邑焉后二十余世至于允常【正义舆地志云越侯传国三十余叶歴殷至周敬王时有越侯夫谭子曰允常拓土始大称王春秋贬为子号为于越杜注云于语发声也】允常之时与吴王阖庐战而相怨伐允常卒子勾践立是为越王元年吴王阖庐闻允常死乃兴师伐越越王勾践使死士挑战三行至吴陈呼而自刭吴师观之越因袭击吴师吴师败于欈李【集解杜预曰吴郡嘉兴县南有欈李城索隐事在左传鲁定公十四年】射伤吴王阖庐阖庐且死告其子夫差曰必毋忘越三年勾践闻吴王夫差日夜勒兵且以报越越欲先吴未发往伐之范蠡諌曰不可臣闻兵者凶器也战者逆徳也争者事之末也隂谋逆徳好用凶器试身于所末上帝禁之行者不利越王曰吾已决之矣遂兴师吴王闻之悉发精兵击越败之夫椒【集解杜预曰夫椒在吴郡吴县太湖中椒山是也索隐夫音符椒音焦本又作湫音酒小反贾逵云地名国语云败之五湖则杜预云在椒山为非事具哀公元年】越王乃以余兵五千人保栖于会稽【集解杜预曰上会稽山也索隐邹诞云保山曰栖犹鸟栖于木以避害也故六韬曰军处山之髙者则曰栖】吴王追而围之越王谓范蠡曰【正义防稽典録云范蠡字少伯越之上将军也本是楚宛三户人佯狂倜傥负俗文种为宛令遣吏谒奉吏还曰范蠡本国狂人生有此病种笑曰吾闻士有贤俊之姿必有佯狂之讥内懐独见之明外有不知之毁此固非二三子之所知也驾车而往蠡避之后知种之必来谒谓兄嫂曰今日有客愿假衣冠有顷种至抵掌而谈旁人颧者耸聼之矣】以不聼子故至于此为之奈何蠡对曰持满者与天【集解韦昭曰与天法天也天道盈而不溢索隐与天天与也言持满不溢与天同道故天与之】定倾者与人【集解虞翻曰人道尚谦卑以自牧索隐人主有定倾之功故人与之】节事者以地【集解韦昭曰时不至不可彊生事不究不可彊成索隐国语以作与此以亦与义也言地能财成万物人主宜节用以法地故地与之韦昭等解恐非】卑辞厚礼以遗之不许而身与之市【集解韦昭曰市利也谓委管籥属国家以身随之正义卑作言辞厚遗珍寳不许平越王身往事之如市贾货易以利此是定倾危之计】勾践曰诺乃令大夫种行成于吴【索隐大夫官种名也一云大夫姓犹司马司空之比非也成者平也求和于吴也正义吴越春秋云大夫种姓文名种字子禽荆平王时为宛令之三戸之里范蠡从犬窦蹲而吠之从吏恐文种慙令人引衣而鄣之文种曰无鄣也吾闻犬之所吠者人今吾到此有圣人之气行而求之来至于此且人身而犬吠者谓我是人也乃下车拜蠡不为礼】膝行顿首曰君王亡臣勾践使陪臣种敢告下执事勾践请为臣妻为妾吴王将许之子胥言于吴王曰天以越赐吴勿许也种还以报勾践勾践欲杀妻子燔寳器触战以死种止勾践曰夫吴太宰嚭贪可诱以利请间行言之【索隐间音纪闲反间行犹防行】于是勾践乃以美女寳器令种间献吴太宰嚭【索隐国语云越饰美女二人使大夫种遗太宰嚭】嚭受乃见大夫种于吴王种顿首言曰愿大王赦勾践之罪尽入其寳器不幸不赦勾践将尽杀其妻子燔其寳器悉五千人触战必有当也【索隐言悉五千人触战或有能当吴兵者故国语作耦耦亦相当对之名又下云无乃伤君王所爱乎是有当则伤也】嚭因説吴王曰越以服为臣若将赦之此国之利也吴王将许之子胥进谏曰今不灭越后必悔之勾践贤君种蠡良臣若反国将为乱吴王弗聼卒赦越罢兵而归勾践之困会稽也喟然叹曰吾终于此乎种曰汤系夏台文王囚羑里晋重耳犇翟齐小白犇莒其卒王霸由是观之何遽不为福乎吴既赦越越王勾践反国乃苦身焦思置胆于坐坐卧即仰胆饮食亦尝胆也曰女忘会稽之耻邪身自耕作夫人自织食不加肉衣不重采折节下贤人厚遇賔客振贫吊死【集解徐广曰吊一作】与百姓同其劳欲使范蠡治国政蠡对曰兵甲之事种不如蠡镇抚国家亲附百姓蠡不如种于是举国政属大夫种而使范蠡与大夫柘稽行成为质于吴【索隠越大夫也国语作诸稽郢】二嵗而吴归蠡勾践自防稽归七年拊循其士民士民欲用以报吴大夫逢同谏曰【索隐逢姓同名故楚有逢伯者是】国新流亡今乃复殷给缮饰备利吴必惧惧则难必至且鸷鸟之击也必匿其形今夫吴兵加齐晋怨深于楚越名髙天下实害周室徳少而功多必淫自矜为越计莫若结齐亲楚附晋以厚吴吴之志广必轻战是我连其权三国伐之越承其弊克可也勾践曰善居二年吴王将伐齐子胥谏曰未可臣闻勾践食不重味与百姓同苦乐此人不死必为国患吴有越腹心之疾齐与吴疥防也【索隐疥防音介尠】愿王释齐先越吴王弗聼遂伐齐败之艾陵【索隐在鲁哀十一年】虏齐髙国以归【索隐国恵子髙昭子】让子胥子胥曰王毋喜王怒子胥欲自杀王闻而止之越大夫种曰臣观吴王政骄矣请试尝之贷粟以卜其事请贷吴王欲与子胥谏勿与王遂与之越乃私喜子胥言曰王不聼諌后三年吴其墟乎太宰嚭闻之乃数与子胥争越议因谗子胥曰伍员貌忠而实忍人其父兄不顾安能顾王王前欲伐齐员彊谏已而有功用是反怨王王不备伍员员必为乱与逢同共谋谗之王王始不从乃使子胥于齐闻其托子于鲍氏王乃大怒曰伍员果欺寡人役反使人赐子胥属镂劒以自杀子胥大笑曰我令而父霸【索隐而汝也父阖庐也】我又立若若初欲分吴国半予我我不受已今若反以谗诛我嗟乎嗟乎一人固不能独立报使者曰必取吾眼置吴东门以观越兵入也【索隐国语云吴王愠曰孤不使大夫得见乃盛以鸱夷投之于江也】于是吴任嚭政居三年勾践召范蠡曰吴已杀子胥导谀者众可乎对曰未可至明年春吴王北会诸侯于黄池【索隐在哀十三年】吴国精兵从王惟独老弱与太子留守【索隐按春秋左氏传太子名友】勾践复问范蠡蠡曰可矣乃发习流二千【索隐虞书云流宥五刑按流放之罪人使之习战任为卒伍有二千人也正义谓先惯习流利战阵死者二千人也】敎士四万人【索隐谓常所敎练之兵也故孔子曰以不敎民战是谓弃之是也】君子六千人【集解韦昭曰君子王所亲近有志行者犹吴所谓贤良齐所谓士也虞翻曰言君养之如子索隐君子谓君所子养有恩恵者又按左氏楚沈尹戍帅都君子以济师杜预曰都君子诸都邑之士有复除者国语云王以私卒君子六千人也】诸御千人伐吴【索隐诸御谓诸理事之官在军有职掌者】吴师败遂杀吴太子吴告急于王王方会诸侯于黄池惧天下闻之乃秘之吴王已盟黄池乃使人厚礼以请成越越自度亦未能灭吴乃与吴平其后四年越复伐呉吴士民罢弊轻鋭尽死于齐晋而越大破吴因而留围之三年吴师败越遂复栖吴王于姑苏之山吴王使公孙雄【集解虞翻曰吴大夫】肉袒膝行而前请成越王曰孤臣夫差敢布腹心异日尝得罪于会稽夫差不敢逆命得与君王成以归今君王举玉趾而诛孤臣孤臣惟命是聼意者亦欲如会稽之赦孤臣之罪乎勾践不忍欲许之范蠡曰会稽之事天以越赐吴吴不取今天以吴赐越越其可逆天乎且夫君王蚤朝晏罢非为吴邪谋之二十二年一旦而弃之可乎且夫天与弗取反受其咎伐柯者其则不逺君忘会稽之厄乎勾践曰吾欲聼子言吾不忍其使者范蠡乃鼓进兵曰王已属政于执事【集解虞翻曰执事蠡自谓也】使者去不者且得罪【集解虞翻曰我为子得罪索隐虞翻注盖依国语之文今案此文谓使者宜速去不去得罪于越义亦通】呉使者泣而去勾践怜之乃使人谓吴王曰吾置王甬东君百家【集解杜预曰甬东会稽勾章县东海中洲也索隐呉语云与之夫妇三百是也】吴王谢曰吾老矣不能事君王遂自杀乃蔽其面【正义今之面衣是其遗象也越絶云吴王曰闻命矣以三寸帛幎吾两目使死者有知吾慙见伍子胥公孙圣以为无知吾耻生者越王则解绶以幎其目遂伏劒而死幎音覔顾野王云大巾覆也】曰吾无面以见子胥也越王乃葬吴王而诛太宰嚭勾践已平呉乃以兵北渡淮与齐晋诸侯会于徐州致贡于周周元王使人赐勾践胙命为伯勾践已去渡淮南以淮上地与楚【集解骃案楚世家曰越灭吴而不能正江淮北楚东侵广地至泗上】归吴所侵宋地于宋与鲁泗东方百里当是时越兵横行于江淮东诸侯毕贺号称霸王【索隐越在蛮夷少康之后地逺国小春秋之初未通上国国史既防畧无世糸故纪年称为于粤子据此文勾践平吴之后周元王始命为伯后遂僭而称王也】范蠡遂去自齐遗大夫种书曰蜚鸟尽良弓藏狡兎死走狗烹【集解徐广云狡一作郊】越王为人长颈鸟喙可与共患难不可与共乐子何不去种见书称病不朝人或谗种且作乱越王乃赐种劒曰子敎寡人伐吴七术【正义越絶云九术一曰尊天事鬼二曰重财币以遗其君三曰贵籴粟藳以空其邦四曰遗之好美以荧其志五曰遗之巧臣使起宫室髙台以尽其财以疲其力六曰贵其谀臣使之易伐七曰彊其谏臣使之自杀八曰邦家富而备器利九曰坚甲利兵以承其弊】寡人用其三而败吴其四在子子为我从先王试之种遂自杀勾践卒【索隐纪年云晋出公十年十一月于粤子勾践卒是为菼执】子王鼫与立【索隐鼫音石与音余按纪年云于粤子勾践卒次鹿郢立六年卒乐资云越语谓鹿郢为鼫与也】王鼫与卒子王不夀立王不寿卒【索隐纪年云不夀立十年见杀是为盲姑次朱勾立】子王翁立王翁卒【索隐纪年于粤子朱勾三十四年灭滕三十五年灭郯三十七年朱勾卒】子王翳立王翳卒子王之侯立【索隐纪年云翳三十三年迁于吴三十六年七月太子诸咎弑其君翳十月粤杀诸咎粤滑吴人立子错枝为君明年大夫寺区定粤乱立无余之十二年寺区弟思弑其君莽安次无颛立无颛八年薨是为荑卯故庄子云越人三弑其君子搜患之逃乎丹穴不肯出越人薫之以艾乘以王舆乐资云号曰无颛盖无颛后乃次无彊也则王之侯即无余之也】王之侯卒子王无彊立【索隐盖无颛之弟也音其良反】王无彊时越兴师北伐齐西伐楚与中国争彊当楚威王之时越北伐齐齐威王使人説越王曰越不伐楚大不王小不伯圗越之所为不伐楚者为不得晋也韩魏固不攻楚韩之攻楚覆其军杀其将则叶阳翟危【正义叶式渉反今许州叶县阳翟河南阳翟县也二邑此时属韩与楚犬牙交境韩若伐楚恐二邑为楚所危】魏亦覆其军杀其将则陈上蔡不安【正义陈今陈州也上蔡今豫州上蔡邑县也二邑此时属魏与楚犬牙交境魏若伐楚恐二国为楚所危也】故二晋之事越也【正义言韩魏与楚隣令越合于二晋而伐楚】不至于覆军杀将马汗之力不效所重【集解徐广曰效犹见也】于得晋者何也【正义从不至已下此是齐使者重难越王】越王曰所求于晋者不至顿刃接兵而况于攻城围邑乎【正义顿刃筑营垒也接兵战也越王言韩魏之事越犹不至顿刃接兵而况更有攻城围邑韩魏始服乎言畏秦齐而故事越也】愿魏以聚大梁之下愿齐之试兵南阳莒地以聚常郯之境【索隐南阳在齐之西界莒之西也常邑名葢田文所封之邑郯故郯国二邑皆齐之南地】则方城之外不南【正义方城山在许州叶县西南十八里外谓许州豫州等言魏兵在大梁之下楚方城之兵不得南伐越也】淮泗之间不东商于析郦宋胡之地【集解徐广曰胡国今之汝阴索隐四邑并属南阳楚之西南是也宋胡作宗胡宗胡邑名胡姓之宗因以名邑杜预云汝阴县北有故胡城是也正义郦音摊括地志云商洛县则古商国城也荆州图副云邓州内乡县东七里于村即于中地也括地志又云邓州内乡县楚邑也故郦县在邓州新城县西北三十里按商于析郦在商邓二州界县邑也】夏路以左【集解徐广曰葢谓江夏之夏索隐徐氏以为江夏非也刘氏云楚适诸夏路出方城人向北行以西为左故云夏路以左其意为得也】不足以备秦【正义括地志云故长城在邓州内乡县东七十五里南入欀县北连翼望山无土之处累石为楚固襄王控霸南土争强中国多筑列城于北方以适华夏号为方城按此説刘氏为得云邑徒众少不足备秦峣武二闗之道也】江南泗上不足以待越矣【正义江南洪饶等州春秋时为楚东境也泗上徐州春秋时楚北境也二境并与越邻言不足当伐越】则齐秦韩魏得志于楚也是二晋不战而分地不耕而获之不此之为而顿刃于河山之间以为齐秦用所待者如此其失计奈何其以此王也齐使者曰幸也越之不亡也吾不贵其用智之如目见豪毛而不见其睫也今王知晋之失计而不自知越之过是目论也【索隐言越王知晋之失不自觉越之过犹人眼能见豪毛而自不见其睫故谓之目论也】王所待于晋者非其马汗之力也又非可与合军连和也将待之以分楚众也今楚众已分何待于晋越王曰奈何曰楚三大夫张九军北围曲沃【集解徐广曰一作北面曲沃正义括地志云曲沃故城在陜县西三十二里于中在邓州内乡县东七里尔时曲沃属魏于中属秦二地相近故楚围之】于中以至无【集解徐广曰无一作西】假之闗者三千七百里【正义按无假之闗当在江南长沙之西北言从曲沃于中西至汉中邑巫黔中千余里不备秦鲁也】景翠之军北聚鲁齐南阳分有大此者乎【正义鲁兖州也齐密州莒县邑南至泗上也南阳邓州也时属韩也言楚又备此三国也分散有大此者乎】且王之所求者鬬晋楚也晋楚不鬬越兵不起是知二五而不知十也此时不攻楚臣以是知越大不王小不伯复雠厐【集解徐广曰一作宠】长沙【正义复扶富反言今越北欲鬬晋楚南复讐敌楚之四邑厐长沙竟陵泽也厐长沙出粟之地竟陵泽出材木之地此邑近长沙潭衡之境越若窥兵西通无假之闗则西邑不得北上贡于楚之郢都矣战国时永郴衡潭岳鄂江洪饶并是东南境属楚也袁吉防抚歙宣并越西境属越也】楚之粟也竟泽陵楚之材也【索隐刘氏曰复者发语之声非也言发语声者文势然也则是脱况字耳讐当作犫犫邑名字讹耳则犫厐长沙是三邑也竟泽陵当为竟陵泽言竟之山泽出材木故楚有七泽盖其一也合上文为四邑也】越窥兵通无【集解徐广曰无一作西】假之闗此四邑者不上贡事于郢矣臣闻之图王不王其敝可以伯然而不伯者王道失也故愿大王之转攻楚也于是越遂释齐而伐楚楚威王兴兵而伐之大败越杀王无彊尽取故吴地至浙江北破齐于徐州【集解徐广曰周显王之四十六年索隐按纪年粤子无颛薨后十年楚伐徐州无楚败越杀无彊之语是无彊为无颛之后纪年不得録也】而越以此散诸族子争立或为王或为君濵于江南海上【正义今台州临海县是也】服朝于楚后七世至闽君揺佐诸侯平秦汉髙帝复以揺为越王以奉越后东越闽君皆其后也范蠡【集解太史公曰素王妙论曰蠡南阳人列仙传云蠡徐人正义吴越春秋云蠡字少伯乃楚宛三户人也越絶云在越为范蠡在齐为鸱夷子皮在陶为朱公又云居楚曰范伯谓大夫种曰三王则三皇之苖裔也五伯乃五帝之末世也天运厯纪千嵗一至黄帝之元执辰破已霸王之气见于地户伍子胥以是挟弓矢于吴王于是要大夫种入吴此时冯同相与共戒之伍子胥在自余不能闗其辞蠡曰呉越二邦同风共俗地户之位非吴则越乃入越越王常与言尽日方退】事越王勾践既苦身戮力与勾践深谋二十余年竟灭吴报会稽之耻北渡兵于淮以临齐晋号令中国以尊周室勾践以霸而范蠡称上将军还反国范蠡以为大名之下难以乆居且勾践为人可与同患难与处安为书辞勾践曰臣闻主忧臣劳主辱臣死昔者君王辱于会稽所以不死为此事也今既以雪耻臣请从会稽之诛勾践曰孤将与子分国而有之不然将加诛于子范蠡曰君行令臣行意乃装其轻宝珠玉自与其私徒属乘舟浮海以行终不反于是勾践表防稽山以为范蠡奉邑【索隐国语云乃环防稽三百里以为范蠡之地奉音扶用反】范蠡浮海出齐变姓名自谓鸱夷子皮【索隐范蠡自谓也以吴王杀子胥而盛以鸱夷今蠡自以有罪故为号也韦昭曰鸱夷革囊也或曰生牛皮也】耕于海畔苦身戮力父子治产居无几何致产数千万齐人闻其贤以为相范蠡喟然叹曰居家则致千金居官则至卿相此布衣之极也久受尊名不祥乃归相印尽散其财以分与知友乡党而懐其重宝间行以去止于陶【集解徐广曰今之济隂定陶正义括地志云陶山在济州平隂县东三十五里止此山之阳也今山南五里犹有朱公冡】以为此天下之中交易有无之路通为生可以致富矣于是自谓陶朱公复约要父子耕畜废居时转物逐什一之利居无何则致赀累巨万【集解徐广曰万万也】天下独陶朱公朱公居陶生少子少子及壮而朱公中男杀人囚于楚朱公曰杀人而死职也然吾闻千金之子不死于市告其少子往视之乃装黄金千镒置褐器中载以一牛车且遣其少子朱公长男固请欲行朱公不聼长男曰家有长子曰家督今弟有罪大人不遣乃遣少弟是吾不肖欲自杀其母为言曰今遣少子未必能生中子也而先空亡长男奈何朱公不得已而遣长子为一封书遗故所善庄生【索隐据其时代非庄周也然騐其行事非子休而谁能信任于楚王乎正义年表周元王四年越灭吴范蠡遂去齐归定陶后遗庄生金庄周与魏恵王周元王同时从周元王四年至齐宣王元年一百三十年此庄生非庄子】曰至则进千金于庄生所聼其所为慎无与争事长男既行亦自私赍数百金至楚庄生家负郭披藜藋到门居甚贫然长男发书进千金如其父言庄生曰可疾去矣慎毋留即弟出勿问所以然长男既去不过庄生而私留以其私赍献遗楚国贵人用事者庄生虽居穷阎然以廉直闻于国自楚王以下皆师尊之及朱公进金非有意受也欲以成事后复归之以为信耳故金至谓其妇曰此朱公之金有如病不宿诫后复归勿动而朱公长男不知其意以为殊无短长也庄生间时入见楚王言某星宿某此则害于楚楚王素信庄生曰今为奈何庄生曰独以徳为可以除之楚王曰生休矣寡人将行之王乃使使者封三钱之府【集解国语曰周景王时将铸大钱贾逵説云虞夏商周金币三等或赤或白或黄黄为上币铜钱为下币韦昭曰钱者金币之名所以贸买物通财用也单穆公云古者有母平子子权母而行然则三品之来古而然矣骃谓楚之三钱贾韦之説近之】楚贵人惊告朱公长男曰王且赦曰何以也曰每王且赦常封三钱之府昨暮王使使封之【集解骃案或曰王且赦常封三钱之府者钱币至重虑人或逆知有赦盗窃之所以封钱府备盗窃也汉灵帝时河内张成能候风角知将有赦敎子杀人捕得七日赦出此其类也】朱公长男以为赦弟固当出也重千金虚弃庄生无所为也乃复见庄生庄生惊曰若不去邪长男曰固未也初为事弟弟今议自赦故辞生去庄生知其意欲复得其金曰若自入室取金长男即自入室取金持去独自欢幸庄生羞为儿子所卖乃入见楚王曰臣前言某星事王言欲以脩徳报之今臣出道路皆言陶之富人朱公之子杀人囚楚其家多持金钱赂王左右故王非能恤楚国而赦乃以朱公子故也楚王大怒曰寡人虽不徳耳奈何以朱公之子故而施恵乎令论杀朱公子眀日遂下赦令朱公长男竟持其弟丧归至其母及邑人尽哀之唯朱公独笑曰吾固知必杀其弟也彼非不爱其弟顾有所不能忍者也是少与我俱见苦为生难故重弃财至如少弟者生而见我富乘坚驱良逐狡兎岂知财所从来故轻去之非所惜吝前日吾所为欲遣少子固为其能弃财故也而长者不能故卒以杀其弟事之理也无足悲者吾日夜固以望其丧之来也故范蠡三徙成名于天下非茍去而已所止必成名卒老死于陶故世传曰陶朱公【集解张华曰陶朱公冡在南郡华容县西树碑云是越之范蠡也正义盛之荆州记云荆州华容县西有陶朱公冡树碑云是越范蠡范蠡本宛三户人与文种俱入越吴亡后自适齐而终陶朱公登仙未闻葬此所由括地志云陶朱公冡也又云济州平隂县东三十里陶山南五里有陶公冢并止于陶山之阳按处有三未详其处】
　　太史公曰禹之功大矣渐九川【集解徐广曰渐者亦引进通导之意也字或宜然】定九州至于今诸夏艾安及苖裔勾践苦身焦思终灭彊吴北观兵中国以尊周室号称霸王【集解徐广曰一作主】勾践可不谓贤哉盖有禹之遗烈焉范蠡三迁皆有荣名名垂后世臣主若此欲毋显得乎
　　【索隐述赞曰越祖少康至于允常其子始霸与吴争彊檇李之役阖闾见伤会稽之耻勾践欲当种诱以利蠡悉其良折节下士致胆思尝卒复讐宼遂殄吴疆后不量力灭于无彊】
</div>
    <div class="pagination">
<a href="史记四库_page38.html">上一页</a><span>...</span><a href="史记四库_page34.html">34</a><a href="史记四库_page35.html">35</a><a href="史记四库_page36.html">36</a><a href="史记四库_page37.html">37</a><a href="史记四库_page38.html">38</a><span class="current-page">39</span><a href="史记四库_page40.html">40</a><a href="史记四库_page41.html">41</a><a href="史记四库_page42.html">42</a><a href="史记四库_page43.html">43</a><a href="史记四库_page44.html">44</a><span>...</span><a href="史记四库_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
