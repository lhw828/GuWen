<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 25 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 25 页/共 34 页
  </h1>
  <div class="content">
   司农性才敷述允章藻丽辞理斐斐有光
　　赞秦子敕
　　正方受遗豫闻后纲不陈不佥造此异端斥逐当时任业以丧
　　赞李正方
　　文长刚粗临难受命折冲外御镇保国境不恊不和志节言乱疾终惜始实惟厥性
　　赞魏文长
　　威公狷狭取异众人闲则及理逼则伤侵舍顺入凶大易之云
　　赞杨威公
　　季常良实文经勤类士元言规处仁闻计文经士元皆失其名实行事郡县处仁本名存南阳人也以荆州从事随先主入蜀南攻至雒以为广汉太守存素不服厐綂綂中矢卒先主发言嘉叹存曰綂虽尽忠可惜然违大雅之义先主怒曰綂杀身成仁更为非也免存官顷之病卒失其行事故不为传孔休文祥或才或臧孔休名观为荆州主簿别驾从事见先主传失其郡县文祥名祯襄阳人也随先主入蜀歴雒郫令南广汉太守失其行事子忠官至尚书郎襄阳记曰习祯有风流善谈论名亚厐綂而在马良之右子忠亦有名忠子隆为歩兵校尉掌校秘书播播述志楚之兰芳
　　赞马季常卫文经韩士元张处仁殷孔休习文祥
　　国山休风国山名甫广汉郪人也好人流言议刘璋时为州书佐先主定蜀后为緜竹令还为荆州议曹从事随先主征吴军败于秭归遇害子祐有父风官至尚书右选郎永南耽思永南名邵广汉郪人也先主定蜀后为州书佐部从事建兴元年丞相亮辟为西曹掾亮南征留邵为治中从事是歳卒华阳国志曰邵兄邈字汉南刘璋时为牛鞞长先主领牧为从事正旦命行酒得进见让先主曰振威以将军宗室肺腑委以讨贼元功未效先防而灭邈以将军之取鄙州甚为不宜也先主曰知其不宜何以不助之邈曰匪不敢也力不足耳有司将杀之诸葛亮为请得免乆之为犍为太守丞相参军安汉将军建兴六年亮西征马谡在前败绩亮将杀之邈谏以秦赦孟眀用伯西戎楚诛子王二世不竞失亮意还蜀十二年亮卒后主素服发哀三日邈上疏曰吕禄霍禹未必懐反叛之心孝宣不好为杀臣之君直以臣惧其偪主畏其威故奸萌生亮身仗强兵狼顾虎视五大不在边臣常危之今亮殒没盖宗族得全西戎静息大小为庆后主怒下狱诛之盛衡承伯言藏言时盛衡名勲承伯名齐皆巴西阆中人也勲刘璋时为州书佐先主定蜀辟为左将军属后转州别驾从事卒齐为太守张飞功曹飞贡之先主为尚书郎建兴中从事丞相掾迁广汉太守复为飞参军亮卒为尚书勲齐皆以才干自显见归信于州党不如姚伷伷字子绪亦阆中人先主定益州后为功曹书佐建兴元年为广汉太守丞相亮北驻汉中辟为掾并进文武之士亮称曰忠益者莫大于进人进人者各务其所尚今姚掾并存刚柔以广文武之用可谓愽雅矣愿诸掾各希此事以属其望迁为参军亮卒稍迁为尚书仆射时人服其真诚笃粹延熙五年卒在作赞之后孙徳果鋭孙德名福梓潼涪人也先主定益州后为书佐西充国长成都令建兴元年徙巴西太守为江州督扬威将军入为尚书仆射封平阳亭侯延熙初大将军蒋琬出征汉中福以前监军领司马卒益部耆旧杂记曰诸葛亮于武功病笃后主遣福省侍遂因谘以国家大计福往具宣圣防听亮所言至别去数日忽驰思未尽其意遂却骑驰还见亮亮语福曰孤知君还意近日言语虽弥日有所不尽更来一决耳君所问者公琰其宜也福谢前实失不谘请公如公百年后谁可任大事者故辄还耳乞复请蒋琬之后谁可任者亮曰文伟可以继之又复问其次亮不答福还奉使称防福为人精识果锐敏于从政子骧字叔龙亦有名官至尚书郎广汉太守伟南笃常伟南名朝永南兄郡功曹举孝廉临卭令入为别驾从事随先主东征吴章武二年卒于永安益部耆旧杂记曰朝又有一弟早亡各有才望时人号之李氏三龙华阳国志曰羣下上先主为汉中王其文朝所造也臣松之案耆旧所记以朝邵及早亡者为三龙邈之狂直不得在此数徳绪义彊志壮气刚徳绪名禄巴西安汉人也先主定益州为郡从事牙门将建兴三年为越隽太守随丞相亮南征为蛮夷所害时年三十一弟衡景耀中为领军义彊名士广汉郪人国山从兄也从先主入蜀后举孝廉为符节长迁牙门将出为宕渠太守徙在犍为会丞相亮南征转为益州太守将南行为蛮夷所害济济修志蜀之芬香
　　赞王国山李永南马盛衡马承伯李孙徳李伟南龚徳绪王义彊
　　休元轻防损时致害休元名习南郡人随先主入蜀先主东征吴习为领军綂诸军大败于猇亭文进奋身同此颠沛文进名南亦自荆州随先主入蜀领兵从先主征吴与习俱死时又有义阳傅肜先主退军断后拒战兵人死尽吴将语肜令降肜骂曰吴狗何有汉将军降者遂战死拜子佥为左中郎后为闗中都督景耀六年又临危授命论者嘉其父子奕世忠义蜀记载晋武帝诏曰蜀将军傅佥前在闗城身拒官军致死不顾佥父肜复为刘备战亡天下之善一也岂由彼此以为异佥息着募后没入奚官免为庻人患生一人至于大
　　赞冯休元张文进
　　江阳刚烈立节眀君兵合遇防不屈其身单夫只役陨命于军
　　赞程季然季然名畿巴西阆中人也刘璋时为汉昌长县有賨人种类刚猛昔从髙祖以定闗中巴西太守庞羲以天下扰乱郡宜有武卫颇招合部曲有防于璋说羲欲叛者璋隂疑之羲闻甚惧将谋自守遣畿子郁宣防索兵自助畿报曰郡合部曲本不为叛虽有交搆要在尽诚若必以惧遂懐异志非畿之所闻并敇郁曰我受州恩当为州牧尽节汝为郡吏当为太守效力不得以吾故有异志也羲使人告畿曰尔子在郡不从太守家将及祸畿曰昔乐羊为将饮子之羮非父子无恩大义然也今虽复羮子吾必饮之羲知畿必不为已厚陈谢于璋以致无咎璋闻之迁畿江阳太守先主领益州牧辟为从事祭酒后随先主征吴遇大军败绩泝江而还或告之曰后追已至解船轻去乃可以免畿曰吾在军未曽为敌走况从天子而见危哉追人遂及畿船畿身执防战敌船有覆者众大至共击之乃死
　　公后生卓尔竒精夭命二十悼恨未呈
　　赞程公名祁季然之子也
　　古之奔臣礼有来偪怨兴同官不顾大徳靡有匡救倍成奔北自絶于人作笑二国
　　麋芳士仁郝普潘濬麋芳字子方东海人也为南郡太守士仁字君义广阳人也为将军住公安綂属闗羽与羽有隙叛迎孙权郝普字子大义阳人先主自荆州入蜀以普为零陵太守为吴将吕防所谲开城诣防潘濬字承眀武陵人也先主入蜀以为荆州治中典留州事亦与闗羽不穆孙权袭羽遂入吴普至廷尉濬至太常封侯
　　益部耆旧杂记载王嗣常播衞继三人皆刘氏王蜀时人故录于篇
　　王嗣字承宗犍为资中人也其先延熙世以功徳显著举孝廉稍迁西安围督汶山太守加安远将军绥集羌胡咸悉归服诸种素桀恶者皆来首降嗣待以恩信时北境得以宁静大将军姜维每出北征羌胡出马牛羊毡眊及义谷禆军粮国頼其资迁镇军故领郡后从维北征为流矢所伤数月卒戎夷会葬赠送数千人号呼涕泣嗣为人美厚笃至众所爱信嗣子及孙胡见之如骨肉或结兄弟恩至于此
　　常播字文平蜀郡江原人也播仕县主簿功曹县长广都朱游建兴十五年中被上官诬劾以逋没官谷当论重罪播诣狱讼争身受数千杖肌肤刻烂毒痛惨至更厯三狱幽闭二年有余每将考掠吏先验问播不答言但急行罚无所多问辞终不挠事遂分眀长免刑戮时唯主簿杨玩亦证眀其事与播辞同众咸嘉播忘身为君节义抗烈举孝廉除郪长年五十余卒书于旧徳传后县令颍川赵敦图其像赞颂之
　　衞继字子业汉嘉严道人也兄弟五人继父为县功曹继为儿时与兄弟随父游戯庭寺中县长蜀郡成都张君无子数命功曹呼其子省弄甚怜爱之张因言宴之间语功曹欲乞继功曹即许之遂养为子继敏逹夙成学识通博进仕州郡歴职清显而其余兄弟四人各无堪当世者父恒言已之将衰张眀府将盛也时法禁以异姓为后故复为衞氏屡迁拜奉车都尉大尚书忠笃信厚为众所敬钟会之乱遇害成都
　　评曰邓芝坚贞简亮临官忘家张翼亢姜维之鋭宗预御孙权之严咸有可称杨戏商略意在不羣然智度有短殆罹世难云











　　蜀志卷十五
　　蜀志卷十五考证
　　邓芝先主累遣宋玮费袆等与相报答○宋玮先主传作宗玮
　　张翼高祖父司空浩○浩后汉书作晧
　　宗预权大笑喜其抗直○抗直太平御览作荩直通鉴作尽直
　　遗预大珠一斛注夫帝王之保唯道与义○保元本作宝
　　杨戏杨戏字文然○戏华阳国志作羲
　　祁汰各早死注戏同县后进有李密者○文选李密一名防
　　赞王元泰何彦英杜辅国周仲宣○辅国毛本作国辅赞程季然注吾在军未曽为敌走○曽华阳国志作习衞继屡迁拜奉车都尉大尚书○大字疑衍

　　蜀志卷十五考证
&lt;史部,正史类,三国志__蜀志&gt;
　　钦定四库全书
　　吴志卷一
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　孙坚　孙策
　　孙坚字文台吴郡富春人盖孙武之后也【吴书曰坚世仕吴家于富春葬于城东上数有光怪云气五色上属于天曼延数里众皆往观视父老相谓曰是非凡气孙氏其兴矣及母懐絍坚梦膓出绕吴昌门寤而惧之以告邻母邻母曰安知非吉徴也坚生容貌不凡性阔逹好竒节】少为县吏年十七与父共载船至钱唐会海贼胡玉等从匏里上掠取贾人财物方于岸上分之行旅皆住船不敢进坚谓父曰此贼可撃请讨之父曰非尔所图也坚行操刀上岸以手东西指麾若分部人兵以罗遮贼状贼望见以为官兵捕之即委财物散走坚追斩得一级以还父大惊由是显闻府召署假尉会稽妖贼许昌起于句章自称阳眀皇帝【灵帝纪曰昌以其父为越王也】与其子韶扇动诸县众以万数坚以郡司马募召精勇得千余人与州郡合讨破之是歳熹平元年也刺史臧旻列上功状诏书除坚盐渎丞数歳徙盱眙丞又徙下邳丞【江表传曰坚歴佐三县所在有称吏民亲附乡里知旧好事少年往来者常数百人坚接抚待养有若子弟焉】中平元年黄巾贼帅张角起于魏郡托有神灵遣八使以善道教化天下而潜相连结自称黄天泰平三月甲子三十六万一旦俱发天下响应燔烧郡县杀害长吏【献帝春秋曰角称天公将军角弟宝称地公将军宝弟梁称人公将军】汉遣车骑将军皇甫嵩中郎将朱儁将兵讨击之儁表请坚为佐军司马乡里少年随在下邳者皆愿从坚又募诸商旅及淮泗精兵合千许人与儁并力奋击所向无前【吴书曰坚乘胜深入于西华失利坚被创堕马卧草中军众分散不知坚所在坚所骑骢马驰还营踣地呼鸣将士随马于草中得坚坚还营十数日创少愈乃复出战】汝颍贼困廹走保宛城坚身当一面登城先入众乃蚁附遂大破之儁具以状闻上拜坚别部司马【续汉书曰儁字公伟防稽人少好学为郡功曹察孝廉举进士汉朝以讨黄巾功拜车骑将军累迁河南尹董卓见儁外甚亲纳而心忌之儁亦隂备焉闗东兵起卓议移都儁辄止卓卓虽惮儁然贪其名重乃表拜太仆以自副儁被召不肯受拜因进曰国不宜迁必孤天下望成山东之结臣不见其可也有司诘曰召君受拜而君拒之不问徙事而君陈之何也儁曰副相国非臣所堪也迁都非计臣之所急也辞所不堪进臣所急臣之所宜也有司曰迁都之事初无此计也就有未露何所受闻儁曰相国董卓为臣说之臣闻之于相国有司不能屈朝廷称服焉后为太尉李傕郭泛相攻劫质天子公卿儁性刚即发病而卒】边章韩遂作乱凉州中郎将董卓拒讨无功中平三年遣司空张温行车骑将军西讨章等温表请坚与参军事屯长安温以诏书召卓卓良乆乃诣温温责让卓卓对应不顺坚时在坐前耳语谓温曰卓不怖罪而鸱张大语宜以召不时至陈军法斩之温曰卓素着威名于陇蜀之间今日杀之西行无依坚曰眀公亲率天兵威震天下何赖于卓观卓所言不假眀公轻上无礼一罪也章遂跋扈经年当以时进讨而卓云未可沮军疑众二罪也卓受任无功应召稽留而轩昻自高三罪也古之名将仗钺临众未有不断斩以示威者也是以穰苴斩庄贾魏绛戮杨干今眀公垂意于卓不即加诛亏损威刑于是在矣温不忍发举乃曰君且还卓将疑人坚因起出章遂闻大兵向至党众离散皆乞降军还议者以军未临敌不断功赏然闻坚数卓三罪劝温斩之无不叹息拜坚议郎时长沙贼区星自称将军众万余人攻围城邑乃以坚为长沙太守到郡亲率将士施设方畧旬月之间克破星等【魏书曰坚到郡郡中震服任用良吏勅吏曰谨遇良善治官曹文书必循治以盗贼付太守】周朝郭石亦帅徒众起于零桂与星相应遂越境寻讨三郡肃然汉朝録前后功封坚乌程侯【吴录曰是时庐江太守陆康从子作宜春长为贼所攻遣使求救于坚坚整严救之主簿进諌坚答曰太守无文徳以征伐为功越界攻讨以全异国以此获罪何媿海内乎乃进兵往救贼闻而走】灵帝崩卓擅朝政横恣京城诸州郡并兴义兵欲以讨卓【江表传曰坚闻之拊膺叹曰张公昔从吾言朝廷今无此难也】坚亦举兵荆州刺史王叡素遇坚无礼坚过杀之【案王氏谱叡字通耀晋太保祥伯父也吴录曰叡先与坚共击零桂贼以坚武官言颇轻之及叡举兵欲讨卓素与武陵太守曹寅不相能扬言当先杀寅寅惧诈作案行使者光禄大夫温毅檄移坚説叡罪过令收行刑讫以状上坚即承檄勒兵袭叡叡闻兵至登楼望之遣问欲何为坚前部答曰兵久战劳苦所得赏不足以为衣服诣使君更乞资直耳叡曰刺史岂有所吝便开库藏使自入视之知有所遗不兵进及楼下叡见坚惊曰兵自求赏孙府君何以在其中坚曰被使者檄诛君叡曰我何罪坚曰坐无所知叡穷廹刮金饮之而死】比至南阳众数万人南阳太守张咨闻军至晏然自若【英雄记咨字子议颍川人亦知名献帝春秋曰袁术表坚假中郎将坚到南阳移檄太守请军粮咨以问纲纪纲纪曰坚邻郡二千石不应调发咨遂不与】坚以牛酒礼咨咨眀日亦答诣坚酒酣长沙主簿入白坚前移南阳而道路不治军资不具请收主簿推问意故咨大惧欲去兵陈四周不得出有顷主簿复入白坚南阳太守稽停义兵使贼不时讨请收出案军法从事便牵咨于军门斩之郡中震栗无求不获【吴歴曰初坚至南阳咨既不给军粮又不肯见坚坚欲进兵恐有后患乃诈得急疾举军震惶迎呼巫医祷祀山川遣所亲人説咨言病困欲以兵付咨咨闻之心利其兵即将步骑五六百人诣营省坚坚卧与相见无何卒然而起按劒骂咨遂执斩之此语与本传不同】前到鲁阳与袁术相见术表坚行破虏将军领豫州刺史遂治兵于鲁阳城当进军讨卓遣长史公仇称将兵从事还州督促军粮施帐幔于城东门外祖道送称官属并会卓遣步骑数万人逆坚轻骑数十先到坚方行酒谈笑勅部曲整顿行阵无得妄动后骑渐益坚徐罢坐导引入城乃谓左右曰向坚所以不即起者恐兵相蹈借诸君不得入耳卓兵见坚士众甚整不敢攻城乃引还【英雄记曰初坚讨董卓到梁县之阳人卓亦遣兵步骑五千迎之陈郡太守胡轸为大督防吕布为骑督其余步骑将校都督者甚众轸字文才性急预宣言曰今此行也要当斩一青绶乃整齐耳诸将闻而恶之军到广成去阳人城数十里日暮士马疲极当止宿又本受卓节度宿广成秣马饮食以夜进兵投晓攻城诸将恶惮轸欲贼败其事布等宣言阳人城中贼已走当追寻之不然失之矣便夜进军城中守备甚设不可掩袭于是吏士饥渴人马甚疲且夜至又无壍垒释甲休息而布又宣言相惊云城中贼出来军众扰乱奔走皆弃甲失鞍马行十余里定无贼防天明便还拾取兵器欲进攻城城守已固穿壍已深轸等不能攻而还】坚移屯梁东大为卓军所攻坚与数十骑溃围而出坚常着赤罽帻乃脱帻令亲近将祖茂着之卓骑争逐茂故坚从间道得免茂困廹下马以帻冠冡间烧柱因伏草中卓骑望见围绕数重定近觉是柱乃去坚复相收兵合战于阳人大破卓军枭其都督华雄等是时或间坚于术术懐疑不运军粮【江表传曰或谓术曰坚若得洛不可复制此为除狼而得虎也故术疑之】阳人去鲁阳百余里坚夜驰见术画地计校曰所以出身不顾上为国家讨贼下为将军家门之私讐坚与卓非有骨肉之怨也而将军受谮润之言还相嫌疑【江表传载坚语曰大勲垂防而军粮不继此吴起所以叹泣于西河乐毅所以遗恨于垂成也愿将军深思之】术踧踖即调发军粮坚还屯卓惮坚猛壮乃遣将军李傕等来求和亲令坚列疏子弟任刺史郡守者许表用之坚曰卓逆天无道荡覆王室今不夷汝三族县示四海则吾死不瞑目岂将与乃和亲邪复进军大谷拒雒九十里【山阳公载记曰卓谓长史刘艾曰闗东军败数矣皆畏孤无能为也惟孙坚小戆颇能用人当语诸将使知忌之孤昔与周慎西征慎围边韩于金城孤语张温求引所将兵为慎作后驻温不聼孤时上言其形势知慎必不克台今有本末事未报温又使孤讨先零叛羌以为西方可一时荡定孤皆知其不然而不得止遂行留别部司马刘靖将步骑四千屯安定以为声势叛羌更还欲截归道孤小击辄开畏安定有兵故也虏谓安定当数万人不知但靖也时又上章言状而孙坚随周慎行谓慎求将万兵造金城使慎以二万作后驻边韩城中无宿谷当于外运畏慎大兵不敢轻与坚战而坚兵足以断其运道儿曹用必还羌谷中凉州或能定也温既不能用孤慎又不用坚自攻金城坏其外垣驰使语温自以克在旦夕温时亦自以计中也而渡辽儿果断蔡围慎弃辎重走果如孤策台以此封孤都乡侯坚以佐军司马所见与人同自为可耳艾曰坚虽时见计故自不如李傕郭泛闻在美阳亭北将千骑步与虏合殆死亡失印绶此不为能也卓曰坚时乌合义从兵不如虏精且战有利钝但当论山东大势终无所至耳艾曰山东儿驱畧百姓以作冦逆其锋不如人坚甲利兵彊弩之用又不如人亦安得久卓曰然但杀二袁刘表孙坚天下自服从孤耳】卓寻徙都西入闗焚烧雒邑坚乃前入至雒修诸陵平塞卓所发掘【江表传曰旧京空虚数百里中无烟火坚前入城惆怅流涕吴书曰坚入洛埽除汉宗庙祠以太牢坚军城南甄官井上旦有五色气举军惊怪莫有敢汲坚令人入井探得汉传国玺文曰受命于天既寿永昌方圆四寸上纽交五龙上一角缺初黄门张让等作乱刼天子出奔左右分散掌玺者以投井中山阳公载记曰袁术将僭号闻坚得传国玺乃拘坚夫人而夺之江表传曰案汉献帝起居注云天子从河上还得六玺于阁上又太康之初孙晧送金玺六枚无有玉眀其伪也虞喜志林曰天子六玺者文曰皇帝之玺皇帝行玺皇帝信玺天子之玺天子行玺天子信玺此六玺所封事异故文字不同献帝起居注云从河上还得六玉玺于阁上此之谓也传国玺者乃汉髙祖所佩秦皇帝玺世世传受号曰传国玺案传国玺不在六玺之数安得总其説乎应氏汉宫皇甫世纪其论六玺文义皆符汉宫传国玺文曰受命于天既寿且康且康永昌二字为错未知两家何者为得金玉之精率有光气加以神器秘宝辉耀益彰盖一代之竒观将来之异闻而以不解之故彊谓之伪不亦诬乎陈寿为破虏传亦除此说俱惑起居注不知六玺殊名与传国为七者也吴时无能刻玉故天子以金为玺玺虽以金于玉文不异吴降而送玺者送天子六玺曩所得玉玺乃古人遗印不可施用天子之玺今以无有为难不通其义者耳臣松之以为孙坚于兴义之中最有忠烈之称若得汉神器而潜匿不言此为隂懐异志岂所谓忠臣者乎吴史欲以为国华而不知损坚之令徳如其果然以传子孙纵非六玺之数要非常人所蓄孙晧之降亦不得但送六玺而宝藏传国也受命于天奚取于归命之堂若如喜言则此玺今尚在孙门匹夫懐璧犹曰有罪而况斯物哉】讫引军还住鲁阳【吴録曰是时关东州郡务相兼并以自彊大袁绍遣会稽周防为豫州刺史来袭取州坚慨然叹曰同举义兵将救社稷逆贼垂破而各若此吾当谁与勠力乎言发涕下防字仁眀周昕之弟也会稽典录曰初曹公兴义兵遣人要防防即收合兵众得二千人从公征伐以为军师后与坚争豫州屡战失利会次兄九江太守昻为袁术所攻防往助之军败还乡里为许贡所害】初平三年术使坚征荆州击刘表表遣黄祖逆于樊邓之间坚击破之追渡汉水遂围襄阳单马行岘山为祖军士所射杀【典畧曰坚悉其众攻表表闭门夜遣将黄祖潜出发兵祖将兵欲还坚逆与战祖败走窜岘山中坚乘胜夜追祖祖部兵从竹木间暗射坚杀之吴录曰坚时年三十七英雄记曰坚以初平四年正月七日死又云刘表将吕公将兵縁山向坚坚轻骑寻山讨公公兵下石中坚头应时脑出物故其不同如此也】兄子贲帅将士众就术术复表贲为豫州刺史坚四子策权翊匡权既称尊号諡坚曰武烈皇帝【吴录曰尊坚庙曰始祖墓曰高陵志林曰坚有五子策权翊匡吴氏所生少子朗庻生也一名仁】
　　策字伯符坚初兴义兵策将母徙居舒与周瑜相友收合士大夫江淮间人咸向之【江表传曰坚为朱儁所表为佐军留家着寿春策年十余歳已交结知名声誉发闻有周瑜者与策同年亦英逹夙成闻策声闻自舒来造焉更推结分好义同断金劝策徙居舒策从之】坚薨还葬曲阿已乃渡江居江都【魏书曰策当嗣侯让与弟匡】徐州牧陶谦深忌策策舅吴景时为丹阳太守策乃载母徙曲阿与吕范孙河俱就景因缘召募得数百人兴平元年从袁术术甚竒之以坚部曲还策【吴歴曰初策在江都时张纮有母防策数诣纮咨以世务曰方今汉祚中微天下扰攘英雄儁杰各拥众营私未有能扶危济乱者也先君与袁氏共破董卓功业未遂卒为黄祖所害策虽暗稚窃有微志欲从袁扬州求先君余兵就舅氏于丹阳收合流散东据吴会报讐雪耻为朝廷外藩君以为何如纮答曰既素空劣方居衰绖之中无以奉賛盛畧策曰君高名播越逺近懐归今日事计决之于君何得不纡虑啓告副其高山之望若微志得展血讐得报此乃君之勲力策心所望也因涕泣横流顔色不变纮见策忠壮内发辞令慷慨感其志言乃答曰昔周道陵迟齐晋并兴王室已宁诸侯贡职今君绍先侯之轨有骁武之名若投丹阳收兵吴会则荆扬可一讐敌可报据长江奋威徳诛除羣秽匡辅汉室功业侔于桓文岂徒外藩而已哉方今世乱多难若功成事立当与同好俱南济也策曰一与君同符合契同有永固之分今便行矣以老母弱弟委付于君策无复囘顾之忧江表传曰策径到寿春见袁术涕泣而言曰亡父昔从长沙入讨董卓与眀使君会于南阳同盟结好不幸遇难勲业不终策感惟先人旧恩欲自凭结愿眀使君垂察其诚术甚贵异之然未肯还其父兵术谓策曰孤始用贵舅为丹阳太守贤从伯阳为都尉彼精兵之地可还依召募策遂诣丹阳依舅得数百人而为泾县大帅祖郎所袭几至危殆于是复往见术术以坚余兵千余人还策】太傅马日防杖节安集闗东在寿春以礼辟策表拜懐义校尉术大将乔防张勲皆倾心敬焉术常叹曰使术有子如孙郎死复何恨策骑士有罪逃入术营隐于内廐策指使人就斩之讫诣术谢术曰兵人好叛当共疾之何为谢也由是军中益畏惮之术初许策为九江太守已而更用丹阳陈纪后术欲攻徐州从庐江太守陆康求米三万斛康不与术大怒策昔曾诣康康不见使主簿接之策常衔恨术遣策攻康谓曰前错用陈纪每恨本意不遂今若得康庐江真卿有也策攻康拔之术复用其故吏刘勲为太守策益失望先是刘繇为扬州刺史州旧治寿春寿春术已据之繇乃渡江治曲阿时吴景尚在丹阳策从兄贲又为丹阳都尉繇至皆廹逐之景贲退舍歴阳繇遣樊能于麋陈横屯江津张英屯当利口以距术术自用故吏琅邪惠衢为扬州刺史更以景为督军中郎将与贲共将兵击英等连年不克策乃说术乞助景等平定江东【江表传曰策说术云家有旧恩在东愿助舅讨横江横江拔因投本土召募可得三万兵以佐眀使君匡济汉室术知其恨而以刘繇据曲阿王朗在防稽谓策未必能定故许之】术表策为折冲校尉行殄宼将军兵财千余骑数十匹賔客愿从者数百人比至歴阳众五六千策母先自曲阿徙于歴阳策又徙母阜陵渡江转鬬所向皆破莫敢当其锋而军令整肃百姓懐之【江表传曰策渡江攻繇牛渚营尽得邸阁粮谷战具是歳兴平二年也时彭城相薛礼下邳相笮融依繇为盟主礼据秣陵城融屯县南策先攻融融出兵交战斩首五百余级融即闭门不敢动因渡江攻礼礼突走而樊能于麋等复合众袭夺牛渚屯策闻之还攻破能等获男女万余人复下攻融为流矢所中伤股不能乘马因自舆还牛渚营或叛告融曰孙郎被箭已死融大喜即遣将于兹乡策策遣步骑数百挑战设伏于后贼出击之锋刃未接而伪走贼追入伏中乃大破之斩首千余级策因往到融营下令左右大呼曰孙郎竟云何贼于是惊怖夜遁融闻策尚在更深沟高垒缮治守备策以融所屯地势险固乃舍去攻破繇别将于海陵转攻湖孰江乘皆下之】策为人美姿顔好笑语性阔逹听受善于用人是以士民见者莫不尽心乐为致死刘繇弃军遁逃诸郡守皆捐城郭奔走【江表传曰策时年少虽有位号而士民皆呼为孙郎百姓闻孙郎至皆失魂魄长吏委城郭窜伏山草及至军士奉令不敢虏畧鸡犬菜茹一无所犯民乃大悦竞以牛酒诣军刘繇既走策入曲阿劳赐将士遣将陈宝诣阜陆迎母及弟发恩布令告诸县其刘繇笮融等故乡部曲来降首者一无所问乐从军者一身行复除门户不乐者勿彊也旬日之间四面云集得见兵二万余人马千余匹威震江东形势转盛】吴人严白虎等众各万余人处处屯聚吴景等欲先击破虎等乃至会稽策曰虎等羣盗非有大志此成禽耳遂引兵渡浙江据会稽屠东冶乃攻破虎等【吴録曰时有乌程邹他钱铜及前合浦太守嘉兴王晟等各聚众万余或数千引兵扑讨皆攻破之策母吴氏曰晟与汝父有升堂见妻之分今其诸子兄弟皆已枭夷独余一老翁何足复惮乎乃舍之余咸族诛策自讨虎虎高垒坚守使其弟舆请和许之舆请独与策会面约既会策引白刃斫席舆体动策笑曰闻卿能坐跃劲防不常聊戏卿耳舆曰我见刃乃然策知其无能也乃以手防投之立死舆有勇力虎众以其死也甚惧进攻破之虎奔余杭投许昭于虏中程普请击昭策曰许昭有义于旧君有诚于故友此丈夫之志也乃舍之臣松之案许昭有义于旧君谓济盛宪也事见后注有诚于故友则受严白虎也】尽更置长吏策自领会稽太守复以吴景为丹阳太守以孙贲为豫章太守分豫章为庐陵郡以贲弟辅为庐陵太守丹阳朱治为吴郡太守彭城张昭广陵张纮秦松陈端等为谋主【江表传曰策遣奉正都尉刘由五官掾高承奉章诣许拜献方物】时袁术僭号策以书责而絶之【吴録载策使张纮为书曰盖上天垂司过之星圣王建敢谏之皷设非谬之备急箴阙之言何哉凡有所长必有所短也去冬传有大计无不悚惧旋知供备贡献万夫解惑顷闻建议复欲追遵前图即事之期便有定月益使怃然想是流妄设其必尔民何望乎曩日之举义兵也天下之士所以响应者董卓擅废置害太后农王畧烝宫人发掘园陵暴逆至此故诸州郡雄豪闻声慕义神武外振卓遂内殱元恶既毙幼主东顾俾保傅宣命欲令诸军振旅于河北通谋黒山曹操故毒东齐刘表称乱南荆公孙瓉炰烋北幽刘繇决力江浒刘备争盟淮隅是以未获承命櫜弓戢戈也今备繇既破操等饥馁谓当与天下合谋以诛丑类舍而不图有自取之志非海内所望一也昔成汤伐桀称有夏多罪武王伐纣曰殷有罪罚重哉此二主者虽有圣徳宜当君世如使不遭其时亦无由兴矣幼主非有恶于天下徒以春秋尚少胁于彊臣若无过而夺之惧未合于汤武之事二也卓虽狂狡至废主自与亦犹未也而天下闻其桀虐攘臂同心而疾之以中土希战之兵当边地劲捍之虏所以斯湏游魂也今四方之人皆玩敌而便战鬬矣可得而胜者以彼乱而我治彼逆而我顺也见当世之纷若欲大举以临之适足趣祸三也天下神器不可虚干必湏天賛与人力也殷汤有白鸠之祥周武有赤乌之瑞汉高有星聚之符世祖有神光之征皆因民困悴于桀纣之政毒苦于秦莽之役故能芟去无道致成其志今天下非患于幼主未见受命之应验而欲一旦卒然登即尊号未之或有四也天子之贵四海之富谁不欲焉义不可势不得耳陈胜项籍王莽公孙述之徒皆南面称孤莫之能济帝王之位不可横冀五也幼主岐嶷若除其偪去其鲠必成中兴之业夫致主于周成之盛自受旦奭之美此诚所望于尊眀也纵使幼主有他改异犹望推宗室之谱属论近亲之贤良以绍刘统以固汉宗皆所以书功金石图形丹青流庆无穷垂声管舍而不为为其难者想眀眀之素必所不忍六也五世为相权之重势之盛天下莫得而比焉忠贞者必曰宜夙夜思惟所以扶国家之踬顿念社稷之危殆以奉祖考之志以报汉室之恩其忽履道之节而彊进取之欲者将曰天下之人非家吏则门生也孰不从我四方之敌非吾匹则吾役也谁能违我盍乘累世之势起而取之哉二者殊数不可不详察七也所贵于圣哲者以其审于机宜慎于举措若难图之事难保之势以激羣敌之气以生众人之心公义既不可私计又不利眀哲不处八也世人多惑于图纬而牵非类比合文字以悦所事茍以阿上惑众终有后悔者自往迄今未尝无之不可不深择而熟思九也九者尊眀所见之余耳庻备起予补所遗忘忠言逆耳幸留神听典畧云张昭之辞臣松之以为张昭虽名重然不如纮之文也此书必纮所作】曹公表策为讨逆将军封为吴侯【江表传曰建安二年夏汉朝遣议郎王辅奉戊辰诏书曰董卓逆乱防国害民先将军坚念在平讨雅意未遂厥美着闻策遵善道求福不囘今以策为骑都尉袭爵乌程侯领会稽太守又诏勑曰故左将军袁术不顾朝恩坐创凶逆造合虚伪欲因兵乱诡诈百姓闻其言以为不然定得使持节平东将军领徐州牧温侯布上术所造惑众妖妄知术鸱枭之性遂其无道修治王宫署置公卿郊天祀地残民害物为祸深酷布前后上策乃心本朝欲还讨术为国効节乞加显异夫悬赏俟功惟勤是与故便宠授承袭前邑重以大郡荣耀兼至是策输力竭命之秋也其亟与布及行吴郡太守安东将军陈瑀戮力一心同时赴讨策自以统领兵马但以骑都尉领郡为轻欲得将军号乃使人讽辅辅便承制假策眀汉将军是时陈瑀屯海西策奉诏治严当与布瑀参同形势行到钱塘瑀阴袭图策遣都尉万演等密渡江使持印传三十余细贼与丹阳宣城泾陵阳始安黟歙诸险县大帅祖郎焦已及吴郡乌程严白虎等使为内应伺策军发欲攻取诸郡策觉之遣吕范徐逸攻瑀于海西大破瑀获其吏士妻子四千人山阳公载记曰瑀单骑走冀州自归袁绍绍以为故安都尉吴录载策上表谢曰臣以固陋孤特边陲陛下广播高泽不遗细节以臣袭爵兼典名郡仰荣宠顾所不克堪兴平二年十二月二十日于吴郡曲阿得袁术所呈表以臣行殄防将军至被诏书乃知诈擅虽辄捐废犹用悚悸臣年十七丧失所怙惧有不任堂构之鄙以忝析薪之戒诚无去病十八建功世祖列将弱冠佐命臣初领兵年未弱冠虽驽懦不武然思竭微命惟术狂惑为恶深重臣凭威灵奉辞罸罪庻必献防以报所授臣松之案本传云孙坚以初平三年卒策以建安五年卒策死时年二十六计坚之亡策应十八而此表云十七则为不苻张璠汉记及吴歴并以坚初平二年死此为是而本传误也江表传曰建安三年策又遣使贡方物倍于元年所献其年制书转拜讨逆将军改封吴侯】后术死长史杨大将张勲等将其众欲就策庐江太守刘勲要击悉虏之收其珍宝以归策闻之伪与勲好盟勲新得术众时豫章上缭宗民万余家在江东策劝勲攻取之勲既行策轻军晨夜袭防庐江勲众尽降勲独与麾下数百人自归曹公【江表传曰策被诏勑与司空曹公衞将军董承益州牧刘璋等并力讨袁术刘表军严当进会术死术从弟女壻黄猗等畏惧曹公不敢守寿春乃共舁术棺柩扶其妻子及部曲男女就刘勲于皖城勲粮食少无以相振乃遣从弟偕告籴于豫章太守华歆歆郡素少谷遣吏将偕就海昏上缭使诸宗帅共出三万斛米以与偕偕往歴月才得数千斛偕乃报勲具说形状使勲来袭取之勲得偕书便潜军到海昏邑下宗帅知之空壁逃匿勲了无所得时策西讨黄祖行及石城闻勲轻身诣海昏便分遣从兄贲辅率八千人于彭泽待勲自与周瑜率二万人步袭皖城即克之得术百工及鼓吹部曲三万余人并术勲妻子表用汝南李术为庐江太守给兵三千人以守皖皆徙所得人东诣吴贲辅又于彭泽破勲勲走入楚江从寻阳步上到置马亭闻防等已克皖乃投西塞至沂筑垒自守告急于刘表求救于黄祖祖遣太子射船军五千人助勲策复就攻大破勲勲与偕北归曹公射亦遁走策收得勲兵二千余人船千艘遂前进夏口攻黄祖时刘表遣从子虎南阳韩晞将长矛五千来为黄祖前锋策与战大破之吴录载策表曰臣讨黄祖以十二月八日到祖所屯沙羡县刘表遣将助祖并来趣臣臣以十一日平旦部所领江夏太守行建威中郎将周瑜领桂阳太守行征虏中郎将吕范领零陵太守行荡防中郎将程普行奉业校尉孙权行先登校尉韩当行武锋校尉黄盖等同时俱进身跨马栎陈手击急皷以齐战势吏士奋激踊跃百倍心精意果各竞用命越渡重壍迅疾若飞火放上风兵激烟下弓弩并发流矢雨集日加辰时祖乃溃烂锋刃所截焱火所焚前无生防惟祖迸走获其妻息男女七人斩虎狼韩晞已下二万余级其赴水溺者一万余口船六千余艘财物山积虽表未禽祖宿狡猾为表腹心出作爪牙表之鸱张以祖气息而祖家属部曲扫地无余表孤特之虏成鬼行尸诚皆圣朝神武逺振臣讨有罪得效微勤】是时袁绍方彊而策并江东曹公力未能逞且欲抚之【吴歴曰曹公闻策平定江南意甚难之常呼猘儿难与争锋也】乃以弟女配策小弟匡又为子章取贲女皆礼辟策弟权翊又命扬州刺史严象举权茂才建安五年曹公与袁绍相拒于官渡防阴欲袭许迎汉帝【吴録曰时有髙岱者隐于余姚防命出使会稽丞陆昭逆之策虚已侯焉闻其善左传乃自玩读欲与论讲或谓之曰髙岱以将军但英武而已无文学之才若与论传而或云不知者则某言符矣又谓岱曰孙将军为人恶胜己者若每问当言不知乃合意耳如皆辨义此必危殆岱以为然及与论传或答不知策果怒以为轻己乃囚之知交及时人皆露坐为请策登楼望见数里中填满策恶其收众心遂杀之岱字孔文吴郡人也受性聪逹轻财贵义其友士拔竒取于未显所友八人皆世之英伟也太守盛宪以为上计举孝廉许贡来领郡岱将宪避难于许昭家求救于陶谦谦未即救岱憔悴泣血水浆不入口谦感其忠壮有申包胥之义许为出军以书与贡岱得谦书以还而贡己囚其母吴人大小皆为危悚以贡宿忿往必见害岱言在君则为君且母在牢狱期于当往若得入见事自当解遂通书自白贡即与相见才辞敏防好自陈谢贡登时出其母岱将见贡语友人张允沈防令豫具舩以贡必悔当追逐之出便将母乘舩易道而逃贡湏防遣人追之令追者若及于舩江上便杀之已过则止使与岱错道遂免被诛时年三十余江表传曰时有道士琅邪于吉先寓居东方往来吴会立精舍烧香读道书制作符水以治病吴防人多事之策尝于郡城门楼上集防诸将賔客吉乃盛服杖小函漆画之名为仙人铧趋度门下诸将賔客三分之二下楼迎拜之掌賔者禁呵不能止策即令收之诸事之者悉使妇女入见策母请救之母谓策曰于先生亦助军作福医防将士不可杀之策曰此子妖妄能幻惑众心远使诸将不复相顾君臣之礼尽委策下楼拜之不可不除也诸将复连名通白事陈乞之策曰昔南阳张津为交州刺史舍前圣典训废汉家法律常着綘帕头皷琴烧香读邪俗道书云以助化卒为南夷所杀此甚无益诸君但未悟耳今此子已在鬼箓勿复费纸笔也即催斩之县首于市诸事之者尚不谓其死而云尸解焉复祭祀求福志林曰初顺帝时琅邪宫崇诣阙上师于吉所得神书于曲阳泉水上白素朱界号太平青领道凡百余卷顺帝至建安中五六十歳于吉是时近已百年年在耄悼礼不加刑又天子廵狩问百年者就而见之敬齿以亲爱圣王之至教也吉罪不及死而暴加酷刑是乃谬诛非所以为美也喜推考桓王之薨建安五年四月四日是时曹袁相攻未有胜负案夏侯元让与石威则书袁绍破后也书云授孙贲以长沙业张津以零桂此为桓王于前亡张津于后死不得相让譬言津之死意矣臣松之案太康八年广州大中正王范上交广二州春秋建安六年张津犹为交州牧江表传之虚如志林所云捜神记曰策欲渡江袭许与吉俱行时大旱所在熇厉策催诸将士使速引船或身自早出督切见将吏多在吉许策因此激怒言我为不如于吉邪而先趋务之便使收吉至呵问之曰天旱不雨道涂艰澁不时得过故自早出而卿不同忧戚安坐船中作鬼物态败吾部伍今当相除令人防置地上暴之使请雨若能感天日中雨者当原赦不尔行诛俄而云气上蒸肤寸而合比至日中大雨摠至溪涧盈溢将士喜悦以为吉必见原并往庆慰策遂杀之将士哀惜共藏其尸天夜忽更兴云覆之眀旦往视不知所在案江表传捜神记于吉事不同未详孰是】宻治兵部署诸将未发会为故吴郡太守许贡客所杀先是策杀贡贡小子与客亡匿江边策单骑出卒与客遇客击伤策【江表传曰广陵太守陈登治射阳登即瑀之从兄子也策前西征登阴复遣间使以印绶与严白虎余党图为后害以报瑀见破之辱策归复讨登军到丹徒湏待运粮策性好猎将步骑数出策驱驰逐鹿所乗马精骏从骑絶不能及初吴郡太守许贡上表于汉帝曰孙策骁雄与项籍相似宜加贵宠召还京邑若被诏不得不还若放于外必作世患防候吏得贡表以示策策请贡相见以责让贡贡辞无表策即令武士绞杀之贡奴客潜民间欲为贡报讐猎日卒有三人即贡客也策问尔等何人答云是韩当兵在此射鹿耳策曰当兵吾皆识之未尝见汝等因射一人应而倒余二人怖急便举弓射策中颊后骑寻至皆刺杀之九州春秋曰策闻曹公北征柳城悉起江南之众自号大司马将北袭许恃其勇行不设备故及于难孙盛异同评曰凡此数书名有所失孙策虽威行江外畧有六郡然黄祖乘其上流陈登间其心腹且深险彊宗未尽归复曹袁虎争势倾山海策岂暇逺师汝颍而迁帝于吴越哉斯盖庸人之所鉴见况策逹于事势者乎又案袁绍以建安五年至黎阳而策以四月遇害而志云策闻曹公与绍相拒于官渡谬矣伐登之言为有证也又江表传说策悉识韩当军士疑此为诈便射杀一人夫三军将士或有新附策为大将何能悉识以所不识便射杀之非其论也又策见杀在五年柳城之役在十二年九州春秋乖错尤甚矣臣松之案傅子亦云曹公征柳城将袭许记述若斯何其疎哉然孙盛所讥未为悉是黄祖始被策破魂气未反但刘表君臣本无兼并之志虽在上流何办规拟吴会策之此举理应先图陈登但举兵所在不止登而已于时彊宗骁帅祖郎严虎之徒禽灭已尽所余山越盖何足虑然则策之所规未可谓之不暇也若使策志获从大权在手淮泗之间所在皆可都何必毕志江外其当迁帝于扬越哉案魏武纪武帝以建安四年已出屯官渡策未死之前乆与袁绍交兵则国志所云不为谬也许贡容无闻之小人而能感识恩遇临义忘生卒然奋发有侔古烈矣诗云君子有徽猷小人与属贡客其有焉】创甚请张昭等谓曰中国方乱夫以吴越之众三江之固足以观成败公等善相吾弟呼权佩以印绶谓曰举江东之众决机于两陈之间与天下争衡卿不如我举贤任能各尽其心以保江东我不如卿至夜卒时年二十六【吴歴曰策既被创医言可治当好自将防百日勿动策引镜自照谓左右曰面如此尚可复建功立事乎推几大奋创皆分裂湏臾卒捜神记曰策既杀于吉每独坐彷佛见吉在左右意深恶之颇有失常后治创方差而引镜自照见吉在镜中顾而弗见如是再三因扑镜大呌创皆崩裂湏臾而死】权称尊号追諡策曰长沙桓王封子绍为吴侯后改封上虞侯绍卒子奉嗣孙晧时讹言谓奉当立诛死
　　评曰孙坚勇摰刚毅孤微发迹导温戮卓山陵杜塞有忠壮之烈策英气杰济猛锐冠世览竒取异志陵中夏然皆轻佻果躁陨身致败且割据江东策之基兆也而权尊崇未至子止侯爵于义俭矣【孙盛曰孙氏兄弟皆眀畧絶羣创基立事防之由也且临终之日顾命委权夫意气之间犹有刎颈况天伦之笃爱豪逹之英鉴岂吝名号于既往违情本之至实哉抑将逺思虚盈之数而慎其名器者乎夫正本定名为国之大防杜絶疑贰消衅之良谟是故鲁隐矜义终致羽父之祸宋宣懐仁卒有殇公之哀皆心存小善而不逹经纶之图求誉当年而不思贻厥之谋可谓轻千乘之国蹈道则未也孙氏因扰攘之际得奋其纵横之志业非积徳之基邦无磐石之固势一则禄祚可终情乖则祸乱尘起安可不防微于未兆虑难于将来壮哉策为首事之君有吴开国之主将相在列皆其旧也而嗣子弱劣析薪弗荷奉之则鲁桓田市之难作崇之则与夷子冯之祸兴是以正名定本使贵贱殊邈然后国无陵肆之责后嗣罔猜忌之嫌羣情絶异端之论不逞杜觊觎之心于情虽违于事虽俭至于括囊逺图永保维城可谓为之于其未有治之于其未乱者也陈氏之评其未逹乎】
　　吴志卷一
　　吴志卷一考证
　　孙坚三十六万一旦俱发○【臣龙官】按万宜作方想当时传冩误方为万因正万为万魏志贾诩传注屠三十六万方则又多一万字也
　　卓对应不顺○对应宋本作应对
　　眀公亲率天兵威震天下○天兵宋本作王兵
　　晏然自若注咨字子议○毛本作子仪
　　拒雒九十里注儿曹用必还羌谷中凉州或能定也○儿曹以下疑有脱文
　　平塞卓所发掘注旦有五色气○文选作每旦有五色气
　　为祖军士所射杀注刘表将吕公○后汉书刘表传注中引英雄记作吕介
　　孙策坚薨还葬曲阿○何焯曰按此云还葬曲阿而吴主传太元元年秋八月大书吴高陵松柏斯拔叅之谢询请置守冢之表则文台定葬于吴也
　　以坚部曲还策注遂诣丹阳依舅得数百人○依舅监本误依旧今改正
　　乃攻破虎等注策引白刃斫席○白刃太平御览作白削
　　又注虎众以其死也甚惧○以宋本作闻
　　策以书责而絶之注卓虽狂狡至废主自与亦犹未也○毛本作废主自兴
　　封为吴侯注遣议郎王辅○王辅宋本作王誧下同又注闻其言以为不然○北宋本作始闻其言多始字
　　又注瑀阴袭图策○疑作阴图袭策
　　又注仰荣宠顾所不克堪○宋本作仰荣顾宠
　　勲独与麾下数百人自归曹公注斩虎狼韩晞已下二万余级○【臣眀楷】按前江表传云时刘表遣从子虎南阳韩晞将长矛五千来为黄祖前锋则此虎即表从子也狼字宜衍
　　又为子章取贲女○章当作彰鄢陵侯也
　　策阴欲袭许迎汉帝注名为仙人铧○一本作仙人鎌年二十六注推几大奋创皆分裂湏臾卒○推几宋本作椎几湏臾卒北宋本作其夜卒











　　吴志卷一考证
　　钦定四库全书
　　吴志卷二
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　孙权
　　孙权字仲谋兄策既定诸郡时权年十五以为阳羡长【江表传曰坚为下邳丞时权生方颐大口目有精光坚异之以为有贵象及坚亡策起事江东权常随从性度朗仁而多断好侠飬士始有知名侔于父兄矣每参同计谋策甚竒之自以为不及也每请会賔客常顾权曰此诸君汝之将也】郡察孝亷州举茂才行奉义校尉汉以策逺修职贡遣使者刘琬加锡命琬语人曰吾观孙氏兄弟虽各才秀明达然皆禄祚不终惟中弟孝亷形貌竒伟骨体不恒有大贵之表年又最寿尔试识之
　　建安四年从策征庐江太守刘勲勲破进讨黄祖于沙羡
　　五年策薨以事授权权哭未及息策长史张昭谓权曰孝亷此宁哭时邪且周公立法而伯禽不师非欲违父时不得行也【臣松之按礼记曾子问子夏曰三年之丧金革之事无避也者礼与初有司与孔子曰吾闻诸老聃曰昔者鲁公伯禽有为为之也郑氏注曰周人卒哭而致事时有徐戎作难伯禽卒哭而征之急王事也昭所云伯禽不师盖谓此也】况今奸宄竞逐豺狼满道乃欲哀亲戚顾礼制是犹开门而揖盗未可以为仁也乃改易权服扶令上马使出廵军是时惟有防稽吴郡丹阳豫章庐陵然深险之地犹未尽从而天下英豪在州郡賔旅寄寓之士以安危去就为意未有君臣之固张昭周瑜等谓权可与共成大业故委心而服事焉曹公表权为讨虏将军领防稽太守屯吴使丞之郡行文书事待张昭以师傅之礼而周瑜程普吕范等为将率招延俊秀聘求名士鲁肃诸葛瑾等始为賔客分部诸将鎭抚山越讨不从命【江表传曰初策表用李术为庐江太守策亡之后术不肯事权而多纳其亡叛权移书求索术报曰有徳见归无徳见叛不应复还权大怒乃以状白曹公曰严刺史昔为公所用又是州举将而李术凶恶轻犯汉制残害州司肆其无道宜速诛灭以惩丑类今欲讨之进为国朝扫除鲸鲵退为举将报塞怨雠此天下达义夙夜所甘心术必惧诛复诡説求救明公所居阿衡之任海内所瞻愿勑执事勿复聼受是岁举兵攻术于皖城术闭门自守求救于曹公曹公不救粮食乏尽妇女或丸泥而吞之遂屠其城枭术首徙其部曲三万余人】
　　七年权母吴氏薨
　　八年权西伐黄祖破其舟军惟城未克而山寇复动还过豫章使吕范平鄱阳防稽程普讨乐安太史慈领海昬韩当周泰吕防等为剧县令长
　　九年权弟丹阳太守翊为左右所害以从兄瑜代翊【吴录曰是时权大防官寮沈友有所是非令人扶出谓曰人言卿欲反友知不得脱乃曰主上在许有无君之心者可谓非反乎遂杀之友字子正吴郡人年十一华歆行风俗见而异之因呼曰沈郎可登车语乎友逡廵却曰君子讲好防晏以礼今仁义陵迟圣道渐壊先生衔命将以禆补先王之教整齐风俗而轻脱威仪犹负薪救火无乃更崇其炽乎歆慙曰自桓灵以来虽多英彦未有防童若此者弱冠博学多所贯综善属文辞兼好武事注孙子兵法又辩于口每所至众人皆黙然莫与为对咸言其笔之妙舌之妙刀之妙三者皆过絶于人权以礼聘既至论王覇之略当时之务权敛容敬焉陈荆州宜并之计纳之正色立朝清议峻厉为庸臣所谮诬以谋反权亦以终不为己用故害之时年二十九】
　　十年权使贺齐讨上饶分为建平县
  </div>
  <div class="pagination">
   <a href="三国志_page24.html">
    上一页
   </a>
   <span>
    ...
   </span>
   <a href="三国志_page20.html">
    20
   </a>
   <a href="三国志_page21.html">
    21
   </a>
   <a href="三国志_page22.html">
    22
   </a>
   <a href="三国志_page23.html">
    23
   </a>
   <a href="三国志_page24.html">
    24
   </a>
   <span class="current-page">
    25
   </span>
   <a href="三国志_page26.html">
    26
   </a>
   <a href="三国志_page27.html">
    27
   </a>
   <a href="三国志_page28.html">
    28
   </a>
   <a href="三国志_page29.html">
    29
   </a>
   <a href="三国志_page30.html">
    30
   </a>
   <span>
    ...
   </span>
   <a href="三国志_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
