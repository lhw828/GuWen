<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 8 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 8 页/共 34 页
  </h1>
  <div class="content">
   公孙瓉故太守器之以女妻焉○何焯曰据后汉书注所引魏志作侯太守盖系太守以侯氏者所以别下刘太守也宋本亦作侯
　　日南瘴气或恐不还○监本误作鄣气今改正
　　绍使周昻夺其处术遣越与坚攻昻○周昂后汉书作周昕
　　授瓉从弟范遣之郡欲以结援○宋本作欲以自结援进军界桥注绍又上故上谷太守髙焉故甘陵相姚贡横责其钱○又上上字或为止字之讹
　　多所贼害注自号为伯三人者为仲叔季○北宋本三人上多一谓字
　　连年不能防注遂跃马控处我疆土○控一作横疆土一作疆上
　　救至欲内外击绍遣人与子书○监本作遣人与手书注有引瓉遣人告子续之文作与子书为是今改正
　　举火为应注乃遣间使与续书绍者得之使陈琳更其书曰○何焯曰更其书者所以谲瓉在昔衰周二十四字后汉书即作瓉与续书发端者近之非琳所更也
　　陶谦举茂才除卢令注固彊之及舞又不转○太平御览作固彊之乃舞舞又不转
　　张杨单于执杨至黎阳○执杨北宋本作与杨
　　公孙度悉斩送弥晏等首注魏略载渊表曰○魏畧北宋本作魏书
　　诱呼鲜卑侵扰北方注边陲烽火相望○监本误锋火今改正
　　又注合防明之计夹辅汉室○策明疑应作策名又注奔驰赴难军旅行成○册府作军旅成行
　　张燕燕薨子方嗣方薨子融嗣○别本无方薨下五字张鲁封鲁五子及阎圃等皆为列侯注黄初中増圃爵邑在礼请中○监本作在礼为中毛本作在礼谓中【臣明楷】按蜀志刘封传注诏转仪拜楼船将军在礼请中请犹奉朝请之请毛本监本均失之今改正













　　魏志卷八考证
&lt;史部,正史类,三国志__魏志&gt;
　　钦定四库全书
　　魏志卷九
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　夏侯惇【韩浩史涣】　夏侯渊　曹仁【弟纯】　曹洪曹休【子肇】　曹眞【子爽　羲　彦　训　何晏邓飏　丁谧　毕轨　李胜桓范】　夏侯尚【子】
　　夏侯惇字元让沛国谯人夏侯婴之后也年十四就师学人有辱其师者惇杀之由是以烈气闻太祖初起惇常为禆将从征伐太祖行奋武将军以惇为司马别屯白马迁折冲校尉领东郡太守太祖征陶谦留惇守濮阳张邈叛迎吕布太祖家在鄄城惇轻车往赴适与布会交战布退还遂入濮阳袭得惇军辎重遣将伪降共执持惇责以寳货惇军中震恐惇将韩浩乃勒兵屯惇营门召军吏诸将皆案甲当部不得动诸营乃定遂诣惇所叱持质者曰汝等凶逆乃敢执劫大将军复欲望生邪且吾受命讨贼宁能以一将军之故而纵汝乎因涕泣谓惇曰当奈国法何促召兵击持质者持质者惶遽叩头言我但欲乞资用去耳浩数责皆斩之惇既免太祖闻之谓浩曰卿此可为万世法乃着令自今已后有持质者皆当并击勿顾质由是劫质者遂絶【孙盛曰案光武纪建武九年盗劫隂贵人母弟吏以不得拘质廹盗盗遂杀之也然则合击者乃古制也自安顺已降政教陵迟劫质不避王公而有司莫能遵奉国宪者浩始复斩之故魏武嘉焉】太祖自徐州还惇从征吕布为流矢所中伤左目【魏略曰时夏侯渊与惇俱为将军军中号惇为盲夏侯惇恶之每照镜恚怒辄扑镜于地】复领陈留济阴太守加建武将军封高安乡侯时大旱蝗虫起惇乃断太夀水作陂身自负土率将士劝种稻民赖其利转领河南尹太祖平河北为大将军后拒邺破迁伏波将军领尹如故使得以便宜从事不拘科制建安十二年録惇前后功增封邑千八百戸并前二千五百戸二十一年从征孙权还使惇都督二十六军留居巢赐伎乐名倡令曰魏绛以和戎之功犹受金石之乐况将军乎二十四年太祖军击破吕布军于摩陂召惇常与同载特见亲重出入卧内诸将莫得比也拜前将军【魏书曰时诸将皆受魏官号惇独汉官乃上疏自陈不当不臣之礼太祖曰吾闻太上师臣其次友臣夫臣者贵徳之人也区区之魏而臣足以屈君乎惇固请乃拜为前将军】督诸军还夀春徙屯召陵文帝即王位拜惇大将军数月薨惇虽在军旅亲迎师受业性清俭有余财辄以分施不足资之于官不治产业諡曰忠侯子充嗣帝追思惇功欲使子孙毕侯分惇邑千戸赐惇七子二孙爵皆闗内侯惇弟廉及子楙素自封列侯初太祖以女妻楙即清河公主也楙历位侍中尚书安西镇东将军假节【魏略曰楙字子林惇中子也文帝少与楙亲及即位以为安西将军持节承夏侯渊处都督闗中楙性无武略而好治生至太和二年明帝西征人有白楙者遂召还为尚书楙在西时多畜伎妾公主由此与楙不和其后羣弟不遵礼度楙数切责弟惧见治乃共构楙以诽谤公主奏之有诏収楙帝意欲杀之以问长水校尉京兆叚黙黙以为此必清河公主与楙不睦出于谮构冀不推实耳且伏波与先帝有定天下之功宜加三思帝意解曰吾亦以为然乃发诏推问为公主作表者果其羣弟子臧子江所构也】充薨子廙嗣廙薨子劭嗣【晋阳秋曰泰始二年高安乡侯夏侯佐卒惇之孙也嗣絶诏曰惇魏之元功勲书竹帛昔庭坚不祀犹或悼之况朕受禅于魏而可以忘其功臣哉宜择惇近属劭封之】韩浩者河内人及沛国史涣与浩俱以忠勇显浩至中护军涣至中领军皆掌禁兵封列侯【魏书曰韩浩字元嗣汉末兵起县近山薮多寇浩聚徒众为县藩衞太守王匡以为从事将兵拒董卓于盟津时浩舅杜阳为河隂令卓执之使招浩浩不从袁术闻而壮之以为骑都尉夏侯惇闻其名请与相见大竒之使领兵从征伐时大议损益浩以为当急田太祖善之迁护军太祖欲讨栁城领军史涣以为道逺深入非完计也欲与浩共谏浩曰今兵势彊盛威加四海战胜攻取无不如志不以此时遂除天下之患将为后忧且公神武举无遗防吾与君为中军主不宜沮众遂从破栁城改其官为中护军置长史司马从讨张鲁鲁降议者以浩智略足以绥邉欲留使都督诸军镇汉中太祖曰吾安可以无护军乃与俱还其见亲任如此及薨太祖愍惜之无子以养子荣嗣史涣字公刘少任侠有雄气太祖初起以客从行中军校尉从征伐常监诸将见亲信转拜中领军十四年薨子静嗣】
　　夏侯渊字妙才惇族弟也太祖居家曾有县官事渊代引重罪太祖营救之得免【魏略曰时兖豫大乱渊以饥之弃其幼子而活亡弟孤女】太祖起兵以别部司马骑都尉从迁陈留颍川太守及与袁绍战于官渡行督军校尉绍破使督兖豫徐州军粮时军食少渊传馈相继军以复振昌狶反遣于禁击之未拔复遣渊与禁并力遂击狶降其十余屯狶诣禁降渊还拜典军校尉【魏书曰渊为将赴急疾常出敌之不意故军中为之语曰典军校尉夏侯渊三日五百六日一千】济南乐安黄巾徐和司马俱等攻城杀长吏渊将泰山齐平原郡兵击大破之斩和平诸县収其粮谷以给军士十四年以渊为行领军太祖征孙权还使渊督诸将击庐江叛者雷绪绪破又行征西护军督徐晃击太原贼攻下二十余屯斩贼帅商曜屠其城从征韩遂等战于渭南又督朱灵平隃糜汧氐与太祖会安定降杨秋十七年太祖乃还邺以渊行护军将军督朱灵路招等屯长安击破南山贼刘雄降其众围遂超余党梁兴于鄠拔之斩兴封博昌亭侯马超围凉州刺史韦康于冀渊救康未到康败去冀二百余里超来逆战军不利汧氐反渊引军还十九年赵衢尹奉等谋讨超姜叙起兵卤城以应之衢等谲说超使出击叙于后尽杀超妻子超奔汉中还围祁山叙等急求救诸将议者欲湏太祖节度渊曰公在邺反覆四千里比报叙等必败非救急也遂行使张郃督歩骑五千在前从陈仓狭道入渊自督粮在后郃至渭水上超将氐羌数千逆郃未战超走郃进军収超军器械渊到诸县皆已降韩遂在显亲渊欲袭取之遂走渊収遂军粮追至略阳城去遂二十余里诸将欲攻之或言当攻兴国氐渊以为遂兵精兴国城固攻不可卒拔不如击长离诸羌长离诸羌多在遂军必归救其家若羌独守则孤救长离则官兵得与野战可必虏也渊乃留督将守辎重轻兵歩骑到长离攻烧羌屯斩获甚众诸羌在遂军者各还种落遂果救长离与渊军对阵诸将见遂众恶之欲结营作堑乃与战渊曰我转鬭千里今复作营堑则士众罢不可久贼虽众易与耳乃鼓之大破遂军得其旌麾还略阳进军围兴国氐王千万逃奔马超余众降转击高平屠各皆散走収其粮谷牛马乃假渊节初枹罕宋建因凉州乱自号河首平汉王太祖使渊帅诸将讨建渊至围枹罕月余拔之斩建及所置丞相已下渊别遣张郃等平河闗渡河入小湟中河西诸羌尽降陇右平太祖下令曰宋建造为乱逆三十余年渊一举灭之虎歩闗右所向无前仲尼有言吾与尔不如也二十一年増封三百戸并前八百戸还击武都氐羌下辩収氐谷十余万斛太祖西征张鲁渊等将凉州诸将侯王已下与太祖防休亭太祖每引见羌胡以渊畏之防鲁降汉中平以渊行都护将军督张郃徐晃等平巴郡太祖还邺留渊守汉中即拜渊征西将军二十三年刘备军阳平闗渊率诸将拒之相守连年二十四年正月备夜烧围鹿角渊使张郃护东围自将轻兵护南围备挑郃战郃军不利渊分所将兵半助郃为备所袭渊遂战死諡曰愍侯初渊虽数战胜太祖常戒曰为将当有怯弱时不可但恃勇也将当以勇为本行之以智计但知任勇一匹夫敌耳渊妻太祖内妹长子衡尚太祖弟海阳哀侯女恩宠特隆衡袭爵转封安宁亭侯黄初中赐中子覇太和中赐覇四弟爵皆闗内侯覇正始中为讨蜀护军右将军进封博昌亭侯素为曹爽所厚闻爽诛自疑亡入蜀以渊旧勲赦覇子徙乐浪郡【魏畧曰霸字仲权渊为蜀所害故霸常切齿欲有报蜀意黄初中为偏将军子午之役霸召为前锋进至兴世围安营在曲谷中蜀人望知其是霸也指下兵攻之霸手战鹿角间赖救至然后解后为右将军屯陇西其养士和戎并得其欢心至正始中代夏侯儒为征蜀护军统属征西时征西将军夏侯于霸为从子而于曹爽为外弟及司马宣王诛曹爽遂召来东霸闻曹爽被诛而又征以为祸必转相及心既内恐又霸先与雍州刺史郭淮不和而淮代为征西霸益不安故遂奔蜀南趣隂平而失道入穷谷中粮尽杀马歩行足破卧岩石下使人求道未知何之蜀闻之乃使人迎霸初建安五年时霸从妹年十三四在本郡出行樵采为张飞所得飞知其良家女遂以为妻产息女为刘禅皇后故渊之初亡飞妻请而之及霸入蜀禅与相见释之曰卿父自遇害于行间耳非我先人之手刃也指其儿子以示之曰此夏侯氏之甥也厚加爵宠】霸弟威官至兖州刺史【世语曰威字季权任侠贵歴荆兖二州刺史子骏并州刺史次荘淮南太守荘子湛字孝若以才博文章至南阳相散骑常侍荘晋景阳皇后姊夫也由此一门侈盛于时】威弟惠乐安太守【文章叙録曰惠字稚权幼以才学见称善属奏议歴散骑黄门侍郎与钟毓数有辨驳事多见从迁燕相乐安太守年三十七卒】惠弟和河南尹【世语曰和字义权清辩有才论歴河南尹太常渊第三子称第五子荣从孙湛为其序曰称字叔权自孺子而好合聚童儿为之渠帅戯必为军旅战陈之事有违者輙严以鞭捶众莫敢逆渊隂竒之使读项羽传及兵书不肯曰能则自为耳安能学人年十六渊与之田见奔虎称驱马逐之禁之不可一箭而倒名闻太祖太祖把其手喜曰我得汝矣与文帝为布衣之交每防防气陵一坐辩士不能屈世之高名者多从之防年十八卒弟荣字幼权幼聪惠七嵗能属文诵书日千言经目辄识之文帝闻而请焉賔客百余人人一奏刺悉书其乡邑名氏世所谓爵里刺也客示之一寓目使之遍谈不谬一人帝深竒之汉中之败荣年十三左右提之走不肯曰君亲在难焉所逃死乃奋劒而战遂没阵】衡薨子绩嗣为虎贲中郎将绩薨子襃嗣
　　曹仁字子孝太祖从弟也【魏书曰仁祖襃頴川太守父炽侍中长水校尉】少好弓马弋猎后豪杰并起仁亦隂结少年得千余人周旋淮泗之间遂从太祖为别部司马行厉锋校尉太祖之破袁术仁所斩获颇多从征徐州仁常督骑为军前锋别攻陶谦将吕由破之还与大军合彭城大破谦军从攻费华即墨开阳谦遣别将救诸县仁以骑击破之太祖征吕布仁别攻勾阳拔之生获布将刘何太祖平黄巾迎天子都许仁数有功拜广阳太守太祖器其勇畧不使之郡以议郎督骑太祖征张绣仁别徇旁县虏其男女三千余人太祖军还为绣所追军不利士卒丧气仁率厉将士甚奋太祖壮之遂破绣太祖与袁绍久相持于官渡绍遣刘备徇防彊诸县多举众应之自许以南吏民不安太祖以为忧仁曰南方以大军方有目前急其势不能相救刘备以彊兵临之其背叛固宜也备新将绍兵未能得其用击之可破也太祖善其言遂使将骑击备破走之仁尽复収诸叛县而还绍遣别将韩荀钞断西道仁击荀于鸡洛山大破之由是绍不敢复分兵出复与史涣等钞绍运车烧其粮糓河北既定从围壶闗太祖令曰城拔皆坑之连月不下仁言于太祖曰围城必示之活门所以开其生路也今公告之必死将人自为守且城固而粮多攻之则士卒伤守之则引日久今顿兵坚城之下以攻必死之虏非良计也太祖从之城降于是録仁前后功封都亭侯从平荆州以仁行征南将军留屯江陵拒呉将周瑜瑜将数万众来攻前锋数千人始至仁登城望之乃募得三百人遣部曲将牛金逆与挑战贼多金兵少遂为所围长史陈矫俱在城上望见金等垂没左右皆失色仁意气奋怒甚谓左右取马来矫等共援持之谓仁曰贼众盛不可当也假使弃数百人何苦而将军以身赴之仁不应遂被甲上马将其麾下壮士数十骑出城去贼百余歩廹沟矫等以为仁当住沟上为金形势也仁径渡沟直前冲入贼围金等乃得解余众未尽出仁复直还突之拔出金兵亡其数人贼众乃退矫等初见仁出皆惧及见仁还乃叹曰将军真天人也三军服其勇太祖益壮之转封安平亭侯太祖讨马超以仁行安西将军督诸将拒潼闗破超渭南苏伯田银反以仁行骁骑将军都督七军讨银等破之复以仁行征南将军假节屯樊镇荆州侯音以宛叛略傍县众数千人仁率诸军攻破音斩其首还屯樊即拜征南将军闗羽攻樊时汉水暴溢于禁等七军皆没禁降羽仁人马数千人守城城不没者数板羽乗船临城围数重外内断絶粮食欲尽救兵不至仁激厉将士示以必死将士感之皆无二徐晃救至水亦稍减晃从外击羽仁得溃围出羽退走仁少时不脩行检及长为将严整奉法令常置科于左右案以从事鄢陵侯彰北征乌丸文帝在东宫为书戒彰曰为将奉法不当如征南邪及即王位拜仁车骑将军都督荆扬益州诸军事进封陈侯增邑二千并前三千五百戸追赐仁父炽諡曰陈穆侯置守家十家后召还屯宛孙权遣将陈邵据襄阳诏仁讨之仁与徐晃攻破邵遂入襄阳使将军高迁等徙汉南附化民于汉北文帝遣使即拜仁大将军又诏仁移屯临頴迁大司马复督诸军据乌江还屯合肥黄初四年薨諡曰忠侯【魏书曰仁时年五十六子曰曹大司马之勇贲育弗加也张辽其次焉】子泰嗣官至镇东将军假节转封寗陵侯泰薨子初嗣又分封泰弟楷范皆为列侯而牛金官至后将军仁弟纯【英雄记曰纯字子和年十四而丧父与同产兄仁别居承父业富于财僮仆人客以百数纯纲纪督御不失其理乡里咸以为能好学问敬爱学士学士多归焉由是为逺近所称年十八为黄门侍郎二十从太祖到襄邑募兵遂常从征战】初以议郎参司空军事督虎豹骑从围南皮袁谭出战士卒多死太祖欲缓之纯曰今千里蹈敌进不能克退必丧威且县师深入难以持久彼胜而骄我败而惧以惧敌骄必可克也太祖善其言遂急攻之谭败纯麾下骑斩谭首级北征三部纯部骑获单于蹋顿以前后功封高陵亭侯邑三百戸从征荆州追刘备于长坂获其二女辎重収其散卒进降江陵从还谯建安十五年薨文帝即位追諡曰威侯【魏书曰纯所督虎豹骑皆天下骁鋭或从百人将补之太祖难其帅纯以选为督抚循甚得人心及卒有司白选代太祖曰纯之比何可复得吾独不中督邪遂不选】子演嗣官至领军将军正元中进封平乐乡侯演薨子亮嗣
　　曹洪字子廉太祖从弟也【魏书曰洪伯父鼎为尚书令任洪为蕲春长】太祖起义兵讨董卓至荥阳为卓将徐荣所败太祖失马贼追甚急洪下以马授太祖太祖辞让洪曰天下可无洪不可无君遂歩从到汴水水深不得渡洪循水得船与太祖俱济还奔谯扬州刺史陈温素与洪善洪将家兵千余人就温募兵得庐江上甲二千人东到丹阳复得数千人与太祖防龙亢太祖征徐州张邈举兖州叛迎吕布时大饥荒洪将兵在前先据东平范聚粮谷以继军太祖讨邈布于濮阳布破走遂据东阿转击济隂山阳中牟阳武京宻十余县皆拔之以前后功拜鹰校尉迁武中郎将天子都许拜洪谏议大夫别征刘表破表别将于舞阳隂叶堵阳博望有功迁厉锋将军封国明亭侯累从征伐拜都护将军文帝即位为卫将军迁骠骑将军进封野王侯益邑千戸并前二千一百戸位特进后徙封都阳侯始洪家富而性吝啬文帝少时假求不称常恨之遂以舍客犯法下狱当死羣臣并救莫能得卞太后谓郭后曰令曹洪今日死吾明日勑帝废后矣于是涕泣屡请乃得免官削爵土【魏畧曰文帝収洪时曹真在左右请之曰今诛洪洪必以真为谮也帝曰我自治之卿何豫也防卞太后责怒帝言梁沛之间非子亷无有今日诏乃释之犹尚没入其财产太后又以为言后乃还之初太祖为司空时以已率下每歳发调使本县平赀于时谯令平洪赀财与公家等太祖曰我家赀那得如子廉邪文帝在东宫尝从洪贷绢百匹洪不称意及洪犯法自分必死既得原喜上书请曰臣少不由道过在人伦长窃非任遂防含贷性无检度知足之分而有犲狼无厌之质老惛倍贪触突国网罪廹三千不在赦宥当就辜诛弃诸市朝犹防天防骨肉更生臣仰视天日愧负灵神俯惟愆阙慙愧怖悸不能雉经以自裁割谨涂顔阙门拜章陈情】洪先帝功臣时人多为觖望明帝即位拜后将军更封乐城侯邑千戸位特进复拜骠骑将军太和六年薨諡曰恭侯子馥嗣侯初太祖分洪戸封子震列侯洪族父瑜脩慎防敬官至卫将军封列侯
　　曹休字文烈太祖族子也天下乱宗族各散去乡里休年十余歳丧父独与一客担丧假携将老母渡江至呉【魏书曰休祖父尝为呉郡太守休于太守舍见壁上祖父画像下榻拜涕泣同坐者皆嘉叹焉】以太祖举义兵易姓名转至荆州间行北归见太祖太祖谓左右曰此吾家千里驹也使与文帝同止见待如子常从征伐使领虎豹骑宿卫刘备遣将呉兰屯下辩太祖遣曹洪征之以休为骑都尉参洪军事太祖谓休曰汝虽参军其实帅也洪闻此令亦委事于休备遣张飞屯固山欲断军后众议狐疑休曰贼实断道者当伏兵潜行今乃先张声势此其不能也宜及其未集促击兰兰破则飞自走矣洪从之进兵击兰大破之飞果走太祖抜汉中诸军还长安拜休中领军文帝即王位为领军将军録前后功封东阳亭侯夏侯惇薨以休为镇南将军假节都督诸军事车驾临幸上乃下舆执手而别孙权遣将屯歴阳休到击破之又别遣兵渡江烧贼芜湖营数千家迁征东将军领州刺史进封安阳乡侯【魏书曰休丧母至孝帝使侍中夺丧服使饮酒食肉休受诏而形体益憔悴乞归谯母帝复遣越骑校尉薛乔奉诏节其忧哀使归家治丧一宿便讫诣行在所帝见亲自寛慰之其见爱重如此】帝征孙权以休为征东大将军假黄钺督张辽等及诸州郡二十余军击权大将吕范等于洞浦破之拜州牧眀帝即位进封长平侯呉将审悳屯皖休击破之斩悳首呉将韩综翟丹等前后率众诣休降增邑四百并前五千五百戸迁大司马都督州如故太和二年帝为二道征呉遣司马宣王从汉水下督休诸军向寻阳贼将伪降休深入战不利退还宿石亭军夜惊士卒乱弃甲兵辎重甚多休上书谢罪帝遣屯骑校尉杨暨慰喻礼赐益隆休因此痈发背薨諡曰壮侯子肇嗣【世语曰肇字长思】肇有当世才度为散骑常侍屯骑校尉眀帝寝疾方与燕王宇等属以后事帝意寻变诏肇以侯归第正始中薨追赠卫将军子兴嗣初文帝分休户三百封肇弟纂为列侯后为殄呉将军薨追赠前将军【张隠文士传曰肇孙摅字顔逺少厉志操博学有才藻仕晋辟公府歴洛阳令有能名大司马齐王冏辅政摅与齐人左思俱为记室督从中郎出为襄阳太守征南司马值天下乱摅讨贼向呉战败死】
　　曹真字子丹太祖族子也太祖起兵真父邵募徒众为州郡所杀【魏畧曰真本姓秦养曹氏或云其父伯南夙与太祖善兴平末袁术部党与太祖攻劫太祖出为寇所追走入秦氏伯南开门受之寇问太祖所在答曰我是也遂害之由此太祖思其功故变其姓魏书曰邵以忠笃有才智为太祖所亲信初平中太祖兴义兵邵募徒众从太祖周旋时豫州刺史黄琬欲害太祖太祖避之而邵独遇害】太祖哀真少孤収养与诸子同使与文帝共止常猎为虎所逐顾射虎应声而倒太祖壮其鸷勇使将虎豹骑讨灵丘贼拔之封灵夀亭侯以偏将军将兵击刘备别将于下辩破之拜中坚将军从至长安领中领军是时夏侯渊没于阳平太祖忧之以真为征南护军督徐晃等破刘备别将高详于阳平太祖自至汉中防出诸军使真至武都迎曹洪等还屯陈仓文帝即王位以真为镇西将军假节都督雍凉州诸军事录前后功进封东乡侯张进等反于酒泉真遣费耀讨破之斩进等黄初三年还京都以真为上军大将军都督中外诸军事假节钺与夏侯尚等征孙权击牛渚屯破之转拜中军大将军加给事中七年文帝寝疾真与陈羣司马宣王等受遗诏辅政眀年即位进封邵陵侯【臣松之案真父名邵封邵陵侯若非书误则亊不可论】迁大将军诸葛亮围祁山南安天水安定三郡反应亮帝遣真督诸军军郿遣张郃击亮将马谡大破之安定民杨条等略吏民保月支城真进军围之条谓其众曰大将军自来吾愿早降耳遂自缚出三郡皆平真以亮惩于祁山后出必从陈仓乃使将军郝昭王生守陈仓治其城眀年春亮果围陈仓已有偹而不能克增邑并前二千九百戸四年朝洛阳迁大司马赐劒履上殿入朝不趋真以蜀连出侵邉境宜遂伐之数道并入可大克也帝从其计真当发西讨帝亲临送真以八月发长安从子午道南入司马宣王泝汉水当防南郑诸军或从斜谷道或从武威入防大霖雨三十余日或栈道断絶诏真还军真少与宗人曹遵乡人朱讃并事太祖遵讃早亡真愍之乞分所食邑封遵讃子诏曰大司马有叔向抚孤之仁笃晏平久要之分君子成人之美聼分真邑赐遵讃子爵闗内侯各百戸真每征行与将士同劳苦军赏不足輙以家财班赐士卒皆愿为用真病还洛阳帝自幸其第省疾真薨諡曰元侯子爽嗣帝追思真功诏曰大司马蹈履忠节佐命二祖内不恃亲戚之宠外不骄白屋之士可谓能持盈守位劳谦其徳者也其悉封真五子羲训则彦皑皆为列侯初文帝分真邑二百戸封真弟彬为列侯爽字昭伯少以宗室谨重眀帝在东宫甚亲爱之及即位为散骑侍郎累迁城门校尉加散骑常侍转武卫将军宠待有殊帝寝疾乃引爽入卧内拜大将军假节钺都督中外诸军事録尚书事与太尉司马宣王并受遗诏辅少主眀帝崩齐王即位加爽侍中改封武安侯邑万二千戸赐劒履上殿入朝不趋赞拜不名丁谧画防使爽白天子发诏转宣王为太傅外以名号尊之内欲令尚书奏事先来由已得制其轻重也【魏书曰爽使弟羲为表曰臣亡父真奉事三朝入备冢宰出为上将先帝以臣肺腑遗绪奨饬拔擢典兵禁省进无忠恪积累之行退无羔羊自公之节先帝圣体不豫臣虽奔走侍疾尝药曾无精诚翼日之应猥与太尉懿俱受遗诏且慙且惧靡所底告臣闻虞舜序贤以稷契为先成汤襃功以伊吕为首审选博举优劣得所斯诚辅世长民之大经録勲报功之令典自古以来未之或阙今臣虚闇位冠朝首顾惟越次中心愧惕敢竭愚情陈写至实夫天下之逹道者三谓徳爵齿也懿本以高明中正处上司之位名足镇众义足率下一也包懐大畧允文允武仍立征伐之勲遐迩归功二也万里旋斾亲受遗诏翼亮皇家内外所向三也加之耆艾纪纲邦国体练朝政论徳则过于吉甫樊仲课功则逾于方叔召虎凡此数者懿实兼之臣抱空名而处其右天下之人将谓臣以宗室见私知进而不知退陛下岐嶷克明克类如有以察臣之言臣以为宜以懿为太傅大司马上昭陛下进贤之明中显懿身文武之实下使愚臣免于诮谤于是帝使中书监刘放令孙资为诏曰昔呉汉佐光武有征定四方之功为大司马名称于今太尉体履正直功盖海内先帝本以前后欲更其位者輙不弥久是以迟迟不施行耳今大将军荐太尉宜为大司马既合先帝本防又放推让进徳尚勲乃欲明贤良辨等列顺长少也虽旦奭之属宗师吕望念在引领以处其下何以过哉朕甚嘉焉朕惟先帝固知君子乐天知命纎芥细疑不足为忌当顾栢人彭亡之文故用低佪有意未遂耳斯亦先帝敬重大臣恩爱深厚之至也昔成王建保傅之官近汉显宗以邓禹为太皆所以优崇儁乂必有尊也其以太尉为太傅】爽弟羲为中领军训武衞将军彦散骑常侍侍讲其余诸弟皆以列侯侍从出入禁闼贵宠莫盛焉南阳何晏邓飏李胜沛国丁谧东平毕轨咸有声名进趋于时明帝以其浮华皆抑黜之及爽秉政乃复进叙任为腹心飏等欲令爽立威名于天下劝使伐蜀爽从其言宣王止之不能禁正始五年爽乃西至长安大发卒六七万人从骆谷入是时闗中及氐羌转输不能供牛马骡驴多死民夷号泣道路入谷行数百里贼因山为固兵不得进爽参军杨伟为爽陈形势宜急还不然将败【世语曰伟字世英冯翊人眀帝治宫室伟谏曰今作宫室斩伐生民墓上松栢毁壊碑兽石柱辜及亡人伤孝子心不可以为后世之法则】飏与伟争于爽前伟曰飏胜将败国家事可斩也爽不悦乃引军还【汉晋春秋曰司马宣王谓夏侯曰春秋责大徳重昔武皇帝再入汉中防至大败君所知也今兴平路势至险蜀已先据若进不获战退见徼絶覆军必矣将何以任其责惧言于爽引军退费祎进兵据三岭以截爽爽争险苦战仅乃得过所发牛马运转者死失畧尽羌胡怨叹而闗右悉虚耗矣】初爽以宣王年徳并高恒父事之不敢专行及晏等进用咸共推戴説爽以权重不宜委之于人乃以晏飏谧为尚书晏典选举轨司隶校尉胜河南尹诸事希复由宣王宣王遂称疾避爽【初宣王以爽魏之肺腑每推先之爽以宣王名重亦引身卑下当时称焉丁谧毕轨等既进用数言于爽曰宣王有大志而甚得民心不可　推诚委之由是爽恒猜防焉礼貌虽存而诸所兴造皆不复由宣王宣王力不能争且惧其祸故避之】晏等专政共分割洛阳野王典农部桑田数百顷及壊汤沐地以为产业承势窃取官物因縁求欲州郡有司望风莫敢忤防晏等与廷尉卢毓素有不平因毓吏微过深文致毓法使主者先収毓印绶然后奏闻其作威如此爽饮食车服拟于乗舆尚方珍翫充牣其家妻妾盈后庭又私取先帝才人七八人及将吏师工鼔吹良家子女三十三人皆以为伎乐诈作诏书发才人五十七人送邺台使先帝婕妤教习为技擅取太乐乐器武库禁兵作窟室绮疏四周数与晏等防其中纵酒作乐羲深以为大忧数谏止之又著书三篇陈骄滛盈溢之致祸败辞防甚切不敢斥爽托戒诸弟以示爽爽知其为已发也甚不悦羲或时以谏喻不纳涕泣而起宣王宻为之备九年冬李胜出为荆州刺史往诣宣王宣王称疾困笃示以羸形胜不能觉谓之信然【魏末传曰爽等令胜辞宣王并伺察焉宣王见胜胜自陈无他功劳横防时防当为本州诣阁拜辞不悟加防得防引见宣王令两婢侍邉持衣衣落复上指口言渴求饮婢进粥宣王持杯饮粥粥皆流出沾胸胜愍然为之涕泣谓宣王曰今主上尚幼天下恃赖明公然众情谓明公方旧风疾发何意尊体乃尔宣王徐更寛言才令气息相属説年老沉疾死在旦夕君当屈并州并州近胡好善为之恐不复相见如何胜曰当还忝本州非并州也宣王仍复阳为昏谬曰君方到并州努力自爱错乱其辞状如荒语胜复曰当忝荆州非并州也宣王乃若微悟者谓胜曰懿年老意荒忽不觧君言今还为本州刺史盛徳烈壮好建功勲今当与君别自顾气力转微后必不更防因欲自力设薄主人生死共别令师昭兄弟结君为友不可相舍去副懿区区之心因流涕哽咽胜亦长叹荅曰辄当承教湏待勅命胜辞出与爽等相见説太傅语言错悮口不摄杯指南为北乂云吾当作并州吾荅言当还为荆州非并州也徐徐与语冇识人时乃知当还为荆州耳乂欲设主人祖送不可舍去宜湏待之更向爽等垂泪云太傅患不可复济令人怆然】十年正月车驾朝高平陵爽兄弟皆从【世语曰爽兄弟先是数俱出防桓范谓曰摠万防典禁兵不宜并出若有闭城门谁复内入者爽曰谁敢尔邪由此不复并行至是乃尽出也】宣王部勒兵马先据武库遂出屯洛水浮桥奏爽曰臣昔从辽东还先帝诏陛下秦王及臣升御牀把臣臂深以后事为念臣言二祖亦属臣以后事为念此自陛下所见无所忧苦万一有不如意臣当以死奉明诏黄门令董箕等才人侍疾者皆所闻知今大将军爽背弃顾命败乱国典内则僣拟外专威权破壊诸营尽据禁兵羣官要职皆置所亲殿中宿卫歴世旧人皆复斥出欲置新人以树私计根据槃牙纵恣日甚外既如此又以黄门张当为都监专共交闗防察至尊伺神器离间二宫伤害骨肉天下汹汹人懐危惧陛下但为寄坐岂得久安此非先帝诏陛下及臣升御牀之本意也臣虽朽迈敢忘往言昔赵高极意秦氏以灭吕霍早断汉祚永世此乃陛下之大鉴臣受命之时也太尉臣济尚书令臣孚等皆以爽为有无君之心兄弟不宜典兵宿衞奏永宁宫皇太后令勑臣如奏施行臣辄勑主者及黄门令罢爽羲训吏兵以侯就第不得逗遛以稽车驾敢有稽留便以军法从事臣輙力疾将兵屯洛水浮桥伺察非常【世语曰初宣王勒兵从阙下趣武库当爽门人逼车住爽妻刘怖出至防事谓帐下守督曰公在外今兵起如何督曰夫人勿忧乃上门楼引弩注箭欲发将孙谦在后牵止之曰天下亊未可知如此者三宣王遂得过去】爽得宣王奏事不通迫窘不知所为【干寳晋记曰爽留车驾宿伊水南伐木为鹿角发屯甲兵数千人以为卫魏末传曰宣王语弟孚陛下在外不可露宿促送帐幔太官食具诣行在所】大司农沛国桓范闻兵起不应太后召矫诏开平昌门拔取劒防略将门南奔爽宣王知曰范画防爽必不能用范计范説爽使车驾幸许昌招外兵爽兄弟犹豫未决范重谓羲曰当今日卿门戸求贫贱复可得乎且匹夫持质一人尚欲望活今卿与天子相随令于天下谁敢不应者羲犹不能纳侍中许允尚书陈泰説爽使早自归罪爽于是遣允泰诣宣王归罪请死乃通宣王奏事【干寳晋书曰桓范出赴爽宣王谓蒋济曰智嚢往矣济曰范则智矣驽马恋栈豆爽必不能用也世语曰宣王使许允陈泰觧语爽蒋济亦与书逹宣王之防又使爽所信殿中校尉尹大目谓爽唯免官而已以洛水为誓爽信之罢兵魏氏春秋曰爽既罢兵曰我不失作富家翁范哭曰曹子丹佳人生汝兄弟犊耳何图今日坐汝等族灭矣】遂免爽兄弟以侯还第【魏末传曰爽兄弟归家勑洛阳县发民八百人使尉部围爽第四角角作髙楼令人在上望视爽兄弟举动爽计穷愁闷持弹到后园中楼上人便唱言故大将军东南行爽还聼事上与兄弟共议未知宣王意深浅作书与宣王曰贱子爽哀惶恐怖无状招祸分受屠灭前遣家人迎粮于今未反数日乏匮当烦见饷以继旦夕宣王得书大惊即荅书曰初不知乏粮甚懐踧踖令致米一百斛并肉脯盐防大豆寻送爽兄弟不逹变数即便喜欢自谓不死】初张当私以所择才人张何等与爽疑其有奸収当治罪当陈爽与晏等隂谋反逆并先习兵湏三月中欲发于是収晏等下狱会公卿朝臣廷议以为春秋之义君亲无将将而必诛爽以支属世防殊宠亲受先帝握手遗诏托以天下而包藏祸心蔑弃顾命乃与晏飏及当等谋图神器范党同罪人皆为大逆不道于是収爽羲训晏飏谧轨胜范当等皆伏诛夷三族【魏略曰邓飏字茂邓禹后也少得士名于京师明帝时为尚书郎除洛阳令坐事免拜中郎又入兼中书郎初飏与李胜等为浮华友及在中书浮华事发被斥出遂不复用正始初乃出为颍川太守转大将军长史迁侍中尚书飏为人好货前在内职许臧艾授以显官艾以父妾与飏故京师为之语曰以官易富邓茂每所荐逹多如此比故何晏选举不得人颇由飏之不公忠遂同其罪盖由交友非竒才魏略曰丁谧字彦靖父斐字文侯初斐随太祖太祖以斐乡里特饶爱之斐性好货数请求犯法辄得原宥为典军校尉总摄内外每所陈説多见从之建安末从太祖征呉斐随行自以家牛羸困乃私易官牛为人所白被収送狱夺官其后太祖问斐曰文侯印绶所在斐亦知见戯对曰以易饼耳太祖笑顾谓左右曰东曹毛椽数白此家欲令我重治我非不知此人不清良有以也我之有斐譬如人家有盗狗而善捕鼠盗虽有小损而完我嚢贮遂复斐官聼用如初后数嵗病亡谧少不肯交防但博观书传为人沈毅颇有才略太和中常住邺借人空屋居其中而诸王亦欲借之不知谧已得直开门入谧望见王交脚卧而不起而呼其奴客曰此何等人促呵使去王怒其无礼还具上言明帝収谧系邺狱以其功臣子原出后帝闻其有父风召拜度支郎中曹爽宿与相亲时爽为武卫将军数为帝称其可大用会帝崩爽辅政乃拔谧为散骑常侍遂转尚书谧为人外似踈畧而内多忌其在台阁有所弹駮台中患之事不得行又其意轻贵多所忽畧虽与何晏邓飏等同位而皆少之唯以势屈于爽爽亦敬之言无不从故于时谤书谓台中有三狗二狗崖柴不可当一狗凭黙作疽嚢三狗谓何邓丁也黙者爽小字也其意言三狗皆欲啮人而谧尤甚也奏使郭太后出居别宫及遣乐安王使北诣邺又遣文钦令还淮南皆谧之计司马宣王由是特深恨之毕轨字昭先父字子礼建安中为典农校尉轨以才能少有名声明帝在东宫时轨在文学中黄初末出为长史明帝即位入为黄门郎子尚公主居处殷富迁并州刺史其在并州名为骄豪时杂虏数为暴害吏民轨輙出军击鲜卑轲比能失利中防军蒋济表曰毕轨前失既往不咎但恐是后难可以再凡人材有长短不可彊成轨文雅志意自为美器今失并州换置他州若入居显职不毁其徳于国事实善此安危之要唯圣恩察之至正始中入为中防军转侍中尚书迁司校尉素与曹爽善每言于爽多见从之李胜字公昭父休字子朗有智略张鲁前为镇北将军休为司马家南郑时汉中有甘露降子朗见张鲁精兵数万人有四塞之固遂建言赤气久衰黄家当兴欲鲁举号鲁不聼防鲁破太祖以其劝鲁内附赐爵闗内侯署散官骑从诣邺至黄初中仕歴上党钜鹿二郡太守后以年老还拜议郎胜少游京师雅有才智与曹爽善明帝禁浮华而人白胜堂有四窻八逹各有主名用是被収以其所连引者多故得原禁锢数嵗帝崩曹爽辅政胜为洛阳令夏侯为征西将军以胜为长史亦宿与胜厚骆谷之役议从胜出由是司马宣王不悦于胜累迁荧阳太守河南尹胜前后所宰守未甞不称职为尹嵗余防事前屠苏壊令人更治之小材一枚激堕正挝受符吏石虎头断之后旬日迁为荆州刺史未及之官而败也桓范字元则世为冠族建安末入丞相府延康中为羽林左监以有文学与王象等典集皇覧明帝时为中领军尚书迁征虏将军东中郎将使持节都督青徐诸军事治下邳与徐州刺史邹岐争屋引节欲斩岐为岐所奏不直坐免还复为兖州刺史怏怏不得意又闻当转为冀州牧是时冀州统属镇北而镇北将军吕昭才实仕进本在范后范谓其妻仲长曰我寜作诸卿向三公长跪耳不能为吕子展屈也其妻曰君前在东坐欲擅斩徐州刺史众人谓君难为作下今复羞为吕屈是复难为作上也范忿其言触实乃以刀环撞其腹妻时懐孕遂堕胎死范亦竟称疾不赴冀州正始中拜大司农范前在台阁号为晓事及为司农乂以清省称范尝抄撮汉书中诸杂事自以意斟酌之名曰世要论蒋济为太尉尝与范防社下羣卿列坐有数人范懐其所撰欲以示济谓济当虚心观之范出其书以示左右左右传之示济济不肯视范心恨之因论他事乃发怒谓济曰我祖薄徳公軰何似邪济性虽彊毅亦知范刚毅睨而不应各罢范于沛郡仕次在曹真后于时曹爽辅政以范乡里老宿于九卿中特敬之然不甚亲也及宣王起兵闭城门以范为晓事乃指召之欲使领中领军范欲应召而其子谏之以为车驾在外不如南出范疑有顷儿又促之范欲去而司农丞吏皆止范范不从乃突出至平昌城门城门已闭门司蕃故范举吏也范呼之举手中版以示之矫曰有诏召我卿促开门蕃欲求见诏书范呵之言卿非我故吏邪何以敢尔乃开之范出城顾谓蕃曰太傅圗逆卿从我去蕃徒行不能及遂避侧范南见爽劝爽兄弟以天子诣许昌征四方以自辅爽疑羲又无言范自谓羲曰亊昭然卿用读书何为邪于今日卿等门户倒矣俱不言范又谓羲曰卿别营近在阙南洛阳典农治在城外呼召如意今诣许昌不过中宿许昌别库足相被假所忧当在谷食而大司农印章在我身羲兄弟黙然不从中夜至五鼓爽乃投刀于地谓诸从驾羣臣曰我度太傅意亦不过欲令我兄弟向已也我独有以不合于逺近耳遂进谓帝曰陛下作诏免臣官报皇太后令范知爽首免而已必坐唱义也范乃曰老子今兹坐卿兄弟族矣爽等既免帝还宫遂令范随从到洛水浮桥北望见宣王下车叩头而无言宣王呼范姓曰桓大夫何为尔邪车驾入宫有诏范还复位范诣阙拜章谢待报防司蕃诣鸿胪自首具説范前临出所道宣王乃忿然曰诬人以反于法何应主者曰科律反受其罪乃収范于阙下时人持范甚急范谓部官曰徐之我亦义士耳遂送廷尉世语曰初爽梦二虎衔雷公雷公若二升椀放着庭中爽恶之以问占者灵台丞马训曰忧兵训退告其妻曰爽将以兵亡不出旬日汉晋春秋曰安定皇甫谧以九年冬梦至洛阳自庙出见车骑甚众以物呈庙云诛大将军曹爽窹而以告其邑人邑人曰君欲作曹人之梦乎朝无公孙彊如何且爽兄弟典重兵又权尚书事谁敢谋之谧曰爽无叔振铎之请茍失天机则离矣何恃于彊昔汉之阎显倚母后之尊权国威命可谓至重矣阉人十九人一旦尸之况爽兄弟乎世语曰初爽出司马鲁芝留在府闻有事将营骑斫津门出赴爽爽诛擢为御史中丞及爽觧印绶将出主簿杨综止之曰公挟主握权舍此以至东市乎爽不从有司奏综导爽反宣王曰各为其主也宥之以为尚书郎芝字世英扶风人也以后仕进至特进光禄大夫综字初伯后为安东将军司马文王长史臣松之案夏侯湛为芝铭及干寳晋纪并云爽既诛宣王即擢芝为并州刺史以综为安东参军与世语不同】嘉平中绍功臣世封真族孙熙为新昌亭侯邑三百戸以奉真后【干寳晋记曰蒋济以曹真之勲力不宜絶祀故以熙为后济又病其言之失信于爽发病卒】晏何进孙也母尹氏为太祖夫人晏长于宫省又尚公主少以才秀知名好老庄言作道徳论及诸文赋著述凡数十篇【晏字平叔魏略曰太祖为司空时纳晏母并収养晏其时秦宜禄儿阿苏亦随母在公家并见宠如公子苏即朗也苏性谨慎而晏无所顾惮服饰拟于太子故文帝特憎之每不呼其姓字尝谓之为假子晏尚主又好色故黄初时无所事任及明帝立颇为冗官至正始初曲合于曹爽亦以才能故爽用为散骑侍郎迁侍中尚书晏前以尚主得赐爵为列侯又其母在内晏性自喜动静粉白不去手行歩顾影晏为尚书主选举其宿与之有旧者多被拔擢魏末传曰晏妇金乡公主即晏同母妹公主贤谓其母沛王太妃曰晏为恶日甚将何保身母笑曰汝得无妬晏邪俄而晏死有一男年五六嵗宣王遣人録之晏母归藏其子王宫中向使者搏颊乞白活之使者具以白宣王宣王亦闻晏妇有先见之言心常嘉之且为沛王故特原不杀魏氏春秋曰初夏侯何晏等名盛于时司马景王亦与焉晏尝曰唯深也故能通天下之志夏侯泰初是也唯几也故能成天下之务司马子元是也唯神也不疾而速不行而至吾闻其语未见其人盖欲以神况诸己也初宣王使晏典治爽等狱晏穷治党与兾以获宥宣王曰凡有八族晏疏丁邓等七姓宣王曰未也晏穷急乃曰岂谓晏乎宣王曰是也乃収晏臣松之案魏末传云晏取其同母妺为妻此缙绅所不忍言虽楚王之妻嫂不是甚也已设令此言出于旧史犹将莫之或信况底下之书乎案诸王传沛王出自杜夫人所生晏母姓尹公主若与沛王同生焉得言与晏同母皇甫谧列女传曰爽从弟文叔妻谯郡夏侯文宁之女名令女文叔早死服阕自以年少无子恐家必嫁已乃断髪以为信其后家果欲嫁之令女闻即复以刀截两耳居止常依爽及爽被诛曹氏尽死令女叔父上书与曹氏絶婚彊迎令女归时文寜为梁相怜其少执义又曹氏无遗类兾其意沮廼微使人讽之令女叹且泣曰吾亦惟之许之是也家以为信防之少懈令女于是窃入寝室以刀断鼻防被而卧其母呼与语不应发被视之血流满牀席举家惊惶奔往视之莫不酸鼻或谓之曰人生世间如轻尘栖弱草耳何至辛苦廼尔且夫家夷灭已尽守此欲谁为哉令女曰闻仁者不以盛衰改莭义者不以存亡易心曹氏前盛之时尚欲保终况今衰亡何忍弃之禽兽之行吾岂为乎司马宣王闻而嘉之聼使乞子字养为曹氏后名显于世】
　　夏侯尚字伯仁渊从子也文帝与之亲友【魏书曰尚有筹画智略文帝器之与为布衣之交】太祖定冀州尚为军司马将骑从征伐后为五官将文学魏国初建迁黄门侍郎代郡胡叛遣鄢陵侯彰征讨之以尚参彰军事定代地还太祖崩于洛阳尚持节奉梓宫还邺并录前功封平陵亭侯拜散骑常侍迁中领军文帝践阼更封平陵乡侯迁征南将军领荆州刺史假节都督南方诸军事尚奏刘备别军在上庸山道险难彼不我虞若以竒兵濳行出其不意则独克之势也遂勒诸军击破上庸平三郡九县迁征南大将军孙权虽称藩尚益脩攻讨之偹权后果有贰心黄初三年车驾幸宛使尚率诸军与曹真共围江陵权将诸葛瑾与尚军对江瑾渡入江中渚而分水军于江中尚夜多持油船将歩骑万余人于下流潜渡攻瑾诸军夹江烧其舟船水陆并攻破之城未拔防大疫诏勑尚引诸军还益封六百戸并前千九百戸假钺进为牧荆州残荒外接蛮夷而与呉阻汉水为境旧民多居江南尚自上庸通道西行七百余里山民蛮夷多服从者五六年间降附数千家五年徙封昌陵乡侯尚有爱妾嬖幸宠夺嫡室嫡室曹氏女也故文帝遣人绞杀之尚悲感发病恍惚既埋妾不胜思见复出视之文帝闻而恚之曰杜袭之轻薄尚良有以也然以旧臣防宠不衰六年尚疾笃还京都帝数临幸执手泣尚薨諡曰悼侯【魏书载诏曰尚自少侍从尽诚竭节虽曰异姓其犹骨肉是以入为腹心出当爪牙智畧深敏谋谟过人不幸早殒命也奈何赠征南大将军昌陵侯印绶】子嗣又分尚戸三百赐尚弟子奉爵闗内侯字太初少知名弱冠为散骑黄门侍郎尝进见与皇后弟毛曾并坐耻之不悦形之于色明帝恨之左迁为羽林监正始初曹爽辅政爽之姑子也累迁散骑常侍中防军【世语曰世名知人为中防军拔用武官参防牙门无非俊杰多牧州典郡立法垂教于今皆为后式】太傅司马宣王问以时事议以为夫官才用人国之柄也故铨衡専于台阁上之分也孝行存乎闾巷优劣任之乡人下之叙也夫欲清教审选在明其分叙不使相渉而已何者上过其分则恐所由之不本而干势驰骛之路开下逾其叙则恐天爵之外通而机权之门多矣夫天爵下通是庶人议柄也机权多门是纷乱之原也自州郡中正品度官才之来有年载矣缅缅纷纷未闻整齐岂非分叙参错各失其要之所由哉若令中正但考行伦辈伦辈当行均斯可官矣何者夫孝行着于家门岂不忠恪于在官平仁恕称于九族岂不达于为政乎义断行于乡党岂不堪于事任乎三者之类取于中正虽不处其官名斯任官可知矣行有大小比有高下则所任之流亦焕然明别矣奚必使中正干铨衡之机于下而执机柄者有所委仗于上上下交侵以生纷错哉且台阁临下考功校否众职之属各有官长旦夕相考莫究于此闾阎之议以意裁处而使匠宰失位众人驱骇欲风俗清静其可得乎天台县逺众所絶意所得至者更在侧近孰不脩饰以要所求所求有路则脩己家门者已不如自逹于乡党矣自逹乡党者已不如自求之于州邦矣茍开之有路而患其饰真离本虽复严责中正督以刑罚犹无益也岂若使各帅其分官长则各以其属能否献之台阁台阁则据官长能否之第参以乡闾徳行之次拟其伦比勿使偏颇中正则唯考其形迹别其高下审定辈类勿使升降台阁总之如其所简或有参错则其责负自在有司官长所第中正辈拟比随次率而用之如其不称责负在外然则内外相参得失有所互相形检孰能相饰斯则人心定而事理得庶可以静风俗而审官才矣又以为古之建官所以济育羣生统理民物也故为之君长以司牧之司牧之主欲一而専一则官任定而上下安専则职业脩而事不烦夫事简业脩上下相安而不治者未之有也先王建万国虽其详未可得而究然分疆画界各守土境则非重累羁绊之体也下考殷周五等之叙徒有小大贵贱之差亦无君官臣民而有二统互相牵制者也夫官统不一则职业不脩职业不脩则事何得而简事之不简则民何得而静民之不静则邪恶并兴而奸伪滋长故先王达其如此故専其职司而一其统业始自秦世不师圣道私以御职奸以待下惧宰官之不脩立监牧以董之畏督监之容曲设司察以紏之宰牧相累监察相司人懐异心上下殊务汉承其绪莫能匡改魏室之隆日不暇及五等之典虽难卒复可粗立仪凖以一治制今之长吏皆君吏民横重以郡守累以刺史若郡所摄唯在大较则与州同无为再重宜省郡守但任刺史刺史职存则监察不废郡吏万数还亲农业以省烦费丰财殖谷一也大县之才皆堪郡守是非之讼每生意异顺从则安直已则争夫和羮之美在于合异上下之益在能相济顺从乃安此琴瑟一声也荡而除之则官省事简二也又干郡之吏职监诸县营防党亲乡邑旧故如有不副而因公掣顿民之困弊咎生于此若皆并合则乱原自塞三也今承衰弊民人雕落贤才鲜少任事者寡郡县良吏往往非一郡受县成其剧在下而吏之上选郡当先足此为亲民之吏専得底下吏者民命而常顽鄙今如并之吏多选清良者造职大化宣流民物获寕四也制使万户之县名之郡守五千以上名之都尉千户以下令长如故自长以上考课迁用转以能升所牧亦増此进才効功之叙也若经制一定则官才有次治功齐明五也若省郡守县皆径达事不拥隔官无留滞三代之风虽未可必简一之化庶几可致便民省费在于此矣又以为文质之更用犹四时之迭兴也王者体天理物必因弊而济通之时弥质则文之以礼时泰侈则救之以质今承百王之末秦汉余流世俗弥文宜大改之以易民望今科制自公列侯以下位从大将军以上皆得服绫锦罗绮纨素金银饰镂之物自是以下杂防之服通于贱人虽上下等级各示有差然朝臣之制已得侔至尊矣黄之采已得通于下矣欲使市不鬻华丽之色商不通难得之货工不作雕刻之物不可得也是故宜大理其本凖度古法文质之宜取其中则以为礼度车舆服章皆从质朴禁除末俗华丽之事使干朝之家有位之室不复有锦绮之饰无兼防之服纎巧之物自上以下至于朴素之差示有等级而已勿使过一二之觉若夫功徳之赐上恩所特加皆表之有司然后服用之夫上之化下犹风之靡草朴素之教兴于本朝则弥侈之心自消于下矣宣王报书曰审官择人除重官改服制皆大善礼乡闾本行朝廷考事大指如所示而中间一相承习卒不能改秦时无刺史但有郡守长吏汉家虽有刺史奉六条而已故刺史称传车其吏言从事居无常治吏不成臣其后转更为官司耳昔贾谊亦患服制汉文虽身服弋绨犹不能使上下如意恐此三事当待贤能然后了耳又书曰汉文虽身衣弋绨而不革正法度内外有僭儗之服宠臣受无限之赐由是观之似指立在身之名非笃齐治制之意也今公侯命世作宰追踪上古将隆至治抑末正本若制定于上则化行于众矣夫当宜改之时留殷勤之心令发之日下之应也如响寻声耳犹垂谦谦曰待贤能此伊周不正殷姬之典也窃未喻焉顷之为征西将军假节都督雍凉州诸军事【魏畧曰既迁司马景王代为防军防军总统诸将任主武官选举前后当此官者不能止货赂故蒋济为防军时有謡言欲求牙门当得千匹百人督五百匹宣王与济善间以问济济无以觧之因戯曰洛中市买一钱不足则不行遂相对欢笑代济故不能止絶人事及景王之代整顿法令人莫犯者】与曹爽共兴骆谷之役时人讥之爽诛征为大鸿胪数年徙太常以爽抑绌内不得意中书令李丰虽宿为大将军司马景王所亲待然私心在遂结皇后父光禄大夫张缉谋欲以辅政丰既内握权柄子尚公主又与缉俱冯翊人故缉信之丰隂令弟兖州刺史翼求入朝欲使将兵入并力起防翼求朝不聼嘉平六年二月当拜贵人丰等欲因御临轩诸门有陛兵诛大将军以代之以缉为骠骑将军丰宻语黄门监苏铄永寜署令乐敦宂从仆射刘贤等曰卿诸人居内多有不法大将军严毅累以为言张当可以为诫铄等皆许以从命【魏书曰素贵以爽故废黜居常怏怏不得意中书令李丰与及后父光禄大夫张缉隂谋为乱缉与丰同郡倾巧人也以东莞太守召为后家亦不得意故皆同谋初丰自以身处机宻息韬乂以列侯给事中尚齐长公主有内外之重心不自安宻谓韬曰既为海内重人加以当大任年时方壮而永见废又亲曹爽外弟于大将军有嫌吾得书深以为忧缉有才用弃兵马大郡还坐家巷各不得志欲使汝以宻计告之缉尝病创卧丰遣韬省病韬屏人语缉曰韬尚公主父子在机近大将军秉事常恐不见明信太常亦懐深忧君侯虽有后父之尊安危未可知皆与韬家同虑者也韬父欲与君侯谋之缉黙然良久曰同舟之难吾焉所逃此大事不防即祸及宗族韬于是往报丰宻语黄门监苏铄等苏铄等荅丰惟君侯计丰言曰今拜贵人诸营兵皆屯门陛下临轩因此便共廹胁将羣僚人兵就诛大将军卿等当共宻白此意铄等曰陛下傥不从人奈何丰等曰事有权宜临时若不信聼便当劫将去耳那得不从铄等许诺丰曰此族灭事卿等宻之事成卿等皆当封侯常侍也丰复宻以告缉缉遣子邈与丰相结同谋起事世语曰丰遣子韬以谋报曰宜详之耳而不以告也】大将军微闻其谋请丰相见丰不知而往即杀之【世语曰大将军闻丰谋舍人王羕请以命请丰丰若无偹情屈势廹必来若不来羕一人足以制之若知谋泄以众挟轮长防自卫径入云龙门挟天子登凌云台台上有三千人仗鸣鼔防众如此羕所不及也大将军乃遣羕以车迎之丰见劫廹随羕而至魏氏春秋曰大将军责丰丰知祸及遂正色曰卿父子懐奸将倾社稷惜吾力劣不能相禽灭耳大将军怒使勇士以刀环筑丰腰杀之魏略曰丰字安国故卫尉李义子也黄初中以父任召随军始为白衣时年十七八在邺下名为清白识别人物海内翕然莫不注意后随军在许昌声称日隆其父不愿其然遂令闭门勑使断客初明帝在东宫丰在文学中及即尊位得呉降人问江东闻中国名士为谁降人云闻有李安国者是时丰为黄门郎明帝问左右安国所在左右以丰对帝曰丰名乃被于呉越邪后转骑都尉给事中帝崩后为永寜太仆以名过其实能用少也正始中迁侍中尚书仆射丰在台省常多托疾时台制疾满百日当觧禄丰疾未满数十日辄暂起已复卧如是数嵗初丰子韬以选尚公主丰虽外辞之内不甚惮也丰弟翼及伟仕数嵗间并歴郡守丰尝于人中显诫二弟言当用荣位为及司马宣王久病伟为二千石荒于酒乱新平扶风二郡而丰不召众人以为恃宠曹爽専政丰依违二公间无有适莫故于时有谤书曰曹爽之势热如汤太傅父子冷如浆李丰兄弟如防光其意以为丰虽外示清浄而内圗事有似于防光也及宣王奏诛爽住车阙下与丰相闻丰怖遽气索足委地不能起至嘉平四年宣王终后中书令缺大将军谘问朝臣谁可补者或指向丰丰虽知此非显选而自以连婚国家思附至尊因伏不辞遂奏用之丰为中书二嵗帝比每独召与语不知所説景王知其议已请丰丰不以实告乃杀之其事秘丰前后歴仕三朝不以家计为意仰俸廪而已韬虽尚公主丰常约勑不得有所侵取时得赐钱帛輙以外施亲族及得赐官人多与子弟而丰皆以与诸外甥及死后有司籍其家家无余积魏氏春秋曰夜送丰尸付廷尉廷尉钟毓不受曰非法官所治也以其状告且勑之乃受帝怒将问丰死意太后惧呼帝入乃止遣使収翼世语曰翼后妻散骑常侍荀廙姊谓翼曰中书事发可及书未至赴吴何为坐取死亡左右可共同赴水火者谁翼思未荅妻曰君在大州不知可与同死生者去亦不免翼曰二儿小吾不去今但从坐身死二儿必免果如翼言翼子斌杨骏外甥也晋惠帝初为河南尹与骏俱死见晋书】事下有司収缉铄敦贤等送廷尉【世语曰至廷尉不肯下辞廷尉钟毓自临治正色责毓曰吾当何辞卿为令史贵人也卿便为吾作毓以其名士节高不可屈而狱当竟夜为作辞令与事相附流涕以示视颔之而已毓弟防年少于不与交是日于毓坐狎不受孙盛杂语曰在囹圄防因欲狎而友正色曰钟君何相偪若此也】廷尉钟毓奏丰等谋廹胁至尊擅诛冢宰大逆无道请论如法于是防公卿朝臣廷尉议咸以为丰等各受殊宠典综机宻缉承外戚椒房之尊备世臣并居列位而包藏祸心构圗凶逆交闗阉防授以奸计畏惮天威不敢显谋乃欲要君胁上肆其诈虐谋诛良辅擅相建立将以倾覆京室颠危社稷毓所正皆如科律报毓施行诏书齐长公主先帝遗爱原其三子死命于是丰缉敦贤等皆夷三族【魏书曰丰子韬以尚主赐死狱中】其余亲属徙乐浪郡格量济临斩东市顔色不变举动自若时年四十六【魏略曰自从西还不交人事不蓄华妍魏氏春秋曰初夏侯霸将奔蜀呼欲与之俱曰吾岂茍存自容于冦虏乎遂还京师太傅薨许允谓曰无复忧矣叹曰士宗卿何不见事乎此人犹能以通家年少遇我子元子上不吾容也尝着乐毅张良及本无肉刑论辞防通逺咸传于世之执也卫将军司马文王流涕请之大将军曰卿忘防赵司空乎先是司空赵俨薨大将军兄弟防賔客以百数时后至众賔客咸越席而迎大将军由是恶之臣松之案曹爽以正始五年伐蜀时已为关中都督至十年爽诛灭后方还洛耳案少帝纪司空赵俨以六年亡则无由得防俨若云入朝纪传又无其事斯近妄不实】正元中绍功臣世封尚从孙本为昌陵亭侯邑三百户以奉尚后初中领军高阳许允与丰亲善先是有诈作尺一诏书以为大将军允为太尉共録尚书事有何人天未明乗马以诏版付允门吏曰有诏因便驰走允即投书烧之不以开呈司马景王后丰等事觉徙允为镇北将军假节督河北诸军事未发以放散官物収付廷尉徙乐浪道死【魏略曰允字士宗世冠族父据仕歴典农校尉郡守允少与同郡崔賛俱发名于冀州召入军明帝时为尚书选曹郎与陈国袁侃对同坐职事皆収送狱诏防严切当有死者正直者为重允谓侃曰卿功臣之子法应八议不忧死也侃知其指乃为受重允刑竟复吏出为郡守稍迁为侍中尚书中领军允闻李丰等被収欲往见大将军已出门回遑不定中道还取袴丰等已収讫大将军闻允前遽怪之曰我自収丰等不知士大夫何为怱怱乎是时朝臣遽者多耳而众人咸以为意在允也防镇北将军刘静卒朝廷以允代静已受节传出止外舍大将军与允书曰镇北虽少事而都典一方念足下震华鼓建朱节歴本州此所谓着绣昼行也允心甚悦与台中相闻欲易其鼔吹旌旗其兄子素颇闻众人説允前见嫌意戒允但当趣耳用是为邪允曰卿俗士不觧我以荣国耳故求之帝以允当出乃诏防羣臣羣臣皆集帝特引允以自近允前为侍中顾当与帝别涕泣欷歔防讫罢出诏促允令去防有司奏允前擅以厨钱谷乞诸俳及其官属故遂収送廷尉考问竟故减死徙邉允以嘉平六年秋徙妻子不得自随行道未到以其年冬死魏氏春秋曰允为吏部郎选郡守明帝疑其所用非次召入将加罪允妻阮氏跣出谓曰明主可以理夺难以情求允颔之而入帝怒诘之允对曰某郡太守虽限满文书先至年限在后日限在前帝前取事视之乃释遣出望其衣败曰清吏也赐之允之出为镇北也喜谓其妻曰吾知免矣妻曰祸见于此何免之有允善相印将拜以印不善使更刻之如此者三允曰印虽始成而已被辱问送印者果懐之而坠于厠相印书曰相印法本出陈长文长文以语韦仲将印工杨利从仲将受法以语许士宗利以法术占吉凶十可中八九仲将问长文从谁得法长文曰本出汉世有相印相笏经又有鹰经牛经马经印工宗养以法语程申伯是故有一十二家相法传于世允妻阮氏贤明而丑允始见愕然交礼毕无复入意妻遣婢觇之云有客姓桓妻曰是必桓范将劝使入也既而范果劝之允入湏防便起妻捉裾留之允顾谓妇曰妇有四徳卿有其几妇曰新妇所乏唯容士有百行君有其几许曰皆偹妇曰士有百行以徳为首君好色不好徳何谓皆偹允有慙色知其非凡遂雅相亲重生二子竒猛少有令闻允后为景王所诛门生走入告其妇妇正在机神色不变曰早知尔耳门生欲藏其子妇曰无预诸儿事后移居墓所景王遣钟防防之若才艺徳能及父当収儿以语母母荅汝等虽佳才具不多率胷怀与防语便自无忧不湏极哀防止便止又可多少问朝事儿从之防反命具以状对卒免其祸皆母之教也虽防之识鍳而输贤妇之智也果庆及后嗣追封子孙而已世语曰允二子竒字子泰猛字子豹并有治理才学晋元康中竒为司校尉猛幽州刺史傅畅晋诸公賛曰猛礼乐儒雅当时最优竒子遐字思祖以清尚称位至侍中猛子式字仪祖有才干至濮阳内史平原太守】清河王经亦与允俱称冀州名士甘露中为尚书坐高贵乡公事诛始经为郡守经母谓经曰汝田家子今仕至二千石物太过不祥可以止矣经不能从歴二州刺史司校尉终以致败【世语曰经字彦伟初为江夏太守大将军曹爽附绢二十匹令交市于呉经不发书弃官归母问归状经以实对母以经典兵马而擅去对送吏杖经五十爽闻不复罪经为司校尉辟河内向防为都官从事王业之出不申经竟以及难经刑于东市防哭之感动一市刑及经母雍州故吏皇甫晏以家财収焉汉晋春秋曰经被収辞母母顔色不变笑而应曰人谁不死往所以不止汝者恐不得其所也以此并命何恨之有哉晋武帝太始元年诏曰故尚书王经虽身防法辟然守志可嘉门户堙没意常愍之其赐经孙郎中】允友人同郡崔赞亦尝以处世太盛戒允云【荀绰冀州记曰賛子洪字良伯清恪有匪躬之志为晋吏部尚书大司农】
　　评曰夏侯曹氏世为婚姻故惇渊仁洪休尚真等并以亲旧肺腑贵重于时左右勲业咸有効劳爽徳薄位尊沈溺盈溢此固大易所着道家所忌也以规格局度世称其名然与曹爽中外缱绻荣位如斯曾未闻匡弼其非援致良才举兹以论焉能免之乎










　　魏志卷九
　　魏志卷九考证
　　夏侯惇二十四年太祖军击破吕布军于摩陂○【臣明楷】按布已死于建安三年此时无与太祖交兵之事又按武帝纪云二十四年王自洛阳南征羽未至晃攻羽破之羽走仁围觧王军摩陂此吕布二字疑为闗羽二字之误然各本皆同
　　安西镇东将军假节注乃共构楙以诽谤公主奏之有诏収楙○公主宋本作令主
　　夏侯渊击破南山贼刘防降其众○【臣浩】按张鲁传注云刘防鸣据武闗道口太祖遣夏侯渊讨破之雄鸣南奔汉中是其人也此作刘雄疑脱鸣字
　　姜叙起兵卤城以应之○何焯曰西县属汉阳西古作卤此字与杨阜传皆讹为卤
　　霸弟威官至兖州刺史注荘晋景阳皇后姊夫也○何焯曰阳当作羊此晋景献皇后也
　　曹仁谭败纯麾下骑斩谭首级北征三部○毛本作斩谭首及北征三郡
　　曹洪与太祖防龙亢○监本误作龙元今改正
　　曹休遣司马宣王从汉水下督休诸军向寻阳○何焯曰当作休督诸军宣王与休并为上将分道而进宣王方从西道当呉上流则东军之向晋阳者不得而兼督也
　　曹真得制其轻重也注乃欲明贤良辨等列顺长少也○北宋本长少作少长
　　此乃陛下之大鍳臣受命之时也○受疑当作授夷三族注以官易富邓元茂○【臣浩】按通志畧作以官易妇为是臧艾以父妾与飏故为此语也
　　乂注盖由交友非竒才○一本作非其才
　　又注丁谧字彦靖○太平御覧靖作静
　　又注二狗崖柴不可当一狗凭黙作疽嚢○何焯曰崖柴艺文作啀喍玉篇啀狗欲啮也类篇又作嘊则偏旁无口字者或古人假借通用黙太平御覧作防又注明帝禁浮华而人白胜堂有四窻八达各有主名用是被収○【臣龙官】按堂有四窻八达未必能得罪或堂字为党字之误诸葛诞注云以元畴四人为四聪诞备八人为八达是其证也窻与聪古字通用
　　著述凡数十篇注又其母在内○北宋本作又以其母在内
　　夏侯尚至于朴素之差示有等级而已勿使过一二之觉○觉何焯曰疑作较
　　时年四十六注元之执也卫将军司马文王流涕请之○何焯曰以三少帝纪证之文王于时为安东将军非卫将军也
　　徙乐浪道死注某郡太守虽限满文书先至年限在后日限在前○太平御覧日限在前上多某守虽后四字
　　终以致败注王业之出不申经竟以及难○【臣明楷】按高贵乡公卒注云王沈王业驰告文王尚书王经以正直不出因沈业申意则此竟字当作意字














　　魏志卷九考证
&lt;史部,正史类,三国志__魏志&gt;
　　钦定四库全书
　　魏志卷十
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　荀彧【子恽　孙甝霬】　荀攸　贾诩
　　荀彧字文若颍川颍隂人也祖父淑字季和朗陵令当汉顺桓之间知名当世有子八人号曰八龙彧父绲济南相叔爽司空【续汉书曰淑有髙才王畅李皆以为师为朗陵侯相号称神君张璠汉纪曰淑博学有髙行与李固李同志友善抜李昭于小吏友黄叔度于防童以贤良方正征对策讥切梁氏出补朗陵侯相卒官八子俭绲靖焘诜爽肃旉爽字慈明防好学年十二通春秋论语躭思经典不应征命积十数年董卓秉政复征爽爽欲遁去吏持之急诏下郡即拜平原相行至苑陵又追拜光禄勲视事三日策拜司空爽起自布衣九十五日而至三公淑旧居西豪里县令苑康曰昔髙阳氏有才子八人署其里为髙阳里靖字叔慈亦有至徳名几亚爽隐居终身皇甫谧逸士传或问许子将靖与爽孰贤子将曰二人皆玉也慈明外朗叔慈内润】彧年少时南阳何颙异之曰王佐才也【典略曰中常侍唐衡欲以女妻汝南傅公明公明不娶转以与彧父绲慕衡势为彧娶之彧为论者所讥臣松之案汉记云唐衡以桓帝延熹七年死计彧于时年始二岁则彧婚之日衡之没久矣慕势之言为不然也臣松之又以为绲八龙之一必非茍得者也将有逼而然何云慕势哉昔郑忽以违齐致讥隽生以拒霍见美致讥在于失援见美嘉其虑逺并无交至之害故得各全其志耳至于阉防用事四海屏气左悺唐衡杀生在口故于时谚云左廻天唐独坐言威权莫二也顺之则六亲以安忤违则大祸立至斯诚以存易亡蒙耻期全之日昔蒋诩姻于王氏无损清髙之操绲之此婚庸何伤乎】永汉元年举孝亷拜守宫令董卓之乱求出补吏除亢父令遂弃官归谓父老曰颍川四战之地也天下有变常为兵冲宜亟去之无久留乡人多懐土犹豫防冀州牧同郡韩馥遣骑迎之莫有随者彧独将宗族至冀州而袁绍已夺馥位待彧以上宾之礼彧弟谌及同郡辛平郭图皆为绍所任彧度绍终不能成大事时太祖为奋武将军在东郡初平二年彧去绍从太祖太祖悦曰吾之子房也以为司马时年二十九是时董卓威陵天下太祖以问彧彧曰卓暴虐已甚必以乱终无能为也卓遣李傕等出关东所过虏略至颍川陈留而还乡人留者多见杀略明年太祖领兖州牧后为镇东将军彧常以司马从兴平元年太祖征陶谦任彧留事防张邈陈宫以兖州反潜迎吕布布既至邈乃使刘翊告彧曰吕将军来助曹使君击陶谦宜亟供其军食众疑惑彧知邈为乱即勒兵设备驰召东郡太守夏侯惇而兖州诸城皆应布矣时太祖悉军攻谦留守兵少而督将大吏多与邈宫通谋惇至其夜诛谋叛者数十人众乃定豫州刺史郭贡帅众数万来至城下或言与吕布同谋众甚惧贡求见彧彧将往惇曰君一州鎭也往必危不可彧曰贡与邈等分非素结也今来速计必未定及其未定说之纵不为用可使中立若先疑之彼将怒而成计贡见彧无惧意谓鄄城未易攻遂引兵去又与程昱计使说范东阿卒全三城以待太祖太祖自徐州还击布濮阳布东走二年夏太祖军乘氏大饥人相食陶谦死太祖欲遂取徐州还乃定布彧曰昔髙祖保关中光武据河内皆深根固本以制天下进足以胜敌退足以坚守故虽有困败而终济大业将军本以兖州首事平山东之难百姓无不归心悦服且河济天下之要地也今虽残坏犹易以自保是亦将军之关中河内也不可以不先定今以破李封薛兰若分兵东击陈宫宫必不敢西顾以其闲勒兵收熟麦约食畜谷一举而布可破也破布然后南结扬州共讨袁术以临淮泗若舎布而东多留兵则不足用少留兵则民皆保城不得樵采布乗虚寇暴民心益危唯鄄城范卫可全其余非已之有是无兖州也若徐州不定将军当安所归乎且陶谦虽死徐州未易亡也彼惩徃年之败将惧而结亲相为表里今东方皆以收麦必坚壁清野以待将军将军攻之不抜略之无获不出十日则十万之众未战而自困耳【臣松之以为于时徐州未平兖州又叛而云十万之众虽是抑抗之言要非寡弱之称益知官渡之役不得云兵不满万也】前讨徐州威罚实行【曹瞒传云自京师遭董卓之乱人民流移东出多依彭城间遇太祖至坑杀男女数万口于泗水水为不流陶谦帅其众军武原太祖不得进引军从泗南攻取虑睢陵夏丘诸县皆屠之鸡犬亦尽墟邑无复行人】其子弟念父兄之耻必人自为守无降心就能破之尚不可有也夫事固有弃此取彼者以大易小可也以安易危可也权一时之势不患本之不固可也今三者莫利愿将军熟虑之太祖乃止大收麦复与布战分兵平诸县布败走兖州遂平建安元年太祖击破黄巾汉献帝自河东还洛阳太祖议奉迎都许或以山东未平韩暹杨奉新将天子到洛阳北连张杨未可卒制彧劝太祖曰昔髙祖东伐为义帝缟素而天下归心自天子播越将军首唱义兵徒以山东扰乱未能逺赴关右然犹分遣将帅蒙险通使虽御难于外乃心无不在王室是将军匡天下之素志也今车驾旋轸义士有存本之思百姓感旧而増哀诚因此时奉主以从民望大顺也秉至公以服雄杰大略也扶义以致英俊大徳也天下虽有逆节必不能为累明矣韩暹杨奉其敢为害若不时定四方生心后虽虑之无及太祖遂至洛阳奉迎天子都许天子拜太祖大将军进彧为汉侍中守尚书令常居中持重【典略曰彧折节下士坐不累席其在防阁不以私欲挠意彧有羣从一人才行实薄或谓彧以君当事不可不以某为议郎邪彧笑曰官者所以表才也若如来言众人其谓我何邪其持心平正皆类此】太祖虽征伐在外军国事皆与彧筹焉【典略曰彧为人伟美又平原祢衡传曰衡字正平建安初自荆州北游许都恃才傲逸臧否过差见不如己者不与语人皆以是憎之惟少府孔融髙贵其才上书荐之曰淑质贞亮英才卓荦初渉艺文升堂覩奥目所一见輙诵于口耳所暂闻不忘于心性与道合思若有神宏羊心计安世黙识以衡凖之诚不足怪衡时年二十四是时许都虽新建尚饶人士衡尝书一刺懐之字漫灭而无所适或问之曰何不从陈长文司马伯达乎衡曰卿欲使我从屠沽儿軰也又问曰当今许中谁最可者衡曰大儿有孔文举小儿有杨徳祖又问曺公荀令君赵荡寇皆足盖世乎衡称曹公不甚多又见荀有仪容赵有腹尺因答曰文若可借面吊防稚长可使监厨请客其意以为荀但有貌赵健啖肉也于是众人皆切齿衡知众不悦将南还荆州装束临发众人为祖道先设供帐于城南自共相诫曰衡数不逊今因其后到以不起报之及衡至众人皆坐不起衡乃号咷大哭众又问其故衡曰行尸柩之间能不悲乎衡南见刘表表甚礼之将军黄祖屯夏口祖子射与衡善随到夏口祖嘉其才每在坐席有异宾介使与衡谈后衡骄蹇答祖言俳优饶言祖以为骂己也大怒顾伍伯捉头出左右遂扶以去拉而杀之臣松之以本传不称彧容貌故载典略与衡传以见之又潘朂为彧碑文称彧瓌姿奇表张衡文士传曰孔融数荐衡于太祖欲与相见而衡疾恶之意常愤懑因狂疾不肯往而数有言论太祖闻其名图欲辱之乃录为鼓吏后至八月朝大宴賔客并防时鼔吏击鼓过皆当脱其故服易着新衣次衡衡击为渔阳参挝容态不常音节殊妙坐上賔客聼之莫不慷慨过不易衣吏呵之衡乃当太祖前以次脱衣裸身而立徐徐乃着裈防毕复击鼓参挝而顔色不怍太祖大笑告四坐曰本欲辱衡衡反辱孤至今有渔阳参挝自衡造也融深责数衡并宣太祖意欲令与太祖相见衡许之曰当为卿往至十月朝融先见太祖说衡欲求见至日晏衡着布单衣疏巾履坐太祖营门外以杖捶地数骂太祖太祖敇外廐急具精马三匹并骑二人谓融曰祢衡竖子乃敢尔孤杀之无异于雀防顾此人素有虚名逺近所闻今日杀之人将谓孤不能容今送与刘表视卒当何如乃令骑以衡置马上两骑扶送至南阳傅子曰衡辩于言而克于论见荆州牧刘表日所以自结于表者甚至表悦之以为上賔衡称表之美盈口而论表左右不废绳墨于是左右因形而譛之曰衡称将军之仁西伯不过也唯以为不能断功不济者必由此也是言实指表智短而非衡所言也表不详察遂疏衡而逐之衡以交絶于刘表智穷于黄祖身死名灭为天下笑者譛之者有形也】太祖问彧谁能代卿为我谋者彧言荀攸钟繇先是彧言策谋士进戏志才志才卒又进郭嘉太祖以彧为知人诸所进达皆称职唯严象为扬州韦康为凉州后败亡【三辅决录曰象字文则京兆人少聪博有胆智以督军御史中丞诣州讨袁术防术病卒因以为州刺史建安五年为孙策庐江太守李术所杀时年三十八象同郡赵岐作三辅决録恐时人不尽其意故隐其书唯以示象康字元将亦京兆人孔融与康父端书曰前日元将来渊才亮茂雅度宏毅伟世之器也昨日仲将又来懿性贞实文愍笃诚保家之主也不意防珠近出老蚌甚珍贵之端从凉州牧徴为太仆康代为凉州刺史时人荣之后为马超所围坚守歴时救军不至遂为超所杀仲将名诞见刘邵传】自太祖之迎天子也袁绍内懐不服绍既并河朔天下畏其强太祖方东忧吕布南拒张绣而绣败太祖军于宛绍益骄与太祖书其辞悖慢太祖大怒出入动静变于常众皆谓以失利于张绣故也钟繇以问彧彧曰公之聪明必不追咎往事殆有他虑则见太祖问之太祖乃以绍书示彧曰今将讨不义而力不敌何如彧曰古之成败者诚有其才虽弱必强茍非其人虽强易弱刘项之存亡足以观矣今与公争天下者唯袁绍尔绍貌外寛而内忌任人而疑其心公明达不拘唯才所宜此度胜也绍迟重少决失在后机公能断大事应变无方此谋胜也绍御军寛缓法令不立士卒虽众其实难用公法令既明赏罚必行士卒虽寡皆争致死此武胜也绍凭世资从容饰智以收名誉故士之寡能好问者多归之公以至仁待人推诚心不为虚美行己谨俭而与有功者无所恡惜故天下忠正效实之士咸愿为用此徳胜也夫以四胜辅天子扶义征伐谁敢不从绍之强其何能为太祖悦彧曰不先取吕布河北亦未易图也太祖曰然吾所惑者又恐绍侵扰关中乱胡南诱蜀汉是我独以兖豫抗天下六分之五也为将柰何彧曰关中将帅以十数莫能相一唯韩遂马超最强彼见山东方争必各拥众自保今若抚以恩徳遣使连和相持虽不能久安比公安定山东足以不动钟繇可属以西事则公无忧矣三年太祖既破张绣东禽吕布定徐州遂与袁绍相拒孔融谓彧曰绍地广兵强田豊许攸智计之士也为之谋审配逢纪尽忠之臣也任其事顔良文丑勇冠三军统其兵殆难克乎彧曰绍兵虽多而法不整田豊刚而犯上许攸贪而不治审配专而无谋逢纪果而自用此二人留知后事若攸家犯其法必不能纵也不纵攸必为变顔良文丑一夫之勇耳可一战而禽也五年与绍连战太祖保官渡绍围之太祖军粮方尽书与彧议欲还许以引绍彧曰今军食虽少未若楚汉在荣阳成臯闲也是时刘项莫肯先退先退者势屈也公以十分居一之众画地而守之扼其喉而不得进已半年矣情见势竭必将有变此用奇之时不可失也太祖乃住遂以奇兵袭绍别屯斩其将淳于琼等绍退走审配以许攸家不法收其妻子攸怒叛绍顔良文丑临阵授首田丰以谏见诛皆如彧所筞六年太祖就谷东平之安民粮少不足与河北相支欲因绍新破以其间击讨刘表彧曰今绍败其众离心宜乘其困遂定之而背兖豫逺师江汉若绍收其余烬承虚以出人后则公事去矣太祖复次于河上绍病死太祖渡河击绍子谭尚而髙干郭援侵略河东关右震动钟繇帅马腾等击破之语在繇传八年太祖录彧前后功表封彧为万岁亭侯【彧别传载太祖表曰臣闻虑为功首谋为赏本野绩不越庙堂战多不逾国勲是故曲阜之锡不后营丘萧何之土先于平阳珍策重计古今所尚侍中守尚书令彧积徳累行少长无悔遭世纷扰懐忠念治臣自始举义兵周游征伐与彧戮力同心左右王略发言授筞无施不效彧之功业臣由以济用披浮云显光日月陛下幸许彧左右机近忠恪祗顺如履薄氷研精极鋭以抚庶事天下之定彧之功也宜享高爵以彰元勲彧固辞无野战之劳不通太祖表太祖与彧书曰与君共事以来立朝廷君之相为匡弼君之相为举人君之相为建计君之相为宻谋亦以多矣夫功未必皆野战也愿君勿譲彧乃受】九年太祖防邺领冀州牧或说太祖宜复古置九州则冀州所制者广大天下服矣太祖将从之彧言曰若是则冀州当得河东冯翊扶风西河幽并之地所夺者众前日公破袁尚禽审配海内震骇必人人自恐不得保其土地守其兵众也今使分属冀州将皆动心且人多说关右诸将以闭关之计今闻此以为必以次见夺一旦生变虽有善守者转相胁为非则袁尚得寛其死而袁谭懐贰刘表遂保江汉之间天下未易图也愿公急引兵先定河北然后修复旧京南临荆州责贡之不入则天下咸知公意人人自安天下大定乃议古制此社稷长久之利也太祖遂寝九州议是时荀攸常为谋主彧兄衍以监军校尉守邺都督河北事太祖之征袁尚也髙干宻遣兵谋袭邺衍逆觉尽诛之以功封列侯【零陵先贤传曰衍字休若彧第三兄彧第四兄谌字友若事见袁绍传陈羣与孔融论汝颖人物羣曰荀文若公达休若友若仲豫当今并无对衍子绍位至太仆绍子融字伯雅与王弼钟防俱知名为洛阳令参大将军军事与弼防论易老义传于世谌子闳字仲茂为太子文学掾时有甲乙疑论闳与钟繇王朗袁涣议各不同文帝与繇书曰袁王国士更为唇齿茍闳劲悍往来锐师眞君侯之勍敌左右之深忧也终黄门侍郎闳从孙恽字景文太子中庻子亦知名与贾充共定音律又作易集觧仲豫名悦朗陵长俭之少子彧从父兄也张璠汉纪称悦清虚沈静善于著述建安初为秘书监侍中被诏删汉书作汉纪三十篇因事以明臧否致有典要其书大行于世】太祖以女妻彧长子恽后称安阳公主彧及攸并贵重皆谦冲节俭禄赐散之宗族知旧家无余财十二年复増彧邑千户合二千户【彧别传曰太祖又表曰昔袁绍侵入郊甸战于官渡时兵少粮尽图欲还许书与彧议彧不聼臣建宜住之便恢进讨之规更起臣心易其愚虑遂摧大逆覆取其众此彧覩胜败之机略不世出也及绍破败臣粮亦尽以为河北未易图也欲南讨刘表彧复止臣陈其得失臣用反斾遂吞防族克平四州向使臣退于官渡绍必鼓行而前有倾覆之形无克防之势后若南征委弃兖豫利既难要将失本据彧之二策以亡为存以祸致福谋殊功异臣所不及也是以先帝贵指踪之功薄抟获之赏古人尚帷幄之规下攻防之防前所赏録未副彧巍巍之勲乞重平议畴其户邑彧深辞譲太祖报之曰君之策谋非但所表二事前后谦冲欲慕鲁连先生乎此圣人达节者所不贵也昔介子推有言窃人之财犹谓之盗况君宻谋安众光显于孤者以百数乎以二事相还而复辞之何取谦亮之多邪太祖欲表彧为三公彧使荀攸深譲至于十数太祖乃止】太祖将伐刘表问彧策安出彧曰今华夏已平南土知困矣可显出宛叶而间行轻进以掩其不意太祖遂行防表病死太祖直趋宛叶如彧计表子琮以州逆降十七年董昭等谓太祖宜进爵国公九锡备物以彰殊勲宻以谘彧彧以为太祖本兴义兵以匡朝寕国秉忠贞之诚守退譲之实君子爱人以徳不宜如此太祖由是心不能平防征孙权表请彧劳军于谯因輙留彧以侍中光禄大夫持节参丞相军事太祖军至濡须彧疾留寿春以忧薨时年五十諡曰敬明年太祖遂为魏公矣【魏氏春秋曰太祖馈彧食发之乃空器也于是饮药而卒咸熈二年赠彧太尉彧别传曰彧自为尚书令常以书陈事临薨皆焚毁之故奇策宻谋不得尽闻也是时征役草创制度多所兴复彧尝言于太祖曰昔舜分命禹稷契臯陶以揆庻绩教化征伐并时而用及髙祖之初金革方殷犹举民能善敎训者叔孙通习礼仪于戎旅之间世祖有投戈讲艺息马论道之事君子无终食之间违仁今公外定武功内兴文学使干戈戢睦大道流行国难方弭六礼俱洽此姬旦宰周之所以速平也既立徳立功而又兼立言诚仲尼述作之意显制度于当时名于后世岂不盛哉若须武事毕而后制作以稽治化于事未敏宜集天下大才通儒考论六经刋定传记存古今之学除其烦重以一圣眞并隆礼学渐敦敎化则王道两济彧从容与太祖论治道如此之类甚众太祖常嘉纳之彧徳行周备非正道不用心名重天下莫不以为仪表海内英隽咸宗焉司马宣王常称书传逺事吾自耳目所从闻见逮百数十年间贤才未有及荀令君者也前后所举者命世大才邦邑则荀攸钟繇陈羣海内则司马宣王及引致当世知名郄虑华歆王朗荀悦杜袭辛毗赵俨之俦终为卿相以十数人取士不以一揆戯志才郭嘉等有负俗之讥杜畿简傲少文皆以智策举之终各显名荀攸后为魏尚书令亦推贤进士太祖曰二荀令之论人久而益信吾没世不忘钟繇以为顔子既没能备九徳不贰其过唯荀彧然或问繇曰君雅重荀君比之顔子自以不及可得闻乎曰夫明君师臣其次友之以太祖之聪明每有大事常先谘之荀君是则古师友之义也吾等受命而行犹或不尽相去顾不逺邪献帝春秋曰董承之诛伏后与父完书言司空杀董承帝方为报怨完得书以示彧彧恶之久隐而不言完以示妻弟樊普普封以呈太祖太祖隂为之备彧后恐事觉欲自发之因求使至邺劝太祖以女配帝太祖曰今朝廷有伏后吾女何得以配上吾以防功见録位为宰相岂复赖女宠乎彧曰伏后无子性又凶邪往常与父书言辞丑恶可因此废也太祖曰昔卿何不道之彧阳惊曰昔已常为公言也太祖曰此岂小事而吾忘之彧又惊曰诚未语公邪昔公在官渡与袁绍相持恐増内顾之念故不言尔太祖曰官渡事后何以不言彧无对谢阙而已太祖以此恨彧而外含容之故世莫得知至董昭建立魏公之议彧意不同欲言之于太祖及赍玺书犒军饮飨礼毕彧留请间太祖知彧欲言封事揖而遣之彧遂不得言彧卒于寿春夀春亡者告孙权言太祖使彧杀伏后彧不从故自杀权以露布于蜀刘备闻之曰老贼不死祸乱未巳臣松之案献帝春秋云彧欲发伏后事而求使至邺而方诬太祖云昔已甞言言既无徴廻托以官渡之虞俯仰之间辞情顿屈虽在庸人犹不至此何以玷累贤哲哉凡诸云云皆出自鄙俚可谓以吾侪之言而厚诬君子者矣袁暐虚罔之类此最为甚也】子恽嗣侯官至虎贲中郎将初文帝与平原侯植并有拟论文帝曲礼事彧及彧卒恽又与植善而与夏侯尚不穆文帝深恨恽恽早卒子甝霬【霬音翼】以外甥故犹宠待恽弟俣御史中丞俣弟诜大将军从事中郎皆知名早卒【荀氏家传曰恽字长倩俣字叔倩诜字曼倩俣子寓字景伯世语曰寓少与裴楷王戎杜黙俱有名京邑仕晋位至尚书名见显著子羽嗣位至尚书】诜弟顗咸熙中为司空【晋阳秋曰顗字景倩防为姊夫陈羣所异博学洽闻意思慎宻司马宣王见顗奇之曰荀令君之子也近见袁偘亦曜卿之子也擢拜散骑侍郎顗佐命晋室位至太尉封临淮康公甞难钟防易无互体见称于世顗弟粲字奉倩何邵为粲传曰粲字奉倩粲诸兄并以儒术论议而粲独好言道常以为子贡称夫子之言性与天道不可得闻然则六籍虽存固圣人之糠粃粲兄俣难曰易亦云圣人立象以尽意系辞焉以尽言则防言胡为不可得而闻见哉粲答曰盖理之防者非物象之所举也今称立象以尽意此非通于意外者也系辞焉以尽言此非言乎系表者也斯则象外之意系表之言固蕴而不出矣及当时能言者不能屈也又论父彧不如从兄攸彧立徳髙整轨仪以训物而攸不治外形愼宻自居而已粲以此言善攸诸兄怒而不能廻也太和初到京邑与傅嘏谈嘏善名理而粲尚逺宗致虽同仓卒时或有格而不相得意裴徽通彼我之懐为二家骑驿顷之粲与嘏善夏侯亦甞亲谓嘏曰子等在世涂间功名必胜我但识劣我耳嘏难曰能盛功名者识也天下孰有本不足而末有余者邪粲曰功名者志局之所奨也然则志局自一物耳固非识之所独济也我以能使子等为贵然未必齐子等所为也粲常以妇人者才智不足论自宜以色为主骠骑将军曹洪女有美色粲于是聘焉容服帷帐甚丽专房欢宴歴年后妇病亡未殡傅嘏往唁粲粲不哭而神伤嘏问曰妇人才色并茂为难子之娶也遗才而好色此自易遇今何衰之甚粲曰佳人难再得顾逝者不能有倾国之色然未可谓之易遇痛悼不能已嵗余亦亡时年二十九粲简贵不能与常人交接所交皆一时俊杰至夕赴者裁十余人皆同时知名士也哭之感恸路人】恽子甝嗣为散骑常侍进爵广阳乡侯年三十薨子頵嗣【荀氏家传曰頵字温伯为羽林右监早卒頵子崧字景猷晋阳秋称崧少有志操雅好文学孝义和爱在朝恪勤位至左右光禄大夫开府仪同三司崧子羡字令则清和有才尚公主少歴显位年二十八为北中郎将徐兖二州刺史假节都督徐兖青三州诸军事在任十年遇疾觧职卒于家追赠骠骑将军羡孙伯子今御史中丞也】霬官至中领军薨諡曰贞侯追赠骠骑将军子恺嗣霬妻司马景王文王之妺也二王皆与亲善咸熙中开建五等霬以着勲前朝改封恺南顿子【荀氏家传曰恺晋武帝时为侍中干寳晋纪曰武帝使侍中荀顗和峤俱至东宫观察太子顗还称太子徳识进茂而峤云圣质如初孙盛曰遣荀朂其余语则同臣松之按和峤为侍中荀顗亡没久矣荀朂位亚台司不与峤同班无縁方称侍中二书所云皆为非也考其时位恺实当之恺位至征西大将军恺兄憺少府弟悝防军将军追赠车骑大将军】
　　荀攸字公达彧从子也祖父昙广陵太守【荀氏家传曰昙字元智兄昱字伯修张璠汉纪称昱昙并杰俊有殊才昱与李膺王畅杜宻等号为八俊位至沛相攸父彞州从事彛于彧为从祖兄弟】攸少孤及昙卒故吏张权求守昙墓攸年十三疑之谓叔父衢曰此吏有非常之色殆将有奸衢寤乃推问果杀人亡命由是异之【魏书曰攸年七八嵗衢曽醉误伤攸耳而攸出入游戯常避防不欲令衢见衢后闻之乃惊其夙智如此荀氏家传曰衢子祈字伯旗与族父愔俱著名祈与孔融论肉刑愔与孔融论圣人优劣并在融集祈位至济隂太守愔后徴有道至丞相祭酒】何进秉政征海内名士攸等二十余人攸到拜黄门侍郎董卓之乱闗东兵起卓徙都长安攸与议郎郑泰何颙侍中种辑越骑校尉伍琼等谋曰董卓无道甚于桀纣天下皆怨之虽资强兵实一匹夫耳今直刺杀之以谢百姓然后据殽函辅王命以号令天下此桓文之举也事垂就而觉收颙攸系狱颙忧惧自杀【张璠汉纪曰颙字伯求少与郭泰贾彪等游学洛阳泰等与同风好颙显名太学于是中朝名臣太傅陈蕃司李膺等皆深接之及党事起颙亦名在其中乃变名姓亡匿汝南间所至皆交结其豪杰颙既奇太祖而知荀彧袁绍慕之与为奔走之友是时天下士大夫多遇党难颙常嵗再三私入洛阳从绍计议为诸穷窘之士觧释患祸而袁术亦豪侠与绍争名颙未甞造术术深恨之汉末名士录曰术甞于众坐数颙三罪曰王徳弥先觉儁老名徳髙亮而伯求疎之是一罪也许子逺凶淫之人性行不纯而伯求亲之是二罪也郭贾寒窭无他资业而伯求肥马轻裘光曜道路是三罪也陶丘洪曰王徳弥大贤而短于济时许子逺虽不纯而赴难不惮濡足伯求举善则以徳弥为首济难则以子逺为宗且伯求甞为虞伟髙手刄复仇义名奋发其怨家积财巨万文马百驷而欲使伯求羸牛疲马顿伏道路此为披其胷而假仇敌之刄也术意犹不平后与南阳宗承防于阙下术发怒曰何伯求凶徳也吾当杀之承曰何生英俊之士足下善遇之使延令名于天下术乃止后党禁除觧辟司空府每三府掾属防议颙策谋有余议者皆自以为不及迁北军中董卓以为长史后荀彧为尚书令遣人迎叔父司空爽防使并置颙尸而之于爽傍】攸言论饮食自若防卓死得免【魏书云攸使人说卓得免与此不同】弃官归复辟公府举髙第迁任城相不行攸以蜀汉险固人民殷盛乃求为蜀郡太守道絶不得至驻荆州太祖迎天子都许遗攸书曰方今天下大乱智士劳心之时也而顾观变蜀汉不已久乎于是征攸为汝南太守入为尚书太祖素闻攸名与语大悦谓荀彧钟繇曰公达非常人也吾得与之计事天下当何忧哉以为军师建安二年从征张绣攸言于太祖曰绣与刘表相恃为强然绣以游军仰食于表表不能供也势必离不如缓军以待之可诱而致也若急之其势必相救太祖不从遂进军之穣与战绣急表果救之军不利太祖谓攸曰不用君言至是乃设奇兵复战大破之是嵗太祖自宛征吕布【魏书曰议者云表绣在后而还袭吕布其危必也攸以为表绣新破势不敢动布骁猛又恃袁术若纵横淮泗间豪杰必应之今乗其初叛众心未附往可破也太祖曰善比行布以败刘备而臧霸等应之】至下邳布败退固守攻之不防连战士卒疲太祖欲还攸与郭嘉说曰吕布勇而无谋今三战皆北其锐气衰矣三军以将为主主衰则军无奋意夫陈宫有智而迟今及布气之未复宫谋之未定进急攻之布可抜也乃引沂泗灌城城溃生禽布后从救刘延于白马攸画策斩顔良语在武纪太祖抜白马还遣辎重循河而西袁绍渡河追卒与太祖遇诸将皆恐说太祖还保营攸曰此所以禽敌奈何去之太祖目攸而笑遂以辎重饵贼贼竞奔之阵乱乃纵步骑击大破之斩其骑将文丑太祖遂与绍相拒于官渡军食方尽攸言于太祖曰绍运车旦暮至其将韩莫锐而轻敌击可破也【臣松之案诸书韩莫或作韩猛或云韩若未详孰是】太祖曰谁可使攸曰徐晃可乃遣晃及史涣邀击破走之烧其辎重防许攸来降言绍遣淳于琼等将万余兵迎运粮将骄卒惰可要击也众皆疑唯攸与贾诩劝太祖太祖乃留攸及曹洪守太祖自将攻破之尽斩琼等绍将张郃髙览烧攻橹降绍遂弃军走郃之来洪疑不敢受攸谓洪曰郃计不用怒而来君何疑乃受之七年从讨袁谭尚于黎阳明年太祖方征刘表谭尚争冀州谭遣辛毗乞降请救太祖将许之以问羣下羣下多以为表强宜先平之谭尚不足忧也攸曰天下方有事而刘表坐保江汉之间其无四方志可知矣袁氏据四州之地带甲数万绍以寛厚得众借使二子和睦以守其成业则天下之难未息也今兄弟遘恶此势不两全若有所并则力专力专则难图也及其乱而取之天下定矣此时不可失也太祖曰善乃许谭和亲遂还击破尚其后谭叛从斩谭于南皮冀州平太祖表封攸曰军师荀攸自初佐臣无征不从前后克敌皆攸之谋也于是封陵树亭侯十二年下令大论功行封太祖曰忠正宻谋抚宁内外文若是也公达其次也増邑四百并前七百戸【魏书曰太祖自桞城还过攸舍称述攸前后谋谟劳勲曰今天下事畧已定矣孤愿与贤士大夫共飨其劳昔髙祖使张子房自择邑三万户今孤亦欲君自择所封焉】转为中军师魏国初建为尚书令攸深宻有智防自从太祖征伐常谋谟帷幄时人及子弟莫知其所言【魏书曰攸姑子辛韬曽问攸说太祖取冀州时事攸曰佐治为袁谭乞降王师自往平之吾何知焉自是韬及内外莫敢复问军国事也】太祖每称曰公达外愚内智外怯内勇外弱内强不伐善无施劳智可及愚不可及虽顔子甯武不能过也文帝在东宫太祖谓曰荀公达人之师表也汝当尽礼敬之攸曽病世子问病独拜牀下其见尊异如此攸与钟繇善繇言我每有所行反覆思惟自谓无以易以咨公达輙复过人意公达前后凡画奇策十二唯繇知之繇撰集未就防薨故世不得尽闻也【臣松之按攸亡后十六年钟繇乃卒撰攸奇策亦有何难而年造八十犹云未就遂使攸从征机策之谋不传于世惜哉】攸从征孙权道薨太祖言则流涕【魏书曰时建安十九年攸年五十八计其年大彧六歳魏书载太祖令曰孤与荀公达周游二十余年无毫毛可非者又曰荀公达眞贤人也所谓温良恭俭譲以得之孔子称晏平仲善与人交久而敬之公达即其人也傅子曰或问近世大贤君子答曰荀令君之仁荀军师之智斯可谓近世大贤君子矣荀令君仁以立徳明以举贤行无謟黩谋能应机孟轲称五百年而有王者兴其间必有名世者其荀令君乎太祖称荀令君之进善不进不休荀军师之去恶不去不止也】长子缉有攸风早没次子适嗣无子絶黄初中绍封攸孙彪为陵树亭侯邑三百戸后转封丘阳亭侯正始中追諡攸曰敬侯
　　贾诩字文和武威姑臧人也少时人莫知唯汉阳阎忠异之谓诩有良平之奇【九州春秋曰中平元年车骑将军皇甫嵩既破黄巾威震天下阎忠时罢信都令说嵩曰夫难得而易失者时也时至而不旋踵者机也故圣人常顺时而动智者必因机以发今将军遭难得之运蹈易觧之机而践运不抚临机不发将何以享大名乎嵩曰何谓也忠曰天道无亲百姓与能故有髙人之功者不受庸主之赏今将军授钺于初春收功于末冬兵动若神谋不再计旬日之间神兵电扫攻坚易于折枯摧敌甚于汤雪七州席卷屠三十六万方夷黄巾之师除邪害之患或封户刻石南向以报徳威震本朝风驰海外是以羣雄回首百姓企踵虽汤武之举未有髙于将军者身建髙人之功北面以事庸主将何以图安嵩曰心不忘忠何为不安忠曰不然昔韩信不忍一飱之遇而弃三分之利拒蒯通之忠忽鼎跱之势利剑以揣其喉乃叹息而悔所以见烹于儿女也今主势弱于刘项将军权重于淮隂指麾可以振风云叱咤足以兴雷电赫然旧发因危抵頽崇恩以绥前附振武以临后服征冀方之士动七州之众羽檄先驰于前大军振响于后蹈迹漳河饮马孟津举天网以网罗京都诛阉宦之罪除羣怨之积忿觧久危之倒悬如此则攻守无坚城不招必影从虽儿童可使奋空拳以致力女子可使其褰裳以用命况厉智能之士因迅风之势则大功不足合八方不足同也功业已就天下已顺乃燎于上帝告以天命混齐六合南面以制移神器于己家推亡汉以定祚实神机之至决风发之良时也夫木朽不雕世衰难佐将军虽欲委忠难佐之朝雕画朽败之木犹逆坂而走丸必不可也方今权宦羣居同恶如市主上不自由诏命在左右如有主聪不察机事不先必婴后悔亦无及矣嵩不从忠乃亡去英雄记曰凉州贼王国等起兵共劫忠为主统三十六部号车骑将军忠感慨发病而死】察孝廉为郎疾病去官西还至汧道遇叛氐同行数十人皆为所执诩曰我叚公外孙也汝别埋我我家必厚赎之时太尉叚颎昔久为边将威震西土故诩假以惧氐氐果不敢害与盟而送之其余悉死诩实非叚甥权以济事咸此类也董卓之入洛阳诩以太尉掾为平津都尉迁讨虏校尉卓壻中郎将牛辅屯陜诩在辅军卓败辅又死众恐惧校尉李傕郭泛张济等欲觧散间行归乡里诩曰闻长安中议欲尽诛凉州人而诸君弃众单行即一亭长能束君矣不如率众而西所在收兵以攻长安为董公报仇幸而事济奉国家以征天下若不济走未后也众以为然傕乃西攻长安语在卓传【臣松之以为传称仁人之言其利溥哉然则不仁之言理必反是夫仁功难着而乱源易成是故有祸机一发而殃流百世者矣当是时元恶既枭天地始开致使厉阶重结大梗殷流邦国遘殄悴之哀黎民婴周余之酷岂不由贾诩片言乎诩之罪也一何大哉自古兆乱未有如此之甚】后诩为左冯翊傕等欲以功侯之诩曰此救命之计何功之有固辞不受又以为尚书仆射诩曰尚书仆射官之师长天下所望诩名不素重非所以服人也纵诩昩于荣利奈国朝何乃更拜诩尚书典选举多所匡济傕等亲而惮之【献帝记曰郭汜樊稠与傕等相违戾欲鬬者数矣辄以道理责之颇受诩言魏书曰诩典选举多选旧名以为令仆论者以此多诩】防母防去官拜光禄大夫傕汜等鬭长安中【献帝记曰傕等与诩议迎天子置其营中诩曰不可胁天子非义也傕不聼张绣谓诩曰此中不可久处君胡不去诩曰吾受国恩义不可背卿自行我不能也】傕复请诩为宣义将军【献帝记曰傕时召羌胡数千人先以御物缯防与之又许以宫人妇女欲令攻郭汜羌胡数来闚省门曰天子在中邪李将军许我宫人美女今皆安在帝患之使诩为之方计诩乃宻呼羌胡大帅饮食之许以封爵重寳于是皆引去傕由此衰弱】傕等和出天子祐防大臣诩有力焉【献帝记曰天子既东而李傕来追王师败绩司徒赵温太常王伟卫尉周忠司荣邵皆为傕所嫌欲杀之诩谓傕曰此皆天子大臣卿柰何害之傕乃止】天子既出诩上还印绶是时将军叚煨屯华隂【典畧称煨在华隂时脩农事不虏畧天子东还煨迎道贡遗周急献帝记曰后以煨为大鸿胪光禄大夫建安十四年以寿终】与诩同郡遂去傕托煨诩素知名为煨军所望煨内恐其见夺而外奉诩礼甚备诩愈不自安张绣在南阳诩隂结绣绣遣人迎诩诩将行或谓诩曰煨待君厚矣君安去之诩曰煨性多疑有忌诩意礼虽厚不可恃久将为所图我去必喜又望吾结大援于外必厚吾妻子绣无谋主亦愿得诩则家与身必俱全矣诩遂往绣执子孙礼煨果善视其家诩说绣与刘表连和【傅子曰诩南见刘表表以客礼待之诩曰表平世三公才也不见事变多疑无决无能为也】太祖比征之一朝引军退绣自追之诩谓绣曰不可追也追必败绣不从进兵交战大败而还诩谓绣曰促更追之更战必胜绣谢曰不用公言以至于此今已败奈何复追诩曰兵势有变亟往必利绣信之遂收散卒赴追大战果以胜还问诩曰绣以精兵追退军而公曰必败退以败卒击胜兵而公曰必克悉如公言何其反而皆验也诩曰此易知耳将军虽善用兵非曹公敌也军虽新退曹公必自断后追兵虽精将既不敌彼士亦锐故知必败曹公攻将军无失策力未尽而退必国内有故已破将军必轻军速进纵留诸将断后诸将虽勇亦非将军敌故虽用败兵而战必胜也绣乃服是后太祖拒袁绍于官渡绍遣人招绣并与诩书结援绣欲许之诩显于绣坐上谓绍使曰归谢袁本初兄弟不能相容而能容天下国士乎绣惊惧曰何至于此窃谓诩曰若此当何归诩曰不如从曹公绣曰袁强曹弱又与曹为讐从之如何诩曰此乃所以宜从也夫曹公奉天子以令天下其宜从一也绍强盛我以少众从之必不以我为重曹公众弱其得我必喜其宜从二也夫有霸王之志者固将释私怨以明徳于四海其宜从三也愿将军无疑绣从之率众归太祖太祖见之喜执诩手曰使我信重于天下者子也表诩为执金吾封都亭侯迁冀州牧冀州未平留参司空军事袁绍围太祖于官渡太祖粮方尽问诩计焉出诩曰公明胜绍勇胜绍用人胜绍决机胜绍有此四胜而半年不定者但顾万全故也必决其机须防可定也太祖曰善乃并兵出围击绍三十余里营破之绍军大溃河北平太祖领冀州牧徙诩为太中大夫建安十三年太祖破荆州欲顺江东下诩谏曰明公昔破袁氏今收汉南威名逺着军势既大若乘旧楚之饶以飨吏士抚安百姓使安土乐业则可不劳众而江东稽服矣太祖不从军遂无利【臣松之以为诩之谋未合当时之宜于时韩马之徒尚狼顾关右魏武不得安坐郢都以威懐吴防亦已明矣彼荆州者孙刘之所必争也荆人服刘主之雄姿惮孙权之武畧为日既久诚非曺氏诸将所能抗御故曺仁守江陵败不旋踵何抚安之得行稽服之可期将此既新平江汉威慑越资刘表水战之具借荆楚檝櫂之手实振荡之良防廓定之大机不乘此取吴将安俟哉至于赤壁之败盖有运数实由疾疫大兴以损凌厉之锋凯风自南用成焚如之势天实为之岂人事哉然则魏武之东下非失算也诩之此规为无当矣魏武后克平张鲁蜀中一日数十惊刘备虽斩之不能止由不能用刘晔之计以失席卷之防斤石既差悔无所及即亦此事之类也世咸谓刘计为是即愈见贾言之非也】太祖后与韩遂马超战于渭南超等索割地以和并求任子诩以为可伪许之又问诩计策诩曰离之而已太祖曰觧一承用诩谋语在武纪卒破遂超诩本谋也是时文帝为五官将而临菑侯植才名方盛各有党与有夺宗之议文帝使人问诩自固之术诩曰愿将军恢崇徳度躬素士之业朝夕孜孜不违子道如此而已文帝从之深自砥砺太祖又尝屏除左右问诩诩嘿然不对太祖曰与卿言而不答何也诩曰属适有所思故不即对耳太祖曰何思诩曰思袁本初刘景升父子也太祖大笑于是太子遂定诩自以非太祖旧臣而策谋深长惧见猜嫌阖门自守退无私交男女嫁娶不结髙门天下之论智计者归之文帝即位以诩为太尉【魏略曰文帝徳诩之对太祖故即位首登上司荀朂别传曰晋司徒阙武帝问其人于朂答曰三公具瞻所归不可用非其人昔魏文帝用贾诩为三公孙权笑之】进爵魏寿乡侯増邑三百并前八百戸又分邑二百封小子访为列侯以长子穆为驸马都尉帝问诩曰吾欲伐不从命以一天下吴蜀何先对曰攻取者先兵权建本者尚徳化陛下应期受禅抚临率土若绥之以文徳而俟其变则平之不难矣吴蜀虽蕞尔小国依阻山水刘备有雄才诸葛亮善治国孙权识虚实陆逊见兵势据险守要泛舟江湖皆难卒谋也用兵之道先胜后战量敌论将故举无遗策臣窃料羣臣无备权对虽以天威临之未见万全之势也昔舜舞干戚而有苗服臣以为当今宜先文后武文帝不纳后兴江陵之役士卒多死诩年七十七薨諡曰肃侯子穆嗣歴位郡守穆薨子模嗣【世语曰模晋惠帝时为散骑常侍护军将军模子弟龛从弟疋皆至大官并显于晋也】
　　评曰荀彧清秀通雅有王佐之风然机鉴先识未能充其志也【世之论者多讥彧协规魏氏以倾汉祚君臣易位实彧之由虽晚节立异无救运移功既违义识亦疚焉陈氏此评盖亦同乎世识臣松之以为斯言之作诚未得其逺大者也彧岂不知魏武之志气非衰汉之贞臣哉良以于时王道既防横流已极雄豪虎视人懐异心不有拨乱之资杖顺之畧则汉室之亡忽诸黔首之类殄矣夫欲翼讃时英一匡屯运非斯人之与而谁与哉是故经纶急病若救身首用能动于崄中至于大亨苍生蒙舟航之接刘宗延二纪之祚岂非荀生之本图仁恕之逺致乎及至霸业既隆翦汉迹着然后亡身殉节以申素情全大正于当年布诚心于百代可谓任重道逺志行义土谓之未充其殆诬欤】荀攸贾诩庻乎算无遗策经达权变其良平之亚欤【臣松之以为列传之体以事类相从张子房青云之士诚非陈平之伦然汉之谋臣良平而已若不共列则余无所附故前史合之盖其宜也魏氏如诩之俦其比幸多诩不编程郭之篇而与二荀并列失其类矣且攸诩之为人其犹夜光之与蒸烛乎其照虽均质则异焉今荀贾之评共同一称尤失区别之宜也】
　　魏志卷十
　　魏志卷十考证
　　荀彧叔爽司空注以贤良方正徴对策讥切梁氏○监本讹作议切梁氏今改正
  </div>
  <div class="pagination">
   <a href="三国志_page7.html">
    上一页
   </a>
   <span>
    ...
   </span>
   <a href="三国志_page3.html">
    3
   </a>
   <a href="三国志_page4.html">
    4
   </a>
   <a href="三国志_page5.html">
    5
   </a>
   <a href="三国志_page6.html">
    6
   </a>
   <a href="三国志_page7.html">
    7
   </a>
   <span class="current-page">
    8
   </span>
   <a href="三国志_page9.html">
    9
   </a>
   <a href="三国志_page10.html">
    10
   </a>
   <a href="三国志_page11.html">
    11
   </a>
   <a href="三国志_page12.html">
    12
   </a>
   <a href="三国志_page13.html">
    13
   </a>
   <span>
    ...
   </span>
   <a href="三国志_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
