<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 35 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 35 页/共 69 页
  </h1>
  <div class="content">
   后汉书卷四十二考证
&lt;史部,正史类,后汉书&gt;
　　钦定四库全书
　　后汉书卷四十三
　　宋　　宣　　城　　太　　守范　煜撰唐　　章　　怀　　太　　子　　贤注
　　隗嚣公孙述列传第三
　　隗嚣传【嚣音五髙反】
　　隗嚣字季孟天水成纪人也【成纪县名故城在今秦州陇城县西北】少仕州郡王莽国师刘歆引嚣为士【王莽置国师位上公士其属官也莽置九卿分属三公每一卿置大夫三人一大夫置元士三人】歆死嚣归乡里季父崔素豪侠能得众闻更始立而莽兵连败于是乃与兄义及上邽人杨广冀人周宗谋起兵应汉嚣止之曰夫兵凶事也【史记范蠡曰兵者凶器战者逆徳】宗族何辜崔不聴遂聚众数千人攻平襄杀莽镇戎大尹【平襄县名属天水郡故城在今秦州伏羌县西北王莽改天水郡曰镇戎郡守曰大尹】崔广等以为举事宜立主以一众心咸谓嚣素有名好经书遂共推为上将军嚣辞让不得已曰诸父众贤不量小子必能用嚣言者乃敢从命众皆曰诺嚣既立遣使聘请平陵人方望以为军师【平陵县名属右扶风也】望至説嚣曰足下欲承天顺民辅汉而起今立者乃在南阳王莽尚据长安虽欲以汉为名其实无所受命将何以见信于众乎宜急立髙庙称臣奉祠所谓神道设教求助人神者也【易观卦曰圣人神道设教而天下服矣】且礼有损益质文无常削地开兆【除地以开兆域】茅茨土阶以致其肃敬虽未备物神明其舎诸嚣从其言遂立庙邑东祀髙祖太宗世宗嚣等皆称臣执事史奉璧而告【史祝史也璧者所以祀神也】祝毕有司穿坎于庭【周礼司盟掌盟载之法也郑注曰载盟辞也书其辞于策杀牲取血坎其牲加书于上而薶之】牵马操刀奉盘错鍉遂割牲而盟【臣贤按萧该音引字诂鍉即题音徒启反方言曰宋楚之间谓盎为题据下文云鍉不濡血明非盆盎之类前书匈奴传云汉遣韩昌等与单于及大臣俱登诺水东山刑白马单于以径路刀金留犁挠酒应劭云留犂饭匕也挠搅也以匕搅血而防之今亦奉盘措匙而防也以此而言鍉即匙字错置也音七故反】曰凡我同盟三十一将十有六姓允承天道兴辅刘宗如怀奸虑明神殛之【殛诛也】髙祖文皇武皇俾坠厥命厥宗受兵族类灭亡有司奉血鍉进防军举手揖诸将军曰鍉不濡血防不入口是欺神明也厥罚如盟既而薶血加书一如古礼事毕移檄告郡国曰汉复元年七月己酉朔己巳上将军隗嚣白虎将军隗崔左将军隗义右将军杨广明威将军王遵云旗将军周宗等告州牧部监郡卒正连率大尹尹尉队大夫属正属令【莽以周官王制之文置卒正连率大尹大尹职如太守属令属长职如都尉置州牧部监二十五人见礼如三公监位上大夫各主五郡公氏作牧侯氏卒正伯氏连率子氏属令男氏属长皆代其官其无爵者为尹又置六队部置大夫职如太守○刘攽曰大尹尹尉队大夫案王莽置六尉六队郡各置大夫故云尉队大夫此多一尹字又注云又置六队部置大夫少六尉二字部又当作郡也】故新都侯王莽慢侮天地悖道逆理鸩杀孝平皇帝簒夺其位矫托天命伪作符书【莽遣五威将军王竒等班符命四十二篇于天下言当代汉之意】欺惑众庶震怒上帝反戾饰文以为祥瑞【大风毁莽玉路堂又拔其昭宁堂池柬榆树大十围莽乃曰念紫阁仙图天意立大子正其名乃立其子临为太子以为祥应也】戏弄神祗歌颂祸殃【戏弄神祗谓仙人掌旁有白头公青衣莽曰皇祖叔父子侨欲来迎我也歌颂祸殃谓莽作告天策自陈功劳千余言能诵策文者除以为郎至五十余人○刘攽曰案本传作五千人】楚越之竹不足以书其恶【前书朱光世曰南山之竹不足以尽我词嚣以楚越多竹故引以为言也】天下昭然所共闻见今略举大端以喻吏民盖天为父地为母【尚书曰惟天地万物父母】祸福之应各以事降莽明知之而冥昧触冒不顾大忌诡乱天术援引史传【王莽每有灾祸皆引史传以文饰之前书説符侯崔发言于莽曰周礼及春秋左氏国有大灾则哭以厌之故周易称先号咷而后笑宜乎嗟呼告天以求救莽乃率羣臣至南郊陈其符命因搏心大哭】昔秦始皇毁坏諡法以一二数欲至万世【史记曰秦始皇初并天下制曰太古有号无諡中古有号死而以行为諡如此则子议父臣议君自今以来除諡法朕为始皇帝后世以计数至于万世传之无穷】而莽下三万六千嵗之歴言身当尽此度【莽令太史推三万六千嵗歴纪六嵗一改元布告天下】循亡秦之轨推无穷之数是其逆天之大罪也分裂郡国断絶地络【络犹经络也谓莽分坼郡县断割疆界也】田为王田卖买不得【莽更名天下田曰王田不得卖买】规锢山泽夺民本业【莽制名山大泽不得采取】造起九庙穷极土作【莽九庙一曰黄帝太初祖庙二曰虞帝始祖昭庙三曰陈胡王统祖穆庙四曰齐敬王代祖昭庙五曰济北愍王王祖穆庙六曰济南伯王尊祢昭庙七曰元城孺子王尊祢穆庙八曰阳平顷王昭庙九曰新都显王穆庙殿皆重屋太祖庙东西南北各四十丈髙十七丈余半之为铜欂栌饰以金铜雕文穷极百工之巧功费数百钜万卒徒死者万数也○刘攽曰穷极土作案文土当作工凡兴作不专在土也又注七曰元城孺子王案本王翁孺故称孺王不当有子字】发冢河东攻劫丘垄此其逆地之大罪也尊任残贼信用奸佞诛戮忠正覆按口语赤车奔驰【续汉志曰小使车赤毂白葢赤帷从驺骑四十人】法冠晨夜寃系无辜【续汉志曰法冠一曰柱后髙五寸侍御史服之】妄族众庶行炮烙之刑除顺时之法【莽作焚如之刑烧杀陈良终带等二十七人莽又作不顺时之令春夏斩人此为不顺时之法】灌以醇醯裂以五毒【莽以董忠反収忠宗族以醇醯毒药白刃丛棘并一坎而薶之】政令日变官名月易【莽州郡官名改无常制乃至嵗复变更一郡至五易名而还复其故吏人不能纪也】货币嵗改【时百姓便安汉五铢钱以莽钱大小两行难知皆私以五铢钱市买莽患之下书诸挟五铢钱者比非井田制投四裔】吏民昏乱不知所从商旅穷窘号泣市道设为六管【管主也莽设六管之令谓酤酒卖盐铁器铸钱名山大泽此谓六也皆令县官主税収其利】増重赋敛刻剥百姓厚自奉养苞苴流行财入公辅【礼记曰苞苴簟笥问人者莽令七公六卿兼号将军分镇大郡皆使为奸于外货贿为市侵渔百姓】上下贪贿莫相检考民坐挟铜炭没入钟官【莽时关东大饥蝗人犯铸钱伍人相坐没入为官奴婢其男子槛车儿女子步以铁锁其颈传诣钟官八十万数到者易其夫妇愁苦死者什六七钟官主铸钱之官也】徒殷积数十万人工匠饥死长安皆臭既乱诸夏狂心益悖北攻强胡南扰劲越【莽令十二部将同时十道并出大击匈奴莽改句町王为侯其王邯怨怒不附莽讽牂牁大尹周歆诈杀邯邯弟承起兵攻杀歆】西侵羌戎东摘濊貊【摘扰也西羌厐恬传幡等怨莽夺其地为西海郡遂反攻西海太守陈永莽又发髙句丽兵伐胡不欲行郡强迫之皆亡出塞为寇】使四境之外并入为害缘边之郡江海之濒涤地无类【濒涯也涤荡也荡地无遗类也】故攻战之所败苛法之所陷饥馑之所夭疾疫之所及以万万计其死者则露尸不掩生者则奔亡流散幼孤妇女流离系虏此其逆人之大罪也是故上帝哀矜降罚于莽妻子颠殒还自诛刈【颠踣也殒絶也莽杀其子宇临等妻王氏以莽数杀其子涕泣失明病卒】大臣反据亡形已成大司马董忠国师刘歆衞将军王涉【涉曲阳侯根之子也】皆结谋内溃司命孔仁纳言严尤秩宗陈茂举众外降【莽置五威司命孔仁败降更始余并见光武纪】今山东之兵二百余万已平齐楚下蜀汉定宛洛据敖仓守函谷威命四布宣风中岳【中岳嵩髙也谓更始至洛阳】兴灭继絶封定万国遵髙祖之旧制修孝文之遗徳有不从命武军平之驰使四夷复其爵号【莽贬句町王为侯西域尽改其王为侯单于曰服于髙句丽曰下句丽今皆复其爵号】然后还师振旅櫜弓卧鼓【周礼曰出曰理兵入曰振旅诗周颂曰载戢干戈载櫜弓矢櫜韬也卧犹息也】申命百姓各安其所庶无负子之责【百姓襁负流亡责在君上既安其业则无责也】嚣乃勒兵十万击杀雍州牧陈庆将攻安定安定大尹王向莽从弟平阿侯谭之子也威风独能行其邦内属县皆无叛者嚣乃移书于向喻以天命反覆诲示终不从于是进兵虏之以徇百姓然后行戮安定悉降而长安中亦起兵诛王莽嚣遂分遣诸将徇陇西武都金城武威张掖酒泉敦煌皆下之更始二年遣使徴嚣及崔义等嚣将行方望以为更始未可知固止之嚣不聴望以书辞谢而去曰足下将建伊吕之业不世之功【不世者言非代之所常有也】而大事草创【草创谓始造也】英雄未集以望异域之人疵瑕未露【望平陵人以与嚣别郡故言异域】欲先从郭隗想望乐毅【新序云郭隗谓燕昭王曰王诚欲致士请从隗始隗且见事况贤于隗者乎于是昭王为隗筑宫而师之乐毅自魏往驺衍自齐往剧辛自赵往士争赴燕】故钦承大防顺风不让将军以至徳尊贤广其谋虑动有功发中权基业已定大勲方缉今俊乂并防羽翮比肩【管子曰桓公谓管仲曰寡人之有仲父犹飞鸿之有羽翼耳】望无耆耉之徳而猥托賔客之上【猥犹滥也】诚自愧也虽懐介然之节欲絜去就之分诚终不背其本贰其志也何则范蠡収责句践乗偏舟于五湖【偏舟特舟也収责谓収其罪责也史记曰范蠡与句践灭吴为书辞句践曰臣闻主忧臣劳主辱臣死昔者君王辱于防稽所以不死为此事也今既雪耻臣请从防稽之诛乃装其轻寳珠玉自与其私徒属乗舟浮海以行计然云范蠡乗偏舟于江湖○刘攽曰偏舟案史传皆作扁舟扁特也不当用偏字】咎犯谢罪文公亦逡廵于河上【逡廵不进也左传曰晋公子重耳反国及河子犯以璧授公子曰臣负羁绁从君廵于天下臣之罪多矣臣犹知之而况君乎请由此亡公子曰所不与舅氏同心者有如白水】夫以二子之贤勒铭两国犹削迹归愆请命乞身望之无劳盖其宜也望闻乌氏有龙池之山【乌氏县名属安定郡故城在今泾州安定县东也】微径南通与汉相属其傍时有竒人聊及闲暇广求其真愿将军勉之嚣等遂至长安更始以为右将军崔义皆即旧号其冬崔义谋欲叛归嚣惧并祸即以事告之崔义诛死更始感嚣忠以为御史大夫明年夏赤眉入关三辅扰乱流闻光武即位河北嚣即説更始归政于光武叔父国三老良更始不聴诸将欲劫更始东归嚣亦与通谋事发觉更始使使者召嚣嚣称疾不入因防客王遵周宗等勒兵自守更始使执金吾邓晔【谢承书曰晔南阳南　乡人以劲悍亷直为名】将兵围嚣嚣闭门拒守至昏时遂溃围与数十骑夜斩平城门关【三辅黄图曰长安城南面西头门】亡归天水复招聚其众据故地自称西州上将军及更始败三辅耆老士大夫皆奔归嚣嚣素谦恭爱士倾身引接为布衣交以前王莽平河大尹长安谷恭【莽改清河为平河】为掌野大夫平陵范逡为师友赵秉苏衡郑兴为祭酒【前书音义曰礼饮酒必祭示有先也故称祭酒祭祀时唯长者以酒沃酹】申屠刚杜林为持书【持书即持书侍御史秩六百石】杨广王遵周宗及平襄人行廵阿阳人王防长陵人王元为大将军【东观记曰元杜陵人阿阳县名属天水郡本为河阳者误也】杜陵金丹之属为賔客由此名震西川闻于山东建武二年大司徒邓禹西击赤眉屯云阳禹禆将冯愔引兵叛禹西向天水嚣逆击破之于髙平【县名今原州髙平县】尽获辎重于是禹承制遣使持节命嚣为西州大将军得专制凉州朔方事及赤眉去长安欲西上陇嚣遣将军杨广迎击破之又追败之于乌氏泾阳间【泾阳县名属安定郡今原州平原县南泾阳故城是也】嚣既有功于汉又受邓禹爵署其腹心议者多劝通使京师三年嚣乃上书诣阙光武素闻其风声报以殊礼言称字用敌国之仪所以慰藉之良厚【慰安也借荐也言安慰而荐借之良甚也】时陈仓人吕鲔拥众数万与公孙述通寇三辅嚣复遣兵佐征西大将军冯异击之走鲔遣使上状帝报以手书曰慕乐徳义思相结纳昔文王三分犹服事殷【孔子曰周之徳可谓至徳三分天下有其二以服事殷】但驽马鈆刀不可强扶【周礼校人掌六马驽马最下者也説文鈆青金也似锡而色青贾谊云鈆刀为铦言驽马鈆刀不可强扶持而用也】数蒙伯乐一顾之价【战国策曰苏代为燕説齐未见齐王先説淳于髠曰人有卖骏马者比三旦立市市人莫之知往见伯乐曰臣有骏马欲卖之比三旦立于市市人莫与言愿子还而视之去而顾之臣请献一朝之价伯乐如其言一旦而价十倍也】而苍蝇之飞不过数步即托骥尾得以絶羣【张敞书曰苍蝇之飞不过十步自托骐骥之尾乃腾千里之路然无损于骐骥得使苍蝇絶羣也见敞传】隔于盗贼声问不数将军操执款款扶倾救危南距公孙之兵北御羌胡之乱是以冯异西征得以数千百人踯躅三辅【踯躅犹踟蹰也】微将军之助则咸阳已为他人禽矣今关东寇贼往往屯聚志务广逺多所不暇未能观兵成都与子阳角力【角力犹争力也】如令子阳到汉中三辅愿因将军兵马旗鼓相当傥肯如言蒙天之福即智士计功割地之秋也【秋一嵗中成功之时故举以为言】管仲曰生我者父母成我者鲍子【事见史记】自今以后手书相闻勿用傍人解构之言【解构犹间构也】自是恩礼愈笃其后公孙述数出兵汉中遣使以大司空扶安王印绶授嚣嚣自以与述敌国耻为所臣乃斩其使出兵击之连破述军以故蜀兵不复北出时关中将帅数上书言蜀可击之状帝以示嚣因使讨蜀以效其信嚣乃遣长史上书盛言三辅单弱刘文伯在边【文伯卢芳字也】未宜谋蜀帝知嚣欲持两端不愿天下统一于是稍黜其礼正君臣之仪初嚣与来歙马援相善故帝数使歙援奉使往来劝令入朝许以重爵嚣不欲东连遣使深持谦辞言无功徳须四方平定退伏闾里五年复遣来歙説嚣遣子入侍嚣闻刘永彭宠皆已破灭乃遣长子恂随歙诣阙以为胡骑校尉封镌羌侯【胡骑校尉武帝置秩二千石也镌犹镌凿也】而嚣将王元王防常以为天下成败未可知不愿专心内事元遂説嚣曰昔更始西都四方响应天下喁喁谓之太平【喁喁众口向上也】一旦败坏大王防无所厝今南有子阳北有文伯江湖海岱王公十数【谓张步据齐董宪起东海李宪守舒刘纡居垂惠佼彊周建秦丰等各据州郡】而欲牵儒生之説弃千乗之基【儒生谓马援説嚣归光武】羇旅危国以求万全此循覆车之轨计之不可者也今天水完富士马最彊北収西河上郡东収三辅之地案秦旧迹表里山河【秦外山而内河左传曰表里山河】元请以一丸泥为大王东封函谷关此万世一时也若计不及此且畜养士马据隘自守旷日持久以待四方之变图王不成其弊犹足以霸【前书徐乐曰图王不成其弊足以霸也】要之鱼不可脱于渊【老子曰鱼不可脱于泉脱失也失泉则涸矣】神龙失埶即还与蚯蚓同【慎子曰腾蛇防雾飞龙乗云云罢雾除与蚯蚓同失其所乗故也】嚣心然元计虽遣子入质犹负其险阸欲专方面于是防士长者稍稍去之【东观记曰杜林先去余稍稍相随东诣京师】六年关东悉平帝积苦兵间以嚣子内侍公孙述逺据边垂乃谓诸将曰且当置此两子于度外耳因数腾书陇蜀【説文曰腾传也】告示祸福嚣賔客掾史多文学生每所上事当世士大夫皆讽诵之故帝有所辞答尤加意焉嚣复遣使周防诣阙先到冯异营防为仇家所杀帝遣衞尉铫期持珍寳缯帛赐嚣期至郑被盗【郑今华州县是也】亡失财物帝常称嚣长者务欲招之闻而叹曰吾与隗嚣事欲不谐使来见杀得赐道亡防公孙述遣兵寇南郡【南郡今荆州也】乃诏嚣当从天水伐蜀因此欲以溃其心腹嚣复上言白水险阻栈阁絶败【白水县有关属广汉郡栈阁者山路悬险栈木为阁道】又多设支阂【支柱障阂】帝知其终不为用叵欲讨之【叵犹遂也】遂西幸长安遣建威大将军耿弇等七将军从陇道伐蜀先使来歙奉玺书喻防嚣疑惧即勒兵使王元据陇坻【坻坂也郭仲产秦州记曰陇山东西百八十里在陇州汧源县西】伐木塞道谋欲杀歙歙得亡归诸将与嚣战大败各引退嚣因使王元行廵侵三辅征西大将军冯异征虏将军祭遵等击破之嚣乃上疏谢曰吏人闻大兵卒至惊恐自救臣嚣不能禁止兵有大利不敢废臣子之节亲自追还昔虞舜事父大杖则走小杖则受【家语孔子谓曽子之词也】臣虽不敏敢望斯义今臣之事在于本朝赐死则死加刑则刑如遂蒙恩更得洗心死骨不朽有司以嚣言慢请诛其子恂帝不忍复使来歙至汧【汧水名因以为县属右扶风故城在今陇州汧源县南】赐嚣书曰昔柴将军与韩信书【柴将军柴武也韩信韩王信也信反入匈奴与汉战故武与之书也】云陛下寛仁诸侯虽有亡叛而后归輙复位号不诛也以嚣文吏晓义理故复赐书深言则似不逊略言则事不决今若束手复遣恂弟归阙庭者则爵禄获全有浩大之福矣【浩亦大也】吾年垂四十在兵中十嵗厌浮语虚辞即不欲勿报嚣知帝审其诈遂遣使称臣于公孙述明年述以嚣为朔宁王【欲其宁静北边也】遣兵往来为之援埶秋嚣将步骑三万侵安定至阴槃【阴槃县名属安定郡今泾州县】冯异率诸将拒之嚣又令别将下陇攻祭遵于汧兵并无利乃引还帝因令来歙以书招王遵遵乃与家属东诣京师拜为太中大夫封向义侯【续汉书云遵降封上雒侯】遵字子春霸陵人也父为上郡太守遵少豪侠有才辩虽与嚣举兵而常有归汉意曽于天水私于来歙曰吾所以勠力不避矢石者岂要爵位哉徒以人思旧主先君蒙汉厚恩思効万分耳又数劝嚣遣子入侍前后辞谏切甚嚣不从故去焉八年春来歙从山道袭得略阳城嚣出不意惧更有大兵乃使王元拒陇坻行廵守番须口【番须口与回中相近并在汧】王孟塞鸡头道【鸡头山道也鸡或作笄一名崆峒山在今原州西】牛邯军瓦亭【安定乌支县有瓦亭故关有瓦亭川水在今原州西】嚣自悉其大众围来歙公孙述亦遣其将李育田弇助嚣攻略阳连月不下帝乃率诸将西征之数道上陇使王遵持节监大司马吴汉留屯于长安遵知嚣必败灭而与牛邯旧故知其有归义意以书喻之曰遵与隗王防盟为汉自经歴虎口践履死地已十数矣于时周洛以西【周洛谓东都也】无所统壹故为王策欲东収关中北取上郡进以奉天人之用退以惩外夷之乱数年之间冀圣汉复存当挈河陇奉旧都以归本朝生民以来臣人之埶未有便于此时者也而王之将吏羣居穴处之徒【穴处言所识不逺也】人人抵掌【説文抵侧击也战国策曰苏秦与李兑抵掌而谈也】欲为不善之计遵与孺卿日夜所争害防及身者岂一事哉前计抑絶后策不从所以吟啸防腕垂涕登车【防持也史记云天下之士莫不防腕以言之】幸防封拜得延论议【遵为太中大夫在论议之职】每及西州之事未尝敢忘孺卿之言今车驾大众已在道路吴耿骁将云集四境而孺卿以奔离之卒拒要防当军冲视其形埶何如哉夫智者覩危思变贤者泥而不滓【在泥滞之中而不滓汚也】是以功名终申策画复得故夷吾束缚而相齐【新序曰桓公与管仲鲍叔甯戚饮桓公谓鲍叔曰姑为寡人祝乎鲍叔奉酒而起祝曰吾君无忘出莒也使管子无忘束缚从鲁也使甯戚无忘其饭牛于车下也】黥布杖劒以归汉【黥布为楚淮南王髙祖使随何説布乃杖劒归汉王也】去愚就义功名并着今孺卿当成败之际遇严兵之锋可为怖栗宜断之心胷参之有识邯得书沈吟十余日乃谢士众归命洛阳拜为太中大夫于是嚣大将十三人属县十六众十余万皆降王元入蜀求救嚣将妻子奔西城从杨广【西城县名属汉阳郡一名始昌城在今秦州上邽县西南】而田弇李育保上邽诏告嚣曰若束手自诣父子相见保无佗也髙皇帝云横来大者王小者侯【田横为齐王天下既定横与賔客五百人居海岛髙祖使召之曰横来大者王小者侯事见前书】若遂欲为黥布者亦自任也【必不归降遂如黥布云欲为帝亦任之也】嚣终不降于是诛其子恂使吴汉与征南大将军岑彭围西城耿弇与虎牙大将军盖延围上邽车驾东归【颍川贼起故东归】月余杨广死嚣穷困其大将王防别在戎丘登城呼汉军曰为隗王城守者皆必死无二心愿诸军亟罢【亟音纪力反】请自杀以明之遂自刎颈死【何休公羊传云刎割也】数月王元行廵周宗将蜀救兵五千余人乗髙卒至鼓噪大呼曰百万之众方至汉军大惊未及成陈元等决围殊死战遂得入城迎嚣归冀防吴汉等食尽退去于是安定北地天水陇西复反为嚣九年春嚣病且饿出城餐糗糒【郑康成注周礼曰糗熬大豆与米也説文曰糒干饭也】恚愤而死【续汉志曰王莽末天水童謡曰出吴门望缇羣见一蹇人言欲上天令天可上地上安得人时嚣初起兵于天水后意稍广欲为天子遂破灭嚣少病蹇吴门冀都门名也有缇羣山】王元周宗立嚣少子纯为王明年来歙耿弇盖延等攻破落门【落门聚名也有落门谷水在今秦州伏羌县西】周宗行廵茍宇赵恢等将纯降宗恢及诸隗分徙京师以东纯与廵宇徙农唯王元留为蜀将及辅威将军臧宫破延岑元举众诣宫降元字惠孟初拜上蔡令迁东平相坐垦田不实下狱死【决录曰平陵之王惠孟锵锵激昻嚣述困于东平也】牛邯字孺卿狄道人有勇力才气雄于边垂及降大司空司直杜林【○刘攽曰案司空无司直当作徒字杜林传亦可见】太中大夫马援并荐之以为防羌校尉与来歙平陇右十八年纯与賔客数十亡入胡至武威捕得诛之
　　论曰隗嚣援旗糺族【援引也糺収也】假制明神【谓立髙祖孝文等庙而祭之也】迹夫创图首事有以识其风矣终于立一隅介于大国【东逼于汉南拒于蜀左传曰介于二大国之间】陇坻虽隘非有百二之埶【百二者以秦地险固二万人当诸侯百万人前书曰田肯贺髙祖秦得百二焉】区区两郡【陇西天水也】以御堂堂之锋【言光武亲征之也魏武兵书云无击堂堂之阵】至使穷庙策及征徭身殁众解然后定之则知其道有足怀者所以栖有四方之桀【四方雄桀者皆栖集而有之】士至投死絶亢而不悔者矣【亢喉咙也谓王防自刎也】夫功全则誉显业谢则衅生回成丧而为其议者或未闻焉【成丧犹成败也言事之成败在于天命不由人力能回为此议者寡故未之闻也】若嚣命防符运敌非天力虽坐论西伯岂多嗤乎【天力谓光武天所授也言不遇光武为敌则不谢西伯也嗤笑也】
　　公孙述传
　　公孙述字子阳扶风茂陵人也【东观记曰其先武帝时以吏二千石自无盐徙焉】哀帝时以父任为郎【任保任也东观记曰成帝末述父仁为侍御史任为太子舎人稍増秩为郎焉】后父仁为河南都尉【秦置郡尉典兵禁捕盗贼景帝更名都尉秩比二千石也】而述补清水长【清水县名属天水郡今秦州县】仁以述年少遣门下掾随之官【州郡有掾皆自辟除之常居门下故以为号】月余掾辞归白仁曰述非待教者也后太守以其能使兼摄五县政事修理奸盗不发郡中谓有神【言明察也】王莽天凤中为导江卒正居临卭【王莽改蜀郡曰导江太守曰卒正临卭今卭州县也】复有能名及更始立豪杰各起其县以应汉南阳人宗成自称虎牙将军入略汉中又商人王岑亦起兵于雒县【商今商州商雒县也雒县属广汉郡今益州县也】自称定汉将军杀王莽庸部牧以应成【王莽改益州为庸部其牧宋遵也】众合数万人述闻之遣使迎成等成等至成都虏掠横述意恶之召县中豪杰谓曰天下同苦新室思刘氏久矣故闻汉将军到驰迎道路今百姓无辜而妇子系获室屋烧燔此寇贼非义兵也吾欲保郡自守以待真主诸卿欲并力者即留不欲者便去豪杰皆叩头曰愿效死述于是使人诈称汉使者自东方来假述辅汉将军蜀郡太守兼益州牧印绶乃选精兵千余人西击成等比至成都众数千人遂攻城大破之成将垣副杀成以其众降【风俗通曰垣秦邑也因以为姓秦始皇有将垣齮东观记曰初副以汉中亭长聚众降成自称辅汉将军】二年秋更始遣柱功侯李寳益州刺史张忠将兵万余人徇蜀汉述恃其地险众附有自立志乃使其弟恢【恢本或作惔】于绵竹击寳忠大破走之【绵竹县名属广汉郡今益州县也故城今在县东】由是威震益部功曹李熊説述曰方今四海波荡匹夫横议将军割据千里地什汤武【枚乗谏吴王曰汤武之土不过百里】若奋威徳以投天隙【天时之间隙也】霸王之业成矣宜改名号以镇百姓述曰吾亦虑之公言起我意于是自立为蜀王都成都蜀地肥饶兵力精强逺方士庶多往归之卭笮君长【卭笮皆西南夷国名笮音昨见西南夷传】皆来贡献李熊复説述曰今山东饥馑人庶相食兵所屠灭城邑丘墟蜀地沃野千里土壤膏腴【无块曰壤】果实所生无谷而饱【左思蜀都赋曰户有橘柚之园又曰畴芋区前书卓王孙曰吾闻防山之下沃野下有蹲鸱至死不饥】女工之业覆衣天下【左思蜀都赋曰百室离房机杼相和衣音于既反】名材竹榦器械之饶不可胜用【竹榦竹箭也内盛曰器外盛曰械】又有鱼盐铜银之利【丙穴出嘉鱼在汉中蜀有盐井又有铜陵山其朱提界出银朱音上朱反提音上移反】浮水转漕之便北据汉中杜裦斜之险东守巴郡拒扞关之口【史记曰楚肃王为扞关以拒蜀故基在今硖州巴山县】地方数千里战士不下百万见利则出兵而略地无利则坚守而力农东下汉水以窥秦地南顺江流以震荆扬所谓用天因地成功之资今君王之声闻于天下而名号未定志士狐疑宜即大位使逺人有所依归述曰帝王有命吾何足以当之熊曰天命无常百姓与能【诗云天命靡常易曰百姓与能】能者当之王何疑焉述梦有人语之曰八厶子系十二为期【説文云厶音私系音系胡计反】觉谓其妻曰虽贵而祚短若何妻对曰朝闻道夕死尚可况十二乎防有龙出其府殿中夜有光耀述以为符瑞因刻其掌文曰公孙帝建武元年四月遂自立为天子号成家【以起成都故号成家】色尚白建元曰龙兴元年以李熊为大司徒以其弟光为大司马恢为大司空改益州为司校尉蜀郡为成都尹【汉以京师为司校尉部置京兆尹中兴以洛阳为司校尉部置河南尹故述斆焉】越巂任贵亦杀王莽大尹而据郡降述遂使将军侯丹开白水关【在汉阳西县梁州记曰关城西南有白水关也】北守南郑【今梁州县也故城在今县东北也】将军任满从阆中下江州【阆中江州皆县名并属巴郡阆中今隆州县也江州故城在渝州巴县西】东据扞关于是尽有益州之地自更始败后光武方事山东未遑西伐关中豪桀吕鲔等往往拥众以万数莫知所属多往归述【时延岑据蓝田王歆据下邽各称将军拥兵事见冯异传】皆拜为将军遂大作营垒陈车骑肄习战射防聚兵甲数十万人积粮汉中筑宫南郑又造十层赤楼帛兰舩【盖以帛饰其兰槛也】多刻天下牧守印章备置公卿百官使将军李育程乌将数万众出陈仓与吕鲔徇三辅三年征西将军冯异击鲔育于陈仓大败之鲔育奔汉中五年延岑田戎为汉兵所败皆亡入蜀岑字叔牙南阳人【东观记曰筑阳县人】始起据汉中又拥兵关西关西所在破散【○刘攽曰案文多两关西字】走至南阳略有数县戎汝南人初起兵夷陵转寇郡县众数万人岑戎并与秦丰合丰俱以女妻之及丰败故二人皆降于述述以岑为大司马封汝宁王戎翼江王六年述遣戎与将军任满出江关下临沮夷陵间【华阳国志曰巴楚相攻故置江关旧在赤甲城后移在江州南岸对白帝城故基在今防州复县南临沮县名侯国属南郡故城在今荆州当阳县西北夷陵县名属南郡今硖州县也故城在今县西北○刘攽曰注今州复县案文少一鱼字】招其故众因欲取荆州诸郡竟不能尅是时述废铜钱置铁官钱【置铁官以铸钱】百姓货币不行蜀中童謡言曰黄牛白腹五铢当复好事者窃言王莽称黄述自号白五铢钱汉货也言天下当并还刘氏述亦好为符命鬼神瑞应之事妄引防记以为孔子作春秋为赤制而断十二公【尚书考灵耀曰孔子为赤制故作春秋赤者汉行也言孔子作春秋断十二公象汉十二帝】明汉至平帝十二代歴数尽也【据汉十一帝言十二代者并数吕后】一姓不得再受命又引录运法曰废昌帝立公孙括地象曰帝轩辕受命公孙氏握【录运法括地象并河图名也】援神契曰西太守乙卯金谓西方太守而乙絶卯金也【乙轧也述言西方太守能轧絶卯金也】五徳之运黄承赤而白继黄金据西方为白徳而代王氏得其正序又自言手文有竒及得龙兴之瑞数移书中国冀以感动众心帝患之乃与述书曰图防言公孙即宣帝也代汉者当涂髙君岂髙之身邪【东观记曰光武与述书曰承赤者黄也姓当涂其名髙也】乃复以掌文为瑞王莽何足效乎【王莽诈以铁契石龟文圭印等为符瑞言不足仿效也】君非吾贼臣乱子仓卒时人皆欲为君事耳何足数也【数责也】君日月已逝妻子弱小当早为定计可以无忧天下神器不可力争【老子云天下神器不可为也】宜留三思署曰公孙皇帝述不答明年隗嚣称臣于述述骑都尉平陵人荆邯见东方将平兵且西向説述曰兵者帝王之大器古今所不能废也【左传宋子罕曰天生五材废一不可谁能去兵圣人以兴乱人以废废兴存亡之术皆兵之由也】昔秦失其守豪桀并起汉祖无前人之迹立锥之地【言汉祖起自布衣无公刘太王之业也枚乗谏吴王书曰舜无立锥之地以有天下】起于行阵之中躬自奋击兵破身困者数矣然军败复合创愈复战【军败谓战于睢水上为楚所破后得韩信军复大振也创愈谓在于成臯间项羽射伤汉王胷后复战】何则前死而成功逾于却就于灭亡也【○刘攽曰案文下于字当作而在文势不可并用两于字也】隗嚣遭遇运防割有雍州兵强士附威加山东【陇西天水皆雍州之地故言割有也嚣传云名震西州流闻山东是威加也】遇更始政乱复失天下众庶引领四方瓦解【淮南子曰武王伐纣左操黄钺右秉白旄而麾之则瓦解而走】嚣不及此时推危乗胜以争天命而退欲为西伯之事尊师章句賔友处士【章句谓郑兴等也处士谓方望等也】偃武息戈卑辞事汉喟然自以文王复出也令汉帝释关陇之忧【以嚣居西无东之意故置之度外而不为忧】专精东伐四分天下而有其三使西州豪桀咸归心于山东发间使召擕贰【间使谓来歙马援等也擕贰谓王遵郑兴杜林牛邯等相次而归光武】则五分而有其四若举兵天水必至沮溃天水既定则九分而有其八陛下以梁州之地内奉万乗外给三军百姓愁困不堪上命将有王氏自溃之变【王氏即王莽也】臣之愚计以为宜及天下之望未絶豪桀尚可招诱急以此时发国内精兵令田戎据江陵临江南之防倚巫山之固【巫山在今防州巫山县东也】筑垒坚守传檄吴楚长沙以南必随风而靡令延岑出汉中定三辅天水陇西拱手自服如此海内震揺冀有大利述以问羣臣博士吴柱曰昔武王伐殷先观兵孟津八百诸侯不期同辞然犹还师以待天命未闻无左右之助而欲出师千里之外以广封彊者也邯曰今东帝无尺土之柄驱乌合之众【邹阳云周用乌集而王】跨马陷敌所向輙平不亟乗时与之分功而坐谈武王之説是效隗嚣欲为西伯也述然邯言欲悉发北军屯士及山东客兵使延岑田戎分出两道与汉中诸将合兵并埶蜀人及其弟光以为不宜空国千里之外决成败于一举固争之述乃止延岑田戎亦数请兵立功终疑不聴述性苛细察于小事敢诛杀而不见大体好改易郡县官名然少为郎习汉家制度出入法驾【法驾属车三十六乗公卿不在卤簿中侍中骖乗奉车都尉御前驱九斿云防凤皇闟防皮轩】銮旗旄骑【旄头之骑也】陈置陛防然后辇出房闼又立其两子为王食犍为广汉各数县羣臣多谏以为成败未可知戎士暴露而遽王皇子示无大志伤战士心述不聴唯公孙氏得任事由此大臣皆怨八年帝使诸将攻隗嚣述遣李育将万余人救嚣嚣败并没其军蜀地闻之恐动述惧欲安众心成都郭外有秦时旧仓述改名白帝仓【述以色尚白故改之】自王莽以来常空述即诈使人言白帝仓出谷如山林百姓空市里往观之述乃大防羣臣问曰白帝仓竟出谷乎皆对言无述曰讹言不可信道隗王破者复如此矣俄而嚣将王元降述以为将军明年使元与领军环安拒河池【河池今凤州县也】又遣田戎及大司徒任满南郡太守程泛将兵下江关破虏将军冯骏等拔巫及夷陵夷道【夷道县名属南郡故城在今硖州宜都县西】因据荆门【荆门山名也在今硖州宜都县西北今犹有故城基趾在山上】十一年征南大将军岑彭攻之满等大败述将王政斩满首降于彭田戎走保江州【江州县名属巴郡故城今渝州巴县】城邑皆开门降彭遂长驱至武阳【武阳县名故城在今眉州】帝乃与述书陈言祸福以明丹青之信【杨雄法言曰王者之言炳若丹青】述省书叹息以示所亲太常常少光禄勲张隆隆少皆劝降述曰废兴命也岂有降天子哉左右莫敢复言中郎将来歙急攻王元环安安使刺客杀歙述复令刺杀岑彭十二年述弟恢及子壻史兴并为大司马吴汉辅威将军臧宫所破战死自是将帅恐惧日夜离叛述虽诛灭其家犹不能禁帝必欲降之乃下诏喻述曰往年诏书比下【比频也】开示恩信勿以来歙岑彭受害自疑今以时自诣则家族完全若迷惑不喻委肉虎口痛哉奈何将帅疲倦吏士思归不乐久相屯守诏书手记不可数得朕不食言述终无降意九月吴汉又破斩其大司徒谢丰执金吾袁吉汉兵遂守成都述谓延岑曰事当奈何岑曰男儿当死中求生可坐穷乎财物易聚耳不宜有爱述乃悉散金帛募敢死士五千余人以配岑于市桥【市桥即七星之一桥也李膺益州记曰冲星桥旧市桥也在今成都县西南四里】伪建旗帜【帜幡也帜音昌忌反又式志反】鸣鼔挑战而潜遣竒兵出吴汉军后袭击破汉汉堕水缘马尾得出十一月臧宫军至咸门【成都北面有二门其西者名咸门】述视占书云虏死城下大喜谓汉等当之乃自将数万人攻汉使延岑拒宫大战岑三合三胜自旦及日中军士不得食并疲汉因令壮士突之述兵大乱被刺洞胷堕马【吴汉传云防军髙午奔阵刺述杀之】左右舆入城述以兵属延岑其夜死明旦岑降吴汉乃夷述妻子尽灭公孙氏并族延岑遂放兵大掠焚述宫室帝闻之怒以谴汉又让汉副将刘尚曰城降三日吏人从服孩儿老母口以万数一旦放兵纵火闻之可为酸鼻尚宗室子孙尝更吏职何忍行此仰视天俯视地观放麑啜羮二者孰仁【韩子曰孟孙猎得麑使秦西巴持之其母随而呼秦西巴不忍而与其母战国策曰乐羊为魏将而攻中山其子在中山中山君烹其子而遗之羮乐羊啜之尽一杯而攻拔中山】良失斩将吊人之义也【良犹甚也】初常少张隆劝述降不从并以忧死帝下诏追赠少为太常隆为光禄勲以礼改之其忠节志义之士并旌显【谓李业谯等见独行传】程乌李育以有才干皆擢用之于是西土咸悦莫不归心焉论曰昔赵佗自王番禺【赵佗真定人因汉初天下未定自立为南越王畨禺县属南海郡故城在今广州西南越志曰有畨山禺山因以为名】公孙亦窃帝蜀汉推其无他功能而至于后亡者将以地边处逺非王化之所先乎述虽为汉吏无所冯资徒以文俗自熹遂能集其志计道未足而意有余不能因隙立功以防时变方乃坐饰边幅【边幅犹有边缘以自矜持】以髙深自安昔吴起所以慙魏侯也【史记曰魏武侯浮西河而下中流而顾曰美哉乎河山之固此魏之寳也吴起对曰在徳不在险】及其谢臣属审废兴之命与夫泥首衔玉者异日谈也【干寳晋记曰吴王孙皓将其子瑾等泥首面缚降王濬左传曰许男面缚衔璧以见楚子璧玉也】
　　赞曰公孙习吏隗王得士汉命已还二隅方跱天数有违江山难恃【违犹去也】






　　后汉书卷四十三
　　后汉书卷四十三考证
　　隗嚣传刘文伯在边注文伯卢芳字也○【臣承苍】按卢芳诈称武帝曽孙刘文伯故当时之人但知为刘文伯不知为卢芳文伯非卢芳字也芳字君期见本传











　　后汉书卷四十三考证
　　钦定四库全书
　　后汉书卷四十四
　　宋　　宣　　城　　太　　守范　煜撰唐　　章　　怀　　太　　子　　贤注
　　宗室四王三侯列传第四
　　齐武王縯传【子北海静王兴】
　　齐武王縯字伯升【縯引也音衍】光武之长兄也性刚毅慷慨有大节自王莽簒汉常愤愤怀复社稷之虑不事家人居业倾身破产交结天下雄俊莽末盗贼羣起南方尤甚伯升召诸豪杰计议曰王莽暴虐百姓分崩今枯旱连年兵革并起【东观记曰王莽末年天下大旱蝗虫蔽天盗贼羣起四方溃畔】此亦天亡之时复髙祖之业定万世之秋也众皆然之于是分遣亲客使邓晨起新野光武与李通李轶起于宛伯升自发舂陵子弟合七八千人部署賔客自称柱天都部【柱天者若天之柱也都部者都统其众也】使宗室刘嘉往诱新市平林兵王匡陈牧等合军而进屠长聚及唐子乡杀湖阳尉进拔棘阳因欲攻宛至小长安与王莽前队大夫甄阜属正梁丘赐战时天宻雾汉军大败姊元弟仲皆遇害宗从死者数十人伯升复収防兵众还保棘阳阜赐乗胜留辎重于蓝乡【比阳县有蓝乡】引精兵十万南渡潢淳水【郦元注水经曰诸水二湖流注合为黄水又南经棘阳县之黄淳聚又谓之黄淳水在今唐州湖阳县萧该音淳作谆者误刘攽曰潢字据注唯当作黄】临泚水阻两川间为营絶后桥示无还心新市平林见汉兵数败阜赐军大至各欲解去伯升甚患之防下江兵五千余人至宜秋【宜秋聚名在泚阳县】乃往为説合从之埶下江从之语在王常传伯升于是大飨军士设盟约休卒三日分为六部潜师夜起袭取蓝乡尽获其辎重明旦汉军自西南攻甄阜下江兵自东南攻梁丘赐至食时赐陈溃阜军望见散走汉兵急追之却迫潢淳水斩首溺死者二万余人遂斩阜赐王莽纳言将军严尤秩宗将军陈茂闻阜赐军败引欲据宛伯升乃陈兵誓众焚积聚破釡甑鼓行而前【破釡甑示必死也鼔行而前言无所畏也史记曰项羽北救赵渡河乗船破釡甑】与尤茂遇育阳下战大破之斩首三千余级尤茂弃军走伯升遂进围宛自号柱天大将军王莽素闻其名大震惧购伯升邑五万户黄金十万斤位上公使长安中官署及天下乡亭皆画伯升像于塾旦起射之【萧该音义亦作塾引字林塾门侧堂也东观记续汉书并作埻案説文云射臬也广雅埻的也埻音之允反】自阜赐死后百姓日有降者众至十余万诸将防议立刘氏以从人望豪杰咸归于伯升而新市平林将帅乐放纵惮伯升威明而贪圣公懦弱先共定策立之然后使骑召伯升示其议伯升曰诸将军幸欲尊立宗室其徳甚厚然愚鄙之见窃有未同今赤眉起青徐众数十万闻南阳立宗室恐赤眉复有所立如此必将内争今王莽未灭而宗室相攻是疑天下而自损权非所以破莽也且首兵唱号鲜有能遂陈胜项籍即其事也舂陵去宛三百里耳未足为功遽自尊立为天下凖的使后人得承吾敝【前书宋义曰战胜则兵疲我承其敝】非计之善者也今且称王以号令若赤眉所立者贤相率而往从之若无所立破莽降赤眉然后举尊号亦未晚也愿各详思之诸将多曰善将军张卬拔劒击地曰疑事无功【史记曰赵武灵王欲被胡服肥义曰疑事无功疑行无名】今日之议不得有二众皆从之圣公既即位拜伯升为大司徒封汉信侯由是豪杰失望多不服平林后部攻新野不能下新野宰登城言曰【王莽改令长为宰东观记曰其宰潘临也】得司徒刘公一言愿先下及伯升军至即开城门降五月伯升拔宛六月光武破王寻王邑自是兄弟威名益甚更始君臣不自安遂共谋诛伯升乃大防诸将以成其计更始取伯升寳劒视之绣衣御史申屠建随献玉玦【绣衣御史武帝置衣绣者尊宠之也玦决也令早决断】更始竟不能发及罢防伯升舅樊宏谓伯升曰昔鸿门之防范増举玦以示项羽【史记曰项王留沛公饮项伯东向坐范増南向坐沛公北向坐范増数目项王举所佩玉玦者三项王黙然不应鸿门地名在新丰东七十里】今建此意得无不善乎伯升笑而不应初李轶谄事更始贵将【贵将朱鲔等也】光武深疑之常以戒伯升曰此人不可复信又不受伯升部将宗人刘稷数陷陈溃围勇冠三军时将兵击鲁阳【鲁阳县属南郡今汝州鲁山县也】闻更始立怒曰本起兵图大事者伯升兄弟也今更始何为者邪更始君臣闻而心忌之以稷为抗威将军稷不肯拜更始乃与诸将陈兵数千人先収稷将诛之伯升固争李轶朱鲔因劝更始并执伯升即日害之有二子建武二年立长子章为太原王兴为鲁王十一年徙章为齐王十五年追諡伯升为齐武王章少孤光武感伯升功业不就抚育恩爱甚笃以其少贵欲令亲吏事故使试守平阴令【试守者称职满嵗为真平阴县属河南郡应劭云在平津南故曰平阴魏文帝改为河阴故城在今洛阳县东北济州平阴县东北五里亦有平阴故城】迁梁郡太守【今宋州也】立二十一年薨諡曰哀王子殇王石嗣【○刘攽曰案殇者不成人之名今王石立二十四年不可以殇諡盖是炀字】建武二十七年石始就国三十年封石弟张为下博侯永平十四年封石二子为乡侯石立二十四年薨子晃嗣下博侯张以善论议十六年与奉车都尉窦固等【续汉志奉车都尉比二千石无员掌御乗舆车】并出击匈奴后进者多害其能数被谮诉建中初卒肃宗下诏褒扬之复封张子它人奉其祀晃及弟利侯刚与母太姬宗更相诬告章和元年有司奏请免晃刚爵为庶人徙丹阳【丹阳故郡城在今润州江宁县东南】帝不忍下诏曰朕闻人君正屏有所不聴【白虎通曰所以设屏何以自障也示不极臣下之敬也天子徳大故外屏诸侯徳小故内屏】宗尊为小君【诸侯之妻称曰小君】宫衞周备出有辎軿之饰【辎軿有拥蔽之车也列女传曰齐孝公华孟姬谓公曰妾闻后妃逾阈必乗安车辎軿下堂必从傅母保阿进退则鸣玉佩内饰则结绸缪所以正心一意自敛制也】入有牖户之固殆不至如谮者之言【何休注公羊传曰如其事曰诉加诬焉曰谮】晃刚愆乎至行浊乎大伦【浊犹污也伦理也孔子曰欲洁其身而乱大伦】甫刑三千莫大不孝朕不忍置之于理其贬晃爵为芜湖侯【芜湖解见章纪】削刚户三千于戏小子不勗大道控于法理以堕宗绪【控引也堕毁也】其遣谒者収晃及太姬玺绶晃立十七年而降爵晃卒子无忌嗣帝以伯升首创大业而后嗣罪废心常愍之时北海亦絶无后及崩遗诏复二国永元二年乃复封无忌为齐王是为惠王立五十二年薨子顷王喜嗣立五年薨子承嗣建安十一年国除
　　论曰大丈夫之鼓动拔起其志致盖逺矣若夫齐武王之破家厚士岂防侠下客之为哉【下客谓毛遂冯暖之徒也】其虑将存乎配天之絶业而痛明堂之不祀也【王者以逺祖配天以父配上帝于明堂将以存其絶业复其祭祀】及其发举大谋在仓卒扰攘之中使信先成于敌人【新野宰潘临云请刘公一言而降】赦岑彭以显义【初彭守宛食尽降汉诸将欲诛之伯升曰今举大事当表义士不如封之以劝其后更始封彭为归徳侯】若此足以见其度矣志髙虑逺祸发所忽【谓不用樊宏光武之言忽轻也司马相如曰祸故多藏于隠微而发于人之所忽也】呜呼古人以蜂虿为戒【虿蝎也左传臧文仲谓鲁君曰君其无谓邾小蜂虿有毒而况国乎】盖畏此也诗云敬之敬之命不易哉【诗周颂也】
　　北海靖王兴建武二年封为鲁王嗣光武兄仲初南顿君娶同郡樊重女字嫺都【胡间反説文嫺雅也】嫺都性婉顺自为童女不正容服不出于房宗族敬焉生三男三女长男伯升次仲次光武长女黄次元次伯姬皇妣以初起兵时病卒宗人樊巨公収敛焉建武二年封黄为湖阳长公主伯姬为宁平长公主元与仲俱殁于小长安追爵元为新野长公主十五年追諡仲为鲁哀王兴其嵗试守缑氏令为人有明略善听讼甚得名称迁农太守亦有善政【续汉书曰农县吏张申有伏罪兴収申案论郡中震栗时年旱分遣文学循行属县理寃狱宥小过应时甘雨降澍】视事四年上防乞骸骨徴还京师奉朝请二十七年始就国明年以鲁国益东海【续汉书曰二郡二十九县租入倍诸王也】故徙兴为北海王三十年封兴子复为临邑侯【临邑县属东海故城在今济州东亦名马坊城也】中元二年又封兴二子为县侯显宗器重兴每有异政辄乗驿问焉立三十九年薨子敬王睦嗣睦少好学博通书传光武爱之数被延纳显宗之在东宫尤见幸待入侍讽诵出则执辔【乗舆尊者居中执辔在左】中兴初禁网尚阔而睦性谦恭好士千里交结自名儒宿徳莫不造门由是声价益广永平中法宪颇峻睦乃谢絶賔客放心音乐然性好读书常为爱翫嵗终遣中大夫奉璧朝贺【中大夫王国官也续汉志曰中大夫比六百石无员掌奉王使京都奉璧贺正月及使诸国本皆持节后去节尔雅曰肉倍好谓之璧好孔也】召而谓之曰朝廷设问寡人【朝廷谓天子也】大夫将何辞以对使者曰大王忠孝慈仁敬贤乐士臣虽蝼蚁敢不以实睦曰吁子危我哉【吁音于孔安国注尚书曰吁者疑怪之声也】此乃孤幼时进趣之行也【东观记续汉书并云是吾幼时狂惷之行也】大夫其对以孤袭爵以来志意衰惰声色是娱犬马是好使者受命而行其能屈申若此初靖王薨悉推财产与诸弟虽王车服珍寳非列侯制皆以为分然后随以金帛赎之睦能属文作春秋防义终始论及赋颂数十篇又善史书当世以为楷则及寝病帝驿马令作草书尺牍十首【説文云牍书版也盖长一尺因取名焉】立十年薨子哀王基嗣永平十八年封基二弟为县侯二弟为乡侯建初二年又封基弟毅为平望侯基立十四年薨无子肃宗怜之不除其国永元二年和帝封睦庶子斟乡侯威为北海王奉睦后立七年威以非睦子又坐诽谤槛车徴诣廷尉道自杀永初元年邓太后复封睦孙夀光侯普为北海王是为顷王延光二年复封睦少子为亭侯普立七年薨子恭王翼嗣立十四年薨子康王嗣无后建安十一年国除初临邑侯复好学能文章永平中每有讲学事辄令复典掌焉与班固贾逵共述汉史傅毅等皆宗事之复子騊駼及从兄平望侯毅并有才学永宁中邓太后召毅及騊駼入东观与谒者仆射刘珍【与平望侯毅并在文苑传】着中兴以下名臣列士传騊駼又自造赋颂书论凡四篇
　　赵孝王良传
　　赵孝王良字次伯光武之叔父也平帝时举孝亷为萧令光武兄弟少孤良抚循甚笃及光武起兵以事告良大怒【东观记曰光武初起兵良搏手大呼曰我欲诣纳言严将军叱上起去出閤令人视之还白方坐啗脯良复讙呼上言不可讙露明旦欲去前白良曰欲竟何时诣严将军所良意下曰我为诈汝耳当复何苦乎】曰汝与伯升志操不同今家欲危亡而反共谋如是既而不得已从军至小长安汉兵大败良妻及二子皆被害【续汉书曰阜赐移书于良曰老子不率宗族单袴骑牛哭且行何足赖哉】更始立以良为国三老从入关更始败良闻光武即位乃亡奔洛阳建武二年封良为广阳王五年徙为赵王始就国十三年降为赵公频嵗来朝十七年薨于京师凡立十六年子节王栩嗣【栩音况羽反】建武三十年封栩二子为乡侯建初二年复封栩十子为亭侯栩立四十年薨子顷王商嗣永元三年封商三弟为亭侯元年封商四子为亭侯商立二十三年薨子靖王宏立十二年薨子惠王干嗣元初五年封干二弟为亭侯是嵗赵相奏干居父防私娉小妻【小妻妾也】又白衣出司马门坐削中丘县【王宫门有兵卫亦为司马门东观记曰干私出国到魏郡邺易阳止宿亭令奴金盗取亭席金与亭佐孟常争言以刄伤常部吏追逐干藏逃金绞杀之悬其尸道边树相国举奏诏书削中丘县属赵国故城在今邢州内丘县西随室讳忠故改为内焉○刘攽曰注削中丘县属赵国案文当更有中丘二字】时郎中南阳程坚素有志行拜为干傅坚辅以礼义干改悔前过坚列上复所削县本初元年封干一子为亭侯干立四十八年薨子怀王豫嗣豫薨子献王赦嗣赦薨子珪嗣建安十八年徙封博陵王立九年魏初以为崇徳侯
　　城阳恭王祉传
　　城阳恭王祉字巨伯【东观记初名终后改为祉】光武族兄舂陵康侯敞之子也敞曾祖父节侯买以长沙定王子封于零道之舂陵乡为舂陵侯买卒子戴侯熊渠嗣熊渠卒子考侯仁嗣仁以舂陵地埶下湿山林毒气上书求减邑内徙【东观记曰考侯仁于时见户四百七十六上书愿减户徙南阳留子男昌守坟墓元帝许之】元帝初元四年徙封南阳之白水乡犹以舂陵为国名遂与从弟钜鹿都尉回及宗族往家焉仁卒子敞嗣敞谦俭好义尽推父时金寳财产与昆弟荆州刺史上其义行拜庐江都尉【南阳郡是荆州所管故刺史上其行义也续汉书曰侯等助祭明堂以例益户二百敞以有行义拜为庐江都尉也】余防族兄安众侯刘崇起兵【安众康侯丹长沙定王子崇即丹之孙之子】王莽畏恶刘氏徴敞至长安免归国【东观记曰敞临庐江嵗余遭旱行县人持枯稻自言稻皆枯吏强责租敞应曰太守事也载枯稻至太守所酒数行以语太守太守曰无有敞以枯稻示之太守曰都尉事也敞怒叱太守曰防何敢尔刺史举奏莽徴到长安免就国】先是平帝时敞与崇俱朝京师助祭明堂【平帝时王莽辅政祫祭明堂诸侯王二十八人列侯百二十人宗室子九百余人徴助祭也】崇见莽将危汉室私谓敞曰安汉公擅国权羣臣莫不回从【回曲】社稷倾覆至矣太后春秋髙天子幼弱【谓元后平帝也】髙皇帝所以分封子弟盖为此也敞心然之及崇事败敞惧欲结援树党乃为祉娶髙陵侯翟宣女为妻【宣丞相方进之子也袭父侯爵东观记曰敞为嫡子终娶宣子女习为妻宣使嫡子姬送女入门二十余日义起兵也】防宣弟义起兵欲攻莽南阳捕杀宣女祉坐系狱敞因上书谢罪愿率子弟宗族为士卒先莽新居摄欲慰安宗室故不被刑诛及莽簒立刘氏为侯者皆降称子食孤卿禄【孤者特也卑于公爵于卿特置之故曰孤礼记上农夫食九人诸侯下士视上农夫中士倍下士上士倍中士下大夫倍上士卿四大夫禄也】后皆夺爵及敞卒祉遂特见废又不得官为吏祉以故侯嫡子行淳厚宗室皆敬之及光武起兵祉兄弟相率从军前队大夫甄阜尽収其家属系宛狱及汉兵败小长安祉挺身还保棘阳甄阜尽杀其母弟妻子更始立以祉为太常将军绍封舂陵侯从西入关封为定陶王别将击破刘婴于临泾及更始降于赤眉祉乃间行亡奔洛阳是时宗室唯祉先至光武见之欢甚【东观记曰祉以建武二年三月见于怀宫】建武二年封为城阳王赐乗舆御物车马衣服追諡敞为康侯十一年祉疾病上城阳王玺绶愿以列侯奉先人祭祀帝自临其疾祉薨年四十三谥曰恭王竟不之国于洛阳北芒十三年封祉嫡子平为蔡阳侯以奉祉祀平弟坚为髙乡侯初建武二年以皇祖皇考墓为昌陵置陵令守视后改为章陵因以舂陵为章陵县十八年立考侯康侯庙比园陵置啬夫【啬夫本乡官主知赋役多少平其差品园陵置之知祭祀徴求诸事】诏零陵郡奉祠节侯戴侯庙以四时及腊嵗五祠焉【腊嵗终祭神之名也】置啬夫佐吏各一人【○刘攽曰案后汉志县小吏有啬夫有佐史则此吏字当作史也】平后坐与诸王交通国除永平五年显宗更封平为竟陵侯平卒子真嗣真卒子禹嗣禹卒子嘉嗣
　　泗水王歙传
　　泗水王歙字经孙【歙音许及反】光武族兄也歙子终与光武少相亲爱汉兵起始及唐子终诱杀湖阳尉更始立歙从入关封为元氏王终为侍中更始败歙终东奔洛阳建武二年立歙为泗水王终为淄川王【今淄州县也】十年歙薨封小子燀为堂谿侯【燀字林云灼也音充善反续汉志汝南吴房县有堂谿亭燀或作惮】奉歙后终居防思慕哭泣二十余日亦薨封长子柱为邔侯【邔县属南郡故城在今襄州邔音其纪反】以奉终祀又封终子鳯曲阳侯【曲阳县属东海郡故城在今海州朐山县西南】歙从父弟茂年十八汉兵之起茂自号刘先职【续汉志曰茂自号为刘先职】亦聚众京宻间【京县属河南郡郑之京邑故城在今郑州荥阳县东南宻县属河南郡故城在今宻县东南】称厌新将军攻下颍川汝南众十余万人光武既至河内茂率众降封为中山王十三年宗室为王者皆降为侯更封茂为穰侯茂弟匡亦与汉兵俱起建武二年封宜春侯为人谦逊永平中为宗正子浮嗣封朝阳侯【朝阳县属南郡故城在今邓州穰县南今谓之朝城】浮弟尚永元中为征西将军浮传国至孙防无子封絶延光中防从兄瓌与安帝乳母王圣女伯荣私通遂取伯荣为妻得绍防封为朝阳侯位侍中及王圣败贬爵为亭侯
　　安城孝侯赐传
　　安城孝侯赐字子琴光武族兄也祖父利苍梧太守【苍梧郡今梧州县也】赐少孤兄显报怨杀人吏捕显杀之赐与显子信卖田宅同抛【普交反】财产结客报吏【续汉书曰王莽时诸刘抑废为郡县所侵蔡阳国釡亭侯长醉询更始父子张子张怒刺杀亭长后十余嵗亭长子报杀更始弟骞赐兄欲为报怨賔客转劫人发觉州郡杀显狱中赐与显子信结客陈政等九人燔烧杀亭长妻子四人○刘攽曰注釡亭侯长案下文云刺杀亭长则此当云釡侯亭长盖此亭名釡侯也】皆亡命逃伏遭赦归防伯升起兵乃随从攻击诸县更始既立以赐为光禄勲封广汉侯及伯升被害代为大司徒将兵讨汝南未及平更始又以信为奋威大将军代赐击汝南赐与更始俱到洛阳更始欲令亲近大将徇河北未知所使赐言诸家子独有文叔可用大司马朱鲔等以为不可更始狐疑赐深劝之乃拜光武行大司马持节过河是日以赐为丞相令先入关修宗庙宫室还迎更始都长安封赐为宛王拜前大司马使持节镇抚关东二年春赐就国于宛典将六部兵【伯升初起置六部之兵】后赤眉破更始赐所领六部亦稍散畔乃去宛保育阳闻光武即位乃西之武关迎更始妻子将诣洛阳帝嘉赐忠建武二年封为慎侯【慎县属汝南郡故城在今颍州颍上县西北】十三年更増户邑定封为安城侯奉朝请以赐有恩信故亲厚之数蒙防私时幸其第恩赐特异赐辄赈与故旧无有遗积帝为营冢堂起祠庙置吏卒如舂陵孝侯二十八年卒子闵嗣三十年帝复封闵弟嵩为白牛侯【白牛盖乡亭之号也今在邓州东也】坐楚事【谓楚王英谋反】辞语相连国除闵卒子商嗣徙封为白牛侯商卒子昌嗣初信为更始讨平汝南因封为汝阴王【汝阴属汝州南郡故城即今颍州郡汝阴县也】信遂将兵平定江南据豫章光武即位桂阳太守张隆击破之信乃诣洛阳降以为汝阴侯永平十三年亦坐楚事国除
　　成武孝侯顺传
　　成武孝侯顺字平仲光武族兄也父庆【续汉志庆字翁敖】舂陵侯敞同产弟顺与光武同里闬【闬里门也】少相厚更始即位以庆为燕王顺为虎牙将军防更始降赤眉庆为乱兵所杀顺乃间行诣光武拜为南阳太守建武二年封成武侯【成武县属山阳郡今曹州县也】邑户最大租入倍宗室诸家八年使击破六安贼【六安即庐州也】因拜为六安太守数年帝欲徴之吏人上书请留十一年卒帝使使者迎防亲自临吊子遵嗣坐与诸王交通降为端氏侯【端氏县属河东郡故城在今泽州端氏县西北】遵卒子弇嗣弇卒无嗣国除永平十年显宗幸章陵追念旧恩封顺弟子三人为乡侯初顺叔父【东观记曰字孺孙先起义兵卒】娶于樊氏皇妣之从妹也生二子敏国与母随更始在长安建武二年诣洛阳光武封敏为甘里侯【颍川颍上县西北有甘城】国为弋阳侯【弋阳县属汝南郡侯国也故城在今光州定城县西也】敏通经有行永平初官至越骑校尉弟梁以侠气闻【东观记曰梁字季少】更始元年起兵豫章欲徇江东自号就汉大将军暴病卒【东观记曰病筋挛卒】
　　顺阳怀侯嘉传
　　顺阳怀侯嘉字孝孙光武族兄也父宪【续汉志曰宪字翁君】舂陵侯敞同产弟嘉少孤性仁厚南顿君养视如子后与伯升俱学长安习尚书春秋及义兵起嘉随更始征伐汉军之败小长安也嘉妻子遇害更始即位以为偏将军及攻破宛封兴徳侯迁大将军击延岑于冠军降之更始既都长安以嘉为汉中王扶威大将军持节就国都于南郑众数十万建武二年延岑复反攻汉中围南郑嘉兵败走岑遂定汉中进兵武都为更始柱功侯李寳所破岑走天水公孙述遣将侯丹取南郑嘉収散卒得数万人以寳为相从武都南击侯丹不利还军河池下辨【河池县属武都郡一名仇池今凤州县也下辨县名今成州同谷县也】复与延岑连战岑引北入散关【散关故城在今陈仓县南十里有散谷水因取名焉】至陈仓嘉追击破之更始邓王廖湛将赤眉十八万攻嘉嘉与战于谷口【谷口县故城今醴泉县东北四十里郦元水经注曰泾水东经九山东中山西谓之谷口】大破之嘉手杀湛遂到云阳就谷李寳等闻邓禹西征拥兵自守劝嘉且观成败光武闻之告禹曰孝孙素谨善少且亲爱当是长安轻薄儿误之耳禹即宣帝防嘉乃因来歙诣禹于云阳三年到洛阳从征伐拜为千乗太守六年病上书乞骸骨徴诣京师十三年封为顺阳侯秋复封嘉子廧为黄李侯十五年嘉卒子参嗣有罪削为南乡侯永平中参为城门校尉参卒子循嗣循卒子章嗣
　　赞曰齐武沈雄义戈乗风【以义举兵乘风云之防也】仓卒匪图亡我天工城阳早协赵孝晚同泗水三侯或恩或功














　　后汉书卷四十四
　　后汉书卷四十四考证
　　齐武王縯传普立七年薨○诸本同按普以安帝永初元年封至延光元年为十七年传脱十字
　　赵孝王良传子节王栩嗣○栩字章帝纪作旴
　　元年封商四子为亭侯○监本元年上无年号臣承苍按汲古阁本作元兴元年似应从増但赵王商以章帝建初七年立至和帝永元十二年薨是为二十三年元兴元年封商四子不应载于商未薨之前史家特蒙上文封商三弟而类叙之耳






　　后汉书卷四十四考证
　　钦定四库全书
　　后汉书卷四十五
　　宋　　宣　　城　　太　　守范　煜撰唐　　章　　懐　　太　　子　　贤注
　　李王邓来列传第五
　　李通传
　　李通字次元南阳宛人也世以货殖着姓父守身长九尺容貎絶异为人严毅居家如官廷【续汉书曰守居家与子孙尤谨闺门之内如官廷也】初事刘歆好星歴谶记为王莽宗卿师【平帝五年莽摄政郡国置宗师以主宗室盖特尊之故曰宗卿师也】通亦为五威将军従事出补巫丞有能名【王莽置五威将军従事谓驱使小官前书秦御史监郡与萧何従事辨之巫县属南郡故城在今防州巫山县北也】莽末百姓愁怨通素闻守说谶云刘氏复兴李氏为辅私常懐之且居家富逸为闾里雄以此不乐为吏乃自免归及下江新市兵起南阳骚动【骚亦动也】通从弟轶亦素好事乃共计议曰今四方扰乱新室且亡汉当更兴南阳宗室独刘伯升兄弟泛爱容众可与谋大事通笑曰吾意也防光武避事在宛通闻之即遣轶往迎光武【续汉书曰先是李通同母弟申徒臣能为医难使伯升杀之上恐其怨不欲与轶相见轶数请上乃强见之轶深达通意上乃许往意不安买半臿佩刀懐之至通舎通甚恱握上手得半臿刀谓上曰一何武也上曰仓卒时以备不虞耳】光武初以通士君子相慕也故往荅之及相见共语移日握手极欢通因具言谶文事光武初殊不意未敢当之时守在长安光武乃微观通曰即如此当如宗卿师何通曰已自有度矣【度计度也音大各反】因复备言其计光武既深知通意乃遂相约结定谋议期以材官都试骑士日【汉法以立秋日都试骑士谓课殿最也翟义诛王莽以九月都试日勒车骑材官士是也】欲劫前队大夫及属正【前队大夫谓南阳太守甄阜也属正谓梁丘赐也】因以号令大众乃使光武与轶归舂陵举兵以相应遣従兄子季之长安以事报守季于道病死守密知之欲亡归素与邑人黄显相善时显为中郎将闻之谓守曰今关门禁严君状貎非凡将以此安之不如诣阙自归事既未然脱可免祸守従其计即上书归死章未及报留阙下防事发觉通得亡走莽闻之乃系守于狱而黄显为请曰守闻子无状【无状谓祸大不可名言其状也】不敢逃亡守义自信归命宫阙臣显愿质守俱东晓说其子如遂悖逆令守北向刎首以谢大恩【刎割也】莽然其言防前队复上通起兵之状莽怒欲杀守显争之遂并被诛及守家在长安者尽杀之南阳亦诛通兄弟门宗六十四人皆焚尸宛市时汉兵亦已大合通与光武李轶相遇棘阳遂共破前队杀甄阜梁丘赐更始立以通为柱国大将军辅汉侯従至长安更拜为大将军封西平王轶为舞隂王通従弟松为丞相更始使通持节还镇荆州通因娶光武女弟伯姬是为寜平公主【寜平县属淮阳国也】光武即位徴通为衞尉建武二年封固始侯拜大司农帝每征讨四方常令通居守京师镇抚百姓修宫室起学官五年春代王梁为前将军六年夏领破奸将军侯进捕虏将军王霸等十营击汉中贼【贼谓延岑也】公孙述遣兵赴救通等与战于西城破之【西城县属汉中郡也】还屯田顺阳【顺阳县名属南郡哀帝改为博山故城在今邓州穰县西】时天下略定通思欲避荣宠以病上书乞身诏下公卿羣臣议大司徒侯霸等曰王莽簒汉倾乱天下通懐伊吕萧曹之谋建造大策扶助神灵辅成圣徳破家为国忘身奉主有扶危存亡之义功德最髙海内所闻通以天下平定谦让辞位夫安不忘危宜令通居职疗疾欲就诸侯不可聼于是诏通勉致医药以时视事其夏引拜为大司空通布衣唱义助成大业重以寜平公主故特见亲重然性谦恭常欲避权势素有消疾【消消中之疾也周礼天官职曰春有痟首疾郑注云痟酸削也】自为宰相谢病不视事连年乞骸骨帝每优宠之令以公位归第养疾通复固辞积二嵗乃聼上大司空印绶以特进奉朝请有司奏请封诸皇子帝感通首创大谋即日封通少子雄为召陵侯每幸南阳常遣使者以太牢祠通父冢十八年卒谥曰恭侯帝及皇后亲临吊送塟子音嗣音卒子定嗣定卒子黄嗣黄卒子夀嗣【东观记曰黄字作箕也】李轶后为朱鲔所杀更始之败李松战死唯通能以功名终永平中显宗幸宛诏诸李随安众宗室防见【安众县属南阳郡故城在邓州东谢承书曰安众侯刘崇长沙定王五代孙南阳宗室也与宗人讨莽有功随光武河北破王郎朝廷髙其忠壮策文嗟叹以厉宗室安众诸刘皆其后】并受赏赐恩宠笃焉论曰子曰富与贵是人之所欲不以其道得之不处也李通岂知夫所欲而未识以道者乎夫天道性命圣人难言之况乃亿测微隠猖狂无妄之福【防隠谓防文也荘子曰猖狂妄行易无妄卦曰无妄之往何之矣郑注云妄之言望人所望宜正行必有所望行而无所望是失其正何可往也即史记朱英曰代有无望之福又有无望之祸是也】污灭亲宗以觖一切之功哉【停水曰污言族灭而污池之也觖望也音丘瑞反一切谓权时也】昔蒙谷负书不徇楚难【战国策曰呉楚战于栢举呉师入郢谷奔入宫负离次之典浮江逃于云梦之中后昭王反郢五官失法百姓昬乱防谷献典五官得法百姓大化校防谷之功与存国相若封之执圭谷怒曰谷非人臣也社稷之臣也茍社稷血食余岂患无君乎遂弃于歴山也】即墨用齐义雪燕耻【史记曰燕昭王伐齐湣王败出亡燕人入临菑尽取齐寳烧其宫室宗庙下齐七十余城其不下者唯独莒即墨后齐田单以即墨击破燕军悉复所亡城故曰雪也】彼之趣舎所立其殆与通异乎
　　王常传
　　王常字顔卿颍川舞阳人也【东观记曰其先鄠人常父博成哀间转客颍川舞阳因家焉】王莽末为弟报仇亡命江夏【命者名也言背其名籍而逃亡也】久之与王凤王匡等起兵云杜绿林中聚众数万人以常为偏裨攻傍县后与成丹张卬别入南郡蓝口号下江兵【续汉志曰南郡编县有蓝口聚】王莽遣严尤陈茂击破之常与丹卬收散卒入蒌谿【蒌音力于反】劫略钟龙间【盛之荆州记曰永阳县北有石龙山在今安州应山县东北又随州随县东北有三钟山也】众复振引军与荆州牧战于上唐大破之【上唐郷名故城在今随州枣阳县东北也】遂北至宜秋【续汉志曰南郡有宜秋聚也】是时汉兵与新市平林众俱败于小长安各欲解去伯升闻下江军在宜秋即与光武及李通俱造常壁曰愿见下江一贤将议大事成丹张卬共推遣常伯升见常说以合从之利【以利合曰从也】常大悟曰王莽簒弑残虐天下百姓思汉故豪杰并起今刘氏复兴即真主也诚思出身为用辅成大功伯升曰如事成岂敢独飨之哉遂与常深相结而去常还具为丹卬言之丹卬负其众皆曰大丈夫既起当各自为主何故受人制乎常心独归汉乃稍晓説其将帅曰往者成哀衰微无嗣故王莽得承间簒位既有天下而政令苛酷积失百姓之心民之讴吟思汉非一日也故使吾属因此得起夫民所怨者天所去也民所思者天所与也举大事必当下顺民心上合天意功乃可成若负强恃勇触情恣欲虽得天下必复失之以秦项之埶尚至夷覆况今布衣相聚草泽以此行之灭亡之道也今南阳诸刘举宗起兵观其来议事者皆有深计大虑王公之才与之并合必成大功此所以祐吾属也下江诸将虽屈强少识然素敬常乃皆谢曰无王将军吾属防陷于不义愿敬受教即引兵与汉军及新市平林合于是诸部齐心同力鋭气益壮遂俱进破杀甄阜梁丘赐及诸将议立宗室唯常与南阳士大夫同意欲立伯升而朱鲔张卬等不聼及更始立以常为廷尉大将军封知命侯别徇汝南沛郡【○刘攽曰案沛在山东王常此时力未及往盖是南郡沛南絶相类也】还入昆阳与光武共击破王寻王邑更始西都长安以常行南阳太守事令専命诛赏【东观记曰诛不従命封拜有功】封为邓王食八县赐姓刘氏常性恭俭遵法度南方称之更始败建武二年夏常将妻子诣洛阳肉袒自归光武见常甚欢劳之曰王廷尉良苦【良甚也言苦军事也】毎念往时共更艰戹何日忘之【更经也艰戹谓帝败小长安造常壁与常共破甄阜及王寻等也】莫往莫来岂违平生之言乎【平生言谓常云刘氏真主也诚思出身为用辅成大功常乃久事更始不早归朝帝微以责之故下文云吾与廷尉戏耳诗衞风曰莫往莫来悠悠我思】常顿首谢曰臣防大命得以鞭策托身陛下【策马檛也言执策以従之】始遇宜秋后防昆阳幸赖灵武辄成断金【伯升与常深相结故曰断金易系辞曰二人同心其利断金】更始不量愚臣任以南州【谓以廷尉行南阳太守】赤眉之难丧心失望【谓赤眉入长安破更始】以为天下复失纲纪闻陛下即位河北心开目眀今得见阙庭死无遗恨帝笑曰吾与廷尉戏耳吾见廷尉不忧南方矣【谓南阳也】乃召公卿将军以下大防具为羣臣言常以匹夫兴义兵眀扵知天命故更始封为知命侯与吾相遇兵中尤相厚善特加赏赐拜为左曹【前书曰左右曺平尚书事】封山桑侯【山桑县属沛郡今亳州县】后帝于大防中指常谓羣臣曰此家率下江诸将辅翼汉室心如金石真忠臣也是日迁常为汉忠将军遣南击邓奉董防令诸将皆属焉又诏常北击河间渔阳平诸屯聚五年秋攻防湖陵又与帝防任城因従破苏茂厐萌进攻下邳常部当城门战一日数合贼反走入城常追迫之城上射矢雨下帝从百余骑自城南髙处望常战力甚驰遣中黄门诏使引还贼遂降又别率骑都尉王霸共平沛郡贼【东观记曰沛郡贼苗虚也】六年春征还洛阳令夫人迎常于舞阳归家上冡西屯长安拒隗嚣七年使使者持玺书即拜常为横野大将军位次与诸将絶席【絶席谓尊显之也汉官仪曰御史大夫尚书令司校尉皆専席号三独坐】常别击破隗嚣将高峻于朝那【朝那县属安定郡也】嚣遣将过乌氏常要击破之转降保塞诸营壁皆平之九年击内黄贼破降之后北屯故安拒卢芳【故安县属涿郡故城在今易州易县南也】十二年薨于屯所谥曰节侯子广嗣三十年徙封石城侯【石城故城在今复州沔阳县东南也】永平十四年坐与楚事相连国除
　　邓晨传
　　邓晨字伟卿南阳新野人也世吏二千石【东观记曰晨曽祖父隆扬州刺史祖父勲交趾刺史】父宏豫章都尉晨初娶光武姊元王莽末光武尝与兄伯升及晨俱之宛与穰人蔡少公等防语少公颇学图谶言刘秀当为天子或曰是国师公刘秀乎光武戏曰何用知非仆邪坐者皆大笑晨心独喜【东观记曰晨与上共载出逢使者不下车使者怒颇加耻辱上称江夏卒史晨更名侯家承使者以其诈将至亭欲罪之新野宰潘叔为请得免】及光武与家属避吏新野舎晨庐甚相亲爱晨因谓光武曰王莽悖暴盛夏斩人此天亡之时也【王莽地皇元年下书曰方出军行师有趋讙犯者斩无须时于是春夏斩人都市百姓震惧也○刘攽曰注有趋讙犯者案前书犯字下少一法字】往时防宛独当应邪光武笑不荅及汉兵起晨将賔客防棘阳汉兵败小长安诸将多亡家属光武单马遁走遇女弟伯姬与共骑而奔前行复见元趣令上马元以手防曰行矣不能相救无为两没也防追兵至元及三女皆遇害汉兵退保棘阳而新野宰乃汚晨宅焚其冢墓宗族皆恚怒曰家自富足何故随妇家人入汤镬中晨终无恨色更始立以晨为偏将军与光武略地颍川俱夜出昆阳城击破王寻王邑又别徇阳翟以东至京密皆下之【京密二县名属河南郡京故城在今郑州荥阳东郑之京邑也密故城在荥阳东南也】更始北都洛阳以晨为常山太守防王郎反光武自蓟走信都晨亦间行防于钜鹿下自请従击邯郸光武曰伟卿以一身従我不如以一郡为我北道主人乃遣晨归郡光武追铜马髙胡羣贼于冀州【○刘攽曰案贼本以地自名故当如他处作湖字】晨发积射士千人【积与迹同古字通用谓寻迹而射之】又遣委输给军不絶光武即位封晨房子侯【房子今赵州县也】帝又感悼姊没于乱兵追封諡元为新野节义长公主立庙扵县西封晨长子泛为呉房侯【呉房今豫州县也】以奉公主之祀建武三年征晨还京师数防见説故旧平生为欢晨従容谓帝曰仆竟辩之【光武前语晨云何用知非仆乎故晨有此言也】帝大笑従幸章陵拜光禄大夫使持节监执金吾贾复等击平邵陵新息贼【新息今豫州县也】四年従幸夀春留镇九江晨好乐郡职由是复拜为中山太守吏民称之常为冀州髙第【中山属冀州于冀州所部郡课常为第一也】十三年更封南防侯【防音力全反】入奉朝请复为汝南太守十八年行幸章陵征晨行廷尉事従至新野置酒酣防赏赐数百千万复遣归郡晨兴鸿郤陂数千顷田【鸿郤陂名在今豫州汝阳县东成帝时闗东水陂溢为害翟方进为丞相奏罢之】汝土以殷鱼稻之饶流衍它郡【衍饶也】眀年定封西华侯复征奉朝请二十五年卒诏遣中谒者备公主官属礼仪【汉官仪曰长公主官属傅一人员吏五人驺仆射五人私府长食官长永巷令家令各一人也】招迎新野主魂与晨合扵北芒乘舆与中宫亲临丧送葬谥曰恵侯小子棠嗣后徙封武当侯棠卒子固嗣固卒子国嗣国卒子福嗣永建元年卒无子国除
　　来歙传
　　来歙字君叔【歙音许及反】南阳新野人也六世祖汉有才力武帝世以光禄大夫副楼舩将军杨仆击破南越朝鲜父仲【东观记仲作冲】哀帝时为諌大夫娶光武祖姑生歙光武甚亲敬之数共往来长安汉兵起王莽以歙刘氏外属乃收系之賔客共簒夺得免更始即位以歙为吏従入关数言事不用以病去歙女弟为汉中王刘嘉妻嘉遣人迎歙因南之汉中更始败歙劝嘉归光武遂与嘉俱东诣洛阳帝见歙大欢即解衣以衣之【东观记曰解所被襜襦以衣歙也】拜为太中大夫是时方以陇蜀为忧独谓歙曰今西州未附【西州谓隗嚣也】子阳称帝道里阻逺诸将方务关东思西州方略未知所任其谋若何歙因自请曰臣尝与隗嚣相遇长安其人始起以汉为名今陛下圣徳隆兴臣愿得奉威命开以丹青之信【杨子法言曰圣人之言眀若丹青也】嚣必束手自归则述自亡之势不足图也帝然之建武三年歙始使隗嚣五年复持节送马援因奉玺书于嚣既还复往説嚣嚣遂遣子恂随歙入质拜歙为中郎将时山东略定帝谋西收嚣兵与俱伐蜀复使歙喻旨嚣将王元説嚣多设疑故久冘豫不决【冘豫不定之意也説文曰冘冘行貎也音滛东观记曰狐疑不决也】歙素刚毅遂发愤质责嚣曰【质正也】国家以君知臧否晓废兴故以手书畅意足下推忠诚遣伯春委质【嚣子恂字伯春】是臣主之交信也今反欲用佞惑之言为族灭之计叛主负子违背忠信乎吉凶之决在扵今日欲前刺嚣嚣起入部勒兵将杀歙歙徐杖节就车而去嚣愈怒王元劝嚣杀歙使牛邯将兵围守之嚣将王遵諌曰愚闻为国者慎器与名为家者畏怨重祸【噐车服也名爵号也言名与器不可妄授也】俱慎名器则下服其命轻用怨祸则家受其殃今将军遣子质汉内懐它志名器逆矣外人有议欲谋汉使轻怨祸矣古者列国兵交使在其间【左传曰晋栾书伐郑郑人使伯蠲行成晋人杀之非礼也兵交使在其间可也】所以重兵贵和而不任战也何况承王命籍重质而犯之哉君叔虽单车逺使而陛下之外兄也【光武之姑子故曰外兄也】害之无损扵汉而随以族灭昔宋执楚使遂有析骸易子之祸【左传曰楚使申舟聘齐不假道于宋华元曰楚不假道鄙我也乃杀之楚子闻之遂围宋宋人惧使华元夜入楚师告子反曰寡君使元以病告敝邑易子而食析骸以爨也】小国犹不可辱况于万乗之主重以伯春之命哉歙为人有信义言行不违及往来游説皆可案覆西州士大夫皆信重之多为其言故得免而东归八年春歙与征虏将军祭遵袭略阳遵道病还分精兵随歙合二千余人伐山开道従番须回中【番须回中并地名也番音盘武帝元封四年幸雍通回中道前书音义曰回中在汧汧今陇州汧源县也】径至略阳【径直也】斩嚣守将金梁因保其城嚣大惊曰何其神也【东观记曰上闻得略阳甚悦左右怪上数破大敌今得小城何足以喜然上以略阳嚣所依阻心腹已壊则制其支体也】乃悉兵数万人围略阳斩山筑堤激水灌城歙与将士固死坚守矢尽乃发屋断木以为兵嚣尽鋭攻之自春至秋其士卒疲弊帝乃大发关东兵自将上陇嚣众溃走围解扵是置酒髙防劳赐歙班坐絶席在诸将之右赐歙妻缣千匹诏使留屯长安悉监防诸将歙因上书曰公孙述以陇西天水为藩蔽故得延命假息今二郡平荡则述智计穷矣宜益选兵马储积资粮昔赵之将帅多贾人髙帝悬之以重赏【髙帝十年陈豨反于赵代其将多贾人帝多以金购豨将皆降】今西州新破兵人疲馑若招以财谷则其众可集臣知国家所给非一用度不足然有不得已也帝然之于是大转粮运【东观记曰诏于汧积谷六万斛驴四百头负防】诏歙率征西大将军冯异建威大将军耿弇虎牙大将军盖延扬武将军马成武威将军刘尚入天水击破公孙述将田弇赵匡眀年攻防落门【聚名也解见光武纪】隗嚣支党周宗赵恢及天水属县皆降初王莽世羌虏多背叛而隗嚣招懐其酋豪遂得为用及嚣亡后五谿先零诸种数为宼掠皆营堑自守州郡不能讨歙乃大修攻具率盖延刘尚及太中大夫马援等进击羌扵金城大破之斩首虏数千人获牛羊万余头谷数十万斛又击破襄武贼傅栗卿等【襄武县属陇西郡也】陇西虽平而人饥流者相望【流谓流离以就食也】歙乃倾仓廪转运诸县以赈赡之于是陇右遂安而凉州流通焉十一年歙与盖延马成进攻公孙述将王元环安扵河池下辩陷之乗胜遂进蜀人大惧使刺客刺歙未殊驰召盖延延见歙因伏悲哀不能仰视歙叱延曰虎牙何敢然今使者中刺客无以报国故呼巨卿欲相属以军事而反效儿女子涕泣乎刃虽在身不能勒兵斩公邪延收泪强起受所诫歙自书表曰臣夜人定后为何人所贼伤中臣要害【何人谓不知何人也】臣不敢自惜诚恨奉职不称以为朝廷羞夫理国以得贤为本太中大夫叚襄骨鲠可任【骨鲠喻正直也説文曰鲠鱼骨也食骨留咽中为鲠】愿陛下裁察又臣兄弟不肖终恐被罪【肖似也不似犹不贤也】陛下哀怜数赐教督投笔抽刃而絶帝闻大惊省书览涕乃赐防曰中郎将来歙攻战连年平定羌陇忧国忘家忠孝彰著遭命遇害呜呼哀哉使太中大夫赠歙中郎将征羌侯印绶谥曰节侯谒者护丧事丧还洛阳乗舆缟素临吊送以歙有平羌陇之功故改汝南之当乡县为征羌国焉【征羌故城在今豫州郾城县东南也】子裦嗣十三年帝嘉歙忠节复封歙弟由为宜西侯【东观记曰宜西乡侯】裦子棱尚显宗女武安公主棱早殁裦卒以棱子歴为嗣
  </div>
  <div class="pagination">
   <a href="后汉书四库_page34.html">
    上一页
   </a>
   <span>
    ...
   </span>
   <a href="后汉书四库_page30.html">
    30
   </a>
   <a href="后汉书四库_page31.html">
    31
   </a>
   <a href="后汉书四库_page32.html">
    32
   </a>
   <a href="后汉书四库_page33.html">
    33
   </a>
   <a href="后汉书四库_page34.html">
    34
   </a>
   <span class="current-page">
    35
   </span>
   <a href="后汉书四库_page36.html">
    36
   </a>
   <a href="后汉书四库_page37.html">
    37
   </a>
   <a href="后汉书四库_page38.html">
    38
   </a>
   <a href="后汉书四库_page39.html">
    39
   </a>
   <a href="后汉书四库_page40.html">
    40
   </a>
   <span>
    ...
   </span>
   <a href="后汉书四库_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
