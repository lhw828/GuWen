<!DOCTYPE html>
<html>
<head>
    <meta charset="UTF-8">
    <title>北史 - 第 26 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 26 页/共 152 页</h1>
    <div class="content">　　勰至京师，频表辞大司马、领司徒及所增邑，乞还中山，有诏不许。乃除录尚书，侍中、司徒如故，固辞不免。时咸阳王禧以骄矜，颇有不法，北海王详阴言于帝；又言勰大得人情，不宜久在宰辅，劝帝遵遗敕。禧等又出领军于烈为恆州，烈深以为忿。烈子忠常在左右，密令忠言于帝，宜早自览政。时将礿祭，王公并斋于庙东坊。帝遣于烈将壮士六十人召禧、勰、详等引见。帝谓勰曰：「顷来南北务殷，不容仰遂冲操。恪是何人，而敢久违先敕？今遂叔父高蹈之意。」诏乃为勰造宅，务从简素，以遂其心。勰因是作《蝇赋》以喻怀。又以勰为太师，勰遂固辞。诏侍中敦喻，帝又为书于勰，崇家人之敬，勰不得已而应命。帝前后频幸勰第。及京兆、广平王暴虐不法，制宿卫队主率羽林、武贲幽守诸王于其第，勰上表切谏，帝不纳。时议定律令，勰与高阳王雍、八坐、朝士有才学者，五日一集，参论轨制应否之宜。凡所裁决，时彦归仰。又加侍中。勰敦尚文史，撰自古帝王贤达至于魏世子孙，族从为三十卷，名曰《要略》。

　　性仁孝。言于朝廷，以其舅潘僧固为长乐太守。京兆王愉构逆，僧固见逼。尚书令高肇性既凶愎，又肇兄女入为夫人。顺皇后崩，帝欲以为后，勰固执以为不可。肇于是屡谮勰，因僧固之同愉逆，肇诬勰与愉通，南招蛮贼。勰国郎中令魏偃、前防阁高祖珍希肇提携，构成事。肇初令侍中元晖以奏，晖不从。又令左卫元珍言之。帝访晖，明勰无此。帝更以问肇，肇以魏偃、祖珍为证，乃信之。

　　永平元年九月，召勰及高阳王雍、广阳王嘉、清河王怿、广平王怀及高肇等人。时勰妃方产，固辞不得已，意甚忧惧，与妃诀而登车。入东掖门，度一小桥，牛伤，人挽而入。宴于禁中，夜皆醉，各就别所消息。俄而元珍将武士赍毒酒至。勰曰：「一见至尊，死无恨也。」珍曰：「至尊何可复见！」武士以刀环筑勰二下，勰大言称冤。武士又以刀筑勰，乃饮毒酒，武士就杀之。向晨，以褥裹尸，舆从屏门出，载尸归第，云因饮而薨。勰妃李氏，司空冲之女也，号哭曰：「高肇枉理杀人，天道有灵，汝还当恶死。」及肇以罪见杀，还于此屋，论者知有报应焉。帝为举哀于东堂。勰既有大功于国，无罪见害，行路士女皆流涕曰：「高肇小人，枉杀如此贤王！」在朝贵戚莫不丧气。景明、报德寺僧鸣钟欲饭，忽闻勰薨，二寺一千余人皆嗟痛，为之不食，但饮水而斋。追赠假黄钺、使持节、都督中外诸军事、司徒公、太师。给鉴辂九旒，武贲班剑百人，前后部羽葆鼓吹，辒辌车。有司奏太常卿刘芳议勰谥，保大定功曰武，善问周达曰宣，宜谥武宣王。诏可。及庄帝即位，追号文穆皇帝，妃李氏为文穆皇后，迁神主于太庙，称肃祖。节闵帝时，去其神主。嫡子劭，字子讷，袭封。

　　劭善武艺，少有气节。明帝初，梁将寇边，劭表上粟九千斛、资绢六百匹、国吏二百人以充军用。灵太后嘉其至意，不许。累迁青州刺史。孝昌末，灵太后失德，四方纷扰，劭遂有异志。为安丰王延明所启，征入为御史中尉。庄帝即位，尊为无上王。寻遇害河阴。追谥曰孝宣皇帝，妻李氏为文恭皇后。

　　子韶，字世胄，好学，美容仪。初，尔硃荣将入洛，父劭恐，以韶寄所亲荣阳太守郑仲明。仲明寻为城人所杀。韶因乱，与乳母相失，遂与仲明兄子僧副避难。路中为贼逼，僧副恐不免，因令韶下马。僧副谓客曰：「穷鸟投人，尚或矜愍，况诸王如何弃乎？」僧副举刃逼之，客乃退。韶逢一老母姓程，哀之，隐于私家。居十余日，庄帝访而获焉，袭封彭城王。齐神武后以孝武帝后配之，魏室奇宝多随后入韶家。有二玉钵相盛，转而不可出。马脑榼容三升，玉缝之。皆称西域鬼作也。历位太尉、侍中、录尚书事、司州牧、特进、太傅。

　　齐天保元年，降爵为县公。韶性行温裕，以高氏婿，颇膺时宠。能自谦退，临人有惠政，好儒学；礼致才彦，爱林泉，修第宅华而不侈。文宣常剃韶鬓须，加以粉黛，衣妇人服以自随。曰：「以彭城为嫔御。」讥元氏微弱，比之妇女。

　　十年，太史奏云：「今年当除旧布新。」文宣谓韶曰：「汉光武何故中兴？」韶曰：「为诛诸刘不尽。」于是乃诛诸元以厌之。遂以五月诛元世哲、景武等二十五家，余十九家并禁止之。韶幽于京畿地牢，绝食，啖衣袖而死。及七月，大诛元氏，自昭成已下并无遗焉。或父祖为王，或身常贵显，或兄弟强壮，皆斩东市。其婴兒投于空中，承之以槊。前后死者凡七百二十一人，悉投尸漳水。剖鱼者多得爪甲，都下为之久不食鱼。世哲从弟黄头，使与诸囚自金凰台各乘纸鸱以飞，黄头独能至紫陌乃坠，仍付御史狱，毕义云饿杀之。

　　北海王详字季豫，美姿容，善举止。太和九年封，加侍中。孝文自洛北巡，详常与侍中彭城王勰并在舆辇，陪侍左右。至文成射铭所，帝停驾，诏诸弟及侍臣皆试射远近。诸人皆去一二十步，唯详箭及之。帝拊掌欣笑，遂诏勒铭，亲自为制。车驾南伐，详行中领军，留守。孝文临崩，顾命详为司空辅政。

　　宣武览政，为中大将军、录尚书事。咸阳王禧之谋反，详表求解任，制不许。除太尉、领司徒、侍中，录尚书事如故。详之拜命，其夜暴风震电，拔其廷中桐，树大十围，倒立本处。初，宣武之览政，详闻彭城王勰有震主之虑，而欲夺其司徒，大惧物议，故为大将军，至是乃居之。天威如此，识者知其不终。

　　既以季父崇宠，位望兼极，贪冒无厌，公私营贩。又于东掖门外规占第宅，至有丧柩在室，请延至葬而不见许，舆榇巷次，行路哀嗟。详母高太妃颇助威虐，怨<乡向>嗷然。妃宋王刘昶女，不见答礼。宠妾范氏，爱等伉俪。及死葬讫，犹毁隧视之。又烝于安定王燮妃高氏，即茹皓妻姊。详既素附于皓，又缘淫好，往来绸密。详虽贪侈，宣武礼敬尚隆。常别住华林圆西隅，与都亭宫馆相接。帝每潜幸其所，肆饮终日，与高太妃相见，呼为阿母，伏而上酒，礼若家人。临出，高每拜送，举觞祝言：「愿官家千万年寿，岁一入妾母子舍也。」初，宣武之亲政，详与咸阳王禧、彭城王勰并被召入，共乘犊车，防卫严固。高时惶迫，以为必死，亦乘车傍路哭送至金墉。及详得免，高云：「自今以后，不愿富贵。但令母子相保，共汝扫市作活也。」至此，贵宠崇盛，不复言有祸败之理。

　　后为高肇所谮，云详与皓等谋逆。时详在南第。帝召中尉崔亮入禁，纠详贪淫，及茹皓、刘胄、常季贤、陈扫静等专恣之状。夜即收禁南台。又武贲百人，围守详第。夜中虑其惊惧奔越，遣左右郭翼开金墉门驰出喻之，示以中尉弹状。详母高见翼，顿首号泣，不能自胜。详言：「审如中尉所纠，何忧也？人奉我珍异货物，我实受之，果为取受，吾何忧乎？」至明，皓等皆赐死。引高阳王雍等五王入议详罪。单车防守还华林馆。母妻相与哭，入所居，小奴弱婢数人随从。防援甚严。徙就太府寺，免为庶人。别营坊馆于洛阳县东北隅，如法禁卫，限以终身，名曰思善堂，将徙详居之。会其家奴阴结党辈，欲劫出，密抄名字，潜托侍婢通于详。详始得执省，而门防主司遥见，突入，就详手中览得，呈奏。帝密令害之。详自至太府，令其母妻还居南宅，五日一来。此夜，母妻不来，死于奴婢手中。诏丧还南宅，诸王皇宗，悉令奔赴。赗物一依广陵故事。详之初禁，乃以淫高事告母。母大怒，詈之曰：「汝自有妻妾侍婢，少盛如花，何共高丽婢奸，令致此罪！我得高丽婢，当啖其肉。」乃杖详背及两脚百余下。自行杖，力疲，乃使奴代。高氏素严，详每有微罪，常加责罚，以絮裹杖。至是，去絮，皆至创脓。又杖其妃刘数十，云：「新妇大家女，门户匹敌，何所畏而不检校夫婿！」刘笑而受罚，卒无所言。详贪淫之失，虽闻远近，而死之日，罪无定名，远近叹怪之。永平元年十月，诏追复王爵，谥曰平王。子颢袭。

　　颢字子明，少慷慨，有壮气。为徐州刺史，寻为御史弹劾，除名。后贼帅宿勤明远、叱干骐驎等寇乱豳、华等州，乃复颢王爵，兼左仆射、西道行台以讨明远。频破贼，解豳、华之围。后萧宝夤等大败于平凉，颢亦奔还京师。

　　武泰初，为相州刺史，以御葛荣。属尔硃荣入洛，推庄帝，授颢太傅。颢以葛荣南侵，尔硃纵害，遂盘桓顾望，图自安之策。事不谐，遂与子冠受奔梁。梁武以为魏主，假之兵将，令其北入。永安二年四月，于梁国城南登坛燔燎，年号孝基元年。庄帝诏济阴王晖业于考城拒之，为颢所禽。庄帝北幸，颢遂入洛，改称建武元年。

　　颢以数千之众，转战屡克，据有都邑，号令自己。天下人情，想望风政。自谓天之所授，颇怀骄怠。宿昔宾客近习之徒，咸见宠待，干扰政事。又日夜纵酒，不恤军国。所统南兵，陵窃市里，朝野失望。时又酷俭，公私不安。庄帝与尔硃荣还师讨颢，颢自于河梁拒战。冠受战败被禽。颢自轘辕出至临颍，为临颍县卒所斩。

　　初，颢入洛，其日暴风，欲入阊阖门，马大惊不进，令人执辔乃入。有恆农杨昙华告人曰：「颢必无成，假服衮冕，不过六十日。」又谏议大夫元昭业曰：「昔更始自洛阳而西，初发，马惊奔，触北宫铁柱，三马皆死，而更始卒不成帝位。以古譬今，其兆一也。」至七月果败。孝武初，赠太师、大司马。

　　颢弟顼，庄帝初，封东海王，位中书监。及颢入洛，成败未分，便以意气自得，为时人笑。颢败，潜窜，为人执送，斩于都市。孝武初，赠太尉。

　　孝文七男：林废后生废太子恂；文昭皇后生宣武皇帝、广平武穆王怀；袁贵人生京兆王愉；罗夫人生清河文献王怿、汝南王悦；郑充华生皇子恌，未封，早夭。

　　废太子庶人恂，字元道。生而母死，文明太后抚视之，常置左右。年四岁，太后亲为立名恂，字元道。于是大赦。太和十七年七月癸丑，立恂为皇太子。及冠恂于庙，孝文临光极东堂，引恂入见，诫以冠义曰：「字汝元道，所寄不轻，汝当寻名求义，以顺吾旨。」二十年，改字宣道。迁洛，诏恂诣代都，其进止仪体，帝皆为定。及恂入辞，帝曰：「今汝不应向代。但太师薨于恆坏，朕既居皇极之重，不容轻赴舅氏之丧，欲使汝展哀舅氏，拜汝母墓，一写为子之情。山陵北海，汝至彼，太师事毕后日，宜一拜山陵。拜讫，汝族祖南安可一就问讯。在途当温读经籍，今日亲见吾也。」后帝每岁征幸，恂常留守，主执庙祀。

　　恂不好书学，体貌肥大，深忌河、洛暑热，意每追乐北方。中庶子高道悦数苦言致谏，恂甚衔之。孝文幸崧岳，恂留守金墉，谋欲召牧马，轻骑奔代，手刃道悦于禁中。领军元徽勒门防遏，夜得宁静。帝闻之骇惋，外寝其事，仍至汴口而还。引恂数罪，与咸阳王禧等亲杖恂。又令禧等更代百余下，扶曳出外，不起者月余。拘于城西别馆。引见群臣于清徽堂，议废之。司空、太子太傅穆亮，尚书仆射、少保李冲，并免冠稽首而谢。帝曰：「古人有言，大义灭亲。此小兒今日不灭，乃是国家之大祸。脱待我无后，恐有永嘉之乱。」乃废为庶人，置之河阳；服食所供，粗免饥寒而已。

　　帝幸代，遂如长安，中尉李彪承闲密表，告恂复与左右谋逆。帝在长安，使中书侍郎邢峦与咸阳王禧奉诏赍椒酒诣河阳，赐恂死。时年十五余。敛以粗棺常服，瘗于河阳城。二十二年冬，御史台令史龙文观坐法当死，告廷尉，称恂前后被摄左右之日，有手书自理，不知状。而中尉李彪、侍御史贾尚寝不为闻。贾坐系廷尉。时彪免归，帝在鄴，尚书表收彪赴洛，会赦，遂不穷其本末。贾尚出系，暴病数日死。

　　初，帝将为恂娶司徒冯诞长女，以女幼，待年长，先为娉彭城刘长文、荣阳郑懿女为左右孺子。时恂年十三四，帝尝谓郭祚、崔光、宋弁曰：「人生须自放，不可终朝读书。我欲使恂旦出省经传，食后还内，晡时复出，日夕而罢。卿等以为何如？」光曰：「孔子称血气未定，戒之在色。太子尚以幼年涉学之日，不宜于正昼之时，舍书御内，又非所以安柔弱之体，固永年之命。」帝以光言为然，乃不令恂昼入内。无子。

　　京兆王愉字宣德，太和二十一年封，拜都督、徐州刺史。以彭城王中宣府长史卢阳乌兼长史，州事巨细，委之阳乌。宣武初，为护军将军。帝留爱诸弟，愉等常出入宫掖，晨昏寝处，若家人焉。迁中书监。为纳顺皇后妹为妃，而不见礼答。愉在徐州纳妾李氏，本姓杨，东郡人，夜闻其歌，悦之，遂被宠嬖。罢州还京，欲进贵之。托右中郎将赵郡李恃显为之养父，就之礼迎，产子宝月。顺皇后召李入宫，毁击之。强令为尼于内，以子付妃养之。岁余，后父于劲以后久无所诞，乃表劝广嫔御。因令后归李于愉，旧爱更甚。

　　愉好文章，颇著诗赋。时引才人宋世景、李神俊、祖莹、邢晏、王遵业、张始均等，共申宴喜。招四方儒学宾客严怀真等数十人，馆而礼之。所得谷帛，率多散施。又崇信佛道，用度常至不接。与弟广平王怀，颇相夸尚，竞慕奢丽，贪纵不法。于是宣武摄愉禁中推案，杖愉五十，出为冀州刺史。

　　始愉自以职求侍要，势劣二弟，潜怀愧恨，颇见言色。又以幸妾屡被顿辱，内外离抑。及在州，谋逆。愉遂杀长史羊灵引及司马李遵，称得清河王密疏，云高肇谋为杀害主上。遂为坛于信都之南，柴燎告天，即皇帝位。赦天下，号建平元年，立李氏为皇后。宣武诏尚书李平讨愉。愉出拒王师，频败，遂婴城自守。愉知事穷，携李及四子数十骑出门，诸军追之，见执以送。诏征赴京师，申以家人之训。愉每止宿亭传，必携李手，尽其私情。虽锁絷之中，饮赏自若，略无愧惧之色。至野王，愉语人曰：「虽主上慈深，不忍杀我，吾亦何以面见至尊！」于是歔欷流涕，绝气而死，年二十一。或云高肇令人杀之。敛以小棺，瘗。诸子至洛，皆赦之。后灵太后令愉之四子皆附属籍，追封愉临洮王。宝月乃改葬父母，追服三年。

　　清河王怿字宣仁，幼而敏慧，美姿貌，孝文爱之。彭城王勰甚器异之，并曰：「此兒风神外伟，黄中内润，若天假之年，继二南矣。」博涉经史，兼综群言，有文才，善谈理。宽仁容裕，喜怒不形于色。太和二十一年封。宣武初，拜侍中，转尚书仆射。怿才长从政，明于断决，剖判众务，甚有声名。司空高肇以帝舅宠任，既擅威权，谋去良宗，屡谮怿及愉等。愉不胜其忿怒，遂举逆冀州。因愉之逆，又构杀勰。怿恐不免。肇又录囚徒以立私惠。怿因侍宴，酒酣，乃谓肇曰：「天子兄弟，讵有几人，而炎炎不息？昔王莽头秃，亦藉渭阳之资，遂篡汉室。今君曲形见矣，恐复终成乱阶。」又言于宣武曰：「臣闻唯器与名，不可以假人。是故季氏旅泰山，宣尼以为深讥；仲叔轩悬，丘明以为至诫。谅以天尊地卑，君臣道别。宜杜渐防萌，无相僭越。至于减膳录囚，人君之事，今乃司徒行之，讵是人臣之义？且陛下修政教，解狱讼，则时雨可降，玉烛知和。何使明君失之于上，奸臣窃之于下？长乱之基，于此在矣。」宣武笑而不应。

　　孝明熙平初，迁太尉，侍中如故。诏怿裁门下之事，又典经义注。时有沙门惠怜者，自云咒水饮人，能差诸病。病人就之者，日有千数。灵太后诏给衣食。事力优重，使于城西之南，治疗百姓病。怿表谏曰：「臣闻律深惑众之科，礼绝妖淫之禁，皆所以大明居正，防遏奸邪。昔在汉末，有张角者，亦以此术，荧惑当时。论其所行，与今不异。遂能詃诱生人，致黄巾之祸。天下涂炭数十年间，角之由也。昔新垣奸，不登于明堂；五利侥，终婴于显戮。

　　灵太后以怿孝明懿叔，德先具瞻，委以朝政，事拟周、霍。怿竭力匡辅，以天下为己任。领军元叉，太后之妹夫也，恃宠骄盈。怿裁之以法，每抑黜之，为叉所疾。叉党人通直郎宋准爱希又旨，告怿谋反。禁怿门下，讯问左右及朝贵，贵人分明，得雪，乃释焉。怿以忠而获谤，乃鸠集昔忠烈之士，为《显忠录》二十卷以见意焉。

　　正光元年七月，叉与刘腾逼孝明于显阳殿，闭灵太后于后宫，囚怿于门下省。怿罪伏，遂害之，时年三十四。朝野贵贱，知与不知，含悲丧气，惊振远近。夷人在京及归，闻怿之丧，为之劈面者数百人。

　　广平王怀，阙自有魏诸王，召入华林别馆，禁其出入。令四门博士董征授以经传。孝武崩，乃得归。

　　汝南王悦，好读佛经，览书史；为性不伦，俶傥难测。悦妃闾氏，即东海公之女也。生一子，不见礼答。有崔延夏者，以左道与悦游。合服仙药松术之属，时轻与出采之，宿于城外小人之所。遂断酒肉粟稻，唯食麦饭。又绝房中，而更好男色。轻忿妃妾，至加捶挞，同之婢使。悦之出也，妃住于别第，灵太后敕检问之。引入，穷悦事故。妃病杖床蓐，疮尚未愈。太后因悦杖妃，乃下令禁断。令诸亲王及三蕃，其有正妃病患百日已上，皆遣奏闻。若有犹行捶挞，就削封位。

　　及清河王怿为元叉所害，悦了无仇恨之意，乃以桑落酒候伺之，尽其私佞。叉大喜，以悦为侍中、太尉。临拜日，就怿子亶求怿服玩之物。不时称旨，乃召亶杖之百下。亶居庐未葬，形气羸弱，暴加威挞，殆至不济。仍呼阿兒，亲自循抚。悦乃为大剉碓，置于州门，盗者便欲斩其手。时人惧其无常，能行异事，奸偷畏之而暂息。

　　及尔硃荣举兵向洛，悦遂奔梁。梁武厚相资待。庄帝崩，遂立为魏主，号年更兴。节闵初，遣兵送悦，置于境上，以觊侵逼。及齐神武既诛尔硃，以悦孝文子，宜承大业，乃令人示意。悦既至，清狂如故，动为罪失，乃止。孝武初，除大司马、开府。孝武以广陵颇有德望，以悦属尊地近，内怀畏忌，故前后害之。赠假黄钺、太师、司州牧，大司马、王如故。谥曰文宣。

　　子颖，与父俱奔梁，遂卒于江左。

　　皇子恌，年七岁，景明元年薨，就敛于华林枣间堂，葬于文昭皇后陵东。后以增广文昭后坟茔，徙窆北岗。

　　论曰：文成五王，安丰特标令望。延明学业该赡，加以雅谈之美；及于永安，运迹冠戎。卒致奔亡，亦其命也。

　　献文诸子，俱渐太和之训，而咸阳终于逆节，广陵毙于桑中。人而无仪，各宜遄死。高阳器术缺然，终荷栋干，至于桡败，实尸其阙。武宣孝以为质，忠而树行，及夫在安处危之操，送往事居之节，周旦匪佗之旨，霍光异姓之诚，事实兼之。竟而功高震主，德隆动俗。闲言一入，卒不全生。鸣呼！周成、汉昭未易遇也。北海义昧鹡鸰，奢淫自丧，虽祸发青蝇，亦自贻伊戚。颢取若拾遗，亡不旋踵，岂守之无术，其天将覆之。

　　庶人险暴之性，自幼而长，终以废黜，不得其终。斯乃硃、均之性，尧、舜不能训也。京兆早有令问，晚致颠覆，习于所染，可不慎乎！清河器识才誉，以懿亲作辅，时钟屯诐，始遘墙茨之逼。运属道消，晚扼凶权之手。悲哉！广平早岁骄盈，汝南性致狂逸，揆其终始，俱不足论。而悦以天人所弃，卒婴猜惧之毒，盖地逼之尤也。

　　魏自西迁之后，权移周室。而周文天纵宽仁，性罕猜忌；元氏戚属，并见保全，内外任使，布于列职。孝闵践祚，无替前绪，明武缵业，亦遵先志。虽天厌魏德，鼎命已迁，枝叶荣茂，足以愈于前代矣。

　





北史卷二十

列传第八　　卫操莫含刘库仁（弟子罗辰罗辰曾孙仁之尉古真（从玄孙瑾穆崇奚斤叔孙建安同庾业延王建罗结楼伏连（曾孙宝闾大

　　肥奚牧和跋莫题贺狄干李栗奚眷

　　卫操，字德元，代人也。少通侠，有才略。晋征北将军卫瓘以操为牙门将。当魏神元时，颇自结附。及神元崩后，与从子雄及其宗室乡亲姬淡等来归，说桓、穆二帝招纳晋人。桓帝以为辅相，任以国事。及刘、石之乱，桓帝匡助晋氏。操稍迁至右将军，封定襄侯。

　　桓帝崩后，操立碑于大邗城南，以颂功德，云「魏，轩辕之苗裔」。言桓、穆二帝「统国御众，威禁大行，国无奸盗，路有颂声。威武所向，下无交兵。招喻六狄，咸来归诚。奉承晋皇，扞御边疆。王室多难，天网弛纲。豪心远济，靡离其殃。岁翦逆命，奸盗豺狼。永安元年，岁次甲子。奸党犹逆，东西狼歭。敢逼天王，兵甲屡起。怙众肆暴，虐用将士。鄴、洛构隙，弃亲求疏。乃招异类，屠各、匈奴。交刃千里，长蛇塞涂。晋道应天，言展良谟。使持节、平北将军、并州刺史、护匈奴中郎将、东嬴公司马腾，才神绝世，规略超远。欲求外救，朝臣莫应。简贤选士，命兹良使。遣参军壶伦、牙门中行嘉、义阳亭侯卫谟、协义亭侯卫健等，驰奉檄书，至晋阳城」。

　　又称桓、穆二帝，「心存宸极。辅相二卫，对扬毗翼。操展文谋，雄奋武烈。承命会议，谘论奋发。翼卫内外，镇静四方。志在竭力，奉戴天王。忠恕用晖，外动亦攘。功济方州，勋烈光延。升平之日，纳贡充籓。冯瞻銮盖，步趾三川。有德无禄，大命不延。年三十九，以永兴三年六月二十四日寝疾薨殂。背弃华殿，云中名都。国失惠主，哀感欷歔。悲痛烦冤，载呼载号。远近亲轨，奔赴梓庐。仰诉造化，痛延悲夫！」时晋光熙元年也。

　　皇兴初，雍州别驾雁门段荣于大邗掘得此碑，文虽非丽，事宜载焉，故略附于传。操以穆帝三年卒。始操所与宗室乡亲入国者，卫勤安乐亭侯，卫崇、卫清并都亭侯，卫沈、段繁并信义将军、都乡侯，王发建武将军、都亭侯，范班折冲将军、广武亭侯，贾庆建武将军、上洛亭侯，贾循都亭侯，李壹关中侯，郭乳关内侯，皆为桓帝所表授也。六修之难，存者多随刘琨任子遵南奔。

　　卫雄、姬淡、莫含等名皆见碑。雄字世远，淡字世雅，并勇健多计，桓帝并以为将，常随征伐。雄稍迁至左将军、云中侯。淡亦以勇绩著名，桓帝末，至信义将军、楼烦侯。穆帝初，并见委任，卫操卒后，俱为左右辅相。六修之逆，国内大乱，雄、淡并为群情所附，乃与刘遵率乌丸、晋人数万而叛。刘琨闻之，大悦，如平城抚纳之，欲因以灭石勒。后为勒将孔长所灭。

　　莫含，雁门繁畦人也。刘琨为并州，辟含从事。含居近塞下，常交通国中。穆帝爱其才器。及为代王，备置官属，求含于琨，琨喻遣之。乃入参国官，常参军国大谋。卒于左将军、关中侯。其故宅在桑乾川南，世称莫含壁，含音讹，或谓之莫回城云。

</div>
    <div class="pagination">
<a href="北史_page25.html">上一页</a><span>...</span><a href="北史_page21.html">21</a><a href="北史_page22.html">22</a><a href="北史_page23.html">23</a><a href="北史_page24.html">24</a><a href="北史_page25.html">25</a><span class="current-page">26</span><a href="北史_page27.html">27</a><a href="北史_page28.html">28</a><a href="北史_page29.html">29</a><a href="北史_page30.html">30</a><a href="北史_page31.html">31</a><span>...</span><a href="北史_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
