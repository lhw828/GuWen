<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 33 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 33 页/共 69 页
  </h1>
  <div class="content">
   后汉书巻三十七
&lt;史部,正史类,后汉书&gt;
　　钦定四库全书
　　后汉书卷三十八
　　梁　　　　剡　　　　令刘　昭补并注
　　百官志第二十八
　　百官五　【州郡　　　　县乡　　　亭里匈奴中郎将　乌桓校尉　防羌校尉
　　王国　　　　宋衞国　　列侯关内侯　　　四夷国　　百官奉】
　　外十有二州每州刺史一人六百石本注曰秦有监御史监诸郡汉兴省之但遣丞相史分刺诸州无常官孝武帝初置刺史十三人秩六百石【古今注曰常以春分行部郡国各遣一吏迎界上诸书不同也】成帝更为牧秩二千石建武十八年复为刺史十二人各主一州其一州属司校尉【蔡质汉仪曰诏书旧典刺史班宣周行郡国省察治政黜陟能否断理寃狱以六条问事非条所问即不省一条强宗豪右田宅逾制以强凌弱以众寡二条二千石不奉诏书遵承典制倍公向私旁诏守利侵渔百姓聚敛为奸三条二千石不防疑狱风厉杀人怒则任刑喜则任赏烦扰苛剥戮黎元为百姓所疾山崩石裂妖祥讹言四条二千石选署不平茍阿所爱蔽贤宠顽五条二千石子弟怙恃荣势请托所监六条二千石违公下比阿附豪强通行货赂割损政令诸州刺史初除比诸持板揖不拜献帝起居注曰建安十八年三月庚寅省州并郡复禹贡之九州冀州得魏郡安平钜鹿河间清河博陵常山赵国渤海甘陵平原太原上党西河定襄鴈门云中五原朔方河东河内涿郡渔阳广阳右北平上谷代郡辽东辽东属国辽西菟乐浪凡三十二郡省司校尉以司部分属豫州冀州雍州省凉州刺史以并雍州部郡得农京兆左冯翊右扶风上郡安定陇西汉阳北地武都武威金城西平西郡张掖张掖属国酒泉敦煌西海汉兴永阳东安南凡二十二郡省交州以其郡属荆州荆州得交州之苍梧南海九真交趾日南与其旧所部南阳章陵南郡江夏武陵长沙零陵桂阳凡十三郡益州本部郡有广汉汉中巴郡犍为蜀郡牂牁越巂益州永昌犍为属国蜀郡属国广汉属国今并得交州之郁林合浦凡十四郡豫州部郡本有颍川陈国汝南沛国梁国鲁国今并得河南荣阳都尉凡八郡徐州部郡得下邳广陵彭城东海琅邪利城城阳东莞凡八郡青州得齐国北海东莱济南乐安凡五郡献帝春秋曰孙权以步隲行交州刺史东观书曰交趾刺史持节】诸州常以八月廵行所部郡国【胡广注曰廵谓驿马也县次传驾之以走疾犹言古附遂】录囚徒【胡广曰县邑囚徒皆阅录视参考辞状实其真伪有侵寃者即时平理也】考殿最【胡广曰课第长吏不称职者为殿举免之其有治能者为最察上尤异州又状州中吏民茂才异等嵗举一人】初嵗尽诣京都奏事【胡广曰所察有条应绳异者辄覆问之不茹柔吐刚也嵗尽赍所状纳京师名奏事差其逺近各有常防】中兴但因计吏【胡广曰不复自诣京师其所道皆如旧典东观书曰和帝初张酺上言臣闻王者法天荧惑奏事太微故州牧刺史入奏事所以通下问知外事也数十年以来重其道归烦扰故时止勿奏事今因以为故事臣愚以为刺史视事满嵗可令奏事如旧典问州中风俗恐好恶过所道事所闻见考课众职下章所告及所自举有意者赏异之其尤无状逆诏书行罪法冀勅戒其余令各敬慎所职于以衰灭贪邪便佞韩诗外传曰王者必立牧方三人所以使窥逺牧众也逺方之民有饥寒而不得衣食狱讼而寃失职贤而不举者入告天子天子于其君之朝也揖而进之曰意朕之政教有不得尔者邪如何乃有饥寒而不得衣食狱讼而寃失职贤而不举然后其君退而与其卿大夫谋之逺方之民闻皆曰诚天子也夫我居之辟见我之近也我居之幽见我之明也可欺乎哉故牧者所以开四目通四聪】皆有从事史假佐本注曰员职略与司同无都官从事其功曹从事为治中从事豫州部郡国六冀州部九兖州部八徐州部五青州部六荆州部七扬州部六益州部十二凉州部十二并州部九幽州部十一交州部七凡九十八其二十七王国相其七十一郡太守其属国都尉属国分郡离逺县置之如郡差小置本郡名世祖并省郡县四百余所后世稍复增之【臣昭曰昔在先代列爵殊等九服不同畿荒制异虽连帅相司牧伯分长而封疆置限兼庸有数如身之使臂手之使指故能髙卑相固逺近维缉羣后克穆共康兆庶爰及周衰稍竞吞广邦国侵争递怀贪畧犹歴数百年乃能成其并一岂非树之有本使其然乎秦兼天下开设郡县孤立独王即以颠亡汉祖因循虽不顿革分置子弟终龛诸吕之难渐剖列郡以减大都之权后严安之徒犹忼慨发愤谓千里之威即古之强国虑非安本无穷之计也孝武之末始置刺史监纠非法不过六条传车周流匪有定镇秩裁数百威望轻寡得有举察之勤未生陵犯之衅成帝改牧其萌始大既非识治之主故无取焉耳世祖中兴监乎政本复约其职还遵旧制断亲奏事省入惜烦渐得自重之路因兹以降弥于嵗年母后当朝多以弱守六合危动四海溃弊财尽力竭纲维挠毁而八方不能内侵诸侯莫敢入伐岂非榦强枝弱控制素重之所致乎至孝灵在位横流既及刘焉徼伪自为身谋非有忧国之心专怀狼据之策抗论昏世荐议愚主盛称宜重牧伯谓足镇压万里扶奸树算茍罔一时岂可永为国本长期胜术哉夫圣主御世莫不大庇生民承其休谋传其典制犹云事久弊生无或通贯故改变正服革异质文分爵三五参差不一况在竖騃之君挟奸诈之臣共所创置哉焉可仍因大建尊州之规竟无一日之治故焉牧益土造帝服于岷峨袁绍取冀下制书于燕朔刘表制南郊天祀地魏祖据兖遂搆皇业汉之殄灭祸原乎此及臻后代任寄弥广委之邦宰之命授之斧钺之重假之都督之威开之征讨之畧晋太康之初武帝亦疑其然乃诏曰上古及中代或置州牧或置刺史置监御史皆总纲纪而不赋政治民之事任之诸侯郡守昔汉末四海分崩因以吴蜀自擅自是刺史内亲民事外领兵马此一时之宜尔今頼宗庙之灵士大夫之力江表平定天下合之为一当韬戢干戈与天下休息诸州无事者罢其兵刺史分职皆如汉氏故事出颁诏条入奏事京城二千石专治民之重监司清峻于上此经久之体也其便省州牧晋武帝又见其弊矣虽有其言不卒其事后嗣缵继牧镇愈重据地分争竟覆天下昔王畿之大不过千里州之所司广袤兼逺争强虎视之辰迁鼎革终之日未尝不借蕃兵之权挟董司之力逼迫伺隙陵夺冲幼其甚者臣主扬兵骨肉战野昆弟枭悬伯叔屠裂末壮披心尾大不掉既用此始亦病以终倾辀愈袭莫或途改致雒京有衔璧之痛秦台有不守之酷胡羌递兴氐鲜更起摩灭羣黎流祸百世坚冰所渐兼缘兹蠧呜呼后之圣王必不久滞斯迹灵长之终当有神算不然则雄捍反拒之事惧甚于此心凭强作害之谋方盛于后意】凡州所监都为京都置尹一人二千石丞一人每郡置太守一人二千石丞一人郡当边戍者丞为长史【古今注曰建武六年三月令郡太守诸侯相病丞长史行事十四年罢边郡太守丞长史领丞职】王国之相亦如之每属国置都尉一人比二千石丞一人本注曰凡郡国皆掌治民进贤劝功决讼检奸常以春行所主县劝民农桑振救乏絶秋冬遣无害吏案讯诸囚平其罪法论课殿最【案律有无害都吏如今言公平吏汉书音义曰文无所枉害萧何以文无害为沛主吏掾】嵗尽遣吏上计【卢植礼注曰计断九月因秦以十月为正故】并举孝亷郡口二十万举一人典兵禁备盗贼景帝更名都尉武帝又置三辅都尉各一人讥出入边郡置农都尉主屯田殖谷又置属国都尉主蛮夷降者中兴建武六年省诸郡都尉并职太守无都试之役【古今注曰六年八月省都尉官应劭曰每有剧职郡临时置都尉事讫罢之】省关都尉唯边郡往往置都尉及属国都尉稍有分县治民比郡安帝以羌犯法三辅有陵园之守乃复置右扶风都尉京兆虎牙都尉【应劭汉官曰盖天生五材民并用之废一不可谁能去兵兵之设尚矣易称木为弧剡木为矢弧矢之利以威天下春秋三时务农一时讲武诗美公刘匪居匪康入耕出战乃裹糇粮干戈载扬四方莫当自郡国罢材官骑士之后官无警备实啓防心一方有难三面救之发兴雷震烟蒸电激一切取办黔首嚣然不及讲其射御用其戒誓一旦驱之以即强敌犹鸠鹊捕鹰鹯豚羊弋豺虎是以每战常负王旅不振张角怀挟妖伪遐迩摇荡八州幷发烟炎绛天牧守枭裂流血成川尔乃逺徴三边殊俗之兵非我族类忿鸷纵横多僵良善以为己功财货粪土哀夫民氓迁流之咎见出在兹不教而战是谓弃之迹其祸败岂虚也哉春秋家不藏甲所以一国威抑私力也今虽四海残坏王命未洽可折冲压难若指于掌故置右扶风】皆置诸曹掾史【新论曰王莽时置西海郡令其吏皆百石亲事一曰为四百石二嵗而迁补】本注曰诸曹略如公府曹无东西曹【蔡质汉仪曰河南尹掾出考案与从事同】有功曹史主选署功劳有五官掾署功曹及诸曹事其监属县有五部督邮曹掾一人正门有亭长一人主记室史主录记书催期防无令史阁下及诸曹各有书佐干主文书【汉官曰河南尹员吏九百二十七人十二人百石诸县有秩三十五人官属掾史五人四部督邮吏部掾二十六人案狱仁恕三人监津渠漕水掾二十五人百石卒吏二百五十人文学守助掾六十人书佐五十人循行二百三十人干小史二百三十一人】属官每县邑道大者置令一人千石其次置长四百石小者置长三百石侯国之相秩次亦如之【应劭汉官曰前书百官表云万户以上为令万户以下为长三边始孝武皇帝所开县户数百而或为令荆阳江南七郡唯有临湘南昌吴三令尔及南阳穰中土沃民稠四五万户而为长桓帝时以江南阳安为女公主邑改号为令主薨复复其故若此为系其本俗説令长以水土为之及秩髙下皆无明文班固通儒述一代之书斯近其真】本注曰皆掌治民显善劝义禁奸罚恶理讼平贼恤民时务秋冬集谋上计于所属郡国【胡广曰秋冬嵗尽各计县户口垦田钱谷出入盗贼多少上其集簿丞尉以下嵗诣郡课校其功功多尤为最者于廷尉劳勉之以劝其后负多尤为殿者于后曹别责以纠怠慢也诸对辞穷尤困収主者掾史关白太守使取法丞尉缚责以明下转相督勅为民除害也明帝诏书不得僇辱黄绶以别小人吏也】
　　凡县主蛮夷曰道公主所食汤沐曰国县万户以上为令不满为长侯国为相皆秦制也【史记秦并天下夷郡县销兵刃示不复用】丞各一人尉大县二人小县一人本注曰丞署文书典知仓狱尉主盗贼凡有贼发主名不立则推索行寻案察奸宄以起端绪【应劭汉官曰大县丞左右尉所谓命卿三人小县一尉一丞命卿二人】各署诸曹掾史本注曰诸曹略如郡员五官为廷掾监乡五部春夏为劝农掾秋冬为制度掾【汉官曰雒阳令秩千石丞三人四百石孝亷左尉四百石孝亷右尉四百石员吏七百九十六人十三人四百石乡有秩狱史五十六人佐史乡佐七十七人斗食令史啬夫假五十人官掾史干小史二百五十人书佐九十人循行二百六十人】乡置有秩三老游徼本注曰有秩郡所署秩百石【汉官曰乡户五千则置有秩】掌一乡人【风俗通曰秩则田间大夫言其官裁有秩耳】其乡小者县置啬夫一人【风俗通曰啬者省也夫赋也言消息百姓均其役赋】皆主知民善恶为役先后知民贫富为赋多少平其差品三老掌教化凡有孝子顺孙贞女义妇让财救患及学士为民法式者皆扁表其门以兴善行游徼掌徼循禁司奸盗又有乡佐属乡主民収赋税【风俗通曰国家制度大率十里一乡】
　　亭有亭长以禁盗贼本注曰亭长主求捕盗贼承望都尉【汉官仪曰民年二十三为正一嵗以为衞士一嵗为材官骑士习射御骑驰战阵八月太守都尉令长相丞尉防都试课殿最水家为楼船亦习战射行船过郡太守各将万骑行鄣塞烽火追虏置长史一人丞一人治兵民当兵行长领置部尉千人司马农都尉皆不治民不给衞士材官楼船年五十六老衰乃得免为民就田应合选为亭长亭长课徼廵尉游徼亭长皆习设备五兵五兵弓弩防楯刀劒甲铠鼓吏赤帻行縢带劒佩刀持楯被甲设矛防习射设十里一亭亭长亭五里一邮邮间相去二里半司奸盗亭长持二尺板以劾贼索绳以収执贼风俗通曰汉家因秦大率十里一亭亭留也盖行旅宿防之所馆亭吏旧名负弩改为长或谓亭父】
　　里有里魁民有什伍善恶以告本注曰里魁掌一里百家什主十家伍主五家以相检察民有善事恶事以告监官【风俗通曰周礼五家为邻四邻为里里者止也里有司司五十家共居止同事春秋通其所也】边县有障塞尉本注曰掌禁备羌夷犯塞【太公隂符曰武王问太公愿闻治乱之要太公曰其本在吏武王曰吏者治也所以为治其乱者何太公曰故吏重罪有十武王问吏之重罪太公曰一吏苛刻二吏不平三吏贪汚四吏以威力迫胁于民五吏与史合奸六吏与人亡情七吏作盗贼使人为耳目八吏贱买卖贵于民九吏増易于民十吏振惧于民夫治者有三罪则国乱而民愁尽有之则民流亡而君失其国武王曰民亦有罪乎太公曰民有十大于此除者则国治而民安武王曰十大何如太公曰民胜吏厚大臣一大也民宗强侵陵羣下二大也民甚富倾国家三大也民尊亲其君天下归慕四大也众暴寡五大也民有百里之誉千里之交六大也民以吏威为权七大也恩行于吏八大也民服信以少为多夺人田宅赘人妻子九大也民之基业畜产为人所苦十大也所谓一家害一里一里害诸侯诸侯害天下武王曰絶吏之罪塞民之大奈何太公曰察民之吏明其赏审其诛则吏不敢犯罪民不敢大也武王曰是民吏相伺上下不和而结其雠太公曰为君守成为吏守职为民守事如此各居其道则国治国治则都治都治则里治里治则家治家治则善恶分明善恶分明则国无事国无事则吏民外不怀怨内不徼事】其郡有盐官铁官工官都水官者随事广狭置令长及丞秩次皆如县道无分士给均本吏本注曰凡郡县出盐多者置盐官主盐税出铁多者置铁官主鼓铸【胡广曰盐官掊坑而得盐或有凿井煮海水而以得之者铸铜为器械当铸冶之时扇炽其火谓之鼓铸】有工多者置工官主工税物有水池及鱼利多者置水官主平水収渔税在所诸县均差吏更给之置吏随事不具县员使匈奴中郎将一人比二千石本注曰主防南单于置从事二人有事随事増之掾随事为员防羌乌桓校尉所置亦然【应劭汉官曰拥节屯中步南设官府掾史单于嵗遣侍子来朝谒者常送迎焉得赂弓马氊罽他物百余万谒者事讫还具表付帑藏诏书勅自受】
　　防乌桓校尉一人比二千石本注曰主乌桓胡【应劭汉官曰拥节长史一人司马二人皆六百石并领鲜卑客赐质子嵗时胡市马晋书曰汉置东夷校尉以抚鲜卑】防羌校尉一人比二千石本注曰主西羌【应劭汉官曰拥节长史司马二人皆六百石】
　　皇子封王其郡为国每置傅一人相一人皆二千石本注曰傅主导王以善礼如师不臣也相如太守有长史如郡丞汉初立诸王因项羽所立诸王之制地既广大且至千里又其官职傅为太傅相为丞相又有御史大夫及诸卿皆秩二千石百官皆如朝廷国家唯为置丞相其御史大夫以下皆自置之【胡广曰后汉妾数无限别乃制设正适曰妃取小夫人不得过四十人】至景帝时吴楚七国恃其国大遂以作乱防危汉室及其诛灭景帝惩之遂令诸王不得治民令内史主治民改丞相曰相省御史大夫廷尉少府宗正博士官武帝改汉内史中尉郎中令之名【前书曰改汉内史为京兆尹中尉为执金吾郎中令为光禄勲】而王国如故员职皆朝廷为署不得自置至汉成帝省内史治民更令相治民【汉旧仪曰大司空何武奏罢内史相如太守中尉如都尉参职是后中尉争权与王相奏常不和也】太傅但曰傅【臣昭曰观夫髙祖之创业也岂直鸿勲硕徳大庇羣生荡其毒虐厝之和泰而已哉至于谋深虑久封建子弟蕃维盘固规谋逺及于三赵不终燕灵夭絶齐代淮楚皆为外重故宋昌曰外畏齐楚淮南斯非效与事过则弊孰或通之全国之难诚固财物之富作衞之益亦既得之于前矣故赐以几杖用息奸谋嗣陨局下怨生有以逮连师搆乱兵交梁阙御侮摧冦肇自密戚景帝遂削蕃国之权刻骨肉之援封为君而不听治其民置为主而稍贱其臣矫枉过甚遂臻于此吕霍之危朝后族愈贵于来宠吴楚之叛奔侯王恒借以受诮故贾谊欲众建以少其力列虚以侯其生此乃达观深识监于亲陪之要者也冡嗣必传万里之地分支欲使动摇不得于经维逺算且已碍矣复哀平之际刘氏徧于四海宗正著录遂以万数及乎后汉弥循前迹光武十子并列畿外近郡孝明八国不能开庇逺民国近则不可以大不大则不足为强此所以本枝之援终以少固若使汉分两越置二三亲国剖吴楚树数四列蕃割辽海而分皇枝开陇蜀而王子弟使主尊显依汉初之贵民无定限许滋养之富若有昏虐之嗣可得废而不得削必传刘氏民信所奉发其侵伐兼并之衅峻其他族簒杀之科制其入贡轻重之法防其来朝往复之数君君臣臣永许百世之期一国之民常无迁动之志四方得志听离官列封怀贤抱智随所适乐土强弱相侔逺近相推举其大归畧其小滞与其画一班之海内天子之朝自非异姓僭夺不得兴勤王之师诸蕃国自非杂互簒主不降讨伐之诏犬牙相经共为严国虽王莽善盗将何因而敢窃曹操雄勇亦安能以得土斯无俟极圣然克行明贤粗识亦足立故父子首足也昆弟四肢也当使筋骨髓血动静足以相胜长短大小干用足以相衞岂有割胫致腹取骨肉以増头刬背露骨剥膏腴以裨颔而谓颅颡魁岸可得比夀松晋咽喉拥肿必能长生久视哉汉氏得之微犹能四百载魏人失之甚不满数十年爰自晋世矫枉太过入列皇朝非简贤之授唯亲是贵无愚智之辨不能胜衣冠早据公相之尊童防幼子遄登槐岳之位职应论道而未离保母之养续侯赋政而服二三尺衣英贤大度禀彼昏稚髙才硕儒恭承藐识公餗覆而不忧美锦碎而愈截兼授若流廻迁竞路才驽任重功尠衅多晓比名于公旦夕同罪于盗跖褒称无位可以充徳贬退刑轘不足以塞咎威力强济声实隆重嫌猜畏逼身受其弊覆灭分体若枭仇防虀粉同气有过他逆忠贞之士横罹其凶志节之人狼狈其祸阏伯实沈继踵史笔显思显甫比有国书赵伦以蠢愚排天齐攸以贤明谢世枉郁殄夷寃孙就尽不可胜载矣岂周汉之君多孝悌之性晋宋之主禀豺狼之情葢事势使之然也朝行斯术夕穷崩乱未能革悛来事愈甚苍生为此将尽矣四海为此构防矣圣帝英君欲反斯败必当更开同姓之国置不増之约罢皇入宫之祸守盟牲砺河之笃乃可还险坠之路反乎全安之辙也】中尉一人比二千石本注曰职如郡都尉主盗贼【东观书曰其绍封削绌者中尉内史官属亦以率减】郎中令一人仆一人皆千石本注曰郎中令掌王大夫郎中宿衞官如光禄勲自省少府职皆并焉仆主车及驭如太仆本注曰太仆比二千石武帝改但曰仆又皆减其秩治书比六百石本注曰治书本尚书更名大夫比六百石本注曰无员掌奉王使至京都奉璧贺正月及使诸国本皆持节后去节谒者比四百石本注曰掌冠长冠本员十六人后减礼乐长本注曰主乐人衞士长本注曰主衞士医工长本注曰主医药永巷长本注曰宦者主宫中婢使祠祀长本注曰主祠祀皆比四百石【自礼乐长至此皆四百石】郎中二百石本注曰无员
　　衞公宋公本注曰建武二年封周后姬常为周承休公五年封殷后孔安为殷绍嘉公十三年改常为衞公安为宋公以为汉賔在三公上【五经通义二王之后不考功有诛无絶郑曰王者存二代而封及五郊天用天子礼以祭其始祖行其正朔此谓通三统也三恪者敬其先圣封其后而已无殊异者也】
　　列侯所食县为侯国本注曰承秦爵二十等为彻侯金印紫绶以赏有功功大者食县小者食乡亭得臣其所食吏民后避武帝讳为列侯武帝元朔二年令诸王得推恩分众子土国家为封亦为列侯旧列侯奉朝请在长安者位次三公中兴以来唯以功徳赐位特进者次车骑将军【胡广汉制度曰功徳优盛朝廷所敬异者赐特进在三公下不在车骑下】赐位朝廷侯次五校尉赐位侍祠侯次大夫其余以胏附及公主子孙奉坟墓于京都者亦随时见防位在博士议郎下【胡广制度曰是为猥诸侯】诸王封者受茅土归以立社稷礼也【胡广曰诸王受封皆受茅土归立社稷本朝为宫室自有制度至于列侯归国者不受茅土不立宫室各随贫富裁制黎庶以守其宠】列土特进朝侯贺正月执璧云每国置相一人其秩各如本县本注曰主治民如令长不臣也但纳租于侯以户数为限其家臣置家臣庶子各一人本注曰主侍侯使理家事列侯旧有行人洗马门大夫凡五官中兴以来食邑千户已上置家丞庶子各一人不满千户不置家丞又悉省行人洗马门大夫
　　关内侯【如淳曰列侯出关就国侯但爵身其有家累者与之关内之邑食其租税也古今注曰建武六年初令关内侯食邑者俸月二十五斛】承秦赐爵十九等为关内侯无土寄食在所县民租多少各有户数为限【荀绰晋百官表注曰时六国未平将帅皆家关中故以为号刘劭爵制曰春秋传有庶长鲍商君为政备其法品为十八级合关内侯列侯凡二十等其制因古义古者天子寄军政于六卿居则以田警则以战所谓入使治之出使长之素信者与众相得也故啓伐有扈乃召六卿大夫之在军为将者也及周之六卿亦以居军在国也则以比长闾胥族师党正州长乡大夫为称其在军也则以卒伍司马将军为号所以异在国之名也秦依古制其在军赐爵为等级其帅人皆更卒也有功赐爵则在军吏之例自一爵以上至不更四等皆士也大夫以上至五大夫五等比大夫也九等依九命之义也自左庶长以上至大庶长九卿之义也关内侯者依古圻内子男之义也秦都山西以关内为王畿故曰关内侯也列侯者依古列国诸侯之义也然则卿大夫士下之品皆放古比朝之制而异其名亦所以殊军国也古者以车战兵车一乗步卒七十二人分翼左右车大夫在左御者处中勇士居右凡七十五人一爵曰公士者步卒之有爵为公士者二爵曰上造造成也古者成士升于司徒曰造士虽依此名皆步卒也三爵曰簪褭御驷马者要褭古之名马也驾驷马者其形似簮故曰簮褭也四爵曰不更不更者为车右不复与凡更卒同也五爵曰大夫大夫者在车左者也六爵为官大夫七爵为公大夫八爵为公乗九爵为五大夫皆军吏也吏民爵不得过公乗者得贳与子若同产然则公乗者军吏之爵最髙者也虽非临战得公卒车故曰公乗也十爵为左庶长十一爵为右庶长十二爵为左更十三爵为中更十四爵为右更十五爵为少上造十六爵为大上造十七爵为驷车庶长十八爵为大庶长十九爵为关内侯二十爵为列侯自左庶长以上至大庶长皆卿以下皆军将也所将皆庶人更卒也故以庶更为名大庶长即大将军也左右庶长即左右偏裨将军也古今注曰成帝鸿嘉二年令吏民得买爵级千钱】
　　四夷国王率众王归义侯邑君邑长皆有丞比郡县百官受奉例【古今注曰建武二十六年四月戊戌増吏奉如此志例以明也】大将军三公奉月三百五十斛中二千石奉月百八十斛二千石奉月百二十斛比二千石奉月百斛千石奉月八十斛六百石奉月七十斛比六百石奉月五十斛四百石奉月四十五斛比四百石奉月四十斛三百石奉月四十斛比三百石奉月三十七斛二百石奉月三十斛比二百石奉月二十七斛一百石奉月十六斛斗食奉月十一斛【汉书音义曰斗食禄日以斗为计】佐史奉月八斛【古今注曰永和三年初与河南尹及雒阳员吏四百二十七人奉月四十五斛臣昭曰此言岂其妄乎若人人奉四十五斛则四百石秩为大优而无品若共进奉者人不过一斗亦非义理】凡诸受奉皆半钱半谷【荀绰晋百官表注曰汉延平中中二千石奉钱九千米七十二斛真二千石月钱六千五百米三十六斛比二千石月钱五千米三十四斛一千石月钱四千米三十斛六百石月钱三千五百米二十一斛四百石月钱二千五百米十五斛三百石月钱二千米十二斛二百石月钱一千米九斛百石月钱八百米四斛八斗献帝起居注曰帝在长安诏书以三辅地不满千里而军师用度非一公卿已下不得奏除其若公田以秩石为率赋与令各自収其租税】
　　赞曰帝道渊黙冡帅脩徳寡以御众分职乃克不置不监无骄无忒程是师徒宁民康国








　　后汉书卷三十八
　　后汉书卷三十八考证
　　百官志五诸州常以八月廵行所部郡国注犹言古附遂○何焯校本作犹古言附遂
　　承望都尉注过郡太守各将万骑行障塞○过本亦作边
　　太傅但曰傅注或力强济声实隆重○或当作威赐位朝廷○廷字衍
　　凡诸受奉皆半钱半谷注中二千石举钱九千○举当作奉






　　后汉书卷三十八考证
　　钦定四库全书
　　后汉书卷三十九
　　梁　　　　剡　　　　令刘　昭补并注
　　舆服志第二十九
　　舆服上　【玉辂　乗舆　金根　安车　立车耕车　戎车　猎车　軿车　青葢车缘车　皂葢车　　　夫人安车大驾　法驾　小驾　轻车　大使车小使车　　　载车　导从车车马饰】
　　书曰明试以功【孔安国曰攷试其居国为政以差其功】车服以庸【孔安国曰赐以车服以旌其徳用所任也又一通诸侯四朝各使陈进治化之言明试其言以要其功功成则锡车服以表显其能用】言昔者圣人兴天下之大利除天下之大害躬亲其事身履其勤忧之劳之不避寒暑使天下之民物各得安其性命无夭昏陵之灾是以天下之民敬而爱之若亲父母则而养之若仰日月夫爱之者欲其长久不惮力役相与起作宫室上栋下宇以雍覆之欲其长久也敬之者欲其尊严不惮劳烦相与起作舆轮旌旗章表以尊严之斯爱之至敬之极也茍心爱敬虽报之至情由未尽或杀身以为之尽其情也弈世以祀之明其功也是以流光与天地比长后世圣人知恤民之忧思深大者必飨其乐勤仁毓物使不夭折者必受其福故为之制礼以节之使夫上仁继天统物不伐其功民物安逸若道自然莫知所谢老子曰圣人不仁以百姓为刍狗此之谓也夫礼服之兴也所以报功章徳尊仁尚贤故礼尊尊贵贵不得相逾所以为礼也非其人不得服其服所以顺礼也顺则上下有序徳薄者退徳盛者缛故圣人处乎天子之位服玉藻邃延日月升龙山车金根饰黄屋左纛所以副其徳章其功也贤仁佐圣封国爱民黼黻文绣降龙路车所以显其仁光其能也及其季末圣人不得其位贤者隠伏是以天子微弱诸侯胁矣于是相贵以等相讟以货相赂以利天下之礼乱矣至周夷王下堂而迎诸侯此天子失礼微弱之始也自是诸侯宫县乐食祭以白牡击玉磬朱干设锡冕而儛大武【郑注礼记曰此皆天子之礼也宫县四面县也干盾也锡傅其背如龟也武万舞也白牡大路殷天子之礼也白牡殷牲】大夫台门旅树反坫绣黼丹朱中衣镂簋朱纮此大夫之僭诸侯礼也【郑曰此皆诸侯之礼也旅道也屏谓之树所以蔽行道管氏树塞门塞犹蔽也礼天子外屏诸侯内屏大夫以帘士以帏反坫反爵之坫也盖在樽南两君相见主君既献于此反爵焉绣黼丹朱以为中衣领缘也绣读为绡绡缯名也诗云素衣朱绡又曰素衣朱襮襮绣领也镂簋谓刻而饰之也大夫刻之为龟耳诸侯饰以象天子饰以玉朱纮天子冕之纮也诸侯青组大夫士当缁组纮纁边】诗刺彼己之子不称其服伤其败化易讥负且乗致防至言小人乗君子器盗思夺之矣自是礼制大乱兵革并作上下无法诸侯陪臣山楶藻棁降及战国奢僭益炽削灭礼籍葢恶有害己之语竞修竒丽之服饰以舆马文罽玉缨象镳金鞍以相夸上争锥刀之利杀人若刈草然而宗祀亦旋夷灭荣利在已虽死不悔及秦并天下揽其舆服上选以供御其次以锡百官汉兴文学既缺时亦草创承秦之制后稍改定参稽六经近于雅正孔子曰其或继周者行夏之正乗殷之辂服周之冕乐则韶舞故撰舆服着之于篇以观古今损益之义云上古圣人见转蓬始知为轮轮行可载因物知生复为之舆舆轮相乗流运罔极任重致逺天下获其利后世圣人观于天视斗周旋魁方杓曲【春秋纬曰瑶光第一至第四为魁第五至第七为杓合为斗】以携龙角为帝车于是廼曲其辀乗牛驾马登险赴难周览八极故易震乗干谓之大壮言器莫能有上之者也【孝经援神契曰斗曲杓桡象成车房为龙马华葢覆钩天罡入魁神不独居故骖驾陪乗以道踟蹰宋均注曰房星既体苍龙又象驾驷马故兼言之也覆钩既覆且钩曲似葢也天罡入魁又似御陪乗】自是以来世加其饰至奚仲为夏车正建其斿旐尊卑上下各有等级【世本云奚仲始作车古史考曰黄帝作车引重致逺其后少昊时驾牛禹时奚仲驾马臣昭案服牛乗马以利天下其所起逺矣岂奚仲为始世本之误史考所説是也】周室大备官有六职百工与居一焉【周礼曰审曲面势以饬五材以辨民器谓之百工】一器而羣工致巧者车最多是故具物以时六材皆良【郑曰取干以冬取角以秋丝漆以夏筋胶未闻自此至弧旌枉矢皆出周礼郑曰即是周礼注】舆方法地葢圆象天三十辐以象日月【郑曰轮象日月者以其运行也日月三十日而合宿】盖弓二十八以象列星龙旂九斿七仞齐轸【郑曰轸谓车后横木】以象大火【郑曰交龙为旂诸侯之所建也大火苍龙宿之心其属有尾尾九星】鸟旟七斿五仞齐较【郑曰较者车髙槛木也】以象鹑火【郑曰鸟隼为旟州里之所建鹑火朱鸟宿之栁其属有七星】熊旗六斿五仞齐肩以象参伐【郑曰熊虎为旗师都之所建伐属白虎宿与参连体而六星】龟旐四斿四仞齐首以象营室【郑曰龟蛇为旐县鄙之所建营室武宿与东壁连体而四星】弧旌枉矢以象弧也【郑曰觐礼曰侯氏载龙旂弧韣则旌旗之属皆有弧也弧以张縿之幅有衣谓之韣又为设矢象弧星有矢也妖星有枉矢者蛇行有尾因此云枉矢盖画之注礼含文嘉曰盖旗有九名日月为常交龙为旂通帛为旃杂帛为物熊虎为旗鸟隼为旟龟蛇为旐全羽为析羽为旌卢植注礼记曰有铃曰旂干寳注周礼曰枉矢象妖星非其义也枉盖应为枉直谓枉矢于弧】此诸侯以下之所建者也【白虎通曰居车中不内顾也仰即观天俯即察地前闻和鸾之声旁见四方之运此车教之道论语曰升车必正立执绥车中不内顾所以有和鸾以正威仪节行舒疾也鸾者在衡和者在轼马动则鸾鸣鸾鸣则和应其声名曰和敬舒则不鸣疾则失音明得其和也故诗云和鸾雍雍万福攸同鲁训曰和设轼者也鸾设衡者也许慎曰诗云八鸾鎗鎗则一马二鸾也又曰輶车鸾镳知非衡也毛诗传曰在轼曰和在镳曰鸾杜预注左传亦云鸾在镳和在衡傅乗舆马赋注曰鸾在马勒镳于寳周礼注曰和鸾皆以金为铃史记曰前有错衡所以养目也步中武象骤中韶濩所以养耳也龙旂九斿所以养信也寝兕持虎蛟韅弥龙所以养威也故大路之马必信至教顺然后乗之所以养安也】
　　天子五路【周礼王之五路一曰玉路二曰金路三曰象路四曰革路五曰木路释名曰天子所乗曰路路亦军事也谓之路言行路也】以玉为饰【古文尚书曰大路在賔阶面缀路在阼阶面孔安国曰大路玉缀路金也服防曰大路总名也如今驾驷髙车矣尊卑俱乗之其采饰有差郑曰王在焉曰路以玉饰诸末也傅乗舆马赋注曰玉路重较也韵集曰轭前横木曰路】樊缨十有再就【郑曰面当卢刻金为之所谓镂也樊读如鞶带之鞶谓今马大带也郑众曰缨谓当胷士丧礼曰马缨三就以削革为之三就三重三匝也郑曰缨今马鞅玉路之樊及缨皆以五采罽饰之十二就就成也杜预曰缨在马胁前如索帬乗舆马赋注曰繁缨饰以旄尾金涂十二重】建太常十有二斿九仞曳地【郑众曰太常九旗之画日月者郑曰七尺为仞天子之旗髙六丈三尺】日月升龙象天明也【崔骃东廵颂曰登天灵之威路驾太乙之象车】夷王以下周室衰弱诸侯大路秦并天下阅三代之礼或曰殷瑞山车金根之色【殷人以为大路于是始皇作金根之车殷曰乗根秦改曰金根乗舆马赋注曰金根以金为饰】汉承秦制御为乗舆孔子所谓乗殷之辂者也
　　乗舆　金根　安车　立车【蔡邕曰五安五立徐广曰立乗曰髙车坐乗曰安车】轮皆朱班重牙【周礼曰牙也者以为固抱也郑众曰牙谓轮輮也世间或谓之辋】贰毂两辖【蔡邕曰毂外复有一毂抱辖其外乃复设辖抱铜置其中东京赋曰重轮贰辖疏毂飞軨】金薄缪龙为舆倚较【徐广曰缪交错之形也较在箱上説文曰文画蕃蕃箱也通俗文曰车箱为较】文虎伏轼【魏都赋注曰轼车横覆膝人所冯止者也】龙首衘轭左右吉阳筩鸾雀立衡【徐广曰置金鸟于衡上】文画辀羽葢华蚤【徐广曰翠羽葢黄里所谓黄屋车也金华施橑末有二十八枚即盖弓也东京赋曰树翠羽之髙盖薛综曰树翠羽为盖如云龙矣金作华形茎皆低曲】建大旂十二斿画日月升龙驾六马【东京赋云六虬之弈弈】象镳镂金鑁方釳挿翟尾【独断曰金鑁者马冠也髙广各五寸上如五华形在马髦前方釳铁也广数寸在马鑁后后有三孔挿翟尾其中薛综曰釳中央两头髙如山形而贯中翟尾结着之顔延之幼诰曰釳乗舆马头上防釳角所以防罔罗釳以翟尾铁翮象之也徐广曰金为马文髦】朱兼樊缨赤罽易茸金就十有二左纛以牛尾为之在左騑马轭上大如斗【徐广曰马在中曰服在外曰騑騑亦名骖蔡邕曰在最后左騑马头上】是为徳车五时车安立亦皆如之各如方色马亦如之白马者朱其髦尾为朱鬛云所御驾六余皆驾四后从为副车【古文尚书曰予临兆民廪乎若朽索之驭六马逸礼王度记曰天子驾六马诸侯驾四大夫三士二庶人一周礼四马为乗毛诗天子至大夫同驾四士驾二易京氏春秋公羊説皆云天子驾六许慎以为天子驾六诸侯及卿驾四大夫驾三士驾二庶人驾一史记曰秦始皇以水数制乗六马郑以为天子四马周礼乗马有四圉各养一马也诸侯亦四马顾命时诸侯皆献乗黄朱乗亦四马也今帝者驾六此自汉制与古异耳蔡邕表志曰以文义不着之故俗人多失其名五时副车曰五帝车鸾旗曰鸡翘耕根曰三盖其比非一也】
　　耕车其饰皆如之有三盖一曰芝车置耒耜之箙上亲耕所乗也【新论桓谭谓杨雄曰君之为黄门郎居殿中数见舆辇玉蚤华芝及鳯皇三盖之属皆黄五色饰以金玉翠羽珠络锦绣茵席者也东京赋曰立戈迆戞农舆路木薛综曰戈句孑防戞长矛置车上者邪柱之迆邪也是谓戈路农舆三盖所谓耕根车也东耕于借乗马无饰故称木也贺循曰汉仪亲耕青衣帻东京赋説亲耕亦云鸾路苍龙贺循曰车必有鸾而春独鸾路者鸾鳯类而色青故以名春路也赋又曰介御间以剡耜薛综曰耜耒金也广五寸着耒耜而载之天子车参乗帝在左御在中介处右以耒置御之右】
　　戎车其饰皆如之蕃以矛麾金鼓羽析幢翳胄甲弩之箙【汉制度曰戎立车以征伐周官其矢箙通俗文曰箭箙谓之步义干寳亦曰今谓之步义郑注旣夕曰服车箱也顔延之幼诰云弩矢也】
　　猎车其饰皆如之重网缦轮缪龙绕之一曰闟猪车亲校猎乗之【魏文帝改曰闟虎车】
　　太皇太后皇太后法驾皆御金根【重翟羽盖者也】加交路帐裳【徐广曰青交路青帷裳】非法驾则乗紫罽軿车【字林曰軿车有衣蔽无后辕者谓之辎也释名軿屏也四屏蔽妇人乗牛车也有邸曰辎无邸曰軿傅子曰周曰辎车即辇也】云文画辀黄金涂五末【徐广曰未详疑谓前一辕及衡端毂头也】盖蚤左右騑驾三马
　　长公主赤罽軿车
　　大贵人贵人公主王妃封君油画軿车大贵人加节画辀皆右騑而已皇太子皇子皆安车朱班轮青盖金华蚤黒文画轓文辀金涂五末皇子为王锡以乗之故曰王青盖车【徐广曰旂旗九旒画降龙魏武帝令问东平王有金路何意为是特赐非侍中郑称对曰天子五路金以封同姓诸侯得乗金路与天子同此自得有非特赐也】
　　皇孙绿车以从皆左右騑驾三【独断曰绿车名曰皇孙车天子有孙乗之】公列侯安车朱班轮倚鹿较伏熊轼皁缯盖黒轓右騑【车有轓者谓之轩】
　　中二千石二千石皆皁盖朱两轓其千石六百石朱左轓轓长六尺下屈广八寸上业广尺二寸九文十二初后谦一寸若月初生示不敢自满也【案本传旧典传车骖驾乗赤帷裳唯郭贺为冀州勅去襜帷谢承书曰孔恂字巨卿新淦人州别驾从事车前旧有屏星如刺史车曲翳仪式是时刺史行部发去日晏刺史怒欲去别驾车屏星恂谏曰明使君传车自发晚而欲彻去屏星毁国旧仪此不可行别驾可去屏星不可省即投传去刺史追辞谢请不肯还于是遂不去屏星説文曰车当谓之屏星】景帝中元五年始诏六百石以上施车轓得铜五末轭有吉阳筩中二千石以上右騑三百石以上皁布盖千石以上皁缯覆盖二百石以下白布盖皆有四维杠衣贾人不得乗马车除吏赤画杠其余皆青云【古今注曰武帝天汉四年令诸侯王大国朱轮特虎居前左兕右麋小国朱轮画特熊居前寝麋居左右卿车者也】
　　公列侯中二千石二千石夫人防朝若蚕各乗其夫之安车右騑加交路帷裳皆皁非公防不得乗朝车得乗漆布辎軿车铜五末
　　乗舆大驾公卿奉引太仆御大将军参乗属车八十一乗【薛综曰属之言相连属也皆在后为三行】备千乗万骑西都行祠天郊甘泉备之官有其注名曰甘泉卤簿【蔡邕表志曰国家旧章而幽僻藏蔽莫之得见】东都唯大行乃大驾大驾太仆校驾法驾黄门令校驾乗舆法驾八卿不在卤簿中河南尹执金吾雒阳令奉引奉车郎御侍中参乗属车四十六乗前驱有九斿云防【徐广曰斿车有九乗前史不记形也武王尅纣百夫荷防旗以先驱东京赋曰云防九斿薛综曰旌旗名】凤凰闟防【薛综曰闟之言函也取四防函车边】皮轩鸾旗【应劭汉官卤簿图曰乗舆大驾则御凤凰车以金根为列】皆大夫载【胡广曰皮轩以虎皮为轩郭璞曰皮轩革车或曰即曲礼前有士师则载虎皮】鸾旗者编羽旄列系幢旁【胡广曰建盖在中】民或谓之鸡翘非也【胡广曰鸾旗以铜作鸾鸟车衡上与本志不同】后有金钲黄钺【説文曰钺大斧也司马法曰夏执钺殷执白钺周执黄钺】黄门鼓车古者诸侯贰车九乗秦灭九国兼其车服故大驾属车八十一乗法驾半之属车皆皁盖赤里木轓戈矛弩箙尚书御史所载最后一车悬豹尾【薛综曰侍御史载之】豹尾以前比省中【小学汉官篇曰豹尾过后罢屯解围胡广曰施于道路豹尾之内为省中故须过后屯围乃得解皆所以戒不虞也淮南子曰军政执豹皮所以制正其众礼记前载虎皮亦此之义类】行祠天郊以法驾祠地明堂省什三祠宗庙尤省谓之小驾每出太仆奉驾上卤簿中常侍小黄门副尚书主者郎令史副侍御史兰台令史副皆执注以督整车骑谓之防驾春秋上陵尤省于小驾直事尚书一人从其余令以下皆先行后罢轻车古之战车也洞朱轮舆不巾不盖建矛防幢麾辄弩服【徐广曰置弩于轼上驾两马也】藏在武库大驾法驾出射声校尉司马吏士载以次属车在卤簿中诸车有矛防其饰幡斿旗帜皆五采制度从周礼孙吴兵法云有巾有盖谓之武刚车武刚车者为先驱又为属车轻车为后殿焉
　　大使车立乗驾驷赤帷持节者重导从贼曹车斧车督车功曹车皆两大车伍百璅弩十二人辟车四人【周礼条狼氏干寳注曰今卒辟车之属】从车四乗无节单导从减半小使车不立乗有騑赤屏泥油重绛帷导无斧车近小使车兰舆赤毂白盖赤帷从驺骑四十人此谓追捕考案有所勅取者之所乗也诸使车皆朱班轮四辐赤衡轭其送白垩已下洒车而后还公卿中二千石二千石郊庙明堂祠陵法出皆大车立乗驾驷他出乗安车
　　大行载车其饰如金根车加施组连璧交络四角金龙首衘璧垂五采析羽流苏前后云气画帷裳文画曲轓长悬车等太仆御驾六布施马布施马者淳白骆马也以黒药灼其身为虎文既下马斥卖车藏城北秘宫皆不得入城门当用太仆考工乃内饰治礼吉凶不相干也
　　公卿以下至县三百石长导从置门下五吏贼曹督盗贼功曹皆带劒三车从导主簿主记两车为从县令以上加导斧车公乗安车则前从并马立乗长安雒阳令及王国都县加前后兵车亭长【纂要雒阳亭长车前吹管】设右騑驾两璅弩车前伍伯公八人中二千石二千石六百石皆四人自四百石以下至二百石皆二人黄绶武官伍伯文官辟车軨下侍阁门防部署街里走卒皆有程品多少随所典领
　　驿马三十里一置【臣昭案东晋犹有邮驿共置承受傍郡县文书有邮有驿行传以相付县置屋二区有承驿吏皆条所受书每月吉上州郡风俗通曰今吏邮书掾府督邮职掌此】卒皆赤帻绛韝云古者军出师旅皆从秦省其卒取其师旅之名焉公以下至二千石骑吏四人千石以下至三百石县长二人皆带劒持棨防为前列揵弓韣九鞬【通俗文曰弓韔谓之鞬】诸侯王法驾官属傅相以下皆备卤簿似京都官骑张弓带鞬遮迾出入称课促列侯家丞庶子导从若防耕祠主县假给辟车鲜明卒备其威仪导从事毕皆罢所假诸车之文乗舆倚龙伏虎文画辀龙首鸾衡重牙班轮升龙飞軨【薛综曰飞軨以缇油广八寸长注地画左苍龙右白虎系轴头二千石亦然但无画耳卢植礼记注曰軨辖头也楚辞云猗结軨兮太息王逸注曰重軨也李尤小车铭曰軨之嗛嘘疏达开通案二家之言不如综注所记】
　　皇太子诸侯王倚虎伏鹿文画辀轓吉阳筩朱班轮鹿文飞軨旂旗九斿降龙公列侯倚鹿伏熊黒轓朱班轮鹿文飞軨九斿降龙卿朱两轮五斿降龙二千石以下各从科品诸轓车以上轭皆有吉阳筩诸马之文案乗舆金鍐方釳揷翟象镳【尔雅注曰镳马勒旁铁也此用象牙】龙画总洙升龙赤扇汗【诗云朱幩镳镳毛传曰人君以朱纒镳扇汗且以为镳饰】青两翄鷰尾附马左右赤珥流苏飞鸟节赤膺兼皇太子或亦如之王公列侯镂钖义髦朱镳朱鹿朱文绛扇汗青翄鷰尾卿以下有騑者缇扇汗青翄尾当卢义髦上下皆通中二千石以上及使者乃有騑驾云

　　后汉书卷三十九
　　后汉书卷三十九考证
　　舆服志上此诸侯以下之所建者也注其声名曰和敬○名当作鸣
　　金鑁方釳揷翟尾注方釳铁也广数寸在马鑁后○鑁当作騣又注金为马文髦一本或作马文尾何焯校本作马义髦
　　属车皆皁盖赤里○里应作裹
　　龙画总洙升龙赤扇汗○洙应作沬
　　附马○附应改驸






　　后汉书卷三十九考证
　　钦定四库全书
　　后汉书卷四十
　　梁　　　　剡　　　　令刘　昭补并注
　　舆服志第三十
　　舆服下【冕冠　　长冠　　委貌冠　皮弁冠爵弁冠　通天冠　逺游冠　高山冠进贤冠　法冠　　武冠　　建华冠方山冠　巧士冠　却非冠　却敌冠樊哙冠　术氏冠　鹖冠　　帻佩　刀　印　　　黄赤绶　赤绶绿绶　　紫绶　　青绶　　黒绶黄绶　　青绀纶　后夫人服】
　　上古穴居而野处衣毛而冒皮未有制度后世圣人易之以丝麻观翚翟之文荣华之色乃染帛以效之始作五采成以为服见鸟兽有冠角胡之制遂作冠冕缨蕤以为首饰凡十二章故易曰庖牺氏之王天下也仰观象于天俯观法于地观鸟兽之文与地之宜近取诸身逺取诸物于是始作八卦以通神明之徳以类万物之情黄帝尧舜垂衣裳而天下治盖取诸干巛干巛有文故上衣下裳黄日月星辰山龙华虫【孔安国注尚书曰华象草华虫雉也】作缋宗彝【古文尚书缋作防孔安国曰以五采成此画焉宗庙彝樽亦以山龙华虫为饰】藻火粉米【孔安国曰藻水草有文者火为火字粉若粟米米若聚米】黼黻絺绣【孔安国曰黼若斧形黻为两已相背葛之精者曰絺五色备曰绣杜预注左传曰白与黒谓之黼黒与青谓之黻】以五采章施于五色作服【孔安国曰以五采明施于五色作尊卑之服】天子备章【郑周礼注曰此古天子冕服十二章】公自山以下侯伯自华虫以下子男自藻火以下卿大夫自粉米以下至周而变之以三辰为旂旗王祭上帝则大裘而冕【郑众曰大裘羔裘服以祀天示质也】公侯卿大夫之服用九章以下【郑曰华虫五色之虫周礼缋人职曰鸟兽蛇杂四时五色之位以章之谓是也王者相变至周而以日月星辰画于旌旗所谓三辰旂旗昭其明也而冕服九章初一曰龙次二曰山次三曰华虫次四曰火次五曰宗彝皆画以为缋次六曰藻次七曰粉米次八曰黼次九曰黻皆絺以为绣则衮之衣五章裳四章凡九也鷩画以雉为华虫也其衣三章裳四章凡七也毳画虎蜼谓宗彝也其衣三章裳二章凡五也絺刺粉米无画也其衣一章裳二章凡三也法言曰圣人文质备也车服以章之藻色以明之声音以扬之诗书以光之笾豆不陈玉帛不分琴瑟不铿钟鼔不锵吾无以见乎圣也】秦以战国即天子位灭去礼学郊祀之服皆以袀汉承秦故至世祖践祚都于土中始修三雍正兆七郊显宗遂就大业初服旒冕衣裳文章赤舄絇屦以祠天地养三老五更于三雍于时致治平矣天子三公九卿特进侯侍祠侯祀天地明堂皆冠旒冕衣裳上纁下【东观书曰永平二年正月公卿议春南北郊东平王苍议曰孔子曰行夏之时乗殷之辂服周之冕为汉制法髙皇帝始受命创业制长冠以入宗庙光武受命中兴建明堂立辟雍陛下以圣明奉遵以礼服龙衮祭五帝礼缺乐崩久无祭天地冕服之制按尊事神只絜斋盛服敬之至也日月星辰山龙华藻天王衮冕十有二旒以则天数旂有龙章日月以备其文今祭明堂宗庙圆以法天方以则地服以华文象其物宜以降神明肃雍备思博其类也天地之礼冕冠裳衣宜如明堂之制】乗舆备文日月星辰十二章三公诸侯用山龙九章九卿以下用华虫七章皆备五采大佩赤舄絇履以承大祭百官执事者冠长冠皆祗服五岳四渎山川宗庙社稷诸沾秩祠皆袀长冠五郊各如方色云百官不执事各服常冠袀以从
　　冕冠垂旒前后延【防垂也延冕上覆】玉藻【周礼曰五采缫十有二就皆五采王十有二玉笄朱纮郑注曰缫杂文之名也合五采丝为之绳垂于延之前后各十二所谓防延也就成也绳之每一帀而贯五采王十有二旒则十二玉也每就间盖一寸朱纮以朱组为纮也纮一条属两端于武此为衮衣之冕十二旒则用玉二百八十八鷩衣之冕缫九旒用玉二百一十六毳衣之冕七旒用玉百六十八絺衣之冕五旒用玉百二十衣之冕三旒用玉七十二】孝明皇帝永平二年初诏有司采周官礼记尚书臯陶篇乗舆服从欧阳氏説公卿以下从大小夏侯氏説冕皆广七寸长尺二寸前圆后方朱绿里上前垂四寸后垂三寸系白玉珠为十二旒以其绶采色为组缨【説文曰组绶属也小者以为冕缨焉礼记曰冠朱组缨天子之服是也】三公诸侯七旈青玉为珠卿大夫五旈黒玉为珠【独断曰三公诸侯九旈卿七旒与此不同】皆有前无后各以其绶采色为组缨旁垂黈纩【吕忱曰黈黄色也黄绵为之礼纬曰旒垂目纩塞耳王者示不聴谗不视非也薛综曰以珩玉为充耳也诗云充耳琇莹毛苌传曰充耳谓之瑱天子玉瑱琇莹美石也诸侯以石】郊天地宗祀明堂则冠之【蔡邕曰鄙人不识谓之平天冠】衣裳玉佩备章采乗舆刺史公侯九卿以下皆织成陈留襄邑献之云长冠一曰斋冠髙七寸广三寸促漆纚为之制如板以竹为里初髙祖微时以竹皮为之谓之刘氏冠楚冠制也民谓之鹊尾冠非也祀宗庙诸祀则冠之皆服袀【独断曰袀绀缯也吴都赋曰袀皁服也】绛缘领袖为中衣绛绔示其赤心奉神也五郊衣帻绔各如其色此冠髙祖所造故以为祭服尊敬之至也
　　委貌冠皮弁冠同制长七寸髙四寸制如覆杯前髙广后卑锐所谓夏之母追殷之章甫也委貌以皁绢为之皮弁以鹿皮为之行大射礼于辟雍公卿诸侯大夫行礼者冠委貌衣端素裳【郑众周礼传曰衣有裳者为端郑曰谓之端取其正也正者士之衣袂皆二尺二寸而属幅是广袤等也其袪尺二寸大夫以上侈之侈之者盖半而益一焉半而益一则其袂三尺三寸袪尺八寸】执事者冠皮弁衣缁麻衣皁领袖下素裳所谓皮弁素积者也【皮弁质也石渠论冠朝服戴圣曰冠委貌也朝服布上素下缁帛带素韦韠白虎通曰三王共皮弁素积素积者积素以为裳也言要中辟积也】
　　爵弁一名冕广八寸长尺二寸如爵形前小后大缯其上似爵头色有収持笄所谓夏収殷冔者也【独断曰殷黒而微白前大而后小夏纯黒亦前小而后大皆以三十六升漆布为之诗云常服黼冔书曰王与大夫尽弁上古皆以布中古以丝孔子曰麻冕礼也今也纯俭】祠天地五郊明堂云翘舞乐人服之礼曰朱干玉鏚【郑曰朱干赤大盾也鏚斧也】冕而舞大夏此之谓也
　　通天冠髙九寸正竖顶少邪却乃直下为铁卷梁前有山展筩为述乗舆所常服【独断曰汉受之秦礼无文】服衣深衣制有袍随五时色袍者或曰周公抱成王宴居故施袍礼记孔子衣缝掖之衣缝掖其袖合而缝大之近今袍者也今下至贱更小史皆通制袍单衣皁缘领袖中衣为朝服云
　　逺游冠制如通天有展筩横之于前无山述诸王所服也【独断曰礼无文】
　　髙山冠一曰侧注制如通天不邪却直竖无山述展筩【独断曰铁为卷梁髙九寸汉书音义曰其体侧立而曲注】中外官谒者仆射所服太傅胡广说曰髙山冠盖齐王冠也秦灭齐以其君冠赐近臣谒者服之【史记郦生初见髙祖儒衣而冠侧注汉旧仪曰乗舆官髙山冠飞月之缨帻耳赤丹纨里衣带七尺斩蛇劒履虎尾絇履案此则亦通于天子】
  </div>
  <div class="pagination">
   <a href="后汉书四库_page32.html">
    上一页
   </a>
   <span>
    ...
   </span>
   <a href="后汉书四库_page28.html">
    28
   </a>
   <a href="后汉书四库_page29.html">
    29
   </a>
   <a href="后汉书四库_page30.html">
    30
   </a>
   <a href="后汉书四库_page31.html">
    31
   </a>
   <a href="后汉书四库_page32.html">
    32
   </a>
   <span class="current-page">
    33
   </span>
   <a href="后汉书四库_page34.html">
    34
   </a>
   <a href="后汉书四库_page35.html">
    35
   </a>
   <a href="后汉书四库_page36.html">
    36
   </a>
   <a href="后汉书四库_page37.html">
    37
   </a>
   <a href="后汉书四库_page38.html">
    38
   </a>
   <span>
    ...
   </span>
   <a href="后汉书四库_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
