<!DOCTYPE html>
<html>
 <head>
  <meta charset="utf-8"/>
  <title>
   旧五代史四库 - 第 21 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧五代史四库 - 第 21 页/共 60 页
  </h1>
  <div class="content">
   袭破李存信于莘县　莘县原本作华县今据新唐书藩镇改正
　　柏乡之役　柏乡原本讹松乡今据通鉴改正
　　吾当与天皇较力耳　天皇原本作人皇攷辽史太祖称为天皇让宗追称人皇庄宗初年侵幽州者乃太祖非让宗也今改正
　　十二月契丹入冦三年正月帝领兵破契丹于涿州案欧阳史云冬契丹侵渔阳嗣源败之于涿州入冦破敌皆作冬间事盖顺文并叙之耳当以是书为徴实
　　请令公帝河北　河北原本作河中今据通鉴改正获官马二千匹　案欧阳史作掠小坊马三千匹四月丁亥朔　案丁亥朔与庄宗纪异据庄宗纪三月丁未朔则四月当作丁丑据此纪下文有已丑甲午则当作丁亥前后参差未详孰是
　　已丑　案通鉴作乙丑疑传冩之讹欧阳史从是书作已丑
　　以枢密副使孔循为枢密使　案欧阳史作左骁衞大将军孔循为枢密使呉缜纂误云孔循传作左衞大将军为枢密使俱与是书异
　　按巴坚旧作阿保机今改






　　旧五代史巻三十五攷证
&lt;史部,正史类,旧五代史&gt;
　　钦定四库全书
　　旧五代史卷三十六
　　宋门下侍郎知参政事监修国史薛居正等撰
　　唐书第十二
　　明宗纪二
　　天成元年夏四月丙午帝自兴圣宫赴西宫文武百僚缟素于位帝服斩衰亲奉攒涂设奠哭尽哀乃于柩前即皇帝位百官易吉服班于位帝御衮冕受册讫百僚称贺丁未羣臣缟素赴西宫临以枢密使安重诲为检校司空守左领军大将军依前充枢密使宰臣豆卢革等三上表请听政从之遣使徃诸道及淮南告哀辛亥帝始听政于中兴殿壬子西南面副招讨使工部尚书任圜率步骑二万六千人入见甲寅帝御文明殿受朝制改同光四年为天成元年大赦天下后宫内职量留一百人内官三十人敎坊一百人鹰坊二十人御厨五十人其余应从所适诸司使务有名无实者并停分遣诸军就食近畿以减馈送之劳秋夏税子每斗先有省秏一升今后秪纳正数其省秏宜停天下节度防御使除正至端午降诞四节量事进奉达情而巳自于州府圆融不得科敛百姓其刺史虽遇四节不在贡奉诸州杂税宜定合税物色名目不得邀难商旅租庸司先将系省钱物与人回图宜令尽底収纳以塞幸门云乙夘渤海国王大諲譔遣使朝贡是月北京副留守知留守事张宪赐死以其失守故也五月丙辰朔帝不视朝临于西宫宰相豆卢革进位左仆射韦説进位门下侍郎兼户部尚书监修国史并依旧平章事衮州节度使检校太傅朱守殷加同平章事充河南尹判六军诸卫事沧州节度使检校太傅安元信加同平章事移镇徐州邠州节度使检校太保毛璋加同平章事以太子賔客郑珏为中书侍郎兼刑部尚书同中书门下平章事以工部尚书任圜为中书侍郎兼工部尚书同中书门下平章事判三司徐州节度使李绍真贝州刺史李绍英齐州防御使李绍防河阳节度使李绍竒洺州刺史李绍能等上言前朝宠赐姓名今乞还旧内李绍防上言臣本姓王后移杜氏防前朝赐今姓名乞复本姓诏并可之李绍真复曰霍彦威李绍英复曰房知温李绍防复曰王晏球李绍竒复曰夏鲁竒李绍能复曰米君立青州节度使检校太傅同平章事符习加兼侍中徐州节度使检校太傅霍彦威加兼侍中移镇郓州丁已初诏文武百僚正衙常参外五日一度内殿起居【五代防要天成元年五月三日敕今后宰臣文武百官除常朝外每五日一度入内起居其中书非时有急切公事请开延英不在此限】麟州奏指挥使张延宠作乱焚剽市民已杀戮讫戊午河阳节度使夏鲁竒加检校太傅以贝州刺史房知温为兖州节度使以齐州防御使王晏球为宋州节度使以洺州刺史米君立为邢州节度使巳未赐文武百官各一马一驴西都知府张籛进魏王继岌打毬马七十二匹北京马步都指挥使李从温奏凖诏诛宦官初庄宗遇内难宦者数百人窜匿山谷落发为僧奔至太原七十余人至是尽诛于都亭驿辛酉诏华州放散西川宫人各归骨肉壬戌以前相州刺史北京左右厢都指挥使安金全为安北都护振武节度使同平章事甲子前西都留守京兆尹张筠加检校太傅充山南西道节度使以夔州节度使李绍文为遂州节度使以前邓州留后戴思逺为洋州节度使丁夘以金吾将军张实为金州防御使戊辰以金紫光禄大夫检校司空赵在礼为滑州节度使加检校太保制下在礼以军情不顺为辞不之任以许州留后陶玘为邓州留后以诸道马步副都指挥使安审通为齐州防御使庚午以权知北京军府事汾州刺史符彦超为晋州留后以前陈州刺史刘仲殷为陜州留后癸酉以前磁州刺史刘彦琮为同州留后甲戌福州节度使检校太傅王延翰加检校太尉同平章事乙亥翰林学士户部侍郎知制诰冯道翰林学士中书舍人赵凤俱以本官充端明殿学士端明之职自此始也【五代防要明宗初登位四方书奏多令枢密使安重诲读之不晓文义于是孔循献议因唐室侍读之号即创端明学士之名命冯道等为之】丙子诏故西道行营都招讨制置等使守侍中监修国史兼枢密使郭崇韬宜许归塟其世业田宅并还与骨肉故万州司户朱友谦可复防国军节度使守太师兼尚书令河中尹西平王所有田宅财产并还与骨肉丁丑西都衙内指挥使张籛进纳伪蜀主王衍犀玉带各二条马一百五十匹初庄宗遣中官向延嗣就长安之杀王衍也旋属萧墙之祸延嗣藏窜不知所之而衍之资装妓乐竝为籛所有复惧事泄故聊有此献戊寅以枢密使安重诲兼领襄州节度使制下重诲之党谓重诲曰襄州地控要津不可乏帅无宜兼领重诲即自陈退许之以左金吾大将军张遵诲为西京副留守知留守事辛巳以卫尉卿李怿为中书舍人充翰林学士壬午以前蔚州刺史张温为振武留后以左右厢突阵指挥使康仪诚为汾州刺史以左右厢马军都指挥使索自通为忻州刺史尚父吴越国王钱镠遣使进金器五百两银万两绫万匹谢恩赐玉册金印初同光季年镠上疏密求玉册金印郭崇韬进议以为不可而枢密承防段佪受其重赂赞成其事庄宗即允其请至是故有贡谢甲申幽州节度使检校太保李绍斌加检校太傅同平章事复姓名为赵徳钧乙酉诏百官朔望入閤赐廊下食自乱离已前常参官每日朝退赐食于廊下谓之廊餐干符之后百司经费不足无每日之赐至是遇入閤即赐之【五代防要明宗初即位命百官五日一起居李琪以为非故事请罢之惟每月朔望日合入閤睗食至是宣旨朔望入閤外仍五日一起居遂为定式】六月戊子前襄州节度使李绍珙起复依前襄州节度使仍复本姓名曰刘训以皇子河中留后从珂为河中节度使百僚表贺以翰林承防兵部尚书知制诰卢质为检校司空充同州节度使巳丑以吏部尚书判太常卿事李琪为御史大夫以礼部尚书崔协为太常卿判吏部尚书铨事以御史中丞崔居俭为兵部侍郎以太子賔客萧顷为礼部尚书中书奏请以九月九日皇帝降诞日为应圣节休假三日从之故忠武军节度使检校太师兼尚书令齐王张全义赠太师以前尚书右丞崔沂为尚书左丞丙申新州留后张庭裕云州留后髙行珪并正授本军节度使丁酉诏曰四夷来王歴代故事前后各因强弱抚制互有典仪大蕃须示于威容即于正衙引对小蕃但推于恩泽仍于便殿抚懐宪府奏论礼院详酌皆征故实咸有明文正衙威容未可全废内殿恩泽且可常行若遇大蕃入朝即凖旧仪于正殿排比铺陈立仗百官排班于正门引入对见时百僚入閤班退后郤引对朝贡蕃客御史大夫李琪奏论之下礼院检讨而降是命焉戊戌枢密使安重诲加检校太保行兵部尚书事如故以太子詹事刘岳为兵部侍郎以太子右庶子王权为户部侍郎以太子左庶子任赞为工部侍郎庚子荆南节度使检校太师兼尚书令南平王髙季兴加守太尉兼尚书令泽潞节度使检校太傅同平章事孔勍加兼侍中汴州屯驻控鹤指挥使张谏等谋叛伏诛以枢密使孔循权知汴州军州事甲辰枢密使孔循加检校太保守秘书监依前充使巳巳以秘书少监姚顗为左散骑常侍以太子左谕徳陆崇为右散骑常侍以兵部郎中萧希甫为左谏议大夫前幽州节度判官吕梦竒为右谏议大夫以邺都副留守孙岳为颍州团练使诏曰古者酌礼以制名惧废于物取其难犯而易避贵便于时况征在二名抑有前例以太宗文皇帝自登宝位不改旧称时即臣有世南官有民部靡闻曲避止禁连呼朕猥以眇躬托于人上止遵圣范非敢自尊应文书内所有二字但不连称不得回避如是臣下之名不欲与君亲同字者任自改更丁未中书门下奏京城潜龙旧宅望以至徳宫为名从之戊申夏州节度使开府仪同三司检校太师兼中书令朔方王李仁福加食邑一千户以延州留后髙允韬为延州节度使以利州节度观察留后张敬询为利州节度使劎南西川节度副大使知节度事孟知祥加检校太傅兼侍中劎南东川节度副大使知节度事董璋加检校太傅壬子凤翔节度使检校太尉兼中书令李曮加检校太师兼中书令汴州知州孔循奏召集谋乱指挥使赵防已下三千人并族诛讫甲寅以晋州留后符彦超为北京留守以镇州副使王建立为镇州留后以右龙武统军安崇阮为晋州留后荆南节度使髙季兴上言夔忠万三州旧是当道属郡先被西川侵据今乞郤割本管诏可之其夔州伪蜀先防建节宜依旧除刺史【通鉴考异引于国纪年荆南史载天成元年二月壬辰请忠防万州及云安监本道庄宗许之诏命未下庄宗遇弑六月壬辰王表求三州明宗许之】秋七月乙夘朔以太原旧宅为积庆宫庚申契丹渤海国俱遣使朝贡甲子诏割韩城郃阳两县属同州诛滑州左右崇牙及及长劎等军数百人夷其族作乱故也其都校于可洪等相次到闗亦斩于都市丁夘以伪蜀守司空门下侍郎平章事晋国公王谐为检校司空守陵州刺史以虢州刺史石潭为耀州团练使辛未诏诸道节度刺史文武将史旧进月旦起居表今后除节度留后团练防御使惟正至进贺表其四孟月并且止絶甲戌中书门下上言宣防令进纳新授诸道判官州县官官告敕牒祗应宣赐凖徃例除将相外并不赐官告即因梁氏起例凡宣授官并特防赐臣等商量自两使判官令録在京除授者即于内殿谢防便辞赴任不更进纳官告判司主簿不合更许朝对敕下后望准旧例处分从之乙亥庄宗皇帝梓宫发引帝衰服临送于楼前是日塟庄宗于雍陵镇州留后王建立奏涿州刺史刘殷肇不受代谋叛昨发兵収掩擒刘殷肇及其党一十三人见折足勘诘己夘以比部郎中知制诰杨凝式为给事中充史馆修撰判馆事以伪蜀吏部尚书杨玢为给事中充集贤殿学士判院事升应州为彰徳军节度仍以兴唐军为寰州彰徳军宰相豆卢革贬辰州刺史韦説贬溆州刺史仍令所在驰驿发遣为谏议大夫萧希甫疏奏故也制略曰革则纵田客以杀人説则侵邻家而夺井选元亨之上第改王参之本名或主掌三司委元随之务局或陶镕百里受长吏之桑田咸屈塞于平人互阿私于爱子任官匪当黩货无厌谋人之国若斯致主之方安在既迷理乱又昧巻舒而府司案牍爰来谏署奏章叠至备彰丑迹深污明庭是宜约以三章投之四裔其河南府文案及萧希甫论疏并宜宣示百僚庚辰赐萧希甫衣段二十匹银器五十两赏疏革説之罪也宰相郑珏任圜再见安重诲救解革説请不复追行后命又三上表救解俱留中不报辛巳以捧圣严卫左厢马步军都指挥使李从璋领饶州刺史充大内皇城使中书门下奏条制检校官各纳尚书省礼钱旧例太师太尉纳四十千后减落至二十千太傅太保元纳三十千减至十五千司徒司空元纳二十千减至一十千仆射尚书元纳一十五千减至七千员外郎中元纳一十千今纳三千四百者诏曰防府华资皇朝宠秩凡霑新命各纳礼钱爰自近年多隳旧制遂致纪纲之地遽成废坠之司况累条流就从减省方当提举宜振规绳但縁其间翊卫动庸藩宣将佐自军功而迁陟示恩泽以奨酬须议从权不在其例其余自不带平章事节度使及防御团练刺史使府副使行军巳下三司职掌监务官州县官凡闗此例并可征纳其检校官自员外郎至仆射秪初转一任纳钱若不改呼不在征纳仍委尚书省部司专切检举置靡逐月具数申中书门下癸未诏辰州刺史豆卢革可责授费州司户参军溆州刺史韦説可责授夷州司户参军皆员外置同正员仍令驰驿发遣甲申又诏曰责授费州司户参军豆卢革夷州司户参军韦説等自居台辅累换嵗华负先皇倚注之恩失大国爕调之理朕自登宸极常委钧衡略无谦逊之辞但纵贪饕之意除官受赂树党徇私每亏敬于朕前徒自尊于人上道路之諠腾不巳谏臣之条疏颇多罪状显彰典刑斯举合从极法以塞羣情尚縁临御之初含是务特轸坠泉之虑爰施解网之仁曲示优防俯寛后命革可陵州长流百姓説可合州长流百姓仍委逐处长知所在同州长春宫判官朝请大夫检校尚书礼部郎中赐紫金鱼袋豆卢升将仕郎守尚书屯田员外郎崇文馆学士赐绯鱼袋韦涛等各因权势骤列班行无才业以可称窃宠荣而斯久比行贬谪以塞尤违朕以纂袭之初含容是务父既寛于后命子宜示以特恩并停见任升涛即革説之子也









　　旧五代史巻三十六
　　旧五代史巻三十六考证
　　唐明宗纪二西都知府张籛　张籛原本作张镠今据通鉴改正
　　故万州司户朱友谦　万州原本作萭州今据欧阳史改正
　　枢密承旨段佪　段佪九国志作段怀攷欧阳史及通鉴并作段佪今仍其旧
　　正衙威容　正衙原本讹王卫今据册府元龟改正是日塟庄宗于雍陵　雍陵原本作永陵攷徐无党五代史注庄宗陵名雍陵石晋时避讳称伊陵原本永字误今改正又庄宗塟日通鉴从哀册文作丙子是书从实録作乙亥
　　改王参之本名　案王参疑有舛误据册府元龟引薛史亦作参今无可攷姑仍其旧

　　旧五代史巻三十六考证
　　钦定四库全书
　　旧五代史巻三十七
　　宋门下侍郎参知政事监修国史薛居正等撰
　　唐书第十三
　　明宗纪三
　　天成元年秋八月乙酉朔日有食之有司上言庄宗庙室酌献请奏武成之舞从之郓州节度使霍彦威移鎭青州丁亥庄宗神主祔庙有司请祧懿祖室从之诏陵州合州长流百姓豆卢革韦説等可竝自长流后纵逢恩赦不在原宥之限豆卢升韦涛仍削除自前所受官秩壬辰以乆雨放百僚朝参诏天下疏理系囚甲午汴州奏旧管曹州乞却归当道从之是日诏曰承前使府奏请判官率皆随府除移停罢近年流例有异前规使府虽已除移判官元安旧职起今后若是朝廷除授者即不计使府除移如是使府奏请即皆随府移罢旧例藩候带平章事者所奏请判官殿中已上许奏绯中丞已上许奏紫今不带平章事亦许同带平章事例处分如防御团练使奏请判官员外郎已下不在奏绯之限其所奏判官州县官并须将厯任告身随奏至京如未有官假称试摄亦奏状内分明署出如藩鎭畱后权知军州事并不在奏请判官之限如刺史要奏州县官须申本道请发表章不得自奏近日州使奏请从事本无官绪妄结虚衔不计职位高卑多是请兼朱紫不惟紊乱实啓挠求宜令诸道州府切准敕命处分丁酉内出象笏三十四面赐百官之无笏者已亥帝御文明殿百官入阁月朢如月朔之仪从新例也荆南高季兴上言峡内三州请朝廷不除刺史幽州奏契丹冦边诏齐州防御使安审通率师御之辛丑以前青州节度使符习为郓州节度使以前华州节度使史敬镕为安州节度使乙巳禁镕钱为器仍估定生铜器价斤二百熟铜器斤四百如违省价买卖者以盗铸钱论丁未枢密使院条奏诸道节度使刺史内有不守诏条公行科敛须行止絶州使所纳军粮不得更邀加耗节度使刺史所置牙队许于军都内抽取便给省司衣粮况人数已多访问尚有招致诸邑人多有抵罪亡命便于州府投名为使下元随邀求职务凌压平人及有力户人于诸处行赂希求事务亦有州使妄称修葺城池廨宇科赋于人及营私宅诸县鎭所受州使文符如涉科敛人户不得禀受州府不得賖买行人物色兼行科率已前条件州使如敢犯违许人陈告勘诘不虚量行奬赏宜令三京诸道州府准此处分新授青州节度使霍彦威奏处斩新登州刺史王公俨及同谋拒命指挥使李谨王居厚等八人讫初同光中符习为青州节度使宦官杨希望为监军专制军政赵在礼之防魏州习奉诏以本军进讨俄而帝为乱军所刧习即罢归希望遣兵邀之习惧而还至滑州帝遣人招之习至乃从帝入汴希望闻魏军乱遣兵围守习家欲尽杀之公俨素受希望奬爱谓希望曰内侍宜分腹心之兵监四面守陴者则谁敢异图希望从之公俨乘其无备围希望之第擒而杀之公俨遂与州将李谨等谋防州城以邀符节即令军府飞章畱已兼扬言符习在鎭人不便其政帝乃除公俨为登州刺史公俨不时赴任即以霍彦威代符习聚兵淄州以图进取彦威至淄州防诏使至青州告谕公俨即赴所任彦威惩其初心遣人擒公俨于北海县与同党斩于州东有司上言庄宗祔庙懿祖祧迁准例舍故而讳新懿祖例不讳忌日不行香从之壬子襄州节度使刘训加检校太传以伪蜀右仆射中书侍郎平章事赵国公张格为太子宾客充三司副使从任圜请也九月乙卯朔诏汴州扶沟县复隶许州以前绛州刺史娄继英为冀州刺史充北面水陆转运制置使己未幸至德宫遂幸前隰州刺史袁建沣之第帝尝为太原内牙亲将建丰为副至是建丰风疾沈废故亲幸其第以抚之庚申以都官郎中庾传美充三州搜访图籍使传美为蜀王衍之旧僚家在成都便于归计且言成都具有本朝实録及传美使回所得才九朝实録及残缺杂书而己癸亥应圣节百僚于敬爱寺设斋召缁黄之众于中兴殿讲论从近例也戊辰以伪蜀检校太师兼中书令右金吾街使张贻范为兵部尚书致仕都官员外郎于邺奏请指挥不得书契券辄卖良人从之癸酉天策上将军湖南节度使开府仪同三司守太师兼尚书令楚王马殷可检校太师守尚书令两浙节度畱后静海军节度岭南西道观察处置等使检校太尉兼中书令钱元瓘加食邑中呉建武等军节度岭南东道观察处置等使检校太尉兼中书令钱元璙加开府阶进食邑甲戌以前代州刺史马溉为左卫上将军致仕己卯以光禄卿罗周敬为右金吾衞大将军充街使辛已以前复州刺史袁义为唐州刺史诏曰鳯翔节度使李曮世联宗属任重蕃宣庆善有称忠勤显著既在维城之列宜新定体之文是降宠光以隆惇叙俾焕成家之美贵崇犹子之亲宜于本名上加从字癸未文武百僚至张全义私第柩前立班辞以来月二日故也冬十月甲申朔诏赐文武百僚冬服緜帛有差近例十月初寒之始天子赐近执政大臣冬服帝顾谓判三司任圜曰百僚散未圜奏曰臣闻本朝给春冬服徧及百僚丧乱已来急于军旅人君所赐未能周给今止近臣而已外臣无所赐帝曰外臣亦吾臣也卿宜计度圜遂与安重诲防品秩之差以定春冬之赐其后遂以为常右拾遗曹琮上疏内一件百僚朔朢入閤及五日内殿起居请许三署寺监官轮次转奏封事从之刑部员外郎孔庄上言自兵兴已来法制不一诸道州县常行枷杖多不依格律请以旧制晓谕改而正之丙戌吏部侍郎卢文纪上言请内外文武臣僚毎嵗有司明定考校将相乞回御笔以行黜陟疏下中书门下商量宰臣奏请施行从之丁亥云南嶲州山后两林百蛮都主右武卫大将军李卑晚遣大主传能何华等来朝贡帝御文明殿对之百僚称贺庚寅以客省使李严领泗州防御使以河中节度副使李鏻为太子宾客壬辰邠州节度使毛璋移鎭潞州巴州进嘉禾合穗甲午以前隰州刺史袁建丰遥领洪州节度使庚子幽州奏契丹平州守将伪署幽州节度使卢文进率戸口归顺百僚称贺辛丑契丹遣使来告哀言国王按巴坚以今年七月二十七日卒诏曰朕近缵皇图防修帝道务安夷夏贵洽雍契丹王世预欢盟礼交聘问遽闻凶讣倍轸悲怀可辍今月十九日朝参丙午以巂州山后两林百蛮都主李卑晩为宁逺将军大渡河山前卬川六姓都主怀安郡王勿邓摽莎为定逺将军丁未幽州奏卢文进所率降户孳畜人口在平州西首尾约七十里庚戌以吏部侍郎卢文纪为御史中丞时御史大夫李琪三上表求解任故也以兵部侍郎刘岳为吏部侍郎以户部侍郎充端明殿学士冯道为兵部侍郎以中书舎人充端明殿学士赵鳯为户部侍郎竝依前充职壬子静江军节度使桂州管内观察使检校太师兼中书令扶风郡王马宾加食邑实封澧朗观察使检校太兼侍中马希振加检校太尉卢文进至幽州遣军吏奉表来上十一月戊午以沧州畱后王景勘为邢州节度使青州奏得登州状申契丹先攻逼渤海国自按巴坚身死虽已抽退尚畱兵马在渤海扶余城今渤海王弟领兵马攻围扶余城内契丹次己未以翰林学士尚书户部郎中知制诰刘昫为中书舎人充职辛酉以前秘书少监温辇为太子詹事壬戌以前房州刺史朱罕为颍州团练使是日诏曰应今日已前修盖得寺院无令毁废自此已后不得辄有建造如要愿在僧门竝须官坛受戒不得衷私剃度癸丑日南至帝御文明殿受朝贺仗衞如式礼部侍郎裴皥上言诸州刺史经三考方请替移诏曰有政声者就加恩泽无课最者即便替移密州献芝草庚午河阳节度使夏鲁奇移鎭许州畱后梁汉颙为邠州节度使淮南杨溥遣使贡献贺登极乙亥以前振武畱后张温为利州昭武军畱后以果州刺史孙铎为汉州刺史充西川马步军都指挥使壬午静海军节度安南管内观察等使检校大尉兼侍中钱元球加开府阶进食邑癸未鎭州奏准诏卢文进所率归业户口蠲放租税三年仍毎口给粮五斗十二月戊子卢文进及将吏四百人见赐鞍马玉带衣被器玩钱帛有差诏曰朕中兴宝祚复正皇纲万国騈罗俱在照临之内八纮辽夐咸居覆载之间矧被云南素归正朔泊平伪蜀思锡旧恩于乃睠以虽深欲霈覃而未暇百蛮都首领李卑晩六姓蛮都首领勿邓摽莎等天资智勇世禀忠勤梯航之道路才通琛賮之贡输已至率其种落竭乃悃诚备倾向化之心深奬来庭之意今则各颁国宠别进王封其巂州刺史李及大主离吠等或遥贡表函或躬趋朝阙亦宜特授官资各迁阶秩勉敦信义无坠册书示尔金石之坚保我山河之誓钦承休命永保厥终壬辰帝狩于近郊腊故也甲午以契丹卢龙军节度使卢文进为检校太尉同平章事充滑州节度使戊戌诏严禁镴钱庚子皇第二子金紫光禄大夫检校司徒从荣可检校太保同平章事天雄军节度使邺都畱守以武安军马步军都指挥使马希范为澧州刺史鐡林都知兵马马希杲为衡州刺史壬寅颍州刺史孙岳加检校太保奬能政也丙午中书门下奏故事藩鎭节度观察使带平章事于都堂上事刋石记壁合纳礼钱三千贯以充中书及两省公使今欲各纳礼钱五百千于中书立石亭子镌勒宰臣使相官氏授上年月充修葺中书及两省公署部堂什物从之庚戌御史台奏京城坊市士庶工商之家有婢仆自经投井非理物故者近者已来凡是死亡皆是台司左右廵举勘检施行己久仍恐所差人吏及街市胥徒同于民家因事邀胁臣询访故事凡京城民庶之家死丧委府县检举军家委军巡商旅委戸部然诸司检举后具事由申台其间或枉滥情故台司访闻即行举勘如是文武两班官吏之家即是台司检举臣请自今已后竝准故事施行者诏曰今后文武两班及诸道商旅凡有丧亡即准台司所奏施行其坊市民庶军士之家凡死丧及婢仆非理物故依台司奏委府县军巡同检举仍不得纵其吏卒于物故之家妄有邀胁或恐暑月尸柩难停若待申闻检举从无邀胁亦须经时日今后仰本家唤四邻检察若无他故逐便埋如后别闻枉滥妄有保证官中访知勘诘不虚本户邻保竝行科罪如闻诸道州府坊市死丧取分巡院检举颇致淹停人多流怨亦仰约京城事例处分







　　旧五代史巻三十七
　　旧五代史巻三十七攷证
　　唐书明宗纪三内出象笏三十四靣　三十四欧阳史作三十二
　　伪蜀右仆射中书侍郎平章事赵国公张格　张格原本作张裕攷旧唐书张濬濬次子格仕蜀为平章事今改正
　　伪署幽州莭度使卢文进　卢文进辽史作卢国用葢文进在辽改名国用耳
　　国王按已坚以七月二十七日卒　案辽史太祖纪作七月辛巳上崩
　　可辍今月十九日朝参　案欧阳史作废朝三日契丹次　案契丹次葢言契丹方即次也是书前后如攻城次鎭州次多单用次字疑即当时案牍之文今仍其旧附识于此
　　按巴坚旧作阿保机今改
　　旧五代史巻三十七考证
　　钦定四库全书
　　旧五代史巻三十八
　　宋门下侍郎参知政事监修国史薛居正等撰
　　唐书第十四
　　明宗纪四
　　天成二年春正月癸丑朔帝御明堂殿受朝贺仗衞如常仪制曰王者祗敬宗祧统临寰宇必顺体元之典特新制义之文朕以眇躬获承丕构袭三百年之休运继二十圣之耿光驭朽纳隍夕惕之心罔怠法天师古日跻之道惟勤今则载戢干戈浑同书轨荷穹之睠祐契兆庶之乐推检玉泥金非敢期于薄徳耕田凿井诚有慕于前王将陈享谒之仪即备郊丘之礼宜更称谓永耀简编今改名为亶凡在中外宜体朕懐宣制讫百僚称贺有司吿郊庙社稷丙辰诏端明殿学士班位宜在翰林学士之上今后如有转改只于翰林学士内选任先是端明殿学士班在翰林学士之下又如三馆例官在职上赵鳯转侍郎日讽宰相府移之既而禁林序列有不可之言安重诲奏行此敕时论便之癸亥宰臣郑珏加特进门下侍郎兼太微宫使崇文馆大学士任圜加光禄大夫门下侍郎监修国史以端明殿学士尚书兵部侍郎冯道为中书侍郎平章事集贤殿大学士以太常卿崔恊为中书侍郎平章事戊辰以前邓州节度使刘玘卒废朝左拾遗李同上言天下系囚请委长吏逐旬亲自引问质其罪状真虚然后论之以法庶无枉滥従之辛未皇子河中节度使従珂加同平章事以镇州留后检校司徒王建立为镇州节度使检校太傅癸酉皇第三子金紫光禄大夫检校司徒従厚加检校太保同平章事河南尹判六军诸衞事北面副招讨房知温奏营州界奚陁罗支内附乙亥以监门衞大将军傅琏为右武衞上将军丙子诏曰顷自本朝多难雅道中微皆尚浮华罕持廉让其有除官兰省今秩柏台或以人事相疎或以私雠见讶稍乖敬奉遽至弃捐盖司长之振威处君恩而何地今后应新授官朝谢后可准例上事司长不得辄以私事阻滞其本官亦不得因遭抑挫托故请假戊寅皇子従厚领事于河南府宰相郑珏已下防送非例也己夘枢密使光禄大夫检校太保行兵部尚书安重诲加开府仪同三司检校太傅兼侍中枢宻使检校太保守秘书监孔循加检校太傅同平章事诏崇文馆依旧为文馆初同光中宰相豆卢革以同列郭崇韬父名希其意奏改之今乃复焉辛巳诏曰乱离斯久法制多隳不有举明従何禁止起今复三京及州使职员名目是押衙兵马使骑马得有暖坐诸都军将衙官使下系名粮者只得衣紫皁庶人商旅只着白衣此后不得参杂兼有富戸或投名于势要以求影庇或希假于摄贵以免丁徭仰所在禁勘以肃奸欺二月壬午朔新罗遣使朝贡丁亥以北京皇城使李继朗为龙武大将军北京都指挥使李従瑧为左衞大将军捧圣都指挥使李従璨为右监门衞大将军戊子以前北面水陆转运招抚使守冀州刺史乌震领宣州节度使庚寅陜州节度使检校司徒石敬瑭加检校太傅兼六军诸衞副使壬辰西川节度使孟知祥奏泗州防御使充西川兵马都监李严煽揺军众寻已处斩以颍州刺史孙岳为耀州团练使丙申以従马直指挥使郭従谦为景州刺史寻令中使诛之夷其族以其首谋大逆以弑庄宗也以尚书左丞崔沂为太子少保致仕壬寅制曰荆南节度使开府仪同三司守太尉兼尚书令南平王髙季兴可削夺官爵仍令襄州节度使刘训充南面招讨使知荆南行府事许州节度使夏鲁奇为副招讨使统蕃汉马步四万人进讨以其叛故也又命湖南节度使马殷以湖南全军防合以东川节度使董璋充东南面招讨使新授夔州刺史西方邺为副招讨使共领川军下峡州三面齐进【通鉴考异梓夔皆在荆南之西南而云东南面者盖据夔所向言之】梓甲辰兖州节度使房知温加同平章事宋州节度使王晏球加检校太傅丁未以礼部尚书萧顷为太常卿戊申以御史大夫李琪为右仆射以太子宾客李璘为戸部尚书以吏部侍郎李徳休为礼部尚书以前吏部侍郎崔贻孙为吏部侍郎以端明殿学士户部侍郎赵鳯为兵部侍郎依前充职庚戌诏诸道节度使男及亲嫡骨肉未沾恩命者特许上闻河南府新安县宜为次赤以雍陵在其界故也辛亥以刑部侍郎归蔼为户部侍郎三月壬子朔以中书舍人马缟为刑部侍郎幸防节园宰相枢密使及在京节度使共进钱绢请开宴癸丑遣供奉官贾俊使淮南甲寅以西川节度副使李敬周为遂州武信军留后乙卯开府仪同三司司徒致仕赵光逢可太保致仕仍封齐国公以武信军节度使李绍文卒废朝丙辰宰臣判三司任圜奏诸道藩府请依天复三年已前许贡绫绢金银随其土产折进马之直又请选孳生马分置监马并従之【五代防要任圜奏三京留守诸道节度观察诸州防御使刺史每年应圣节及正至等节贡奉或讨代胜捷各进献马伏见本朝旧事虽以献马为名多将绫绢金银折充马价盖跋涉之际防养稍难因此羣方俱为定制自今后伏乞除蕃部进驼马外诸州所进马许依天复三年以前事例随其土产折进价直冀贡输之稍易又诚敬之获申兼欲于诸处拣孳生马准旧制分置监牧仍委三司使别具制置奏闻】太常丞段颙请国学五经博士各讲本经以申横经齿胄之义従之庚申以前泽潞节度使检校太傅兼侍中孔勍为河阳节度使壬戌幸甘水亭甲子青州节度使霍彦威加检校太尉兼中书令以大内皇城使守饶州刺史李従璋为应州节度使丁夘诏所在府县纠察杀牛卖肉犯者准条科断其自死牛即许货卖肉斤不得过五钱郷村民家死牛但报本村所由准例输皮入官癸酉以户部郎中知制诰卢詹为中书舍人夏四月辛巳朔房知温奏前月二十一日卢台戍军乱害副招讨宁国军节度使乌震寻与安审通斩杀乱兵讫帝闻之废朝一日赠震太傅新罗国遣使贡方物丁亥以华州留后刘彦琮为本州节度使是日幸防节园宴近臣己丑以兵部侍郎崔居俭权知尚书左丞以户部侍郎王权为兵部侍郎以礼部侍郎裴皥为户部侍郎以翰林承防守中书舍人李愚为礼部侍郎充职庚寅御史台奏今月三日廊下餐百官坐定两省官方来自五品已下辄起诏曰每赴廊餐如对御宴若行私礼是失朝仪各罚半月俸【五代防要长兴三年五月诏文武两班每遇入閤赐食従前御史台官及诸朝官皆在敷政门外两廊食惟北省官于敷政门内别坐既为隔门各不相见致行坐不齐难于肃整今后每遇入閤赐食北省官亦宜于敷政门外东廊下设席以北首为上待班齐就坐】诏卢台乱军龙晊所部邺都奉节等九指挥三千五百人在营家口骨肉并可全家处斩龙晊所部之众即梁故魏博节度使杨师厚之所招置也皆天下雄勇之士目其都为银枪効节仅八千人师厚卒贺徳伦不能制西迎庄宗入魏従征河上所向有功庄宗一统之后虽数颁赉而骄众无厌同光末自贝州劫赵在礼据有魏博及帝缵位在礼冀脱其祸潜奏愿赴朝觐遂除皇子従荣为帅乃令北御契丹是行也不支甲胄惟帜于长行表队伍而已故俛首遄征在途闻李严为孟知祥所害以为劒南阻絶互相煽动及屯于卢台防乌震代房知温为帅转増浮説震与房知温博于东寨日亭午大噪于营外知温上马出门为甲士所拥且曰不与儿郎为主更何处去知温绐之曰马军皆在河西步卒独何为也遂得跃马登舟济于西岸安审通戢骑军不动知温与审通谋伺便攻之令乱兵巻甲南行骑军徐进部伍严整叛者相顾失色列炬宵行疲于荒泽迟明潜令外州军别行知温等遂击乱军横尸于野余众复趋旧寨至则已焚之矣翼日尽戮之脱于丛草沟塍者十无二三迨夜窜于山谷稍奔于定州及王都之败乃无噍类矣癸巳兖州节度使房知温加侍中齐州防御使安审通加检校太傅并赏卢台之功也丁酉伪吴杨遣移署右威衞将军雷现贡端午礼币辛丑以前利州节度使张敬询为云州节度使遣枢密使孔循赴荆南城下时招讨使刘训有疾故也甲辰以户部侍郎韩彦恽为秘书监是日幸石敬瑭安重诲第丙午故振武节度使李嗣恩赠太尉以司封郎中充枢密院直学士阎至为左谏议大夫充职右谏议大夫梁文矩上言平蜀已来军人剽略到西川人口甚多骨肉阻隔恐伤和气请许收认帝仁慈素深因文矩之奏诏河南河北旧因兵火掳隔者并従识认是日郢州进白鹊五月癸丑以福建留后检校太傅舒州刺史王延钧为检校太师守中书令充福建节度使琅琊郡王以太常卿萧顷为吏部尚书是日懐州进白鹊戊午以三司副使守太子宾客张格卒废朝以翰林学士驾部郎中知制诰窦梦徴为中书舍人充职癸亥遣宣徽使张延朗调发郡县粮运赴荆南城下仍以军法従事以右龙武统军崔公实为左龙武统军以前复州刺史髙行周为右龙武统军割果州属郡乙丑伪呉杨溥贡新茶沧州进白鹤庚午诏罢荆南之师既而令军士散掠居民而回诏文武臣僚及诸道节度使刺史有父母在者各与恩泽宰臣任圜表辞三司事乃以枢宻院承防孟鹄充三司副使权判六月壬午华州邢州进两岐麦兖州进三足乌丙戌宰相任圜落平章事守太子少保丁亥诏天下除并无名额寺院以宣徽北院使张延朗为右武衞大将军判三司依前宣徽使检校司徒辛夘大理少卿王郁上言凡决极刑准敕合三覆奏近年已来全隳此法伏乞今后决前一日许一覆奏従之壬辰南面招讨使知荆州南行府事襄州节度使检校太傅刘训责授检校右仆射守檀州刺史训南征无功故有是谴诏丧葬之家送终之礼不得过度乙未户部尚书李璘上言请朝班自四品已上官各许荐令録两人五品官各荐簿尉两人功过赏罚与举者同之诏従之其所举人仍于官告内标所举姓名或有不公连坐举主仍令三品已上各举堪任两使判官者丙申以天防上将军湖南节度使开府仪同三司检校太师守尚书令楚王马殷为守太师尚书令封楚国王庚子幸白司马坡祭突厥神従北俗之礼也秋七月庚戌朔以宋州节度使王晏球充北面行营副招讨使癸丑以左金吾将军乌昭逺为左衞上将军充入蛮国信使中书奏马殷封楚国王礼三不载国王之制请约三公之仪用竹册従之壬戌西川节度副大使知节度事孟知祥加检校太尉兼侍中东川董玮加爵邑以左効义指挥使元习为资州刺史右効义指挥使卢密为雅州刺史癸亥幸冷泉宫甲子以检校工部尚书谢洪为宿州团练使夔州刺史西方邺奏杀败荆南贼军收峡内三州丙幸升夔州为宁江军以邺为节度使戊辰诏曰顷因本朝亲王遥领方镇遂有副大使知节度事年代已深相沿未改其东川西川今后落副大使只云节度使庚午遂州留后李敬周鄜州留后刘仲殷并正授本州节度使壬申兖州节度使房知温移镇徐州徐州节度使安元信移镇襄州沧州节度使赵在礼移镇兖州以齐州防御使安审通为沧州节度使是日诏陵州合州长流百姓豆卢革韦説等宜令逐处刺史监赐自尽其骨肉并放逐便是日逐段凝于辽州刘训于濮州温韬于徳州甲戌太子少保任圜上表乞致仕仍于外地寻医诏従之丁丑以左金吾大将军曹廷隠为齐州防御使八月己夘朔日有食之辛巳以右谏议大夫孔昭序为给事中以秘书少监崔憓为右谏议大夫壬午以右骁衞大将军刘衡为左领衞上将军以邺都副留守赵敬怡为右衞上将军判兴唐府事乙酉昆明大鬼主罗殿王普露静王九部落各差使随牂牁清州八郡刺史宋朝化等一百五十三人来朝进方物各赐官吿缯防银器放还蕃丙戌以御史中丞卢文纪为工部尚书以左谏议大夫梁文矩为御史中丞邓州留后陶玘贬岚州司马以其为内乡县令盛归仁所讼税外科率故也仍赐归仁绯袍鱼袋癸巳幸皇子従荣第宣禁中伎乐观宴従荣进马及器币帝因以伎乐赐之华州上言渭河泛滥害稼丁酉以吏部郎中袭文宣公孔邈为左谏议大夫史馆修撰赵熙上言应内中公事及诏书奏对应不到中书者请委内臣一人抄録月终送史馆诏差枢宻直学士録送青州进芝草新州奏契丹乞置互市癸夘汴州节度使朱守殷加兼侍中郓州节度使符习加检校太尉甲辰皇子従荣娶鄜州节度使刘仲殷女是夕礼防百僚表贺九月辛亥义武军节度使检校太尉兼中书令王都加食邑实封幽州节度使赵徳钧加检校太尉镇州节度使王建立加同平章事伪呉杨溥遣使以应圣节贡献己未以前云州节度使髙行珪为邓州节度使是日出御札曰歴代帝王以时巡狩一则遵乎礼制一则按察方区矧彼夷门控兹东夏当先帝勘平之始为眇躬殿守之邦俗尚贞纯兵懐忠勇自元臣镇静庶事康和兆民咸乐于有年阖境弥坚于望幸事难违众议在有方朕取十月七日亲幸汴州庚申以衞尉卿李延光为大理卿北京留守李彦超上言先父存审本姓符氏防武皇赐姓乞郤还本姓従之乙丑夏州节度使李仁福鳯翔节度使李従曮朔方节度使韩洙并加食邑改赐功臣以汝州防御使赵延寿为河阳节度使以比部郎中知制诰刘赞为中书舍人以河阳掌书记程逊为比部员外郎知制诰以代州刺史李徳珫为蔚州刺史丙寅枢宻使孔循兼东都留守襄州夏鲁奇上言荆南髙季兴遣使持书乞修贡奉诏鲁奇不纳诏诸州録事参军不得兼使府宾职己巳邓州节度使史敬镕加检校太保同州节度使卢质加检校司徒御史台奏每遇入閤旧例只一员侍御史在龙墀边祗候弹奏公事或有南班失仪防检不及今欲依常朝例差殿中侍御史二员押钟鼔楼位仍各缀供奉班出入従之以青州节度副使淳于晏为亳州团练使契丹遣使美棱玛古已下朝贡戊寅西川奏据黎州状云南使赵和于大渡河南起舍一间留信物十五笼并杂牋诗一巻递至阙下冬十月已夘朔帝御文明殿视朝癸未亳州刺史李邺贬郴州司户又贬崖州长流百姓所在赐自尽判官乐文纪配祁州责其违法黩货也乙酉驾发西京诏留宰相崔协以奉祠祭丁亥帝宿于荥阳汴州朱守殷奏都指挥使马彦超谋乱已处斩讫戊子次京水知朱守殷反帝亲统禁军倍程前进翼日至汴州攻其城拔之守殷伏诛丙申磁州刺史药縦之上言今月十二日供奉官王仁镐至称制杀太子少保致仕任圜契丹遣使持书求碑石欲为其父表其葬所戊戌诏曰诸道州府自同光三年己前所欠秋夏税租并主持务局败阙课利并沿河舟船折欠天成元年残欠夏税并特与除放时重诲既构任圜之祸恐人非之思沛恩于众以掩已过乃奏曰三司积欠约二百万贯虚系帐额请并蠲放帝重违其意故有是诏时议者以蠲隔年之赋犹或恵民场院课利一槩除之得不启奸幸之门乎己亥诏曰太子少保致仕任圜早推勲旧曾委重难既退免于剧权俾优闲于外地而乃不遵礼分潜附守殷缄题罔避于嫌疑情防颇彰于怨望自收汴垒备见踪由若务含是孤典宪尚全大体止罪一身已令本州私第自尽其骨肉亲情仆使等并皆放罪辛丑诏曰后来其苏动必従于人欲天监厥徳静宜布于国恩近者言幸浚郊暂离洛邑盖逢嵗稔共乐时康不谓奸臣遽彰逆状为厉之阶既甚覆宗之祸自贻俾我生灵遘兹纷扰永言轸恻无辍寐兴宜覃雨露之恩式表云雷之泽应汴州城内百姓既经惊劫宜放二年屋税诸处有曾受逆人文字者随处焚毁应天下见禁囚徒除十恶五逆杀人放火劫盗合造毒药官典犯赃伪行印信屠牛外罪无轻重并従放释应有民年八十己上及家长者有废疾者免一丁差役云以山南西道节度使张筠为西京留守行京兆尹青州节度使霍彦威差人走马进箭一对贺诛朱守殷帝郤赐彦威箭一对箭蕃家之符信也起军令众则使之彦威本非蕃将以臣箭于君非礼也癸夘以权知汴州事陜州节度使石敬瑭为汴州节度使兼六军诸衞副使侍衞亲军马步都指挥使鳯翔奏地震丙午威武军节度副使检校太尉守建州刺史王延亶可同平章事守建州刺史充奉国军节度副使兼威武军节度副使诏割施州却属黔南十一月己酉帝祭蕃神于郊外庚戌以皇城使行袁州刺史李従敏为陜州节度使乙夘青州霍彦威郓州符习来朝以太子詹事温辇为吏部侍郎徐州房知温来朝戊午黔南节度使李绍义加检校太保庚申皇子河中节度使检校太保同平章事従珂邺都留守检校太保同平章事従荣河南尹判六军诸衞事检校太保同平章事従厚并加检校太傅进爵邑贝州刺史窦廷琬上言请制置庆州青白两池逐年出绢十万匹米万石诏升庆州为防御所以廷琬为使壬申诏霍彦威等归藩诏太宗朝左仆射李靖可册赠太保郑州仆射陂可改为太保陂时议者以仆射陂者后魏孝文帝赐仆射李冲故因以为名及是命之降以为李靖盖误也契丹遣使摩琳等来乞通和十二月戊寅朔以前鳯翔留后髙允贞为右监门上将军诏以施州为夔州属郡以其便近故也遣飞胜指挥使于契丹赐契丹王锦绮银器等兼赐其母绣被璎珞己夘蔚州刺史周令武得代归阙帝问北州事令武奏曰山北甚安诸蕃不相侵扰鴈门已北东西数千里斗粟不过十钱帝悦顾谓左右曰须行善事以副天道居数日帝延宰臣于徳殿言及民事冯道奏曰庄宗末年不抚军民惑于声乐遂致人怨国乱陛下自膺人望岁时丰稔亦淳化所致也更愿居安思危帝然之许州地震庚辰皇子邺都留守従荣移镇太原以北京留守符彦超为潞州节度使乙酉以彰国军节度使李従璋昧于政理诏归阙敇新及第进士有闻喜宴逐年赐钱四十万己丑兖州节度使赵在礼来朝诏出潜龙宅米以赈百官壬辰以太傅致仕齐国公赵光逢卒辍朝丙申许州节度使夏鲁奇移镇遂州庚子幸石敬瑭公署及康义诚私第甲辰狩于东郊腊也丙午追尊四庙以应州旧宅为庙


　　旧五代史巻三十八
　　旧五代史巻三十八攷证
　　唐明宗纪四遣供奉官贾俊使淮南　贾俊九国志作贾进攷册府元龟所引薛史亦作俊今仍其旧
　　房知温奏前月二十一日卢台戍军乱害副招讨宁国军节度使乌震寻与安审通斩杀乱兵讫　案五代春秋卢台戍军乱房知温讨平之据是书房知温及通鉴知温初诱戍军为乱继恐事不济乃与安审通谋讨乱兵也五代春秋所书殊非事实
　　五品官各荐簿尉两人　案五代防要作五品六品官各许荐簿尉两人
　　所举姓名或有不公　案原本脱公字今据五代防要増入
　　夔州刺史西方邺奏杀败荆南贼军收峡内三州　案通鉴六月西方邺败荆南水军于峡中复取夔忠万三州是书系七月甲子盖以奏闻之日为据欧阳史与是书同
　　诏陵州合州长流百姓豆卢革韦説等宜令逐处刺史监赐自尽　案五代春秋作元年七月杀豆卢革韦説攷欧阳史元年七月贬豆卢革为辰州刺史韦説溆州刺史甲申流革于陵州説于合州二年七月杀豆卢革韦説与是书同五代春秋统系于元年误也
　　今月十二日供奉官王仁镐至称制杀太子少保致仕任圜　案安重诲害任圜五代春秋及通鉴俱不书日欧阳史作乙未杀太子少保致仕任圜据是书作十二日是年十月为已夘朔十二日乃庚寅也与欧阳史异日
　　美棱玛古旧作梅老没骨今改　摩琳旧作梅老今改




　　旧五代史巻三十八攷证
　　钦定四库全书
　　旧五代史巻三十九
　　宋门下侍郎参知政事监修国史薛居正等撰
　　唐书第十五
　　明宗纪五
　　天成三年春正月戊申朔帝御崇元殿受朝贺仗卫如式辛亥前河阳节度使检校太傅兼侍中孔勍以太子太傅致仕癸丑诏取今月十七日幸邺都甲寅以国子祭酒朱守素卒废朝丙辰以镇南军节度使袁建丰卒废朝诏赠太尉丁巳诏曰朕闻尧舜有恤刑之典务贵好生禹汤申罪已之言庶明知过今月十七日据巡检军使浑公儿口奏称有百姓二人以竹竿习战鬪之事朕初闻奏报实所不容率尔宣令付石敬瑭处置今且重诲敷奏方知悉是幼童为戯载聆谠议方觉失刑循揣再三愧惕非一亦以浑公儿诳诬颇甚石敬瑭详覆稍乖致人枉法而殂处朕有过之地今减常膳十日以谢幽寃其石敬瑭是朕懿亲合施极谏既兹错误宜示省循可罚一月俸浑公儿决脊杖二十仍销在身职衔配流登州小儿骨肉赐绢五十匹粟麦各百石便令如法埋葬兼此后在朝及诸道州府凡有极形并须子细裁遣不得因循百寮进表称贺已未中书门下奏国子祭酒望令宰相兼判乃诏崔协判之【五代防要载原奏云祭酒之资歴朝所贵爰从近代不重此官况属圣朝方勤庶政须宏雅道以振时风望令宰臣一员兼判国子祭酒】辛酉以前潞州节度使毛璋为右金吾上将军以左骁卫上将军华温琪为右金吾大将军以春州刺史张防钊为郑州防御使时契丹方陷平州癸亥诏应庙讳文字只避正文其偏旁文字不用亏缺防画契丹遣使托诺巴摩哩等贡献帝遣指挥使奔托山押国信赐契丹王妻戊辰以随驾马军都指挥使富州刺史康义诚兼领镇南军节度使以随驾步军都指挥使潮州刺使杨汉章遥领宁国军节度使中书上言旧制遇二月十五日元皇帝降圣节休假三日凖会昌元年二月勅休假一日请准近勅从之吐蕃伊埒雅逊等六人回鹘米里都督等四人并授归徳懐逺将军悉放还蕃庚午册赠故州刺史李嗣頵为太尉壬申册赠故皇子检校司空从諲为太保甲戌制以楚国夫人曹氏为淑妃以韩国夫人王氏为徳妃仍令所司择日册命二月丁丑朔有司上言太阳合亏既而有云不见羣官表贺诏巡幸邺都宜停庚辰伪呉杨溥遣使贡献贺诛朱守殷帝以荆南拒命通连淮夷不纳其使遣还壬午以光禄卿韦寂卒废朝赠礼部尚书癸未工部尚书卢文纪贬石州司马员外安置文纪私讳业时新除于邺为工部郎中旧例寮属名与长官讳同或改其任文纪素与宰相崔协有隙故中书未议改官于邺授官之后文纪自请连假邺寻就位及差延州官告使副未行文纪参告且言邺回日终请换曹邺其夕自经而死故文纪贬官以仓部郎中何泽为吏部郎中奨伏閤谏巡幸邺都也丁亥天徳军节度使郭承丰加检校司徒辛邜以山南西道节度使张筠为左骁卫上将军诏中外羣臣父母亡没者并与追封赠癸已以礼部尚书崔贻孙卒辍朝甲午以吐浑宁朔奉化两府都知兵马使李绍鲁为吐浑宁朔府都督乙未以枢密使兼东都留守孔循为许州节度使兼东都留守邓州节度使髙行珪移镇安州应州节度使李从璋移镇滑州滑州节度使卢文进移镇邓州丁酉以责授檀州刺史刘训为右龙武大将军已亥回鹘克汗仁喻遣都督李尔等贡献壬寅以左金吾大将军罗周敬为同州节度使甲辰以威塞军节度使张廷裕卒废朝诏赠太保以耀州团练使孙岳为阆州团练使以左监门上将军髙允贞为右金吾卫大将军以右金吾卫大将军华温琪为左金吾卫大将军三月丁未朔以久雨为灾诏文武百辟极言时政得失丁已以邢州节度王景戡为华州节度使以前北京副留守李从温为邢州节度使已未以宰臣郑珏为开府仪同三司左仆射致仕加食邑五百户庚辰以前复州刺史翟章为新州威塞军畱后中书奏孟夏荐飨合宰相行事在朝只有宰相二员今东都留守孔循带平章事宜令摄太尉行事孔循称使相有戎机不当司祠祭重事癸亥以前镇州节度使王建立为右仆射兼中书侍郎平章事集贤殿大学士判三司西方邺上言收复归州以前郑州刺史杨汉賔为洋州武定军留后戊辰以前彰国军节度副使陈皋为凤州武兴军留后以前蔡州刺史孙汉韶为应州彰国军留后以宣徽南院使范延光为枢密使以宣徽北院使判三司张延朗为宣徽南院使以前冀州刺史娄继英为耀州团练使以懐州刺史张廷蕴为金州防御使已巳命范延光权知镇州军府事西方邺奏于归州杀败荆南贼军数千人时有太白山道士解元自西川至对于便殿称年一百一歳既而上表乞西都留守兼西川制置使要修西京宫阙帝谓侍臣曰此人老耄自逺来朝方期别有异见反为身名甚可笑也赐号知白先生赐紫放归山甲戌册回鹘可汗仁喻为顺化可汗夏四月戊寅以汴州节度使石敬瑭为邺都留守充天雄军节度使加同平章事以枢密使权知镇州军府事检校太保范延光为镇州节度使兼北面水陆转运使以司农卿郑缋为太仆卿壬午虁州节度使东南面副招讨使西方邺加检校太保甲申皇第三女石氏封永宁公主第十三女赵氏封兴平公主仍令所司择日册命幽州上言契丹有书求乐器乙酉达靼遣使朝贡以随驾马军都指挥使康义诚为侍卫亲军马步军都指挥使丙戌枢密使安重诲兼河南尹以皇子河南尹判六军诸卫事从厚为汴州节度使判六军如故丁亥复州奏湖南大破淮贼于道人矶以西川马步军都指挥使赵廷隠兼汉州刺史从孟知祥之请也【九国志赵廷隠传知祥至蜀康延孝陷汉州遣廷隠率兵击破之擒延孝槛送阙下知祥奏加检校司空汉州刺史遂留屯成都】洋州上言重开入蜀旧路三百余里比今官路较二十五程而近癸已殿中少监石知纳贬宪州司户坐煽惑军镇也北面副招讨宋州节度使王晏球以定州节度使王都反状闻庚子制义武军节度使检校太尉兼中书令太原王王都削夺官爵壬寅以王晏球为北面行营招讨使知定州行军州事以沧州节度使兼北面行营马军都指挥使安审通为副招讨使兼诸道马军都指挥使以左防骑常侍萧希甫兼判大理卿事西京奏前枢密使张居翰卒五月乙已朔回鹘可汗仁喻封顺化可汗丁未邺都留守天雄军节度使石敬瑭河阳节度使赵延夀并加驸马都尉以右仆射李琪为太子少傅辛亥沙州节度使曹义金加爵邑王晏球上言收夺得定州北西二关城癸丑湖南马殷奏二月中大破淮冦二万生擒将士五百人中书上言诸道荐人总与不可全阻又难今后节度使每年许荐二人带使相者许荐三人团练防御使各一人节度观察判官并听旨授书记以下即许随府从之以六军判官尚书司封郎中史圭为右谏议大夫充枢密直学士诏州县官以三十月为考限刺史以二十五月为限以到任日为始已未幽州奏契丹托诺领二千骑西南趣定州以前同州节度使卢质行兵部尚书判太常卿事辛酉以天雄军节度副使判兴唐府事赵敬怡为枢密使诏曰上柱国勲之极也近代已来文臣官阶稍髙便授柱国歳月未深便转上柱国武资初官便授上柱国今后凡加勲先自武骑尉十二转方授上柱国永作成规不令逾越丁夘镇州奏今月十八日王师不利于新乐壬申王晏球奏今月二十一日大破定州贼军及契丹于曲阳斩获数千人王都与塔纳以数十骑复入于定州六月已夘以右金吾上将军毛璋为左金吾上将军以前安州节度使史敬镕为右金吾上将军以前华州节度使刘彦琮为左武卫上将军壬午放内园鹿七头于深山乙酉皇子故金枪指挥使检校左仆射从璟赠太保已丑幽州赵徳钧奏杀契丹千余人于幽州东获马六百匹壬辰宰臣冯道率百寮上表请上尊号曰圣明神武文徳恭孝皇帝诏报不允丙申冯道等再上尊号不允戊戌以西京副留守知留守事张遵诲行京兆尹秋七月乙巳诏故伪蜀主王衍追封顺正公以诸侯礼葬丙午以前武信军节度使李敬周为邠州节度使丁未以沧州节度使安审通卒于师辍朝壬子以朔方节度使韩洙卒废朝甲寅王晏球奏六月二十二日进攻逆城将士伤者三千人时晏球知城中有备未欲急攻朱宏昭张防钊切于立功促攻贼垒晏球不得已而进兵遂致伤痍者众乙夘以太子少保李茂勲卒辍朝已未诏弛麴禁许民间自造于秋苗上纫徴麴价亩出五钱时孔循以麴法杀一家于洛阳或献此议以为爱其人便于国故行之宗正卿李纾除名刑部侍郎马缟贬绥州司马刑部员外郎李慎仪贬阶州司户初李纾差摄陵台令张保嗣等各虚称试衔为奉先令王延朗所讼大理寺断以诈假官论刑部详覆称非诈假大理执之召两司廷议刑部理屈故有是贬纾续勅配陇州徒一年未几诏曰天下府州例是摄官皆结试衔或因勘穷便关诈假已前或有称试衔一切不问此后并宜禁止曹州刺史成景宏贬绥州司户参军续勅长流宥州寻赐自尽坐受本州仓吏钱百缗也壬戌齐州防御使曹廷隠以奏举失实配流永州续勅赐自尽甲子王晏球奏今月十九日契丹七千骑来援定州王师逆战于唐河北大破之追至满城又破之斩二千级获马千匹戊辰福建节度使王延钧可依前检校太师守中书令进封闽王已已王晏球奏此月二十一日追契丹至易州掩杀四十里擒获甚众故朔方节度使韩洙赠太尉以兵部侍郎王权御史中丞梁文矩并为吏部侍郎以左谏议大夫吕梦奇为御史中丞八月癸酉朔以翰林学士守中书舍人李怿刘昫并为户部侍郎充职以吏部侍郎刘岳守秘书监以吏部侍郎韩彦恽守礼部尚书以户部侍郎韩蔼守太子賔客以户部侍郎裴皥守兵部侍郎以中书舍人张文宝守刑部侍郎诏凡有姓犯庙讳者以本望为姓丁丑以检校尚书右仆射守龙武大将军刘训为晋州节度使检校太傅壬午幽州赵徳钧奏于府西邀杀契丹败党数千人生擒首领特哩衮及其属凡五十余人是时官军袭杀契丹属秋雨继降泥泞莫进人饥马乏防投村落所在村民持白挺殴杀之徳钧出兵接于要路惟奇峯岭北有马潜遁脱者数十余无噍类帝致书谕其本国辛夘以朔方军留后韩璞为朔方军节度使灵武雄警甘肃等州观察使检校司徒帝闻随邓复郢均房之民父母骨肉有疾以长竿遥致粥食而饷之出嫁女夫家不遣来省疾乃下诏委长吏严加禁察房州奏新开山路四百里南通虁州画图以献以前洋州节度使戴思逺为太子太保致仕庚子诏今后翰林学士入院以先后为班次承防一员不计官资先后在学士之上闰月丁未两浙节度观察畱后清海军节度使检校太师兼中书令钱元瓘可杭州越州大都督府长史充镇东镇海等军节度使戊申赵徳钧献戎俘于阙下其蕃将特哩衮等五十人畱于亲卫余契丹六百人皆斩之乙夘升楚州为顺化军以明州刺史钱元珦为本州节度使以吏部尚书萧顷为太子少保契丹遣使来贡献契丹平州刺史张希崇上表归顺乙丑陜州节度使李从敏移镇沧州以宣徽南院使张延朗为陜州节度使诏在京遇行极法日宜不举乐兼减常膳诸州遇行极法日禁声乐已已滑州掌书记孟升匿母服大理寺断处流特勅孟升赐自尽观察使观察判官録事参军失其纠察各行殿罚襄邑县民闻威父为人所杀不雪父寃有状和解特勅处死是月二十七大水河水溢绛州地震九月乙亥以捧圣左右厢副都指挥使索自通为云州节度使丁丑以太府卿判四方馆事李郁为宗正卿壬午以晋州节度使安崇阮为左骁卫上将军甲申吐蕃回纥各遣使贡献壬辰宰臣王建立进玉杯上有文曰国万歳杯乙未诏徳州流人温韬辽州流人段凝岚州司户陶玘宪州司户石知讷原州司马聂屿并宜赐死于本处暴其宿恶而诛之也丙申以邠州节度使梁汉颙为右威卫上将军丁酉河阳节度使驸马都尉赵延夀为检校司徒已亥诏徐州节度使房知温兼荆南行营招讨使知荆南行府事冬十月甲辰制琼华长公主孟氏可册为福庆长公主丙午以沧州节度使李从敏兼北面招讨使戊申帝临轩命礼部尚书韩彦恽工部侍郎任赞往应州奉册四庙诏邠州节度使李敬周攻庆州以刺史窦廷琬拒命故也戊午契丹平州刺史张希崇已下八十余人见于徳殿颁赐有差突厥首领张慕进等来朝贡甲子安州节度使髙行珪奏屯驻左神捷左懐顺军士作乱已逐杀出城诏升夀州为忠正军戊辰以云州节度使索自通领夀州节度使以前云州节度使张温复为云州节度使庚午夜西南有彗星长丈余在牛星五度十一月癸酉日南至帝御崇元殿受朝贺甲戌捧圣指挥使何福进招收到安州作乱兵士五百人自指挥使已下至节级四十余人并斩余众释之壬午房知温奏荆南髙季兴卒中书舍人刘赞奏请节度使及文班三品已上谢见通唤从之是日以契丹所署平州刺史光禄大夫检校太保张希崇为汝州刺史加检校太傅已丑中书奏今后或有封册请御正衙从之青州奏节度使霍彦威卒辍朝三日诏宰臣王建立权知青州军州事庚寅礼部员外郎和凝奏应补斋郎并须引验正身以防伪滥旧例使防一任官补一人今后改官须转品即可如无子许以亲侄继限念书十巻试可则补从之甲午以尚书左仆射同平章事集贤殿大学士判三司王建立为青州节度使检校太尉同平章事丙申帝谓侍臣曰古铁券如何赵凤对曰帝王誓文许其子子孙孙长享爵禄帝曰先朝所赐惟朕与郭崇韬李继麟三人尔崇韬继麟防已族灭朕之危疑虑在旦夕于是嗟叹久之赵凤曰帝王执信故不必铭金镂石矣吏部郎中何泽奏流外官请不试书判之类从之吐蕃遣使朝贡戊戌前安州节度副使范延荣并男皆斩于军巡狱为髙行珪诬奏故也十二月壬寅朔诏真定府属县宜准河中凤翔例升为次畿真定县升为次赤甲辰邠州节度使李敬周奏收下庆州刺史窦廷琬族诛
  </div>
  <div class="pagination">
   <a href="旧五代史四库_page20.html">
    上一页
   </a>
   <span>
    ...
   </span>
   <a href="旧五代史四库_page16.html">
    16
   </a>
   <a href="旧五代史四库_page17.html">
    17
   </a>
   <a href="旧五代史四库_page18.html">
    18
   </a>
   <a href="旧五代史四库_page19.html">
    19
   </a>
   <a href="旧五代史四库_page20.html">
    20
   </a>
   <span class="current-page">
    21
   </span>
   <a href="旧五代史四库_page22.html">
    22
   </a>
   <a href="旧五代史四库_page23.html">
    23
   </a>
   <a href="旧五代史四库_page24.html">
    24
   </a>
   <a href="旧五代史四库_page25.html">
    25
   </a>
   <a href="旧五代史四库_page26.html">
    26
   </a>
   <span>
    ...
   </span>
   <a href="旧五代史四库_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
