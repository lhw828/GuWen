<!DOCTYPE html>
<html>
<head>
    <meta charset="UTF-8">
    <title>北史 - 第 18 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 18 页/共 152 页</h1>
    <div class="content">　　孝文崩，丕自并来赴，宣武引见之，以丕旧老，礼有加焉。寻敕留洛阳。后宴于华林都亭，特令二子扶侍坐起。丕仕历六世，垂七十年，位极公辅，而还为庶人，然犹心恋京邑，不能自绝人事。诏以丕为三老。景明四年，薨，年八十二。诏赠左光禄大夫、冀州刺史，谥曰平。长子隆，先以反诛。隆弟乙升、超，亦同诛。超弟俊、邕，并以军功，俊封新安县男，邕封泾县男。

　　淮陵侯大头，烈帝之曾孙也。善骑射，擢为内三郎。文成初，封淮陵。性谨密，帝甚重之，位宁北将军。卒，赠高平公，谥曰烈。

　　河间公齐，烈帝之玄孙也。少雄杰魁岸。太武征赫连昌。太武马蹶，贼逼帝。齐以身蔽捍，决死力战，贼乃退，帝得上马。是日微齐，帝几至危殆。帝以微服入其城，齐固谏不许，乃与数人从帝入。城内既觉，诸门悉闭。帝及齐等因入其宫中，得妇人裙，系之槊上。帝乘而上，因此得拔，于齐有力焉。赐爵浮阳侯。从征和龙，以功拜尚书，进爵为公。后与新兴王俊讨秃发保周，坐事免官爵。宋将裴方明陷仇池，太武复授齐前将军，与建兴公古弼讨之。遂克仇池，威振羌、氐。复赐爵河间公，与武都王杨保宗对镇骆谷。时保宗弟文德说保宗闭险自固，有期矣。秦州主簿边因知之，密告齐。晨诣保宗，呼曰：「古弼至，欲宣诏。」保宗出，齐叱左右扶保宗上马，驰驿送台。诸氐遂推文德为主，求授于宋。宋遣将房亮之、苻昭、啖龙等率众助文德。齐击斩杀龙，禽亮之，氐遂平。以功拜内都大官。卒，谥敬王。

　　长子陵袭爵。陵性抗直，天安初，为乙浑所害。陵弟兰，以忠谨见宠。孝文初，赐爵建阳子，卒于武川镇将。

　　子志，字猛略，少清辩强干，历览书传，颇有文才。为洛阳令，不避强御，与御史中尉李彪争路，俱入见。面陈得失。彪言：「御史中尉辟承华盖，驻论道剑鼓，安有洛阳令与臣抗衡？」志言：「神乡县主，普天之下，谁不编户？岂有俯同众官，趋避中尉？」孝文曰：「洛阳，我之丰、沛，自应分路扬镳，自今以后，可分路而行。」及出，与彪折尺量道，各取其半。帝谓邢峦曰：「此兒竟可，所谓王孙公子，不镂自雕。」峦曰：「露竹霜条，故多劲节；非鸾则凤，其在本枝也。」

　　员外郎冯俊，昭仪之弟，恃势恣挝所部里正。志令主吏收系，处刑除官。由此忤旨，左迁太尉主簿。俄为从事中郎。车驾南征，帝微服观战所。有箭欲犯帝，志以身鄣之，帝便得免。矢中志目，因此一目丧明。以志行恆州事。宣武时，除荆州刺史。还朝，御史中尉王显奏志于在州日抑买良人为婢，兼乘请供朝，会赦免。明帝初，兼廷尉卿。后除扬州刺史，赐爵建忠伯。志在州，威名虽减李崇，亦为荆楚所惮。寻为雍州刺史。晚年耽好声伎。在扬州日，侍侧将百人，器服珍丽，冠于一时。及在雍州，逾尚华侈，聚敛无极，声名遂损。及莫折念生反，诏志为西征都督讨之。念生遣其弟天生屯龙口，与志相持。为贼所乘，遂弃大众奔还岐州。贼遂攻城，州刺史裴芬之疑城人与贼潜通，将尽出之，志不听。城人果开门引贼，钅巢志及芬之送念生，见害。节闵初，赠尚书仆射、太保。

　　扶风公处真，烈帝之后也。少以壮烈闻，位殿中尚书，赐爵扶风公，委以大政，甚见尊礼。吐京胡曹仆浑等叛，招引朔方胡为援，处真与高凉王那等讨灭之。性贪婪，在军烈暴，坐事伏法。

　　文安公泥，魏之疏族也。性忠直，有智画。道武厚遇之，赐爵文安公，拜安东将军。卒。子屈袭爵。明元时，居门下，出纳诏命。性明敏，善奏事，每合上旨。赐爵元城侯，加功劳将军。与南平公长孙嵩、白马侯崔密等并决狱讼。明元东巡，命屈行右丞相，山阳侯奚斤行左丞相，命掌军国，甚有声誉。后吐京胡与离石胡出以兵等叛，置立将校，外引赫连屈丐。屈督会稽刘洁、永安侯魏勤捍之。勤没于阵，洁坠马，胡执送屈丐，唯屈众犹存。明元以屈没失二将，欲斩之。时并州刺史元六头荒淫怠事，乃赦屈，令摄州事。屈嗜酒，颇废政事。帝积其前后失，槛车征还，斩于市。

　　子磨浑，少为明元所知。元绍之逆也，明元潜隐于外，磨浑与叔孙诈云明元所在。绍使帐下二人随磨浑往，规为逆。磨浑既得出，便缚帐下，诣明元斩之。帝得磨浑，大喜，因为羽翼。以勋，赐爵长沙公，拜尚书，出为定州刺史。卒。

　　昭成皇帝九子：庶长曰寔君，次曰献明帝，次曰秦王翰，次曰阏婆，次曰寿鸠，次曰纥根，次曰地干，次曰力真，次曰窟咄。

　　寔君性愚，多不仁。昭成季年，苻坚遣其行唐公苻洛等来寇南境，昭成遣刘库仁逆战于石子岭。昭成时不胜，不能亲勒众军，乃率诸部避难阴山，度漠北。高车四面寇抄，复度漠南。苻洛军退，乃还云中。

　　初，昭成以弟孤让国，乃以半部授孤。孤子斤失职怀怨，欲伺隙为乱。献明皇帝及秦明王翰皆先终，道武年甫五岁，慕容后子阏婆等虽长，而国统未定。斤因是说实君曰：「帝将立慕容所生，欲先杀汝，是以顷来诸子戎服，夜以兵仗绕庐舍，伺便将发。」时苻洛等军犹在君子津，夜常警备，诸皇子挟仗彷徨庐舍，寔君以斤言为信，乃尽杀诸皇子，昭成亦暴崩。其夜，诸皇子妇及宫人奔告洛军。坚将李柔、张蚝勒兵内逼，部众离散。苻坚闻之，召燕凤问其故，以状对。坚曰：「天下之恶一也！」乃执寔君及斤，轘之长安。

　　寔君孙勿期，位定州刺史，赐爵林虑侯。卒。子六状，真定侯。

　　秦王翰，少有高气。年十五，便请征伐。昭成壮之，使领骑二千。长统兵，号令严信，多有克捷。建国十五年，卒。道武即位，追赠秦王，谥曰明。子仪，长七尺五寸，容貌甚伟，美髯，有算略。少能舞剑，骑射绝人。道武幸贺兰部，侍从出入。登国初，赐爵九原公。从破诸部，有谋战功。及帝将图慕容垂，遣仪观衅。垂问仪道武不自来之意。仪曰：「先人以来，世据北土，子孙相承，不失其旧。乃祖受晋正朔，爵称代王，东与燕世为兄弟。仪之奉命。理谓非失。」垂壮其对，因戏曰：「吾威加四海，卿主不自见吾，云何非失？」仪曰：「燕若不修文德，欲以兵威自强，此乃本朝将帅之事，非仪所知也。」及还，报曰：「垂死乃可图，今则未可。」帝作色问之，仪曰：「垂年已暮，其子宝弱而无威，谋不能决。慕容德自负才气，非弱主之臣，衅将内起，是可计之。」帝以为然。后改封平原公。

　　道武征卫辰，仪出别道，获卫辰尸，传首行宫。帝大喜，徙封东平公。命督屯田于河北，自五原至棝阳塞外，分农稼，大得人心。慕容宝之寇五原，仪蹑据朔方，要其还路。及并州平，仪功多，迁尚书令。从围中山。慕容德败也，帝以普驎妻周氏赐仪，并其僮仆财物。寻迁都督中外诸军事、左丞相，进封卫王。中山平，复遣仪讨鄴，平之。道武将还代都，置中山行台，诏仪守尚书令以镇之，远近怀附。寻征仪以丞相入辅。又从征高车，仪别从西北破其别部。又从讨姚平有功，赐以绢布绵牛马羊等。

　　仪膂力过人，弓力将十石，陈留公虔槊大称异。时人云：「卫王弓，桓王槊。」太武初育也，道武喜，夜召仪入，曰：「卿闻夜唤，乃不怪惧乎？」仪曰：「怪则有之，惧实无也。」帝告以太武生，赐仪御马、御带、缣锦等。

　　先是，上谷侯岌、张衮、代郡许谦等有名于时，初来入军。闻仪待士，先就仪，仪并礼之，共谈当世之务。谦等三人曰：「平原公有大才，不世之略，吾等宜附其尾。」道武以仪器望，待之尤重，数幸其弟，如家人礼。仪矜功恃宠，遂与宜都公穆崇伏甲谋乱。崇子逐留在伏士中，道武召之，将有所使。逐留闻召，恐发，逾墙告状，帝秘而恕之。天赐六年，天文多变，占者云：「当有逆臣，伏尸流血。」帝恶之，颇杀公卿，欲以厌当天灾。仪内不自安，单骑遁走。帝使人追执之，遂赐死，葬以百姓礼。

　　仪十五子。纂，五岁，道武命养于宫中，恩与诸皇子同。太武陵阼，除定州刺史，封中山公，进爵为王，赐步挽几以优异之。纂好酒爱佞，政以贿成。太武杀其亲嬖人。后悔过修谨，拜内大将军。居官清约简慎，更称廉平。纂于宗属最长，宗室有事，咸就谘焉。薨，谥曰简。

　　纂弟良，性忠笃。明元追录仪功，封南阳王以绍仪后。

　　良弟干，善弓马，以骑从明元于白登之东北，有双鸱飞鸣于上，帝命左右射之，莫能中。鸱游飞稍高，干以二箭下双鸱。帝赐之御马、弓矢、金带一，以旌其能。军中于是号干为射鸱都将。从太武南巡，进爵新蔡公。文成即位，拜都官尚书。卒，谥曰昭。

　　子祯，胆气过人。太武时，为司卫监。从征蠕蠕，忽遇贼别部，多少不敌。祯乃就山解鞍放马，以示有伏，贼果疑而避之。孝文初，赐爵沛郡公，后拜南豫州刺史。大胡山蛮时钞掠，前后守牧多羁縻而已。祯乃召新蔡、襄城蛮首，使之观射。先选左右能射者二十余人，祯自发数箭皆中，然后命左右以次而射。先出一囚犯死罪者，使参射限，命不中，祯即责而斩之。蛮魁等伏伎畏威，相视股忄栗。又预教左右取死囚十人，皆著蛮衣，云是钞贼。祯乃临坐，伪举目瞻天，微有风动，祯谓蛮曰：「风气少暴，似有钞贼入境，不过十人，当在西南五十里许。」即命骑追掩，果缚送十人。祯告诸蛮曰：「尔乡里作贼如此，合死以不？」蛮等皆叩头曰：「合万死。」祯即斩之。」因慰喻遣还，自是境无暴掠。淮南人相率投附者三千余家，置之城东汝水之侧，名曰归义坊。初，豫州城豪胡丘生数与外交通，及祯为刺史，丘生尝有犯怀恨，图为不轨，诈以婚进城人，告云：「刺史欲迁城中大家，送之向代。」共谋翻城。城人石道起以事密告祯，速掩丘生，并诸预谋者。祯曰：「吾不负人，人何以叛？但丘生诳误。若即收掩，众必大惧，吾静以待之，不久自当悔服。」语未讫而城中三百人自缚诣州门，陈丘生谲诳之罪。而丘生单骑逃走，祯恕而不问。后征为都牧尚书。卒。赠侍中、仪同三司，谥简公。有八子。

　　第五子瑞。初，瑞母尹氏有娠致伤，后昼寝，梦一老翁具衣冠告之曰：「吾赐汝一子，汝勿忧也。」寤而私喜，又问筮者，筮者曰：「大吉。」未几而生瑞。祯以为协梦，故名瑞，字天赐。位太中大夫。卒，赠太常卿。

　　仪弟烈，刚武有智略。元绍之逆，百僚莫敢有声，唯烈行出外，诈附绍，募执明元，绍信之，自延秋门出。遂迎立明元。以功进爵阴平王。薨，谥曰熹。子求袭。弟道子，位下大夫。道子子洛，位羽林幢将。洛子乞，中散大夫。乞子晏，孝静初，累迁吏部尚书，平心不挠，时论称之。出为瀛州刺史，在任未几，百姓欣赖。蒋天乐之逆，见引，诏录送定州赐死。晏好集图籍，家书多秘阁，诸有假借，咸不逆其意，亦以此见称。

　　烈弟觚，勇烈有胆气。少与兄仪从道武，侍卫左右。使于慕容垂，垂末年政在群下，遂止觚以求赂，道武绝之。觚率左右驰还，为垂子宝所执，垂待之更厚，因留心学业，诵读经书数十万言，垂国人咸称重之。道武之讨中山，慕容普驎遂害觚以固众心。帝闻之哀恸。及平中山，发普驎冢，斩其尸，收议害觚者傅高霸、程同等，皆夷五族，以大刃剉杀之。乃葬觚，追谥秦愍王，封子夔为豫章王以绍觚。

　　常山王遵，寿鸠之子也。少而壮勇，不拘小节。道武初，有佐命勋，赐爵略阳公。慕容宝之败也，别率骑七百，邀其归路，由是有参合之捷。及平中山，拜尚书左仆射，加侍中，领勃海之合口。及博陵、勃海群盗起，遵讨平之，迁州牧，封常山王。遵好酒色。天赐四年，坐醉乱，失礼于太原公主。赐死，葬以百姓礼。

　　子素，明元从母所生，特见亲宠。太武初，复袭爵。休屠郁原等叛，素讨之，斩渠率，徙千余家于涿鹿之阳，立平原郡以处之。及平统万，以素有威怀之略，拜假节、征西大将军以镇之。后拜内都大官。文成即位，务崇宽政，罢诸杂调。有司奏国用不足，固请复之，唯素曰：「臣闻百姓不足，君孰与足？」帝善而从之。素，宗属之懿，又年老，帝每引入，访以政事，固辞疾归第。雅性方正，居官五十载，终始若一，时论贤之。薨，谥曰康，陪葬金陵，配飨庙廷。

　　长子可悉陵，年十七，从太武猎，逐一猛兽，陵遂空手搏之以献。帝曰：「汝才力绝人，当为国立功立事，勿如此也！」即拜内行阿干。又从平凉州，沮渠茂虔令一骁将与陵相击，两槊皆折，陵抽箭射之坠马。陵恐其救至，未及拔剑，以刀子戾其劲，使身首异处。帝壮之，即日拜都幢将，封暨阳子。卒于中军都将。

　　弟陪斤袭爵，坐事国除。陪斤子昭，小字阿倪，尚书张彝引兼殿中郎。孝文将为齐郡王兰举哀，而昭乃作宫悬。帝大，诏曰：「阿倪愚騃，谁引为郎？」于是黜彝白衣守尚书，昭遂停废。宣武时，昭从弟晖亲宠用事，稍迁左丞。宣武崩，于忠执政，昭为黄门郎，又曲事之。忠专权擅威，枉陷忠贤，多昭所指导也。灵太后临朝，为尚书、河南尹，聋而狠戾，理务峭急，所在患之。寻出为雍州刺史，在州贪虐，大为人害。后入为尚书，谄事刘腾。进号征西将军。卒，赠尚书左仆射。纳货元叉，所以赠礼优越。

　　子玄，字彦道，以节俭知名。孝壮时，为洛阳令。及节闵即位，玄上表乞葬庄帝，时议善之。后除尚书左丞。孝武帝即位，以孙腾为左仆射。腾即齐神武心膂，仗入省，玄依法举劾，当时咸为玄惧。孝武重其强正，封临淄县子。及从入关，封陈郡王，位仪同三司，加开府。薨，谥曰平。

　　昭弟绍，字丑伦，少聪慧。迁尚书右丞。绍断决不避强御。宣武诏令检赵修狱，以修佞幸，因此遂加杖罚，令其致死。帝责绍不重闻，绍曰：「修奸佞甚于董贤，臣若不因衅除之，恐陛下复被哀帝之名。」以其言正，遂不罪焉。及出，广平王怀拜绍，贺曰：「阿翁乃皇家之正直，虽硃云、汲黯何以仰过！」绍曰：「但恨戮之稍晚，以为愧耳。」卒于凉州刺史。

　　陪斤弟忠，字仙德，以忠谨闻。孝文时，累迁右仆射，赐爵城阳公，加侍中、镇西将军，有翼赞之勤，百寮咸敬之。太和四年，病笃辞退」养疾于高柳，舆驾亲送都门之外，群寮侍臣执别者莫不涕泣。及卒，皆悼惜之。谥曰宣，命有司为立碑铭。

　　子盛，字始兴，袭爵，位谒者仆射。卒。子懋，字伯邕，袭爵，降为侯。从驾入关，封北平王。薨，赠尚书左仆射，谥曰贞慧。子陟，字景升，开府仪同三司。

　　弟顺，字敬叔，从孝武入关，封濮阳王，位侍中。及武帝崩，秘未发丧，诸人多举广平王为嗣。顺于别室垂涕谓周文曰：「广平虽亲，年德并茂，不宜居大宝。」周文深然之，因宣国讳，上南阳王尊号。以顺为中尉，行雍州事，又加开府仪同三司、秦州刺史。顺善射。初，孝武在洛，于华林园戏射，以银酒卮容二升许，悬于百步外，命善射者十余人共射，中者即以赐之。顺发矢即中，帝大悦，并赏金帛。顺仍于箭孔处铸一银童，足蹈金莲，手持剷炙，遂勒背上，序其射工。

　　子伟，字子猷，有清才。大统十六年，封南安郡王。及尉迟迥伐蜀，以伟为司录，书檄文言，皆伟所为。六官建，拜师氏下大夫，改淮南县公。周明帝初，拜师氏中大夫，受诏于骐麟殿刊正经籍。建德中，累迁小司寇，为使主，报聘于齐。是秋，武帝亲戎东讨，伟遂为齐所留。齐平，伟方见释，加授上开府。后除襄州刺史，位大将军。伟性温柔，好虚静，笃学爱文。初自鄴还，庾信赠其诗曰：「梁亡垂棘反，齐平宝鼎归。」为辞人所重如此。后疾卒。

　　盛弟寿兴，少聪慧好学。宣武初，为徐州刺史。在官贪虐，失于人心。其从兄侍中晖深害其能，因谮之于帝，诏尚书崔亮驰驿检核。亮发日，受晖旨，遂鞭挞三寡妇，令其自诬，称寿兴压己为婢。寿兴终恐不免，乃令其外弟中兵参军薛修义将车十乘，运小麦，经其禁之旁。寿兴因逾墙出，修义以大木函盛寿兴，其上加麦，载之而出，遂至河东，匿修义家。逢赦乃出，见帝，自陈为晖所谮，帝亦更无所责。初，寿兴为中庶子时，王显在东宫。贱，因公事，寿兴杖之四十。及显有宠，为御史中尉，奏寿兴在家每有怨言，诽谤朝廷。因帝极饮，无所觉悟，遂奏其事，命帝注可，直付寿兴赐死。帝书半不成字，当时见者亦知非本心，但惧晖等威，不敢申拔。及行刑日，显自往看之。寿兴命笔自作墓志铭曰：「洛阳男子，姓元名景，有道无时，其年不永。」余文多不载。顾谓其子曰：「我棺中可著百张纸，笔两枚，吾欲讼显于地下。若高祖之灵有知，百日内必取显。如遂无知，亦何足恋！」及宣武崩，显寻被杀。寿兴之死，时论亦以为前任中尉弹高阙谗讽所致。灵太后临朝，三公郎中崔鸿上疏理寿兴，诏书追雪，赠豫州刺史，谥曰庄。

　　子最，字干，从孝武入关，封乐平王，位侍中，兼尚书左仆射，加特进。

　　寿兴弟益生，少亡。

　　子毗，字休弼。武帝之在籓邸，少亲之，及即位，出必陪乘，入于卧内。及帝与齐神武有隙，时议者各有异同。或劝天子入夷，或言与齐神武决战，或云奔梁。唯毗数人以关中帝王桑梓，殷勤叩头请西入。策功论赏，毗与领军斛斯椿等十三人为首，封魏郡王。时王者邑止一千户，唯毗邑一千五百。齐神武宣告关东云：「将天子西入，事起元毗，虽百赦不在原限。」薨，谥曰景。子绰。

　　忠弟德，封河间公，卒于镇南将军，赠曹州刺史。德子悝，颍川太守，卒于光州刺史，谥曰恭。

　　子嶷，宇子仲。孝武初，授兗州刺史。于时城人王奉伯等相扇谋逆，弃城出走。悬门发，断嶷要而出。诏齐州刺史尉景、本州刺史蔡俊各部在州士往讨之。嶷返复任。封濮阳县伯。孝静时，转尚书令，摄选部。嶷虽居重任，随时而已。薨于瀛州刺史，赠司徒公，谥曰靖懿。

　　悝弟晖，字景袭。少沉敏，颇涉文史。宣武即位，为给事黄门侍郎。初，孝文迁洛，旧贵皆难移，时欲和众情，遂许冬则居南，夏便居北。宣武颇惑左右之言，外人遂有还北之问。至乃榜卖田宅，不安其居。晖乃请间言事，具奏所闻，曰：「先皇移都，以百姓恋土，故发冬夏二居之诏，权宁物意耳。乃是当时之言，实非先皇深意。且比来迁人，安居岁久，公私计立，无复还情。伏愿陛下终高祖既定之业，勿信邪臣不然之说。」帝纳之。再迁侍中，领右卫将军。虽无补益，深被亲宠。凡在禁中要密之事，晖别奉旨，藏之于櫃。唯晖入乃开，其余侍中、黄门莫有知者。侍中卢昶亦蒙恩眄，故时人号曰「饿彪将军，饥鹰侍中。」迁吏部尚书。纳货用官，皆有定价，大郡二千匹，次郡一千匹，下郡五百匹，其余官职各有差，天下号曰市曹。出为冀州刺史。下州之日，连车载物，发信都至汤阴间，首尾相属，道路不断。其车少脂角，即于道上所逢之牛，生截取角，以充其用。晖检括丁户，听其归首，出调绢五万匹。然聚敛无极，百姓患之。明帝初，征拜尚书左仆射，诏摄吏部选事。后昭晖与任城王澄、京兆王愉、东平王匡共决门下大事。晖又上书论政要：其一曰：御史之职，务使得贤。必得其人，不拘阶秩，久于其事，责其成功。其二曰：安人宁边，观时而动。顷来边将亡远大之略，贪万一之功，楚、梁之好未闻，而蚕妇之怨屡结，斯乃庸人所为，锐于奸利之所致也。平吴之计，自有良图，不在于一城一戍也。又河北数州，国之基本；饥荒多年，户口流散。方今境上，兵复征发，即如此日，何易举动？愚谓数年以来，唯宜静边，以息召役，安人劝农，惠此中夏。请严敕边将，自今在戍贼求内附者，不听辄遣援接，皆须表闻。违者虽有功，请以违诏书论。三曰：国之资储，唯籍河北。饥馑积年，户口逃散，生长奸诈，因生隐藏。出缩老小，妄注死失，收人租调，割入于己。人困于下，官损于上。自非更立权制，善加检括，损耗之来，方在未已。请求其议，明宣条格。帝纳之。晖雅好文学，招集儒士崔鸿等撰录百家要事，以类相从，名为《科录》，凡二百七十卷，上起伏羲，迄于晋，凡十四代。晖疾笃，表上之。卒，赐东园秘器，赠使持节、都督中外诸军事、司空公，谥曰文宪。将葬，给羽葆班剑鼓吹二十人，羽林百二十人。

　　子弼，字宗辅，性和厚，美容仪。以庄帝舅子婿，特封广川县子。天平初，累迁尚书令。弼妹为孝武所纳，以亲情见委，礼遇特隆。历中书监、录尚书事，位特进、宗师。齐受禅，除左光禄大夫。天保三年，卒。十年，诸子与诸元同诛死。

　　弼弟子士将，有巧思。至齐武成时，位将作大匠。

　　德弟赞，颇有名誉，好陈军国事宜。初置司州，以赞为刺史，赐爵上谷侯。孝文戒赞化畿甸，可宣孝道，必令风教洽和，文礼大备。自今有不孝不悌者，比其门，以刻其柱。又诏曰：「司州刺史，官尊位重，职总京畿，选属懿亲，以允具瞻之望。但诸王年少，未闲政体，故以授赞，庶能助晖道化。今司州始立，郡县初置，公卿已下皆有本属，可人率子弟，用相展敬。」于是赐名曰「赞」。诏赞乘步挽入殿门，加太子少师，迁左仆射。孝文将谋迁洛，诸公多异同，唯赞赞成大策。帝每岁南伐，执手寄以后事。卒，赠卫将军，仆射如故。后以留守赞辅之功，进封晋阳县伯。

　　赞弟淑，字买仁。弯弓三百斤，善骑射。孝文时，为河东太守。河东俗多商贾，罕事农桑，人至有年三十不识耒耜。淑下车劝课，躬往教示，二年间，家给人足，为之谣曰：「泰州河东，杼柚代舂。元公至止，田畴始理。」卒于平城镇将，谥曰静。有七子。

　　季海字元泉，兄弟中最有名誉，位洛州刺史。季海妻，司空李冲之女，庄帝从母也，赐爵唐郡君。政在尔硃，祸难方始，劝季海为外官以避纤介。及孝庄之难，季海果以在籓得免。从孝武入关，封冯翊王，位中书令、雍州刺史，迁司空。病薨，谥曰穆。

　　子亨，字德良，一名孝才。遇周、齐分隔，时年数岁，与母李氏在洛阳。齐神武以亨父在关中，禁固之。其母遂称冻馁，得就食汤阴，托大豪李长寿，携亨及孤侄数人，得至长安。周文以功臣子，甚礼之。大统末，袭爵冯翊王，累迁勋州刺史，改封平凉王。周受禅，例降为公。隋文帝受禅，自洛州刺史征拜太常卿。寻出为卫州刺史，在职八年，风化大洽。以老病乞骸骨，吏人诣阙上表请留，上嗟叹者久之。其年，亨以笃疾，重请还京，上令使者致医药，问动静，相望于道。卒于家，谥曰宣。

　　陈留王虔，纥根之子也。登国初，赐爵陈留公。与卫王仪破黜弗部，从攻卫辰。慕容宝来寇，虔绝其左翼，宝败。垂恚愤来桑乾，虔勇而轻敌，于陈战没。虔姿貌魁杰，武力绝伦，每以矛细短，大作之，犹患其轻，复缀铃于刃下。其弓力倍加常人。以其殊异，代京武库常存而志之。虔常以槊刺人，遂贯而高举。又尝以一手顿槊于地，驰马伪退，敌人争取，引不能出。虔引弓射之，一箭杀二三人，摇槊之徒，亡魂而散，徐乃令人取槊而去。每从征讨，及为偏将，常先登陷阵，勇冠当时，敌无众寡，莫敢抗其前者。及薨。举国悲叹，为之流涕，道武追惜伤恸者数焉。追谥陈留桓王，配飨庙廷，封其子悦为硃提王。悦外和内狠。道武常以桓王死王事，特加亲宠，为左将军，袭封，后为宗师。悦恃宠骄矜，每谓所亲王洛生之徒言曰：「一旦宫车晏驾，吾止避卫公。除此，谁在吾前！」卫王仪美髯，为内外所重，悦故云。初，姚兴之赎狄伯支，悦送之，路由雁门。悦因背诱奸豪，以取其意。后遇事谴逃亡，投雁门，规收豪杰，欲为不轨，为土人执送。帝恕而不罪。明元即位，引悦入侍，仍怀奸计，说帝云：「京师杂人不可保信，宜诛其非类者。」又云：「雁门人多诈，并可诛之。」欲以雪其私忿，帝不从。悦内自疑惧，怀刃入侍，谋为大逆。叔孙俊疑之。窃视其怀有刃，执而赐死。

　　弟崇，太武诏令袭桓王爵。崇性沉厚。初，卫王死后，道武欲敦宗亲之义，诏引诸王子弟入宴。常山王素等三十余人咸谓与卫王相坐，疑惧。皆出逃遁，将奔蠕蠕，唯崇独至。道武见之，甚悦，厚加礼赐，遂宠敬之，素等于是亦安。久之，拜并州刺史，有政绩。从征蠕蠕，别督诸军出大泽，越涿耶山，威慑漠北。薨，谥曰景王。

　　子建袭，降爵为公，位镇北将军，怀荒镇大将。卒。建子琛，位恆、肆二州刺史。琛子翌，尚书左仆射。翌子晖。

</div>
    <div class="pagination">
<a href="北史_page17.html">上一页</a><span>...</span><a href="北史_page13.html">13</a><a href="北史_page14.html">14</a><a href="北史_page15.html">15</a><a href="北史_page16.html">16</a><a href="北史_page17.html">17</a><span class="current-page">18</span><a href="北史_page19.html">19</a><a href="北史_page20.html">20</a><a href="北史_page21.html">21</a><a href="北史_page22.html">22</a><a href="北史_page23.html">23</a><span>...</span><a href="北史_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
