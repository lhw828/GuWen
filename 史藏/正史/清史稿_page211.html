<!DOCTYPE html>
<html>
<head>
    <meta charset="UTF-8">
    <title>清史稿 - 第 211 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 211 页/共 291 页</h1>
    <div class="content">　　列传一百八十八
　　向荣  和春  张国樑
　　向荣，字欣然，四川大宁人，寄籍甘肃固原。以行伍隶提标，为提督杨遇春所识拔。从征滑县、青海、回疆，常为选锋。积功擢至甘肃镇羌营游击。道光十三年，直隶总督琦善知其才，调司教练，累迁开州协副将。海疆戒严，率兵驻防山海关。擢正定镇总兵，调通永镇。二十七年，擢四川提督。三十年，调湖南，平李沅发之乱，调固原。
　　广西匪起，巡抚郑祖琛不能制。荣於旧将中最负时望，文宗特调为广西提督，倚以办贼。是秋至军，由柳州、庆远进剿，以达宜山、象州，连破贼於索潭墟、八旺、陶邓墟、犹山等处，贼氛稍戢。惟洪秀全等踞桂平金田，狡悍为诸贼冠。荣移兵往剿，贼以大黄江、牛排岭为犄角。咸丰元年春，攻大黄江，贼分出诱战，率总兵李能臣、周凤岐合击，大破之，歼千数百人，赐号霍钦巴图鲁。水陆合攻牛排岭，捣其巢，又追击於新墟、紫金山，贼乃窜踞武宣东乡。时周天爵为巡抚，与荣同剿贼，议不合，数战未得利，广州副都统乌兰泰率兵来会。四月，贼突围窜象州。荣被谴，褫花翎，降三级留任，天爵亦罢军事。大学士赛尚阿代李星沅督师，命荣与乌兰泰节制镇将以下，迭诏戒荣同心协力，以赎前愆。贼踞象州中坪，其要路东曰桐木，西曰罗秀，荣与乌兰泰分扼之。六月，荣由桐木进兵，偕乌兰泰合剿，迭败贼於马鞍山及架村、黄瓜岭、西安村，遂回窜桂平新墟、紫金山，恃险负嵎。荣偕乌兰泰等迭夺猪仔峡、双髻山要隘，进破风门坳。八月，贼冒雨窜逸，官军失利於官村，遂陷永安州，坐褫职留营。十一月，合攻永安，获胜，复原官。
　　初，荣所部湖南兵，因荣子继雄用事，军心不服，故武宣、象州之役战不力，皆归咎之。文宗排众议，仍加倚任，而调四川兵以易湖南兵。赛尚阿不知兵，专倚荣与乌兰泰。二人复不协，围永安久不下。荣建议缺北隅勿攻，伺贼逸击之。二年二月，天大雨，贼由北突出，迳犯桂林。荣由间道驰援，先贼至，贼冒荣旗帜袭城，击走之。偕巡抚邹鸣鹤急治守具，屡出奇兵击贼城下，俘斩甚众。经月馀，援军集，贼乃解围北窜。诏嘉其保城功，已夺职复之，予议叙。贼由兴安、全州入湖南。荣顿兵桂林，为总督徐广缙论劾，褫职戍新疆。赛尚阿疏请暂缓发遣，令援湖南。九月，至长沙，破贼浏阳门外，又破之於见家河、渔网洲、岳麓山。至冬，围乃解。贼北窜，陷岳州，入湖北，进犯汉阳、武昌，官军遥尾之，莫敢击。赛尚阿、徐广缙先后罢黜，诸将无一能军。诏以荣屡保危城，缓急尚欲恃之，予提督衔，帮办军务，责援武昌。寻复授广西提督。荣至，数奏捷，而武昌寻陷，褫职，仍留军。调署湖北提督，未几实授，命为钦差大臣，专办军务。贼既踞武昌，势益炽，不可复制矣。
　　三年正月，大举东犯，连舟蔽江，弃城而去。荣以克复闻，诏促蹑追。荣所部兵多疲弱，遣撤六千馀名，料简精锐，率总兵和春、李瑞、秦定三、玉山、福兴沿江蹑贼；令提督苏布通阿率川兵，总兵晋德布率滇兵来会。至九江，无舟，留半月，贼已掠安庆，陷江宁，为久踞计。荣至江宁，屯孝陵卫。时镇江、扬州皆为贼踞，诏琦善剿江北，荣剿江南，分任军事。荣所部一万七千馀人，攻通济门外及七桥甕贼垒，连破之，进屯紫金山，结营十八座，赐黄马褂。江宁城内士民谋结合内应，屡爽期，迄无成功。贼已分股由安徽北扰河南，而镇江、扬州南北互应，大江上下游贼势相首尾。荣遣提督邓绍良率兵八千规镇江，总兵和春以舟师伺便夹击，屡战，进壁城下。六月，绍良军为贼所袭，退守丹徒镇，荣令和春往援，遂代领其军。贼注意苏、常诸郡，以和春军相持不得进，乃欲取道东坝。十月，贼船入芜湖，陷高淳，遣兵击走之，令邓绍良驻防。既而皖北贼炽，和春赴援，荣请以提督余万清代督镇江军。
　　四年七月，贼犯东坝，遣副将傅振邦等协剿，贼退高淳，进复其城。贼乘江宁大营空虚，大举来扑，率诸军拒之，擒伪丞相谭应桂，俘斩三千馀。总兵叶长春、吴全美以水师克下关水栅砲台，殪伪燕王秦日纲，进扼三山，营江路上游。贼聚太平府，与江宁相应。张国樑连克贼垒，乘胜复太平，歼贼首韦得真等。江宁贼出营於上方桥，三路来扑，又扑七桥甕，分击败之，三战殪贼二万馀。八月，毁上方桥贼垒，进逼雨花台，捣其巢，追奔至城下。贼复由观音门出趋栖霞，令总兵德安追击，败之於高资汛，又与余万清合击於夹江，擒斩殆尽。万清亦屡败贼於镇江。
　　五年春，湖北窜贼入芜湖，邓绍良御之於黄池。瓜洲贼出鲇鱼套犯高资，击走之。五月，贼由芜湖犯湾沚，却之。吴全美率水师破贼於东梁山，德安、明安泰率陆师进攻芜湖，会邓绍良大破安庆援贼，遂复芜湖。馀贼犹滨江结垒，以广福矶、弋矶为犄角，数路死力来援，绍良、全美等水陆苦战，迭败之而不能克也。时巡抚吉尔杭阿既克上海，诏帮办军务，专任镇江一路，督攻甚急，江宁贼百计赴援。十一月，荣督总兵德安、张国樑、秦如虎等，迭击之於燕子矶、观音门、甘家港、栖霞街、石埠桥等处，贼窜回江宁，令德安驻军东阳镇扼之。十二月，上游芜湖、两梁山、金柱关及江北瓜洲、金山、庐州、三河诸贼同趋江宁，约城中悍贼冲出：一由神策门至仙鹤门抄缀大营；一由观音门沿江至栖霞，直趋镇江；一由南路秣陵关来犯。荣令张国樑、秦如虎迎击於仙鹤门，大捷，回击石埠桥，贼亦退，又败之於龙脖子及元山、板桥等处。檄邓绍良自芜湖回援，余万清自镇江移驻龙潭、下蜀街。
　　六年春，贼踞仓头，为往来要道，余万清、张国樑迭击不退，邓绍良至，令统前敌诸军，屡战不利。贼日增多，蔓延炭渚、桥头，改以张国樑为总统，国樑力战，连破桥头、下蜀街、三汊河、张杨村诸垒，贼始窜走，复合镇江贼入瓜洲，将军托明阿军溃，江北大震。荣令绍良援扬州，偕德兴阿复其城。国梁援六合，进克江浦、浦口，江北稍定。四月，宁国告陷，苏、浙戒严，令绍良驰御之。江长贵亦退守黄池，而镇江军事复急。国樑进攻小丹阳未下，吉尔杭阿战殁於烟墩山，镇江京岘山营垒皆失，荣令余万清代领其军。明安泰扼小丹阳，福兴、张国樑率兵防剿，以固苏、常门户。国樑破贼於丹徒镇，进扼马陵，而贼已陷溧水，由高资、下蜀街趋江宁，分屯太平、神策门外。
　　五月，上游贼麕至，屯城北。荣大营兵仅数千，急促国樑回援。贼分十馀路来扑，营垒尽失，退守淳化镇，再退丹阳，自请治罪，诏原之，褫职，仍留钦差大臣，督办军务。丹阳当镇江、江宁两路要冲，荣率张国樑、虎嵩林扼守。令西林防句容，明安泰攻溧水，江长贵扼溧阳，张国樑仍总统诸军。贼更番至，恃国樑力御却之。疏请增兵，未至，荣忧愤成病，七月，卒於军。
　　遗疏上，文宗震悼，诏嘉其忠勤，虽未恢复坚城，数年保障苏、常，尽心竭力，复原官，依例赐恤，予一等轻车都尉世职，谥忠武。命建专祠，又入祀江苏名宦祠。克复江宁后，赐祭一坛，入昭忠祠。子继雄，候选道，袭世职。
　　和春，字雨亭，赫舍里氏，满洲正黄旗人。由前锋、蓝翎长授整仪尉，累迁副护军参领。出为湖南提标中军参将，擢永绥协副将。
　　咸丰元年，从向荣赴广西剿匪，战武宣东乡，赐花翎。破贼於中坪，进攻紫金山，夺双髻山、猪仔峡要隘，功最，赐号铿色巴图鲁。又夺风门坳，克古调村贼巢，擢绥靖镇总兵。二年，援桂林，力战解围，加提督衔。追贼至全州，败之。贼入湖南，迭战於道州、桂阳，遂犯长沙，和春从向荣赴援，数出奇破贼。贼去陷岳州，坐追剿迁延，褫职留军。
　　三年春，会攻武昌。贼弃城东下，追至九江，遇贼，袭击之。从向荣抵江宁，分军攻通济门外贼垒。寻偕总兵叶长春、吴全美等率舟师攻镇江，破贼甘露寺下。驻金山扼江路，又掠鲇鱼套，击败贼船。偕总兵瞿腾龙攻太平门，填壕逼城，歼贼甚众。六月，提督邓绍良师溃於镇江，诏和春署江南提督，率所部广东、湖南兵驰援。移军丹徒镇，进复京岘山旧垒。贼数千来争，歼戮殆尽。贼锐稍挫，两军相持，苏、常得无事。寻实授提督。
　　是年冬，安徽军事急，命和春分兵移防滁州，遂进援庐州。巡抚江忠源困守危城，陕甘总督舒兴阿率援军至，不敢战，忠源疏言和春忠勇可恃，请命总督援军，诏允之，而所部仅千人，请舒兴阿分兵，不听。未几，庐州陷，忠源殉。军事专属和春，福济继任巡抚，为之副。
　　四年，疏言：“皖省军情重大，兵勇虽有万馀，多未经战阵。请调镇江旧部湖南兵，并拨金陵得力官兵三千，交总兵秦定三、郑魁士率之来助剿。”时庐州属县皆陷，与安庆踞贼连络一气，城大贼众，和春驻军三里冈，屡率郑魁士等进剿，贼抗拒不下。乃沿河筑垒构桥，分三路更番攻击。夏，知州茅念劬率民团克六安，秦定三破贼於三连桥，进攻舒城。贼由霍山扑六安，击走之。扎筏载大砲轰庐州城，贼分出拒战，迭败之。别遣军复英山、庐江，而和州、含山一路贼时窥伺，疏请饬袁甲三严防乌江，以断贼援。冬，臧纡青、刘玉豹由庐南规桐城，连夺大关等隘，逼城下，而纡青战殁，玉豹退保六安，和春为贼牵制不能救。秦定三攻舒城，亦久不下，迭诏切责。初，和春专剿庐州，袁甲三扼临淮，军事多相关，而意不合。五年，偕福济疏劾甲三，罢之，命和春遣员接统其军。夏秋连击败援贼，督诸军急攻庐州，至十月克之，城陷将两年矣。诏嘉和春功能补过，赐黄马褂，予骑都尉世职。六年，复舒城，大破贼於三河，克之，再复庐江。会向荣卒於军，命和春代为钦差大臣，督办江南军务。
　　自向荣兵挫，退守丹阳，江宁贼益骄，内閧，自相残杀，故荣殁后，张国樑等得以抚辑馀军，规复东坝、高淳。和春至，饷械并绌，诏下各省接济月饷四十万两，江苏粮台不能时给，疏劾总督怡良、巡抚赵德辙，诏勉其和衷。溧水、句容为贼精锐所聚，力攻数月，七年夏，先后克之，加太子少保。围攻镇江，贼数纠悍党来援，督诸将迭破之。十一月，克镇江，赐双眼花翎。将军德兴阿督江北诸军攻瓜洲，同日克复，军声大振。进攻江宁东北路，夺太平、神策两门外贼垒。八年春，贼迭出城，力斗却之。合水陆诸军克秣陵关，加太子太保。又破贼三汊河，夺要隘，江宁之围渐合。
　　贼由皖南犯浙境，用以牵掣大军。诏和春兼办浙江军务，先遣兵二千往援，命亲往督师，以病未行。寻浙事缓，罢其行。贼复沿江来援，击走，筑长围困之。七月，贼大举出扑，张国樑破之城下。八月，陈玉成纠合捻匪犯江浦、浦口，德兴阿兵溃，仪徵、扬州、六合先后陷。和春遣冯子材渡江赴援，复失利。张国樑继往，力战，复扬州、仪徵。九月，和春授江宁将军。江宁贼乘间出扑，溧水亦陷，急调国樑回援。十月，复溧水，而上游贼犯黄池、湾沚，邓绍良战没。
　　九年春，招降捻首薛之元，献江浦城，复约李世忠破贼，复浦口。因劾德兴阿纵寇状，诏罢德兴阿。江北不复置帅，诸军并归和春节制。提督郑魁士亦克湾沚、黄池，进规芜湖，军事转利。疏言：“揆察现势，先尽力於金陵一路，绝其根株，则枝叶自萎。欲破金陵，必先断浦口。请添募精锐万人，由张国樑统率，一面力攻，一面进扎营垒，断贼粮路，兼却外援。臣当相度事机，剋期蕆功。”诏允之。是年冬，陈玉成由六合犯扬州，分党渡江窥秣陵关，欲抄大营后路，东坝、溧水皆告警。寻大举犯江浦，提督周天培死之，遂陷浦口。张国樑、冯子材援剿获胜，扬州解严，浦口仍为贼踞。
　　十年春，国樑督水陆军攻九洑洲，大捷，破其老巢。九洑洲为江宁水陆咽喉，既得，已成合围之势，而贼复由皖南犯浙，遽陷杭州，苏、常震动。诏和春仍兼办浙江军务，先后分兵万馀，提督张玉良总统赴援，甫至，贼即弃杭州。闰三月，由广德分犯建平、东坝、溧阳，遂窥常州，急调张玉良回援，贼已分路迳趋江宁。时贼酋陈玉成、李秀成、李侍贤、杨辅清，纠诸路众十馀万，力破长围，城贼应之。大营军心不固，惟恃张国樑力御。战数昼夜，诸营同时火起。总兵黄靖、马登富、吴天爵阵亡，全军大溃，退守镇江。和春坐褫职留军。又退丹阳，贼踵至，张国樑死之。和春夺围走常州，督兵迎敌，被重创，退至无锡，卒於军。总督何桂清弃城走，常州、苏州相继陷。江南军自向荣始任，凡历七年，至是熸焉，苏、浙遂糜烂。事闻，诏念和春前功，虽兵机屡挫，尚能血战捐躯，复原官，依例赐恤，予骑都尉兼云骑尉，合前世职并为二等男爵，谥忠壮，附祀江宁昭忠祠。子霍顺武，候选参将，袭爵。
　　张国樑，字殿臣，广东高要人，初名嘉祥。少材武任侠，为里豪所辱，毁其家，走山泽为盗，不妄杀。流入越南，后归镇南关。按察使劳崇光闻其名，招降，剿匪多得其力。咸丰元年，破剧贼颜品瑶，斩於阵，尽歼其党。积功擢守备，继隶向荣军。二年，从解桂林围，复全州、永兴，擢都司。赴援湖南，迭破贼於醴陵、益阳、湘阴。援武昌，战於洪山，皆为军锋。
　　三年，至江宁，逼城而军。国樑屯七桥甕，攻锺山贼垒，先登受伤，温旨垂问，益感奋，遇艰险，一往直前。擢湖南永州营游击。雨花台为近城要地，屡力攻，几克之，赐号霍罗琦巴图鲁。四年夏，复太平。太平在江宁上游，贼踞之以通粮运。府城三面阻水，惟东路通陆。贼聚千艘结四垒，设防甚密。国樑分三队进，设伏纵火，自率精锐四百人突贼营，一战克之，时称奇捷。擢广西三江协副将。又攻雨花台，平贼垒，毁砲台。剿南路窜贼，追入秣陵关，歼戮殆尽。五年，擢福建漳州镇总兵。大军急攻镇江、瓜洲，江宁贼时出窥伺，江北贼亦乘隙进图牵制。国樑随方截击，奔命不遑。六年，贼聚仓头、炭渚、下蜀街，以断镇江、江宁之师。国樑总统诸军合击，旬日之间，杀贼万馀，贼不得逞，乃渡江犯瓜洲，江北诸军皆溃，又陷江浦、浦口。国樑驰援，连破贼於毛许墩、葛塘，复江浦、浦口。特诏嘉奖，加提督衔。未几，巡抚吉尔杭阿战殁，镇江告急，溧水被陷，国樑回军克之，而贼数路趋江宁，夹攻大营。向荣不能御，急调国樑回援，血战累日，左足被枪伤，偕荣退保丹阳。时大江南北诸军，贼所尤畏者，惟国樑一人。贼势忽南忽北，多方肄我，皆牵制国樑之计，果为所败。
　　荣既病，军事一倚之。将军福兴与国樑不协，诏福兴移军江西，以国樑帮办江南军务。贼屡至，皆挫之。荣卒於军，命和春代将，未至，国樑激励将士，解金坛围，复东坝、高淳，进攻句容。七年，擢湖南提督。克句容，赐黄马褂。督诸军规复镇江。高资为镇江、江宁要冲，两路悍贼麕聚力争，连营二十馀里，国樑大破之，斩伪安王洪仁等，又连破之於龙潭，援贼尽歼。镇江粮尽援绝，遂克其城，城陷贼已历五年。捷闻，文宗大悦，诏嘉国樑谋勇超群，予骑都尉世职。於是偕和春进规江宁。
　　八年，克秣陵关，赐双眼花翎。复薄江宁城下，自春徂夏，迭战破贼。筑长围，至秋乃成。皖贼大举来援，江浦、浦口、仪徵、扬州、六合先后陷。国樑渡江援剿，复扬州、仪徵。调江南提督，晋三等轻车都尉。然贼仍踵故智，国梁兵至则走，去则复来。九年，提督周天培战死江浦，国樑坐褫世职。
　　十年，合水陆诸军克九洑洲，沿江贼争投款，约期攻上下两关，招抚五千馀人。军中方谓坚城旦夕可下，而浙江告警，兵分益单，馈运不继。和春用翼长王浚策，兵饷三分留一，约待克城后补给，士卒皆怨，国樑力谏不听。闰三月，贼猝大至，四路受敌，大营不守，偕和春退丹阳。国樑以冯子材在镇江未败，进谋扼守。寻率师援丹阳，遇贼城外，兵忽溃，策马渡河，没於水。事闻，文宗震悼，犹冀其不死，命军中侦访，不得。逾数月，乃下诏优恤，追赠太子太保，祀昭忠祠，谥忠武，予骑都尉兼一云骑尉世职。
　　国樑骁勇无敌，江南恃为长城。其殁也，数郡遂沦陷。士民哀思，私立庙祀。传述战绩，与古名将同称，往往附会过实，然益见威烈入人之深。同治三年，江宁克复，伪忠王李秀成就擒，言贼中咸重国樑，礼葬於丹阳尹公桥塔下，乃得遗骸焉。诏加给三等轻车都尉，合前世职并为一等男爵。祀江宁忠义祠，复与向荣合建专祠。子廕清，袭男爵。
　　论曰：粤匪初起，向荣与诸帅不和，致无成功，援桂林、长沙，为时所称，故文宗终用之。其规江南也，近未破镇江、瓜洲犄角之势，远未清长江上游，无以制贼死命，数年支拄，暂保吴疆，固昧远猷，亦限兵力。和春继克镇江，又以援浙分兵，垂成之败，祸更烈焉。张国樑一时健者，使尽其用，功不止此。善夫胡林翼之言曰：“未扼贼吭，江宁原难遽复。”观湘军之所以成功，与向荣、和春等之所以蹉跌，兵事固无幸焉者矣。

　　列传一百八十九
　　乌兰泰长瑞  长寿  董光甲  邵鹤龄  邓绍良石玉龙
　　周天受弟天培  天孚  饶廷选文瑞  彭斯举
　　张玉良鲁占鼇  刘季三  双来  瞿腾龙
　　王国才  虎坤元  戴文英
　　乌兰泰，字远芳，满洲正红旗人。由火器营鸟枪护军从征回疆有功，升蓝翎长，累擢护军参领、营总、翼长。军政卓异，道光二十七年，擢广东副都统。善训练，讲求火器。
　　咸丰元年，广西匪炽，诏乌兰泰帮辨军务，选带適用器械及得力章京兵丁赴军，以广东绿营精兵五百人隶之。四月，偕向荣、秦定三等围贼於武宣，贼窜象州，自请治罪。诏以其初至，免议，命偕向荣节制镇将。时军中将帅不和，文宗忧之，密谕乌兰泰实陈勿隐。上疏略曰：“周天爵奏向荣曲徇其子，致失众心，不为无因。武宣之役，秦定三、周凤岐、张敬修连营防御，其堵剿不利，追贼迟延，咎当同任。天爵劾定三、凤岐，不及敬修，人心不服。向荣将官傅春、和春失利，天爵责定三不并力，后访知实非退缩，诿为向荣推卸之言。因之天爵、荣、定三皆有隙。天爵年老，直强、耳輭，其子光岳干预，致失人心。”又言：“向荣初剿贼屡捷，未免轻贼。及其子招嫌，楚兵藉口，遂多诿卸。然在军镇将无及荣者。更易其兵，仍可立功。”上下其疏，命赛尚阿覈奏，赛尚阿请不咎既往，令乌兰泰与向荣分任军事，以专责成。
　　贼踞象州中坪，乌兰泰督贵州三镇兵，由罗秀进梁山村，逼近贼巢。贼乘驻营未定，猛扑，连击败之，殪贼千馀。是年秋，贼窜桂平新墟，乌兰泰分四路进攻，破伏贼於莫村，一日七战皆捷，斩级数千，赐花翎。贼屯紫荆山，新墟为山前门户，双髻山、猪仔峡为山后要隘，负隅死拒。向荣偕巴清德连夺双髻山、猪仔峡，合攻风门坳，破之。进逼新墟，迭攻不下，其附近村落扫荡几尽。闰八月，贼编木牌欲渡河，乌兰泰迭击，大败之，诏嘉奖，加都统衔。於是贼弃新墟他窜，向荣等追至平南，败绩，贼遂陷永安州。乌兰泰追至，战於水窦、圞岭，皆大捷，赐黄马褂。永安地险，贼皆死党固结，仅乌兰泰一军久战已疲，故不能制之。
　　向荣自平南败后被谴，讬病逗留梧州、平乐者两月有馀。至冬始抵永安，攻北路，乌兰泰攻南路，毁水窦贼巢。向荣亦进夺槓岭要隘，合击迭挫贼。赛尚阿亲莅督战，期在必克。江忠源号知兵，隶乌兰泰军，倚其赞助；每言贼凶悍，久蔓将不可制，必聚而歼之。乌兰泰主锁围困贼，向荣谓围城缺一面，乃古法，宜纵贼出击，两人意不合。会荣克城西砲台，二年元旦，同诣赛尚阿贺岁。赛尚阿遇荣特优，乌兰泰愤甚，忠源解之，然益不相能。忠源以母忧，辞归。时严诏促战，春雨连旬，士卒疲困。二月，贼弃城冒雨夜走，北犯桂林。乌兰泰率兵急追至昭平山中，路险雨滑，为贼所乘，败绩，总兵长瑞、长寿、董光甲、邵鹤龄死之。向荣径收州城，由间道趋桂林，先贼至。乌兰泰踵贼后，战於南门外，争将军桥，砲中右腿，创甚，退屯阳朔，越二十日卒於军。乌兰泰忠勇为诸将冠，文宗深惜之，赐银一千两治丧，予轻车都尉世职，谥武壮。
　　长瑞、长寿，瓜尔佳氏，满洲正白旗人。父塔思哈，道光初，官喀什噶尔帮办大臣。叛回张格尔作乱，殉难，予骑都尉世职。长瑞袭世职，授三等侍卫，累擢直隶天津镇总兵；长寿以廕授蓝翎侍卫，累擢甘肃凉州镇总兵：并从赛尚阿赴广西剿匪，同领湖南兵。长瑞战风门坳有功，新墟御贼失利，夺职留营。及贼由永安出窜，从乌兰泰蹑追至龙寮岭，地险，左右止勿进。长瑞曰：“军令孰敢违者！死耳，勿复言。”以母老，令长寿毋相从，长寿泣曰：“贪生忘国，非孝也。”卒偕行。值大雾，贼以巨砲扼山间。军士两日不得食，为贼冲溃践踏，死无算。长寿坠马，长瑞挺矛救之，身被数十创，同遇害。文宗以其父子兄弟皆死难，深惜之，并赠提督，予骑都尉兼云骑尉世职。存问其母，赐银三百两。长瑞谥武壮，长寿谥勤勇，於永安建祠曰双忠，同死者附祀焉。
　　董光甲，直隶河间人。嘉庆十四年武进士，授守备。累擢河南河北镇总兵。从向荣攻永安，夺槓岭、摩天岭、天鹅岭诸要隘。追贼至昭平，迭击贼於古束、龙寮岭，次黄茆岭。贼反扑，力战死之，赠提督，予骑都尉兼云骑尉世职，谥勇烈。
　　邵鹤龄，山东招远人。嘉庆二十五年进士，授三等侍卫。累擢湖北郧阳镇总兵。偕长瑞等同追贼龙寮岭，殒於阵，予骑都尉兼云骑尉世职，谥威确。
　　邓绍良，字臣若，湖南乾州人。由屯弁累擢守备。从剿崇阳土匪李沅发，率五百人破贼金峰岭，擒沅发，擢都司，赐花翎、扬勇巴图鲁名号。遂从向荣赴广西剿贼，浔州牛排岭之战，以精骑张左右翼，击两路贼，皆挫之。又战象州、永安州，皆有功。咸丰元年，授楚雄协副将。二年，援桂林，屯西门，力战却贼。追贼入湖南，援长沙，入任城守，地雷发，持刀屹立，砲洞左臂，不动，殪先登贼，贼退，城复完，军中称其勇。洎贼解围窜湖北，巴陵土匪晏仲武勾结肆掠，绍良偕总兵阿勒经阿剿平之。
　　三年，擢安徽寿春镇总兵，诏率所部从向荣援江南，廷臣多荐绍良者，寻擢江南提督。荣令分剿镇江踞贼，进击观音山，合攻瓜洲，皆捷。逼城而军，贼设伏北固山下，而自城突出扑营，火四起，官军不能御。退守丹阳，褫职议罪，仍隶向荣军，带罪自效。贼两次窥伺东坝，荣令绍良击走之。四年，克太平，绍良移军驻守，又破贼采石。向荣疏陈战功，为乞免罪，允之。时贼由芜湖窥徽州、宁国，绍良屯黄池，贼酋石国宗纠各路贼万馀来犯。绍良兵少，设伏山沟，多张疑兵，诱贼入，痛歼之。五年春，贼复乘夜扑营。伏枪砲，俟近骤发，歼贼无算。诏嘉绍良力遏贼锋，保全甚大，予三品顶戴，复花翎。贼既退归，复图袭徽、宁，以窥浙境。绍良奉命驰往，统各路援兵，至则简精锐，伏要隘伺击，屡破贼，克婺源、黟、石埭诸县，复提督衔。贼聚於芜湖，窥南陵、黄池。绍良由湾沚进剿，连破贼，焚其舟，遂克芜湖，授陕西提督。
　　六年春，江宁贼上窜，踞仓头镇，势甚炽。向荣令绍良往督战，而诸将意不惬，转不尽力，於是战不利，绍良受伤，坐褫花翎。德兴阿军溃，扬州陷。诏绍良渡江赴援，帮办江北军务。破药王庙贼垒，环攻扬州六昼夜，克之，又追破贼於三汊河。会宁国告陷，复命帮办皖南军务。移军赴援，扼金河桥，大破贼於东溪桥，又迭击贼於泾县，挫之，调浙江提督。贼纠党数万来援，败之於杨柳铺。副将周天受遇贼夏家渡，战未利。绍良乘隙纵击，贼大溃，遂督诸军连夺夏家渡、团山诸贼垒，破七里冈贼巢，进攻宁国，十二月，克之。七年，丁母忧，夺情留军。绍良以宁国为浙之屏蔽，而泾县为咽喉要冲，屯军扼之，贼屡犯不得逞。既而大军复镇江、瓜洲，急攻江宁，贼图牵掣，大举犯南陵，绍良击走之。八年，进屯湾沚。贼合捻匪踞黄池，绍良回援，出贼不意，大破其众，复黄池。会浙江军事日棘，分兵赴援。十一月，贼乘虚悉马步数万鵕而涉水，断黄池山后接应，突攻湾沚营垒。总兵戴文英由江宁来援，战殁，遂合围。军中饷绌食尽，绍良举火自燔其营，率亲兵血战，死之。
　　事闻，诏念绍良桂林、长沙保城前功，转战徽、宁之间，凡历五载，力竭捐躯，深致悯惜。赠太子少保，予骑都尉兼云骑尉世职，谥忠武。於殉难地方建专祠，并赐其父白金四百两，子亨先候录用。寻以遗骸不得，文宗尤悯之，赐亨先员外郎衔。后湖南巡抚骆秉章疏请附祀表忠祠，允之。
　　石玉龙，湖南凤凰人。以练勇从征，隶向荣、邓绍良军，积功至游击。咸丰六年，总兵秦如虎驻防泾县，以忧去，代者难其人，绍良荐玉龙，以游击充统将。玉龙感奋，遇战益力。从绍良复湾沚、黄池，又破贼万级岭，累擢副将。九年冬，贼大举犯泾县，迎击於蓝山岭，初胜，贼至益众，围之数重，身被十馀创而殒，赠总兵加提督衔，谥刚介。
　　周天受，字百禄，四川巴县人。咸丰初，从向荣剿贼广西，转战湖南、湖北、江南，积功至游击，赐号沙拉吗依巴图鲁。五年，皖南军事亟，前江西巡抚张芾治徽、宁两郡防务，乞援於向荣，乃令天受率川兵赴援，偕诸军克婺源、休宁、石埭。六年，援太平，连破贼於花桥、西溪，进规泾县。大败贼於双坑寺，复其城，擢副将。会休宁复为贼踞，官军战不利，张芾檄天受助剿，连捷。进毁石岭、万安街贼垒，会攻休宁，再复之，以总兵记名。七年，再复婺源，授福建漳州镇总兵。贼踞陵阳镇，值中秋令节，夜半出不意纵火攻之，尽毁贼营。复破贼於祁门五里牌，捣其巢，擒斩甚众。八年，援浙江，将军福兴令守衢州。天受以浙西完善地，不可为贼扰，主扼樟树潭。贼窜龙游，天受留军守垒，自率千人趋汤溪、宣平，贼引去。
　　和春疏言天受知兵，能占先著，而力单，遣其弟天培往助之，诏加提督衔，督办浙江防剿事宜。天受严守金华，令天培复武义，又会江南军复永康。张芾劾其骄纵，纵兵抢掠，诏罢总统，仍责剿贼。天受方连克缙云、宣平、温州，於是浙江巡抚晏端书疏陈援浙功，为白被劾之枉。诏以浙事渐平，命偕弟天培及总兵饶廷选等进援福建，连战皆捷，复浦城，而贼回窜江西，复犯皖南。命署湖南提督，回军防徽州，节制诸军，从张芾之请也。九年，进军宁国，贼犯石埭、太平、泾县，皆遣将击走之。十年春，官军连捷於泾县、旌德，贼复入浙境，坐防剿不力，褫勇号，革职留任。
　　时江南大营再溃，军事愈棘。张芾疏言：“宁防将弁大半籍隶湖南，皆邓绍良旧部，习气甚深。天受虽力求整顿，转滋疑谤，请归曾国籓节制。”国籓亦言其兵不可用，别调募新军，仓猝不能至。天受偕江长贵再复泾县，而贼纠大股犯宁国，势甚张，天受激励饥军力御。既而徽州陷，饷道梗绝，遣去城中居民万馀，誓以身殉。八月，兵败於庙埠。天受督队守北门，大雨，火器不燃，城陷，巷战死之。诏复天受原官，予骑都尉兼云骑尉世职，谥忠壮；以其弟天培、天孚先皆殉节，命於四川省城及本县合建专祠。
　　天培，由行伍从征广西，累擢守备，隶向荣军。咸丰六年，从破高资蔡家窑及坝西贼垒，赐号卫勇巴图鲁。七年，克东坝，平宝堰贼巢。连战於邬山、尖山，克溧水，又破贼於镇江虎头山，累擢贵州定广协副将。克瓜洲，以总兵记名。八年，授云南鹤丽镇总兵。先后偕张国樑破贼秣陵关及江宁南门外，功皆最。和春知其善战，令赴浙江援其兄天受，迭克武义、龙泉，追贼入闽，克浦城。会江南、北军事急，天培回援。九年春，贼分六路攻浦口，张国樑督诸军御战，天培首先跃马冲阵，各军乘之，歼贼无算。贼筑垒於双阳、萧家圩，别由九洑洲出悍众来扑，天培分兵击之，三战三捷，功出诸将上，擢湖北提督，遂驻防浦口。是年冬，匪首陈玉成纠众十馀万犯江浦，天培乘其初至，痛歼之。既而贼麕集，后路为所抄袭，裹创血战，力竭阵亡。优诏赐恤，赠太子少保，予骑都尉兼云骑尉世职，谥武壮。
　　天孚，从兄天受军转战，以功洊保参将，留江苏补用。咸丰九年，贼犯皖南，副将石玉龙战死泾县南山岭。天孚屯湾沚，驰百里往援，要击於章家渡，大破之，由是以骁勇名。寻援金坛，会诸军连战解其围。十年，江南大营溃，闰三月，贼首李世贤大举复围金坛。天孚偕总兵萧知音、参将艾得胜、知县李淮同守之。淮素得人心，兵民合力，屡却贼。时江南军事大坏，孤城援绝。天孚驰书兄天受，始疏闻，屡诏促镇江副都统巴栋阿偕总兵冯子材赴援，卒不至。凡守百四十馀日，粮尽，军无固志。知音等原率兵民突围走镇江，淮不可，誓死守，乃中止。屡获贼内应，斩之。城陷先一日，侦知将有变，竟夜登陴，至旦，分半队休息，值大雾，叛兵遽起，先戕天孚。贼乃梯登，知音、得胜突围出，淮死之。事闻，赠天孚总兵，予骑都尉世职，谥威毅。
　　饶廷选，字枚臣，福建侯官人。以行伍洊升千总。道光中，从剿台湾有功，擢守备。从水师提督窦振彪出洋擒海盗，擢漳州营都司。迁游击，治匪无株连，得民心。咸丰三年，奉檄赴诏安治械斗，而潮州会匪袭漳州，伏兵於城中突起，镇道皆遇害。廷选闻变，间道驰还，号召乡民千馀，城民应之。贼遁，旋复大至。廷选率乡团固守，迭战破贼，擒贼首谢厚等，遂署漳州镇总兵。外剿内抚，期年始平。总督王懿德荐其才可大用，四年，授贵州安义镇总兵，留署福建陆路提督。
　　五年，粤匪陷广信，浙江戒严。廷选赴援，扼衢州。寻楚军克广信，贼知浙境有备，走徽州。六年，贼酋杨辅清复图广信以扰浙。广信兵仅数百，知府沈葆桢驰书告急。廷选方驻甲玉山，曰：“贼得广信，则玉山不守，而浙危矣。”值大雨水涨，驶舟急行，抵广信。贼已至城西太平桥，初谍城中无兵，及见旌旗，贼为夺气。廷选所部仅千馀人，屡出奇击贼。既而贼大至，部将毕定邦、赖高翔皆勇敢，献计曰：“今贼不知我虚实，以我能战，后路必有大兵。若稍退，贼追我，且立尽。当速决死战。”廷选用其言，明日开城奋击，自晨至日暮，毁其长围，军声大振。越二日，贼引去，赐号西林巴图鲁。闽、浙大吏与江西督防者不慊，檄廷选速回师保浙。廷选待接防兵至始行，广信民感其义。
　　七年，调衢州镇总兵，会皖军克婺源。八年，贼首石达开大举犯浙，廷选分军援广丰，自守衢州。贼骤至，穴地攻城，城圮者三，皆击却之，守七十馀日。巡抚晏端书劾其久未解围，又失江山、常山、开化三县，夺职。未几，围解，三县皆复，授南赣镇总兵。王懿德檄召回援闽境，以病未行，遽劾，革职留营。八年，会克连城、龙岩，仍补南赣镇。曾国籓奏以代沈葆桢守广信，从民望也。
　　十年，粤匪复犯浙，廷选赴援，复淳安，擢浙江提督。十一年秋，攻克严州，进规浦江，贼大至，不敌，退保诸暨，而杭州被围急。巡抚王有龄促回援，廷选旧部仅漳勇数百、楚军二千。事急，收集江南溃卒，皆不任战，徒激忠义，勉以当贼。贼於城外海潮寺、凤凰山为坚壁，隔绝内外。困守七十馀日，粮尽，士卒饥饿。十一月，城陷，巷战死之，赠太子少保，予骑都尉兼云骑尉世职，谥果壮。入祀昭忠祠，於杭州建专祠。兄廷杰，弟廷夔，同战死，附祀焉。既而曾国籓、沈葆桢以廷选守广信功，奏请建祠广信，以副将毕定邦、赖高翔附祀。
　　文瑞，克什克特恩氏，蒙古镶蓝旗人，荆州驻防。由骁骑校从军，转战湖北、安徽，累擢江西抚标中军参将。咸丰十年，赴援浙江，克馀杭，以总兵记名。解湖州围，赐号唐木济特依巴图鲁。授处州镇总兵，进剿金华。贼围浦江，文瑞婴城固守，屡出奇破贼营，逾月乃陷，诏免其处分。回援杭州，入城助守，城陷死之，予骑都尉兼云骑尉世职，谥果毅。
　　彭斯举，湖南平江人。以团练剿贼，从李元度为平江军营官。战湖口、东乡、贵溪、安仁、玉山，积功晋秩知府。元度罢去，留所部五营隶斯举，始独将一军。会攻景德镇，饶廷选见而器之，调援浙江，破贼於淳安，复其城，擢道员，留浙补用。驻守千秋关，贼大至，搏战竟日，溃围出，移防海宁。会攻严州，下之。进援广信，而所部留驻常山者索饷譁溃，斯举率亲兵赴杭州，乞解军事回籍，巡抚王有龄留管营务处。斯举建议，省城米粮来自宁、绍，钱塘江距城三里，当筑甬道，兵护之，运道乃无虞。未及行而贼至，城中竟以绝粮陷。斯举分守涌金门，死之。
　　张玉良，字璧田，四川巴县人。咸丰初，由行伍从征广西，积功至千总。四年，从向荣至江南，战江宁城外，屡有功，累擢永州左营游击。六年，败贼於丹阳、金坛，赐号黾勇巴图鲁。又败贼於溧水西门，毁其砲台，擢处州营参将。七年，克句容，加总兵衔，擢三江口协副将。破镇江援贼於江滨，克镇江，叙功以总兵记名。八年，大破江宁援贼，擢甘肃巴里坤总兵。攻太平、金川诸门，贼众突出，痛歼之。驰援溧水，毁红蓝埠贼垒，克其城，斩贼千馀级，加提督衔。九月，会攻浦口，大捷。而九洑洲之贼来援，玉良率后队截击，贼大溃。十年春，遂乘胜克九洑洲，诏遇提督缺出题奏，寻调肃州镇总兵。
　　江南大营诸将善战者，向荣旧部多蜀将，张国樑所部多粤将。蜀将以虎坤元为首，周天培及玉良次之。时浙江军事亟，议分军赴援，咸属望於张国樑，而围攻江宁，功在垂成，国樑为全军所系，不克行。坤元、天培已前殁，乃命玉良总统援浙诸军，专办浙江军务，未至而杭州陷，将军瑞昌独坚守驻防内城，与贼相持。玉良率六百人驰至，出贼不意，毁武林、钱塘诸门外贼垒，梯城而上，遂复杭州。捷闻，诏嘉为奇功，赐黄马褂，予骑都尉世职，擢广西提督。
　　贼之扰浙也，原以牵制江南军，故见玉良至，则不战遽去，由广德分路趋江宁。总督何桂清驻常州，檄玉良回援，而贼别队已侵江南大营后路。桂清留玉良於常州以自卫。未几，江宁兵溃，张国樑、和春先后殉，诏玉良代节制其军。常州陷，御贼於无锡高桥，贼由间道出九龙山袭无锡。玉良前后受敌，退保苏州，入城计守御，未定，溃兵应贼，苏州亦陷。玉良奔杭州，褫职，隶瑞昌军。瑞昌令规复严州，继克常山，复原官。十一年，复遂安，而严州又陷。玉良自江南败衄后，兵心已涣，不能复振。贼再攻杭州，驰援，军不用命，自知事不可为，战杭州城下，辄身临前敌，力斗，中飞砲，殁於军。赠太子少保，予骑都尉兼云骑尉世职，祀本籍昭忠祠，谥忠壮。
　　鲁占鼇，四川成都人。由行伍官平番营守备，从向荣剿贼广西、江南。继从吉尔杭阿克上海，攻镇江，战皆力，累擢川北镇总兵，调建昌镇。苏州陷，为贼所执，骂贼被脔割，死之。赠提督衔，予骑都尉兼云骑尉世职。
　　刘季三，广西武宣人。以武举从右江道张敬修战桂林、全州，授左江镇标守备。从向荣至江南，积功至副将，赐号直勇巴图鲁。咸丰八年，大兵攻秣陵关，季三於葛塘寺设伏，出贼不意，斩关入，火之，又破六郎桥贼巢，功皆最，擢直隶通永镇总兵。十年，张国樑督诸军攻江宁，季三任上关一路，寿德洲守贼秦礼国献垒内应，破上关，拔出难民千馀，解散胁从五千馀人。从张玉良援浙江，克馀杭、临安，进秩提督。是年秋，贼陷严州，掠富阳，季三孤军往援，战竟日，死之。予骑都尉兼云骑尉世职，谥忠毅。
　　双来，徐氏，汉军正白旗人。由拜唐阿累迁銮仪卫治仪正，出为甘肃碾伯营都司，擢秦州营游击。道光二十七年，赴援回疆，行至黑孜布依遇贼。兵少，被围，相持十馀日。援至，合力破贼。方围急，贼塞水源以断汲路，越日泉涌盈塘。宣宗闻之，嘉叹曰：“此将士忠义所感也！”命以参将用，赐花翎、法福哩巴图鲁勇号。寻败贼於骆驼脖子，加副将衔。历灵州营参将、永固协副将。
　　咸丰二年，调赴钦差大臣琦善军，擢肃州镇总兵。三年，从琦善攻扬州，勇锐为一军之冠，战辄手执大旗以先，迭破贼，毁西北隅土城，悉夺其营垒。贼遁入城死守，围攻两阅月。双来发砲坏城垣丈馀，作桴渡河，逼城布云梯，鼓勇先登，纵火，贼於城上苦斗，枪弹如雨。双来伤颊，折二齿，晕跌，扶下，从卒多伤亡，以无继援而退。特诏褒奖，加提督衔，他将观望者并被谴。越旬日，双来复督队攻城，力战逾时，中砲，洞穿右股，犹大呼登城杀贼。翌日，创甚，卒於军。
　　文宗素知其勇，事闻，震悼，手批其疏曰：“双来何如是不幸？朕陨涕览奏，不胜悲愤！然视彼贪生退缩者，奚啻霄壤。”诏依提督例优恤，赐银一千两，命柩归时专奏入城治丧，予骑都尉兼云骑尉世职，谥忠毅。后都统德兴阿疏言双来与总兵瞿腾龙战绩尤异，先后於江北阵亡，请在扬州建双忠祠合祀，诏允之。
　　瞿腾龙，字在田，湖南善化人。由行伍补千总，剿瑶匪赵金龙及乾州苗有功，累擢古丈坪营都司，署镇筸镇标游击。咸丰元年，率标兵赴广西剿匪，迭破贼於武宣桐木、马鞍山，永安古排塘。二年，援桂林，以巨砲击贼於文昌门，歼毙甚众，赐号莽阿巴图鲁，擢永绥协副将。追贼入湖南，迭战於宁远、耒阳、永兴、安仁。贼围攻长沙，腾龙率苗兵千人赴援，偕邓绍良破南门外贼栅。贼以地雷轰城，圮十馀丈，腾龙守城缺力御，斩悍贼三百馀人，城复完，加总兵衔。
　　三年，从向荣战武昌，遂尾贼东下，擢湖北郧阳镇总兵。抵江宁，贼已分党北犯，命率所部驰赴山东、河南防剿。行至高邮，琦善疏留其军会攻扬州。腾龙身先士卒，与总兵双来并号军锋。既而双来以伤殒，遂兼领其军，充翼长，琦善甚倚之。扬州久不克，而贼之踞瓜洲者尽力来援。腾龙扼三汊河，贼至，十倍我军，腾龙下令“有进无退，回顾者斩”，下马持大刀闯入阵，士卒皆喋血战，贼退，夜乘雷雨突之，贼不辨众寡，自相践杀，及晓，尸骸狼藉，毙贼二千有奇。寻贼扬帆迳趋扬州南门，登东岸，复驰击走之。於是树巨椿以阻河路，城贼屡突围，击退。十一月，贼全队冲出，并入瓜洲，乃复郡城。
　　初，向荣疏调腾龙回军江宁，不许。至是诏率兵援安庆，琦善奏三汊河要冲，恃腾龙力守，仍请留。贼於运河南岸筑数垒以逼三汊河，进攻破之。四年正月，进攻瓜洲，设伏诱贼出，伏起，大破之。二月，复进攻，乘夜雪袭贼，连破二垒，深入，贼倾巢出，钞官军后，围数重，战竟日，被伤，下马步战，力竭死之，年六十有四。赠提督，予骑都尉兼云骑尉世职，谥威壮。
　　王国才，字锦堂，原姓罗氏，云南昆明人。以武举效力督标，洊升守备。道光末，剿弥渡回匪，擒贼首海老陕，赐号胜勇巴图鲁，擢都司。从剿广西贼，转战大黄江、永安州有功。寻撤滇军归伍。咸丰二年，平寻甸回匪，擢山东青州参将。
　　三年，吴文镕移督两湖，疏调率所部赴湖北，行至天门，遇贼，以亲兵七十人击走之。会文镕战殁黄梅，国才将返滇，过荆州，将军官文留之，予兵千二百、练勇五百，守城北龙会桥。贼万馀猝至，军士气沮，国才曰：“贼如潮涌，不进何以求生！”亲以鸟枪毙执旗贼，大呼陷阵，贼披靡，坠河无算。追至马湟山，贼败窜，军中称其勇。官文令整饬诸县团练，荆州获安，赐花翎，以副将升用。四年，署督标中军副将，从总督杨霈防德安。
　　会湘军规大冶，国才当右路，连破贼，克蕲州。杨霈以川练千人益其军，进攻九江。五年，率部将毕金科战城下，数捷。会扬霈师溃，国才回援武昌，夜至，城已陷，未知也；先驱入城，始觉。贼由汉阳悉众来拒，国才突围出，驻金口，进大军山。寻屯沌口，偕水师合攻汉阳，设伏诱贼出，歼之。贼屡袭金口、沌口，皆击退。破大别山贼垒，授竹山协副将，署郧阳镇总兵。总督官文进逼汉阳，国才屡从破贼。六年，诸军合攻，国才越壕逼城下，一拥而入，巷战，杀贼甚众，加总兵衔，记名简放。复黄梅，守之，改隶将军都兴阿。七年，贼由太湖来犯，以空城诱贼入，斩获无算。追至九江对岸，连破贼段窑、枫树坳、狗山镇。云南回匪炽，调回援，官文、胡林翼疏留不遣。黄梅城僻隘，国才谓不足屏蔽，请守双林驿。都兴阿不许，乃屯城西，分副将石清吉守城，贼屡犯，却之，授贵州安义镇总兵。六月，皖贼陈玉成纠贼数十万上犯，国才被围，力战，殁於阵。赠提督，予骑都尉兼云骑尉世职，建专祠，谥刚介。
　　虎坤元，字子厚，四川成都人。父嵩林，咸丰初，以湖南游击调广西剿匪，从向荣战紫荆山，攻永安，解桂林、长沙围，并有功。从至江南，累擢湖北宜昌镇总兵。偕巡抚吉尔杭阿克上海，遂从攻镇江，屡破贼於宝盖山、仓头、下蜀街、高资。在江南军中称宿将。
　　坤元，年十七，从父军，勇力过人，战辄先登，军中号曰“小虎”。初至江宁，夺锺山贼垒，功最，擢守备。四年，克高淳、太平，赐花翎、鼓勇巴图鲁勇号，擢川北镇标都司。五年，援湾沚，焚贼舟，乘胜取芜湖，坤元跃登城，杀守陴贼，遂克之。六年，江宁贼出援镇江，坤元元旦驰至三汊河，击败之。又战於下蜀街，破贼垒，追贼直至仙鹤门，擢建昌镇标游击。从总兵秦如虎援浙江，而宁国告陷，遇贼於宣城红林桥，设伏，身率数骑诱贼，败之。进攻宁国未下，回援镇江，嵩林为贼所困，驰入重围掖之出。会江南大营溃，向荣等退守丹阳，贼蹑至，势甚张，坤元偕张国樑力战却之。遂从嵩林移驻珥陵，扼贼犯常州之路。未几，国樑战五里牌，伤胯，急召坤元夜至，简精锐，未晓即出，逾简渎河，东攻黄土台贼垒，跃上垒墙，毁其栅，大队拥入，劲骑钞截，贼无脱者，连破五垒。国樑亦破河西贼垒，贼势始挫。
　　坤元以是名出诸将上，乘胜进兵，逾月遂解金坛之围，擢参将。进攻东坝，填壕登城，负创力战，手斩悍贼，复之。又克高淳，以副将侭先升用。七年，会攻溧水。贼屡来援，与城贼夹攻官军。坤元迭破之於邬山、拓塘、博望、天里山、小茅山，凡十馀战，歼戮无算，擒伪迓天侯陈士章，鏖斗城下四昼夜，跃登南门，复溧水，授贵州定广协副将。又败贼於高阳桥，克湖墅、龙都。张国樑攻句容，贼坚守未下，檄坤元往助。值贼出扑，率数十骑突之，进逼南门，纵火焚城楼，大军继之，遂克句容。叙功，以总兵记名简放。从国樑规镇江，时贼由江宁来援，蚁聚七星观、仓头。坤元以轻骑诱敌入伏中，大败之，追击，立破三垒。贼退至三汊河，伏兵又起，无去路。坤元大呼：“弃戈者免死！杀贼首者赏！”降者数百人。是役斩馘及淹毙者三千有奇，生擒三百。寻败贼於西堰冈，援贼复於仓头、顾家坝筑垒。坤元於山后树帜为疑兵，自率小队冲锋，殪悍贼。而贼以大队来拒，诸军环击，乘势全毁贼营，镇江守贼遂遁。追至龙潭，痛歼之。坤元甫授直隶通永镇总兵，文宗手批其谢恩疏曰：“闻汝父子在军营甚为奋勇。汝年未三十，已膺显秩。务自勉励，以副朕望。”至是复下部优叙。寻丁母忧，夺情留军。
　　八年，攻秣陵关，逼贼巢为垒。贼出斗，败之，穷追，单骑独前，惟游击刘万清从，疑有伏，止之，勿听，进至石桥，中枪而殒，万清夺其尸还。和春疏闻，言：“坤元从军八载，忠勇性成。善以少击众，自为都守。父子所入之赀，悉以养勇士。故旌旗所指，无不披靡。历经颁给御赐金牌六次，受二等伤四次，头等伤十二次。灼颈落指，濒死者屡矣。既殁，大江南北同声悼惜。”诏从优恤，於溧水、湖墅及死事地方建专祠，谥忠壮，予骑都尉兼云骑尉世职。未娶无子，以弟坤冈袭。是年，其父嵩林守溧水，为贼陷，坐褫职，以坤元阵亡故，获免治罪。嵩林回籍助剿滇匪，命襄治团练，寻卒於家。
　　戴文英，广东罗定人。由行伍从剿罗镜凌十八有功，擢千总。咸丰三年，从向荣援江宁。初至进攻，文英偕张国樑穿越深林丛苇十馀处，潜袭雨花台贼营后，大败之，赐号色固巴图鲁。四年，剿贼七桥甕，往来冲锋，又偕总兵德安破贼营。五年，战高资，皆以勇锐称，累擢惠州营都司。六年，攻镇江，战於京岘山。驰马入贼阵，枪毙悍贼甚多，擢南诏营游击。从张国樑援金坛，率精锐过河奋击，解金坛之围。两江总督怡良荐举将才，文英与其选。大兵克东坝贼垒，平宝堰贼巢，文英率茅村团练独当一路，斩获多，擢淮安营参将。七年，从张国樑攻镇江，驻红花山。贼众来扑，文英冲入贼中，手刺杀悍酋数人，贼大败，擢江南督标中军副将。是年冬，攻克镇江府城，记名总兵。八年，克秣陵关，授直隶通永镇总兵。
　　时江宁长围渐合，贼百计溃围，屡出冲突。文英从张国樑四面兜剿，直抵外壕，焚毁望楼。皖北援贼陷溧水，文英偕张玉良驰赴会剿，分攻红蓝埠，逼河砲击，乘夜渡河，踏平贼垒，遂复溧水。而贼复自西路来援，文英自督前队，以劈山砲迎击，骑兵包抄，毙贼无算。会提督邓绍良在宁国为贼所困，文英驰援，遇贼於湾沚，连战皆捷，而贼至愈众，力竭，殁於阵。
　　文英在军中以善战名，为张国樑所倚，甫擢专阃而殒。文宗惜之，优诏赐恤，称其所向有功，克溧水，破援贼，功为尤著，予骑都尉世职，谥武烈。
　　论曰：乌兰泰忠勇冠军，与向荣不合，致无成功，时论多右之。邓绍良、周天受老於军事，保障皖南，军律不严，终不能保全浙境。张玉良后起，号骁健，江南师溃之后，竟不复振。诸人皆当一面，以死勤事，其成败有足鉴者。双来、瞿腾龙、王国才、虎坤元、戴文英并以善战名，志决身歼，时论惜焉。

　　列传一百九十
　　胜保  托明阿陈金绶  德兴阿
　　胜保，字克斋，苏完瓜尔佳氏，满洲镶白旗人。道光二十年举人，考授顺天府教授。迁赞善，大考二等，擢侍讲，累迁祭酒。屡上疏言事，甚著风采。历光禄寺卿、内阁学士。
　　咸丰二年，因天变上疏论时政，言甚切直，略谓：“广西贼势猖獗，广东、湖南皆可忧。赛尚阿督师无功，请明赏罚以振纪纲。河决不治河员之罪，刑轻盗风日炽，应明敕法以肃典常。臣工奏摺多留中，恐滋流弊。一切事务，硃批多而谕旨少。市井细民，时或私论圣德。”疏入，下枢臣传问疏末两端，令直言无隐。覆奏曰：“硃批因事垂训，臣工奉到遵行，他人不与闻，非若谕旨颁示天下。近日诸臣条奏虽依议，而原奏之人不知；交部重案，覆奏依议，外人并不知作何发落。古者象魏悬书，俾众属目。似宜通行宣示，以昭朝廷之令甲，而杜胥吏之蔽欺。至愚贱私议，或谓皇上励精之心不如初政，或谓勤俭之德不及先皇。今游观之所，焕然一新。释服之后，必将有適性陶情之事，现在内府已有采办犁园服饰以备进御者。夫鼓乐田猎，何损圣德。然自古帝王必先天下之忧而忧，后天下之乐而乐。书曰：‘无于水监，当于民监。’诚不可不察也。”文宗不怿，明谕指驳，以其意存讽谏，不之罪也。寻因自行撤回封奏，降四品京堂。
　　会粤匪犯武昌，胜保疏陈办贼方略，命驰往河南，交钦差大臣琦善差遣。三年春，偕提督陈金绶率兵援湖北、安徽，而江宁告急。至则城已陷，驻兵江浦。胜保疏陈军事称旨，命以内阁学士会办军务，克浦口而贼陷扬州，偕陈金绶进剿。击贼镇海寺南，破之，薄扬州城下，赐花翎。又连破贼於天宁、广储门外。
　　奉命赴安徽剿贼，而贼已入河南，渡河围怀庆。胜保会诸军进击，将军托明阿军其东，胜保军其南。时督师大学士讷尔经额遥驻临洺关，援军数路久顿城下，惟二军战较力，命胜保帮办河北军务。七月，分三路进攻贼垒，大破之，怀庆围解，加都统衔，赐黄马褂，予霍銮巴图鲁名号。贼窜山西，连陷数县，诸军迁延，惟胜保率善禄、西凌阿兵四千尾追，一破之封门山口，再破之平阳，绕出贼前，扼韩侯岭，寻复洪洞、平阳。劾逗留诸将托云保、董占元、乌勒欣泰等，罪之；诏嘉胜保果勇有为，授钦差大臣，代讷尔经额督师，节制各路，特赐康熙朝安亲王所进神雀刀，凡贻误军情者，副将以下立斩以闻。
　　贼既不得北窜，转而南，由泽、潞间道入直隶境。讷尔经额师溃於临洺关，贼复猖獗，窜顺德、赵州、正定。胜保由井陉一路迎截，坐追贼不力，镌二级。命惠亲王绵愉为大将军，科尔沁郡王僧格林沁为参赞大臣，驻军涿州，直隶军务仍责胜保专任，而以西凌阿、善禄副之。贼东窜，由深州、河间窥天津，胜保转战追贼至静海。贼由独流分踞杨柳青，迭击之，遂聚於静海、独流，负嵎久踞。诏僧格林沁进军合剿。四年春，贼突围走阜城，追击，歼贼数千，阵毙悍酋吉文元。而援贼由江北偷渡黄河扰山东，命胜保移兵往剿，临清失守，坐褫职，戴罪自效。寻破贼，克临清，馀贼南走，追击迭破之，解散甚众。及窜入丰县，仅千馀人，蹙之河岸，悉数歼除。捷闻，复职，加太子少保。僧格林沁围林凤祥、李开芳於连镇，久未下，命胜保回军会剿。开芳突出，分股窜山东，胜保亲率轻骑追之，贼陷高唐踞守，围之数月不能克。迭诏诘责，褫职逮京治罪，遣戍新疆。直隶、山东贼既平，予蓝翎侍卫，充伊犁领队大臣。
　　六年，召还，发往安徽军营差遣。七年，予副都统衔，帮办河南军务。捻匪方炽，胜保至，连破之方家集、乌龙集、柳沟集，克三河尖老巢。又克河关，复霍丘，大捷於正阳关，斩捻首魏蓝奇等，加头品顶戴。八年，平酆家集、乔家庙、赵屯诸捻巢。粤匪大股围固始，击破之，歼贼万馀，斩伪显天侯卜占魁等，固始围解。诏嘉谋勇兼优，遇都统缺出题奏，复黄马褂、巴图鲁，免其弟廉保遣戍罪。粤匪陈玉成、李侍贤合陷庐州、凤阳，授胜保镶黄旗蒙古都统，命为钦差大臣，督办安徽军务，连破贼於定远池河、高桥。督军抵三河，贼遁走。捻首李兆受久踞江、淮间，与粤匪勾结。及见粤匪屡挫，渐持两端。胜保亲至清流关密招之，许归诚后免罪授官。兆受以其部下家属在江宁，请缓发。至是进攻天长，兆受内应，克之，遂献滁州，奏授参将职，改名世忠，安置降★，自为一军。九年，克六安，捻首张元龙以凤阳降，复临淮关。进克霍山、盱眙，破贼清水镇，斩其酋吴加孝，遂克怀远，而庐州、定远久未下，贼仍蔓延。丁母忧，夺情留军。
　　十年，罢钦差大臣，命赴河南剿匪。御史林之望论劾，降授镶蓝旗汉军副都统。复坐剿匪不力，降授光禄寺卿，召回京。甫至，会英法联军内犯，命率八旗禁军驻定福庄，偕僧格林沁、瑞麟进战通州八里桥，败绩，胜保受伤，退保京师。停战议和，胜保收集各路溃军及勤王师续至者共万馀人。疏陈京兵亟应训练，拟议章程以进。命兼管圆明园八旗、内务府包衣三旗，亲督操练，是为改练京兵之始。
　　十一年，擢兵部侍郎，捻匪扰山东，诏分所部五千人畀僧格林沁往剿。寻命胜保赴直、东交界治防，连克丘县、馆陶、冠县、莘县，破贼老巢。招降捻首宋景诗，率众随军。复朝城、观城，命督办河南、安徽剿匪事宜。河北肃清，予优叙。
　　是年七月，文宗崩於行在，穆宗嗣位，肃顺、载垣、端华等辅政专擅。胜保昌言将入清君侧，肃顺等颇忌惮之。洎回銮，上疏曰：“政柄操之自上，非臣下所得专。皇上冲龄嗣位，辅政得人，方足以资治理。怡亲王载垣、郑亲王端华等非不宣力有年，赫赫师尹，民具尔瞻；今竟揽君国大权，以臣仆而代纶音，挟至尊而令天下，实无以副寄讬之望，而餍四海之心。该王等以承写硃谕为辞，居之不疑。不知皇上缵承大统，天与人归，原不以硃谕之有无为重。至赞襄政务，当以亲亲尊贤为断，不当专以承写为凭。先皇帝弥留之际，近支亲王多不在侧。仰窥顾命苦衷，所以未留亲笔硃谕者，未必非以辅政之难得其人，待皇上自择而任之，以成未竟之志也。嗣圣既未亲政，皇太后又不临朝，是政柄尽付之该王等数人。其讬诸掣签简放，钤用符信图章，以此取信於人，无如人皆不信，民碞可畏，天下难欺。近如御史董元醇条陈，极有关系，应准应驳，惟当断自圣裁，广集廷议，以定行止。乃径行拟旨驳斥，已开矫窃之端，大失臣民之望。道路之人皆曰：‘此非吾君之言也，非母后圣母之意也。’一切发号施令，真伪难分。众情汹汹，咸怀不服。夫天下者，宣宗成皇帝之天下，传之文宗显皇帝以付之我皇上者也。昔我文皇后虽无垂帘之明文，而有听政之实用。为今之计，非皇太后亲理万几，召对群臣，无以通下情而正国体；非特简近支亲王佐理庶政，尽心匡弼，无以振纪纲而顺人心。惟有籥恳皇上俯察刍荛，即奉皇太后权宜听政，而於近支亲王择贤而任，仍秉命而行，以成郅治。”奏上，会大学士周祖培等亦以为言，下廷议，从之。肃顺等并伏法。寻授镶黄旗满洲都统兼正蓝旗护军统领。
　　时捻匪肆扰皖、豫间，以张洛行为最强。苗沛霖自踞寿州，逼走巡抚翁同书后，佯称就抚，阴与粤匪陈玉成勾结。署巡抚贾臻被围於颍州，久不解。楚军已克安庆，陈玉成退踞庐州。朝廷本意安徽军事属之李续宜，用为巡抚。沛霖旧隶胜保部下，心惮楚军，扬言胜保来始薙发。贾臻以闻，诏促胜保援颍州。同治元年，遣军先进，为贼所挫。三月，胜保至，击破贼垒，围乃解，加兵部尚书衔。多隆阿等克庐州，陈玉成遁走，沛霖诱擒之，献於胜保军。诏於军前诛玉成，赦沛霖罪，许立功后复官。沛霖拥众号十万，所属二百馀圩。与张洛行势敌相仇，自请剿之，心实叵测。诏询曾国籓、官文、李续宜、袁甲三等，皆主剿。独胜保一意主抚，上疏言事权不一，身为客军，地方掣肘，请以安徽、河南两巡抚帮办军务，允之。迭诏训饬，褒其才略，戒其骄愎。卒不悛，力言沛霖无他，而为李续宜所疑，恐激变。续宜奉旨进驻颍州，亦迄不至。
　　会陕西回乱炽，多隆阿援军阻隔不能遽达。遂授胜保钦差大臣，督办陕西军务。八月，转战至西安，解其围。降捻宋景诗中途率众叛走。东路同州、朝邑犹为回踞，诏责胜保专剿东路，命多隆阿进军分任西路。胜保力不能制贼，而忌多隆阿，擅调苗沛霖率兵赴陕，严诏斥阻，不听。命僧格林沁大军监制，乃止。於是中外交章劾胜保骄纵贪淫，冒饷纳贿，拥兵纵寇，欺罔贻误，下僧格林沁及山西巡抚英桂、西安副都统德兴阿察实奏上，密诏多隆阿率师至陕，传旨宣布胜保罪状，褫职逮京，交刑部治罪，籍其家。
　　二年，王大臣会鞫，胜保仅自承携妾随营，呈诉参劾诸人诬告之罪。诏斥其贪污欺罔，天下共知，苗沛霖已戕官踞城，宋景诗反覆背叛，皆其养筴贻患，不得谓无挟制朝廷之意；念其战功足录，从宽赐自尽，并逮其从官论罪有差。当其被逮也，降捻李世忠已擢至提督，请黜己官为之赎罪，不许。御史吴台寿疏言胜保有克敌御侮之功，无失地丧师之罪，请从末减。台寿兄台朗在胜保军中，诏斥党附，褫台寿职。
　　托明阿，栋鄂氏，满洲正红旗人。由侍卫擢护军参领，出为山东兗州营游击。从巡抚武隆阿征回疆，以功赐花翎。累擢曹州镇总兵，调四川松潘、重庆二镇。道光二十四年，擢四川提督，以病去职。二十七年，起授乌鲁木齐提督。调陕西，擢绥远城将军，整饬戎政，勤於训练。
　　咸丰三年，粤匪林凤祥等陷扬州，逼淮、徐，命率所部赴江南、山东交界防堵，进屯清江浦。贼窜滁州，托明阿赴援，与周天爵会剿。遂追贼至河南，迭战於睢州、杞县、陈留、中牟，进克汜水，歼贼千馀，被珍赉，命襄办军务。贼窜河北，围怀庆，乃渡河会诸军分路进攻，迭有斩获。贼筑土城树木栅以拒，合攻破之，擒斩数千。贼始遁，怀庆围解。论功，赐黄马褂，予西林巴图鲁名号。追贼山西，诏以胜保督师，命托明阿襄办。贼窜入直隶境，坐降五级留任，寻以伤剧解职回旗。四年春，病痊，命赴直隶，仍帮办僧格林沁、胜保军务。贼方踞阜城，坚守不出，诸军围之。托明阿屯东北，贼来扑，辄击退，突由东南隅窜出，踞连镇，夹运河。托明阿与都统西凌阿军东西两岸，围复合。
　　会琦善督师扬州，卒於军，命托明阿为钦差大臣，驰往代之，授江宁将军。自贼踞江宁，镇江、扬州皆陷，南北梗阻，大军分两路，向荣军江南，琦善军江北。江北军攻扬州不能克，贼弃城去，聚於瓜洲，与南岸镇江相犄角。江宁贼时乘钜簰顺流而下，陆师不能扼，水师力薄，亦不能制贼。上游浦口最当冲要，贼於沙洲结营，时图进窜。恃总兵武庆一军及道员温绍原六合练勇为屏蔽，亦不能进取。托明阿至军，令副将鞠殿华毁运河铁钅巢，提督陈金绶循东岸进攻，小有斩获。又截击贼簰，毙伪丞相黄起茅。自督舟师渡江，略北固山、金山而还。五年，瓜洲、镇江贼合犯仪徵，令副都统德兴阿、总兵李志和击退。又进军三汊河，诱贼败之。托明阿见僧格林沁於连镇、冯官屯皆以围墙制贼，议仿其法，於瓜洲筑长围以困之。然瓜洲滨大江，江路不断，且地势袤长不易守，实无足恃。围成，屡偕陈金绶进攻，无大胜利。江宁贼踞江浦石矶桥，武庆、西昌阿等驰击，克之。巡抚吉尔杭阿督师攻镇江甚急，於是议南北同时进剿。
　　六年二月，江宁贼大举援镇江，未得逞。渡江与瓜洲贼合，突越土围，四出纵火。官军战土桥竟日，伤亡多。托明阿营垒被毁，退三汊河，又退秦家桥，几不能军。陈金绶、雷以諴等亦退走，扬州遂陷。诸营溃散，惟德兴阿犹整军力战。向荣遣邓绍良渡江来援。越十日，复扬州，而江浦亦为贼踞。诏褫托明阿职，留营效力，寻以病归。
　　八年，予头等侍卫，率兵驻杨村防英兵内犯，授直隶提督，迁西安将军。同治元年，以伤病乞休，四年，卒。
　　陈金绶，四川岳池人。从剿教匪，授把总，积功至都司。道光初，从征回疆，破贼於佳噶赖，功最，赐号逸勇巴图鲁，擢留坝营游击。十三年，直隶总督琦善调司教练，累擢督标中军副将，琦善倚之，以堪胜总兵荐，擢天津镇。
　　二十二年，擢直隶提督。及琦善督师剿粤匪，率所部三千以从。诏金绶为杨遇春旧部，命帮办军务，率兵先发。又以其不谙文字，命胜保偕行。咸丰三年春，趣援江宁，偕胜保克浦口，诏责专防江北。扬州陷，由六合、仪徵趋援。琦善大军始至，合攻扬州。琦善军其北，金绶、胜保军其西，累战皆捷。贼坚守数月不下，而瓜洲一路通江，兵少不能合围。贼分犯浦口踞之，进陷滁州，遂北窜。胜保率兵赴安徽应援，迭诏以孤城久抗，责攻益急。总兵双来奋进，缘梯登城，金绶策应。兵不听命，双来以无援负创退，寻殁於军，自此不敢力攻，而贼时由瓜洲窥伺来援，屡却之。十一月，贼陷仪徵，两路同时来犯。参将冯景尼守杨子桥，先溃，诸军多失利。城贼拥辎重突出趋瓜洲，琦善、金绶不能截击，并坐褫职留军。扬州虽复，贼久踞瓜洲。四年春，琦善卒於军，金绶暂署关防。托明阿至，偕金绶进攻瓜洲，毁贼砲台。寻攻新桥贼垒，金绶之侄能义及游击海明殒於阵。
</div>
    <div class="pagination">
<a href="清史稿_page210.html">上一页</a><span>...</span><a href="清史稿_page206.html">206</a><a href="清史稿_page207.html">207</a><a href="清史稿_page208.html">208</a><a href="清史稿_page209.html">209</a><a href="清史稿_page210.html">210</a><span class="current-page">211</span><a href="清史稿_page212.html">212</a><a href="清史稿_page213.html">213</a><a href="清史稿_page214.html">214</a><a href="清史稿_page215.html">215</a><a href="清史稿_page216.html">216</a><span>...</span><a href="清史稿_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
