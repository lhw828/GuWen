<!DOCTYPE html>
<html>
<head>
    <meta charset="UTF-8">
    <title>新元史 - 第 311 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 311 页/共 398 页</h1>
    <div class="content">
　　源幼力学，事母孝，补县史。中统初，擢卫辉路知事。迁齐河县尹，有遗爱。去官十年，民犹立碑颂之。再迁行台都事，佥江南浙西道提刑按察司事。劾常州路达鲁花赤马恕夺民田及他不法事，恕惧走赂权臣阿合马，以他事诬源，既系狱，一日忽释之，莫知所由。先时，源邻里阿合马姻戚，素知源事母孝。至是，闻源坐非辜，悉诣阿合马曰：“源孝子也，非但我知之，天必知之。若妄杀源，悖天不祥。”阿合马感悟，得不死。 

　　寻除河间等路都转运副使，抚治有条，灶户逃者皆复业，常赋外羡余至十万缗。至元二十四年，改江东道劝农营田使。二十八年，迁都水监，开通惠河，由文明门东七十里与会通河接，置闸七，桥十二，人蒙其利。授同知湖南道宣慰司事。卒年七十七。 

　　韩政，字君用，益都人，父松之，从金四驸马伐宋，戍山阳，战殁。政幼孤，习医术以自给。后众诸王塔察儿镇辽东，塔察儿白其计画于世祖，帝奇之。至元十三年，相威为征西都元帅，讨西番，授政嘉议大夫、汉军元帅监军，佩金虎符。军中大惊，曰：“监军非国姓不可得。”裕宗在东宫亦疑之，政入辞，命挽强弓，彀而复引者三。裕宗叹曰：“皇帝善任使若是。”赐锦衣一袭以行。政西逾大碛，斩馘甚多。军还，授前卫亲军副都元帅、指挥使，兼领左右卫屯田军马，奏以屯田统属于卫，而治其无良者。从之。十九年，加正义大夫，充枢密院判官。俄拜治书侍御史，劾中书右丞卢世荣牟利，卒正其罪。二十三年，出为淮东道提刑按察使。善决疑狱，为吏民所称。卒年六十六。赠嘉议大夫、尚书、上轻车都尉、南阳郡侯，谥威敏。 

　　子拱，增城县尹；振，昌国州知州；极，御药副使。 

　　冯岵，字寿卿，中山人。祖父壁，金同知集庆军节度使。父渭，右三部郎中。初，壁从金宣宗南流，与渭母相失。渭徒行千里求之，哀动行路，时称为冯孝子。 

　　岵聪悟好学，辟中书省掾。故事，诸曹皆出为总管、判官。岵以忤执政，独抑为直定转运经历。迁无极令，考最，换曲周令。大军围襄阳。籍河北民兵济之，岵视丁地入中甲者，户抽一人，贿托不行，富室计无所施，民翕然颂之。宋平，擢奉议大夫、佥山南湖北道提刑按察司事，改岭北湖南道，又改河北河南道。劾罢贪吏三百余人，籍没赇赂至三千锭。怨家讼岵不法十余事、诏御史按之，皆不实，抵诬者罪。擢岵朝请大夫、江西湖北道提刑按察副使。寻告归。起为山北辽东道提刑按察副使，以疾辞。再换山南江北道，命下数日而卒，年五十九。 

　　岵文章雄刚深古，浅学不能句读。晚号雪崖。疾笃，犹自书“冯孝子墓”、“雪崖墓”，伐石为阡表焉。 

　　胡祗遹，字绍闻，磁州武安人。少孤，自力于学。中统初，张文谦宣抚大名，辟员外郎。明年，入为中书详定官。至元元年，授应奉翰林文字，寻兼太常博士，著《礼论》以纠时之弊政曰： 

　　圣人之制，礼通贵贱之情，而严同下之分。故曰：履虽美，不加于枕；冠虽币，不以苴履。尊卑分定故也。群臣之视天子，如地之于天然。而篡弑之凶，古亦有之。何自而来哉？圣人作《易》，于坤之初六谨为之戒曰：“初六履霜，阴始凝也。驯致其道，至坚冰也。”又曰：臣弑其君，子弑其父，其所由来者渐矣。贾谊见汉法不敬大臣曰：“天子之尊如堂，大臣如陛，众庶如地。”今大臣下狱，贱隶得博执而笞辱之，然则堂不几于无陛乎！今之大臣有罪，则杖辱于市，小人兴讹造讪，揶揄诟骂，无所不至。汉之大臣，天子罪之，贾谊犹为之太息。今之大臣，小民得以罪之，此风一长，有识者甚为寒心。近岁以来，奴讦主，妻妾告夫，子弟讼父兄，编民把执诟辱官吏，舆台阜隶谤讪大臣，凶险奸邪，百无忌惮。白昼殿廷之上，秽言亵语，肆口而出。圣德天聪，岂不知其为恶，然而乐闻不禁者，上欲发欺蔽，摘奸邪，通冤抑，抑豪横也。故特借凶人之口，来端直之言耳。殊不察即位以来，所闻之言，无大利害，适足为弄口舌者进身之阶虚。失大臣之礼，渎上下之分，朝廷之上，无礼无威；闾里之间，彝伦攸斁。无知之氓，习见官府之不足畏，一旦饥馑凶荒，狐鼠啸聚，郡县之权若之何制之？今之大臣，不以为忧，反以私门豢养凶人，使之递相讦制，何其愚也！必欲通上下之情，擢一二直节敢言之臣，如古之纳言者，何求而不得？何必以哓哓之小人，渎日月之明哉！ 

　　后调户部员外郎，转右司员外郎，寻兼左司。时阿合马当国，官冗事烦，祗遹建言：“省官莫如省吏，省吏莫如省事。”忤其意，出为冀宁路治中，兼提举本路铁冶，将以岁赋不办责之。及莅职，乃以最闻，改河东山西道提刑按察副使。 

　　江南平，迁荆湖北道宣慰副使。有佃户讦田主谋为不轨，祗遹察其诬，坐告者。十九年，迁济宁路总管，上八事于枢府：曰役重，曰逃户，曰贫难，曰正身入役，曰伪署文牒，曰官吏保结，曰有名无实，曰合并偏颇。枢府采其言，著为令。济宁移治钜野县，兵后流亡，未复土，不知学。祗遹选郡中子弟教之，亲为讲说，文学最于他郡。擢山东东西道提刑按察使，以敦教化为先务。有父子兄弟相告者，必谕以伦常之重，不获已，始绳以法。召拜翰林学士，不至，改江南浙西道提刑按察使，未几，乞病归。 

　　二十九年，征耆德十人，以祗遹为首，以病辞。三十年卒，年六十七。延祐五年，赠礼部尚书，谥文靖。子持，太常博士。 

　　王纲，字政之，安平人。性倜傥，少为县吏，不骫骨皮从俗。大军伐宋，亟馈饷，自淮以北，征敛尤重。纲在颍州，首建互市之法，公私赖之。累擢工部主事。世祖建大都，纲预营缮之役，以功最，迁兵部员外郎，转刑部。谳狱概以平恕，豪右匿良民为奴，纲擿其实免之。寻迁工部郎中。阿合马擅利权，蠹幸百出，纲疏言其弊，忤阿合马，出为益都淘金总管府经历。 

　　至元十九年，擢奉议大夫山东道提刑按察副使。寻改湖南道。湖南俗轻悍善讼，且归附未久，守令率赃贿自恣，纲力革其弊，犯者以法绳之，一道帖然。二十四年，迁海北广东道提刑按察使。或劝以临海炎瘴，宜勿行。纲曰：“使者受天子命，若以炎瘴弃之，谁当往者？”既至，疾作，还至潭州卒，年五十四。 

　　子思敬，弋阳尹；思忠，淮东屯田副总管。弟经子思聪。 

　　思聪，字德明。由书掾累擢庐陵尹，以才干，选除广州路推官。属县豪右有诬民以罪者，狱成，弥缝无间，思聪疑而诘之，竟得其实。擢海漕千户，赐金行。进朝列大夫、衢州路治中致仕，卒。 

　　曹世贵，字仲明，雎州考城人。父鸾，以材武为刘整所荐，官规运库提举。 

　　世贵，由翰林国史院书写，授元帅府提控。世祖遣诸王塔察儿伐高丽，平章政事赵壁行征东省，以世贵为行省宣差，使于高丽。其臣林衍陈兵以逆，世贵厉声曰：“汝海邦小夷，敢胁天子之使，是反也！”立斩十余人，衍等詟服。擢忠翊校尉、城武令，有惠政，民勒石颂之。迁同知隆兴州。群盗据山洞，官军不能讨，使世贵招之，即相率来降。累迁朝列大夫、福建闽海道提刑按察副使，纠行省平章政事默勒贼民蠹政，诏诛之。迁中顺大夫、兴化路总管，改福建都转运盐使。卒，年六十一。 

　　子定国，江阴尹；靖国，同知武昌摧荼提举。 

　　詹士龙，字云卿，光州固始人。父钧，为宋勇胜军都统，戍鄂州，以偏师来往渠、巴等州，数与元兵拒战，至南平隆化县，身受九创，被执。元帅欲生隆之，不屈，不食八日死。 

　　士龙方在襁褓，与其母俱北徙。时董文忠从世祖南征，以士龙见于世祖。世祖叹曰：“患臣宜有佳儿。”即以士龙属之文忠，抚为已子。年十八，魁梧精敏，驰射能命中如破。文忠叹曰：“都统有后矣。”士龙固不识所谓也。后诸史忌之，至詈为虏子。士龙乘间诉于文忠，语之故，士龙涕泣，欲复姓不可得。一日，从猎滹沱河上，复跪请于文忠。文忠戏之曰：“尔欲复姓耶？为我投石水中，浮则从尔，否从我。”左右咸以为笑，士龙仰天祝曰：“使詹氏不绝，石当浮。”因抱石投水中，石盘旋于急流中，若沉若浮者数四，文忠愕然，以手拊髀曰：“天也！詹都统其不死乎？”即日命士龙复詹姓。文忠卒，士龙哭之恸，服斩哀三年。 

　　试经学、吏事高等，授高邮兴化尹。时兵后，士龙招抚流亡，户口日增。又籍官田人学宫，召佃种之，岁得谷三百五十石，以赡肄业者。县东五十里滨海，若水患，宋范仲淹为命，筑堤捍之，名捍海堰，岁久圯坏。高邮、宝应、海陵诸州皆被水，士龙以状闻，请发民夫修之。堤成，延互三百里，数州赖之。当兴工时，掘地获方石，刊四字曰：“遇詹再修。众异之。工竣，擢两淮都转运盐使司判官。调淮安路推官。 

　　旋擢江南行台监察御史。时桑哥柄国，虐焰方炽，士龙曰：“吾居言路，岂敢畏死！”即抗章劾之。未几，桑哥伏诛，由是得名。复请病归。起为奉训大夫、佥广西肃政廉访司事，居官二年，复以疾归。卒，年五十八。 

　　子澍，岳州华容县尹，有廉惠声。 

　　高良弼，字辅之，真定平山人。父进。真定，庄圣太后分邑也，置规运库，以进为库伎。良弼，幼端重如成人。真定火，延烧千家，良弼言于父曰：“吾家幸完，盍发粟赈灾。”进大为嗟异。既长，事世祖于潜邸。 

　　世祖即位，使管真定路财赋。至元二年，授奉议大夫、同知南京都漕运使，赐金符。六年，改河南拘榷税课使。未几，迁同知河南都转地运使。岁饥，贱粜粟以济贫民。大军围襄阳，抽河北诸路民转漕粟，不时至。良弼请增价以籴，则人趋利自至，功将倍蓰。从之。由是军储充溢。 

　　秩满，改知凤翔府，倡民导汧水，起遥望尽阁底，五十里，溉田三千亩，水轮十七，岐人惠之，称为高氏渠。晋中顺大夫、同知陕西都漕运使。漕使郭琮贪婪不法，良弼敛手避之，琮败，独无所染，犹以连坐免官。 

　　二十四年，起为少中大夫、淮安路总管。淮安以征日本治海舰，岁购材万余，富商通有司，分入其利，积材已十三万。良弼下车，吏又请四十万缗如岁例，良弼白其事于行省，罢之。富商夜持五万缗馈良弼，良弼曰：“若欲货取吾耶！”叱之去。未几行省报下，如旧例购材。良弼曰：“吾言不效，尸位何为？”壹郁发疾而卒，年六十六。 

　　子琬，宜阳县尹；珪，海船总管，征交趾战殁。 

　　白栋，字彦隆，冀宁阳曲人。少受业于许衡，衡为国子酒，奏用旧弟子十二人，栋与焉。衡引疾归，以栋与耶律祭有尚为国子助教。后侍讲于裕宗，栋为讲郑伯克段于鄢，裕宗语人曰：“是非空言，意固有在也。”俄改国史馆编修，仍兼助教。 

　　擢监察御史，疏劾阿合马阴贼不法诸事。阿合马诬栋纠摘不实，捕送刑部，狱引邻妇使诬栋窃相来往，邻妇不肯从，事始释。又劾西京宣慰使倒拉沙以私憾杀其幕僚，时论伟之。 

　　出佥陕西汉中道提刑按察司事。有阴济人遇仇家，问所挟何书，其人绐之曰：“反书也。”仇家至延安上变。栋往谳其狱，株连二百余人，悉释之，科以妄言之罚，有中使括马延安，闻栋秉烛治狱，叹曰：“世有勤于职事，如斯人者乎！吾归见陛下，当首言之。” 

　　未几，改佥河南河北道提刑按察司事。又改燕南河北道，丁父忧，归，旋丁母忧，哀毁骨立，卒于苫次，年四十六。 

　　孙泽，字润甫，其先本女真人乌古孙氏，后徙大名，从汉俗以孙为氏，祖璧，金明威将军，兼军资库使，入蒙古为税课所详议官。父仲，大都广济仓使。 

　　泽，幼倜傥，以经济自负。辟充淮东大都督府令史，改差行征东元帅府提控案牍。宋亡，其遣臣拥立广王昺于福州，元帅唆都南征，檄泽为军师。由分水岭趋建安，攻克南剑州，宋广王遁入海。移攻兴化，其守将陈瓒既降复叛，唆都怒议屠城，泽曰：“首恶者瓒耳，余皆胁众，不宜妄杀。”唆都从之，戮瓒于市，一城获免。十月，唆都与江西行省左丞塔出合军，自甲子门入海，袭漳、潮二州。至惠州，顿兵海丰县，泽请济师于万户乔惟忠，选精骑，从唆都直捣广州。十二月，抵其城下，入之。十五年，还军福建。往返数千里，战胜攻取，用泽策画居多。授福建道宣慰司都事。未几，改立行省，就迁行省都事。唆都拜参知政事，入朝，泽从至大都，代之占对，世祖甚嘉之，赐锦衣一袭，授承直郎、知兴化军。 

　　十六年，改军为路，立总管府，以泽行总管府事。时奸民私立头目，侵渔良懦，乡人苦之。官或追逮，辄拒不受命。泽至，拘索宣敕或军前文字，尽追毁之，奸豪束手，州县之令始行。陈瓒既诛，三县之民以诖误受戮者，犹三千余家，有司欲没其田产，行省委官勘验，乡民闻之，咸窜伏山泽，相挺为盗。泽揭榜晓谕，叛首伏辜，余皆不问，降者给还田宅，不幸杀死无后，许亲属承接，官不得擅没。于是远近相应携持而出，各安其业，三县为泽立生祠，作佛事以报之。议者又欲拘刷乡兵充籍，置产手号，泽力阻不从，乃亲诣行省上言：“此等皆田野耕农，自护身家，非有旧籍可稽，听为民便。”从之。民大悦。泽又兴学校，延召生徙，刊补书版，就道化堂行乡饮洒礼，观者叹息，以为复睹太平。二十一年，例降骤迁官，调永州路通判。湖广行省平章要束木挟桑哥势，恣为贪虐，吏民重足而立。一日，遣其党赵万户以取勘和买纱罗，至州，气焰张甚。泽从容告之曰：“新附民易动，一有不靖，谴责官吏，君独得安乎？赵感动，不竟其事而去。 

　　二十六年，理算令下，泽曰：“吾不亲行，其祸不解。”即至行省上计，要束木怒，拘泽于行省，泽不为动。他郡根株连逮，因此破家者十有二三，独永州无扰累，民立石颂之。武冈、宝庆盗发，行省檄泽收捕。泽戮盗魁三十一人，释胁从五百余人，一道肃清。 

　　二十八年，要束木伏诛，擢泽奉训大夫、充行省左右司员外郎。平章阔里吉思雅敬泽，荐泽谙习兵事。元贞二年，从阔里吉思抚定生黎。越海攻占城，行军方略，一以委泽。事平，授海北海南道宣慰副使。旋改广西两江道佥都元帅府事。海滨夷獠杂处，吏民有遵法度，狃以为常。泽创立司规二十二章，简易可行，奏请减并站驿，攒挪马匹，以宽民力。从之。又以粮税太重，灾荒之后，宜从优恤，诏免广西粮税一年，民皆感悦。 

　　泽行部视民间利害事，辄兴革之，孜孜询访，如恐不及。道过象州，岁饥，泽发廪米二千石赈之。至临贺，又发廪米一千二百石以赈饥。皆不待报，以便宜行事。 

　　邕州议创屯田，委泽经画，泽篇历荒徼，临交址界，起雷白等十寨陂堰八处，开水田五百二十顷，编立排甲人夫四千六百余户，岁收五万余石，公私便之。徭人符文真告元帅薛直千夺民牛，邀取金银等罪，行省檄泽验治。泽躬入海岛，理出平民四百八十二名，牛五十余头，金银什物有差。 

　　广西道肃政廉访使举泽才任风宪。大德六年，授海北海南肃政廉访使。泽抵任，例得圭田米五百余石。泽曰：“吾尚未莅事，遽食重禄可乎！”悉举籍拨入儒学，以为养士之费。泽患愚民纟圭刑纲，摹印格例三千余册，犯某事则抵某罪，名曰《社长须知》，月集老幼听之，仿《周礼》月吉读法之意，于是人知自重，犯罪者少。 

　　雷州地近海，东南有潮汐之患，西北广衍平袤，宜为陂泺。泽深究水利，出私帑雇役四十人，浚通旧湖，筑陂四千余丈，挐三溪潴之堤，旁置石闸七，复凿渠，自西而东，环而南，长八千七百六十余丈。渠上置闸六，通支流，以溉东南际海之田，亲堤外复凿二十四渠，以溉西北之田，长万三千六百五十余丈。建八桥以通行旅。渠之首尾，有闸，官司之，时其消长而启闭之。附城山田作石渠，引西湖注之。又筑塘马家梢以障潮汐之患，拨水户守之。自是泻卤万顷，悉为沃壤。泽为政，规画宏远，措置精密，大率类此。 

　　至大元年，迁福建闽海道肃政廉访使，以母老乞养，不待命而去。事闻，改授江东建康道肃政廉访使，以便养母。岁余，丁母忧，去官。延祐二年，卒于家，年六十六。累赠推忠靖远著节功臣、荣禄大夫、中书平章政事、柱国，追封魏国公，谥正宪。 

　　泽于书无所不读，尤精阴阳、历算之学。诸葛亮木牛流马法，泽以意为之，转运如飞。浑天仪以水激轮，泽以汞代之，不差晷刻。著《棋法》十卷，《忍经》一卷《集字选玉》二卷。子良桢。 

　　良桢，字干卿。资禀绝人，喜读书，荫补江阴判官。调婺州武义县尹，改漳州路推官，上言：“律，徙者不杖，今杖而又徙，非恤刑意。宜加徙，减杖。”遂定为令。移泉州，益以能称。 

　　天历初，拜陕西行台监察御史，劾辽阳行省左丞相达识帖睦迩卖国不忠，援汉高帝斩丁公故事，以明人臣大义。并劾御史中丞胡居佑奸邪。皆罢之。擢行台都事，犹以言不尽行，自免归。 

　　复起为临察御史。良桢以惠宗初览万几，不可不求贤自辅，疏言：“天历数年，纪纲大坏，元气伤夷。天祐圣明，入膺大统，而西宫秉政，奸臣弄权。今天威一怒，阴晦开明，以正大名，以章大孝，此诚兢兢业业祈天永命之秋。其术在乎敬身修德而已。今经筵多兼领职事，大臣数日一进讲，不逾数刻而罢，而{曰}御小臣恒侍左右，何益于盛德哉！臣愿招延儒生若许衡者数人，置于禁密，常以唐虞三代之道，启沃宸衷，日新圣德，实万世无疆之福。”又以“国俗，父死则妻其后母，兄弟死则纳其妻，父母死无丁忧制。请下礼官有司，及右科进士在朝者会议，自天子至于庶人皆从礼制，以明万世不易之道。”又言：“处士刘因学术可比许衡，宜从祀孔子庙庭。”皆不报。宦者罕失嬖妾，杀其妻，糜其肉饲犬。上疏乞置罕失重典。并论宦寺交结廷臣之害，宜加汰黜。憸人尤忌之。 

　　至正四年，迁刑部员外郎。再迁中书省左司都事。出为江东道廉访司副使，不就。六年，授平江路总管，复不就。八年，召为右司员外郎，擢郎中。寻迁广东道肃政廉访使，未行，还为郎中，迁福建道肃政廉访使，中道召还，参议中书省事，兼经筵官。十一年，拜治书待御史，擢中书参知政事、同知经筵事。 

　　十三年，擢左丞兼大司农卿，仍同知经筵事。时中书参用非人，良桢不能行其志。会军饷绌，请与右丞悟良哈台主屯田，岁入二十万石。东宫未建，良桢屡言之。车驾幸上都，始册皇太子，立詹事院，驿召良桢为副詹事。良桢每直端本堂，则进正心诚意之说，亲君子远小人之道，皇太子嘉纳焉。 

　　十四年，出为淮南行省左丞。初，泰州贼张士诚既隆复叛，进据高邮。太师脱脱奉诏总诸军讨之，良桢与参议，袭伯璲等皆从行。高邮垂克，会诏罢脱脱兵柄，有上变告伯璲等劝脱脱勒兵北向者，下其事逮问，词连良桢，簿对无所验。仍除中书左丞，份省彰德，调给军食。未几，召远京师。十六年，进阶荣禄大夫，赐玉带。十七年，除大司农。 
</div>
    <div class="pagination">
<a href="新元史_page310.html">上一页</a><span>...</span><a href="新元史_page306.html">306</a><a href="新元史_page307.html">307</a><a href="新元史_page308.html">308</a><a href="新元史_page309.html">309</a><a href="新元史_page310.html">310</a><span class="current-page">311</span><a href="新元史_page312.html">312</a><a href="新元史_page313.html">313</a><a href="新元史_page314.html">314</a><a href="新元史_page315.html">315</a><a href="新元史_page316.html">316</a><span>...</span><a href="新元史_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
