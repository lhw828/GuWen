<!DOCTYPE html>
<html>
<head>
    <meta charset="UTF-8">
    <title>清史稿 - 第 62 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 62 页/共 291 页</h1>
    <div class="content">　　求凌犯视时
　　置凌犯用时，加减距分，得凌犯视时，如凌犯用时不足减距分，加二十四时减之，所得凌犯视时为在前一日；如加满二十四时去之，所得凌犯视时为在次日。时刻在日出前日入后者用；在日出后日入前者，即为在昼，不用。
　　如月在纬南，月距限过六十度，及月在纬北，月距限过七十度者，须用下法求之。
　　求视时春分距午时分
　　置本时春分距午，加减距分，得视时春分距午。如本时春分距午不足减距分者，加二十四时减之；若相加过二十四时者去之。
　　求视时黄平象限
　　以视时春分距午时分，察黄平象限表内，取其与时分相近者，所对之数录之，即得视时黄平象限。
　　求视时月距限
　　置星经度，与视时黄平象限相减，得视时月距限，其度小于地平限度者用；若大于地平限度者，为月在地平下，不用。
　　黄平象限表
　　黄平象限表，按京师北极高度三十九度五十五分，黄赤大距二十三度二十九分，依黄道经度，逐度推得春分距午时分、黄平象限宫度、限距地高度分，三段列之。表名“春分距午”者，乃春分距午正赤道度所变之时分也。“黄平象限”者，乃本时黄平象限之宫度也。“限距地高”者，乃本时黄平象限距地平之高度也。表自三宫初度列起者，因太阳黄道经度三宫初度为春分，即春分距午之初也。
　　用表之法，以本时太阳黄道经度之宫度，察其所对之春分距午时分，加凌犯用时，得数内减十二时，不足减者加二十四时减之，得本时春分距午时分。依此时分，取其相近之春分距午时分所对之黄平象限宫度及限距地高度分，即得所求之黄平象限及限距地高也。设本时太阳经度一宫十五度，凌犯用时十九时四十五分，求春分距午及黄平象限★限距地高，则察本表黄道经度一宫十五度所对之春分距午为二十一时九分五十四秒。加凌犯用时十九时四十五分，内减十二时，馀过二十四时去之。得四时五十四分五十四秒，为所求之春分距午时分。乃以此时分察相近者，得四时五十四分五十一秒。其所对之黄平象限为五宫十六度五十九分二十七秒，即所求之黄平象限宫度。其所对之限距地高为七十二度四十九分五十八秒，即所求之限距地高也。若黄道经度有零分者，满三十分以上则进为一度，不用中比例，因逐度所差甚微故也。
　　表略
　　○距限差表
　　距限差表，按限距地高度逐段列之，前列太阴实纬度分，中列黄道南北，自初度十分至五度十七分之距限差，纬南为减，纬北为加。
　　用表之法，以限距地高之度与太阴实纬度，察其纵横相遇之数，即所求之距限差也。设限距地高二十八度，太阴距黄道南四度二十分，求距限差，则察限距地高二十八度格内横对太阴实纬四度二十分之距限差为八度十二分，即所求之距限差。其纬在黄道南，是为减差也。限距地高以逐度为率，若限距地高有三十分以上者，进作一度，不及三十分者去之。太阴实纬以十分为率，若太阴实纬有零分者，五分以上进作十分，不足五分者去之。俱不用中比例，因逐度分之数所差甚微故也。
　　表略

　　志二十九  地理一
　　有清崛起东方，历世五六。太祖、太宗力征经营，奄有东土，首定哈达、辉发、乌拉、叶赫及宁古塔诸地，于是旧籓札萨克二十五部五十一旗悉入版图。世祖入关翦寇，定鼎燕都，悉有中国一十八省之地，统御九有，以定一尊。圣祖、世宗长驱远驭，拓土开疆，又有新籓喀尔喀四部八十二旗，青海四部二十九旗，及贺兰山厄鲁特迄于两藏，四译之国，同我皇风。逮于高宗，定大小金川，收准噶尔、回部，天山南北二万馀里氈裘湩酪之伦，树颔蛾服，倚汉如天。自兹以来，东极三姓所属库页岛，西极新疆疏勒至于葱岭，北极外兴安岭，南极广东琼州之崖山，莫不稽颡内乡，诚系本朝。于皇铄哉！汉、唐以来未之有也。
　　穆宗中兴以后，台湾、新疆改列行省；德宗嗣位，复将奉天、吉林、黑龙江改为东三省，与腹地同风：凡府、、州、县一千七百有奇。自唐三受降城以东，南卫边门，东凑松花江，北缘大漠，为内蒙古。其外涉瀚海，阻兴安，东滨黑龙江，西越阿尔泰山，为外蒙古。重之以屏翰，联之以昏姻，此皆列帝之所怀柔安辑，故历世二百馀年，无敢生异志者。
　　太宗之四征不庭也，朝鲜首先降服，赐号封王。顺治六年，琉球奉表纳款，永籓东土。继是安南、暹罗、缅甸、南掌、苏禄诸国请贡称臣，列为南服。高宗之世，削平西域，巴勒提、痕都斯坦、爱乌罕、拔达克山、布哈尔、博洛尔、塔什干、安集延、浩罕、东西布鲁特、左右哈萨克，及坎车提诸回部，联翩内附，来享来王。东西朔南，辟地至数万里，幅员之广，可谓极矣。洎乎末世，列强环起，虎睨鲸吞，凡重译贡市之国，四分五裂，悉为有力者负之走矣。
　　清初画土分疆，多沿明制，历年损益，代有不同。其川渎之变易，郡邑之省增，疆界之分合，悉详稽图志，并测斗极定高偏度，以画中外封域广轮曲折之数，用备一朝之掌焉。
　　△直隶
　　直隶：禹贡冀、兗二州之域。明为北京，置北平布政使司、万全都指挥使司。清顺治初，定鼎京师，为直隶省。置总督一，曰宣大。驻山西大同，辖宣府。顺治十三年裁。巡抚三：曰顺天，驻遵化，辖顺天、永平二府。康熙初裁。曰保定，驻真定，辖保定、真定、顺德、广平、大名、河间六府。顺治十六年裁。曰宣府。驻宣府镇，辖延庆、保安二州。顺治八年裁。五年，置直隶、山东、河南三省总督。驻大名。十六年，改为直隶巡抚。明年移驻真定。康熙八年，复移驻保定。雍正二年，复改总督。而府尹旧治顺天，为定制。先是顺治十八年增置直隶总督，亦驻大名。康熙五年改三省总督，八年裁。唐熙三十二年，改宣府镇为宣化府。降延庆、保安二州隶之。雍正元年，置热河，改真定为正定。二年，增置定、冀、晋、赵、深五直隶州，张家口。三年，升天津卫为直隶州，九年为府。十年，置多伦诺尔。十一年，热河、易州并为直隶州。十二年，置独石口。降晋州隶正定。乾隆七年，承德仍为热河。八年，遵化升直隶州。四十三年，复升热河为承德府。光绪二年，置围场。隶承德。三十年，置朝阳府。明年置建平隶之。三十三年，升赤峰县为直隶州。置开鲁等二县隶之。今京尹而外，领府十一，直隶州七，直隶三，散州九，散一，县百有四。北至内蒙古阿巴噶右翼旗界；一千二百里。东至奉天宁远州界；六百八十里。南至河南兰封县界；一千四百三十里。西至山西广宁县界。五百五十里。广一千二百三十里，袤二千六百三十里。宣统三年，编户共四百九十九万五千四百九十五，口二千三百六十一万三千一百七十一。其山：恆山、太行。其川：桑乾即永定、滹沱即子牙、卫、易、漳、白、灤。其重险：井陉、山海、居庸、紫荆、倒马诸关，喜峰、古北、独石、张家诸口。交通则航路：自天津东南通之罘、上海，东北营口，东朝鲜仁川、日本长崎。铁路：京津，津榆，京汉，正太，京张。邮道：东出山海关达盛京绥中，西出紫荆关达山西灵丘，南涉平原达山东德州，北出古北口达热河。电线：西北通库伦，西南通太原；由天津东北通奉天；海线自大沽东通之罘。
　　顺天府：明初曰北平府。后建北京，复改。自辽以来皆都此。正统六年，始定曰京师。领州六，县二十五。顺治初，京师置府尹、府丞、治中。其顺天巡抚驻遵化，康熙初裁。十五年，升遵化为州。二十七年，置四路同知，分辖所属州、县。分隶通永、霸昌二道。并兼统于直隶总督。雍正元年，复以部院大臣兼管府事，特简，无定员。九年，置宁河。乾隆八年，遵化复升直隶州，以玉田、丰润属之。广四百四十里，袤五百里。北极高三十九度五十五分。领州五，县十九。辽，南京，今城西南，唐幽州籓镇城也。金增拓之。至元而故址渐湮。元之大都，则奄有今安定、德胜门外地。明初缩城之北面，元制亦改。永乐初，重拓南城，又非复洪武之故矣。今皇城周十八里。自正阳门之内曰大清门；东南曰长安左门；西南曰长安右门；东曰东安门；西曰西安门；正北曰地安门，旧曰北安门，顺治九年更名。大清门之内曰天安门，旧曰承天门，顺治八年改。左太庙，右社稷坛。乡明而治，于兹宅中焉。其内端门，左阙左门，右阙右门。其内紫禁城在焉。北枕景山，西衽西苑，苑有瀛台，太液池环之。南与端门属者曰午门。北神武门，东东华门，西西华门。午门之内，东协和门，东出为文华殿；西熙和门，西出为武英殿，旧曰雍和门，乾隆元年更名。其正中太和门，左昭德门、体仁阁，右贞度门、宏义阁；其内则太和、中和、保和三殿，至乾清门止。东景运门，西隆宗门。凡此皆曰外朝，制也。外则京城，周四十里，为门九：南为正阳门，南之东崇文门，南之西宣武门，东之南朝阳门，东之北东直门，西之南阜成门，西之北西直门，北之东安定门，北之西德胜门。皆沿明旧。而八旗所居：镶黄，安定门内；正黄，德胜门内；正白，东直门内；镶白，朝阳门内；正红，西直门内；镶红，阜成门内；正蓝，崇文门内；镶蓝，宣武门内。星罗棋峙，不杂厕也。外城长二十八里，为门七：南为永定门，左左安门，右右安门，东广渠门，西广宁门；在东、西隅而北向者，东东便门，西西便门。并明嘉靖中筑。鼓楼在地安门外，明永乐中毁，乾隆十二年重建。大兴冲，繁，疲，难。倚。府东偏，隶西路。北有榆河，自昌平入，纳清河。西北：玉河，自宛平入。歧为二：一护城河，至崇文门外合泡子河；一入德胜门为积水潭，即北海子，流为太液池，分为御沟。又合德胜桥东南支津，复合又东，为通会河。凉水河亦自宛平入，迳南苑，即南海子，龙、凤二河出焉。龙河淤。南路驻黄村。县丞驻礼贤庄。有青云店、凤河营、白塔村三镇。有采育营巡司。有驿。铁路。宛平冲，繁，疲，难。倚。隶西路。西山脉自太行，为神京右臂。西北二十里甕山，其湖西海。乾隆十五年赐山名曰万寿，湖曰昆明。有清漪园，光绪十五年改曰颐和。相近玉泉山，清河、玉河源此。玉河迳高梁桥，一曰高梁河。永定河自怀来入，至卢师山西，亦曰卢沟河，错出复入。有灰坝、减河。汛十二，石景山有南北岸同知：全辖者七，石景山、卢沟桥二、北头工上、北头工中、南头工上、北二工下；分辖者五，南头工下、北头工下、北二工上、南三工、北三工。自顺治八年至同治三年，改道十有六，截北流归中泓，迳鱼坝口、三凤眼入海。盖道光二十二年以来，虽小溃徙，无害。又凉水、檿牛、龙泉三河兼出西南。西有海淀，有暢春、圆明二园，咸丰末毁。西路驻卢沟桥，有巡司。县丞驻门头沟。又庞各庄、青白口、东斋堂巡司三。沿河口、磨石口、榆垡、平罗营、五里坨、赵村、王平口、天津关镇八。铁路。良乡冲，繁，难。府西南七十里。隶西路。永定河自宛平入。汛四，并分辖，隶石景山南岸同知：北头工下、北二工上、南头工下、南二工。康熙四十六年建金门石闸，后废。乾隆三年移建南二汛，改减水石坝仍曰金门闸。永定减水坝十有七。公村河自房山入，为檿牛河，复合茨尾河。卢河自房山入，迳琉璃镇曰琉璃河，纳挟活河。北有黄新庄行宫，南有郊劳台。县丞驻赵村。固节、长辛店二驿。铁路。固安繁，难。府西百二十里。隶南路。永定河道南北岸同知、石景山同知驻。永定河自宛平入。汛六，隶南北岸同知，三角淀通判：全辖者二，南四工、北四工上；分辖者四，南三工、北三工、北四工下、南五工。拒马岔河自涿入，旧有金门闸。减河亦自涿入，纳太平河，曰檿牛河，歧为黄家河，其西蜈蚣河，并淤。东南十八里韩城。南七十里四铺头。有牛坨镇。县驿一。永清简。府南少东百四十里。隶南路。三角淀通判驻。永定河自固安入。汛七，隶北岸同知：其通判全辖者三，南六工、北五工、北六工；分辖者四，北四工下、南五工、南七工、北七工。有信安镇巡司，兼隶霸。东安简。府东南百四十里。隶南路。永定河自永清入。汛三，并分辖，隶三角淀北通判：南七工、南八工上、北七工。其故道淤。凤河自大兴入。有旧州镇。县驿一。香河简。府东南百二十里。隶东路。西有北运河，自通入。有王家务减河，雍正九年濬，长百四十里。北窝头河亦自通入。县驿一。通州冲，繁，疲，难。府东四十里。隶东路。通永道、仓场总督驻。顺治十六年省漷县入之。管河州判驻。白、榆、漒々三河并自顺义入。榆纳通惠河，与白会，是为北运河，纳凉水河。漒々迳窝头村曰窝头河。凤河自东安入。北门外石坝，州判掌之，十五京仓所漕。其东土坝，州同掌之，州西中二仓所漕。马头店、永乐店、马驹桥三镇。潞河、和合二驿。铁路。三河冲，繁，难。府东少北百十里。隶东路。西北盘龙山有行宫，乾隆十九年移大新庄。北有泃河，自平谷入，侧城东南。西南：窝头河，自通缘界入。鲍丘河，古巨浸，源自塞外，淤。今出西北田各庄，晴为枯渠，雨则汹注，俗曰泻肚河。有马坊镇。县驿一。武清冲，繁，疲。府东南九十里。隶东路。西南：永定河自东安入。汛三，隶三角淀北岸通判：南八工上、南八工下、北七工。东北：北运河自香河入。康熙三十八年决筐兒港，明年濬为减河，后淤。同治末，复濬新减河。宝坻北有凤河自通入，雍正四年改自堠上村折南，下至天津双口入淀。三角淀一曰东淀，古雍奴薮，亘霸、文、东、武、静、文、大七州县境。雍正四年，放永定于淀，塞且半，仅王庆坨一角耳。乾隆十六年后，导河支贯淀而东，平芜弥望。管河同知驻河西务，通判杨村，并有驿。八镇：王庆坨、安平、桐柏、崔黄口、三里浅、南蔡村、筐兒港、黄花店。宝坻繁，疲，难。府东少南百八十里。隶东路。北：蓟运河自蓟右会泃河缘界入，迳江宽村，鲍丘河自三河入，纳窝头河，褒针河注之。又南有筐兒港新减河。其北王家务减河淤。知县刘枝彦濬自大白庄至俵口，并修窝头、褒针堤。有玉甫营镇。县驿一。宁河冲，繁，难。府东南三百里。隶东路。雍正九年改明宝坻之梁城千户所置。海，东南九十里为北塘口。蓟运河自宝坻入，屈曲环城而南，有七里海，汇王家务、筐兒港二减河，播为罾口，宁车、沽二河分注之，复纳金钟河。东南：大沽口界天津，海沙缘界入。其北北塘口。东南：卢台镇，天津河捕通判、通永镇总兵驻。有巡司、盐大使。北塘口、新河庄、营城三镇。昌平州冲，繁，难。府北九十里。霸昌道驻。北路驻巩华城，州隶之。北：天寿山，明十三陵在焉。西北：榆河自延庆入，伏而复出，左合山水，右纳南沙河。又东，龙泉河会绛州营河注之。七渡河亦自延庆入。其南九渡河、檿牛河，并出东北。边墙西首庙兒港口，东至糜子峪口。汛四：横岭路、镇边城、常峪城、白羊口。又讫慕田峪口，汛一：黄花路。汤山、蔺沟行宫二。港泉营、牛房，蓌屯、沙屯、高丽营、蔺沟、前营、前屯、皁角屯，凡九镇。榆河驿，州治，及回龙观，二。顺义冲，难。府东北六十里。隶北路。北：牛栏山。白河自怀柔入，迳东麓，合怀河。其东狐奴山，漒々河出焉，一名箭杆河。绛州营河出县西，纳檿牛河。又榆河自大兴入。三家店、南石槽行宫二。二镇：漕河营、杨各庄。县驿一。密云冲，繁，难。府东北百三十里。隶北路。县南：密云山。东：九松山，旧曰九庄岭。西有沽河，自灤平入，合白马关河，是为白河。右出一支津。潮河亦自灤平入，合汤河，又纳乾塔河，侧城西南来会，俗亦曰潮白河。潮河营，提督驻。古北口关，副都统、巡司驻。西营二：石塘路、石匣城。汛二：潮河川、白马关口。东营二：曹家路、墙子路。汛五：司马台、黑峪关、吉家营、杨家堡、镇罗关。有刘家庄、罗家桥、要亭庄三行宫。凤皇、石匣二驿。怀柔冲，繁。府东北百里。隶北路。棽髻山、祗园寺行宫二。石河出其东，下流为洳河。白河自密云入，其支津亦自县入，纳雁溪水，复合。西：七渡河自昌平入，合九渡河，侧城东南，合小泉河，曰怀河。有汛。县驿一。涿州冲，繁，难。府西南百四十里。隶西路。西：独鹿山。东北：永定河自良乡入。其金门闸引河，淤。西北：拒马岔河自房山分入而合，胡良河合杖引泉注之。至浮洛营东，挟活河错入复出，注琉璃河。又东纳檿牛河，淤，歧沟。西南：督亢陂。东南：古涿水，湮。有王家店、松木店、柳河营、马沟村、长沟五镇。涿鹿驿。房山繁，难。府西南九十里。隶西路。西南：大房山，一曰大防山，有沟山峰。雍正八年，凤凰集此。又石经山。龙泉河，古防水，二源，出西北大安山，东南流，曰卢河。有沙河，环城，合坝兒河注之，是为琉璃河。拒马河自淶水入，缘界迳铁锁崖，岔河出焉。歧为二。其东杖引泉。胡良河、挟活河并出西南，而茨尾河、雅河出东北。又顺水河自宛平入。有磁家务巡司。有吉阳驿。霸州冲，繁。府南百八十里。隶南路。玉带河自保定入为大清河。河南支径苑家口曰会同河。中支中亭河，亦自保定入，迳栲栳圈，纳檿牛河，又歧为北支，下流为辛张河，复错入檿牛、黄家河，视永定为盈涸。北支，古运粮河。光绪初，游击陈本荣濬之，复修苍兒淀堤，植柳六万一千株。行宫二：一太堡村，一苏桥镇。有主簿，兼隶文安。又信安镇巡司，兼隶永清。有益津驿。文安繁，难。府南少东三百四十里。隶南路。大清河三支并自霸入，趋东淀。其北、中二支合于胜芳西，曰辛张河。文安洼周三百里，有火烧、牛台、麻洼诸淀。光绪八年，濬台头以下河道，长千九百二十丈。左家庄有行宫。县驿一。大城繁，难。府东南三百九十里。隶南路。西北：会同河自文安入，迳台头村，有行宫。大清河、辛张河并自文安入。子牙河自河间入，旧纳古洋河，光绪中，改自献之硃家口，故渠久湮。又黑龙港西支自青入，合东支河。保定简。府南少西二百里。隶南路。西南：大清河自雄入，曰玉带河，迳张青口，口西西淀，东东淀，乾隆二十八年界之。又北合赵王河，至卢各庄，康熙中，导为中亭河，合十望河入霸。县驿一。蓟州冲，繁。府东少北百八十里。隶东路。西北：盘山与桃花山、葛山，有行宫三。蓟运河自明天顺初引潮河溯今州，后废。顺治初复濬，以丰陵粢其上源。梨河东自遵化入，合淋河，至城南五里桥，始曰蓟运河。折南，泃河出州北黄崖口外，错出至三河，复缘界来会。汛四：黄花店、青山岭、黄崖关、将军石关。有渔阳驿。平谷简。府东北百五十里。隶北路。东北：泃河自蓟入，合独乐河，侧城西南，会石河，即洳河。县驿一。
　　保定府：冲，繁，疲，难。隶清河道。明，领州三，县十七。康熙八年，自真定移巡抚于此，为直隶省治。雍正二年，改总督。布政使、清河道等同驻。十二年，升易州为直隶州，以淶水属之。又改深泽属定州。道光中，省新安。东北距京师三百五十里。广三百五十里，袤四百里。北极高三十八度五十一分。京师偏西五十二分。领州二，县十四。清苑冲，繁，疲，难。倚。清苑河即府河，古沈水上游。奇村河自满城入，合白草沟，环城，左纳徐河沟，又东合金线河。唐河自望都入，合阳城河，纳齐贤庄河，今淤；咸丰中，南徙；同治末，益南入蠡，至安州，复缘界入，下与府河会，为大清河中支。有大激店镇，张登店巡司，金台驿。铁路。满城冲。府西少北四十里。西南：抱阳山。西有渝河，自易州入而伏，至县东涌为一亩、鸡距二泉，合申泉，为奇村河。方顺河自完县入，歧为白草沟、金线河。徐河自易州入，一曰大册河，东入安肃。千里长堤，首县境，讫献县臧家桥，亘顺、保、河三府。河丞驻方顺桥镇。有陉阳驿。安肃冲。府北少东四十五里。西有黑山。西南：益村岭。雹河自易州入，合曲水河，至城北纳鸡爪泉河，下至新安入淀。其北萍泉河自定兴入，东入容城，其支津自城西右出，与曹河并入安州。有梁门陂、白沟驿。铁路。定兴冲，繁。府北少东百二十里。北有拒马自淶水入，迳城西而南，纳中、北二易水及马村河，缘界入容城、新城为界水。北又有界河。西南：鸡爪河。东南：蓝沟。有范阳陂、固城镇、宣化驿。铁路。新城冲，繁。府东北百五十里。南有拒马，自定兴缘界，其岔河北自固安入，至十九垡左导为芦僧引河，今淤。又西南合紫泉河、斗门河，纳蓝沟河，即界河错出复入者。又南曰白沟河，入容城复合。有方官、新桥、白沟三镇。汾水驿。唐简。府西少南百二十里。北有尧山。东北：望都山。西北：大茂山。西有唐河，古滱水，自广昌入，错出，左合倒流河。西：雹水，右纳恆河、马泥河、唐河。又东北有放水河。倒马关西北有岳岭、柳角安、军城镇、周家堡四口。横河口巡司。县驿一。博野疲。府南九十五里。东南：猪龙河自安平缘界入，一曰蟾河，屈南迳白塔村入蠡。唐河自清苑入。县驿一。望都冲，难。府西南八十里。旧曰庆都，乾隆十一年改。东南：唐河自定州入。有九龙泉，环城珠涌，东出为龙泉河。有翟城驿。容城简。府东北九十里。北有拒马河，西支自定兴缘界入，与东支白沟河合。西清而弱，东浊而强。又雹河自安肃入，其萍河涸。县驿一。完简。府西少南七十里。西：伊祁山，祁水出焉，即曲逆河。图经恶其名，改方顺。纳放水河。其旧所合蒲河，涸。唐河自其县再错入，合清水河。蠡繁，难。府南少东九十里。南：猪龙河自博野入，一曰杨村河。唐河自博野入，自道光初北徙。河丞驻仉村。县驿一。雄冲，繁，难。府东北百二十里。西淀，县南。亘安州、高阳、任丘，周三百三十里，汇府境诸水，所谓“七十二清河”。赵北口扼其中。桥十二。四角河自安州入，出第五桥，曰大清河，错出复入。白沟河自容城入，南及大港、柴禾二淀。大清河乃改由药王行宫北与会。有归义驿。祁州简。府南少西百二十里。南有滹沱北支，自深泽缘界。其北猪龙河，汇定州滱、沙、滋三水。滱即唐，嘉庆初徙，孟良河夺之。是为猪龙河。又南迳程各庄入博野。县驿一。束鹿繁，难。府南少西二百四十里。西北：滹沱自晋州入深州为南支，其支津入安平，同治十年所徙。其故道七。县丞驻小章村。县驿一。安州简。府东少北六十里。道光十二年以新安省入。府河、唐河自清苑入而合，纳曹河，迳城北为依城河，右注白洋淀，与猪龙河自高阳入者相望也。左注杂淀，复合为四殳河，亦曰四角河。西淀都九十有九，白洋最广，次烧车，杂淀最★。新安乡行宫二。州驿一。高阳简。府东南六十五里。西北：唐河自蠡入，亦曰土尾河。东南：猪龙河亦自蠡入，顺治中，复决布里村，故亦曰布里河。旧合泔河，即高河，县氏焉，淤。县驿一。
　　定定府：冲，繁。隶清河道。总兵驻。明曰真定。领州五，县二十七。雍正元年曰正定。二年，升冀、赵、深、定、晋为五直隶州，以南宫等十七县属之。十二年，降晋州，并所属无极、城与定州、新乐还来隶。东距省治二百九十里。广二百七十里，袤三百八十里。北极高三十八度十一分。京师偏西一度四十八分。领州一，县十三。正定冲，繁，难。倚。旧曰真定，雍正元年改。西有滹沱，自平山入。有冶河故道二。其北林济河，合西北诸泉及旺泉河。又北，滋河自新乐入，伏而东。滹沱性善徙，滏北滋南，百数十里冲漫几遍。今河乃同治七年改决，为康熙中东入深、安、饶故道。有恆山、伏城二驿。获鹿冲。府西南六十里。南有封龙山。北：五峰山，洨水出焉。合小沙、左金河。西有鹿泉水，东至大要舍纳冶河。今淤。有镇宁驿。井陉简。府西南百三十里。井陉山东北有关。北：绵蔓河自山西平定州入，合甘淘河，一曰微水。折北，左得金珠泉，至东冶村曰冶河。西南：固关，寄平定州，置参将。其北：娘子关。有汛。边墙西北首达滴岩，南讫杨庄口。有陉山驿。阜平简。府西北二百十里。顺治末，省。康熙二十二年，复置。大茂山东北，平阳河出焉。沙河自山西繁峙入，纳灵丘北流、鹞子诸河曰派河，又东合班峪、燕支诸河。又汊河出县南白蛇岭。边墙东北首落路口，西南讫当城河口。有龙泉关、长城岭。汛东有王快镇。康熙中，县寄此。又茨沟营镇。县驿一。栾城简。府南六十里。西有洨河，自获鹿入，纳北沙、金水二河。南、西有故城二。关城驿。行唐简。府北七十五里。西北：箕山，郜河出其北两岭口，合甘泉河、龙门沟，侧城东南，合贾木沟。北：派河自曲阳入，合曲河。西：滋河自灵寿入而伏。灵寿简。府西北六十里。南：滹沱自平山缘界合松阳河、卫河。卫河，禹贡卫水也。西北：滋河自山西五台入，纳汊河。又东南合慈峪河，亦曰慈河，入行唐。边墙北首白草沟口，南讫车孤驼口。有叉头镇巡司。乾隆中移慈峪镇。平山简。府西少北八十里。西北有房山，濊河出焉，古石臼水，今湮。滹沱自山西五台首入县西北，始出山。又纳冶河，始湍悍。边墙北首合河口，南讫清风口。有洪子店巡司。元氏简。府南少西九十里。西北：封龙山，北泜水所出，下流入胡卢河。无极水南入赞皇会南源，复入而合，错出复入，至纸屯村与槐河会。猪龙河自县西汇诸山水，北沙河出割髭岭，今并涸。其南金水河，东入栾城。县驿一。赞皇简。府西南百二十里。雍正三年自赵州来隶。西南：赞皇山，河出焉。其北泜河，南源二，出可兰、四望二山。槐河二源，一黄沙岭，一纸糊套山，今并涸。王家坪镇，咸丰末改汛。县驿一。晋州简。府东少西南九十里。西北：滹沱自无极入。同治十年，改自城入。又故道二。有驿。无极简。府东七十里。雍正二年改属晋州，十二年复。滹沱河自城入，再错出，复入，迳东汉村，复歧为二。其滋河入迳县南，屈东又北。木刀沟自新乐入，合护城河，错出复入，并入深泽。县驿一。城简。府东南五十里。雍正二年改属晋州，十二年复。滹沱自正定入，合西韩、旺泉二河。顺、康中再决，并东南过周头入白牧河。滋河自正定、木刀沟自新乐入，与王莽沟并涸。县驿一。新乐冲，疲。府东北七十五里。雍正二年改属定州，十二年复。派河自行唐入，合郜河。木刀沟出平山之濊河，滋河夺之。顺治中，知县林华皖濬自西南闵泉镇。嘉庆初，滋之支津复自正定入夺之，错出复入，合浴河。县驿一。
　　大名府：冲，繁，难。总兵驻。顺治初，置大顺广道。雍正初，改清河道，十一年，复置。初沿明制，领州一，县十。雍正三年，割内黄、濬、滑分隶河南彰德、卫辉。乾隆二十三年，省魏县分入大名、元城。东北距省治八百里。广二百里，袤三百七十里。北极高三十度二十一分三十秒。京师偏西一度六分。领州一，县六。大名冲，繁，难。倚。府南偏。明徙府南八里南乐镇。乾隆二十二年已于漳，复故，惟县丞驻。卫河自河南内黄入。其新卫河自清丰入，错出复入来会。漳河自临漳分入，一入卫，一至府治南为漳河引河。东有县故城三。东北：小滩镇，嘉庆中置河主簿。县驿一。元城繁。倚。府北偏。故城三。东南：卫河自大名入。其漳水引河，古漳河入，迳北张庄而合，并东入馆陶。东南：马颊河自南乐入。县驿一。南乐难。府东南五十里。嘉庆二十一年，新开卫河始自大名入。光绪十四年后，漳河始自其县来会。西有硃龙河、岳儒固河，东六塔废河，并自清丰入。又东：龙窝河自山东观城入，至龙窝村止。夏秋霪潦，辄复弥漫。然六塔平壤故有顺水沟，康熙中，知县王培宗濬；光绪二十一年，原思瀛再濬，命曰永顺，邑赖之。清丰难。府南少东九十里。西有广阳山。卫河自河南内黄缘界。西有古马颊河。硃龙河自开入。有顺河堡镇。县驿一。东明繁，疲，难。府南二百二十里。西有黄河自长垣入。自明以来，在县境者三徙：嘉庆八年夺洪河，二十四年夺漆河，咸丰五年夺贾鲁河，后复北徙为今渎。南有杜胜集镇。雍正十年改守备置都司，明年置巡司。旧有通判，道光中裁。开州繁，疲，难。府南百二十里。同、光中，黄河自东明溃入者六道，合而复分。北支古瓠子河，一曰毛相河，故小渠，康熙中决荆隆口，始大。南支古濮渠，并入山东濮州。又有黄河故道二，曰古马颊河、古硃龙河。又硝河自河南滑县入，亦曰马颊河。徐镇堡、两门集、井店集、柳下屯四镇。吕丘堡，州判驻。古定镇有废巡司。州驿一。长垣繁，疲，难。府西南二百九十里。东有黄河自河南兰封入，旧迳盘冈里，咸丰八年徙兰冈，同治二年复折西自兰通集至旧城口为今渎。县丞驻大黄集。有大冈废巡司。县驿一。
　　顺德府：冲。隶大顺广道。东北距省治五百七十里。广二百八十里，袤百五十里。北极高三十七度七分。京师偏西一度四十九分。领县九。邢台冲，繁，难。倚。西：封山。野河出西北马岭口，淤。今自内丘入，会稻畦、浆水、路罗三川为洪河。北有达活河，合沙应河。又有百泉河，右会七里河。西：黄村巡司。有龙冈驿。铁路。沙河冲。府南三十五里。沙河自河南武安入，会邢台之洪河。右出支津，迳城南而东，纳西狼沟水，其东即东狼沟。县驿一。铁路。南和繁，疲。府东南四十里。西：百泉河自邢台入。沙河支津亦自其县入，合东狼沟。其正渠曰乾河。又东洺河、刘垒河，自鸡泽入。有驿。铁路。平乡疲，难。府东八十里。东：滏阳河自鸡泽入。西：刘垒河自南和入。县驿一。广宗疲。府东百二十里。漳河故道二，康熙二十六年溢，知县吴存礼增筑东西堤万九千馀丈。县驿一。钜鹿疲，难。府东百十里。钜鹿薮即大陆泽。滏阳河自任入。老漳河，康熙中徙，废。县驿一。唐山简。府东北八十里。有宣务山。泜河、李阳河、柳林河，并自内丘入。有驿。内丘冲。府北六十里。鹊山一曰龙腾山，龙腾水出焉，汇西山九龙水，东流为柳林河。其西麓姑脑，泜河南源出焉，错出复入，其泜河第二川、第三川合为野河。有中丘驿。铁路。任简。府东北四十里。滏阳河自平乡入。有大陆泽，纳九河八水，东溢为鸡爪河来会。泽旧亘钜鹿、隆平、宁晋境，滹、漳、滏凑焉。今滹北，漳南，滏亦东徙。大陆在任者南泊，即张家泊，在宁晋者北泊，即宁晋泊。县驿一。
　　广平府：简。隶大顺广道。明，领县九。雍正初，怡贤亲王以滏河故，奏割河南彰德之磁州来隶。东北距省治六百八十里。广三百五十里，袤百八十里。北极高三十六度四十六分三十秒。京师偏西一度三十五分。领州一，县九。永年冲，繁，难。倚。西北：娄山。东北：沙河，自沙河入。南：洺河，自河南武安入。乾隆中，决入牛尾河，同治末，复故。东南：滏阳河，自邯郸入，歧为刘垒河，即牛尾河。有八闸，并引滏溉田万九千馀亩。临洺关通判，道光中裁，移河务同知驻此。县驿一。曲周繁。府东北四十里。西南：滏阳河自永年入。漳河故道东南，自明万历初挟滏而北，康熙十年始南徙，四十七年益南，迳大名、元城。县驿一。肥乡简。府东南四十里。东西漳河故道二。东有旧店营。康熙中，县寄此。县驿一。鸡泽疲，难。府东北六十里。东滏阳自曲周入，右导为兴隆河。西有沙、洺、牛尾，自永年入。广平简。府东南六十里。漳河故道旧自成安入，其支津拳壮河，并湮。县驿一。邯郸冲，繁，难。府西南五十里。西北：紫山。西：灵山。东北：滏阳河自磁入，合渚河、沁河、输鼋河。有丛台驿。铁路。成安简。府南少西六十里。洹、漳故道并自河南临漳入。顺、康中，漳河再毁城垣。乾隆末，改自其县三台入卫。威难。府东北百一十里。南有漳河故道。张台村废巡司。县驿一。清河简。府东百八十里。清河故渎，县西。卫河自山东临清缘界入。其武城，古屯氏别河。西北：漳河故道。雍正中，移县丞驻油房口，兼巡司事。县驿一。磁州冲，繁，难。府西南百二十里。雍正四年，自河南彰德来隶。西有神麕山。釜山，滏水南北源出焉。合羊渠河、泥河，东播为五爪渠。环城，复歧为三，合檿牛河、涧水。漳河自河南涉县入。州判驻彭城镇。有滏阳驿。
　　天津府：冲，繁，疲，难。初隶天津道。明，卫，河间地。雍正三年为直隶州，以顺天之武清，河间之青、静海来属。武清寻还旧隶。九年升府，置附郭县。降沧州并所属三县来隶。天津道、总兵、长芦盐运司、通永镇总兵驻。咸丰十年，海禁洞开，置三口通商大臣。同治九年，废为津海关道，以总督兼北洋钦差大臣，驻保定，半岁一移节。府城，三岔口西南。光绪庚子，拳匪乱，夷为平地。西距省治四百六十里。广二百二十里，袤三百八十里。北极高三十九度十分。京师偏东四十七分。领州一，县六。天津冲，繁，疲，难。倚。雍正九年置。海，东南百二十里。北运河自武清入，汇大清、永定、子牙、南运为海河，迳紫竹林，历二十一沽，左右引河以十数，至大沽口入焉。大沽镇有协及同知。雍正初，置天津水师营。同治初，置机器局。后建新城砲台，与大沽砲台相声势。新城有海防同知。长芦场八，自山海关至山东乐陵，袤八百馀里。丰财场东南葛沽与西沽、杨青巡司三。大沽、三河、头氵旱沟、蒲沟、咸水沽、双港、北马头、赵家场八镇。杨青水、陆二驿。航路：东南驶之罘、上海，东北驶营口，东驶朝鲜仁川与日本长崎。铁路：京津，津榆，津保，津浦焉。青冲，繁，疲，难。府西南百六十里。顺治末，省兴济入之。雍正三年自河间来隶。南运河自沧州入，有兴济减河。西：黑龙港河自河间入，东南：滹、漳故渠二。长芦镇，县南七十里，有盐运司，今移天津。有流河管河主簿。兴济、杜林二镇巡司。河东、马厂二汛。流河、乾平二水驿。静海冲，繁，疲，难。府西南七十里。雍正三年自河间来隶。南：南运河自青入，右出为靳官屯减河。西：子牙河自大城入，纳黑龙港河。西北：大清河亦入，纳支津辛张河。有独流镇巡司。有奉新驿。沧州冲，繁，疲，难。府西南二百里。明属河间。雍正七年升直隶州，寻降来隶。海，东百三十里。南运河自南皮入，右出为捷地减河。其北兴济减河自青入。其南石碑河上承王莽河，自南皮入，汇为母潴港，至歧口入焉。东南：宣惠河亦自南皮入。有严镇场盐大使。砖河、祁口、捷地、旧州四镇。风化店、孟村、李村三巡司。砖河水、陆二驿。南皮繁，难。府西南二百七十里。雍正中，自沧州来隶。南运河自东光缘界。宣惠河自东光入，歧为王莽河。津河自宁津数错入。有薛家窝、冯家口二镇。新桥驿。盐山繁。府南二百六十里。雍正中，自沧州来隶。海，东北百二十里。宣惠河自州入。古黄河鬲津自南皮入，错出复入，并入山东乐陵。东有废无棣沟。海丰场在羊兒庄，与旧县置巡司二。狼坨子、韩村、高家湾三镇。庆云简。府东南三百二十里。雍正中，自沧州来隶。鬲津自盐山错入，纳胡苏、覆釜二河。马颊河自乐陵入，入山东海丰。县驿一。
　　河间府：冲，繁，难。隶清河道。明，领州二，县十六。雍正三年，升天津卫为直隶州。顺治末，省兴济入青。至是以青、静海属之。七年，复升沧州，以东光、南皮、盐山、庆云属之。九年，东光还隶。北距省治百四十里。广二百里，袤三百八十里。北极高三十八度三十分。京师偏西十七分。领州一，县十。河间冲，繁，难。倚。子牙河、黑龙港河自献入。西有古洋河，合唐河。同治末，滹沱迳此，后废。县丞驻东城镇。又二十里铺、卧佛堂、沙河桥、崇仙、新村五镇。景和镇、北魏村二巡司。有瀛海驿。献冲，繁，疲，难。府南少东五十五里。西南：滏阳自武强入，歧为滹沱别河。东北：三黑龙港河与南亭子河并湮。淮、商家林二镇。有乐成驿。阜城冲。府南少东百四十里。西：漳河自景州入。东南：古沙河，即屯氏河，亦自景入，亦曰漫河。有漫河驿。肃宁简。府西四十里。古唐河自饶阳入，涸。古洋河自献入。猪龙河旧自高、蠡间溢入为中堡河，又东歧为玉带河，今并湮。有阜城驿。任丘冲，繁，难。府北六十七里。四角河自安州入，出赵北口。东：大港引河。同治末，复濬为赵王新河，下注清苑玉带河，并移鄚州东汛县丞驻此。有废洋河。古州镇。鄚城驿。交河繁，疲，难。府东南百一十里。南运河自东光缘界。其西漫河、漳河、亭子河、滹沱别河，并涸。有泊头镇河主簿及废巡司。高川镇。富庄驿。有丞，裁。宁津简。府东南二百三十里。古黄河鬲津自吴桥入。南有土河，旧自山东德州入，下至庆云为限河。或亦曰马颊河。有包头镇。有驿。景州繁，难。府东南百九十里。南运河自山东德州缘界。古沙河自故城入，曰大洋河。曲流河自故城入，曰江江河，合为漫河。又西北有废漳河。刘智庙、安陵、连窝三镇。龙华镇巡司。有东光驿。吴桥繁，难。府东南二百四十里。西：南运河自山东德州缘界入。东：宣惠河。又东：沙河，古黄河鬲津，今四女寺减河，钩盘河，今哨马营减河，自德州入而合。有龙华镇巡司。连窝镇河丞。分隶景州。有水驿丞，裁。东光繁，疲，难。府东南百六十里。南运河自吴桥入。东：宣惠河，合沙河、漫河自景、阜城分入而合。有灯明寺村、夏口二镇。马头驿。故城疲，难。府南少东二百八十里。南运河自山东入。武城缘界入。德州西北屯氏二支曰古沙河、曲流河，并出县西。有废漳河，即黄泸河。县丞驻郑家口。有营。甘陵驿。
　　承德府：冲，繁，难。隶热河道。明，诺音、泰宁二卫。天顺后，乌梁海居，又并于察哈尔。顺治初，内属。康熙四十二年，建避暑山庄于热河，岁巡幸焉。五十二年，城之。雍正元年，置。十一年，置承德直隶州。乾隆七年，仍为。四十三年为府。置州一，县五。嘉庆十五年，置热河道都统。并辖内蒙古东二盟十六旗，又附西勒图库伦喇嘛一旗。光绪初，置围场。三十年，朝阳升府。以建昌隶之。隶宣化。三十三年，赤峰复升直隶州。西南距省治七百八十里。广一千二百里，袤八百里。北极高四十一度十分。京师偏东一度三十分。领州一，县三。府东：天桥山。西：广仁岭，本墨斗岭，康熙末更名。热河，古武列水。西源固都尔呼河，自丰宁入，纳中源茅沟河即默沁河，东源赛音河，迳磬锤峰，合温泉，始曰热河。灤河自灤平入合之。又东合白河、老牛河，折南纳柳河。其西黄花川、黑河，其东瀑河自平泉再错入。瀑河并入迁安。伊逊河出围场伊逊色钦，南入丰宁。又西有乾塔河，入密云。有钓鱼台、黄土坎、中关、张三营四行宫。边墙北首汉兒岭，南讫黑塔关口。有唐三营、中关、下板城、新漳子、六沟、二沟、三沟、茅沟八镇。石片子巡司。热河驿。灤平冲，难。府西南六十里。明，诺音卫。乾隆七年，置哈喇河屯，四十三年改。西：棽髻山。西南：青石梁。西北：灤河自丰宁入，合兴州河。左伊逊河入府界。潮河自丰宁入。西南：沽河自独石口入，与汤河、红土峪、冯家峪、黄崖口、水峪、白道峪、大水峪诸河并入密云。其西雁溪河入怀柔。有喀喇河屯、王家营、常山峪、两间房、巴克什营五行宫。边墙东首汉兒岭，西讫幵连口。喀喇河屯、大店子、三道梁、马圈子、红旗、呼什哈、喇嘛洞七镇。安匠营巡司。县驿一。平泉州冲，繁，难。府东百五十里。明，诺音卫。雍正七年置八沟，为南境。乾隆四十三年改置。西有纳喇苏台山、察罕陀罗海山。锡伯河出其东。热河东源赛音河。中源默沁河并出西北入府界。瀑河一曰柳河，四源合于元惠州故城西，曰察罕河，迳宽城西曰宽河，入迁安。老哈河古讬纥臣水，俗省曰老河，出喀喇沁右翼南百九十里永安山，亦曰察罕河，与奇札尔台河会，又北合霍尔霍克河、布尔罕乌兰善河、乌鲁头台河，又东北合昆都伦河，入建昌。大宁城东北八十里，州判驻。有七沟营、丫头沟、暖泉、樱桃沟、龙须门、波罗树、他拉波罗洼、卧佛寺八镇。八沟税务司。州驿一。丰宁繁，难。府西北二百六十里。明，诺音卫。乾隆元年置四旗。四十三年改。西北：赫山、苔山，玲珑峰旧曰兴隆山，乾隆十九年更名。东有热河西源，自围场入，迳固都尔呼岭，曰固都尔呼河，入府界。北：上都河自多伦入，纳小灤河，曰灤河。其西兴州河，出西北呼尔山。潮河，古洫水，一曰鲍丘水，出县西大阁北七十里城根营。又汤河出十八盘岭。东北：伊逊河自府界入，纳伊玛图河，并入灤平。有波罗河屯、黄姑屯、什巴尔台、济尔哈朗图四行宫。荒地、邓家栅、上黄旗、林家营、森吉图、白虎沟六镇。郭家屯、大阁兒、黄姑屯、土板四巡司。县驿一。隆化光绪三十年以张三营子置。有巡司管典史事。与郭家屯、黄姑屯二。
　　朝阳府：繁，疲，难。隶热河道。明，营州卫。后入泰宁卫。乾隆三年，置塔子沟，为东境。三十九年，析置三座塔。四十三年，置朝阳县。光绪三十年，以垦地多熟，升府，以建昌隶之。又置县三。西南距省治一千四百二十里。北极高四十一度四十五分。京师偏东四度二十三分。领县四。西北：潢河自内蒙古阿鲁科尔沁旗入。西南：大凌河自建昌入，合南土河，迳西平房西，左合卑克努河，察罕河，又东合布尔噶苏台河，又东至龙城，一曰三座塔城。左合固都河、凉水河，至金教寺东北，左合土河，入盛京义州。小凌河出县属土默特右翼明安喀喇山。三源：中明安河，南穆垒河，北参柳水，东南流，合哈柳图河，入奉天锦县。养息牧河二源，并出喀尔喀左翼，东南流，合好来昆德河、鸭子河，入奉天广宁。柳边南首建昌，北讫科尔沁左翼。门五：新台、松岭子、九官台、清河、白土厂。有六家子、波罗赤、三道梁、青沟四镇。三进塔税务司。县驿一。建昌繁，难。府西南二百六十里。明，营州废卫。乾隆四十三年以塔子沟西境置。光绪三十年自承德来隶。北有固尔班图勒噶山。东南：巴颜济鲁克山。东有布祜图山，汉白狼山，白狼水出焉，今曰大凌河。南源出喀喇沁右翼南土心塔，会中源克尔、东源牛录，入朝阳。北：漆河自灤平迳县西入迁安。蒐济河出喀喇沁左翼东南毛头泊，入奉天锦州。北有潢河自赤峰入，会老哈河。河自平泉入，合伯尔克河，错出复入。英金河亦自县来会，复合落马河，东北至谷口。乾隆八年，更名敖汉玉瀑，与潢河会，又东入朝阳。柳边北首朝阳，南讫临榆。门一：梨树沟。有贝子口琴、波罗索他拉、胡吉尔图、大城子四镇。县丞驻东北四家子镇。塔子沟税务司。蟒庄巡司。县驿一。
　　赤峰直隶州：繁，难。明，诺音卫。雍正七年置八沟，为北境。乾隆二十九年，析置乌兰哈达。四十三年，置赤峰县，隶承德府。光绪三十三年，升直隶州。增置林西。西南距省治千三百二十里。北极高四十二度三十分。京师偏东二度四十五分。领县一。潢河自围场入州北二百馀里之巴林旗。东南：老哈河，自平泉迳东南隅，纳伯尔克河，北入建昌。英金河，古饶乐水，三源自围场入，合于色哷，围场西南折东，合巴颜郭河、色哷河、垒尔根乌里雅苏河，入翁牛特右旗，合奇布楚河、鸭子河，又南会使力戛河，其上游纳林锡尔哈河。木兰东北诸水，汇于英金，东南诸水，汇于锡尔哈，三源合北流，合克依呼河，入平泉合克勒河，始入州，西北会乌拉台河。锡伯河亦自平泉来，与英金河会。英金河又东合卓索河，入建昌。乌拉台河三源，亦木兰诸水所汇，东流合默尔根精奇尼河，阿济格赴河、噶海图河、布获图河。有杜梨子沟、哈拉木头、四道梁、音只戛梁四镇。县丞驻西北大庙镇。有乌兰哈达税务司。有驿。林西州西北四百十八里。光绪三十三年以巴林察罕木伦河西北地置。
　　宣化府：冲，繁，难。隶口北道。明，宣府镇。顺治八年，裁宣府巡抚。十年，并卫所官。领宣府等十县。降延庆、保安属之。康熙三年，改怀隆道为口北道，与总兵并驻此。四年，隶山西，寻复。七年，裁万全都司。三十二年为府。巡抚郭世隆疏改，置县八。后割山西蔚州来隶。光绪三十年，复割承德之围场来隶。东南距省治七百里。广四百四十里，袤三百二十里。北极高四十度三十七分十秒。京师偏西一度二十一分三十秒。不与。领一，州三，县七。宣化冲，繁，难。倚。明，宣府前卫。顺治中，省左右卫入之，为宣府镇治。康熙三十二年，改置为府治。北有东望山，西西望山。西有洋河自怀安入，左纳清水河、柳河川、泥河，东南入怀来。其南桑乾河自西宁入，数错出，于怀来合洋河，复入，迳府境。镇二：鸡鸣堡、深井堡。有守备，康熙中裁。有华稍营巡检司。宣化、鸡鸣二驿。又递二。军站五。赤城简。府东北七十里。明，赤城堡。旧为上北路。康熙三十二年改置。又以滴水崖、云州、镇安、马营、镇宁五堡入之。赤城山城。东北：白河自独石入，南流出龙河峡，一曰龙门川，侧城东南，合大石门水，亦曰赤城河。又得翦子岭东、浩门岭西水，屈东南，右纳龙门河，左得红沙梁水，入延庆。营二：独石左、独石右。口七：镇宁、松树、马营、君子、镇安五堡，龙门所、滴水崖。顺治中，改参将置守备滴水崖。雍正中，改守备置都司。镇十一：新镇楼、云州堡，及北栅、东栅、西栅、盘道、塘子、清平镇岭、四望、砖墩、野鸡九口。驿二：云州、赤城。万全冲，繁，难。府西北七十五里。明，万全右卫。旧为西路，康熙三十二年改置。西北有野狐岭、荨麻岭，今★洗马林。西有洋河自怀安入，左纳孙才沟，西沙河、新河、东沙河，仍入之。西有爱阳河。东有清水河自张家口入，合臭滩、黄土梁水，南入宣化。营二：万全、张家口。有副将。光绪七年，移多伦，惟都司驻。口五：镇口台、神威台、洗马林、新河、膳房堡。有军站五。龙门简。府东北百里。明，龙门卫。旧为下北路。康熙三十二年改。又以葛峪、赵川、雕鹗、长安岭四堡入之。西有龙门山，龙门河出其北麓，迳城南而东，左得翦子岭西、浩门岭南水，入赤城。西有小清水河，自张家口分入而合，曰柳河川。又有泥河，并入宣化。营一：龙门路。口二：葛峪堡、赵川堡。镇八：安边、静楼、墩镇、冲台、盘道、宜台六口，常峪镇、雕鹗堡。长安岭堡并有驿，雍正中，岭置都司，后裁。有军站二。怀来冲，繁。府东南百五十里。明，怀来卫。旧为东路。康熙三十二年改。又以保安卫及土木、榆林二堡入之。南有军都山。西有桑乾河，自宣化入，再错出复入，会洋河，北支也。折东南，右得矾山水，左有右河，至合河口会妫河，其东支也。又南入宛平，为卢沟河。二镇：保安城，雍正中改参将置都司；矾山堡，守备驻。有沙城堡巡司。土木、榆林二驿。军站四。蔚州冲，疲，难。府西南二百四十里。雍正六年自山西大同来隶。有卫。康熙三十二年改。乾隆二十二年省入。东南：笄头山，一曰磨笄山。西有壶流河，自山西广灵入，再错出复入。左右得乾沙河，九折，北合定安河、会子河、扶桑泉诸水，入西宁。三镇。黑石岭即飞狐岌，有神道沟巡司，康熙中裁，以吏目兼理。又岔口、桃花堡，三递。西宁简。府西南二百里。康熙三十二年以明顺圣东、西二城置。东南有榆林山、月神山。西有桑乾河，古湿水，自山西天镇入。有小庄渠，乾隆十年导。又东，左纳虎沟河，合五里河、汊河、西沙河，至小河口会壶流河。有顺圣川镇。东城、西城二递。怀安冲，繁。府西少南百二十里。明，怀安卫。康熙三十二年改。又省万全左卫及所辖柴沟堡、西洋河堡入之。西北：花山。南：讬台谷。水沟口河自山西天镇入，合谷水，自洪塘沟东北注洋河。东洋河自张家口入，会西洋河、南洋河，曰洋河，亦曰燕尾河，错出复入，合水沟口河。营一：柴沟堡，巡司驻。口二：东洋河、西洋河。有左卫城、西洋河堡、水关台、镇口台四镇。怀安、万全二驿。军站四。延庆州冲，难。府东少南二百里。旧隶宣府镇为东路。顺治末，省永宁县入卫。康熙三十二年改。乾隆二十六年，又省延庆卫及所辖五千户所入之。北：阪泉山。东北：独山。南：八达岭。北：白河自赤城入，复入独石口。妫河出州东北，伏流复出为黄龙潭，合龙湾水，环城，合沽河、蔡河、黑龙河，入怀来。镇五：石硖峪、营盘口、小水口、镇安堡、千家店。口四：周四沟堡、四海冶堡、柳沟城、八达岭。东有永宁城巡司。居庸驿。军站一。保安州简。府东南六十里。旧隶宣府镇为东路。康熙三十二年改。南：涿鹿山、桥山。西南：釜山、历山。东南：羹颉山。有泉湛而不流，古阪泉也。西：桑乾河自宣化错入，再错怀来入之，导为五渠。有马水口镇。有递。围场冲，繁，疲，难。西北三十二里，正副总管驻。本内蒙古卓索图、昭乌达东二盟地。康熙中，进为围场，曰木兰，国语“哨鹿”也。光绪二年置。三十年自承德来隶，兼有府、赤峰西北、丰宁东北境。在内蒙古各部落之中，周千三百里，广三百里，袤二百里，并有奇。四界表识曰“柳条边”。道二，并自波罗河屯入。东崖口，一曰石片子，西济尔哈朗图。旧制以八月秋狝，东入则西出，西入则东出，岁以为常。场都六十有九，以八旗分守于内，旗各营房一、卡伦五。镶黄旗营房在奇卜楚高，为北之东，其卡伦曰赛堪达巴罕色钦，曰阿鲁色埒，曰阿鲁呼鲁苏台，曰英格，曰拜甡图。正白旗营房在纳林锡尔哈，为东之南，其卡伦曰巴伦昆得伊，曰乌拉台，曰锡拉诺海，曰诺林锡尔哈，曰格尔齐老。镶白旗营房在什巴尔台，为南之东西间，其卡伦曰噶海图，曰卓索，曰什巴尔台，曰麻尼图，曰博多克。正蓝旗营房在石片子，为南之东，其卡伦曰木垒喀喇沁，曰古都古尔，曰察罕扎克，曰汗特穆尔，曰纳喇苏图扎巴。正黄旗营房在锡拉扎巴，为北之西，其卡伦曰库尔图陀罗海，曰纳喇苏图和硕，曰沙勒当，曰锡拉扎巴，曰锡拉扎巴色钦。正红旗营房在扣肯陀罗海，为西之北，其卡伦曰察罕布尔噶苏台，曰阿尔撒朗鄂博，曰麻尼图布拉克，曰齐呼拉台，曰布哈浑尔。镶红旗北营房在苏木沟，为西之南，其卡伦曰海拉苏台，曰姜家营，曰西燕子窝，曰郭拜，曰和罗博尔奇。镶蓝旗营房在海拉苏台，为南之西，其卡伦曰硃尔噶岱，曰苏克苏尔台，曰卜克，曰东燕子窝，曰卓索沟。有西图巡检司。驿一。
　　口北三：隶口北道。直宣化府，张、独二口北。明季，鞑靼诸部驻牧地。康熙十四年，徙义州察哈尔部宣、大边外，坝内农田，坝外牧厂，顺治初置，在张、独者六，其一奉天彰武台。及察哈尔东翼四旗、西翼半旗。雍正中，先后置三理事同知。光绪七年，并改抚民同知。广六百里，袤六百五十里。
　　张家口：要。明初，兴和守御千户所。顺治初，为张家口路，隶宣府镇。西北六十里。康熙中，置县丞。雍正二年，改理事。辖官地，及察哈尔东翼镶黄一旗、西翼正黄半旗，并口内蔚、保安二州，宣化、万全、怀安、西宁四县旗民。光绪七年改抚民，复。东南距省治七百五十里。北极高四十度五十分四十秒。京师偏西一度三十五分。北有东山、高山、大小乌鸦山。东洋河二源，自山西丰镇分入而合，左得苏禄计水。清水河出东北，合毛令沟、太子河、驿马图河，曰正沟，合大西沟、大东与新河、东西沙河，并入万全。其东小清水分入龙门。西北有昂古里泊。又诺莫浑博罗山有正黄等四旗牧厂，查喜尔图插汉地有礼部牧厂，并明天成卫边外地。齐齐哈尔河有太仆寺右翼牧厂，广百五十里，明大同边外地。东北喀喇尼墩井有太仆寺左翼牧厂，明，宣府边外地。北控果罗鄂博冈，有镶黄等四旗牧厂，明废兴和千户所。自雍正十年与俄定恰克图约为孔道。光绪二十八年，划地五百万方尺为租界。三镇：兴和城、太平庄、乌里雅苏台。有站。
　　独石口：要。明初为开平卫。顺治初为上北路，隶宣府镇。东北二百五十里。康熙中置县丞，曰独石口，并卫入赤城。雍正十二年置理事。辖官地，及察哈尔东翼正蓝、镶白、正白、镶黄四旗，并口内延庆一州，赤城、龙门、怀来三县旗民。光绪七年改抚民。副将防守尉。驻。南距省治七百九十里。北极高四十度五十四分四十秒。京师偏西四十分。东南有大小石门山、太保山。白河，古沽水，正源堤头河，出西北狗牙山，合东西栅口水，与别源独石泉会，南入赤城。复自延庆州入，与黑河并入灤平，下流会潮、榆诸水，为北运河。上都河，古濡水，出东北巴颜屯图固尔山，合三道河，西北入多伦，下流为灤河，至乐亭入海，行二千一百里有奇。有金莲川、伊克勒泊。东北：博罗城，有御马厂，隶上驷院。四镇：丁庄湾、黑河川、东卯镇、千家店。有站。
　　多伦诺尔：要。明，开平卫地。顺治初，置上都牧厂，属宣府镇。东北五百五十里。康熙三十年，喀尔喀为准逆所破，车驾跸此受降焉。雍正十年，置理事。辖察哈尔东翼正蓝、镶白、正黄、镶黄四旗，及蒙古内札萨克与喀尔喀旗民。光绪七年，改抚民。西南距省治千一百里。北极高四十二度二十八分二十秒。京师偏西六分。西南有骆驼山。北有锡拉穆楞河，自内蒙古克什克腾旗入，合碧七克、碧落、拜察诸河，北入巴林旗。东南有上都河，自独石口入，合石顶、克伊繃、额尔通、伊札尔、什巴尔台诸河。七星潭在上都牧厂北，一曰多伦泊，氏焉。蒙语谓止水曰“泊”，大者“诺尔”，次“鄂模”、“库勒”、“科尔昆”有差。北布珠、博硕岱等泊以十数。西北又有碱池。兴化镇在喇嘛庙南，张家口副将驻。有白岔司。又兴盛镇、二道泉、闪电河、土城子四汛。驿一。
　　永平府：要。隶通永道。明，领州一，县五。乾隆初，废山海卫置临榆。先是雍正初，以顺天之玉田、丰润来隶。乾隆八年，复改属遵化。西距省治八百三十里。广三百三十里，袤三百八十里。北极高三十九度五十五分三十秒。京师偏东二度二十八分三十秒。领州一，县六。卢龙冲，繁，难。倚。东南：阳山。西南：孤竹山。灤河自迁安入，合青龙河。东有饮马河。东北：燕河。营一：燕河路。有燕河庄、夷齐庙二镇。灤河驿。铁路。迁安繁，疲，难。府西北四十里。西北：九山，康熙中改五虎山。灤河自承德府入，合黄花川河、瀑河，又南，左得铁门关水，入潘家口，古卢龙塞也。右纳潵河，折东迳城西。漆河自建昌入，合白洋、冷口二河，为青龙河。巨梁水出西北黄山，一曰还乡河。又沙河、石河、馆水、徐流营、泉庄诸营田。营二：喜峰路、建昌路。汛八：龙井关、潘家口、李家峪、青山口、榆木岭、擦崖子、冷口关、桃林口。三屯营、沙河堡、喜峰口三巡司。道光中，移三屯副将大沽口。太平寨、汉兒崖、沙河三镇。七家岭、灤阳二驿。抚宁冲，难。府东七十里。海，东南五十里。戴家河三源合于榆关南，为渝河，合狮子河，缘界。又西洋河二源纳燕子河入焉。乾沟河起河东，自临榆入。沙河西自迁安入，合为会河。汛二：界岭口、台头营。镇三：蒲河营、洋河口、深河堡。芦峰口、榆关二驿。昌黎繁，难。府东南七十里。北：碣石山。海，东南三十馀里，突北出七里，一曰七里海。灤河自灤州入，左出，支津入焉，为甜水沟口。饮马河自卢龙入，为沙河。四镇：姜各庄、蒲河口、沙崖口、蛤泊堡。有铁路。灤州难。府西南四十五里。海，南百三十里。有刘家河口，清河合沂河缘界入。西蚕沙口，小清河入。灤河自卢龙入。沙河自迁安入。馆水亦自其县入，曰陡河，亦曰檿牛河，合石溜河。州判驻胡各庄。三镇：刘河口、稻地、开平。榛子镇，巡司驻。铁路。乐亭简。府南少东百二十里。海，南四十五里。灤河自昌黎入，歧为二：东胡卢河，至老米沟；西曰定流，至清河口入灤。入海处五十里内凝碧，一曰绿洋沟。都行二千一百里。石碑场，西南。二镇：西关里、马头营。临榆冲，繁，难。府东北百七十里。奉天奉锦道寄此。乾隆二年，以明山海卫置山海关。今东门古榆关。顺治时置副将，后改游击。道光末，与永平副将互徙。北有角山，长城枕其上。石河，古渝水，县氏焉，譌“榆”。合鸭子河，帅府河入焉。故道在行宫西。其西汤河口。大清河出东北，入奉天宁远。乾沟河、起河并出西北。汛四：义院口、大毛山口、宁海城、黄土岭。小河口东曰柳边。门二：鸣水塘、白石嘴。三镇：海阳、乾沟、白塔岭。西有阳化场。石门寨巡司。迁安驿。铁路。
　　遵化直隶州：冲，繁，难。隶通永道。明，县，属蓟州。康熙十五年，以陵寝隩区，升州，改隶顺天。乾隆八年，复援易州例升直隶州，割永平之二县来隶。西南距省治六百三十里。广百六十里，袤三百七十里。北极高四十度十三分。京师偏东一度三十二分三十秒。领县二。昌瑞山，西北七十里，本丰台岭，改凤台山，康熙初复改，东陵在焉。又西北雾灵山，淋、柳、潵横四河源此。横即潵右源，合东入迁安，与左源之黑河会。梨河古浭水，出东北芦兒岭，自迁安入，一曰果河，合沙河。又有双女河、车道峪水。马兰峪、洪山口，总兵驻；与鲇鱼口、大安口、罗文峪为五镇。石门镇，州判驻。又大洼汛、窝哨子、窄道子、老厂四镇。西：半壁山。巡司二：驻州及石门。有丞。玉田冲，繁，难。州西南九十五里。雍正二年，自顺天改属。乾隆八年来隶。燕山，西北二十五里。北有黎河自州入，曰漳泗河，入蓟曰沽河，复缘界曰蓟运河。小泉河出东北，嘉庆末，建行宫其上，更名萦辉河，合蓝泉、螺山水注之。还乡河自丰润入，合沙流河，迳雅鸿桥，合黑龙河，又西来会。双城河出县北黄家山，亦南来会。雅鸿桥，河主簿驻。嘉庆十二年，以河丞改。有阳樊驿。铁路。丰润冲，繁，难。州东南百里。改隶同玉田。海，南二百里。陡河自灤入，错出复入，合倍河，分流复合，入为涧河口。东支金沱泊，支津西南合王家河。蓟运河自玉田缘界。还乡河自迁安入，纳双女河、车道峪水。同治中南决，至黑马甸，于是有黑龙河，合泥河，并注蓟运河。沙流河出西北。丰台镇西南，有河主簿、巡司。越支场，南百里，大使驻，今移宋家营。小集、毕家圈、开平营三镇。又义丰驿。铁路。
　　易州直隶州：繁，难。隶清河道。明属保定，领县一。雍正十一年，升直隶州。割山西大同之广昌来隶。南距省治百四十里。广二百六十里，袤二百二十里。北极高三十九度二十三分。京师偏西初度五十分三十秒。领县二。西有行宫二：一、良各庄；一、泰宁镇，总兵驻。有永宁山，西陵在焉。北：易濡水，出州西益津岭，合安河、五里河，其东北即迎紫河。中易、白涧河，出西北武峰岭，南易、雹水，出西南石虎冈，其南有徐河、涧河、界河。拒马河自广昌入，错出复入，合小水以十数，入边。口十八，飞狐最险。有塔崖、奇峰二废巡司。镇二：乌龙沟、紫荆关。康熙中，移副将真定，改置参将，辖白石口、广昌营、浮图峪、乌龙沟、凝静菴五营。二驿：清苑、上陈。有丞，兼巡司。又州判驻。有铁路。淶水冲，繁。州东北四十里。西北：檀山。拒马河自州入，右出支津合铁岭水，又北东缘界复合。左出支津复入，合清水河。西南：北易亦自州入，合迎紫河，又东合遒栏河。口七。镇二：大龙门、马水口。旧称京师右辅，有都司，辖大龙口、金水口诸汛。二镇：水东营、秋澜汛。黄庄镇巡司。在城、石亭二驿。铁路。广昌简。州西八十里。雍正十一年自山西大同来隶。城西淶水，譌“漆”，又借“七”，拒马西源出焉。会东源，错出复入。汤河自山西灵丘入。口八。镇八。浮图峪古银防路，最险；插箭岭口、白石口、胡核岭口、黄土岭口，又黑石岭镇，古飞狐口。县驿一。铁路。
　　冀州直隶州：繁，疲。隶清河道。明属真定。领县四。雍正二年，升直隶州。割正定之衡水来隶。北距省治三百里。广百六十里，袤二百五十里。北极高三十七度三十八分五十秒。京师偏西初度四十七分三十秒。领县五。滹沱、滏阳，旧自束鹿会县西，入衡水。雍正初，滹北徙，与滏离，遂横溃，后卒合滏顺轨焉。北有枯洚渠。州驿一。南宫简。州西南六十里。漳河故道三，中洚渎，东南古漳，西北新漳。今复南徙，邑遂无水患。县驿一。枣强繁，疲，难。州东南三十里。东：古漳河，一曰黄泸河，自南宫入。西：索卢河。卫支津自州入。并涸。新河简。州西少南六十里。西有滏阳河，自宁晋再入。有胡卢湾，旧与漳合处。县驿一。武邑疲，难。州东北九十里。西：滏阳河自衡水入。又废龙治河、老漳河。有水驿。衡水简。州东北九十里。漳河衡流，古亦曰衡水。隋以氏县。后为新漳河，乾隆中南徙。其滹沱今北徙。惟滏阳河自州入。古盐河湮。县驿一。
　　赵州直隶州：冲，繁。隶清河道。明属真定。领县六。雍正二年，升直隶州。改赞皇隶正定。东北距省治三百九十里。广二百里，袤百四十里。北极高三十七度四十八分三十秒。京师偏西一度三十三分三十秒。领县五。西北：洨河自栾城入，纳猪龙河、冶河、新桃河。槐河自高邑入，绵蔓既合甘淘、冶河，而洨迳其故道，故即斯洨。太白渠下流亦被冶河目也。有滹沱故道，咸丰初淤。鄗城驿。柏乡冲，繁。州南六十里。午河自临城入。河及支津并自高邑入。而纳新沟河。有槐水驿。隆平简。州南九十里。东有滏阳河。沣河自任入。沣有九闸，雍、乾中建。北有泜河，自唐山入，合新沟水。河自柏乡入，合支津及午河，曰槐午河。有驿。高邑简。州西南五十里。北有槐河，自元氏入。南新沟河。河自赞皇入。县驿一。铁路。宁晋简。州东南四十里。滏阳河自隆平入。有宁晋泊，周百馀里，汇其沣、泜、午及州之洨、槐诸水，自十字河来会，错出复入。邑故泽国，康熙末，漳南徙，雍正初，滹东徙，怡贤亲王复濬各水口，筑堤设斗门，阏内外水出入，积潦始消。光绪中，滹沱复淤塞，半为平陆。有百尺口废巡司。县驿一。
　　深州直隶州：简。隶清河道。明属真定。领县一。雍正二年升，以正定之武强、饶阳、安平来隶。衡水还属正定。北距省治二百八十里。广百四十里，袤百六十里。北极高三十八度三分四十秒。京师偏西初度四十七分。领县三。州境自古病河、漳二水。河、漳先后他徙，滏、滋亦不甚横。惟滹沱于乾隆十九年自束鹿分支溃入，同治七年复北徙，自安平入，诸故道并淤。有驿。武强简。府东五十里。南：武强山，下有渊。滏阳自武邑入，至小范镇北，夺滹沱故道。道光初，滏、滹同溢。有废亭子、龙冶二河。有驿。骁阳疲，繁，难。州东北六十里。乾隆初，知县侯鎯以滹为患，濬新沟七。同治中，唐世禄复疏经流三、支渠八，并注献之古洋河。逾年复决安平。知县吴恩庆筑堤，首郭村，讫秦王庄，滹、滋始分。今滹沱中、南二支自州入，而古唐河自蠡入，半淤。有驿。安平简。州西北五十里。滹沱中、南二支并自深泽入。猪龙河自祁入。其支津量石河，湮。有驿。
　　定州直隶州：冲，繁，疲，难。隶清河道。明领二县。雍正二年升。十二年，以保定祁州之深泽来隶。新乐还属正定。东北距省治百五十里。广百四十里，袤二百里。北极高三十八度三十二分三十秒。京师偏西一度二十一分。领县二。中山，城内，今设钟鼓楼。北有唐河自唐入，始为患。乾隆中，南夺小清河。嘉庆中，复北夺小清河为今渎。南有嘉河自曲阳入。沙河自新乐入资河。同治十年南徙，错出复入会资河，自深泽缘界。唐、沙各故道及木刀沟并涸。有永定驿。铁路。曲阳简。州西北六十里。西北：恆山，古北岳。顺治末，改祀于山西浑源。恆水出其北谷，合三会河。唐河纳县北马泥河，错入。西北：沙河自阜平入，合平阳河，左得圆觉泉诸水。长星沟出西北孔山，侧城东南，合曲逆溪、灵河，自是曰孟良河。县驿一。深泽简。州东南九十里。雍正十二年，自祁州来隶。滹沱、滋并自无极入。滹歧为三，北为经流。滋旧纳支津木道沟，涸。乾隆初，决赵八庄，寻塞。复濬官道沟，导城西沥水东注安平。县驿一。

　　志三十  地理二
　　△奉天
　　奉天：禹贡青、冀二州之域。舜析其东北为幽、营。夏仍青、冀。商改营州。周，幽州。明，辽东都指挥使司。清天命十年三月，定都沈阳。天聪八年，尊为盛京。顺治元年，悉裁明诸卫所，设内大臣、副都统，及八旗驻防。三年，改内大臣为昂邦章京，给镇守总管印。康熙元年，改昂邦章京为镇守辽东等处地方将军。四年，改镇守奉天等处地方将军。光绪三十三年三月，罢将军，置东三省总督、奉天巡抚，改为行省。北至洮南；与黑龙江界。南至旅顺口；海界东南，以鸭绿江与朝鲜界。西至山海关；与直隶界。东至安图。与吉林界。广一千八百里，袤一千七百五十里。北极高三十九度四十分至四十四度十五分。京师偏东四度至十二度。宣统三年，编户一百六十五万五百七十三，口一千六十九万六千零四。共领府八，直隶五，三，州六，县三十三。案：盛京，天聪五年因明沈阳卫城增修。城周九里三百三十二步，高三丈五尺，厚一丈，女墙高七尺五寸，垛口凡六百五十一。门八：东之左曰抚近，右曰内治，南之左曰德盛，右曰天祐，西之左曰怀远，右曰外攘，北之左曰地载，右曰福胜。门各有楼闉，加之角楼。四城之中为大政殿，太宗听政之所也。殿西为大内。南向曰大清门，门内曰崇政殿，殿前东飞龙阁，西翔凤阁。崇政殿直北为凤凰楼，楼北清宁宫。宫之东曰衍庆宫、关睢宫，西曰永福宫、麟趾宫。凤凰楼之前，东为师善斋，斋南日华楼，西协中斋，斋南霞绮楼。崇政殿东颏和殿，殿后介祉宫，宫后为敬典阁。崇政殿西为迪光殿，殿后保极宫，宫后继思斋，斋后崇谟阁。大内之西文溯阁，藏书之所也。东南太庙。银库在大政殿南，织造库在大内南。户部、礼部、工部在银库东，刑部、兵部在织造库西。御史公署在城东北隅。其外关城则康熙十九年建，高七尺五寸，周三十二里四十八步。门八：东之左曰小东关，右曰大东关，南之左曰大南关，右曰小南关，西之左曰大西关，右曰小西关，北之左曰小北关，右曰大北关。关城内南为天坛，东为地坛、为堂子，西南隅为社稷坛、为雷雨坛，东南隅为先农祠、为耤田。耤田西南隅设水门二，导小沈水自门出焉，下流注于浑河。其名山为医巫闾、松岭。其巨川为辽河、浑河。其重险：山海关、凤凰城、威远堡。其船路：自营口西南通天津，南通之罘，东南通朝鲜仁川。其铁路：内属者，营榆；属日者，俄筑东清枝路。其电线：西通天津，西南旅顺，东南凤凰、安东，东北吉林。
　　奉天府：冲，繁，疲，难。总督兼将军，民政、提法、交涉、度支、盐运司，劝业道，副都统驻。顺治十四年四月，于盛京城内置府，设府尹。光绪三十一年八月，裁府尹设知府，为奉天省治。西南至京师一千四百七十里。广八百七十里，袤九百九十里。北极高四十一度五十一分五十秒。京师偏东七度十五分。领一，州二，县八。承德冲，繁，疲，难。倚。明，沈阳中卫。康熙三年置县，附府。福陵在东二十里天柱山，昭陵在西北十里隆业山。有副都统兼二陵守卫大臣。浑河在南，即沈水，自抚顺入，西南入辽中。左受高素屯、白塔铺、于家台河，右受马官桥、万泉河。万泉亦称小沈水。东北：大清山，蒲河所出，西南流，迳永安桥，入新民境。永安桥，崇德六年建。初，太祖定沈阳，以西路沮洳，命旗丁修叠道百二十里，直抵辽阳。太宗复建此桥，行旅便之。旧设驿四：西老边，通新民；北懿路，通铁岭；东噶布拉村，通兴京；南十里河，即明虎皮驿，通辽阳。铁路三：京奉，东清，安奉。京奉铁路行境内六十里，车站二，曰马三家，曰沈阳，在小西关外，即京奉全路尾站。商埠，光绪二十九年八月中美约开。辽阳州繁，疲，难。府南百二十里。明，定辽中卫，兼置自在州。天命六年三月克辽阳，四月迁都于此。十年移沈阳。顺治十年设辽阳府，辽阳县附郭。十四年，府移县来隶。康熙三年六月，县升为州，仍隶府。有城守尉。南：千山山脉，东自怀仁老岭入，为辽东半岛之脊，山南之水，独行入海，辽东山脉主峰也。北：太子河，自本溪入，西流至辽中境，迤南入海城。左受细河、蓝河、汤河、沙河、鞍山河；右受十里河，浑河枝水，国语曰塔思哈河。旧设驿三：曰迎水寺、浪子山、甜水站。商埠，光绪三十一年中日约开。有东清铁路。复州繁、疲。府南五百四十里。明为复州卫。天命七年三月复州降。康熙三年并入盖平。雍正四年，分盖平地置复州。十一年改为州，隶府。有城守尉。州境多山，西与西南皆海。其海曰复州湾。北：浮渡河。南：复州河，左受栾古河，皆西入海。东：沙河、清水、赞子、碧流，右受吊桥河，皆南入金州。长兴岛州判在西南百四十里海中，光绪三十四年置。其东北娘娘宫。港岸曰东崖、西崖，商船出入，海道咽喉也。水门子巡检，光绪三十二年置。旧设铺司四：北核桃哨、李官坟，通盖平；南麻河铺、栾古城，通金州。有东清铁路。抚顺冲，繁，疲，难。府东八十里。明，抚顺千户所。天命四年克抚顺。光绪二十八年，分承德县地设兴仁县，附府。三十三年移治抚顺城，划兴京西北地入之，更名，仍隶府。东：萨尔浒山、铁背山，皆天命四年破明兵处。南：浑河南北二源自兴京入，合流西，左受章党、马郡丹、塔兒峪、拉古河，右受温道、柳林、金花楼河，入承德。东有营盘市镇，旧设驿一。萨尔浒南，奉抚运煤铁路；西南姚千户屯，安奉铁路。开原繁、疲。府东北三百里。明洪武二十屴，置三万卫于元开元路故城西，二十一年徙此。改开元为开原。永乐七年兼置安乐州。天命四年六月克开原。康熙三年六月置县，隶府。有城守尉。东北：黄龙山。西北：辽河自康平入，左纳马鬃、亮子河。南：清河，右受碾盘河、扣河；又南沙河，皆西入辽河。东南：柴河，西入铁岭境。又东南英额河，西南入兴京。边门三：北马千总台，东北威远堡，东南英额。旧设驿一。又有道，东南经石人沟至山城子，西经英城子达法库门，东经威远堡门至西丰，号四达通衢。有东清铁路。铁岭冲，疲。府北一百三十里。明置铁岭卫。天命四年七月克铁岭。康熙三年六置县，隶府。有防守尉。辽河在西，自开原东南流入，屈西南流入法库境。其旁多水泊，曰莲花泡、苇子、五角、莲子、乐子诸湖，瀰漫十里，土人呼辽海，有辽海屯。北柴河，南范河，又南懿路河，皆西入辽河。旧设驿一。商埠，中日约开。有东清铁路。海城繁，疲，难。府南二百四十里。明置海州卫。天命六年海州降。顺治十年十一月置海城县，隶辽阳府。十四年四月改隶。西六十里有牛庄防守尉。西南：唐王山。辽河在西。浑河自辽中入，曰蛤蜊河，左汇太子河，西流入之，名三岔河。北土河、鞍山河西入太子河，南入海州河，西入辽河。三岔巡司，康熙二十一年置，驻牛庄。西乡、三家子、石佛寺等处旧有河道，绕流入辽，后淤塞。光绪三十四年开濬故河，涸出良田三十六七万亩。东南有析木城市镇。旧设铺司四：西南营口，南大石桥，接盖平；北鞍山站，接辽阳；东二道河，入岫岩。有东清铁路。盖平繁，疲。府西南三百六十里。明置盖州卫。天命六年三月盖州降。康熙三年六月置县，隶府。有城守尉。又西南六十里有熊岳防守尉，故辽城也，旧驻副都统，后裁。东：棉羊山，县东南诸山皆发脉于此。西濒海曰盖州湾。北：淤泥河。南：盖州熊岳河、浮渡诸河，皆西流入海。东南：碧流河，即毕利河，出布雾山，南流入复州。旧设铺司三：西北没沟营，北大石桥，南熊岳城。有红旗厂、蓝旗厂、吴家屯三盐场。有东清铁路。辽中繁，难。府西南一百四十里。明，定辽中卫、右卫地。光绪三十二年七月，分新民、辽阳、海城地，设治阿司牛录镇，寻划承德西南境增入，置县隶府。辽河在西，有冷家口。支流西南入盘山，曰分辽水，亦曰减河。正流南入县境。又西柳河，南入分辽水。又西鹞鹰河支津，南入柳河。东：蒲河自新民入，南入浑河。又东南太子河支津二入之。西南：辽河。西：达都牛录，县丞驻，光绪三十三年置。本溪府东南一百二十里。明为清河城。光绪三十二年，分辽阳、兴京、凤凰地，设治本溪湖，置县隶府。南：摩天岭，一名太高岭，山脉东连老岭，西接千山。其北：细河，即万流河，北流入辽阳。其南：草河、赛马集河，南流入凤凰。南：太子河南北二源，自怀仁、兴京入，合流西入辽阳。东：清河，南入太子河。赛马集巡检，光绪三年置，属凤凰，三十二年来属。旧设连山关驿。有安奉铁路。金州冲，繁，疲、难。府南七百二十里。明置金州卫。雍正十二年置宁海县，隶府。道光二十三年改金州，仍隶府。有副都统，寄治承德。境万山环抱，东西南北皆海，惟东南一隅陆地，连复州成半岛形。沙河、清水、赞子、碧流诸河在东北入海。有貔子窝市镇。旅顺口在西南。自旅顺循半岛以西，历辽河口、大小凌河口至山海关，为渤海岸；以东历碧流河口、庄河口、大洋河口至鸭绿江，为黄海岸。旅顺铁山角与山东登州头对峙，为渤海口门。有旧水师营城。旧设铺司一，石河驿。商埠：光绪二十三年中俄约开。海关在大连湾。有东清铁路。
　　法库直隶：冲，繁，难。省西北一百六十里。明，三万卫地。康熙元年，设法库边门防御。光绪三十二年，分新民府及开原、铁岭、康平三县地，设治法库门，置，直隶行省。法库山在南。辽河自铁岭入，北流，屈西流，迳南入新民。其津渡处有三面船市镇。西：沙河，南入辽河。又西秀水河，南入新民。有秀水河市镇。城北门仍旧边门。边门外道路作三叉形。西行至彰武；北行由桃兒山、马奇沟赴康平，可至吉林伯都讷；东北行由齐家店、公主屯赴昌图，可至吉林长春。北边冲要也。商埠，中日约开。
　　锦州府：繁，难。明置广宁中、左、右屯三卫，隶辽东都指挥使司。崇德七年三月克锦州。康熙三年置广宁府，并县为治。四年改置，徙治锦。省西南四百九十里。广五百三十里，袤百七十里。北极高四十度九分。京师偏东四度三十九分。领州二，二，县三。锦冲，繁，疲，难。倚。明置广宁中屯卫及左屯、右屯卫。康熙元年七月改锦州为锦县，隶奉天府。三年六月改隶广宁府。十二月罢广宁，置锦州县，附府。旧驻副都统。光绪三十四年裁。有协领。松山、杏山、塔山在南，皆崇德七年破明兵处。紫荆山在东，为县境诸山冠。南濒海。东大凌河，西小凌河，右受女兒河，皆南入海。西南：天桥厂巡检，雍正元年置。又西南海滨有地伸出海中如三角形，曰葫芦岛，岛势向西环抱成一海湾。光绪三十四年，勘为通商港。旧设驿二：小凌河，十三山。京奉铁路行境内一百一十里，车站四：锦州，双阳甸，大凌河，石山站。盐场八：上坎、天桥厂、大东山、白马石、邰子屯、头沟、四沟、沙沟。卡伦二：高家屯，天桥厂。锦西繁，难。府西九十五里。明，广宁中屯卫地。光绪三十二年分锦县西境置江家屯，寻更名。三十三年隶府。东：大虹螺、小虹螺山，山东七里河，南入海。女兒河导源直隶朝阳，东流入边，迳北，迤东北流，又东流入锦县。北：松岭边门。东北：虹螺岘市镇。旧设高桥驿。京奉铁路车站三：连山，高桥，女兒河。盘山冲，疲，难。府东一百七十里。明，广宁盘山驿。光绪三十二年，分广宁县地及盘蛇驿牧厂地置，隶府。南濒海。分辽水自辽中冷家口西南入，迳南入海。西南：沙河、东沙河、西沙河皆南入海。锦营铁路自广宁沟帮子站分支入境，东南入营口，长百二十馀里。车站三：胡家窝棚，双台子，大洼。盐场五：蓝石鰲、西夹信、南夹信、二道碛、二龙江。义州繁，疲，难。府北九十里。明，义州卫。天命七年正月克义州。崇德元年以封察哈尔。康熙十四年，察哈尔叛，讨平之。六十一年设通判。雍正十一年，置州隶府。有城守尉。东北：英歌龙湾山。东南：望海山。西北：昆仑山。西南：大岭、小岭。大凌河导源直隶朝阳，东流入边，迳州北，屈南流入锦县。细河、清河导源直隶阜新，合流南入大凌河。小凌河亦导源朝阳，东流入边，迳州西南，迤南流入锦县。杨树沟河南入小凌河。北有九官台、清河、白土厂三边门。旧设铺司四：南大岭关、隆祉、七里河，东大榆树，皆通锦县。宁远州冲，繁，疲、难。府西南一百里。明置宁远卫。顺治元年克宁远。康熙三年置州，隶广宁府，寻改隶府。有城守尉。西北：青山。西南：望夫。东：首山。南濒海。宁远西河、宁远东河，在城南合流，南入海。又西东沙、烟台、东关站、六股诸河，皆南入海。有钓鱼台海口。海中岛有桃花、菊花即觉华岛，岛西南小岛二，曰小张山、大张山，相距间水势深阔，足容大战舰。岛岸山可建砲台。光绪三十四年勘为海军港。西北：白石嘴、梨树沟、新台三边门。市街四邑环错。有山海关道税局。旧设驿二：东关、宁远。京奉铁路车站三：东辛庄，沙后所，宁远州。盐场十：厂子沟、项家屯、苏家屯、张庄、杜家台、蜊蝗沟、五里桥、狐狸套、沙坨、大明山。广宁冲，疲。府东北一百六十里。明，广宁卫。天命七年克广宁。康熙三年六月改广宁为府，设广宁县。十二月府移锦州，县隶府。有城守尉。医无闾山在西，古幽州镇，今有北镇庙。东：沙河导源医无闾山三道沟，东南流，迳城北而南，右受大石桥河，入盘山西南闾阳驿。河南流入盘山，曰西沙河。西北：马市河，东南流入羊肠河。旧设广宁驿。京奉铁路行境内七十五里，车站三：羊圈子，沟帮子，青堆子。自沟帮子分支迳南历盘山达营口，名锦营铁路，计行境内三十里。有马帐房、大台、小台、毛家屯、郭家屯、北井六盐场。绥中冲，繁，疲，难。府西南一百九十里。明，广宁前屯卫、中前所、中后所。顺治元年，克广宁前屯卫，中前、中后所。康熙三年，以其地并入宁远州。光绪二十八年六月析出置县隶府。北：大碏子山。西：松岭，笔架山。南濒海。东以六股河与宁远界。六股河即古六州河，导源直隶建昌，从白石嘴边门入。右受黑水、王宝河，迤南流入海。西：高兒、石子、凉水诸河，皆南入海。西：山海关。边门十有七，在县境者曰明水塘边门。旧设驿二：山海关、凉水河。京奉铁路行境内一百一十里，车站四：前所，前卫，荒地，绥中。
　　新民府：冲，繁，难。省西一百二十里。明，沈阳中卫与广宁左卫地。嘉庆十八年六月，分承德、广宁二县地置新民，隶奉天府。光绪二十八年，升为府。广五百三十里，袤百七十里。北极高四十一度五十六分。京师偏东七度三十三分。领县二。无城。辽河自法库入，屈西南迳古城。养息牧河自彰武入，左合秀水河，南入辽河。其东蒲河自承德入，迳黑鱼泡，西有新开河自库伦入，为柳河，并入辽中。又西鹞鹰河，南入镇安。旧设驿二：白旗堡、巨流河。京奉铁路车站四：白旗堡，新民府，巨流河，兴隆店。商埠，中日约开。镇安冲，难。府西一百五十里。明，广宁卫之镇安堡。光绪二十八年，分广宁东境，设治小黑山，置县隶府。西：羊肠河，导源直隶阜新，下流散漫。东沙河导源直隶绥东，南流，右受老河，入盘山曰南沙河，又东鹞鹰河，南溢为莲花泡，入分辽水。小三家子，县丞，光绪三十二年置。三十四年，其地设奉天官牧场。东北有半拉门市镇。旧设驿二：小黑山、二道井。京奉铁路行境内八十里，车站四：高山子，打虎山，励家窝铺，绕阳河。有卡：拉木屯、营城子二。彰武繁，疲，难。府北百十里。明初，置广宁后屯卫，后徙。康熙三十一年设养息牧厂于此。光绪二十八年以养息牧垦地，设治横道子，置县隶府。县境居彰武台边门外。东北：阿莫山。东：少陵哈达山。西北：杜尔笔山。西：柳河，又西鹞鹰河，皆导源直隶绥东，世所称小库伦也。东：养息牧河，导源科尔沁左翼前旗，皆南流入府境。西北：哈尔套街，县丞，光绪二十九年置。有官商路三：一由县治赴府，一由县西北哈尔套街赴直隶绥东，一由县西新立屯赴直隶阜新。
　　营口直隶：省西南三百六十里。明，盖州卫之梁房口关。同治五年，设营口海防同知。宣统元年，分海城、盖平两县地置，直隶行省。奉锦山海关道改为分巡锦新营口兵备道，驻。北：辽河自海城入，南迤东流，屈西流入海。纳东南淤泥河，至盖平辽河入海口。距治四十五里，轮舶交通之地也。初，境名没沟营，为蒙古人窝棚。道光中办海防，其地始重。通商后乃繁盛。锦营铁路自盘山大洼车站入境，历田庄台至河北车站，长六十七里。又自河东牛家屯至大石桥，与东清铁路接。有二道沟、三道沟等盐场。渔业总局。商埠，咸丰十年天津约开。有海关。光绪三十二年设辽河巡船十艘。三十四年增安海、绥辽两巡海兵舰。
　　兴京府：繁，疲，难。省东南三百二十里。明，建州右卫。天聪八年，尊赫图阿拉地曰兴京。乾隆三十八年，设理事通判。光绪三年，改为兴京抚民同知，移治新宾堡。宣统元年，升为府。广六百六十里，袤三百一十里。北极高四十一度四十五分十五秒。京师偏东八度三十七分十六秒。领县四。永陵在西四十里启运山，驻副都统。西三十里兴京城，驻协领。东纳噜窝集果尔敏珠敦，总谓之分水岭山脉，上接库哷纳窝集，下连龙冈。山西之水皆入辽河，山东之水皆入松花江，为辽河、松花江之分水岭，即汉志辽山也。浑河出其下。南源曰苏子河，左合索尔科河，西北流，北源曰英额河，左合滚马岭河，西南流，俱入抚顺。西南：平顶山，太子河北源所出，西入本溪。旧设驿一：穆喜。铺司四：南老城、大呼伦、洼子岭，入凤凰境；东旧门，通怀仁。通化繁，难。府东南二百七十里。明，建州卫之额尔敏路。光绪三年置县，隶兴京同知。宣统元年改隶府。县境居旺清边门外。北：龙冈山脉，自兴京、海龙间纳噜窝集入，迤逦而东，历临江直达长白山，亘二百馀里。山南之水皆入鸭绿江，山北之水皆入松花江，为鸭绿江、松花江之分水岭，以其为永陵幹脉，故曰龙冈。南有浑江，自临江入，西流，屈东流，复迤西南入怀仁。左受大罗圈沟河、小罗圈沟河，右受哈泥河、加尔图库河。旧设马拨七：西哈马河、快当帽子、英额布、欢喜岭、半截拉子，入兴京；又由快当帽子西南行，曰高丽墓、头道沟等，达怀仁。怀仁疲，难。府南一百八十里。明，建州卫之栋鄂部。光绪三年置县，隶兴京同知。宣统元年改隶府。县境居碱厂边门外。老岭在西南，太子河南源所出，西北入本溪。老岭山脉自龙冈分入，迤西与摩天岭接，山南之水皆入鸭绿江，山北之水皆入辽河，为辽河、鸭绿江之分水岭，国语曰萨禅山。浑江自通化入，流经北、西、南三面，入辑安。富尔江合衣密苏河自北，六道河、大雅河自西，流入浑江。富尔江口盖古梁口也。古栋鄂河，南入大雅河。西：四平街巡检，光绪四年置。浑江南流旋曲处有哈达山，乾隆十一年设莽牛哨于此，寻废。旧设马拨十：东北三层砬子、二棚甸子、硃胡沟、恆道川、长春沟，入通化境；西南大雅河、前牛毛、大青沟、砍椽沟、挂牌岭，入宽甸。辑安疲，难。府东南四百二十里。明，建州卫之鸭绿江部。光绪二十八年，分通化、怀仁二县地，设治通沟口，置县隶兴京同知。宣统元年改隶府。东北：老岭冈。北：丸都山。鸭绿江在南，自临江入，迤西南入宽甸。西：浑江自怀仁入，南入鸭绿江，曰浑江口。光绪三十四年，设鸭、浑两江巡船。西岔沟门巡检，光绪三年置，驻通沟口，二十八年移驻。旧设马拨九：北同和岭、梨树沟、苇沙河、二道崴子、夹皮沟，入通化；西五道岭、皮条沟、上漏河、二棚甸子，入怀仁。又光绪三十四年城东新辟一道，由错草沟出临江。临江繁，难。府东南五百九十里。明，鸭绿江部。光绪二十八年，分通化县地，设治帽兒山，置县隶兴京同知。宣统元年改隶府。北有龙冈。鸭绿江在南，自长白入，西北流，屈西南，入辑安。西：头道沟，以次而东，而东北，沿鸭绿江有二十五道沟，皆冈前山水，南流注江，县得其七，长白得其十八。北：三岔子，即长白山西南分水岭，浑江所出，西南流，左受红土崖河，入通化，旧所称佟家江也，西北入道江。巡检，光绪二十八年自帽兒山移驻，属通化，宣统元年来属。初，县西北接通化，山路险绝。光绪三十四年改修，自林子头越老爷岭，历三道阳岔达县治，剷山梁谿，长百二十馀里，通车马，名荡平岭道。
　　凤凰直隶：冲，繁，难。省东南四百八十里。明置凤凰城堡。天命六年降。乾隆四十一年，设凤凰城巡司。光绪二年改置，直隶行省。广六百六十五里，袤四百里。北极高四十度三十四分十六秒。京师偏东七度四十九分三十五秒。领州一，县二。有城守尉。凤凰山在南。四大岭在西北。南濒海。东：草河，右受通远堡河，左合叆河，南入安东。东北：赛马集河，南入叆河。西：大洋河，南入海。西北：哨子河，南入大洋河。东北叆阳、南凤凰二边门。旧设驿三：通远堡、雪里站、凤凰城。有窟窿山至洋河口盐场。商埠，中日约开。有安奉铁路。岫岩州冲，繁，疲，难。西北一百八十里。明置岫岩堡。乾隆三十七年设岫岩城通判。光绪二年改为州，隶。有城守尉。南：罗圈背岭。西北：分水岭，大洋河出东南，流绕城东，右受雅河、大王拦沟河。又东南，哨子河自北来汇，屈南流，右受小洋河，入庄河。其左岸为境。旧设铺司三：东哨子河，入境；北偏岭、奔沟，接海城。安东繁，疲，难。东南一百五十里。明置镇江城，天命六年降。光绪二年置县，隶。分巡奉天东边兵备道，宣统元年改为分巡兴凤兵备道，驻县。县境居凤凰边门外。北：元宝山。鸭绿江东自宽甸入，右受草河，迤南流入海。其海岸曰大东沟，即太平沟，木材输出之地也。有巡司，光绪二十六年置。东有九连城镇，对岸即朝鲜义州。旧设马拨十一：东沙河镇，北中江台、大楼房、老边墙，西北高丽店、营台、汤山城、边门口，西南白菜地、石桥岗、大东沟。有二道沟至窟窿山盐场。大东沟商埠，中美约开。有海关。安奉铁路。宽甸繁，疲，难。东北一百八十里。明，东宁卫之宽甸六堡。光绪三年置县，隶。县境居叆阳边门外。东南：盘道岭、望宝山。东北：挂牌岭。鸭绿江南自辑安浑江口流入，西南入安东。右受小蒲石、永甸、长甸、大蒲石、安平诸河。东：浑江，右受小雅、北鼓、南鼓诸河。叆河导源西北牛毛岭，西南入境。西南：长甸河县丞，东北：二龙渡巡司，皆光绪三年置。东南有小蒲石河、东北有太平哨二市镇。旧设马拨十四：西大水沟、葡萄架、毛甸子、悬羊砬子、土门子、太平川、夹河口，入安东；东北马牙河、曲柳川、头青沟、寺院崴子、兴隆峪、北土门子，入怀仁。
　　庄河直隶：冲，繁，难。省南六百里。明，凤凰城、岫岩城、金州卫地。光绪三十二年，分凤凰、岫岩州地置，隶东边道。南濒海。西以碧流河与复州、金州界。东以大洋河与凤凰界。庄河导源西北鸡冠山，南流，迳东入海。东：英阿、沙河，皆南入海。东：孤山、石城岛二巡司。又东南百四十里，海中鹿岛，宣统元年隶。大洋河亦称大孤山港，港内商船通行，惟轮船不能进驶，寄泊鹿岛。西花园口，东青堆子，皆临海小商港。官商路三：东栾店，赴凤凰；北八道岭，赴岫岩；西北拉木屯，赴复州。
　　长白府：冲，繁。省东南九百八十里。明，建州卫之鸭绿江部。光绪三十三年，分临江县及吉林长白山北麓地，设治塔甸，置府。北极高四十二度。京师偏东十二度。领县二。长白山在北。上有天池，旧曰闼门，形橢圆，斜长二十九里，周七十馀里。池深莫测，水鸣如鼓，七日一潮，土人谓池与海通。鸭绿江导源天池南曰叆江，南流至双岔口，葡萄河自东北来汇，此下为中、韩界水，始名鸭绿江。屈西流，迳府南入临江。西以八道沟与临江界。东北至二十五道沟。府治居十八道、十九道沟间。唐灭高丽，用兵于此。府治对岸即朝鲜惠山镇。初，府境仅治鸭绿江一小径，倚岩临涧，必乘木槽渡江，假道朝鲜。光绪三十四年新辟龙华冈道，自临江新化街、史家蹚子以下入府西嘉鱼河，至梨沟镇达府治西，长约四百馀里，以避江道之险焉。安图冲，繁。府东北四百里。明，建州左卫地。宣统元年，以府东图们江源地，设治红旗河口，置县隶府。长白山在西。图们江在南，导源红土沟，即长白山东南分水岭，东入吉林。东：红旗河，导源荒沟，即长白山东北分水岭，东南入图们江。西北有二道江，自天池出，北流，曰二道白河。娘娘库河导源荒沟，西北流，左合五道、四道、三道白河注之，屈西，富尔河自吉林南流注之，曰上两江口，二道江之名始此。又西，左受头道白河，入抚松。松花江正源也。西二百里布尔瑚里有天女浴池碑，土人呼圆池。东南七里湖，由府至县之道，光绪三十四年勘定。自府东二十一道沟口入冈北行，出二十二道沟、十九道沟之间，至叆江源，经小白山后至新民屯，东行历齐国屯、朝阳窝达县治。由县西北行至上两江口，达吉林桦甸。东渡红旗河，达吉林延吉。南渡图们江，即朝鲜境。抚松冲，繁。府西北五百二十里。明，建州卫之讷音部。宣统元年，以府西北松花江上游地，设治双甸，置县隶府。长白山在东。头道江在西，上源曰紧江、漫江。紧江导源长白山西坡，漫江导源章茂草顶山，即长白山西南分水岭，合而西北流，汤河自吉林东北流注之，头道江之名始此。又西北流，右受松香河。又西北，二道江自安图西流来汇，曰下两江口。此下统名松花江，入吉林。由府至县之路，自府西梨沟镇至十五道沟，西北行，逾岭顶，经竹木里、漫江营、小谷山、石头河、海青岭、大营、汤河口，再北行达县治。由县西渡江，入吉林濛江。北循松花江，直抵吉林省城。
　　海龙府：冲，繁，难。省东北六百里。明，海西女真辉发、哈哒、叶赫三部。光绪五年，以流民垦鲜围场地置海龙。二十八年，升府。领县四。府境居英额边门外。西：纳噜窝集果尔敏珠敦，与兴京分山脉，唐谓之长岭。辉发江在南，导源纳噜窝集东麓，北流屈东，左受横道河、梅河、沙河、大沙河，右受押鹿、一统河，入辉南，国语曰辽吉善河，入松花江。英额河导源英额边门东，当果尔敏珠敦西麓，西南入开原，即浑河北源。东：朝阳镇。西：山城子镇。旧设马拨十：自城西沙河口、大黑嘴子、山城子、二龙山、郭家店、土口子、孤家子、李家店、八棵树、貂皮屯，至尚阳堡入开原。又有道由城东奶子山至托佛入吉林城；东北马家船户至康大营入吉林伊通；牛心顶子至郭大桥入吉林磐石。东平繁，难。府西六十里。明，梅赫卫，后属辉发部。光绪二十八年，分海龙属之东围场地，设治大度川，置县隶府。东北：库哷纳窝集，山脉连绵，与果勒敏珠敦接。其南横道河、梅河、沙河、大沙河，皆东南入府。其北小伊通河，西北入吉林。县治居沙河北，西有鹞鹰河，东有柳树河，南入沙河。官商路四：一，由县南渡沙河、秀水河赴府；一，西渡鹞鹰河赴西丰；一，北赴西安；一，东北渡柳树河，过黄泥河，赴吉林伊通。西丰繁，难。府西二百二十里。明，塔山左卫、罕达河卫，后属叶赫部及哈达部。光绪二十八年，以大围场西流水垦地之淗鹿，置县隶府。县境居威远堡边门外。达扬阿岭在东南，清河所出，即哈达河，西入开原。南：扣河即瞻河，又南碾盘河，俱西入开原。东北：东辽河自西安入，北入吉林伊通，名赫尔苏河。扣河上游有双河镇。官商路四：南由六马架至老坡沟赴开原；西南由平岭赴铁岭；由东南赴府及山城子；由东北赴吉林。西安繁，难。府西北百六十里。明，珠敦河卫、塔鲁木卫，后属叶赫部。光绪二十八年，分海龙属之西围场地，设治老虎嘴，置县隶府。二十九年移治大兴镇。库哷讷窝集在东，与东平分山脉。东：辽河导源窝集之转心湖，西迳县南，屈西北入西丰。左受渭津河、大小梨树河，右受登杵、二道、头道诸河，入辽河。北：杨树河，西北入吉林。老虎嘴今名安吉镇，在县西北。官商路四：东由龙首山至东冈赴东平；南由梨树社至望兒楼赴西丰；北由双马架至大台房赴吉林伊通；又由仙人洞、沟岭子至北庙子赴吉林。柳河冲，难。府西南一百二十里。明，建州卫地。光绪二十八年，分通化县柳树河县丞地，置县隶府。南：龙冈，与通化分山脉。一统河导源西南龙冈之金厂岭，东北入府境。三统河导源西南龙冈之青沟子山，东流屈北入辉南境。县治居一统河南。东：柳树河，西流屈北入一统河。东北：窝集河，北入一统河。东：样子哨，巡司，光绪三十二年置。官商路五：北渡一统河赴府；南由小堡赴通化；西由南山城子赴开原；西南由碗口沟赴兴京；东由孟家店赴府。县境东至吉林濛江。
　　辉南直隶：省东南六百八十里。明，辉发部。今北三十五里有辉发城。宣统元年，分海龙府东南八社，设治大肚川，置，直隶行省。移治谢家店。北：辉发城山，即圣音吉林峰。又北辉发江，自海龙合一统河入，东流，右受三统、黄泥、蛤蚂、蛟河，入吉林。治居蛤蚂河西，全境在辉发江南。西以窝集河、一统河与海龙界。东界吉林濛江。官商路四：西南由三间房场赴柳河；西北赴海龙府；东赴吉林濛江；东北由蛤蚂河出海兴社赴吉林磐石。
　　昌图府：繁，疲，难。省东北二百四十里。明初置辽海卫于此，地名牛家庄，后属福馀卫之科尔沁诸部。嘉庆十一年，以科尔沁左翼后博多勒噶台王旗地，设昌图额勒克理事通判。同治三年，改为昌图辽海抚民同知。光绪三年，升府。广二百八十里，袤二百九十里。北极高四十二度五十一分八秒。京师偏东七度四十二分三十五秒。领州一，县三。府境居马千总台边门外，无城。而辽河自辽源入，南入开原。南马鬃河，北亮子河，俱西南入开原。又北昭苏太河，左受条子河、莲花泡河，西南入辽河。东北：八面城照磨，由梨树城移驻。西南：同江口同知，宣统二年改经历。同江口距辽河上游，商船荟萃。河流东徙，曲如悬瓠，光绪三十四年，挑河道取直，添筑顺水坝，逼河西行，以保商埠。旧设铺司三：东北四面城、赪鹭树入奉化；西北八棵树，入康平。又道东南由永安堡至二道沟赴吉林；又由二道沟经伊通赴西丰。同江口商埠，中日约开。有东清铁路。辽源州繁，难。府西北二百四十里。明属福馀卫。光绪二十八年，分昌图、康平、奉化地，设治郑家屯，置州隶府。宣统元年三月，设分巡洮昌兵备道，驻州。东北有东西蛤拉巴山。内兴安岭山脉自乌珠穆沁旗东出，伏行蒙古平原中，至是特起二山。由是山脉行于东辽河外，至源为库哷讷窝集，即长白山脉也。西辽河即西喇木伦河，导源克什克腾旗，新辽河即大布苏图河，导源札鲁特旗，俱自科尔沁左翼中旗入，合流至三江口，东辽河自怀德入，西南流来汇，以下统名辽河，入昌图。州治居西辽河西。有官商路六：西南张家窝铺赴康平；北五道冈至新甸，赴吉林长春；东北阎陵窝铺赴怀德；南白庙子赴府；西北下土台赴洮南；西蒙古套力街赴博多勒噶台王府。奉化繁，难。府东北一百四十里。明属福馀卫。国初为科尔沁左翼中达尔罕王旗地，原名梨树城。道光元年，设昌图照磨。光绪三年，改置县，隶府。东北：青石岭、太平山。西北：二龙山。西：黑牛山、蘑菇山。南条子河，北昭苏太河，俱西流入府。东辽河，自吉林伊通州赫尔苏边门入，北流，屈西南入辽河。环县境东、北、西三面，称辽河套。其右岸为怀德境。旧设铺司二：东北小城子入怀德；东南四平街入府。又有道由县东五里堡至翟家店，达赫尔苏门，赴吉林伊通。有东清铁路。怀德繁，难。府东北三百里。明属福馀卫。国朝为科尔沁左翼中旗地。旧名八家镇，初属开原，同治五年划归昌图，设分防经历。光绪三年，改置县，隶府。西以东辽河与奉化界。东界吉林。西北：哈拉巴、杨树岭、大青山。西南：团山。南：万灵。东南：白龙驹、回龙山。夹城南北三道冈水，南香水河，西北朝阳山水，皆西入东辽河。东南：新开河，北入吉林长春。旧设铺司三：西八屋、西南朝阳坡，皆入奉化；东南大岭，接吉林长春。又有道由县东南拉拉屯至凤凰坡，赴吉林伊通；由县西北小边经八屋至边壕赴辽源。有东清铁路。康平繁，难。府西一百二十里。明属福馀卫。国朝为科尔沁左翼后旗地。旧名康家屯，光绪三年移八家镇经历治此。六年，析科尔沁左翼中、后二旗南境，前宾图王旗东境，改置县，隶府。无城。南北巴虎山在西南。辽河自辽源入，其辽河岔入为老背河。右合公河，会牜莽牛河注之，入开原。西：秀水河自科尔沁左翼后旗入，南入法库。西南：后新秋，主簿旧驻郑家屯，二十八年移驻。旧设铺司三：东南吴家店入开原；东小塔子入府；北太平街接科尔沁。又有道由县西哈拉沁屯赴宾图王府；迤西至青沟达热河绥东；由县北六家子赴达尔罕王府。
　　洮南府：繁，疲，难。省北九百里。明属泰宁卫。光绪三十年，以科尔沁右翼前札萨克图王旗垦地，设治双流镇，置府。领县五。西北：敖牛山、野马图山，皆内兴安岭东南迤出支山，过此山脉伏行。洮尔河导源乌珠穆沁旗索岳尔济山，南流，迳本旗郡王府东流；交流河导源右翼中旗，左合那金河，自西来汇，东流入靖安。府治当汇口之南少西，地势平原，河泡错列。西北：乾安镇，西与右翼中旗毗连，亦系乌珠穆沁往来大道。有照磨，光绪三十三年置。官商路七：一，府北八仙套海赴本旗郡王府；一，府北德勒顺昭至高平镇赴靖安；一，府西抱林昭至海庙西赴热河绥东；一，府西五家子赴右翼中旗；一，府南叉干他拉赴开通；一，府东英哥窝棚赴右翼后旗；一，府东金山堡至报马吐冈赴安广。旧有蒙古站曰奎逊布喇克，在府西。靖安繁，疲，难。府东北九十里。古东室韦地。明属泰宁卫。光绪三十年，以右翼前旗垦地置县隶府。西北：七十七岭。南：洮尔河自府入，东屈，东北流，入镇东。官商路三：一，南英哥套赴府；一，东北赴黑龙江；一，东南撮伦坡达右翼后旗赴吉林。旧有蒙古站诺木齐伯里额尔格，在县西北。开通繁，疲，难。府南一百四十里。明属泰宁卫。光绪三十年，以右翼前旗垦地，设治哈拉乌苏，移治七井子，置县隶府。地皆平原井泉，无山水。县治当洮辽驿路之东，由巴彦昭北行六十里至县治。又北行百里至叉干他拉入府境。设有文报站四。又由巴彦昭南行，历达尔罕王旗至辽源，为洮辽驿路，设站。惟中经达尔罕旗二百馀里荒地。宣统元年，始勘放旗界站荒，沿站两旁各划十里垦放，以利交通。又道由县东南巷鹰沟出境，经郭尔罗斯前旗，直达吉林农安之新集厂。安广冲，繁，疲，难。府东南百六十里。明属泰宁卫。光绪三十一年，以科尔沁右翼后镇国公旗垦地，设治解家窝堡，置县隶府。北：太平岭。南：长岭。西：朝阳山。东北：沙坨子。东南：双龙山、大黑山。山皆无木石。洮尔河自府入，受黄花硕泊水，东北流，屈东南，入黑龙江大赉，其北岸为镇东境。官商路六：西包马图赴府；西南赴开通；西北六家子赴河北镇国公本旗；东北托托寺赴黑龙江；东王赉屯赴黑龙江大赉；东南大榆树入郭尔罗斯前旗赴吉林农安。醴泉冲，繁。府西北一百八十里。古鲜卑地。明属泰宁卫。宣统元年，以科尔沁右翼中图什业图王旗垦地，设治醴泉镇，置县隶府。北：茂改吐山。南：霍勒河，导源札鲁特旗，曰哈古勒河，曰阿噜坤都伦河，合流入本旗境，东南至县。有开化镇城基，光绪三十二年，与醴泉镇同时勘定。官商路四：县东罗窝棚历青阳镇赴府；北渡交流河达黑龙江景星镇；南赴本旗亲王府；西赴乌珠穆沁旗。旧有蒙古站曰希嫩果尔，曰三音地哈希，在县东，南达喜峰口，即蒙古草地也。镇东府东北二百里。古东室韦地。明属泰宁卫。宣统二年，以科尔沁右翼后镇国公旗北段垦地，设治南叉干挠，置县隶府。南：洮尔河自靖安入，东北流，屈东南，入黑龙江大赉会嫩江，所谓“与那河合”也。官商路四：西南薛家店赴府；南金圈窝铺渡洮尔河赴安广；西麻力洪茅头赴靖安；东北利顺昭赴黑龙江之大来气镇。县西北旧有蒙古站哈沙图。

　　志三十一  地理三
　　△吉林
　　吉林：古肃慎国之域。明初，奴兒干都司地，领卫百八十四、所二十。后为长白山三部、扈伦四部所属辉发、乌拉、叶赫，兼有哈达北境及东海部地。清初，建满洲城于俄漠惠之野鄂多理城。顺治十年，置昂邦章京及副都统二人镇守宁古塔。康熙元年，改宁古塔将军。十五年徙，改吉林将军。先是十年徙副都统一人驻吉林，三十三年徙伯都讷。雍正三年，复置吉林阿勒楚喀副都统。五年，增三姓副都统。光绪七年，置珲春副都统，吉林、宾州、五常三。八年，吉林升府。后增长春、新城、依兰，各领县有差。三十三年建行省，改将军为巡抚，尽裁副都统等。宣统三年，定西南、西北、东南、东北四路为四道。凡辖府十有一，州一，五，县十八。西至伊通州，界盛京；东至乌苏里江，界俄领东海滨省；北至松花江，界黑龙江；南至图们、鸭绿江，界朝鲜。广二千四百馀里，袤千五百馀里。北极高四十一度三十分至四十五度四十分。京师偏东九度八分至十三度十分。宣统三年，编户七十三万九千四百六十一，口三百七十三万五千一百六十七。案：吉之旧界，东至宁古塔八百馀里，又乌扎库边卡七百馀里，又松阿察河三百里，又千馀里至海，凡三千里有奇。其东北至三姓千二百里，又五百馀里富克锦，又七百馀里乌苏里江口，又二千馀里至庙尔，实四千四百里有奇。又自富克锦逾混同，循黑龙江东界，北至外兴安岭，二千里有奇。又自珲春而东至海参崴，又东七百里有奇锡林河。其中部落，若费雅，居图库鲁、鄂古二河之间，在混同江北海滨；若费雅喀，居额济第河西；若贡豹，居约色河北；若奇雅喀喇，居约色河南，并混同江东南海滨。其自混同江口西至黑勒尔，则济勒弥部居之，即金史之济勒敏；自黑勒尔西至阿吉大山，沿混同江两岸，则额登喀喇部居之，即不薙发黑斤；自阿吉大山西至伯利，则赫哲喀喇居之，即薙发黑斤；并久隶版图，比于编户。咸丰八年爱珲之约，以乌苏里江口为新界，失地二千馀里，然于吉只东北一隅。十一年北京之约，自乌苏里江口溯流至松阿察河，逾兴凯湖西至白棱河口，又逾大绥芬河而南至瑚布图河口，又南而西至图们江口以东旧界属俄，以乌札库边卡瑚布图河口为新界，又失数千里，遂无复有江口入海为吉辖境者。光绪十二年，黑顶子勘界，定珲春之海口属俄，则图们江口内去海三十里“土”字界碑为中俄新界矣。又东北海中库叶岛，一曰黑龙屿，广三四百里，袤二千馀里。西北图克苏图山，山阴社瓦狼、阳费雅喀部，南有阿当吉山，山东嵩阔洛、南俄伦春部，又南雅丹部，并天命中内附。辽远不克时至，岁以夏六月遣使至宁古塔东北三千里普鲁乡贡献，颁赉有差。后属三姓。今亦为俄有矣。又东南海中虾夷岛，康熙中屡偕库叶人至混同江境内贡貂受赏，后亦隶日。其名山：长白。北迤者，黑山、平顶。歧为二：西支，西北迤为色齐窝集、张广才岭，至拉林；东支，东北迤为哈尔巴岭、老松岭。至绥芬河源复歧，一东讫俄东海滨省，一东北为察库兰岭、哈达岭、阿尔哈山。其巨川：松花、混同、嫩江、牡丹、乌苏里、图们诸江。其驿路：西达盛京开原；北齐齐哈尔；西南达珲春。电线：东达海参崴，北齐齐哈尔，西南达奉天。
　　吉林府：繁，疲，难。总督驻奉天。巡抚兼副都统，民政、交涉、提学、提法、度支司，劝业道驻。明，乌拉等卫。后属扈伦族之乌拉部。本吉林乌拉，一曰乌拉鸡林，又名船厂。清初，隶宁古塔将军。康熙十五年徙驻。雍正五年置永吉州，隶奉天。乾隆十二年改吉林，仍隶将军。光绪八年升为吉林省治，领伊通、敦化，后削。西南至京师二千三百里。距盛京八百二十馀里。隶西南路道。广四百九十里，袤五百馀里。北极高四十五度四十九分。京师偏东十度二十七分。东：团山，尼什哈龙潭。西南：温德亨，亦望祭山，有殿祀长白，雍正十一年建；寿山。东南：松花江自额穆入，右合海青沟，左温德亨河。东北迳城东，又北，右合莽牛、四家子，左鼇龙、兴隆河，缘舒兰界入德惠。西南驿马河，即伊勒们，自磐石缘界合岔路河，又北缘双阳界，西北木石河，并从之。打牲乌拉，城北七十里，本乌拉国，旧曰布特哈乌拉。太祖先后克其宜罕山、临河、金州、逊扎塔诸城，遂平之。柳边四围长六百二十二里，栅高四尺五寸，壕宽深各一丈，插柳结绳以定内外，曰“柳条边”，亦新边。东北接舒兰，西南至双阳。农事试验场，桑蚕山蚕林业土山分局，松花江官轮局，欢喜岭稽查所。商埠，光绪三十一年中日约开。旧设站五：东尼什哈、额赫，北金珠鄂佛罗，西蒐登、伊勒们。官商路四：南并温德河达桦甸官街；东南历大小风门达敦化；西南双河镇、磐石；北渡鼇龙达德惠。吉长铁路站九：吉林、孤店子、桦皮厂、赵家店、土门岭、马鞍山、营城子、下九台、驿马河。
　　长春府：繁，疲，难。省西二百四十里。古扶馀国地。明初，三万卫。后属蒙古科尔沁部。清初属蒙古郭尔罗斯前旗，曰宽城子。嘉庆五年，于长春堡置长春。道光五年徙治，仍旧名。光绪十五年升。宣统元年，设西南路分巡兵备道，驻府。广三百二十里，袤一百七十里。北极高四十三度四十一分。京师偏东八度三十三分。西南：白龙驹山。俄筑东清铁路采石。光绪三十四年，与日本交涉封禁。西人谓世界最古石山，与英阿尔兰为二。西：龙泉、大青、对龙。南：伊通河自其州边门入，迳城东，又北，左会新开河，东北缘农安界，迳潘家岭，入德惠。东：驿马河，自双阳缘界，右岸及雾海河并北从之。硃家城照磨，光绪十六年由农安徙。官商路四：南入伊通门，达其州；东南十里堡达双阳；西：万家桥达奉天怀德；北：万宝山镇达农安。吉长铁路自吉林历德惠入。站四：饮马河、卡伦、长春、头道沟。在府西北与东清接。日俄战后，长春以北属俄之东清，以南属日本南满铁道会社。俄站宽城子，曰长春驿。商埠，光绪三十一年中日约开。
　　伊通州：冲，繁，难。省西偏南二百八十里。渤海长岭府地。明初，塔山、雅哈河、伊敦、拉克山、发河等卫。后属扈伦族之叶赫部。雍正六年，由吉林镶黄、正黄二旗各拨一旗驻之。嘉庆十九年，置伊通河巡司。光绪八年为州，属吉林。宣统元年直隶。二年降隶西南路道。北极高四十三度四十分。京师偏东八度五十分。西南：龙潭山。西：摩里、青、马鞍。北：勒克。东：尖山。东南：大星岭，其东板石屯，伊通河出西北，迳城东，右合伊巴丹河，出边入长春。西：小伊通河，自奉天东平错入，为新开河，入怀德。太平河从之。又西，东辽河自西丰入，右合大小雅哈河，入奉化。昭苏太及条子河亦入焉。左纳阳斯河，一曰赫尔苏河。又西，清河入为叶赫河，入开原。其瞻河错入从之。赫尔苏，州同，光绪二十八年由磨盘山徙。旧设站五：东自双阳苏瓦延入境，六十里伊巴丹；又西百里阿勒坦额墨勒，即大孤山站；又西六十里赫尔苏；又八十里叶赫；又五十里蒙古霍罗，即莲花街站。官商路四：北达长春；东南营城子达磐石；西赫尔苏站达奉天奉化；西南莲花街达昌图。
　　濛江州：省南四百六十里。明，鄂尔珲山所。后属讷音部。光绪三十四年，析吉林极南地置。宣统元年，隶西南路道。北：那尔轰岭。南：长半城山、五金顶子。东南：头道江，自奉天抚松缘界，为汤河口，屈北，合花园河。其西裴德里山，头道濛江出，州以此得名。右合二道、三道水，左珠子河来会。又东北合那尔轰河，其右岸会二道江，是为松花江，入桦甸。官商路四：北达桦甸官街至省；东北至夹皮沟；西达奉天辉南；东南汤河口入长白。
　　农安县：疲，难。省西北三百六十里。古扶馀国都。明置三万卫。清初，郭尔罗斯前旗地。光绪八年置照磨，十五年改，仍隶长春。宣统元年，隶西南路道。东：卧牛石山、红石砑。西：太平岭、伏山、大青。东：松花江，自德惠入。城南伊通河自长春缘界注之，西北入蒙古郭尔罗斯前旗。旧有蒙古站路，共十一站，三百九十里。
　　长岭县：省西北五百二十里。蒙古郭尔罗斯前旗地，曰长岭子。光绪三十三年，析农安之农家、农齐、农国三区置，隶西南路道。南：硃克山、团山。境无河流。北有大漠如瀚海，俗呼北海。冬夏恆苦风沙，惟东、南二乡繁盛。新安镇，主簿。官商路四：东南至长春；西北至奉天开通；北历郭尔罗斯前旗达安广；南历科尔沁达尔罕旗达辽源。
　　桦甸县：省南偏东二百七十里。明，法河卫。末属长白山之讷音部。清初禁地。光绪三十四年，置治桦皮甸子，徙桦树林子。宣统元年，隶西南路道。西北：赵大吉山、庆岭。西：杉松、天平。南：帽山、猴岭。东南：金银壁岭。二道江自奉天安图缘界，富尔河合古洞、黄泥、蒲岑诸水注之，为上两江口。又西仍缘安图及抚松界，至下两江口。左岸合头道江，是为松花江。合境内柳河五。又苇沙色勒河，复缘濛江界入，右合穆奇河，迳城西，左会辉发河，为大渡口。又北右合漂河，迳桦皮甸子入额穆。侧有常山屯，扼珲春、敦化西至奉天孔道。官商路五：西至官街，折北入吉林；北出大鹰沟，并达省；西南至濛江；东至敦化；东南延吉洞河入延吉。
　　磐石县：省南偏西三百里。明，扈伦族辉发部。清初，北境属吉林，南奉天围场。光绪八年，置磨盘山巡司，隶伊通。十三年改州同。二十八年为县，隶吉林。宣统元年，隶西南路道。磨盘山，东北二里。北：鸡冠。东北：老茅。西：大红石磖、库勒岭。东南：辉发江自奉天海龙亮子河入，东北，左合石头、富大都岭，右虾蟆、独木河，迳黑石镇，左合硃其、呼兰，右大小色力河。五道至头道荒沟，入桦甸。东北：呼兰岭，驿马河出西北，左合黄河，入吉林，岔路河从之。官商路三：北小城子达省城；西由朝阳山达伊通；东南黑石镇西达海龙；南濛江。
　　舒兰县：省北偏东百六十里。明，阿林卫地。康熙二十年，置巴彦鄂佛罗防御旗员，属乌拉总管。宣统元年，置于舒兰站。二年，徙治朝阳川南，隶西南路道。南：北庆岭。东南：玲珰岭。西：松花江自吉林缘界西北入德惠。卡岔河北入榆树达之。东：兰陵河，自额穆缘界入五常。东南：马鞍山，溪浪河出东北，迳秋千岭，合呼兰河从之。有巴彦鄂佛罗边门，即法特哈，康熙中更名。旧设站二：舒兰、法特哈。南接吉林金珠鄂佛罗，北达榆树盟温。官商路三：西南达乌拉街；东北水曲达五常；东南小城子镇达额穆。
　　德惠县：省北偏西百四十里。蒙古郭尔罗斯前旗地。旧属长春。宣统二年，析长春沐德、怀惠二乡置，治大房身，隶西南路道。南：狼洞岭。西：团山、双山。西南：土牛。东南：松花江自吉林缘界合木石河，入新城。西北伊通河，自长春缘界，纳驿马及雾海河从之。官商路三：南五台达省；东岔路口达榆树；西双山崖镇达农安。吉长，东清铁路。
　　双阳县：省西百九十五里。明，依尔们、苏完河二卫。宣统二年，析吉林西界、长春东界、伊通北界置，治苏斡延，隶西南路道。西南：黑顶子。南：土顶子、将军岭，光僻山，双阳河出焉。东南驿马河、自磐石缘界，合杜带、双阳、放牛、沟河入长春，西北雾海河从之。旧设站一；苏斡延。官商路三：南皇营；东南五家子镇，并达磐石；北奢岭口达长春。
　　新城府：繁，疲，难。省西北省六百里。即伯都讷副都统城。古扶馀国地。明，三岔河卫。后属乌拉部。嘉庆十五年，置伯都讷。光绪三十二年，改隶西北路道。广四百二十里，袤一百七十里。北极高四十五度十五分。京师偏东八度三十七分。南：大青山、鹰山。东南：松花江自德惠缘界农安，又西，左岸迳城南，又西北，左岸蒙古郭尔罗斯前旗界，至三岔口会嫩江。折东，缘黑龙江界，右会拉林河。自榆树缘界，复缘双城，合灰塘、薛家窝铺河，入双城府境。松花环其南、北、西三面，拉林流其东，川原广衍，水陆辐辏，富庶甲全省。旧设站五：自榆树盟温西北五十里入陶赖昭，又西五十里逊札保，又四十里伯都，又五十里社哩，又北八十里伯都讷，至松花渡口出境。官商路四：东北长春岭达双城；东南集厂达榆树；西渡江历郭尔罗斯前旗达奉天洮南；一由社哩渡江至郭尔罗斯镇国公府。有轮船埠。东清铁路站三：蔡家沟、石头城、陶赖昭。有通松花铁桥。
　　双城府：冲，繁，难。省北五百里。明，拉林河卫。有古城二，旧曰双城子。嘉庆十九年，置委协领，隶阿勒楚喀副都统。光绪八年，置双城。宣统元年，改隶西北路道。广二百四十里，袤一百四十里。北极高四十五度四十分。京师偏东九度二十分。东南：砍户德山。西北：松花江自新城会拉林河，东南自五常入，缘榆树、新城界，合朝阳苇塘河，入滨江。东：阿什河自宾州缘界，合混元河，迳小青顶子，合大红黄泥河，屈北缘阿城界入之。拉林城巡司。旧设站二：多欢、双城。官商路三：东东官所达阿城；东南至拉林；西西官所达新城。东清铁路二：西路站二，双城堡、五家子；东路站一，帽兒山。
　　宾州府：冲，繁，难。省北偏东六百十里。古挹娄国地。明，费克图河卫。光绪六年，建城苇子沟，置宾州。二十八年直隶。宣统元年升府，隶西北路道。广四百三十里，袤二百六十里。北极高四十五度五十一分。京师偏东十一度五分。东：海里浑山、太平、大青。南：黄头、混元。西北：团山。松花江自阿城入，合裴克图河，出南钓水湖岭，缘阿城界。又东合乌尔海里珲夹板。有新甸镇，江运巨埠。陶淇、摆渡诸河，入方正。东南：墨尔根阿什河出，西缘双城界合混元河入之。旧设站三：裴克图、苇子沟、色勒佛特库，东入松花北岸之佛斯亨。官商路三：东庙岭达长寿；西北满井达阿城；南古道岭达五常。东清铁路，府南。站：小岭。
　　五常府：繁，疲，难。省北偏东三百八十里。渤海上京属境。明属摩琳卫。同治八年，置五常堡协领。光绪六年，建城欢喜岭。八年改五常。宣统元年升府，隶西北路道。广二百一十二里，袤二百三十五里。北极高四十五度。京师偏东十度二十七分。东：蚂蜒窝集。东北：索多和。东南：九十五顶子。兰林河自额穆缘界，又西北缘舒兰界，合响水、寒葱河入。右合浑水、黄泥，左纳石头、溪浪河，迳城西，复缘榆树界。东南摩琳莫勒恩河出，右合冲河、香水、大小泥，左小黑、取才、条子、藤子河，迳五常堡来会，为拉林河。又西北入双城。山河屯经历，南六十里。蓝采桥巡司。旧设站一：五常。官商路五：北达宾州；南达舒兰；东南向阳山街达额穆；东北太平山达长寿；东南冲河镇达宁安。
　　榆树直隶：繁，疲，难。省北二百八十里。旧孤榆树屯，属伯都讷部。光绪八年，伯都讷同知徙驻。三十二年，置榆树县。宣统元年升。二年，隶西北路道。东：龙首山。西南：松花江自舒兰入，西北缘德惠界，迳五棵树镇，入新城。有渚曰巴彦通。东北：兰棱河，自五常缘界，迤西北缘双城界，为拉林河。至牛头山镇，南卡岔河自舒兰入，右合二、三、四道河注之。旧设站三。登伊勒哲库即秀水甸子，西接蒙古喀伦，西北接拉林多欢，东达五常盟温，南接舒兰之法特哈，西北接新城之陶赖昭。
　　滨江：省北五百五十里。即哈尔滨，本松花江右滩地。光绪三十二年，置治傅家甸，为江防同知，驻滨江关道，分隶黑龙江省。宣统元年，划双城东北境益之，江防改抚民，专属吉林，分巡西北路道驻。东：秦家冈。北：松花江自双城合苇塘沟河缘界入。左岸黑龙江哈尔滨。总车站，城西。自此西南双城、新城、德惠，达长春。东南阿城、宾州、双城、长寿、宁安、穆棱，达东宁之交界驿。商埠，光绪三十一年中日约开。海关。两江邮船总局。
　　长寿县：疲，难。省东北八百六十里。明，蚂蜒河卫。光绪八年，置烧锅甸子巡司，属宾州。二十八年改置，隶宾州直隶。宣统二年，隶西北路道。南：花曲柳山。东：西老岭。东南：蚂蜒窝集岭，蚂蜒河出，屈西，左合小石头、七道、苇沙、西乌吉密，右养鱼池、蒿麦、棱河。折东北，左合西亮珠，右黄玉、长寿。迳城东，又东北迳夹信镇，右合东亮珠、大石头、大黄泥河，入方正。一面坡，巡司。官商路三：西黑龙宫达宾州；南一面坡达五常；东黄泥镇达方正。东清铁路站五：乌吉密、一面坡、苇沙河、石头河、交岭子。
　　阿城县：省北四百八十里。即阿勒楚喀副都统城。渤海海古勒地。明，岳希、河突二卫。宣统元年，裁改阿勒楚喀副都统置，隶西北路道。东南：牛角、废兒诸岭。北：松花江自滨江入，纳阿什，合裴克图河自宾州。旧设站一：萨库哩。东清铁路站二：阿什河、三层甸子。
　　延吉府：繁，疲，难。省东南七百六十里。东南路道驻。明，锡璘、布尔哈通、爱丹三卫。清初，为南荒围场。光绪七年，弛垦。二十八年，置延吉。宣统元年升。西：哈尔巴岭，布尔哈通河出其东，东南汇太平、倒木、岔条、簸箕、苇子诸沟，细鳞河，迳铜佛寺，至朝阳川，左合朝阳延吉河，至城南，右纳海兰河，又东北，左合一两沟，抵汪清界。头道嘎雅会二道嘎雅河错出，仍缘界来会，折东南入图们江。旧设站三：老松岭、萨奇库、瑚珠。官商路四：西南东古城达桦甸；西铜佛寺达敦化；南六道沟达和龙；东北小盘岭达珲春。商埠，头道沟、龙井村、局子街，三。宣统元年中日间岛约开。
　　宁安府：省东八百里。即宁古塔副都统城。其旧城，西北五十里旧街镇。康熙五年徙之。古肃慎国都。明，奴兒干都指挥使司。光绪二十八年置绥芬，驻三岔口，寻徙宁古塔城。宣统元年升，二年更名，隶东南路道。广八百馀里，袤六百里。北极高四十四度四十六分。京师偏东十三度三十五分。西：茨老茅山。东北：卡伦。西北：玛展窝集。南：老松、玛尔瑚哩窝集诸岭。西南：牡丹河自额穆入，汇为镜泊。右受大小夹溪、松阴河，左布尼、毕拉罕河。复北出，左合沙兰，右马连河，迳东京城，至府治东。右合蛤蚂，左海浪河，迳乜河镇。右合乜，左头、二、三道河，入方正分界磖子。旧设站九：西必尔罕、沙兰、宁古台，北鳑头岔、沙河子、细鳞、三道河，分自吉林三姓达宁古塔，南新官地、玛尔瑚哩，则自塔达珲春。东清铁路，横道河、山岩、海林、牡丹江站四。商埠，光绪三十一年中日约开。
　　东宁：省东千四百里。明，绥芬河地，置率宾江卫。光绪二十八年，置绥芬抚民同知。宣统元年，改通判，更名。隶东南路道。北：黄窝集山。南：通肯。西北：万鹿沟。西：穆棱窝集、老松诸岭。西南：大绥芬河自汪清入，左合蛤蚂、黄泥、寒葱河，右苇子诸沟。又东北，左合小绥芬河，迳城北，南大瑚布图河，北缘俄东海滨省界，合小瑚布图河来会入之。官商路四：西北万鹿沟达东清铁路；西屯田营达宁安；西南达汪清；南沿瑚布图河达于珲春。东清铁路，六、小、五站三。界碑“倭”、“那”字二。绥芬河税关。
　　珲春：省东南千二百里。明，珲春卫。后属瓦尔喀部。清初，南荒围场。光绪七年，始弛禁设垦局。宣统元年，改副都统，置同知，隶东南路道。广二百五十里，袤三百馀里。北极高四十三度，京师偏东十四度三十分。东：分水岭长岭子。西北：图们江自汪清、朝鲜缘界，合乾密江，至红旗河口，即珲春河。出东北土门岭，屈南，迳太平川，左合官道，右六道、五道诸沟。又西，左合夹心子、胡卢别、瓦冈寨、大小红旗河，右四、三、头、二道、车担沟。迳城南，右合二道、罕通河来会。又南，迳黑顶子，合圈河，出境入海。旧设站二：北密江，中阻大盘岭，恆假道朝鲜锺城达庆源；东路三道沟、哈达门、二道河并达俄。界碑：南“土”，东“萨”、“啦”、“帕”字，凡四。商埠，光绪三十二年中日约开。
　　敦化县：疲，难。省东南四百七十里。古挹娄国。明，建州左卫。后属窝集部之赫席赫路。清始祖居鄂多哩城，即此。初为额穆赫索罗堧地。光绪八年建新城置，隶吉林。宣统元年，改隶东南路道。西南：牡丹岭。牡丹江出东北，左会小牡丹江，右合四、三、二、大荒沟。又东北，左合黄泥、大石头河，迳城东。又北，左合小石头、雷风气河，入额穆。东大沙、西北河并从之。旧设站二：自额穆通沟西南八十里至城；又东八十里滴媟嘴达宁古塔。官商路三：西半截河出新开道达桦甸；西南逾牡丹岭达濛江；东黄土腰子达延吉。
　　穆棱县：省东偏北千里。明，木伦河卫。清初穆棱路。光绪二十八年，置穆棱河分防知事，属绥芬。宣统元年，改隶东南路道。穆棱窝集，镇南。穆棱河出岭北，屈折东北，左合泉水、大小石头，伪脸河，右庙沟，迳城南。又东北，左合柳毛河、坎椽子、扣河沟，右太平、朝阳川。马桥河出四顶子山，合狐狸密河。又北，左合膻羊磖子河、雷风气、百草沟。右上亮子河，出铁锹背，迳下管入密山。官商路三：西泰东站入宁安；东北下城子逾青沟岭达密山；一东渡细鳞逾铁路至东宁。东清铁路，磨刀石、台马沟、美岭、马桥河、太平岭站五。
　　额穆县：省东三百八十里。明，斡朵里、秃屯河二卫。后属窝集部之鄂谟和苏鲁路。清始祖所居俄漠惠，即此。旧曰额穆赫索罗。乾隆三年，置佐领。宣统三年，改隶东南路道。西：嵩领。兰陵河出其北，曰黄泥河，会大石头河，缘五常界入。西南：松花江自桦甸入，左合拉发及嘎雅河，折西北入吉林。南：牡丹江自敦化入，右合大沙河，左硃尔德河，纳戚虎河注入，屈东，左合马鹿沟、都林、塔拉泡，右朝阳、大小空心木河，入宁安。旧设站六：西拉法，距吉林额赫穆站八十里；又东六十五里退抟；八十里伊寿松；又四十里至城，即额穆赫索罗站；又东八十里塔拉达宁安；一东南八十里通沟达敦化。
　　汪清县：省东南千二十三里。明，阿布达哩卫。清初库雅拉部钮呼特居之，为世管佐领。宣统二年置，隶东南路道。北：老松岭。南：图们江自和龙入，二道嘎雅河自岭西合桦安沟，缘延吉界，合药水河，至摩天岭仍入。左合大小汪清沟，迳城东，又南复缘延吉界注之，入珲春。东北：荒沟岭。大绥芬河出东北，左合大石头、老母猪河、太平沟，入东宁。旧设站三：东哈顺，北至延吉瑚珠岭站六十里；又南四十五里德通；西北逾高丽岭至牛什哈岭为分站。官商路二：南逾吉清岭至延吉；东北历绥芬甸子入东宁。商埠，百草沟，宣统元年中日间岛协约开。
　　和龙县：省东南八百里。明，赓金河卫地。光绪十一年，吉、韩通商，和龙峪与光霁峪西步江互市。二十八年，置分防经历，属延吉。宣统二年，改隶东南路道。西：秫秸岭。迤东北鸡冠磖子，又北窝集岭，其东三、二道沟并入延吉。西南：图们江自奉天安图入，合红旗河外六、五、四道沟，迳东景德，至汗王习射台。又北迳光霁峪入汪清。官商路二：一北至延吉；一南至火狐狸沟，渡江达朝鲜会宁。又西北由窝集岭出长白北麓，沿古洞、富尔河，历桦甸、磐石，达奉天海龙，俗呼盘道，清初为通衢。后别为围场，禁塞。光绪中复通。
　　依兰府：繁，疲，难。省东北千四十里。东北路道驻。即三姓副都统城。古肃慎国地。明，和屯卫。清初称依兰喀喇。光绪三十一年改置，隶东北路道。东：大德依亨山、阿尔布善。东南：察库岭。西北：松花江自方正入。西南牡丹江自宁安缘界，又北缘方正界，合阿什明达、乌斯浑、伯利，迳城西注之。东：倭肯河自桦川入，合奇塔、库伦、连珠冈、大小八浪，纳七八虎力，又西北合苏木，至城东来会。旧设站九：西妙嘎山，又西鄂尔国木索，崇古尔库、富拉浑、佛斯恆，并江北岸，约二百八十馀里；南太平庄、乌斯浑、小巴彦苏、莲花泡接宁安。官商路三：西珠淇河达方正；东阿穆达桦川；东南土龙山达密山。有护江关。
　　临江府：繁，疲，难。省东北二千里。金，黑水靺鞨部。清初黑哲喀喇人所居，即薙发黑斤。曰拉哈苏苏。光绪初，始由三姓副都统编户入旗，分三佐领。三十二年，置临江州。宣统元年升，隶东北路道。广四百三十里，袤四百馀里。北极高四十六度二十分。京师偏东十三度二十分。东：街津山、小白。南：西太平。西南：葛兰棒子。西：乌尔古力。松花江自富锦入，左会黑龙江，曰黑河口，为混同江。又东合街津河，出向阳山，入绥远。南：饶力河自密山缘界，合依瓦鲁河，又东缘饶河界，大七里星河入之。西南：倭肯河，西入桦川。官商路四：西图斯科达富锦；东睦邻镇达绥远；东南寒葱山达饶河；又由二道冈西历驼腰子，亦达富锦。
　　密山府：省东北千三百里。渤海湖州地。明，木伦河★及松阿察河堧地。清初瓦尔喀部人所居，隶宁古塔副都统。光绪三十四年置。蜂蜜山南十馀里，脉与西南黄窝集接，■三百里。隶东北路道。西南：穆棱河自其县入。右合小穆棱、滴道哈达岭水，左下亮子，迳城西。又东北，左合大穆棱河，其北七虎林河，其东南阿松察河，出兴凯湖，东北缘界，并入虎林。北：饶力河，东缘临江界入饶河。官商路六：西大柞木台达穆棱；东杨木冈达虎林；西北太平砬子达依兰；北达临江；南至快当别；东南龙王庙达俄。界碑：兴凯湖东“亦”字、西“喀”字，又西“拉”字、“玛”字。
</div>
    <div class="pagination">
<a href="清史稿_page61.html">上一页</a><span>...</span><a href="清史稿_page57.html">57</a><a href="清史稿_page58.html">58</a><a href="清史稿_page59.html">59</a><a href="清史稿_page60.html">60</a><a href="清史稿_page61.html">61</a><span class="current-page">62</span><a href="清史稿_page63.html">63</a><a href="清史稿_page64.html">64</a><a href="清史稿_page65.html">65</a><a href="清史稿_page66.html">66</a><a href="清史稿_page67.html">67</a><span>...</span><a href="清史稿_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
