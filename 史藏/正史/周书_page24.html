<!DOCTYPE html>
<html>
<head>
    <meta charset="UTF-8">
    <title>周书 - 第 24 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周书 - 第 24 页/共 46 页</h1>
    <div class="content">
　　天和二年，陈湘州刺史华皎来附，弘从卫公直赴援。与陈人战，不利，仍以弘为江陵总管。及陈将吴明彻来寇，弘与梁主萧岿退保（总）〔纪〕南，令副总管高琳拒守，明彻退，乃还江陵。寻以弘为仁寿城主，以逼宜阳。齐将段孝先、斛律明月出军定陇以为宜阳援，弘与陈公纯破之，遂拔宜阳等九城。以功增邑五百户，进位柱国大将军。

　　建德二年，拜大司空，迁少保。三年，出为总管襄郢昌丰唐蔡六州诸军事、襄州刺史。薨于州。

　　子恭嗣。少有名誉，早历显位。大象末，位至柱国、小司马。朝廷又追录弘勋，进恭爵观国公。

　　梁椿字千年，代人也。祖屈朱，魏昌平镇将。父提，内（正）郎。

　　椿初以统军从尔朱荣入洛，复从荣破葛荣于滏口，以军功进授都将。后从贺拔岳讨平万俟丑奴、萧宝夤等，迁中坚将军、屯骑校尉、子都督。普泰初，拜征西将军、金紫光禄大夫。二年，除高平郡守，封卢奴县男，邑一百户。太昌元年，进授都督。从太祖平侯莫陈悦，拜卫将军、右光禄大夫。大统初，进爵栾城县伯，增邑五百户。出为陇东郡守。寻进爵为公，增邑五百户，迁梁州刺史。从复弘农，战沙苑，与独孤信入洛阳，从宇文贵破东魏将尧雄等，累有战功。授车骑大将军、仪同三司、大都督。从战河桥，进爵东平郡公，增邑一千户。俄迁侍中、骠骑大将军、开府仪同三司。七年，从于谨讨稽胡刘平伏，椿擒其别帅刘持塞。又从独孤信讨岷州羌梁仚定，破之。除清州刺史。在州虽无他政绩，而夷夏安之。十三年，从李弼赴颍川援侯景。别攻阎韩镇，斩其镇城徐卫。城主卜贵洛率军士千人降。以功增邑四百户。孝闵帝践阼，除华州刺史，改封清陵郡公，增邑通前三千七百户。二年，入为少保，转少傅。保定元年，拜大将军。卒于位。赠恒鄜延丹宁五州诸军事，行恒州刺史，谥曰烈。

　　椿性果毅，善于抚纳，所获赏物，分赐麾下，故每践敌场，咸得其死力。雅好俭素，不营赀产，时论以此称焉。

　　子明，魏恭帝二年，以椿功袭爵丰阳县公。寻授大都督，迁车骑大将军、仪同三司、散骑常侍，治小吏部，历小御伯、御正下大夫。保定五年，诏袭椿爵，旧封回授弟朗。天和中，改封乐陵郡公，除上州刺史，增邑并前四千三百户。梁台字洛都，长池人也。父去斤，魏献文时为陇西郡守。

　　台少果敢，有志操。孝昌中，从尔朱天光讨平关、陇，一岁之中，大小二十余战，以功授子都督，赐爵陇城乡男。普泰初，进授都督。后隶侯莫陈悦讨南秦州群盗，平之。悦表台为假节、卫将军、左光禄大夫，进封陇城县男，邑二百户。寻行天水郡事，转行赵平郡事。频治郡，颇有声绩。未几，天光追台还，引入帐内。及天光败于寒陵，贺拔岳又引为心膂。

　　岳为侯莫陈悦所害，台与诸将议翊戴太祖。从讨悦，破之。又拜天水郡守。

　　大统初，复除赵平郡守。又与太仆石猛破两山屠各，诏增邑一百户，转平凉郡守。时莫折后炽结聚轻剽，寇掠居民。州刺史史宁讨之，历时不克。台陈贼形势，兼论攻取之策，宁善而从之，遂破贼徒。复与于谨破刘平伏。录前后勋，授颍州刺史，赐姓贺兰氏。从援玉壁，战邙山，授帅都督。大统十五年，拜南夏州刺史，加通直散骑常侍、本州大中正，增邑二百户。魏废帝二年，迁使持节、车骑大将军、仪同三司，进骠骑大将军、开府仪同三司，加侍中。

　　孝闵帝践阼，进爵中部县公，增邑通前一千户。武成中，从贺兰祥征洮阳，先登有功，别封绥安县侯，邑一千户。诏听转授其子元庆。

　　保定四年，拜大将军。时大军围洛阳，久而不拔。齐骑奄至，齐公宪率兵御之。乃有数人为敌所执，已去阵二百余步，台望见之，愤怒，单马突入，射杀两人，敌皆披靡，执者遂得还。齐公宪每叹曰：「梁台果毅胆决，不可及也。」五年，拜鄜州刺史。

　　台性疏通，恕己待物。至于莅民处政，尤以仁爱为心。不过识千余字，口占书启，辞意可观。年过六十，犹能被甲跨马，足不蹑镫。驰射弋猎，矢不虚发。后以疾卒。

　　宇文测字澄镜，太祖之族子也。高祖中山、曾祖豆颓、祖骐驎、父永，仕魏，位并显达。

　　测性沉密，少笃学，每旬月不窥户牖。起家奉朝请、殿中侍御史，累迁司徒右长史、安东将军。尚宣武女阳平公主，拜驸马都尉。及魏孝武疑齐神武有异图，诏测诣太祖言，令密为之备。太祖见之甚欢。使还，封广川县伯，邑五百户。寻从孝武西迁，进爵为公。

　　太祖为丞相，以测为右长史，军国政事，多委任之。又令测详定宗室昭穆远近，附于属籍。除通直散骑常侍、黄门侍郎。大统四年，拜侍中、长史。六年，坐事免。寻除使持节、骠骑大将军、开府仪同三司、大都督、行汾州事。测政存简惠，颇得民和。地接东魏，数相钞窃，或有获其为寇者，多缚送之。测皆命解缚，置之宾馆，然后引与相见，如客礼焉。仍设酒肴宴劳，放还其国，并给粮饩，卫送出境。自是东魏人大惭，乃不为寇。汾、晋之间，各安其业。两界之民，遂通庆吊，不复为仇雠矣。时论称之，方于羊叔子。或有告测与外境交通，怀贰心者。太祖怒曰：「测为我安边，吾知其无贰志，何为间我骨肉，生此贝锦！」乃命斩之。仍许测以便宜从事。

　　八年，加金紫光禄大夫，转行绥州事。每岁河冰合后，突厥即来寇掠，先是常预遣居民入城堡以避之。测至，皆令安堵如旧。乃于要路数百处并多积柴，仍远斥候，知其动静。是年十二月，突厥从连谷入寇，去界数十里。测命积柴之处，一时纵火。突厥谓有大军至，惧而遁走，自相蹂践，委弃杂畜及辎重不可胜数。测徐率所部收之，分给百姓。自是突厥不敢复至。测因请置戍兵以备之。十年，征拜太子少保。十二年十月，卒于位，时年五十八。太祖伤悼，亲临恸焉。仍令水池公护监护丧事。赠本官，谥曰靖。

　　测性仁恕，好施与，衣食之外，家无蓄积。在洛阳之日，曾被窃盗，所失物，即其妻阳平公主之衣服也。州县擒盗，并物俱获。测恐此盗坐之以死，乃不认焉。遂遇赦得免。盗既感恩，因请为测左右。及测从魏孝武西迁，事极狼狈，此人亦从测入关，竟无异志。子该嗣。历官内外，位至上开府仪同三司、临淄县公。测弟深。

　　深字奴干。性鲠正，有器局。年数岁，便累石为营伍，并折草作旌旗，布置行列，皆有军阵之势。父永遇见之，乃大喜曰：「汝自然知此，于后必为名将。」至永安初，起家秘书郎。时群盗蜂起，深屡言时事，尔朱荣雅知重之。拜厉武将军。寻除车骑府主簿。三年，授子都督，领宿卫兵卒。及齐神武举兵入洛，孝武西迁。既事起仓卒，人多逃散，深抚循所部，并得入关。以功赐爵长乐县伯。太祖以深有谋略，欲引致左右，图议政事。大统元年，乃启为丞相府主簿，加朱衣直合。寻转尚书直事郎中。

　　及齐神武屯蒲阪，分遣其将窦泰趣潼关，高敖曹围洛（阳）〔州〕。太祖将袭泰，诸将咸难之。太祖乃隐其事，阳若未有谋者，而独问策于深。对曰：「窦氏，欢之骁将也，顽凶而勇，战亟胜而轻敌，欢每仗之，以为御侮。今者大军若就蒲阪，则高欢拒守，窦泰必援之，内外受敌，取败之道也。不如选轻锐之卒，潜出小关。窦性躁急，必来决战，高欢持重，未即救之，则窦可擒也。既虏窦氏，欢势自沮。回师御之，可以制胜。」太祖喜曰：「是吾心也。」军遂行，果获泰而齐神武亦退。深又说太祖进取弘农，复克之。太祖大悦，谓深曰：「君即吾家之陈平也。」

　　是冬，齐神武又率大众度河涉洛，至于沙苑。诸将皆有惧色，唯深独贺。太祖诘之，曰：「贼来充斥，何贺之有？」对曰：「高欢之抚河北，甚得众心，虽乏智谋，人皆用命，以此自守，未易可图。今悬师度河，非众所欲，唯欢耻失窦氏，愎谏而来。所谓忿兵，一战可以擒也。此事昭然可见，不贺何为。请假深一节，发王罴之兵，邀其走路，使无遗类矣。」太祖然之。寻而大破齐神武军，如深所策。

　　四年，从战河桥。六年，别监李弼军讨白额稽胡，并有战功。俄进爵为侯，历通直散骑常侍、东雍州别驾、使持节、大都督、东雍州刺史。深为政严明，示民以信，抑挫豪右，吏民怀之。十七年，入为雍州别驾。魏恭帝二年，进车骑大将军、仪同三司、散骑常侍。六官建，拜小吏部下大夫。

　　孝闵帝受襌，进位骠骑大将军、开府仪同三司，迁吏部中大夫。武成元年，除（幽）〔豳〕州刺史，改封安化县公。二年，征拜宗师大夫，转军司马。保定初，除京兆尹。入为司会中大夫。

　　深少丧父，事兄甚谨。性多奇谲，好读兵书。既在近侍，每进筹策。及在选曹，颇获时誉。性仁爱，情隆宗党。从弟神（誉）〔举〕、神庆幼孤，深抚训之，义均同气，世亦以此称焉。天和三年，卒于位。赠使持节、少师、恒云蔚三州刺史，谥曰成康。子孝伯，自有传。

　　史臣曰：太祖属祸乱之辰，以征伐定海内，大则连兵百万，系以存亡，小则转战边亭，不阕旬月。是以人无少长，士无贤愚，莫不投笔要功，横戈请奋。若夫数将者，并攀翼云汉，底绩屯夷，虽运移年世，而名成终始，美矣哉！以赫连达之先识，而加之以仁恕；蔡佑之敢勇，而终之以不伐。斯岂企及所致乎，抑亦天性也。宇文测昆季，政绩谋猷，咸有可述，其当时之良臣欤。

　





周书卷二十八　　列传第二十

史宁陆腾贺若敦权景宣

　　史宁字永和，建康（袁）〔表〕氏人也。曾祖豫，仕沮渠氏为临松令。魏平凉州，祖灌随例迁于抚宁镇，因家焉。父遵，初为征虏府铠曹参军。属杜洛周构逆，六镇自相屠陷，遵遂率乡里二千家奔恒州。其后恒州为贼所败，遵复归洛阳。拜楼烦郡守。及宁着勋，追赠散骑常侍、征西大将军、凉州刺史，谥曰贞。宁少以军功，拜别将。迁直阁将军、都督，宿卫禁中。寻加持节、征东将军、金紫光禄大夫。贺拔胜为荆州刺史，宁以本官为胜军司，率步骑一千，随胜之部。值荆蛮骚动，三鸦路绝，宁先驱平之。因抚慰蛮左，翕然降附，遂税得马一千五百匹供军。寻除南郢州刺史。及胜为大行台，表宁为大都督。率步骑一万攻梁下溠戍，破之，封武平县伯，邑五百户。又攻拔梁齐兴镇等九城，获户二万而还。未及论功，属魏孝武西迁，东魏遣侯景率众寇荆州，宁随胜奔梁。梁武帝引宁至香磴前，谓之曰：「观卿风表，终至富贵，我当使卿衣锦还。」宁答曰：「臣世荷魏恩，位为列将，天长丧乱，本朝倾覆，不能北面逆贼，幸得息肩有道。傥如明诏，欣幸实多。」因涕泣横流，梁武为之动容。在梁二年，胜乃与宁密图归计。宁曰：「朱异既为梁主所信任，请往见之。」胜然其言。宁乃见异，申以投分之言，微托思归之意，辞气雅至。异亦嗟挹，谓宁曰：「桑梓之思，其可忘怀？当为奏闻，必望遂所请耳。」未几，梁主果许胜等归。

　　大统二年，宁自梁归阙，进爵为侯，增邑三百户。久之，迁车骑将军、行泾州事。时贼帅莫折后炽寇掠居民，宁率州兵与行原州事李贤讨破之。转通直散骑常侍、东义州刺史。东魏亦以故胡梨苟为东义州刺史。宁仅得入州，梨苟亦至，宁迎击，破之，斩其洛安郡守冯善道。州既邻接疆埸，百姓流移，宁留心抚慰，咸来复业。

　　十二年，转凉州刺史。宁未至而前刺史宇文仲和据州作乱。诏遣独孤信率兵与宁讨之，宁先至凉州，为陈祸福，城中吏民皆相率降附。仲和仍据城不下，寻亦克之。加车骑大将军、仪同三司、大都督、凉西凉二州诸军事、散骑常侍、凉州刺史。十五年，迁骠骑大将军、开府仪同三司，加侍中，进爵为公。

　　十六年，宕昌叛羌獠甘作乱，逐其王弥定而自立，并连结傍乞铁匆及郑五丑等，诏宁率军与宇文贵、豆卢宁等讨之。宁别击獠甘，而山路险阻，纔通单骑，獠甘已分其党立栅守险。宁进兵攻之，遂破其栅。獠甘率三万人逆战，宁复大破之，追奔至宕昌。獠甘将百骑走投生羌巩廉玉。弥定遂得复位。宁以未获獠甘，密欲图之，乃扬声欲还。獠甘闻之，复招引叛羌，依山起栅，欲攻弥定。宁谓诸将曰：「此羌入吾术中，当进兵擒之耳。」诸将思归，咸曰：「生羌聚散无常，依据山谷，今若追讨，恐引日无成。且弥定还得守蕃，将军功已立矣。獠甘势弱，弥定足能制之。以此还师，策之上者。」宁曰：「一日纵敌，数世之患，岂可舍将灭之寇，更烦再举。人臣之礼，知无不为。以此诸君不足与计事也。如更沮众，宁岂不能斩诸君邪！」遂进军，獠甘众亦至，与战，大破之，生获獠甘，徇而斩之。并执巩廉玉送阙。所得军实，悉分赏将士，宁无私焉。师还，诏宁率所部镇河阳。宁先在凉州，戎夷服其威惠，迁镇之后，边民并思慕之。

　　魏废帝元年，复除凉甘瓜三州诸军事、凉州刺史。初茹茹与魏和亲，后更离叛。寻为突厥所破，杀其主阿那瑰。部落逃逸者，仍奉瑰之子孙，抄掠河右。宁率兵邀击，获瑰子孙二人，并其种落酋长。自是每战破之，前后获数万人。进爵安政郡公。三年，吐谷浑通使于齐，宁击获之，就拜大将军。宁后遣使诣太祖请事，太祖即以所服冠履衣被及弓箭甲矛等赐宁。谓其使人曰：「为我谢凉州，孤解衣以衣公，推心以委公，公其善始令终，无损功名也。」

　　时突厥木汗可汗假道凉州，将袭吐浑，太祖令宁率骑随之。军至番禾，吐浑已觉，奔于南山。木汗将分兵追之，令俱会于青海。宁谓木汗曰：「树敦、贺真二城，是吐浑巢穴。今若拔其本根，余种自然离散，此上策也。」木汗从之，即分为两军。木汗从北道向贺真，宁趣树敦。浑娑周国王率众逆战，宁击斩之。踰山履险，遂至树敦。敦是浑之旧都，多诸珍藏。而浑主先已奔贺真，留其征南王及数千人固守。宁进兵攻之，退，浑人果开门逐之，因回兵奋击，门未及阖，宁兵遂得入。生获其征南王，俘虏男女、财宝，尽归诸突厥。浑贺罗拔王依险为栅，周回五十余里，欲塞宁路。宁攻其栅，破之，俘斩万计，获杂畜数万头。木汗亦破贺真，虏浑主妻子，大获珍物。宁还军于青海，与木汗会。木汗握宁手，叹其勇决，并遗所乘良马，令宁于帐前乘之，木汗亲自步送。突厥以宁所图必破，皆畏惮之，咸曰：「此中国神智人也。」及将班师，木汗又遗宁奴婢一百口、马五百匹、羊一万口。宁乃还州。寻被征入朝，属太祖崩，宁悲恸不已，乃请赴陵所尽哀，并告行师克捷。

　　孝闵帝践阼，拜小司徒，出为荆襄淅郢等五十二州及江陵镇防诸军事、荆州刺史。宁有识画，谙兵权，临敌指撝，皆如其策，甚得当时之誉。及在荆州，颇自奢纵贪浊，不修法度。尝出，有人诉州佐曲法，宁还付被讼者治之。自是有事者不复敢言，声名大损于西州。保定三年，卒于州。谥曰烈。子雄嗣。雄字世武。少勇敢，膂力过人，便弓马，有算略。年十四，从宁于牵屯山奉迎太祖。仍从校猎，弓无虚发。太祖叹异之。寻尚太祖女永富公主。除使持节、骠骑大将军、开府仪同三司，累迁驾部中大夫、大驭中大夫。从柱国、枹罕公辛威镇金城，遂卒于军，时年二十四。雄弟祥，以父勋赐爵武遂县公。祥弟云，亦以父勋赐爵武平县公，历位司织下大夫，仪同大将军。云弟威，亦以父勋赐爵武当县公。

　　陆腾字显圣，代人也。高祖俟，魏征西大将军、东平王。祖弥，夏州刺史。父旭，性雅澹，好老易纬候之学，撰五星要诀及两仪真图，颇得其指要，太和中，征拜中书博士，稍迁散骑常侍。知天下将乱，遂隐于太行山。孝庄即位，屡征不起。后赠并汾恒肆四州刺史。

　　腾少慷慨有大节，解巾员外散骑侍郎、司徒府中兵参军。尔朱荣入洛，以腾为通直散骑侍郎、帐内都督。从平葛荣，以功赐爵清河县伯。普泰初，迁朱衣直合。尚安平主，即东莱王贵平女也。魏孝武幸贵平第，见腾，与语悦之，谓贵平曰：「阿翁真得好婿。」即擢为通直散骑常侍。及孝武西迁，腾时使青州，遂没于邺。东魏兴和初，征拜征西将军，领阳城郡守。大统九年，大军东讨，以腾所据冲要，遂先攻之。时兵威甚盛，长史麻休劝腾降，不许，拒守经月余，城陷被执。太祖释而礼之，问其东间消息，腾盛陈东州人物，又叙述时事，辞理抑扬。太祖笑曰：「卿真不背本也。」即拜帐内大都督。未几，除太子庶子，迁武卫将军。既为太祖所知，愿立功效，不求内职，太祖嘉之。十三年，拜车骑大将军、仪同三司。

　　魏废帝元年，安康贼黄众宝等作乱，连结汉中，众数万，攻围东梁州。城中粮尽，诏腾率军自子午谷以援之。腾乃星言就道，至便与战，大破之。军还，拜龙州刺史，太祖谓腾曰：「今欲通江（由）〔油〕路，直出南（奏）〔秦〕，卿宜善思经略。」腾曰：「必望临机制变，未敢预陈。」太祖曰：「此是卿取柱国之日，卿其勉之。」即解所服金带赐之。州民李广嗣、李武等凭据岩险，以为堡壁，招集不逞之徒，攻劫郡县，历政不能治。腾密令多造飞梯，身率麾下，夜往掩袭，未明，四面俱上，遂破之，执广嗣等于鼓下。其党有任公忻者，更聚徒众，围逼州城。乃语腾曰：「但免广嗣及武，即散兵请罪。」腾谓将士曰：「吾若不杀广嗣等，可谓隳军实而长寇雠，事之不可者也。公忻竖子，乃敢要人！」即斩广嗣及武，以首示之。贼徒沮气，于是出兵奋击，尽获之。

　　魏恭帝三年，拜骠骑大将军、开府仪同三司，转江州刺史，爵上庸县公，邑二千户。陵州木笼獠恃险麤犷，每行抄劫，诏腾讨之。獠既因山为城，攻之未可拔。腾遂于城下多设声乐及诸杂伎，示无战心。诸贼果弃其兵仗，或携妻子临城观乐。腾知其无备，密令众军俱上，诸贼惶惧，不知所为。遂纵兵讨击，尽破之，斩首一万级，俘获五千人。

　　世宗初，陵、眉、戎、江、资、邛、新、遂八州夷夏及合州民张瑜兄弟并反，众数万人，攻破郡县。腾率兵讨之。转潼州刺史。武成元年，诏征腾入朝，世宗面敕之曰：「益州险远，非亲勿居，故令齐公作镇。卿之武略，已着遐迩，兵马镇防，皆当委卿统摄。」于是徙隆州刺史，随宪入蜀。及赵公招代宪，复请留之。

　　保定元年，迁隆州总管，领刺史。二年，资州盘石民反，杀郡守，据险自守，州军不能制。腾率军讨击，尽破斩之。而蛮、獠兵及所在蜂起，山路险阻，难得掩袭。腾遂量山川形势，随便开道。蛮獠畏威，承风请服。所开之路，多得古铭，并是诸葛亮、桓温旧道。是年，铁山獠抄断内江路，使驿不通。腾乃进军讨之。

　　欲至铁山，乃伪还师。贼不以为虞，遂不守备。腾出其不意击之，应时奔溃。一日下其三城，斩其魁帅，俘获三千人，招纳降附者三万户。

　　帝以腾母在齐，未令东讨。适有其亲属自东还朝者，晋公护（奉）〔奏〕令伪告腾云：「齐为无道，已诛公家，母兄并从涂炭。」盖欲发其怒也。腾乃发哀泣血，志在复雠。四年，齐公宪与晋公护东征，请腾为副。赵公招时在蜀，复留之。晋公护与招书曰：「今朝廷令齐公扫荡河、洛，欲与此人同行。汝彼无事，且宜借吾也。」于是命腾驰传入朝，副宪东讨。五年，拜司宪中大夫。

　　天和初，信州蛮、蜑据江峡反叛，连结二千余里，自称王侯，杀刺史守令等。又诏腾率军讨之。腾乃先趣益州，进骁勇之士，兼具楼船，沿外江而下。军至汤口，分道奋击，所向摧破。乃筑京观以旌武功。语在蛮传。涪陵郡守蔺休祖又据楚、向、临、容、开、信等州，地方二千余里，阻兵为乱。复诏腾讨之。初与大战，斩首二千余级，俘获千余人。当时虽摧其锋，而贼众既多，自夏及秋，无日不战，师老粮尽，遂停军集市，更思方略。贼见腾不出，四面竞前。腾乃激励其众，士皆争奋，复攻拔其鱼令城，大获粮储，以充军实。又破铜盘等七栅，前后斩获四千人，并船舰等。又筑临州、集市二城，以镇遏之。腾自在龙州，至是前后破平诸贼，凡赏得奴婢八百口，马牛称是。于是巴蜀悉定，诏令树碑纪绩焉。

　　四年，迁江陵总管。陈遣其将章昭达率众五万、船舰二千围江陵。卫王直闻有陈寇，遣大将军赵誾、李迁哲等率步骑赴之，并受腾节度。时迁哲等守外城，陈将程文季、雷道勤夜来掩袭，迁哲等惊乱，不能抗御。腾夜遣开门，出甲士奋击，大破之。陈人奔溃，道勤中流矢而毙，虏获二百余人。陈人又决龙川宁邦堤，引水灌江陵城。腾亲率将士战于西堤，破之，斩首数千级，陈人乃遁。六年，进位柱国，进爵上庸郡公，增邑通前三千五百户。

　　建德二年，征拜大司空，寻出为泾州总管。宣政元年冬，薨于京师。赠本官加并汾等五州刺史，重赠大后丞。谥曰定。子玄嗣。

　　玄字士鉴，腾入关时，年始七岁。仕齐为奉朝请，历成平县令。齐平，高祖见玄，特加劳勉，即拜地官府都上士。大象末，为隋文相府内兵参军。玄弟融，字士倾，最知名，少历显职。大象中，位至大将军、定陵县公。

　　贺若敦，代人也。父统，为东魏颍州长史。大统（二）年，执刺史田迅以州降。至长安，魏文帝谓统曰：「卿自颍川从我，何日能忘。」即拜右卫将军、散骑常侍、兖州刺史，赐爵当亭县公。寻除北雍州刺史。卒，赠侍中、燕朔恒三州刺史、司空公，谥曰哀。
</div>
    <div class="pagination">
<a href="周书_page23.html">上一页</a><span>...</span><a href="周书_page19.html">19</a><a href="周书_page20.html">20</a><a href="周书_page21.html">21</a><a href="周书_page22.html">22</a><a href="周书_page23.html">23</a><span class="current-page">24</span><a href="周书_page25.html">25</a><a href="周书_page26.html">26</a><a href="周书_page27.html">27</a><a href="周书_page28.html">28</a><a href="周书_page29.html">29</a><span>...</span><a href="周书_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
