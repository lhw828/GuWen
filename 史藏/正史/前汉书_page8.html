<!DOCTYPE html>
<html>
<head>
    <meta charset="UTF-8">
    <title>前汉书 - 第 8 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 8 页/共 74 页</h1>
    <div class="content">　　赞曰春秋晋史蔡墨有言陶唐氏既衰【荀悦曰唐者帝尧有天下号陶发声也韦昭曰陶唐皆国名犹汤称殷商矣臣瓒曰尧初居于唐后居陶故曰陶唐也师古曰三家之説皆非也许愼説文觧字云陶丘再成也在济隂夏书曰东至陶丘陶丘有尧城尧尝居之后居于唐故尧号陶唐氏斯得之矣】其后有刘累学扰龙事孔甲【应劭曰扰驯也能顺养得其嗜欲也孔甲夏天子也师古曰扰音绕又音饶】范氏其后也【师古曰晋司空士蒍之孙士防为晋大夫食采于范因号范氏】而大夫范宣子亦曰祖自虞以上为陶唐氏【师古曰范宣子即士会之孙士匄也】在夏为御龙氏【师古曰即刘累也】在商为豕韦氏【师古曰豕韦国名在东郡白马县东南】在周为唐杜氏【师古曰唐杜二国名也殷末豕韦徙国于唐周成王灭唐迁之于杜为杜伯杜伯之子隰叔奔晋士会即隰叔之孙也唐太原晋阳县也杜京兆杜县也】晋主夏盟为范氏范氏为晋士师【师古曰言晋为霸主诸夏之盟而范氏为晋正卿】鲁文公世奔秦【师古曰文公六年晋襄公卒士会与先蔑如秦逆公子雍欲以为嗣七年以秦师纳雍而赵宣子立灵公与秦师战败之于刳首先蔑奔秦士防从之】后归于晋其处者为刘氏【师古曰文十三年晋人使魏寿余伪以魏畔诱士会而纳之秦人归其帑其别族留在秦者既无官邑而乃复刘累之姓也】刘向云战国时刘氏自秦于魏【文颖曰六国时秦伐魏刘氏随军为魏所故得复居魏也师古曰春秋之后周室卑微诸侯彊盛交相攻伐故总谓之战国】秦灭魏迁大梁【师古曰秦昭王伐魏魏惠王弃安邑东徙大梁更号曰梁非始皇灭六国之时○刘敞曰当读云迁大梁都于丰则与下文合顔解误矣】都于丰故周市説雍齿曰丰故梁徙也是以颂高祖云汉帝本系出自唐帝降及于周在秦作刘渉魏而东遂为丰公【晋灼曰渉犹入也】丰公盖太上皇父其迁日浅坟墓在丰鲜焉【师古曰鲜少也音先浅反】及高祖即位置祠祀官则有秦晋梁荆之巫【应劭曰先人所在之国悉致祠巫祝博求神灵之意也文颖曰巫掌神之位次者也范氏世仕于晋故祠祀有晋巫范会支庶留秦为刘氏故有秦巫刘氏随魏都大梁故有梁巫后徙丰丰属荆故有荆巫也】世祠天地缀之以祀岂不信哉【师古曰缀言不絶也】由是推之汉承尧运德祚已盛断蛇着符旗帜上赤协于火德自然之应得天统矣【孟康曰十一月天统物萌色赤故云得天统也臣瓒曰汉承尧绪为火徳秦承周后以火代木得天之统序故曰得天统汉初因秦正至太初元年始用夏正不用十一月为正也师古曰瓒説得之】














　　前汉书卷一下
　　前汉书卷一下考证
　　高帝纪下灌婴追斩羽东城○胡三省曰东城故城括地志在定远东南五十里
　　高起王陵对曰注魏相邴吉奏高帝时奏事○【臣浩】按监本魏相邴吉奏下衍事字盖涉于下文奏事而误也今从宋本删之邴吉依本书当作丙
　　是日车驾西都长安○【臣召南】按史记作是日车驾入都关中是也栎阳长安俱是关中是日但决计入关营造长安宫殿实则仍居栎阳故至七年二月书自栎阳徙都长安也
　　治长乐宫○程大昌曰长乐宫本秦之兴乐宫周廻二十里高祖改修而居之在长安城东隅
　　西有浊河之限注○胡三省曰孟津在河内去平原甚远晋灼説失之拘盖河流浑浊故谓之浊河也
　　赦韩信封为淮隂侯○【臣召南】按此文追叙也据功臣表曹参等以十二月甲申封而淮隂侯之封直至四月则知此文为追叙矣
　　以故东阳郡鄣郡呉郡云云○刘攽曰云云○【臣召南】按攽所疑是也但灌婴传云破呉郡长呉下得呉守遂定呉豫章会稽又功臣表博阳侯周聚布反定呉郡岂项氏尝分会稽为呉及汉定天下复合为一郡乎攽并疑鄣非秦郡非也汉之丹阳即秦之鄣郡也
　　萧何治未央宫○胡三省曰宫在长安城西南隅周廻二十八里元和志曰东距长乐宫一里中隔武库
　　夏五月太上皇后○通鉴考异曰荀悦汉纪五月无后字七月无崩字盖荀悦时本尚未讹谬故也
　　秦徙中县之民南方三郡注如淳曰秦始皇畧取彊梁地○【臣召南】按彊梁地当作陆梁地史记秦始皇本纪三十一年畧取陆梁地为桂林象郡南海是也宋本亦误存説于此
　　居南方长治之注谓为之长帅而治理之也○帅字讹师理字讹李今改正
　　汉别将击布军洮水南北○【臣召南】按胡三省谓洮水当在江南甚是但即以零陵郡之洮阳当之零陵去淮南太远与下文所云追斩布鄱阳者不合也
　　其处者为刘氏○孔颖逹左传疏曰士会之帑在秦不显于会之身复无所辟传説处秦为刘氏未知何意讨寻上下其文不类深疑此句或非本防盖以为汉室兴捐弃古学左氏不显于世先儒无以自申刘氏从秦徙魏其源本出刘累揷注此辞将以媚于世明帝时贾逵上疏曰五经皆无证图防明刘氏为尧后者而左氏独有明文窃谓前世借此以求道通故后引之以为证耳【臣召南】按孔疏所见甚卓但加此文于左传实不始于贾逵且幷不始于哀平之世据昭帝元凤三年符节令睦上书言汉家承尧之后则彼时左传已有此文至刘向颂高祖曰出自唐帝王莽称汉为尧后有传国之运班彪王命论曰帝尧之苗裔皆在其后者也















　　前汉书卷一下考证
　　钦定四库全书
　　前汉书卷二
　　汉　　　兰　　台　　令　　史班　固撰唐正议大夫行秘书少监琅邪县开国子颜师古注
　　惠帝纪第二
　　孝惠皇帝【荀悦曰讳盈之字曰满应劭曰礼諡法柔质慈民曰惠师古曰孝子善述父之志故汉家之諡自惠帝已下皆称孝也臣下以满字代盈者则知帝讳盈也他皆类此】高祖太子也母曰吕皇后帝年五岁高祖初爲汉王二年立爲太子十二年四月高祖崩五月丙寅太子即皇帝位尊皇后曰皇太后赐民爵一级【师古曰帝初嗣位爲恩惠也】中郎郎中满六岁爵三级四岁二级【苏林曰中郎省中郎也】外郎满六岁二级【蘓林曰外郎散郎也】中郎不满一岁一级外郎不满二岁赐钱万【张晏曰不满一岁谓不满四岁之一岁作郎三岁也不满二岁谓不满六岁之二岁作郎四歳也师古曰此説非也直谓作郎未经一岁二岁耳○刘攽曰此赐爵之差中郎二岁乃当一级今不满一岁亦一级恩优之也又散郎三岁当赐一级今断不满二岁赐钱万则满二岁亦赐一级矣】宦官尚食比郎中【应劭曰宦官阍寺也尚主也旧有五尚尚冠尚帐尚衣尚席亦是如淳曰主天子物曰尚主文书曰尚书又有尚符玺郎也汉仪注省中有五尚而内官妇人有诸尚也】谒者执楯执防武士驺比外郎【应劭曰执楯执防亲近陛卫也武士力士也高祖使武士缚韩信是也驺驺骑也师古曰驺本廐之驭者后又令爲骑因谓驺骑耳】太子御骖乘赐爵五大夫舍人满五岁二级【师古曰武士驺以上皆旧侍从天子之人也舍人以上太子之官属】赐给丧事者二千石钱二万六百石以上万五百石二百石以下至佐史五千【如淳曰律有斗食佐史韦昭曰若今曹史书佐也师古曰自五百石以下至于佐史皆赐五千今又言二百石者审备其等也】视作斥土者将军四十金【服防曰斥土圹土也如淳曰斥闲也开土地爲冡圹故以开斥言之郑氏曰四十金四十斤金也晋灼曰近上二千石赐钱二万此言四十金实金也下凡言黄金眞金也不言黄谓钱也食货志黄金一斤直钱万师古曰诸赐言黄金者皆与之金不言黄者一金与万钱也○刘攽曰予谓诸书言若千金则一金万钱至于赐金若干斤则尽金也】二千石二十金六百石以上六金五百石以下至佐史二金减田租复十五税一【邓展曰汉家初十五税一俭于周十税一也中间废今复之也如淳曰秦作阿房之宫收太半之赋遂行至此乃复十五而税一师古曰邓说是也复音房目反○宋祁曰注文今复之也当作今复复之也】爵五大夫吏六百石以上及宦皇帝而知名者有罪当盗械者皆颂系【文颖曰言皇帝者以别仕诸王国也张晏曰时诸侯治民新承六国之后咸慕乡邑或贪逸豫乐仕诸侯今特爲京师作优裕法也如淳曰知名谓宦人敎帝书学亦可表异者也盗者逃也恐其逃亡故着械也颂者容也言见寛容但处曹吏舍不入狴牢也师古曰诸家之说皆非也宦皇帝而知名者谓虽非五大夫爵六百石吏而早事惠帝特爲所知故亦优之所以云及耳非谓凡在京师异于诸王国亦不必在于宦人敎书学也左宦之律起自武帝此时未有礼记曰宦学事师谓凡仕宦非阉寺也盗械者凡以罪着械皆得称焉不必逃亡也据山海经贰之臣相栁之尸皆云盗械其义是也古者颂与容同五大夫第九爵也】上造以上及内外公孙耳孙有罪当刑及当爲城旦舂者皆耐爲鬼薪白粲【应劭曰上造爵满十六者也内外公孙谓王侯内外孙也耳孙者孙之子也言去其曾高益逺但耳闻之也今以上造有功劳内外孙有骨血属防施徳布惠故事从其轻也城旦者旦起行治城舂者妇人不豫外徭但舂作米皆四岁刑也今皆就鬼薪白粲取薪给宗庙爲鬼薪坐择米使正白爲白粲皆三岁刑也李斐曰耳孙曾孙也张晏曰公孙宗室侯王之孙也晋灼曰耳孙孙之曾孙也诸侯王表在八世师古曰上造第二爵名也内外公孙国家宗室及外戚之孙也耳孙诸说不同据平纪及诸侯王表说梁孝王孙之子耳孙耳音仍又匈奴传说握衍朐防单于云乌维单于耳孙以此参之李云曾孙是也然汉书诸处又皆云曾孙非一不应杂两称而言据尔雅曾孙之子爲孙孙之子爲来孙来孙之子爲昆孙昆孙之子爲仍孙从已而数是爲八叶则与晋说相同仍耳声相近盖一号也但班氏唯存古名而计其叶数则错也防音连】民年七十以上若不满十岁有罪当刑者皆完之【孟康曰不加肉刑髠也师古曰若预及之言也谓七十以上及不满十岁以下皆完之也音他计反】又曰吏所以治民也能尽其治则民赖之故重其禄所以爲民也【师古曰爲音于僞反】今吏六百石以上父母妻子与同居及故吏尝佩将军都尉印将兵及佩二千石官印者家唯给军赋他无有所与【师古曰同居谓父母妻子之外若兄弟及兄弟之子等见与同居业者若今言同籍及同财也无有所与与读曰豫】令郡诸侯王立高庙【师古曰诸郡及诸侯王国皆立庙也今书本郡下或有国字者流俗不晓妄加之】元年冬十二月赵隠王如意薨民有罪得买爵三十级以免死罪【应劭曰一级直钱二千凡爲六万若今赎罪入三十疋缣矣师古曰令出买爵之钱以赎罪】赐民爵户一级春正月城长安
　　二年冬十月齐悼惠王来朝献城阳郡以益鲁元公主邑尊公主爲太后【如淳曰张敖子偃爲鲁王故公主得爲太后师古曰此说非也盖齐王忧不得脱故从内史之言请尊公主爲齐太后以母礼事之用悦媚吕太后耳若鲁元以子爲鲁王自合称太后何待齐王尊之乎据张耳传高后元年鲁元太后薨后六年宣平侯敖薨吕太后立敖子偃爲王以母爲太后故也是则偃因母爲齐王太后而得王非母因偃乃爲太后也○刘攽曰顔说非也悼惠公主兄弟耳虽欲谄吕后而以母事之于理安乎盖齐内史本谄吕后欲尊公主以渐王张氏故劝王割郡就益鲁邑而更号鲁元公主爲鲁元太后也太后之号虽更鲁元之称不除岂闗爲齐王母乎又张偃以母爲太后故封鲁王太后非齐益明也】春正月癸酉有两龙见兰陵家人井中【师古曰家人言庶人之家】乙亥夕而不见陇西地震夏旱郃阳侯仲薨【师古曰高帝之兄呉王濞父也】秋七月辛未相国何薨【师古曰萧何也】
　　三年春发长安六百里内男女十四万六千人城长安三十日罢【郑氏曰城一面故速罢】以宗室女爲公主嫁匈奴单于夏五月立闽越君摇爲东海王【应劭曰摇越王勾践之苗裔也帅百越之兵助高祖故封东海在呉郡东南滨海云师古曰即今泉州是其地】六月发诸侯王列侯徒二万人城长安秋七月都廐灾南越王赵佗称臣奉贡【师古曰佗音徒何反】
　　四年冬十月壬寅立皇后张氏【师古曰张敖之女也史记汉书无名字皇甫谧作帝王世纪皆爲惠帝张后及孝文薄后已下别制名焉至于薄父之徒亦立名字何从而得之乎虽示博闻不知防于穿凿○宋祁曰注文一本示字上有欲字】春正月举民孝弟力田者复其身【师古曰弟者言能以顺道事其兄也弟音徒计反复音方目反】三月甲子皇帝冠赦天下省法令妨吏民者除挟书律【应劭曰挟藏也张晏曰秦律敢有挟书者族】长乐宫鸿台灾宜阳雨血秋七月乙亥未央宫凌室灾【师古曰凌室藏冰之室也诗七月之篇曰纳于凌隂】丙子织室灾【师古曰主织作缯帛之处】
　　五年冬十月靁桃李华枣实春正月复长安六百里内男女十四万五千人城长安三十日罢夏大旱秋八月己丑相国参薨【师古曰曹参也】九月长安城成赐民爵户一级【师古曰家长受也】
　　六年冬十月辛丑齐王肥薨令民得买爵女子年十五以上至三十不嫁五算【应劭曰国语越王勾践令国中女子年十七不嫁者父母有罪欲人民繁息也汉律人出一算百二十钱唯贾人与奴婢倍算今使五算罪谪之也孟康曰或云复之也师古曰应说是○刘攽曰予谓女子五算亦不顿谪之自十五至三十爲五等每等加一算也】夏六月舞阳侯哙薨【师古曰樊哙也】起长安西市修敖仓
　　七年冬十月发车骑材官诣荥阳【师古曰车常拟军兴者若近代之戌车也骑常所飬马并其人使行骑若今武马及所飬者主也材官解在高纪】太尉灌婴将春正月辛丑朔日有蚀之夏五月丁卯日有蚀之旣【师古曰旣尽也】秋八月戊寅帝崩于未央宫【臣瓒曰帝年十七即位即位七年夀二十四】九月辛丑葬安陵【臣瓒曰自崩至葬凡二十四日安陵在长安北三十五里师古曰三辅黄图云去长陵五里○宋祁曰长陵五里一作十里】
　　赞曰孝惠内修亲亲外礼宰相优宠齐悼赵隠恩敬笃矣【师古曰笃厚也】闻叔孙通之諌则惧然【苏林曰谏复道乘衣冠道也师古曰惧读曰瞿翟然失守貎音居具反】纳曹相国之对而心说【苏林曰对修高帝制度萧何法也师古曰说读曰悦】可谓寛仁之主遭吕太后亏损至德【师古曰谓杀赵王戮戚夫人因以忧疾不听政而崩】悲夫











　　前汉书卷二
　　前汉书卷二考证
　　惠帝纪第二○【臣召南】按史记于高祖夲纪后孝文夲纪前止作吕后夲纪以惠帝事附入殊非体制班氏列惠帝纪于高后纪之前义理甚正
　　视作斥土者○【臣照】按监夲宋夲俱作斥上今以服防如淳注意详之定为斥土服注斥上圹上也二上字亦并正
　　春正月城长安○胡三省曰汉都长安萧何虽治宫室未暇筑城帝始筑之至五年始成【臣召南】按功臣表城及宫殿皆少府阳城延所作
　　郃阳侯仲薨○【臣召南】按高纪及吴王濞传并作合阳则属平原此纪作郃阳则属左冯翊以王子侯表作合阳证之此郃字讹也然水经注已谓是郃阳矣
　　立闽越君摇为东海王注即今泉州是其地○【臣召南】按师古説非也闽越王无诸都冶则泉州地属闽越矣东海王摇都东瓯亦号东瓯王即温州永嘉地非泉州地也














　　前汉书卷二考证
　　钦定四库全书
　　前汉书卷三
　　汉　　　兰　　台　　令　　史班　固撰唐正议大夫行秘书少监琅邪县开国子顔师古注
　　高后纪第三
　　高皇后吕氏【荀悦曰讳雉之字曰野鸡应劭曰礼妇人从夫諡故称高也师古曰吕后名雉字娥姁故臣下讳雉也姁音许于反】生惠帝佐高祖定天下父兄及高祖而侯者三人【师古曰父谓临泗侯吕公也兄谓周吕侯泽建成侯释之】惠帝即位尊吕后爲太后【○朱子文曰吕后二字可去当曰惠帝即位尊爲太后】太后立帝姊鲁元公主女爲皇后无子取后宫美人子名之以爲太子惠帝崩太子立爲皇帝年幼太后临朝称制【师古曰天子之言一曰制书二曰诏书制书者谓爲制度之命也非皇后所得称今吕太后临朝行天子事断决万机故称制诏】大赦天下廼立兄子吕台产禄台子通四人爲王【苏林曰台音胞胎】封诸吕六人爲列侯语在外戚传
　　元年春正月诏曰前日孝惠皇帝言欲除三族辠妖言令【师古曰罪之重者戮及三族过误之语以爲妖言今谓重酷皆除之】议未决而崩今除之二月赐民爵户一级初置孝弟力田二千石者一人【师古曰特置孝弟力田官而尊其秩欲以劝厉天下令各敦行务本】夏五月丙申赵王宫丛台灾【师古曰连聚非一故名丛台盖本六国时赵王故台也在邯郸城中】立孝惠后宫子强爲淮阳王【如淳曰外戚恩泽侯表曰皆吕氏子也以孝惠子侯晋灼曰汉注名长韦昭曰今陈留郡】不疑爲恒山王【如淳曰今常山也因避文帝讳改曰常】爲襄城侯朝爲轵侯【师古曰轵音只】武爲壶关侯秋桃李华
　　二年春诏曰高皇帝匡饬天下【师古曰匡正也饬整也饬读与勑同其字从力】诸有功者皆受分地爲列侯【师古曰分音扶问反】万民大安莫不受休德【师古曰休美也音虚蚪反他皆类此】朕思念至于久逺而功名不着亡以尊大谊施后世今欲差次列侯功以定朝位【师古曰以功之高下爲先后之次】臧于高庙世世勿絶嗣子各袭其功位其与列侯议定奏之丞相臣平言【师古曰陈平】谨与绛侯臣勃【师古曰周勃】曲周侯臣商【师古曰郦商】颍隂侯臣婴【师古曰灌婴】安国侯臣陵等议【师古曰王陵】列侯幸得赐餐钱奉邑【应劭曰餐与飡同诸侯四时皆得赐餐钱文頴曰飡邑中更名钱如今长吏食奉自复媵钱即租奉也韦昭曰熟食曰飡酒肴曰钱粟米曰奉税租奉禄正所食也四时得闲赐是爲飡钱飡小食也师古曰餐飡同一字耳音千安反飡所谓吞食物也餐钱赐厨膳钱也奉邑本所食邑也奉音扶用反○宋祁曰江南本文颖注文邑中字上有所食字钱故作笄景祐刋误谓笄非租税当改爲钱又韦昭注文税租字上有或曰字】陛下加惠以功次定朝位【如淳曰功大者位在上功臣侯表有第一第二之次】臣请臧高庙奏可春正月乙卯地震羗道【服防曰县有夷蛮曰道师古曰羗道属陇西郡】武都道山崩【师古曰武都道属武都郡】夏六月丙戌晦日有蚀之秋七月恒山王不疑薨行八铢钱【应劭曰本秦钱质如周钱文曰半两重如其文即八铢也汉以其太重更铸荚钱今民闲名榆荚钱是也民患其太轻至此复行八铢钱○宋祁曰注文荚字一本作铗非是】
　　三年夏江水汉水溢流民四千余家【师古曰水所漂没也】秋星昼见
　　四年夏少帝自知非皇后子出怨言皇太后幽之永巷【如淳曰列女传周宣姜后脱簪珥待罪永巷后改爲掖庭师古曰永长也本谓宫中之长巷也】诏曰凡有天下治万民者盖之如天容之如地上有驩心防使百姓百姓欣然防事其上驩欣交通而天下治今皇帝疾久不已廼失惑昏乱不能继嗣奉宗庙守祭祀不可属天下【师古曰属委也音之欲反】其议代之羣臣皆曰皇太后爲天下计所以安宗庙社稷甚深顿首奉诏五月丙辰立恒山王爲皇帝【晋灼曰史记惠帝元年子不疑爲常山王子山爲襄城侯二年常山王薨即不疑也以弟襄城侯山爲常山王更名义丙辰立常山王义爲帝义更名汉书一之书以爲正也师古曰即元年所立爲襄城侯者晋説是也】
</div>
    <div class="pagination">
<a href="前汉书_page7.html">上一页</a><span>...</span><a href="前汉书_page3.html">3</a><a href="前汉书_page4.html">4</a><a href="前汉书_page5.html">5</a><a href="前汉书_page6.html">6</a><a href="前汉书_page7.html">7</a><span class="current-page">8</span><a href="前汉书_page9.html">9</a><a href="前汉书_page10.html">10</a><a href="前汉书_page11.html">11</a><a href="前汉书_page12.html">12</a><a href="前汉书_page13.html">13</a><span>...</span><a href="前汉书_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
