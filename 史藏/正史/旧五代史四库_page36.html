<!DOCTYPE html>
<html>
 <head>
  <meta charset="utf-8"/>
  <title>
   旧五代史四库 - 第 36 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧五代史四库 - 第 36 页/共 60 页
  </h1>
  <div class="content">
   旧五代史巻八十一攷证
　　钦定四库全书
　　旧五代史巻八十二
　　宋门下侍郎参知政事监修国史薛居正等撰
　　晋书第八
　　少帝纪二
　　天福八年秋七月丁丑朔京师雨水深三尺辛巳许州节度使李从温来朝进封楚国公壬午以前河阳节度使皇甫遇为右龙武统军丁亥以宣徽南院使李承福为同州节度使癸巳改陜州甘棠驿为通津驿避庙讳也甲午正衙命册皇太后以宰臣李崧充使右散骑常侍李慎仪为副丁酉幸南庄召从驾臣僚习射路左农人各赐布衫麻屦八月戊申右卫上将军杨思权卒赠太傅辛亥分命朝臣一十三人分检诸州旱苗泾青磁邺都共奏逃户凡五千八百九十诸县令佐以天灾民饿携牌印纳者五癸酉以前昭义节度使李从敏为左龙武统军九月戊寅尊秦国夫人安氏为皇太妃帝所生母也丁亥追册故魏国夫人张氏为皇后帝之元妃也丙子以金部郎中知制诰冯玉为检校尚书右仆射充颍州团练使戊子前颍州团练使田令方追夺在身官爵勒归私第坐前任耀州日额外配民麯钱纳归私室故也延州奏绥州刺史李彞敏抛弃城郡与弟彞俊等五人将骨肉二百七十口来投当州押送赴阙称与兄夏州节度使彞殷偶起猜嫌互相攻伐故也辛卯夏州奏差宥州刺史李仁立权知绥州癸已故綘州刺史张从训赠太尉追册皇后之父也甲午夏州李彞殷奏衙内都指挥使拓拔崇斌等五人作乱当时收擒处斩讫相次绥州刺史李彞敏擅将兵士直抵城门寻差人掩杀彞敏知事不济与弟五人将家南走诏李彞敏潜结党显恣逆谋骨肉之间尚兴屠害照临之内难以含容送夏州处斩丙申幸大年庄遂幸侍卫使景延广第延广进金玉器玩赐延广玉带名马母妻宾佐部曲僮仆赐赉咸及之庚子以右谏议大夫边光范为给事中以吏部郎中刘知新为右谏议大夫是月诸州郡括借到军食以籍来上吏民有隠落者并处极法州县二十七蝗饿死者数十万冬十月戊申制以吴国夫人冯氏为皇后仍令所司择日备礼册命庚戌封皇第十一妺为嘉兴长公主第十二妹为永泰长公主是夕五更有彗见于东方在角旬日而灭壬子以权知延州军州事前凤州防御使杜威为延州留后甲寅以国子祭酒兼戸部侍郎田敏充文馆学士判馆事以吏部侍郎张昭逺充史馆修撰判馆事以给事中司徒诩充集贤殿学士判院事西京奏百姓马知饶杀男吴九不死以其侵母食也诏赦之甲子以前延州节度使何建为泾州节度使丙寅以泾州节度使王周为陜府节度使已已以左散骑常侍权知开封府事边蔚为工部侍郎依前知府事壬申以前兵部侍郎李玘为吏部侍郎癸酉命使摄太尉右仆射平章事和凝使副摄司徒给事中边光范追册故魏国夫人张氏为皇后奉寳册至西庄影殿行礼卤簿仪仗如式十一月丁丑以邓州节度使宋彦筠为晋州节度使以泾州节度使何建为邓州节度使己卯以前邺都留守广晋尹李徳珫为泾州节度使丙申所司奏议故天下兵马都元帅吴越国王钱元瓘諡曰庄穆诏改为文穆戊戌遣前复州防御使吴峦权知贝州军事诏节度使王令温赴阙庚子单州军事判官赵岳奏刺史杨承祚初夜开门出城称为母病往青州宁亲于孔目官齐琪处留下牌印臣已行用权知州事辛丑高丽遣使朝贡昭化军节度使瑞慎等州观察等使杜建徽进封郧国公遣侍卫步军都指挥使郭谨领兵赴郓州十二月乙巳朔遣左领军卫将军蔡行遇押兵士屯于郓州仍遣供奉官殿直二十六人自河隂至海口分擘地分巡检以青州节度使杨光逺谋叛故也庚戌前左御正齐国夫人吴氏已降二十一人并封郡国夫人太后宫皇后宫知客夫人等亦如之太子太保致仕梁文矩卒赠太子太傅癸丑诏河阳节度使符彦卿宋州节度使高行周贝州节度使王令温同州节度使李承福陈州梁汉璋亳州李萼懐州薛懐让并赴阙分命使臣诸州郡巡检以契丹入寇故也遣给事中边光范前登州刺史郭彦威使于契丹行至恒州敌已犯境不能进留于公馆数月不达其命而囘【辽史天福八年二月乙夘晋遣使进先帝遗物辛酉晋遣使请居汴从之三月丁未晋主至汴遣使来谢五月己亥遣使如晋致生辰礼六月辛酉晋遣使贡金秋八月丁未朔晋复贡金己未如奉圣州晋遣其子延煦来朝】甲寅以单州刺史杨承祚为登州刺史从其便也华州陜府奏逃户凡一万二千三百乙丑腊车驾不出诏前陜州节度使石赟率诸节度使畋于近郊太子宾客聂延祚卒丁卯诏宣徽使刘继勲就杜威园亭会节度使统军等习射淄州奏青州节度使杨光逺反遣兵士取淄州劫刺史翟进宗入青州是冬大饥河南诸州饿死者一万六千余口
　　开运元年春正月甲戌朔是夕阵云掩北斗之魁星乙亥沧恒贝邺驰告契丹前锋赵延寿赵延昭引五万骑入冦将及甘陵青州杨光逺召之也己卯契丹陷贝州知州吴峦死之庚辰以宋州节度使高行周为北面行营都部署以河阳节度使符彦卿为马军左厢排阵使以右神武统军皇甫遇为马军右厢排阵使以陜州节度使王周为步军左厢排阵使以左羽林统军潘瓌为步军右厢排阵使太原奏契丹入鴈门围忻代二州恒沧邢三州上言契丹大至是嵗天下饿死者数十万人诏逐处长吏瘗之壬午诏取此月十三日车驾北征以前邠州节度使李周为权东京留守乙酉车驾发东京丁亥敌骑至黎阳以侍卫马军都指挥使李守贞为前军都虞河北危蹙诸州求救者人使相望戊子车驾至澶州以贝州节度使王令温为邓州节度使时令温弟令崇自契丹至诉以举族陷于甘陵故有是命辛卯邺都留守张从恩遣人夜缒城间行奏契丹主以铁骑三四万建牙帐于元城以赵延寿为魏博节度使改封魏王延寿日率骑军摩垒而退甲午以北京留守刘知逺为幽州道行营招讨使以恒州节度使杜威副之定州节度使马全节为都虞其职员将校委招讨使便宜署置乙未大雾中有白虹相偶占者曰斯为海淫其下必将有战诏率天下公私之马以资骑军丙申契丹攻黎阳遣右武卫上将军张彦泽等率劲骑三千以御之己亥遣译语官孟守忠致书于契丹主求修旧好守忠自敌帐回契丹主复书曰已成之势不可改也辛丑太原奏与契丹战于秀谷斩首三千级生擒五百人获敌将一十七人贼军散入鵶鸣谷已进军追袭二月甲辰朔遣石赟守麻家口何建守杨刘镇白再荣守马家渡安彦威守河阳郓州奏博州刺史周儒以城降契丹又与杨光逺潜约引契丹于马家渡济河时郭谨在汶阳遣左武卫将军蔡行遇率数百骑赴之遇伏兵于葭苇中突然而出转鬭数合部下皆遁行遇为贼所执锋镝重伤不能乗马坐畚中舁至幕帐遣李守贞等水陆进兵而下以救汶阳丙午先锋指挥使石公霸与契丹遇于戚城之北为契丹所围高行周符彦卿方息于林下闻贼至骇愕督军而进契丹众甚盛被围数重遣人驰告景延广请益师延广迟留帝进止行周等大噪瞠目奋击贼众伤死者甚多帝自御亲兵救之方解【宋史符彦卿传契丹骑兵数万围髙行周于鐡丘诸将莫敢当其锋彦卿独引数百骑击之辽人遁去行周得免高懐徳至戚城被围数重援兵不至危甚懐徳左右射纵横驰突众皆披靡挟父而出】登戚城古台置酒以劳三将咸咎延广不遣兵赴难相对泣下戊申契丹筑垒于马家渡东岸以骑军列于外以御王师李守贞以师搏之遂破其众贼骑散走赴河溺死者数千遂拔其垒初西岸敌军数万鼓噪扬旗以助其势及见东岸兵败号哭而去获马八百匹生擒贼将七十八人部众五百人送行在悉斩之辛亥夏州节度使李彞殷合蕃汉之兵四万抵麟州济河侵契丹之境以牵胁之壬子以彞殷为契丹西南面招讨使易州刺史安审约奏战契丹于北平贼退保祁沟关防其桥梁而还癸丑博州残兵至自贼中周儒之降也贼执其军士将献于幕帐行次中途守者夜寝其中军士一人自解桎梏为诸兵释缚取贼戈矛尽杀援者二百余人南走而归至河无舟浮水而过溺死之余所存者六十七人是日日有黄白晕二白虹夹日而行己未沧州奏贼众三千人援送所掠人口寳货等由长芦入蕃以轻骑邀之斩获千余人人口辎重悉委之而走庚申宰臣冯道等再上表请听乐皆不允时帝自期年之后于宫中间举细声女乐及亲征以来日于左右召浅蕃军校奏三胡琴和以羌笛击节鸣鼓更舞迭歌以为娯乐常谓侍臣曰此非音乐也故冯道等奏请举乐诏旨未允而止壬戌杨光逺率兵围棣州刺史李琼以州兵击之弃营而遁冀州奏败贼军于城下见舁棺者讯其降者曰戚城之战上将金头王中流矢而死此其榇也癸亥以前邓州节度使何建为东南面马步军都部署率师屯汶阳甲子蜀人冦我阶州三月癸酉朔契丹主领兵十余万来战时契丹伪弃元城寨已旬日矣伏精骑于顿丘故城以待王师【通鉴邺都留守张从恩屡奏敌已遁去大军欲进追之会霖雨而止】设伏累日人马饥顿赵延寿谋曰晋军悉在河上畏我锋鋭不敢前进不如径造城下四面而进攻夺其桥梁天下定矣契丹主然之是日前军高行周在戚城之南贼将赵延寿赵延昭以数万骑出王师之西契丹主自拥精骑出王师之东两军接战交相胜负至晡时契丹主以劲兵中央出而来帝御亲军列为后阵东西济河为偃月之势旗帜鲜盛士马严整契丹主望之谓左右曰杨光逺言晋朝兵马半已饿死今日观之何其壮耶敌骑往来驰突王师植立不动万弩齐彀飞矢蔽空贼军稍却会有亡者告契丹主曰南军东面人少沿河城栅不固可以攻之契丹乃率精骑以攻东边王师败走敌骑追之时有夹马军士千余人在堤间治水寨旗帜之末出于堰埭敌望见之以为伏兵所起追骑乃止久之复战王师又退李守超以数百骑短兵直进击之敌稍却战塲之地人马死者无筭防箭残镞横厚数寸遇夜贼击钲抽军而退夜行三十里而舍焉防圣指挥使协霸【协霸二字上疑有脱文】亡入贼中夷其族防圣第二军都指挥使安重懐指挥使乌韩七监军何彦超等临阵畏怯手失兵仗悉斩之乙亥契丹主帐内小校窃其主所乗马来奔云契丹巳传木书收军北去【契丹国志云景延广疑有诈闭壁不敢追辽帝北归所过焚掠民物殆尽】齐州奏青州贼军冦明水镇壬午礼部尚书卢詹卒赠太子少保甲申契丹车帐已过贝州以赵延昭守贝州【辽史三月壬午留赵延昭守贝州徙所俘户于内地】辛卯定州马全节攻泰州拔之俘其兵士二千人杂畜戎仗称是癸已北京留守兼中书令刘知逺封太原王余如故是日诏天下抽防乡兵凡七戸出一士六戸资之仍自具兵仗以武定为军号太常丞王绪弃市绪家于青州常致书于杨光逺绪有妾之兄慊绪不为赒给遂告与光逺连谋密书述朝廷机事遂收捕斩之夏四月车驾在澶州沧州奏契丹陷徳州刺史尹居璠为敌所执甲辰邺都留守张从恩来朝丁未加从恩平章事还邺己酉诏取今月八日车驾还京令髙行周王周留镇澶渊近地兵马委便宜制置甲寅至自澶州曲赦京城大辟以下罪人丁已升冀州为防御使额同华奏人民相食己未以右武卫上将军张彦泽为右神武统军辛酉以郓州节度使侍卫亲军都指挥使景延广为西京留守以宋州节度使高行周为侍卫亲军都指挥使以侍卫亲军都虞义成军节度使李守贞为兖州节度使典军如故是日分命文武臣寮三十六人往诸道州府括率钱帛以次军门癸亥以西京留守安彦威为晋昌军节度使以晋昌军节度使赵莹为华州节度使以左龙武统军皇甫遇为滑州节度使是日置酒宫中召景延广谓之曰卿有佐命之功命保厘伊洛非酬勲之地也因解御衣寳带以赐之丙寅陇州奏饿死者五万六千口五月壬申朔太原刘知逺奏边境未宁军用甚广所封王爵乞未行册命戊寅遣侍卫亲军都虞李守贞率步骑二万讨杨光逺于青州丁亥以邺都留守张从恩为贝州行营都部署【通鉴张从恩上言赵延昭虽防贝州麾下兵皆久客思归宜速进军攻诏以从恩为贝州行营都部署】以滑州节度使皇甫遇为行营都虞以左神武统军潘瓌掌骑兵右神武统军张彦泽掌步兵辛卯张从恩奏贝州贼将赵延昭纵火大掠弃城而遁【通鉴延昭屯于瀛莫阻水自固】以李守贞为青州行营都部署以河阳节度使符彦卿副之戊戌以邓州节度使何建为贝州永清军节度使是月泽潞上言饿死者凡五千余人六月辛丑朔王师拔淄州斩杨光逺伪署刺史刘翰辛卯以太尉兼侍中冯道为检校太师兼侍中充同州节度使丙午诏复置枢密院以侍中桑维翰为中书令充枢密使权开封府尹李周卒辍朝赠太师辛亥以邢州节度使安叔干为晋州节度使加同平章事以晋州节度使宋彦筠为陜州节度使以吏部郎中李谷充枢密直学士丙辰滑州河决漂注曹单濮郓等州之境环梁山合于汶济【宋史杨昭俭传河决数郡大发丁夫以本部帅董其役既而塞之晋少主喜诏立碑纪其事昭俭表谏曰陛下刻石纪功不若降哀痛之诏摛翰颂美不若颁罪已之文言甚切至少主嗟赏之卒罢其事】戊午升府州为团练使额庚申襄州献白鹊甲子复置翰林学士乙丑宰臣等三上表请听乐诏允之戊辰以门下侍郎王松为左丞以右丞王易简为吏部侍郎以右散骑常侍萧愿为秘书监以右谏议大夫王仁裕为给事中以给事中李式为左散骑常侍以金部郎中知制诰徐台符为翰林学士以礼部郎中李澣本官知制诰充翰林学士以刑部郎中刘温叟改都官郎中充翰林学士以主客员外郎范质充翰林学士御史张宜改仓部员外郎知制诰庚午以前晋州节度使周密为左龙武统军以同州节度使李懐忠为左羽林统军





　　旧五代史巻八十二
　　旧五代史巻八十二攷证
　　晋少帝纪二以青州节度使杨光逺谋叛故也　案杨光逺反五代春秋作十一月与是书作十二月异欧阳史从是书
　　乙亥沧恒贝邺驰告契丹前锋赵延寿赵延昭引五万驰入冦将及甘陵　案欧阳史作甲戌朔契丹冦沧州据辽史云甲戌朔赵延寿延昭率前锋五万骑次任丘与欧阳史合
　　太原奏契丹入雁门围忻代二州　案通鉴契丹入雁门不书日辽史作丙子入雁门围忻代
　　乙酉车驾发东京丁亥敌骑至黎阳　案欧阳史作丙戌契丹冦黎阳
　　辛卯邺都留守张从恩遣人夜缒城间行奏契丹主以鐡骑三四万建牙帐于元城以赵延寿为魏博节度使改封魏王　案辽史己丑次元城授延寿魏博节度使封魏王率所部屯南乐葢辽人屯于元城自在己丑晋人至辛卯始得奏闻也欧阳史作辛卯契丹屯于元城赵延寿冦南乐殊误
　　己亥遣译语官孟守忠致书于契丹主求修旧好　案辽史云辛丑晋遣使来修旧好诏割河北诸州及遣桑维翰景延广来议与是书微异
　　邓州奏博州刺史周儒以城降契丹　案博州刺史周儒降于契丹欧阳史通鉴契丹国志俱作正月是书及辽史作二月







　　旧五代史巻八十二攷证
　　钦定四库全书
　　旧五代史巻八十三
　　宋门下侍郎参知政事监修国史薛居正等撰
　　晋书第九
　　少帝纪三
　　开运元年秋七月辛未朔帝御崇元殿大赦天下改天福九年为开运元年河北诸州曽经契丹蹂践处与免今年秋税诸军将士等第各赐优给诸州率借钱帛赦书到日画时罢徴出一千贯以上者与免科徭一万贯已上者与授本州上佐云是日宣赦未毕会大雷雨匆遽而罢时都下震死者数百人明徳门内震落石龙之首识者以为石乃国姓葢不祥之甚也癸酉以定州节度使马全节为邺都留守加兼侍中以昭义节度使安审晖为邢州节度使加检校太师乙亥前陜州节度使王周加检校太尉改定州节度使邺都留守张从恩改郓州节度使礼官奏天子三年丧毕祫享于太庙髙祖圣文章武明徳孝皇帝今年八月丧终毕合以十月行大祫之礼冬季祠祭改荐为祫从之丁丑虞部员外郎知制诰陶谷改仓部郎中知制诰大理卿吴徳谦改秘书监致仕辛巳以左龙武统军李从敏为潞州节度使天防府都防军桂州节度使知朗州军事马希杲加检校太师壬午降金州为防御州降莱州为刺史州户部侍郎田敏改兵部侍郎刑部侍郎李祥改尚书右丞以颍州团练使冯玉为戸部侍郎充端明殿学士中书舍人赵上交改刑部侍郎己丑以枢密使中书令桑维翰充文馆大学士太子太傅谯国公刘煦为守司空兼门下侍郎平章事监修国史判三司宰臣李崧和凝进封爵邑庚寅宣徽北院使刘继勲改宣徽南院使三司使董遇改宣徽北院使辛卯以前陜州节度使石赟为邓州节度使同州节度使李承福卒赠太傅八月辛丑命十五将以御契丹【东都事畧范质传契丹入冦晋出帝命十五将出征是夕质宿直出帝命诸学士分草制质曰宫城已闭虑泄机事遂独为之】北京留守刘知逺充北面行营都统镇州节度使杜威充北面行营都招讨使郓州节度使张从恩充马步军都监西京留守景延广充马步军都排阵使徐州节度使赵在礼充马步军都虞侯晋州节度使安叔千充马步军左厢排阵使前兖州节度使安审信充马步军右厢排阵使河中节度使安审琦充马步军都指挥使河阳节度使符彦卿充马军左厢都指挥使滑州节度使皇甫遇充马军右厢都指挥使右神武统军张彦泽充马军排阵使沧州节度使王廷充步军左厢都指挥使陜州节度使宋彦筠充步军右厢都指挥使前金州节度使田武充步军左厢排阵使左神武统军潘瓌充步军右厢排阵使壬寅闽王王延羲为其下连重遇朱文进所害众推文进知留后事称天福年号间道以闻甲辰太子少傅卢文纪改太子太傅太子少保李麟改太子太保刑部尚书李怿改户部尚书给事中司徒诩改右散骑常侍以府州刺史折从阮为安北都防充振武节度使是夜荧惑入南斗诏复置明经童子二科已酉以邓州节度使王令温为延州节度使癸丑以威武军兵马留后权知闽国事朱文进为检校太傅福州威武军节度使知闽国事癸亥升澶州为节镇以镇宁为军额割濮州为属郡甲子以延州节度使史威为澶州节度使九月庚午朔日有蚀之乙酉以户部侍郎韦勲为太子賔客以前棣州刺史段希尧为户部侍郎以光禄卿张仁愿为大理卿己丑礼部侍郎符防卒壬辰太原奏代州刺史白文珂破契丹于七里烽斩首千余级生擒将校七十余人癸巳以前陇州防御使翟光邺为宣徽北院使己亥以沧州节度使王廷卒辍朝赠中书令冬十月壬寅两浙节度使吴越国王钱佐加守太尉庚戌以徐州节度使北面行营马步都虞赵在礼为北面行营副都统邺都留守马全节为北面行营副招讨使甲寅以起居郎知制诰贾纬为戸部郎中知制诰戊午诏曰朕防承顾命获嗣丕基常惧颠危不克负荷宵分日昃罔敢遑宁夕惕晨兴每懐祗畏但以恩信未着徳教未敷理道不眀咎徴斯至向者频年灾沴稼穑不登万姓饥荒道殣相望上天垂谴凉徳所招仍属干戈尚兴边陲多事仓廪不足则辍人之糇食帑藏不足则率人之资财兵士不足则取人之丁中战骑不足则假人之乗马虽事不获已而理将若何访闻差去使臣殊体认不能敦子勉谕而乃临以威刑自有所闻益深愧悼旋属守臣叛命敌骑入边致使甲兵不暇休息军旅有征战之苦人民有飞挽之劳疲瘵未苏科徭尚急言念于兹寝食何安得不省过兴懐侧身罪已载深减损思召和平所宜去无用之资罢不急之务弃华取实惜费省功一则符先帝慈俭之规慕前王朴素之徳向者造作军器破用稍多但取坚刚不须华楚今后作坊制器械不得更用金银装饰比于逰畋素非所好凡诸服御尤欲去奢应天下府州不得以珍寳玩好及应犬为贡在昔圣帝明君无非恶衣菲食况于薄徳所合防行今后大官尚膳减去多品衣服帷帐务去华饰在御寒温而已峻宇雕墙昔人所诫玉杯象箸前代攸非今后凡有营缮之处丹垩雕镂不得过度宫闱之内有非理费用一切禁止于戯继圣承祧握枢临极昧于至道若履春冰属以天灾流行国步多梗因时致惧引咎推诚期于将来庶防有补更頼王公将相贵戚豪宗各启乃心率由兹道共臻富庶以致康宁凡百臣寮宜体朕意十一月壬申诏曰蕃冦未平边陲多事即日虽无侵轶亦须广设隄防朕将亲率虎貔躬擐甲胄闻南牧即便北征不须先定日辰别行告谕所有供亿宜令三司预行计度合随从诸司职员并宜常备行计云己夘以陈州刺史梁汉璋充侍卫马军都指挥使壬午以贝州节度使何建为澶州节度使兼北面行营马军右厢排阵使以澶州节度使史威为贝州节度使丙戌以前金州节度使田武为沧州节度使兼北面行营步军右厢都指挥使以前相州节度使郭谨为鄜州节度使十二月已亥朔幸臯门射中白癸丑福州节度使朱文进加同平章事封闽国王丁巳青州杨光逺降光逺子承勲等斩观察判官丘涛牙将白延祚杨赡杜延寿等首级送于招讨使李守贞乃纵火大噪劫其父处于私第以城纳欵遣即墨县令王徳柔贡表待罪杨光逺亦遣节度判官杨麟奉表请死诏释之闰月庚午以杨承信为右羽林将军承祚为右骁骑卫将军皆光逺之子先诣阙请罪故持授是官癸酉李守贞奏杨光逺卒初光逺既上表送降帝以光逺顷嵗太原归命欲曲全之议者曰岂有反状滔天而赦之也乃命守贞便宜处置守贞遣人拉杀之以病卒闻乙酉前登州刺史张万迪削夺官爵处斩青州节度判官杨麟配流威州掌书记任配流原州支使徐晏配流武州纵逢恩赦不在放还之限并以杨光逺叛故也工部尚书权知贡举窦贞固奏试进士诸科举人入防旧例夜试以三条烛尽为限天成二年改令昼试今欲依旧夜试从之曲赦青州管内罪人立功将士各赐优给青州吏民为杨光逺诖误者一切不问青州行营招讨使兖州节度使兼侍卫都虞李守贞加同平章事副招讨使河阳节度使符彦卿改许州节度使丙戌降青州为防御使额以莱州刺史杨承勲为汝州防御使己丑以工部尚书窦贞固为礼部尚书太常卿王延为工部尚书左丞王松为太常卿以前尚书右丞龙敏为尚书左丞癸已以前安州防御使李建业为河阳兵马留后以宣徽使翟光邺为青州防御使以内客省使李彦韬为宣徽北院使甲午以给事中边光范为左散骑常侍以枢密直学士吏部郎中李谷为给事中依前充职是月契丹耶律徳光与赵延寿领全军入冦围恒州分兵陷鼓城槀城元氏髙邑昭庆宁晋蒲泽栾城栢乡等县前锋至邢州河北诸州告急诏张从恩马全节安审琦率师屯邢州赵在礼屯邺都
　　开运二年春正月戊戌朔帝不受朝贺不豫故也已亥张从恩部领兵士自邢州退至相州人情震恐赵在礼还屯澶州马全节归邺都遣右神武统军张彦泽屯黎阳诏西京留守景延广将兵守胡梁渡契丹冦邢州侍卫马军都指挥使梁汉璋改郑州防御使典军如故以齐州防御使刘在明为相州留后癸卯以客省使孟承诲为内客省使滑州奏今月二日至四日相州路烽火不至甲辰以前汝州防御使宋光邺为左骁卫大将军诏青州行营将校自副兵马使以上各赐功臣名号乙已帝复常膳以左威卫上将军袁防为客省使上将军如故诏滑州节度使皇甫遇率兵赴邢州马全节赴相州契丹寇洺磁犯邺都西北界所在告急壬子王师与契丹相拒于相州北安阳河上皇甫遇慕容彦超率前锋与敌骑战于榆林店遇马中流矢仅而获免【辽史皇甫遇与濮州刺史慕容彦超将兵千骑来觇辽军至邺都遇辽军数万且战且却至榆林店辽军继至遇与彦超力战百余合遇马毙步战安审琦引骑兵逾水以救辽军乃还】是夜张从恩引军退保黎阳惟留五百人守安阳河桥既而知州符彦伦与军校谋曰此夜纷纭人无固志五百疲兵安能守桥即抽入相州婴城为备至曙贼军万余骑已阵于安阳河北彦伦令城上扬旗鼓噪贼不之测至辰时渡河而南悉陈甲骑于城下如攻城之状彦伦曰此敌将走矣乃出甲士五百于城北张弓弩以待之契丹果引去当皇甫遇榆林战时至晩敌众自相惊曰晋军悉至矣戎王在邯郸闻之即时北遁官军亦南保黎阳甲寅以河阳留后李建崇为邢州留后以凤州防御使【原本下有阙文】为河阳留后诏李守贞领兵屯滑州以宣徽北院使李彦韬权侍卫马步都虞改诸道武定军为天威军已未以前许州节度使李从温为北面行营都招抚使以郓州节度使张从恩权东京留守辛酉相州奏契丹抽退其乡村避冦百姓已发遣各归本家营种初帝以不豫初平未任亲御军旅既而张从恩马全节相次奏贼军充斥恒州杜威告事势危急帝曰此贼未平固难安寝当悉众一战以救朔方生灵若晏安迟疑则大河以北沦为冦壤矣即日命诸将防阅以定行计辛酉下诏亲征诛杨光逺部下指挥使张迥等五人以戎事方兴虑其揺扇故也癸亥以枢密直学士李谷为三司副使判留司三司公事乙丑车驾发离京师是月京城北壕春冰之上有文若大树花叶凡数十株宛若圗画观者如堵二月戊辰朔车驾次滑州己已渡浮桥幸黎阳劳军至晩还滑州以沧州节度使田武充东北面行营都部署甲戌幸澶州以景延广为随驾马步军都钤辖丙子大阅诸军于戚城帝亲临之戊寅北面行营副招讨使马全节行营都监李守贞右神武统军张彦泽等以前军先发已卯以许州节度使符彦卿为北面行营马军都指挥使以左神武统军潘环为北面行营步军都指挥使辛已幸杨村故垒符彦卿皇甫遇李殷率诸军进发以左散骑常侍边光范为枢密直学士诏河北诸州应蕃寇经由之地吏民遭杀害者委所在收瘗量事祭奠诏恒州杜威与马全节等会合进军丙戌幸铁阅马因幸赵在礼李从温军是日大雪戊子安审琦梁汉璋领兵北征府州防御使折从阮奏部领兵士攻围契丹胜州降之见进兵趋朔州甲午以河中节度使安审琦为北面行营马步军都虞许州节度使符彦卿充马步军左厢都指挥使滑州节度使皇甫遇充马步军右厢都指挥使侍卫马军都指挥使梁汉璋充马军左右厢都指挥使侍卫步军都指挥使李殷充步军左右厢都指挥使左神武统军张彦泽充马军左右厢都排阵使右神武统军潘瓌充步军左右厢都排阵使丙申以端明殿学士尚书户部侍郎冯玉为户部尚书充枢密使三月戊戌契丹陷祁州刺史沈斌死之乙已左补阙袁范先陷契丹自贼中逃归杜威奏与李守贞马全节安审琦皇甫遇部领大军赴定州易州刺史安审约奏二月三日夜差丁壮斫敌营杀贼千余人是日以符彦卿为北面行营马步军左右厢都排阵使以皇甫遇为北面行营马步军左厢排阵使以王周为马步军右厢排阵使丁未畋于戚城还幸景延广安审信军庚戌王师攻泰州刺史晋庭谦以城降易州奏郎山塞将孙方简破契丹千余人斩蕃将嘉哩相公掳其妻以献甲寅杜威奏收复满城获契丹首领默埒相公并蕃汉兵士二千人以前户部尚书李怿为兵部尚书乙卯杜威奏收复遂城丙辰奏大军自遂却退至满城时贼将赵延寿部曲来降言契丹主昨至古北口幽州奏报汉军太下收却泰州寻下令诸部令辎重入塞轻骑却回戎王率五万余骑来势极盛明日前锋必至请为之备杜威李守贞谋曰我师粮运不继深入贼疆而逢大敌亡之道也不如退还泰州观其兵势强弱而御之军士皆以为然是日还满城丁已至泰州戊午契丹前锋已至已未大军发泰州而南契丹踵其后是日次阳城庚申贼骑如墙而来我步军方为阵以御之选劲骑击贼鬭二十余合南行十余里贼势稍却渡白沟而去辛酉杜威召诸将议曰戎首自来实为勍敌若不血战吾辈何以求免诸将然之是日敌骑还绕官军相去数里明日我军成列而行蕃汉转鬬杀声震地才行十余里军中人马饥乏癸亥大军至白团卫村下营人马俱渇营中掘井及水辄坏兵士取其泥绞汁而饮敌众围绕渐束其营【宋史药元福传晋师列方阵设拒马为行砦契丹以奇兵出阵后防粮道】是日东北风猛扬尘折树契丹主坐车中谓众曰汉军尽来秪有此耳今日并可生擒然后平定天下令下马抜鹿角飞矢雨集军士大呼曰招讨使何不用军而令士卒虚死诸将咸请击之杜威曰俟风势稍慢观其进退守贞曰此风助我也彼众我寡黒风之内莫测多少若俟风止我辈无噍类矣即呼众军齐力击贼张彦泽符彦卿皇甫遇等率骑奋击风势尤猛沙尘如夜敌遂大败【宋史符彦卿传时晋师居下风将战弓弩莫施彦卿谓张彦泽皇甫遇曰与其束手就擒曷若死战然未必死彦泽然之遂潜兵尾其后顺风击之契丹大败又药元福传守贞与元福谋曰军中饥渇已甚若俟风反出战吾属为掳矣彼谓我不能逆风以战宜出其不意以击之此兵家之奇也元福乃率麾下开拒马出战诸将继至契丹大败】时步骑齐进追袭二十余里至阳城东贼军稍稍成列我骑复击之乃渡河而去守贞曰今日危急极矣幸诸君奋命吾事获济两日以来人马渇之今吃水之后脚重难行速宜收军定州保全而还上防也由是诸将整众而还是时契丹主坐车中及败走车行十余里追兵既急获一槖驼乗之而走乙丑杜威等大军自定州班师入恒州夏四月丙子以车驾将还京差官往西京告天地宗庙社稷辛已驾发澶州甲申至京师曲赦在京禁囚丁亥诏邺都依旧为天雄军庚寅河东节度使刘知逺封北平王恒州节度使杜威加守太傅徐州赵在礼移镇兖州宋州节度使加侍卫亲军马步都指挥使髙行周移镇郓州侍卫如故邺都留守马全节改天雄军节度使兖州节度使兼侍卫都虞李守贞移镇宋州加检校太师兼侍卫亲军副指挥使河中节度使安审琦加兼侍中移镇许州许州节度使符彦卿加同平章事移镇徐州滑州节度使皇甫遇加同平章事壬辰西京留守景延广加邑封改功臣秦州节度使侯益移镇河中定州节度使王周加检校太师















　　旧五代史巻八十三
　　旧五代史巻八十三攷证
　　晋少帝纪三八月辛丑命十五将以御契丹　案东都事畧亦载出帝命十五将出征事欧阳史云刘知逺为北面行营都统杜威为都招讨使葢畧之也
　　壬辰太原奏代州刺史白文珂破契丹于七里烽　案通鉴作丙子契丹冦遂城乐寿深州刺史康彦进击却之与是书异欧阳史契丹国志并与是书同
　　围恒州分兵陷鼓城槀城元氏髙邑昭庆宁晋蒲泽栾城栢乡等县　案辽史已卯围恒州下其九县欧阳史系于乙酉之后疑误
　　易州奏郎山塞将孙方简破契丹千余人　案孙方简欧阳史作孙方谏
　　贼势稍却渡白沟而去　案通鉴庚申契丹大至晋军与战逐北十余里契丹逾白沟而去欧阳史庚申杜威及契丹战于阳城败之俱与是书同惟辽史云己未重威守贞引兵南遁追至阳城大败之复以走卒为方阵来拒与战十余合是辽师未尝言败也葢当时南北军俱有掩饰故纪载不同如此
　　大军至白团卫村下营　案欧阳史作衞村通鉴攷异引汉高祖实録作白檀辽史从是书作白团衞村
　　嘉哩旧作谐里今改　黙埒旧作没剌今改










　　旧五代史巻八十三攷证
&lt;史部,正史类,旧五代史&gt;
　　钦定四库全书
　　旧五代史卷八十四
　　宋门下侍郎参知政事坚修国史薛居正等撰
　　晋书第十
　　少帝纪四
　　开运二年夏五月丙申朔帝御崇元殿受朝大赦天下丁酉以右卫上将军马万为左金吾上将军致仕戊戌陜州节度使宋彦筠移镇郑州澶州节度使何建移镇河阳以左神武统军潘瓌为澶州节度使以宣徽北院使李彦韬遥领夀州节度使兼侍卫马军都指挥使以沧州节度使田武遥领防州节度使兼侍卫步军都指挥使辛亥白虹贯日壬子宰臣桑维翰刘昫李崧和凝竝加阶爵礼部尚书窦贞固改刑部尚书太常寺卿王松改工部尚书以尚书左丞龙敏为太常卿以翰林学士承防兵部侍郎李慎仪为尚书左丞以御史中丞张允为兵部侍郎知制诰充翰林学士承防以左諌议大夫顔衎为御史中丞【宋史顔衎传丧乱之后朝纲不振衎执宪颇有风采尝上言才除御史者旋授外藩賔佐复有以私故细事求假外拜州郡无防谒之仪出入失风宪之体渐恐四方得以轻易百辟无所准绳请自今藩镇幕僚勿得任防官虽亲王宰相出镇亦不得奏充賔佐非奉制勘事勿得出京自余不令厘杂务诏惟辟召人幕余从其请】以兵部侍郎文馆学士判馆事田敏为国子祭酒以戸部侍郎段希尧为兵部侍郎以工部侍郎边蔚为戸部侍郎依前权知开封府事以左散骑常侍李式为工部侍郎以给事中王仁裕为左散骑常侍甲寅以华州节度使赵莹为开封尹以皇弟开封尹重睿为秦州节度使以宣徽南院使刘继勲为华州节度使以前郓州节度使张从恩为晋州节度使丙辰杜威来朝定州奏大风雹北岳庙殿宇树木悉摧拔之六月乙丑朔帝御崇元殿百官入阁监修国史刘昫史官张昭逺等以新修唐书纪志列传并目録凡二百三巻上之赐器帛有差癸酉以恒州节度使杜威为天雄军节度使充邺都留守以邺都留守马全节为恒州节度使以翰林学士金部郎中知制诰徐台符为中书舍人以翰林学士礼部郎中知制诰李瀚为中书舍人翰林学士都官郎中刘温叟加知制诰翰林学士主客员外郎范质改比部郎中知制诰竝依旧充职祠部员外郎知制诰张沆本官充学士以太常少卿陶谷为中书舍人【宋史陶谷传谷性急率尝与兖帅安审信集防杯酒相失为审信所奏时方姑息武臣谷坐责授太常少卿尝上言顷涖西台每见台司详断刑狱少有即时决者至于闾阎夫妇小有争讼淹滞即时坊市死亡丧塟必俟台司判状奴婢病亡亦须检验吏因縁为奸而邀求不已经旬不获埋瘗望申条约以革其从之俄拜中书舍人】已亥以邠州节度使刘景岩为陜州节度使已卯新授恒州节度使马全节卒辍朝赠中书令壬午大理卿张仁愿卒赠秘书监遣刑部尚书窦贞固等分诣寺观祷雨已丑以定州节度使王周为恒州节度使以前易州刺史安审约为定州留后是月两京及州郡十五竝奏旱秋七月乙未朔以侍卫步军都指挥使领防州节度使田武为昭义军节度使甲寅左谏议大夫李元龟奏请禁止天下僧尼典买院舍从之丙辰前少府监李锴贬坊州司戸坐冐请逃死吏人衣粮入已故也庚申以前齐州防御使薛可言为延州兵马留后八月甲子朔日有蚀之中书舍人陶谷奏请权废太常寺二舞郎从之丙寅宰臣和凝罢相守右仆射以枢密使冯玉为中书侍郎平章事使如故乙亥诏诸御史今后除准式请假外不得以细故小事请假离京除奉制命差推事及按察外不得以诸杂细务差出丙子以灵州节度使冯晖为邠州节度使加检校太尉以前鄜州节度使丁审琪为左羽林统军以前鄜州节度使郭谨为左神武统军西京留司御史台奏新授邓州节度使宋彦筠于银沙滩斩防头郑温诏鞫之欵云彦筠出身军旅不知事体不合专擅行法诏释其罪以工部尚书王松权知贡举丁丑以前晋州节度使安叔千为右金吾上将军以三司副使给事中李谷为磁州刺史充北面水陆转运使分遣使臣于诸道率马戊寅以左金吾上将军皇甫立为左卫上将军以右羽林统军李怀忠为左武卫上将军庚辰新授潞州节度使田武卒辍朝赠太尉戊子湖南奏静江军节度使马希杲卒九月丙申以西京留守北面马步军都排阵使景延广为北面行营副招讨使丁酉以刑部侍郎赵逺为戸部侍郎以工部侍郎李式为刑部侍郎以中书舍人卢价为工部侍郎价久次纶闱旧例合转礼部侍郎或御史中丞宰臣冯玉拟此官桑维翰以为资望浅不署状无何维翰休沐数日玉独奏行之维翰由是不乐与玉有间矣已亥幸繁台观马遂幸李守贞第庚子以晋州节度使张从恩为潞州节度使吏部侍郎张昭逺加阶爵酬修唐史之劳也【宋史张昭逺传加金紫阶进爵邑】戊申升曹州为节镇以威信军为军额诏李守贞率兵屯澶州已酉月掩昴宿以宣徽北院使焦继勲为宣徽南院使以内客省使孟承诲为宣徽北院使壬子以前太子詹事王居敏为鸿胪卿李专美为大理卿以太子賔客致仕马孙为太子詹事甲寅移泰州理所于满城县乙卯诏相州节度使张彦泽率兵屯恒州冬十月戊寅以河阳节度使何建为泾州节度使以许州节度使李从温为河阳节度使以前郑州节度使石赟为曹州节度使庚午遣使太子賔客罗周岳使副太子右庶子王延济册两浙节度使钱佐为守太尉辛未右金吾卫上将军杨彦询卒赠太子太师丁丑髙丽遣使贡方物庚辰以前延州节度使王令温为灵州节度使庚寅以邢州兵马留后刘在明为晋州兵马留后以前河阳留后方太为邢州留后癸已升陈州为节镇以镇安军为军额十一月戊戌以邠州节度使冯晖兼侍卫步军都指挥使充北面行营先锋马歩军都指挥使以权知髙丽国事王武为检校太保使持节莵州都督充大义军使封髙丽国王癸卯日南至帝御崇元殿受朝贺戊申两浙奏顺化军节度使钱铎卒甲寅以寿州节度使侍卫马军都指挥使李彦韬为陈州节度使典军如故丙辰前商州刺史李俊除名坐受财枉法也十二月乙丑以两浙节度使吴越国王钱佐兼东南面兵马都元帅丙寅以吴越国金马左厢都指挥使湖州刺史胡思进遥领防州昭信军节度使以吴越国金马右厢都指挥使明州刺史阚璠遥领宣州寕国军节度使竝典军如故左羽林统军丁审琪卒赠太尉辛未以工部侍郎卢价为礼部侍郎以右散骑常侍集贤殿学士判院事司徒诩为工部侍郎依前充职以前中书舍人殷鹏为给事中充枢密直学士以给事中刘知新为右散骑常侍乙亥陜府节度使刘景岩来朝丁丑狩于近郊猎也巳卯光禄卿致仕陈卒于太原庚辰命使册髙丽国王王武癸未以前兖州节度使安审信为华州节度使丁亥以枢密使中书令桑维翰为开封尹以司空门下侍郎平章事刘昫判三司以左仆射门下侍郎平章事李崧为守侍中充枢密使以开封尹赵莹为中书令文馆大学士以宣徽南院使焦继勲知陜州军州事【宋史焦继勲传西人冦边朝议发师致讨继勲抗疏请行拜秦州观察使兼诸蕃水陆转运使既至推恩信设方畧招诱诸部相率奉玉帛牛酒乞盟边境以安俄徙知陜州】已丑邠州节度使冯晖准诏来朝是歳帝毎遇四方进献器皿多以银于外府易金而入谓左右曰金者贵而且轻便于人力识者以为北迁之兆也【宋史刘涛传少帝奢侈常以银易金广其器皿李崧判三司令上库金之数及崧以原簿较之少数千镒崧责曰帑库通式一曰不受虗数毫厘则有重典涛曰帑司常有报不尽数以备宣索崧令有司劾涛涛事廹以情告枢密使桑维翰乃止罚一月俸】
　　开运三年春正月癸已朔帝御崇元殿受朝贺仗卫如式诏改铸天下合同印书诏印御前竝以黄金为之已亥贝州梁汉璋奏蕃冦屯聚将谋入冦诏符彦卿屯荆州口【宋史符彦卿传再出河朔彦卿不与易其行佐配以羸师数千戍荆州口】癸卯以前华州节度使刘继勲为同州节度使以陜州节度使刘景岩为邓州节度使丙午以宣徽南院使知陜州事焦继勲为陜州留后丁未刑部员外王涓赐私家自尽坐私用官钱经营求利也右司郎中李知损贬均州司戸员外置驰驿发遣坐前任度支判官日与解县盐使王景遇交游借贷故也已酉诏侍卫亲军副都指挥使李守贞率师巡抚北边辛亥以皇弟秦州节度使重睿为许州节度使以许州节度使安审琦为兖州节度使以兖州节度使赵在礼为晋昌军节度使癸丑以泾州节度使何建为秦州节度使以前贝州节度使史威为泾州节度使乙卯定州奏契丹入冦已未二王后守太仆少卿袭酅国公杨延寿除名配流威州终身勿齿延寿奉命于磁州检苗受赃二百余匹准律当绞有司以二王后入议故贷其死二月壬戌朔日有蚀之诏滑州皇甫遇率兵援粮入易定等州甲子以沧州留后王景为本州节度使右仆射和凝逐月别给钱五万傔粮刍粟等优旧相也辛未鲁国大长公主史氏薨辍朝三日丙子光禄卿致仕王贽卒赠太常卿回鹘遣使贡方物升桂州全义县为溥州仍桂州其全义县改为徳昌县从湖南马希范所请也壬午以前晋昌军节度使安彦威充北面行营副都统以宣徽北院使兼太府卿孟承诲为右武卫大将军充职是日幸南庄命臣寮泛舟饮酒因幸杜威园醉方归内甲申河阳节度使李从温薨辍朝赠太师三月壬辰朔以权知河西节度事张遵古为河西留后乙未以御史中丞顔衎为戸部侍郎以戸部侍郎赵逺为御史中丞丙申以邠州节度使兼侍卫步军都指挥使冯晖为河阳节度使以前泾州节度使李徳珫为邠州节度使李守贞奏大军至衡水巳亥奏获郑州刺史赵思防癸卯奏大军回至冀州戸部侍郎顔衎上表以母老乞解官就养从之戊申以皇子齐州防御使延煦为澶州节度使辛亥密州上言饥民殍者一千五百庚申以瓜州刺史曹元忠为沙州留后夏四月辛酉朔李守贞自北班师到关大原奏吐浑白可久奔归契丹诸侯咸有异志乙亥宰臣诣寺观祷雨曹州奏部民相次饿死凡三千人时河南河北大饥殍殕甚众沂宻兖郓冦盗羣起所在屯聚剽刼县邑吏不能禁兖州节度使安审琦出兵捕逐为贼所败戊寅幸相国寺祷雨皇子延煦与晋昌军节度使赵在礼结婚命宗正卿石先赞主之五月庚寅朔以兵部郎中刘皥为太府卿戊戌以前同州节度使冯道为邓州节度使定州奏部民相次掳杀流移约五千余户青州奏全家殍死者一百一十二户沂州奏淮南遣海州刺史领兵一千五百人应接贼头常知及诏兖州安审琦领兵捕逐甲辰以前太子賔客韦勲为太子賔客兖州安审琦奏淮贼抽退贼头常知及与相次首领武约等竝乞归命丁未幸大年庄游舩习射帝醉甚赐羣官器帛过差夜分方归内戊申以鄜州留后李殷为定州节度使辛亥诏皇甫遇为北面行营都部署张彦泽为副李殷为都监领兵赴易定等州寻止其行甲寅以贝州留后梁汉璋为贝州节度使以左神武统军郭谨为鄜州节度使六月庚申朔登州奏文登县部内有铜佛像四甆佛像十自地踊出狼山招收指挥使孙方简叛据狼山归契丹乙丑诏诸道不得横荐官寮如本处幕府有阙即得奏荐丙寅以前招义军节度使李从敏为河阳节度使以河阳节度使兼侍卫步军都指挥使冯晖为灵州节度使壬午以郓州节度使兼侍卫亲军都指挥使髙行周为宋州节度使加兼中书令充北面行营副都统以宋州节度使侍卫亲军都指挥使【以下有阙文】定州奏蕃冦压境诏李守贞为北面行营都部署滑州皇甫遇为南宼相州张彦泽充马军都指挥使定州李殷充步军都指挥使七月壬辰以礼部尚书王延为刑部尚书以工部尚书王松为礼部尚书以太常卿龙敏为工部尚书以左丞李慎仪为太常卿以吏部侍郎张昭逺为左丞以右丞李详为吏部侍郎以前义州刺史李玘为右丞前晋昌军节度使安彦威薨辍朝赠太师丙申两浙节度使吴越国王钱佐加守太师北京留守河东节度使北平王刘知逺加守太尉沧州奏蕃冦攻饶安县扬刘口河决西岸水濶四十里以前邓州节度使刘景岩为太子太师致仕辛亥宋州谷熟县河水雨水一槩东流漂没秋稼丁巳大理卿李专美卒戊午诏伪清泰朝经削夺官爵朱昭冯赟康义诚王思同药彦稠等竝复其官爵自夏初至是河南河北诸州郡饿死者数万人羣盗蜂起剽畧县镇霖雨不止川泽泛涨损害秋稼八月己未朔以左谏议大夫裴羽为给事中庚申李守贞皇甫遇驻军定州辛酉幸南庄召从臣宴乐至暮还宫诏潞州运粮十三万赴恒州癸亥以右散骑常侍张煦为青州刺史李守贞奏大军至望都县相次至长城北遇敌千余骑转鬭四十里斩蕃将嘉哩相公丁卯诏班师庚午以前亳州防御使边蔚为户部侍郎以刑部侍郎李式为户部侍郎充三司副使以礼部侍郎卢价为刑部侍郎以枢密直学士左散骑常侍边光范为礼部侍郎充职【宋史边光范传少帝以光范藩邸旧僚待遇尤厚因游宴见光范位翰林学士下即日拜尚书礼部侍郎知制诰充翰林学士仍直枢密院】辛未以右龙武统军周宻为延州节度使癸酉河东节度使刘知逺奏诛吐浑大首领白承福白铁匮赫连海龙等竝夷其族凡四百口盖利其孳畜财寳也人皆寃之甲戌以大理少卿剧可久为大理卿棣州刺史慕容彦超削夺在身官爵房州安置坐前任濮州擅出省仓麦及私卖官麯准法处死太原节度使刘知逺上表救之故贷其死丙戌灵州冯晖奏与威州刺史药元福于威州土桥西一百里遇吐蕃七千余人大破之斩首千余级是月秦州雨两旬不止邺都雨水一丈洛京郑州贝州大水邺都夏津临清两县饿死民凡三千三百盗入临濮费县秋九月壬辰郓州节度使侍卫亲军都指挥使李守贞加兼侍中滑州节度使皇甫遇进封邠国公相州节度使张彦泽加检校太尉甲午以权知威武军节度使李逹为检校太尉同平章事充福建节度使知闽国事乙未前商州刺史李俊赐死坐与亲妹奸及行劔斫杀女使又杀部曲孙汉荣强奸其妻准法弃市诏赐死于家已亥张彦泽奏破蕃贼于定州界斩首二十余级追袭百余里生擒蕃将四人摘得金耳环二副进呈癸卯太原奏破契丹于杨武谷杀七千余人甲辰以天防上将军江南诸道都统楚王马希范兼诸道兵马都元帅诏开封府以霖雨不止应京城公私僦舍钱放一月乙巳诏安审率兵赴邺都皇甫遇赴相州丙午以太子少保杨凝式为太子少傅以刑部尚书王延为太子少保前頴州团练使窦贞固为刑部尚书是月河南河北关西诸州奏大水霖雨不止沟河泛溢水入城郭及损害秋稼是月契丹瀛州刺史诈为书与乐寿将军王峦愿以本城归顺且言城中蕃军不满千人请朝廷发军袭取之已为内应又云今秋苦雨州泽涨溢自瓦桥以北水势无际戎王已归本国若闻南夏有变地逺阻水虽欲奔命无能及也又峦继有宻奏苦言瀛鄚可取之状先是前歳中车驾驻于河上曽遣边将遗书于幽州赵延寿劝令归国延寿防有报命依违而已是歳三月复遣邺都杜威致书于延寿且述朝防啖以厚利仍遣洺州军将赵行实赍书而徃潜申欵宻行实曽事延寿故遣之七月行实自燕回得延寿书且言久陷边廷愿归中国乞发大军应接即拔身南去叙致恳切辞防绵宻时朝廷欣然从之复遣赵行实计防延寿大军应接之所有瀛州大将遣所亲赍蜡书至阙下告云欲谋翻变以本城归命未几会彼有告变者事不果就至是瀛州守将刘延祚受戎王之命诈输诚款以诱我军国家深以为信遂有出师之议










　　旧五代史卷八十四
　　旧五代史巻八十四攷证
　　晋少帝纪四监修国史刘昫史官张昭逺等以新修唐书纪志列传并目録凡二百三巻　案郡斋读书志直斋书録解题并作二百巻五代会要作二百二巻目録一巻
  </div>
  <div class="pagination">
   <a href="旧五代史四库_page35.html">
    上一页
   </a>
   <span>
    ...
   </span>
   <a href="旧五代史四库_page31.html">
    31
   </a>
   <a href="旧五代史四库_page32.html">
    32
   </a>
   <a href="旧五代史四库_page33.html">
    33
   </a>
   <a href="旧五代史四库_page34.html">
    34
   </a>
   <a href="旧五代史四库_page35.html">
    35
   </a>
   <span class="current-page">
    36
   </span>
   <a href="旧五代史四库_page37.html">
    37
   </a>
   <a href="旧五代史四库_page38.html">
    38
   </a>
   <a href="旧五代史四库_page39.html">
    39
   </a>
   <a href="旧五代史四库_page40.html">
    40
   </a>
   <a href="旧五代史四库_page41.html">
    41
   </a>
   <span>
    ...
   </span>
   <a href="旧五代史四库_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
