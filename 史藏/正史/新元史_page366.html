<!DOCTYPE html>
<html>
<head>
    <meta charset="UTF-8">
    <title>新元史 - 第 366 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 366 页/共 398 页</h1>
    <div class="content">　　俄荣率外贼突入，夺符信，杀官吏。变起仓卒，众莫能支，朵里不花与参政杨泰元等勒兵拒战。贼益众，朵里不花为枪所中，创甚，其子达兰不花率麾下力与抗，死之。朵里不花遂被执，拥至太平桥，骂不绝口，遂为贼杀。 

　　其妻卜颜氏、妾高丽氏在侧不去，皆大骂曰：“我平章遇尔父子厚矣，尔父子何暴逆至此。”亦皆遇害。其部将哈乞、吴普颜、阿剌不花、歹不花等，俱战死。 

　　陈君用，字子材，延平人，少负气，勇猛过人。红巾入闽，闽帅授君用南平县尹，给钱五万缗，俾募千兵。君用散家财继之，导官军复建阳、浦城等县，以功授同知建宁路事。亡何，贼围福州，君用率兵往援，大败贼众。廉访佥事郭兴祖使权同知副都元帅，遂引兵逾北岭，至连江，阻水而阵。君用曰：“今日不尽杀贼，吾不复生还矣？”乃率壮北士六十人，徒涉，贼稍溃。既而复合，君用大呼转战，中枪死。事闻。赠怀远大将军、浙东道宣慰司同知副元帅、轻车都尉、颖州郡侯，谥忠毅。 

　　卜理牙敦，北庭人，累官至山南廉访使，治中兴。至正十二年，寇犯中兴，卜理牙敦以兵与抗，射贼多死，贼稍退。明日，复拥众来袭东门，卜里牙敦兵溃被执，不屈而死。 

　　又明日，贼复来攻，前中兴判官上都统兵出击之。既而东门失守，上都仓黄反斗，力屈，贼执之，使降。上都大骂，贼怒，刳其腹而死。 

　　潮海，札剌台氏。由国子生入官为靖安县达鲁花赤。至正十二年，蕲、黄贼起，潮海与县尹黄绍，同集义兵，为御贼计。未几，贼数万，由武宁来寇，绍赴行省求援。潮海独率众与战于象湖，大破之。乃起进士胡斗元、涂渊、舒庆元、甘棠等共城守，而以勇士黄云为前锋。自二月至于八月，战屡捷，擒贼将洪元帅。贼党益盛，云战死，潮海遂被围，寻被贼所执杀于富州。 

　　子民安图，袭父职为本县达鲁花赤。十三年，帅众败贼，复县治。十四的，贼复至，民安图战败，贼执而剐之。 

　　绍，字仲先，临川人。至正八年，进士，以求援出靖安，遇官军，护绍得入龙兴。而龙兴亦被围。其后围解，绍乃与民安图招谕叛党，过建昌之高坪，遇贼，绍正衣冠，怒骂，为贼所害。 

　　斗元，字元浩，靖安人。至正十年，领江西乡荐第一，下第，署鳌溪书院山长，贼至靖安，掠斗元乡里，斗元以乡兵击败之。与潮海共图战守。及被执，贼胁之使降，斗元骂不屈。乃以土埋其腰，不死。又缚置暗室，斗元仆墙以出，遁入深山，忿恚而卒。 

　　黄云，抚州人，寓靖安。以勇捷称。每接战，犹以身当敌，尝为数十人所围。即奋身跃出。至是，身中数十枪，喷血骂贼死。 

　　魏中立，字伯时，济南人。由国子伴读，历官至陕西行台御史中丞，迁守饶州。贼既陷湖广，分攻州郡，官军多疲懦不能拒。所在无赖子，多乘间窃发，不旬日，众辄数万，皆短衣草履，齿木为杷，削竹为枪，截绯帛为巾襦，弥野皆赤。中立率壮丁，分塞险要，戒守备。俄而贼至，达鲁花赤马来出战，不能发一矢。中立以义兵击却之。已而贼复合，遂为所执，以红衣被其身。中立叱之，须髯尽张。贼执归蕲水，欲屈其从己。中立大骂不已，遂被害。 

　　未几，贼又犯信州，信州总管于大本以士兵备御，贼入，执大本至蕲水。徐寿辉释其缚，畀伪印一纽，且命以官。大本投印于地。痛詈之。遇害。大本字德中，密州人，由儒学教谕入官。 

　　章善，字立贤，吉安龙泉人。性耿介，尚气节。摄龙泉令完者帖木儿尝授学于善。至正十二年，盗贼蜂起，善说完者帖木儿籍民兵，修城，为固守计。明年，贼攻围日蹙，城中粮尽，至取草根木皮食之，犹坚守不下。一日，山水暴至，完者帖木儿挈妻子乘小舸夜循。比旦，城陷，善父士璧年八十余，自投北江，其妻李氏与子妇相挽赴井死，善亦投江而死。 

卷二百三十二 列传第一百二十八 

　　○忠义三 

　　王翕 朵儿直班 高文鼎 解子元 罗启南 姜天 恇 钱鹤皋　梁曾甫 孔昺 邓可贤 张恒 张友明 周仁 陈元善 雷灿 叶景仁 隽李铉 马哈麻 罗良 陈端孙 张进九 赵观光潘 伯修 周诚德 刘公宽 王铨 刘良 刘溶 杨椿 李棠卿 邹世闻 刘受二 陈谦 训 李清七 清八林梦正 夏璿 普元理 汤自愿 汪伯正 江日新 陈择 许晋 刘元谟 杨居仁 脱脱 张升 舒泰 张远 陈无吝 黄复圭 黄翊 杨本岩 彭继凯 萧同善 陈新 冯文举 郭景杞 尚景仁 束良曾 刘以忠 神保 邢飞翰 张仲仁　张名德 齐郁 邓祖胜 张士谦 吴讷 陶起祖 驴儿达德 柏帖木儿 迭里弥实 获步独丁 

　　王翕，宣城管军百户也。至正中，长枪军琐南班叛，攻郡城将陷，翕呼弟曰：“我世受国恩，遇难当死，顾老母在，汝等宣出避。”语讫，即杀妻子，焚其居自刎。 

　　时中兴元帅朵儿直班亦死之。 

　　高文鼎，吉水人，为广东元帅。至正中，三山寇攻广州，文鼎以义激将士，力拒几一年，援兵不至，城陷，自刎，举家无一存者。 

　　同邑进士解子元，起兵保乡里，与义士罗启南、姜天佑皆战死。 

　　又钱鹤皋，上海人，至正中，盗发松江，鹤皋揭竿起义兵，以复本郡，不克而死。 

　　梁曾甫，南海泮浦人。至正间，授番禺沙湾巡检。及盗起，曾甫据形势立垒寨，流逋四归，尽散家财以饷士，不足，则质其田继之，乡人赖以守堵。贼遣使说之降，曾甫斩以徇众。贼怒，悉锐来攻，曾甫遂遇害。 

　　有乌石寨巡检孔昺者，宣圣五十六代孙也。同起兵拒贼，亦被杀。 

　　邓可贤，乳源人。慷慨好学。郴冠攻乳源，可贤率民立寨自保，以忠孝大义相勉，且曰：“寨不能守，当急趋韶州，韶吾父母邦也。”乃遣子一源，间道上方略于同知买住，率兵破贼。则是贼深恨之，复合兵攻寨。守两月，粮尽，可贤子弟七人皆被杀。及寨破，守民四百人，无一降者，郡人建祠祀之。 

　　张恒，电白人，官雷州千户。高凉瑶贼冠雷州，势猖獗，诸将皆恇怯。恒曰：“恒实专戎卫，敢偷生误国乎！”遂披甲跃马，出与贼战，奋臂杀数十人，竟以无援死。 

　　张友明，吴川人，至正九年，海寇犯合浦，攻珠崖。宣慰使檄化州通判游宏道进兵会剿，宏道知友明为义士，命率师追贼于澄迈之石崔港，时贼粮尽，死战。友明为先锋，战方酣。俄而海南番兵先遁，寇乘胜四合，友明与宏道力战，殁于阵。 

　　有琼山县巡检周仁者，亦战殁。 

　　陈元善，龙溪人，世以儒名家。海壖逃兵作乱，贼帅以元善素行孚乡里，欲先胁之为民望。元善曰：“吾所畏者义，不畏者死。汝贼岂能久生耶！”与其妻郭氏及三子皆遇害。 

　　又雷灿，进贤乡贾士，闽中乱，灿起兵讨贼，亦死之。 

　　叶景仁，字天德，松溪人。至正十三年，为浦城县尹。闽中盗起，奉檄讨政和西里寨，克之。遂深入，以援不继，为贼执，断其右膊死。 

　　子隽，闻父死，倾家资募壮士，从间道入贼境，杀贼帅，载父尸而还。事闻，授以官，不就。 

　　同时有李铉，字伯鼎，卫县人，官郢、复二州副万户，分兵守延平。与寇战于政和泗州桥，弗克，死之。 

　　又马哈麻，回鹘人，为政和尉，亦率乡兵拒战，被执，瞋目骂贼，贼怒，剖其腹，肠出，委地而死。 

　　罗良，长汀人。散资募兵，捕杀漳州山寇，解福州围，功为闽将第一。又数从海道漕粟京师，赐爵晋国公，时陈有定主闽事，良贻之书曰：“足下向为参政，国之大臣，克复汀州，固其本职。燕只平章，僚长也，足下迫之；郡邑之长，朝命也，足下窜之；百司，朝廷之役也，足下臣妾之。足下所收复郡邑，得其仓库，入为家资，口言为国，心实为身耳，跬步之间，真伪甚明，不审足下将为郭子仪，抑为曹孟德耶？”有定大怒，发兵攻漳州，良迎战马歧山，败绩。进围之。良坚守旬月，城陷，死之。 

　　又陈端孙，字伯都，福清人，武举第一。时陈有定勒兵侵州境，率众拒之，中流矢坠马，有定胁之使从，端孙曰：“我家三世事元，今从汝反邪？”有定怒，杀之，其妻孙氏，抱幼女投井死。 

　　张进九，青田人，世业农，敦朴有至行。至正十五年，八都贼起，进九被缚，使前诱众降。进九怒呼曰：“诸君速来杀此贼。”贼加刀于颈，令如己言，卒不改，竟被杀。 

　　赵观光，鄞人。以文学得推择为吏，署奉化州判官。寻迁昌国州。方国珍作乱，昌国孤悬海中，势甚危。守将问计，对曰：“州兵寡弱，且不谙水战。惟兰、秀二山居民悍勇善斗，素习海事，若募以厚资，示以重赏，用之擒贼无难也。”守将然其言，即以事委之。引兵出海，俄而贼船猝至，众皆畏缩莫敢前，独观光部兵与之战。至晚，短兵相接，矢石交下，官军与贼不可辨，遂死之。 

　　潘伯修，字省中，黄岩人，尝三举于乡至春官，辄不第，遂稳居教授，以著书自娱。为诗文皆寓微意，曰：“文章不关世教，虽工无益也。”方国珍寇海上，江浙参政朵儿只班总兵至，将尽屠边海之民。伯修挺身率父老诣军前，力争曰：“倡乱者，国珍尔！吾民无罪也”乃得免。国珍闻之怒，遣人沉之于海。 

　　周诚德，温州平阳人。父应煃，以浙东帅府同知致仕。至正十四年，盗起，蔓延温州境。浙东元帅檄诚德为平阳州同知，遂募义勇巢力捕贼党李师、吴第五等，境内以安。第功迁枢密判官。时方国珍从子明善据温州，屡侵平阳，诚德率兵败之于香山，又败之于徐洋，累官浙东道副都元帅。明善深畏之，乃赂遗麾下，使狙伺于内，以计诱执之。诚德大骂，不屈，明善叱左右刳其皮。诚德曰：“虽齑粉犹胜从尔活，况刳皮乎！”既死，犹屹立不仆。 

　　有义士刘公宽，团结乡兵，代诚德复仇，明善从间道脱走。 

　　王铨，字伯衡，安仁人。登进士，历温州守。及州限铨公服坐堂上。寇至，问曰：“何为不去？”铨曰：“方州大臣与城存亡，去将何适！吾负国托付，死有余辜。但不可延累吾民。吾当为厉鬼以报汝。”寇欲降之，乃以言激贼怒，引颈受刃死。其女闻之，亦抱子赴水以殉。 

　　刘良，常州万户府知事也。张士诚围常州，援兵不至，遣其子毅赍蜡书，间道抵江浙求救。未及还，而城陷，良不屈，阖门赴水死者十余人。 

　　时武进县尹刘溶，率民兵战于葛桥南，亦阵殁。 

　　杨椿，字子寿，平江人。素有学行。张士诚攻平江，有司籍民守陴，署椿李司马宾客，佐其军。时所募皆少年良家子，椿入募之明日，寇兵即附城，椿戎衣率所部昼夜独安一隅。既而守臣遁去，寇夺门入，椿犹持弓矢督战。遂死城下。 

　　妻王氏披发徒跣，求于乱尸中，不得见，循河而哭，忽其尸浮于水上，因载以归，抚柩大恸三日而气绝。 

　　李棠卿，乐平人。为无锡州仓使。时张士诚寇无锡，棠卿抱印避草泽问。士诚以仓印故，购之急，棠卿度不能脱，遣人怀印间道纳之行省。寻被执，诱以仕，不降。囚系数日，死狱中。 

　　邹世闻，字闻达，登州黄县人，世袭管军百户，戍海宁，地濒海，灶民多鬻私盐，百禁甚重，有犯者，例与管民官共谳，管民官欲按法科灶民罪，世闻曰：“民贫故耳。”卒不问。民皆称为邹父。会张士诚陷浙西，见有从逆者，世闻每为切齿。后屏居峡石，不食石。 

　　同时，刘受二，彭泽人，以贡授池州府推官。张士诚倡乱，受二领兵战于城西渡口，败绩。婴城固守，城陷，不屈死之。 

　　陈谦，字子平，平江人。潜心皇极之学，尤精于《易》。尝一应乡贡，既入院门，卒有解士人衣，索挟书者，叹曰：“是岂致身之道耶！”遂趋出，不就试。兄训，为江浙行省照磨，谒告还吴。适苗寇薄城急，俄闻城陷，训即与谦诀曰：“吾虽位卑，尝为王臣，义不可辱。弟处士耳，宜直避。”语讫，即拔刀自刺，家人抱止之。乱兵入胁使拜，不屈，遂刃其胸，谦翼蔽之，乞以身代。众掖之门外，复求入见，其兄已殪，伏尸号恸，并见杀。悉投于河，门弟子得其尸桥下，兄弟犹相倚立水中，若抱持然。求其所著书，皆散失，犹得《周易解诂》二卷，古体诗二十四篇。  

　　李清七，蕲水人。与弟清八，俱英迈刚果，谨守礼义。徐寿辉据蕲水为都，乡人有材识者，皆妄授官爵。清七兄弟以为耻。寿辉及门辟之，匿不出。及索致之，兄弟历陈大义，辞色俱厉，并见杀。至今耆老指其地曰：“此李清七兄弟死所也。” 

</div>
    <div class="pagination">
<a href="新元史_page365.html">上一页</a><span>...</span><a href="新元史_page361.html">361</a><a href="新元史_page362.html">362</a><a href="新元史_page363.html">363</a><a href="新元史_page364.html">364</a><a href="新元史_page365.html">365</a><span class="current-page">366</span><a href="新元史_page367.html">367</a><a href="新元史_page368.html">368</a><a href="新元史_page369.html">369</a><a href="新元史_page370.html">370</a><a href="新元史_page371.html">371</a><span>...</span><a href="新元史_page367.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
