<!DOCTYPE html>
<html>
<head>
    <meta charset="UTF-8">
    <title>南齐书 - 第 27 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南齐书 - 第 27 页/共 36 页</h1>
    <div class="content">　　宜都王铿，字宣严，太祖第十六子也。初除游击将军。永明十年，迁左民尚书。十一年，为持节、都督南豫司二州军事、冠军将军、南豫州刺史，镇姑熟。时有盗发晋大司马桓温女冢，得金蚕银茧及圭璧等物。铿使长史蔡约自往修复，纤毫不犯。郁林即位，进号征虏将军。延兴元年见害，年十八。 
　　晋熙王銶，字宣攸，太祖第十八子也。永明十一年，除骁骑将军。隆昌元年，出为持节、督郢司二州军事、冠军将军、郢州刺史。延兴元年，进号征虏将军。寻见害，年十六。 
　　河东王铉，字宣胤，太祖第十九子也。隆昌元年，为骁骑将军。出为徐州刺史，迁中书令。高宗诛诸王，以铉年少才弱，故不加害。建武元年，转为散骑常侍，镇军将军，置兵佐。 
　　建武之世，高、武子孙忧危，铉每朝见，常鞠躬俯偻，不敢平行直视。寻迁侍中、卫将军。铉年稍长。四年，诛王晏，以谋立铉为名，免铉官，以王还第，禁不得与外人交通。永泰元年，上疾暴甚，遂害铉，时年十九。二子在孩抱，亦见杀。太祖诸王，铉独无后，众窃冤之。乃使扬州刺史始安王遥光、临川王子晋、竟陵王昭胄、太尉陈显达、尚书令徐孝嗣、右仆射沈文季、尚书沈渊、沈约、王亮奏论铉，帝答不许，再奏，乃从之。 
　　史臣曰：陈思王表云：“权之所存，虽疏必重；势之所去，虽亲必轻。”若夫六代之兴亡，曹冏论之当矣。分圭命社，实寄宗城。就国之典，既随世革，卿士入朝，作贵蕃辅。皇王托体，同禀尊极，仕无常资，秩有恒数，礼地兼隆，易生猜疑。世祖顾命，情深尊嫡，渊图远算，意在无遗。岂不以群王少弱，未更多难，高宗清谨，同起布衣，故韬末命于近亲，寄重权于疏戚，子弟布列，外有强大之势，疏亲中立，可息觊觎之谋，表里相维，足固家国。曾不虑机能运衡，权可制众，宗族歼灭，一至于斯。曹植之言信之矣。 
　　赞曰：高十二王，始建封植。献、昭机警，威、江才力。恭、简恬和，鄱、桂清识。四王少盛，同规谨敕。 
列传第十七 谢超宗  刘祥 
　　谢超宗，陈郡阳夏人也。祖灵运，宋临川内史。父凤，元嘉中坐灵运事，同徙岭南，早卒。超宗元嘉末得还。与慧休道人来往，好学，有文辞，盛得名誉。解褐奉朝请。新安王子鸾，孝武帝宠子，超宗以选补王国常侍。王母殷淑仪卒，超宗作诔奏之，帝大嗟赏，曰：“超宗殊有凤毛，恐灵运复出。”转新安王抚军行参军。 
　　泰始初，为建安王司徒参军事，尚书殿中郎。三年，都令史骆宰议策秀才考格，五问并得为上，四、三为中，二为下，一不合与第。超宗议以为“片辞折狱，寸言挫众，鲁史褒贬，孔《论》兴替，皆无俟繁而后秉裁。夫表事之渊，析理之会，岂必委牍方切治道。非患对不尽问，患以恒文弗奇。必使一通峻正，宁劣五通而常；与其俱奇，必使一亦宜采。”诏从宰议。 
　　迁司徒主簿，丹阳丞。建安王休仁引为司徒记室，正员郎，兼尚书左丞中郎。以直言忤仆射刘康，左迁通直常侍。太祖为领军，数与超宗共属文，爱其才翰。卫将军袁粲闻之，谓太祖曰：“超宗开亮迥悟，善可与语。”取为长史、临淮太守。粲既诛，太祖以超宗为义兴太守。升明二年，坐公事免。诣东府门自通，其日风寒惨厉，太祖谓四座曰：“此客至，使人不衣自暖矣。”超宗既坐，饮酒数瓯，辞气横出，太祖对之甚欢。板为骠骑谘议。及即位，转黄门郎。 
　　有司奏撰立郊庙歌，敕司徒褚渊、侍中谢朏、散骑侍郎孔稚圭、太学博士王咺之、总明学士刘融、何法冏、何昙秀十人并作，超宗辞独见用。 
　　为人仗才使酒，多所陵忽。在直省常醉，上召见，语及北方事，超宗曰：“虏动来二十年矣，佛出亦无如何！”以失仪出为南郡王中军司马。超宗怨望，谓人曰：“我今日政应为司驴。”为省司所奏，以怨望免官，禁锢十年。司徒褚渊送湘州刺史王僧虔，阁道坏，坠水；仆射王俭尝牛惊，跣下车。超宗抚掌笑戏曰：“落水三公，堕车仆射。”前后言诮，稍布朝野。 
　　世祖即位，使掌国史，除竟陵王征北谘议参军，领记室，愈不得志。超宗娶张敬儿女为子妇，上甚疑之。永明元年，敬儿诛，超宗谓丹阳尹李安民曰：“往年杀韩信，今年杀彭越，尹欲何计？”安民具启之。上积怀超宗轻慢，使兼中丞袁彖奏曰： 
　　风闻征北谘议参军谢超宗，根性浮险，率情躁薄，仕近声权，务先谄狎。人裁疏黜，亟便诋贱；卒然面誉，旋而背毁。疑间台贤，每穷诡舌；讪贬朝政，必声凶言。腹诽口谤，莫此之甚；不敬不讳，罕与为二。 
　　辄摄白从王永先到台辨问“超宗有何罪过，诣诸贵皆有不逊言语，并依事列对”。永先列称：“主人超宗恒行来诣诸贵要，每多触忤，言语怨怼。与张敬儿周旋，许结姻好，自敬儿死后，惋叹忿慨。今月初诣李安民，语论‘张敬儿不应死’。安民道：‘敬儿书疏，墨迹炳然，卿何忽作此语？’其中多有不逊之言，小人不悉尽罗缕谙忆。”如其辞列，则与风闻符同。超宗罪自已彰，宜附常准。 
　　超宗少无士行，长习民慝。狂狡之迹，联代所疾；迷慠之衅，累朝兼触。刬容扫辙，久埋世表。属圣明广爱，忍祸舒慈，舍之宪外，许以改过。野心不悛，在宥方骄；才性无亲，处恩弥戾。遂遘扇非端，空生怨怼，恣嚣毒于京辅之门，扬凶悖于卿守之席。此而不翦，国章何寄？此而可贷，孰不可容？请以见事免超宗所居官，解领记室。辄勒外收付廷尉法狱治罪。超宗品第未入简奏，臣辄奉白简以闻。 
　　世祖虽可其奏，以彖言辞依违，大怒，使左丞王逡之奏曰： 
　　臣闻行父尽忠，无礼斯疾；农夫去草，见恶必耘。所以振缨称良，登朝著绩，未有尸位存私而能保其荣名者也。 
　　今月九日，治书侍御史臣司马侃启弹征北谘议参军事谢超宗，称“根性昏动，率心险放，悖议爽真，嚣辞犯实，亲朋忍闻，衣冠掩目，辄收付廷尉法狱治罪”。处劾虽重，文辞简略，事入主书，被却还外。其晚，兼御史中丞臣袁彖改奏白简，始粗详备。厥初隐卫，实彖之由。 
　　寻超宗植性险戾，禀行凶诐，豺狼野心，久暴遐迩。张敬儿潜图反噬，罚未塞愆，而称怨痛枉，形于言貌。协附奸邪，疑间勋烈，构扇异端，讥议时政，行路同忿，有心咸疾。而阿昧苟容，轻文略奏。又弹事旧体，品第不简，而衅戾殊常者，皆命议亲奏，以彰深愆。况超宗罪逾四凶，过穷南竹，虽下辄收，而文止黄案，沈浮互见，轻重相乖，此而不纠，宪纲将替。 
　　彖才识疏浅，质干无闻，凭戚升荣，因慈荷任。不能克己厉情，少酬恩奖，挠法容非，用申私惠。何以纠正邦违，式明王度？臣等参议，请以见事免彖所居官，解兼御史中丞，辄摄曹依旧下禁止视事如故。 
　　治书侍御史臣司马侃虽承禀有由，而初无疑执，亦合及咎。请杖督五十，夺劳百日。令史卑微，不足申尽，启可奉行。 
　　侃奏弹之始，臣等并即经见加推纠，案入主书，方被却检，疏谬之愆，伏追震悚。 
　　诏曰：“超宗衅同大逆，罪不容诛。彖匿情欺国，爱朋罔主，事合极法，特原收治，免官如案，禁锢十年。” 
　　超宗下廷尉，一宿发白皓首。诏徙越州，行至豫章，上敕豫章内史虞悰曰：“谢超宗令于彼赐自尽，勿伤其形骸。” 
　　明年，超宗门生王永先又告超宗子才卿死罪二十余条。上疑其虚妄，以才卿付廷尉辩，以不实见原。永先于狱自尽。 
　　刘祥，字显征，东莞莒人也。祖式之，吴郡太守。父敳，太宰从事中郎。祥宋世解褐为巴陵王征西行参军，历骠骑中军二府，太祖太尉东阁祭酒，骠骑主簿。建元中，为冠军征虏功曹，为府主武陵王晔所遇。除正员外。 
　　祥少好文学，性韵刚疏，轻言肆行，不避高下。司徒褚渊入朝，以腰扇鄣日，祥从侧过，曰：“作如此举止，羞面见人，扇鄣何益？”渊曰：“寒士不逊。”祥曰：“不能杀袁、刘，安得免寒士？”永明初，迁长沙王镇军，板谘议参军，撰《宋书》，讥斥禅代，尚书令王俭密以启闻，上衔而不问。历鄱阳王征虏，豫章王大司马谘议，临川王骠骑从事中郎。 
　　祥兄整为广州，卒官，祥就整妻求还资，事闻朝廷。于朝士多所贬忽。王奂为仆射，祥与奂子融同载，行至中堂，见路人驱驴，祥曰：“驴！汝好为之，如汝人才，皆已令仆。”著《连珠》十五首以寄其怀。辞曰： 
　　盖闻兴教之道，无尚必同；拯俗之方，理贵袪弊。故揖让之礼，行乎尧舜之朝；干戈之功，盛于殷周之世。清风以长物成春，素霜以凋严戒节。 
　　盖闻鼓篸怀音，待扬桴以振响；天地涵灵，资昏明以垂位。是以俊乂之臣，借汤、武而隆；英达之君，假伊、周而治。 
　　盖闻悬饥在岁，式羡藜藿之饱；重炎灼体，不念狐白之温。故才以偶时为劭；道以调俗为尊。 
　　盖闻习数之功，假物可寻；探索之明，循时则缺。故班匠日往，绳墨之伎不衰；大道常存，机神之智永绝。 
　　盖闻理定于心，不期俗赏；情贯于时，无悲世辱。故芬芳各性；不待汨渚之哀；明白为宝，无假荆南之哭。 
　　盖闻百仞之台，不挺陵霜之木；盈尺之泉，时降夜光之宝。故理有大而乖权；物有微而至道。 
　　盖闻忠臣赴节，不必在朝；列士匡时，义存则干。故包胥垂涕，不荷肉食之谋；王歜投身，不主庙堂之算。 
　　盖闻智出乎身，理无或困；声系于物，才有必穷。故陵波之羽，不能净浪；盈岫之木，无以辍风。 
　　盖闻良宝遇拙，则奇文不显；达士逢谗，则英才灭耀。故坠叶垂荫，明月为之隔辉；堂宇留光，兰灯有时不照。 
　　盖闻迹慕近方，必势遗于远大；情系驱驰，固理忘于肥遁。是以临川之士，时结羡网之悲；负肆之氓，不抱屠龙之叹。 
　　盖闻数之所隔，虽近则难；情之所符，虽远则易。是以陟叹流霜，时获感天之诚；泣血从刑，而无悟主之智。 
　　盖闻妙尽于识，神远则遗；功接于人，情微则著。故钟鼓在堂，万夫倾耳；大道居身，有时不遇。 
　　盖闻列草深岫，不改先冬之悴；植松涧底，无夺后凋之荣。故展禽三黜，而无下愚之誉；千秋一时，而无上智之声。 
　　盖闻希世之宝，违时则贱；伟俗之器，无圣必沦。故鸣玉黜于楚岫，章甫穷于越人。 
　　盖闻听绝于聪，非疾响所达；神闭于明，非盈光所烛。故破山之雷，不发聋夫之耳；朗夜之辉，不开矇叟之目。 
　　有以祥《连珠》启上者，上令御史中丞任遐奏曰：“祥少而狡异，长不悛徙，请谒绝于私馆，反唇彰于公庭，轻议乘舆，历贬朝望，肆丑无避，纵言自若。厥兄浮榇，天伦无一日之悲，南金弗获，嫂侄致其轻绝，孤舟夐反，存没相捐，遂令暴客掠夺骸柩，行路流叹，有识伤心。摄祥门生孙狼儿列‘祥顷来饮酒无度，言语阑逸。道说朝廷，亦有不逊之语，实不避左右，非可称纸墨。兄整先为广州，于职丧亡，去年启求迎丧，还至大雷，闻祥与整妻孟争计财物瞋忿，祥仍委前还，后未至鹊头，其夜遭劫，内人并为凶人所淫略’。如所列与风闻符同。请免官付廷尉。” 
　　上别遣敕祥曰：“卿素无行检，朝野所悉。轻弃骨肉，侮蔑兄嫂，此是卿家行不足，乃无关他人。卿才识所知，盖何足论。位涉清途，于分非屈。何意轻肆口哕，诋目朝士，造席立言，必以贬裁为口实？冀卿年齿已大，能自感厉，日望悛革。如此所闻，转更增甚，諠议朝廷，不避尊贱，肆口极辞，彰暴物听。近见卿影《连珠》，寄意悖慢，弥不可长。卿不见谢超宗，其才地二三，故在卿前，事殆是百分不一。我当原卿性命，令卿万里思愆。卿若能改革，当令卿得还。”狱鞫祥辞。祥对曰：“被问‘少习狡异，长而不悛，顷来饮酒无度，轻议乘舆，历贬朝望，每肆丑言，无避尊贱’，迂答奉旨。囚出身入官，二十余年，沈悴草莱，无明天壤。皇运初基，便蒙抽擢，祭酒主簿，并皆先朝相府。圣明御宇，荣渥弥隆，谘议中郎，一年再泽。广筵华宴，必参末列，朝半问讯，时奉天辉。囚虽顽愚，岂不识恩？有何怨望，敢生讥议？囚历府以来，伏事四王：武陵功曹，凡涉二载；长沙谘议，故经少时；奉隶大司马，并被恩拂，骠骑中郎，亲职少日；临川殿下不遗虫蚁，赐参辞华。司徒殿下文德英明，四海倾属。囚不涯卑远，随例问讯，时节拜觐，亦沾眄议。自余令王，未被祗拜，既不经伏节，理无厚薄。敕旨制书，令有疑则启。囚以天日悬远，未敢尘秽。私之疑事，卫将军臣俭，宰辅圣朝，令望当世，囚自断才短，密以谘俭，俭为折衷，纸迹犹存。未解此理云何敢为‘历贬朝望’。云囚‘轻议乘舆’，为向谁道？若向人道，则应有主甲，岂有事无仿佛，空见罗谤？囚性不耐酒，亲知所悉，强进一升，便已迷醉。”其余事事自申。乃徙广州。祥至广州，不得意，终日纵酒，少时病卒，年三十九。 
　　祥从祖兄彪，祥曾祖穆之正胤。建元初，降封南康县公，虎贲中郎将。永明元年，坐庙墓不脩削爵。后为羽林监。九年，又坐与亡弟母杨别居，不相料理，杨死不殡葬，崇圣寺尼慧首剃头为尼，以五百钱为买棺材，以泥洹舆送葬刘墓。为有司所奏，事寝不出。 
　　史臣曰：魏文帝云“文人不护细行”，古今之所同也。由自知情深，在物无竞，身名之外，一概可蔑。既徇斯道，其弊弥流，声裁所加，取忤人世。向之所以贵身，翻成害已。故通人立训，为之而不恃也。 
　　赞曰：超宗蕴文，祖构余芬。刘祥慕异，言亦不群。违朝失典，流放南濆。 
列传第十八 到捴  刘悛  虞悰  胡谐之 
　　到捴，字茂谦，彭城武原人也。祖彦之，宋骠骑将军。父仲度，骠骑从事中郎。捴袭爵建昌公。起家为太学博士，除奉车都尉，试守延陵令，非所乐，去官。除新安王北中郎行参军，坐公事免。除新安王抚军参军，未拜，新安王子鸾被杀，仍除长兼尚书左民郎中。明帝立，欲收物情，以捴功臣后，擢为太子洗马。除王景文安南谘议参军。 
　　捴资籍豪富，厚自奉养，宅宇山池京师第一，妓妾姿艺，皆穷上品。才调流赡，善纳交游，庖厨丰腆，多致宾客。爱妓陈玉珠，明帝遣求，不与，逼夺之，捴颇怨望。帝令有司诬奏捴罪，付廷尉，将杀之。捴入狱，数宿须鬓皆白。免死，系尚方，夺封与弟贲。捴由是屏斥声玩，更以贬素自立。帝除捴为羊希恭宁朔府参军，徙刘韫辅国、王景文镇南参军，并辞疾不就。寻板假明威将军，仍除桂阳王征南参军，转通直郎，解职。帝崩后，弟贲表让封还捴，朝议许之。迁司徒左西属，又不拜。居家累年。 
　　弟遁，元徽中为宁远将军、辅国长史、南海太守，在广州。升明元年，沈攸之反，刺史陈显达起兵以应朝廷，遁以犹预见杀。遁家人在都，从野夜归，见两三人持垩刷其家门，须臾灭，明日而遁死问至。捴遑惧，诣太祖谢，即板为世祖中军谘议参军。建元初，迁司徒右长史，出为永嘉太守，为黄门郎，解职。 
　　世祖即位，迁太子中庶子，不拜。又除长沙王中军长史，司徒左长史。宋世，上数游会捴家，同从明帝射雉郊野，渴倦，捴为得早青瓜，与上对剖食之。上怀其旧德，意眄良厚。至是一岁三迁。 
　　永明元年，加辅国将军，转御史中丞。车驾幸丹阳郡宴饮，捴恃旧，酒后狎侮同列，言笑过度，为左丞庾杲之所纠，赎论。三年，复为司徒左长史，转左卫将军。随王子隆带彭城郡，捴问讯，不修民敬，为有司所举，免官。久之，白衣兼御史中丞。转临川王骠骑长史，司徒左长史，迁五兵尚书，出为辅国将军、庐陵王中军长史。母忧去官，服未终，八年，卒，年五十八。 
　　弟贲，初为卫尉主簿，奉车都尉。升明初，为中书郎，太祖骠骑谘议。建元中，为征虏司马。卒。 
　　贲弟坦，解褐本州西曹。升明二年，亦为太祖骠骑参军。历豫章王镇西骠骑二府谘议。坦美须髯。与世祖、豫章王有旧。坦仍随府转司空太尉参军。出为晋安内史，还又为大司马谘议，中书郎，卒。 
　　刘悛，字士操，彭城安上里人也。彭城刘同出楚元王，分为三里，以别宋氏帝族。祖颖之，汝南新蔡二郡太守。父勔，司空。 
　　刘延孙为南徐州，初辟悛从事。随父勔征竟陵王诞于广陵，以功拜驸马都尉。转宗悫宁蛮府主簿，建安王司徒骑兵参军。复随父勔征殷琰于寿春，于横塘、死虎累战皆胜。历迁员外郎，太尉司徒二府参军，代世祖为尚书库部郎。迁振武将军、蜀郡太守，未之任，复从父勔征讨，假宁朔将军，拜鄱阳县侯世子。转桂阳王征北中兵参军，与世祖同直殿内，为明帝所亲待，由是与世祖款好。 
　　迁通直散骑侍郎，出为安远护军、武陵内史。郡南江古堤，久废不缉。悛修治未毕，而江水忽至，百姓弃役奔走，悛亲率厉之，于是乃立。汉寿人邵荣兴六世同爨，表其门闾。悛强济有世调，善于流俗。蛮王田僮在山中，年垂百余岁，南谯王义宣为荆州，僮出谒。至是又出谒悛。明帝崩，表奔赴，敕带郡还都。吏民送者数千人，悛人人执手，系以涕泣，百姓感之，赠送甚厚。 
　　仍除散骑侍郎。桂阳难，加宁朔将军，助守石头。父勔于大桁战死，悛时疾病，扶伏路次，号哭求勔尸。勔尸项后伤缺，悛割发补之。持丧墓侧，冬月不衣絮。太祖代勔为领军，素与勔善，书譬悛曰：“承至性毁瘵，转之危虑，深以酸怛。终哀全生，先王明轨，岂有去缣纩，撤温席，以此悲号，得终其孝性邪？当深顾往旨，少自抑勉。” 
　　建平王景素反，太祖总众军出顿玄武湖。悛初免丧，太祖欲使领支军，召见悛兄弟，皆羸削改貌，于是乃止。除中书郎，行宋南阳八王事，转南阳王南中郎司马、长沙内史，行湘州事。未发，霸业初建，悛先致诚节。沈攸之事起，加辅国将军。世祖镇盆城，上表西讨，求悛自代。世祖既不行，悛除黄门郎，行吴郡事。寻转晋熙王抚军中军二府长史，行扬州事。出为持节、督广州、广州刺史，将军如故。袭爵鄱阳县侯。世祖自寻阳还，遇悛于舟渚间，欢宴叙旧，停十余日乃下。遣文惠太子及竟陵王子良摄衣履，修父友之敬。 
　　太祖受禅，国除。进号冠军将军。平西记室参军夏侯恭叔上书，以柳元景中兴功臣，刘勔殒身王事，宜存封爵。诏曰：“与运隆替，自古有之，朝议已定，不容复厝意也。”初，苍梧废，太祖集议中华门，见悛，谓之曰：“君昨直耶？”悛答曰：“仆昨乃正直，而言急在外。”至是上谓悛曰：“功名之际，人所不忘。卿昔于中华门答我，何其欲谢世事？”悛曰：“臣世受宋恩，门荷齐眷，非常之勋，非臣所及。进不远怨前代，退不孤负圣明，敢不以实仰答。”迁太子中庶子，领越骑校尉。 
　　时世祖在东宫，每幸悛坊，闲言至夕，赐屏风帷帐。世祖即位，改领前军将军，中庶子如故。征北竟陵王子良带南兖州，以悛为长史，加冠军将军、广陵太守。转持节、都督司州诸军事、司州刺史，将军如故。悛父勔讨殷琰，平寿阳，无所犯害，百姓德之，为立碑祀。悛步道从寿阳之镇，过勔碑，拜敬泣涕。初，义阳人夏伯宜杀刚陵戍主叛渡淮，虏以为义阳太守。悛设计购诱之，虏囗州刺史谢景杀伯宜兄弟、北襄城太守李荣公归降。悛于州治下立学校，得古礼器铜罍、铜甑、山罍樽、铜豆钟各二口，献之。 
　　迁长兼侍中。车驾数幸悛宅。宅盛治山池，造瓮牖。世祖著鹿皮冠，被悛菟皮衾，于牖中宴乐，以冠赐悛，至夜乃去。后悛从驾登蒋山，上数叹曰：“贫贱之交不可忘，糟糠之妻不下堂。”顾谓悛曰：“此况卿也。世言富贵好改其素情，吾虽有四海，今日与卿尽布衣之适。”悛起拜谢。迁冠军将军，司徒左长史。寻以本官行北兖州缘淮诸军事。徙始兴王前军长史、平蛮校尉、蜀郡太守，将军如故，行益州府、州事。郡寻改为内史。随府转安西。悛治事严办，以是会旨。 
　　宋代太祖辅政，有意欲铸钱，以禅让之际，未及施行。建元四年，奉朝请孔觊上《铸钱均货议》，辞证甚博。其略以为“食货相通，理势自然。李悝曰：籴甚贵伤民，甚贱伤农。’民伤则离散，农伤则国贫。甚贱与甚贵，其伤一也。三吴国之关阃，比岁被水潦而籴不贵，是天下钱少。非谷穰贱，此不可不察也。铸钱之弊，在轻重屡变。重钱患难用，而难用为累轻；轻钱弊盗铸，而盗铸为祸深。民所盗铸，严法不禁者，由上铸钱惜铜爱工也。惜铜爱工者，谓钱无用之器，以通交易，务欲令轻而数多，使省工而易成，不详虑其为患也。自汉铸五铢钱，至宋文帝，历五百余年，制度世有废兴，而不变五铢钱者，明其轻重可法，得货之宜。以为宜开置泉府，方牧贡金，大兴熔铸。钱重五铢，一依汉法。府库已实，国用有储，乃量奉禄，薄赋税，则家给民足。顷盗铸新钱者，皆效作翦凿，不铸大钱也。摩泽淄染，始皆类故；交易之后，渝变还新。良民弗皆淄染，不复行矣。所鬻卖者，皆徒失其物。盗铸者，复贱买新钱，淄染更用，反覆生诈，循环起奸，此明主尤所宜禁而不可长也。若官铸已布于民，便严断翦凿：小轻破缺无周郭者，悉不得行；官钱细小者，称合铢两，销以为大。利贫良之民，塞奸巧之路。钱货既均，远近若一，百姓乐业，市道无争，衣食滋殖矣。”时议者多以钱货转少，宜更广铸，重其铢两，以防民奸。太祖使诸州郡大市铜，会晏驾，事寝。 
　　永明八年，悛启世祖曰：“南广郡界蒙山下，有城名蒙城，可二顷地，有烧炉四所，高一丈，广一丈五尺。从蒙城渡水南百许步，平地掘土深二尺，得铜。又有古掘铜坑，深二丈，并居宅处犹存。邓通，南安人，汉文帝赐严道县铜山铸钱，今蒙山近青衣水南，青衣左侧并是故秦之严道地。青衣县又改名汉嘉。且蒙山去南安二百里，案此必是通所铸。近唤蒙山獠出，云‘甚可经略’。此议若立，润利无极。”并献蒙山铜一片，又铜石一片，平州铁刀一口。上从之，遣使入蜀铸钱，得千余万，功费多，乃止。 
　　悛仍代始兴王鉴为持节、监益宁二州诸军事、益州刺史，将军如故。悛既藉旧恩，尤能悦附人主，承迎权贵。宾客闺房，供费奢广。罢广、司二州，倾资贡献，家无留储。在蜀作金浴盆，余金物称是。罢任，以本号还都，欲献之，而世祖晏驾。郁林新立，悛奉献减少，郁林知之，讽有司收悛付廷尉，将加诛戮。高宗启救之，见原，禁锢终身。虽见废黜，而宾客日至。悛妇弟王法显同宋桂阳事，遂启别居，终身不复见之。 
　　海陵王即位，以白衣除兼左民尚书，寻除正。高宗立，加领骁骑将军，复故官，驸马都尉。建武二年，虏主侵寿阳，诏悛以本官假节出镇漅湖，迁散骑常侍、右卫将军。虏寇既盛，悛又以本官出屯新亭。 
　　悛历朝皆见恩遇。太祖为鄱阳王锵纳悛妹为妃，高宗又为晋安王宝义纳悛女为妃，自此连姻帝室。王敬则反，悛出守琅邪城，转五兵尚书，领太子左卫率。未拜，明帝崩，东昏即位，改授散骑常侍，领骁骑将军，尚书如故。卫送山陵，卒，年六十一。赠太常，常侍、都尉如故。谥曰敬。 
　　虞悰，字景豫，会稽余姚人也。祖啸父，晋左民尚书。父秀之，黄门郎。悰少而谨敕，有至性。秀之于都亡，悰东出奔丧，水浆不入口。州辟主簿，建平王参军，尚书仪曹郎，太子洗马，领军长史，正员郎，累至州治中，别驾，黄门郎。 
　　初，世祖始从官，家尚贫薄。悰推国士之眷，数相分与；每行，必呼上同载。上甚德之。升明中，世祖为中军，引悰为谘议参军，遣吏部郎江谧持手书谓悰曰：“今因江吏郎有白，以君情顾，意欲相屈。”建元初，转太子中庶子，迁后军长史，领步兵校尉，镇北长史、宁朔将军、南东海太守。寻为豫章内史，将军如故。悰治家富殖，奴婢无游手，虽在南土，而会稽海味无不毕致焉。迁辅国将军、始兴王长史、平蛮校尉、蜀郡太守。转司徒司马，将军如故。 
　　悰善为滋味，和齐皆有方法。豫章王嶷盛馔享宾，谓悰曰：“今日肴羞，宁有所遗不？”悰曰：“恨无黄颔，何曾《食疏》所载也。” 
　　迁散骑常侍，太子右率。永明八年，大水，百官戎服救太庙，悰朱衣乘车卤簿，于宣阳门外行马内驱打人，为有司所奏，见原。 
　　上以悰布衣之旧，从容谓悰曰：“我当令卿复祖业。”转侍中，朝廷咸惊其美拜。迁祠部尚书。世祖幸芳林园，就悰求扁米粣。悰献粣及杂肴数十舆，太官鼎味不及也。上就悰求诸饮食方，悰秘不肯出。上醉后体不快，悰乃献醒酒鲭鲊一方而已。出为冠军将军，车骑长史，转度支尚书，领步兵校尉。 
　　郁林立，改领右军将军，扬州大中正，兼大匠卿。起休安陵，于陵所受局下牛酒，坐免官。隆昌元年，以白衣领职。郁林废，悰窃叹曰：“王、徐遂缚袴废天子，天下岂有此理邪？”延兴元年，复领右军。明帝立，悰称疾不陪位。帝使尚书令王晏赍废立事示悰，以悰旧人，引参佐命。悰谓晏曰：“主上圣明，公卿戮力，宁假朽老以匡赞惟新乎？不敢闻命。”朝议欲纠之，仆射徐孝嗣曰：“此亦古之遗直。”众议乃止。 
　　悰称疾笃还东，上表曰：“臣族陋海区，身微稽土，猥属兴运，荷窃稠私，徒越星纪，终惭报答。卫养乖方，抱疾婴固，寝瘵以来，倏逾旬朔，频加医治，曾未瘳损。惟此朽顿，理难振复，乞解所职，尽疗余辰。”诏赐假百日。转给事中，光禄大夫，寻加正员常侍。永元元年，卒。时年六十五。 
　　悰性敦实，与人知识，必相存访，亲疏皆有终始，世以此称之。 
　　从弟袤，矢志不仕。王敬则反，取袤监会稽郡，而军事悉付寒人张灵宝，郡人攻郡杀灵宝，袤以不豫事得全。 
　　胡谐之，豫章南昌人也。祖廉之，治书侍御史。父翼之，州辟不就。谐之初辟州从事主簿，临贺王国常侍，员外郎，抚军行参军，晋熙王安西中兵参军，南梁郡太守。以器局见称。徙邵陵王南中郎中兵，领汝南太守，不拜。除射声校尉，州别驾。除左军将军，不拜，仍除邵陵王左军谘议。 
　　世祖顿盆城，使谐之守寻阳城，及为江州，复以谐之为别驾，委以事任。文惠太子镇襄阳，世祖以谐之心腹，出为北中郎征虏司马、扶风太守，爵关内侯。在镇毗赞，甚有心力。建元二年，还为给事中，骁骑将军，本州中正，转黄门郎，领羽林监。永明元年，转守卫尉，中正如故。明年，加给事中。三年，迁散骑常侍，太子右率。五年，迁左卫将军，加给事中，中正如故。 
　　谐之风形瑰润，善自居处，兼以旧恩见遇，朝士多与交游。六年，迁都官尚书。上欲迁谐之，尝从容谓谐之曰：“江州有几侍中邪？”谐之答曰：“近世唯有程道惠一人而已。”上曰：“当令有二。”后以语尚书令王俭，俭意更异，乃以为太子中庶子，领左卫率。 
　　谐之兄谟之亡，谐之上表曰：“臣私门罪衅，早备荼苦。兄弟三人，共相抚鞠，婴孩抱疾，得及成人。长兄臣谌之，复早殒没，与亡第二兄臣谟之衔戚家庭，得蒙训长，情同极荫。何图一旦奄见弃放，吉凶分违，不获临奉，乞解所职。”诏不许。改卫尉，中庶子如故。 
　　八年，上遣谐之率禁兵讨巴东王子响于江陵，兼长史行事。台军为子响所败，有司奏免官，权行军事如故。复为卫尉，领中庶子，本州中正。谐之有识计，每朝廷官缺及应迁代，密量上所用人，皆如其言，虞悰以此称服之。十年，转度支尚书，领卫尉。明年，卒，年五十一。赠右将军、豫州刺史。谥曰肃。 
　　史臣曰：送钱赢两，言此无忘。一笥之怀，报以都尉。千金可失，贵在人心。夫谨而信，泛爱众，其为利也博矣。况乎先觉潜龙，结厚于布素？随才致位，理固然也。 
　　赞曰：到藉豪华，晚怀虚素。虞生富厚，侈不违度。刘实朝交，胡乃蕃故，颉颃亮采，康衢骋步。 
列传第十九 萧景先  萧赤斧（子颖胄） 
　　萧景先，南兰陵兰陵人，太祖从子也。祖爰之，员外郎。父敬宗，始兴王国中军。 
　　景先少遭父丧，有至性，太祖嘉之。及从官京邑，常相提携。解褐为海陵王国上军将军，补建陵令，还为新安王国侍郎，桂阳国右常侍。太祖镇淮阴，景先以本官领军主自随，防卫城内，委以心腹。除后军行参军，邛县令，员外郎。与世祖款昵，世祖为广兴郡，启太祖求景先同行，除世祖宁朔府司马，自此常相随逐。世祖为镇西长史，以景先为镇西长流参军，除宁朔将军，随府转抚军中兵参军，寻除谘议，领中兵如故。升明初，为世祖征虏府司马，领新蔡太守，随上镇盆城。沈攸之事平，还都，除宁朔将军，骁骑将军，仍为世祖抚军中军二府司马，兼左卫将军。建元元年，迁太子左卫率，封新吴县伯，邑五百户。景先本名道先，乃改避上讳。 
　　出为持节、督司州军事、宁朔将军、司州刺史，领义阳太守。是冬，虏出淮、泗，增司部边戍兵。义阳人谢天盖与虏相构扇，景先言于督府，骠骑豫章王遣辅国将军中兵参军萧惠朗二千人助景先。惠朗依山筑城，断塞关隘，讨天盖党与。虏寻遣伪南部尚书頞跋屯汝南，洛州刺史昌黎王冯莎屯清丘。景先严备待敌。豫章王又遣宁朔将军王僧炳、前军将军王应之、龙骧将军庄明三千人屯义阳关外，为声援。虏退，进号辅国将军。 
　　景先启称上德化之美。上答曰：“风沦俗败，二十余年，以吾当之，岂得顿扫。幸得数载尽力救苍生者，必有功于万物也。治天下者，虽圣人犹须良佐，汝等各各自竭，不忧不治也。” 
　　世祖即位，征为侍中，领左军将军，寻兼领军将军。景先事上尽心，故恩宠特密。初西还，上坐景阳楼召景先语故旧，唯豫章王一人在席而已。转中领军。车驾射雉郊外行游，景先常甲仗从，廉察左右。寻进爵为侯。领太子詹事，本官如故。遭母丧，诏超起为领军将军。迁征虏将军、丹阳尹。五年，荒人桓天生引蛮虏于雍州界上，司部以北人情骚动。上以景先谙究司土，诏曰：“得雍州刺史张瑰启事，蛮虏相扇，容或侵轶。蜂虿有毒，宜时剿荡。可遣征虏将军丹阳尹景先总率步骑，直指义阳。可假节，司州诸军皆受节度。”景先至镇，屯军城北，百姓乃安，牛酒来迎。 
　　军未还，遇疾，遗言曰：“此度疾病，异于前后，自省必无起理。但夙荷深恩，今谬充戎寄，暗弱每事不称，上惭慈旨。便长违圣世，悲哽不知所言。可为作启事，上谢至尊，粗申愚心。毅虽成长，素阙训范。贞等幼稚，未有所识。方以仰累圣明，非残息所能陈谢。自丁荼毒以来，妓妾已多分张，所余丑猥数人，皆不似事。可以明月、佛女、桂支、佛儿、玉女、美玉上台，美满、艳华奉东宫。私马有二十余匹，牛数头，可简好者十匹、牛二头上台，马五匹、牛一头奉东宫，大司马、司徒各奉二匹，骠骑、镇军各奉一匹。应私仗器，亦悉输台。六亲多未得料理，可随宜温恤，微申素意。所赐宅旷大，恐非毅等所居，须丧服竟，可输还台。刘家前宅，久闻其货，可合率市之，直若短少，启官乞足。三处田勤作，自足供衣食。力少，更随宜买粗猥奴婢充使。不须余营生。周旋部曲还都，理应分张，其久旧劳勤者，应料理，随宜启闻乞恩。”卒，时年五十。上伤惜之，诏曰：“西信适至，景先奄至丧逝，悲怀切割，自不胜任。今便举哀。赙钱十万。布二百匹。”景先丧还，诏曰：“故假节征虏将军丹阳尹新吴侯景先，器怀开亮，干局通敏。绸缪少长，义兼勋戚。诚著夷险，绩茂所司。方升宠荣，用申任寄。奄至丧逝，悲痛良深。可赠侍中、征北将军、南徐州刺史。给鼓吹一部。假节、侯如故。谥曰忠侯。” 
　　子毅，以勋戚子，少历清官：太子舍人，洗马，随王友，永嘉太守，大司马谘议参军，南康太守，中书郎。建武初，为抚军司马，迁北中郎司马。虏动，领军守琅邪城。毅性奢豪，好弓马，为高宗所疑忌。王晏事败，并陷诛之。遣军围宅，毅时会宾客奏伎，闻变，索刀未得，收人突进，挟持毅入与母别，出便杀之。 
　　萧赤斧，南兰陵人，太祖从祖弟也。祖隆子，卫军录事参军。父始之，冠军中兵参军。赤斧历官为奉朝请，以和谨为太祖所知。宋大明初，竟陵王诞反广陵，赤斧为军主，隶沈庆之。围广陵城，攻战有勋，事宁，封永安亭侯，食邑三百七十户。除车骑行参军，出补晋陵令，员外郎，丹阳令，还除晋熙王抚军中兵参军，出为建威将军、钱唐令。迁正员郎。赤斧治政为百姓所安，吏民请留之，时议见许，改除宁朔将军。 
　　太祖辅政，以赤斧为辅国将军、左军会稽司马，辅镇东境。迁黄门郎，淮陵太守。顺帝逊位，于丹阳故治立宫，上令赤斧辅送，至薨乃还。建元初，迁武陵王冠军长史，骠骑司马，南东海太守，辅国将军并如故。迁长兼侍中，祖母丧去职。起为冠军将军、宁蛮校尉。出为持节、督雍梁南北秦四州郢州之竟陵司州之随郡军事、雍州刺史，本官如故。在州不营产利，勤于奉公。迁散骑常侍，左卫将军。世祖亲遇与萧景先相比。封南丰县伯，邑四百户。迁给事中，太子詹事。 
　　赤斧夙患渴利，永明三年会，世祖使甲仗卫三厢，赤斧不敢辞，疾甚，数日卒，年五十六。家无储积，无绢为衾，上闻之，愈加惋惜。诏赙钱五万，上材一具，布百匹，蜡二百斤。追赠金紫光禄大夫。谥曰懿伯。子颖胄袭爵。 
　　颖胄字云长，弘厚有父风。起家秘书郎。太祖谓赤斧曰：“颖胄轻朱被身，觉其趋进转美，足慰人意。”迁太子舍人。遭父丧，感脚疾，数年然后能行。世祖有诏慰勉，赐医药。除竟陵王司徒外兵参军，晋熙王文学。 
　　颖胄好文义，弟颖基好武勇。世祖登烽火楼，诏群臣赋诗。颖胄诗合旨，上谓颖胄曰：“卿文弟武，宗室便不乏才。”除明威将军、安陆内史。迁中书郎。上以颖胄勋戚子弟，除左将军，知殿内文武事，得入便殿。出为新安太守，吏民怀之。隆昌元年，永嘉王昭粲为南徐州，以颖胄为南东海太守，行南徐州事。转持节、督青冀二州军事、辅国将军、青冀二州刺史。不行，除黄门郎，领四厢直。迁卫尉。 
　　高宗废立，颖胄从容不为同异，乃引颖胄预功。建武二年，进爵侯，增邑为六百户。赐颖胄以常所乘白牜俞牛。 
</div>
    <div class="pagination">
<a href="南齐书_page26.html">上一页</a><span>...</span><a href="南齐书_page22.html">22</a><a href="南齐书_page23.html">23</a><a href="南齐书_page24.html">24</a><a href="南齐书_page25.html">25</a><a href="南齐书_page26.html">26</a><span class="current-page">27</span><a href="南齐书_page28.html">28</a><a href="南齐书_page29.html">29</a><a href="南齐书_page30.html">30</a><a href="南齐书_page31.html">31</a><a href="南齐书_page32.html">32</a><span>...</span><a href="南齐书_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
