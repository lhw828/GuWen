<!DOCTYPE html>
<html>
<head>
    <meta charset="UTF-8">
    <title>辽史 - 第 207 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 207 页/共 221 页</h1>
    <div class="content">　　　　臣又闻，自昔有国家者，不能无盗。比年以来，群黎凋弊，利於剽窃，良民往往化为凶暴。甚者杀人无忌，至有亡命山泽，基乱首祸。所谓民以困穷，皆为盗贼者，诚如圣虑。今欲芟夷本根，愿陛下轻徭省役，使民务农。衣食既足，安习教化，而重犯法，则民趋礼义，刑罚罕用矣。臣闻唐太宗问群臣治盗之方，皆曰：「严刑峻法。」太宗笑曰：「寇盗所以滋者，由赋无度，民不聊生。今朕内省嗜欲，外罢游幸，使海内安静，则寇盗自止。」由此观之，寇盗多寡，皆由衣食丰俭。徭役重轻耳。

　　　　今宜徙可敦城於近地，与西南副都部署乌古敌烈、隗乌古等部声援相接。罢黑岭二军，并开、保州，皆隶东京；益东北戍军及南京总管兵。增修壁垒，候尉相望，缮完楼橹，浚治城隍，以为边防。此方今之急务也，愿陛下裁之。

　　擢翰林都林牙，兼修国史。仍诏谕之曰：「文章之职，国之光华，非才不用。以卿文学，为时大儒，是用授卿以翰林之职。朕之起居，悉以实录。」自是日见亲信，每入侍，赐坐。遇胜日，帝与饮酒赋诗，以相酬酢，君臣相得无比。韩家奴知无不言，虽谐谑不忘规讽。

　　十三年春，上疏曰：「臣闻先世遥辇可汗　之後，国祚中绝；自夷离堇雅里立阻午，大位始定。然上世俗朴，未有尊称。臣以为三皇礼文未备，正与遥辇氏同。後世之君以礼乐治天下，而崇本追远之义兴焉。近者唐高祖创立先庙，尊四世为帝。昔我太祖代遥辇即位，乃制文字，修礼法，建天皇帝名号，制宫室以示威服，兴利除害，混一海内。厥後累圣相承，自夷离堇湖烈以下，大号未加，天皇帝之考夷离堇的鲁犹以名呼。臣以为宜依唐典，追崇四祖为皇帝，则陛下弘业有光，坠典复举矣。」疏奏，帝纳之，始行追册玄、德二祖之礼<二>。

　　韩家奴每见帝猎，未尝不谏。会有司奏猎秋山，熊虎伤死数十人，韩家奴书于册。帝见，命去之。韩家奴既出，复书。他日，帝见之曰：「史笔当如是。」帝问韩家奴：「我国家创业以来，孰为贤主？」韩家奴以穆宗对。帝怪之曰：「穆宗嗜酒，喜怒不常，视人犹草芥，卿何谓贤？」韩家奴对曰：「穆宗虽暴虐，省徭轻赋，人乐其生。终穆之世，无罪被戮，未有过今日秋山伤死者。臣故以穆宗为贤。」帝默然。

　　诏与耶律庶成录遥辇可汗至重熙以来事迹，集为二十卷，进之。十五年，复诏曰：「古之治天下者，明礼义，正法度。我朝之兴，世有明德，虽中外向化，然礼书未作，无以示後世。卿可与庶成酌古准今，制为礼典。事或有疑，与北、南院同议。」韩家奴既被诏，博考经籍，自天子达于庶人，情文制度可行於世，不缪于古者，　成三卷，进之。又诏译诸书，韩家奴欲帝知古今成败，译通历、贞观政要、五代史。

　　时帝以其老，不任朝谒，拜归德军节度使。以善治闻。帝遣使问劳，韩家奴表谢。召修国史，卒，年七十二。有六义集十二卷行于世。

　　李澣，初仕晋，为中书舍人。晋亡归辽，当太宗崩、世宗立，　　没定，　与高勋等十馀人羁留南京。久之，从归上京，授翰林学士。

　　穆宗即位，累迁工部侍郎。时澣兄涛在汴为翰林学士，密遣人召澣。澣得书，托求医南京，易服夜出，欲遁归汴。至涿，为徼巡者所得，送之南京，下吏。伺狱吏熟寝，以衣带自经；不死，防之愈严。械赴上京，自投潢河中流，为铁索牵掣，又不死。及抵上京，帝欲杀之。时高勋已为枢密使，救止之。屡言於上曰：「本非负恩，以母年八十，急於省觐致罪。且　富於文学，方今少有伦比，若留掌词命，可以增光国体。」帝怒稍解，仍令禁锢于奉国寺，凡六年，艰苦万状。

　　会上欲建太宗功德碑，高勋奏曰：「非李澣无可秉笔者。」诏从之。文成以进，上悦，释囚。寻加礼部尚书，宣政殿学士，卒。

　　论曰：统和、重熙之间，务修文治，而韩家奴对策，落落累数百言，概可施诸行事，亦辽之晁、贾哉。李澣虽以词章见称，而其进退不足论矣。

※校勘记

　　一∶　皇太妃出师西域　「皇太妃」，应作王太妃。叁卷一三※校勘记<七>。

　　二∶　始行追册玄德二祖之礼　按纪，追册玄、德二祖均在重熙二十一年。此是带叙。

　





第一百○四卷　　列传第三十四

文学下

王鼎耶律昭刘辉耶律孟简耶律谷欲

　　王鼎，字虚中，涿州人。幼好学，居太宁山数年，博通经史。时马唐俊有文名燕、蓟间，适上巳，与同志祓禊水滨，酌酒赋诗。鼎偶造席，唐俊见鼎朴野，置下坐。欲以诗困之，先出所作索赋，鼎援笔立成。唐俊惊其敏妙，因与定交。

　　清宁五年，擢进士第。<一>调易州观察判官，改涞水县令<二>，累迁翰林学士。当代典章多出其手。上书言治道十事，帝以鼎达政体，事多咨访。鼎正直不阿，人有过，必面诋之。

　　寿隆初，升观书殿学士。<三>一日宴主第，醉与客忤，怨上不知己，坐是下吏。状闻，上大怒，杖夺官，流镇州。居数岁，有赦，鼎独不免。会守臣召鼎为贺表，因以诗贻使者，有「谁知天雨露，独不到孤寒」之句。上闻而怜之，即召还，复其职。乾统六年卒<四>。

　　鼎宰县时，憩于庭，俄有暴风举卧榻空中。鼎无惧色，但觉枕榻俱高，乃曰：「吾中朝端士，邪无干正，可徐置之。」须臾，榻复故处，风遂止。

　　耶律昭，字述宁，博学，善属文。统和中，坐兄国留事，流西北部。

　　会萧挞凛为西北路招讨使，爱之，奏免其役，礼致门下。欲召用，以疾辞。挞凛问曰：「今军旅甫罢，三边宴然，惟阻卜伺隙而动。讨之，则路远难至；纵之，则边民被掠；增戍兵，则馈饷不给；欲苟一时之安，不能终保无变。计将安出？」昭以书答曰：

　　　　窃闻治得其要，则仇敌为一家；失其术，则部曲为行路。夫西北诸部，每当农时，一夫为侦候，一夫治公田，二年给纠官之役，大率四丁无一室处。刍牧之事，仰给妻孥。一遭寇掠，贫穷立至。春夏赈恤，吏多杂以糠秕，重以掊克，不过数月，又复告困。且畜牧者，富国之本。有司防其隐没，聚之一所，不得各就水草便地。兼以逋亡戍卒，随时补调，不习风土，故日瘠月损，驯至耗竭。

　　　　为今之计，莫若振穷薄赋，给以牛种，使遂耕获。置游兵以防盗掠，颁俘获以助伏腊，散畜牧以就便地。期以数年，富强可望。然後练简精兵，以备行伍，何守之不固，何动而不克哉？然必去其难制者，则馀种自畏。若舍大而谋小，避强而攻弱，非徒虚费财力，亦不足以威服其心。此二者，利害之机，不可不察。

　　　　昭闻古之名将，安边立功，在德不在众。故谢玄以八千破苻坚百万，休哥以五队败曹彬十万。良由恩结士心，得其死力也。阖下膺非常之遇，专方面之寄，宜远师古人，以就勋业。上观乾象，下尽人谋；察地形之险易，料敌势之虚实。虑无遗策，利施後世矣。

　　挞凛然之。

　　开泰中，猎于拨里堵山，为羯羊所触，卒。

　　刘辉，好学善属文，疏简有远略。大康五年，第进士。

　　大安末，为太子洗马，上书言：「西边诸番为患，士卒远戍，中国之民疲于飞挽，非长久之策。为今之务，莫若城于盐泺，实以汉户，使耕田聚粮，以为西北之费。」言虽不行，识者韪之。

　　寿隆二年，复上书曰：「宋欧阳修编五代史，附我朝於四夷，妄加贬訾。且宋人赖我朝宽大，许通和好，得尽兄弟之礼。今反令臣下妄意作史，恬不经意。臣请以赵氏初起事迹，详附国史。」上嘉其言，迁礼部郎中。

　　诏以贤良对策，辉言多中时病。擢史馆修撰，卒。

　　耶律孟简，字复易，于越屋质之五世孙。父刘家奴，官至节度使。

　　孟简性颖悟。六岁，父晨出猎，俾赋晓天星月诗，孟简应声而成，父大奇之。既长，善属文。文康初，枢密使耶律乙辛以奸险窃柄，出为中京留守，孟简与耶律庶箴表贺。未几，乙辛复旧职，衔之，谪巡磁窑关。时虽以谗见逐，不形辞色。遇林泉胜地，终日忘归。明年，流保州。及闻皇太子被害，不胜哀痛，以诗伤之，作放怀诗二十首。自序云：「禽兽有哀乐之声，蝼蚁有动静之形。在物犹然，况於人乎？然贤达哀乐，不在穷通、祸　之间。易曰：『乐天知命，故不忧。』是以颜渊箪瓢自得，此知命而乐者也。予虽流放，以道自安，又何疑耶？」

　　大康中，始得归乡里。诣阙上表曰：「本朝之兴，几二百年，宜有国史以垂後世。」乃编耶律曷鲁、屋质、休哥三人行事以进。上命置局编修。孟简谓馀官曰：「史笔天下之大信，一言当否，百世从之。苟无明识，好恶徇情，则祸不测。故左氏、司马迁、班固、范晔俱罹殃祸，可不慎欤！」

　　乾统中，迁六院部太保。处事不拘文法，时多笑其迂。孟简闻之曰：「上古之时，无簿书法令，而天下治。盖簿书法令，适足以滋奸幸，非圣人致治之本。」改高州观察使，修学校，招生徒。迁昭德军节度使。以中京饥，诏与学士刘嗣昌减价粜粟。事未毕，卒。

　　耶律谷欲，字休坚，六院部人。父阿古只，官至节度使。

　　谷欲冲澹有礼法，工文章。统和中，为本部太保。开泰中，稍迁塌母城节度使。鞫霸州疑狱，称旨，授启圣军节度使。太平中，复为本部太保。谢病归，俄擢南院大王。叹风俗日颓，请老，不许。

　　兴宗命为诗友，数问治要，多所匡建。奉诏与林牙耶律庶成、萧韩家奴编辽国上世事迹及诸帝实录，未成而卒，年九十。

　　论曰：孔子言：「诵诗三百，授之以政，不达。虽多，亦奚以为？」王鼎忠直达政，刘辉侍青宫，建言国计，昭陈边防利害，皆洞达　敏。孟简疾乙辛奸邪，黜而不怨。孰谓文学之士，无益於治哉。

※校勘记

　　一∶　清宁五年擢进士第　按纪，王鼎擢进士第在清宁八年。

　　二∶　改涞水县令　涞水，原误「漆水」。按地理志无「漆水」，涞水属易州，据改。

　　三∶　寿隆初升观书殿学士　按焚椒录序於大安五年已称前观书殿学士王鼎，似非寿隆初升。

　　四∶　乾统六年卒　卒字，依道光殿本据大典补。

　



</div>
    <div class="pagination">
<a href="辽史_page206.html">上一页</a><span>...</span><a href="辽史_page202.html">202</a><a href="辽史_page203.html">203</a><a href="辽史_page204.html">204</a><a href="辽史_page205.html">205</a><a href="辽史_page206.html">206</a><span class="current-page">207</span><a href="辽史_page208.html">208</a><a href="辽史_page209.html">209</a><a href="辽史_page210.html">210</a><a href="辽史_page211.html">211</a><a href="辽史_page212.html">212</a><span>...</span><a href="辽史_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
