<!DOCTYPE html>
<html>
<head>
    <meta charset="UTF-8">
    <title>新唐书 - 第 147 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 147 页/共 185 页</h1>
    <div class="content">列传第九十一　贾杜令狐 
　　贾耽，字敦诗，沧州南皮人。天宝中，举明经，补临清尉。上书论事 ，徙太平。河东节度使王思礼署为度支判官。累进汾州刺史，治凡七年，政有异绩。召授鸿胪卿，兼左右威远营使。俄为山南西道节度使。梁崇义反东道，耽进屯谷城，取均州。建中三年，徙东道。德宗在梁，耽使司马樊泽奏事。泽还，耽大置酒会诸将。俄有急诏至，以泽代耽，召为工部尚书。耽纳诏于怀，饮如故。既罢，召泽曰：“诏以公见代，吾且治行。”敕将吏谒泽。大将张献甫曰：“天子播越，而行军以公命问行在，乃规旄钺，利公土地，可谓事人不忠矣。军中不平，请为公杀之。”耽曰：“是何谓邪？朝廷有命，即为帅矣。吾今趋觐，得以君俱。”乃行，军中遂安。 
　　俄为东都留守。故事，居守不出城，以耽善射，优诏许猎近郊。迁义成节度使。淄青李纳虽削伪号，而阴蓄奸谋，冀有以逞。其兵数千自行营还，道出滑，或谓馆于外。耽曰：“与我邻道，奈何疑之，使暴于野？”命馆城中，宴庑下，纳士皆心服。耽每畋，从数百骑，往往入纳境。纳大喜，然畏其德，不敢谋。 
　　贞元九年，以尚书右仆射同中书门下平章事，俄封魏国公。常以方镇帅缺，当自天子命之，若谋之军中，则下有背向，人固不安。帝然之，不用也。顺宗立，进检校司空、左仆射。时王叔文等干政，耽病之，屡移疾乞骸骨，不许。卒，年七十六，赠太傅，谥曰元靖。 
　　耽嗜观书，老益勤，尤悉地理。四方之人与使夷狄者见之，必从询索风俗，故天下地土区产、山川夷岨，必究知之。方吐蕃盛强，盗有陇西，异时州县远近，有司不复传。耽乃绘布陇右、山南九州，且载河所经受为图，又以洮湟甘凉屯镇頟籍、道里广狭、山险水原为《别录》六篇、《河西戎之录》四篇，上之。诏赐币马珍器。又图《海内华夷》，广三丈，从三丈三尺，以寸为百里。并撰《古今郡国县道四夷述》，其中国本之《禹贡》，外夷本班固《汉书》，古郡国题以墨，今州县以硃，刊落疏舛，多所厘正。帝善之，赐予加等。或指图问其邦人，咸得其真。又著《贞元十道录》，以贞观分天下隶十道，在景云为按察，开元为采访，废置升降备焉。至阴阳杂数罔不通。 
　　其器恢然，盖长者也，不喜臧否人物。为相十三年，虽安危大事亡所发明，而检身厉行，自其所长。每归第，对宾客无少倦，家人近习，不见其喜愠。世谓淳德有常者。 
　　杜佑，字君卿，京兆万年人。父希望，重然诺，所交游皆一时俊杰。为安陵令，都督宋庆礼表其异政。坐小累去官。开元中，交河公主嫁突骑施，诏希望为和亲判官。信安郡王漪表署灵州别驾、关内道度支判官。自代州都督召还京师，对边事，玄宗才之。属吐蕃攻勃律，勃律乞归，右相李林甫方领陇西节度，故拜希望鄯州都督，知留后。驰传度陇，破乌莽众，斩千余级，进拔新城，振旅而还。擢鸿胪卿。于是置镇西军，希望引师部分塞下，吐蕃惧，遗书求和。希望报曰：“受和非臣下所得专。”虏悉众争坛泉，希望大小战数十，俘其大酋，至莫门，焚积蓄，卒城而还。授二子官。时军屡兴，府库虚寡，希望居数岁，刍粟金帛丰余。宦者牛仙童行边，或劝希望结其驩，答曰：“以货籓身，吾不忍。”仙童还奏希望不职，下迁恒州刺史，徙西河。而仙童受诸将金事泄，抵死，畀金者皆得罪。希望爱重文学，门下所引如崔颢等皆名重当时。 
　　佑以廕补济南参军事、剡县丞。尝过润州刺史韦元甫，元甫以故人子待之，不加礼。它日，元甫有疑狱不能决，试讯佑，佑为辨处，契要无不尽。元甫奇之，署司法参军，府徙浙西、淮南，表置幕府。入为工部郎中，充江淮青苗使，再迁容管经略使。杨炎辅政，历金部郎中，为水陆转运使，改度支兼和籴使。于是军兴馈漕，佑得剸决。以户部侍郎判度支。建中初，河朔兵挐战，民困，赋无所出。佑以为救敝莫若省用，省用则省官，乃上议曰： 
　　汉光武建武中废县四百，吏率十署一；魏太和时分遣使者省吏员，正始时并郡县；晋太元省官七百；隋开皇废郡五百；贞观初省内官六百员。设官之本，以治众庶，故古者计人置吏，不肯虚设。自汉至唐，因征战艰难以省吏员，诚救弊之切也。 
　　昔咎繇作士，今刑部尚书、大理卿，则二咎繇也。垂作共工，今工部尚书、将作监，则二垂也。契作司徒，今司徒、户部尚书，则二契也。伯夷为秩宗，今礼部尚书、礼仪使，则二伯夷也。伯益为虞，今虞部郎中、都水使司，则二伯益也。伯冏为太仆，今太仆卿、驾部郎中、尚辇奉御、闲厩使，则四伯冏也。古天子有六军，汉前后左右将军四人，今十二卫、神策八军，凡将军六十员。旧名不废，新资日加。且汉置别驾，随刺史巡察，犹今观察使之有副也。参军者，参其府军事，犹今节度判官也。官名职务，直迁易不同尔，讵有事实哉？诚宜斟酌繁省。欲致治者先正名。神龙中，官纪荡然，有司大集选者，既无阙员，则置员外官二千人，自是以为常。当开元、天宝中，四方无虞，编户九百余万，帑藏丰溢，虽有浮费，不足为忧。今黎苗凋瘵，天下户百三十万，陛下诏使者按比，才得三百万，比天宝三分之一，就中浮寄又五之二，出赋者已耗，而食之者如旧，安可不革？ 
　　议者以天下尚有跋扈不廷，一省官吏，被罢者皆往托焉。此常情之说，类非至论。且才者荐用，不才者何患其亡，又况顾姻戚家产哉！建武时公孙述、隗嚣未灭，太和、正始、太元时吴、蜀鼎立，开皇时陈尚割据，皆罗取俊乂，犹不虑失人以资敌。今田悦辈繁刑暴赋，惟军是恤，遇士人如奴，固无范睢业秦、贾季强狄之患。若以习久不可以遽改，且应权省别驾、参军、司马，州县额内官，约户置尉。当罢者，有行义，在所以闻；不如状，举者当坐；不为人举者，任参常调。亦何患哉？如魏置柱国，当时宿德盛业者居之，贵宠第一；周、隋间授受已多，国家以为勋级，才得地三十顷耳。又开府仪同三司、光禄大夫，亦官名，以其太多，回作阶级。随时立制，遇弊则变，何必因循惮改作耶？ 
　　议入，不省。 
　　卢杞当国，恶之，出为苏州刺史。前刺史母丧解，佑母在，辞不行，改饶州。俄迁岭南节度使。佑为开大衢，疏析廛闬，以息火灾。硃厓黎民三世保险不宾，佑讨平之。召拜尚书右丞。俄出为淮南节度使，以母丧解，诏不许。 
　　徐州节度使张建封卒，军乱，立其子愔，请于朝，帝不许，乃诏佑检校尚书左仆射、同中书门下平章事，节度徐泗讨定之。佑具舠舰，遣属将孟准度淮击徐，不克，引还。佑于出师应变非所长，因固境不敢进，乃招授愔徐州节度使，析濠、泗二州隶淮南。初，佑决雷陂以广灌溉，斥海濒弃地为田，积米至五十万斛，列营三十区，士马整饬，四邻畏之；然宽假僚佐，故南宫僔、李亚、郑元均至争权乱政，帝为佑斥去之。 
　　十九年，拜检校司空、同中书门下平章事。德宗崩，诏摄冢宰。进检校司徒，兼度支盐铁使。于是王叔文为副，佑既以宰相不亲事，叔文遂专权。后叔文以母丧还第，佑有所按决，郎中陈谏请须叔文，佑曰：“使不可专耶？”乃出谏为河中少尹。叔文欲摇东宫，冀佑为助，佑不应，乃谋逐之，未决而败。佑更荐李巽以自副。宪宗在谅暗，复摄冢宰，尽让度支盐铁于巽。始，度支啬，用度多，署吏权摄百司，繁而不纲；佑以营缮还将作，木炭归司农，湅染还少府，职务简修。明年，拜司徒，封岐国公。 
　　党项阴导吐蕃为乱，诸将邀功，请讨之。佑以为无良边臣，有为而叛，即上疏曰： 
　　昔周宣中兴，猃狁为害，追之太原，及境而止，不欲弊中国，怒远夷也。秦恃兵力，北拒匈奴，西逐诸羌，结怨阶乱，实生谪戍。盖圣王之治天下，惟欲绥静生人，西至于流沙，东渐于海，在北与南，止存声教，岂疲内而事外耶？昔冯奉世矫诏斩莎车王，传首京师，威震西域，宣帝议加爵土，萧望之独谓矫制违命，虽有功不可为法，恐后奉使者为国家生事夷狄。比突厥默啜寇害中国，开元初，郝灵佺捕斩之，自谓功莫与二，宋璟虑边臣由此邀功，但授郎将而已，繇是讫开元之盛，不复议边，中国遂安。此成败鉴戒之不远也。 
　　党项小蕃，与中国杂处，间者边将侵刻，利其善马子女，敛求繇役，遂致叛亡，与北狄西戎相诱盗边。《传》曰：“远人不服，则修文德以来之。”管仲有言：“国家无使勇猛者为边境。”此诚圣哲识微知著之略也。今戎丑方强，边备未实，诚宜慎择良将，使之完辑，禁绝诛求，示以信诚，来则惩御，去则谨备。彼当怀柔，革其奸谋。何必亟兴师役，坐取劳费哉？ 
　　帝嘉纳之。 
　　岁余，乞致仕，不听，诏三五日一入中书，平章政事。佑每进见，天子尊礼之，官而不名。后数年，固乞骸骨，帝不得已，许之。仍拜光禄大夫、守太保致仕，俾朝朔望，遣中人锡予备厚。元和七年卒，年七十八，册赠太傅，谥曰安简。 
　　佑资嗜学，虽贵犹夜分读书。先是，刘秩摭百家，侔周六官法，为《政典》三十五篇，房琯称才过刘向。佑以为未尽，因广其阙，参益新礼，为二百篇，自号《通典》，奏之，优诏嘉美，儒者服其书约而详。 
　　为人平易逊顺，与物不违忤，人皆爱重之，方汉胡广，然练达文采不及也。硃坡樊川，颇治亭观林苾，凿山股泉，与宾客置酒为乐。子弟皆奉朝请，贵盛为一时冠。天性精于吏职，为治不皦察，数斡计赋，相民利病而上下之，议者称佑治行无缺。惟晚年以妾为夫人，有所蔽云。 
　　子式方，字考元，以廕授扬州参军事。再迁太常寺主簿，考定音律，卿高郢称之。佑既相，出为昭应令，迁太仆卿。子悰，尚公主。式方以右戚，辄病不视事。穆宗立，授桂管观察使。弟从郁痼疾，躬为营方药羞膳，及死，期而泣，世称其笃行。卒，赠礼部尚书。 
　　从郁，元和初为左补阙，崔群等以宰相子为嫌，再徙秘书丞。终驾部员外郎。子牧。 
　　悰，字永裕，以门廕三迁太子司议郎。权德舆为相，其婿翰林学士独孤郁以嫌自白。宪宗见郁文雅，叹曰：“德舆有婿乃尔！”时岐阳公主，帝爱女。旧制，选多戚里将家，帝始诏宰相李吉甫择大臣子，皆辞疾，唯悰以选召见麟德殿。礼成，授殿中少监、驸马都尉。太和初，由澧州刺史召为京兆尹，迁凤翔忠武节度使。入为工部尚书，判度支。会公主薨，悰久不谢，文宗怪之。户部侍郎李珏曰：“比驸马都尉皆为公主服斩衰三年，故悰不得谢。”帝矍然，始诏杖而期，著于令。 
　　会昌初，为淮南节度使。武宗诏扬州监军取倡家女十七人进禁中，监军请悰同选，又欲阅良家有姿相者，悰曰：“吾不奉诏而辄与，罪也。”监军怒，表于帝。帝以悰有大臣体，乃诏罢所进伎，有意倚悰为相矣。逾年，召拜检校尚书右仆射、同中书门下平章事，仍判度支。刘稹平，进左仆射、兼门下侍郎。未几，以本官罢，出为剑南东川节度使，徙西川，复镇淮南。时方旱，道路流亡藉藉，民至漉漕渠遗米自给，呼为“圣米”，取陂泽茭蒲实皆尽，悰更表以为祥。狱囚积数百千人，而荒湎宴适不能事。罢，兼太子太傅，分司东都。逾岁，起为留守，复节度剑南西川。召为右仆射，判度支，进兼门下侍郎同平章事。 
　　始，宣宗世，夔王以下五王处大明宫内院，而郓王居十六宅。帝大渐，枢密使王归长、马公儒等以遗诏立夔王，而左军中尉王宗实等入殿中，以为归长等矫诏，乃迎郓王立之，是为懿宗。久之，遣枢密使杨庆诣中书，独揖悰，它宰相毕諴、杜审权、蒋伸不敢进，乃授悰中人请帝监国奏，因谕悰劾大臣名不在者抵罪。悰遽封授使者复命，谓庆曰：“上践祚未久，君等秉权，以爱憎杀大臣，公属祸无日矣。”庆色沮去，帝怒亦释，大臣遂安。未几，册拜司空，封邠国公，以检校司徒为凤翔、荆南节度使，加兼太傅。会黔南观察使秦匡谋讨蛮，兵败，奔于悰，悰囚之，劾不能伏节，有诏斩之。悰不意其死，骇愕得疾卒，年八十，赠太师。葬日，诏宰相百官临奠。 
　　悰于大议论往往有所合，然才不周用。虽出入将相，而厚自奉养，未尝荐进幽隐，佑之素风衰焉，故时号“秃角犀”。 
　　子裔休，懿宗时历翰林学士、给事中，坐事贬端州司马。弟孺休，字休之。累擢给事中。大顺初，钱镠遣弟銶率兵击徐约于苏州，破之，以海昌都将沈粲行刺史事，而昭宗更命孺休为之，以粲为制置指挥使。镠不悦，密遣粲害焉。始，孺休见攻也，曰：“勿杀我，当与尔金。”粲曰：“杀尔，金焉往？”与兄述休同死。 
　　悰弟慆。慆，咸通中为泗州刺史。会庞勋反，围城，处士辛谠自广陵来见慆，劝出家属，独以身守。慆曰：“吾出百口求生，众心摇矣，不如与将士生死共之。”众闻皆泣下。慆之闻难，完濬城隍，阅器械无不具。 
　　贼将李圆易慆，驰勇士百人欲入封府库，慆为好言厚礼迎劳，贼不虞忄舀之谋也。明日，伏甲士三百，宴球场，贼皆歼焉。圆怒，傅城战，慆杀数百人，圆退壁城西。勋闻，益其兵，而以书射城中促降。会夜，慆击鼓乘城大呼，圆气夺，奔还徐州。未几，贼焚淮口，昼夜战不息，谠乃请救于戍将郭厚本，贼解去。浙西节度使杜审权遣将以兵千人来援，反为圆军所包，一军尽没。慆使人间道走京师，诏戴可师以沙陀、吐浑兵二万招讨。淮南节度使令狐綯遣牙将李湘屯淮口，与郭厚本合，为圆所败，湘等并没，于是援绝。贼乃以铁锁绝淮流，梯冲乘城。粮尽，为薄饘以给。懿宗遣使加慆检校右散骑常侍，勉以坚守。勋遣圆入城见慆约降，慆怒杀之。勋复遗之书，答书言安禄山、硃泚等终底覆灭者，以阴携其党。勋累攻不得志，会招讨使马举率兵至，遂解去。围凡十月，慆拊循士，皆殊死奋，而辛谠冒围出入，纠辑援师，卒完一州，时称为难。贼平，慆迁义成军节度使，检校兵部尚书，卒。 
　　牧，字牧之，善属文。第进士，复举贤良方正。沈传师表为江西团练府巡官，又为牛僧孺淮南节度府掌书记。擢监察御史，移疾分司东都，以弟顗病弃官。复为宣州团练判官，拜殿中侍御史内供奉。 
　　是时，刘从谏守泽潞，何进滔据魏博，颇骄蹇不循法度。牧追咎长庆以来朝廷措置亡术，复失山东，钜封剧镇，所以系天下轻重，不得承袭轻授，皆国家大事，嫌不当位而言，实有罪，故作《罪言》。其辞曰： 
　　生人常病兵，兵祖于山东，羡于天下。不得山东，兵不可去。山东之地，禹画九土曰冀州；舜以其分太大，离为幽州，为并州。程其水土，与河南等，常重十三，故其人沈鸷多材力，重许可，能辛苦。魏晋以下，工机纤杂，意态百出，俗益卑弊，人益脆弱，唯山东敦五种，本兵矢，他不能荡而自若也。产健马，下者日驰二百里，所以兵常当天下。冀州，以其恃强不循理，冀其必破弱；虽已破，冀其复强大也。并州，力足以并吞也。幽州，幽阴惨杀也。圣人因以为名。 
　　黄帝时，蚩尤为兵阶，自后帝王多居其地。周劣齐霸，不一世，晋大，常佣役诸侯。至秦萃锐三晋，经六世乃能得韩，遂折天下脊；复得赵，因拾取诸国。韩信联齐有之，故蒯通知汉、楚轻重在信。光武始于上谷，成于鄗。魏武举官渡，三分天下有其二。晋乱胡作，至宋武号英雄，得蜀，得关中，尽有河南地，十分天下之八，然不能使一人度河以窥胡。至高齐荒荡，宇文取之，隋文因以灭陈，五百年间，天下乃一家。隋文非宋武敌也，是宋不得山东，隋得山东，故隋为王，宋为霸。由此言之，山东，王者不得不为王，霸者不得不为霸，猾贼得之，足以致天下不安。 
　　天宝末，燕盗起，出入成皋、函、潼间，若涉无人地。郭、李辈兵五十万，不能过鄴。自尔百余城，天下力尽，不得尺寸，人望之若回鹘、吐蕃，义无敢窥者。国家因之畦河修障戍，塞其街蹊。齐、鲁、梁、蔡被其风流，因以为寇。以里拓表，以表撑里，混澒回转，颠倒横邪，未常五年间不战。生人日顿委，四夷日日炽，天子因之幸陕，幸汉中，焦焦然七十余年。运遭孝武，澣衣一肉，不畋不乐，自卑冗中拔取将相，凡十三年，乃能尽得河南、山西地，洗削更革，罔不能适。唯山东不服，亦再攻之，皆不利。岂天使生人未至于怗泰邪？岂人谋未至邪？何其艰哉！ 
　　今日天子圣明，超出古昔，志于平治。若欲悉使生人无事，其要先去兵。不得山东，兵不可去。今者，上策莫如自治。何者？当贞元时，山东有燕、赵、魏叛，河南有齐、蔡叛，梁、徐、陈、汝、白马津、盟津、襄、邓、安、黄、寿春皆戍厚兵十余所，才足自护治所，实不辍一人以他使，遂使我力解势弛，熟视不轨者无可奈何。阶此，蜀亦叛，吴亦叛，其他未叛者，迎时上下，不可保信。自元和初至今二十九年间，得蜀，得吴，得蔡，得齐，收郡县二百余城，所未能得，唯山东百城耳。土地人户，财物甲兵，较之往年，岂不绰绰乎？亦足自以为治也。法令制度，品式条章，果自治乎？贤才奸恶，搜选置舍，果自治乎？障戍镇守，干戈车马，果自治乎？井闾阡陌，仓廪财赋，果自治乎？如不果自治，是助虏为虏。环土三千里，植根七十年，复有天下阴为之助，则安可以取？故曰：上策莫如自治。中策莫如取魏。魏于山东最重，于河南亦最重。魏在山东，以其能遮赵也。既不可越魏以取赵，固不可越赵以取燕。是燕、赵常取重于魏，魏常操燕、赵之命。故魏在山东最重。黎阳距白马津三十里，新乡距盟津一百五十里，陴垒相望，朝驾暮战，是二津，虏能溃一，则驰入成皋，不数日间。故魏于河南亦最重。元和中，举天下兵诛蔡，诛齐，顿之五年，无山东忧者，以能得魏也。昨日诛沧，顿之三年，无山东忧，亦以能得魏也。长庆初诛赵，一日五诸侯兵四出溃解，以失魏也。昨日诛赵，罢如长庆时，亦以失魏也。故河南、山东之轻重在魏。非魏强大，地形使然也。故曰：取魏为中策。最下策为浪战，不计地势，不审攻守是也。兵多粟多，驱人使战者，便于守；兵少粟少，人不驱自战者，便于战。故我常失于战，虏常困于守。山东叛且三五世，后生所见言语举止，无非叛也，以为事理正当如此，沉酣入骨髓，无以为非者，至有围急食尽，啖尸以战。以此为俗，岂可与决一胜一负哉？自十余年凡三收赵，食尽且下。郗士美败，赵复振；杜叔良败，赵复振；李听败，赵复振。故曰：不计地势，不审攻守，为浪战，最下策也。 
　　累迁左补阙、史馆修撰，改膳部员外郎。宰相李德裕素奇其才。会昌中，黠戛斯破回鹘，回鹘种落溃入漠南，牧说德裕不如遂取之，以为：“两汉伐虏，常以秋冬，当匈奴劲弓折胶，重马免乳，与之相校，故败多胜少。今若以仲夏发幽、并突骑及酒泉兵，出其意外，一举无类矣。”德裕善之。会刘稹拒命，诏诸镇兵讨之，牧复移书于德裕，以“河阳西北去天井关强百里，用万人为垒，窒其口，深壁勿与战。成德军世与昭义为敌，王元达思一雪以自奋，然不能长驱径捣上党，其必取者在西面。今若以忠武、武宁两军益青州精甲五千、宣润弩手二千，道绛而入，不数月必覆贼巢。昭义之食，尽仰山东，常日节度使率留食邢州，山西兵单少，可乘虚袭取。故兵闻拙速，未睹巧之久也”。俄而泽潞平，略如牧策。历黄、池、睦三州刺史，入为司勋员外郎，常兼史职。改吏部，复乞为湖州刺史。逾年，以考功郎中知制诰，迁中书舍人。 
　　牧刚直有奇节，不为龊龊小谨，敢论列大事，指陈病利尤切至。少与李甘、李中敏、宋邧善，其通古今，善处成败，甘等不及也。牧亦以疏直，时无右援者。从兄悰更历将相，而牧困踬不自振，颇怏怏不平。卒，年五十。初，牧梦人告曰：“尔应名毕。”复梦书“皎皎白驹”字，或曰“过隙也”。俄而炊甑裂，牧曰：“不祥也。”乃自为墓志，悉取所为文章焚之。 
　　牧于诗，情致豪迈，人号为“小杜”，以别杜甫云。 
　　顗，字胜之，幼病目，母禁其为学。举进士，礼部侍郎贾餗语人曰：“得杜顗足敌数百人。”授秘书省正字。李德裕奏为浙西府宾佐。德裕贵盛，宾客无敢忤，惟顗数谏正之。及谪袁州，叹曰：“门下爱我皆如顗，吾无今日。”太和末，召为咸阳尉，直史馆。常语人曰：“李训、郑注必败。”行未及都，闻难作，疏辞疾归。顗亦善属文，与牧相上下。竟以丧明卒。 
　　令狐楚，字壳士，德棻之裔也。生五岁，能为辞章。逮冠，贡进士，京兆尹将荐为第一，时许正伦轻薄士，有名长安间，能作蜚语，楚嫌其争，让而下之。既及第，桂管观察使王拱爱其材，将辟楚，惧不至，乃先奏而后聘。虽在拱所，以父官并州不得奉养，未尝豫宴乐。满岁谢归。李说、严绶、郑儋继领太原，高其行，引在幕府，由掌书记至判官。德宗喜文，每省太原奏，必能辨楚所为，数称之。儋暴死，不及占后事，军大喧，将为乱。夜十数骑挺刃邀取楚，使草遗奏，诸将圜视，楚色不变，秉笔辄就，以遍示，士皆感泣，一军乃安。由是名益重。以亲丧解，既除，召授右拾遗。 
　　宪宗时，累擢职方员外郎，知制诰。其为文，于笺奏制令尤善，每一篇成，人皆传讽。皇甫镈以言利幸，与楚、萧俛皆厚善，故荐于帝。帝亦自闻其名，召为翰林学士，进中书舍人。方伐蔡，久未下，议者多欲罢兵，帝独与裴度不肯赦。元和十二年，度以宰相领彰义节度使，楚草制，其辞有所不合，度得其情。时宰相李逢吉与楚善，皆不助度，故帝罢逢吉，停楚学士，但为中书舍人。俄出为华州刺史。后它学士比比宣事不切旨，帝抵其草，思楚之才。 
　　镈既相，擢楚河阳怀节度使，代乌重胤。始，重胤徙沧州，以河阳士三千从，士不乐，半道溃归，保北城，将转掠旁州。楚至中氵单，以数骑自往劳之。众甲而出，见楚不疑，乃皆降。楚斩其首恶，众遂定。度出太原，镈荐楚为中书侍郎、同中书门下平章事。穆宗即位，进门下侍郎。镈得罪，时谓楚缘镈以进，且尝逐裴度，天下所共疾，会萧俛辅政，乃不敢言。方营景陵，诏楚为使，而亲吏韦正牧、奉天令于翚等不偿佣钱十五万缗，楚献以为羡余，怨诉系路。诏捕翚等下狱诛，出楚为宣歙观察使。俄贬衡州刺史，再徙，以太子宾客分司东都。长庆二年，擢陕虢观察使，谏官论执不置，楚至陕一日，复罢，还东都。 
　　会逢吉复相，力起楚，以李绅在翰林沮之，不克。敬宗立，逐出绅，即拜楚为河南尹。迁宣武节度使。汴军以骄故，而韩弘弟兄务以峻法绳治，士偷于安，无革心。楚至，解去酷烈，以仁惠镌谕，人人悦喜，遂为善俗。入为户部尚书，俄拜东都留守，徙天平节度使。始，汴、郓帅每至，以州钱二百万入私藏，楚独辞不取。又毁李师古园槛僭制者。久之，徙节河东。召为吏部尚书，检校尚书右仆射。故事，检校官重，则从其班；楚以吏部自有品，固辞，有诏嘉允。俄兼太常卿，进拜左仆射、彭阳郡公。 
　　会李训乱，将相皆系神策军。文宗夜召楚与郑覃入禁中，楚建言：“外有三司御史，不则大臣杂治，内仗非宰相系所也。”帝颔之。既草诏，以王涯、贾饣束冤，指其罪不切，仇士良等怨之。始，帝许相楚，乃不果，更用李石，而以楚为盐铁转运使。先是，郑注奏建榷茶使，王涯又议官自治园植茶，人不便，楚请废使，如旧法，从之。元和中，出禁兵畀左右街使卫宰相入朝，至建福门。及是乱，乃罢。楚即奏：“镇帅初拜，必戎服属仗诣省谒辞，本于郑注，实为乱兆，故王璠、郭行余驱将吏蹀血京师，所宜停止。”诏可。开成元年上巳，赐群臣宴曲江。楚以新诛大臣，暴骸未收，怨沴感结，称疾不出，乃请给衣衾槥椟，以敛刑骨，顺阳气。是时，政在宦竖，数上疏辞位，拜山南西道节度使。卒，年七十二，赠司空，谥曰文。 
　　楚外严重不可犯，而中宽厚，待士有礼。客以星步鬼神进者，一不接。为政善抚御，治有绩，人人得所宜。疾甚，诸子进药，不肯御，曰：“士固有命，何事此物邪？”自力为奏谢天子，召门人李商隐曰：“吾气魄且尽，可助我成之。”其大要以甘露事诛谴者众，请霁威，普见昭洗。辞致曲尽，无所谬脱。书已，敕诸子曰：“吾生无益于时，无请谥，勿求鼓吹，以布车一乘葬，铭志无择高位。”是夕，有大星陨寝上，其光烛廷。坐与家人诀，乃终。有诏停卤簿以申其志。 
　　子绪、綯，显于时。 
　　绪以廕仕，历隋、寿、汝三州刺史，有佳政。汝人请刻石颂德，绪以綯当国，固让。宣宗嘉其意，乃止。 
　　綯，字子直，举进士，擢累左补阙、右司郎中。出为湖州刺史。 
　　大中初，宣宗谓宰相白敏中曰：“宪宗葬，道遇风雨，六宫百官皆避，独见颀而髯者奉梓宫不去，果谁耶？”敏中言：“山陵使令狐楚。”帝曰：“有子乎？”对曰：“绪少风痹，不胜用。綯今守湖州。”因曰：“其为人，宰相器也。”即召为考功郎中，知制诰。入翰林为学士。它夜，召与论人间疾苦，帝出《金镜》书曰：“太宗所著也，卿为我举其要。”綯擿语曰：“至治未尝任不肖，至乱未尝任贤。任贤，享天下之福；任不肖，罹天下之祸。”帝曰：“善，朕读此尝三复乃已。”綯再拜曰：“陛下必欲兴王业，舍此孰先？《诗》曰：‘惟其有之，是以似之。’”进中书舍人，袭彭阳男。迁御史中丞，再迁兵部侍郎。还为翰林承旨。夜对禁中，烛尽，帝以乘舆、金莲华炬送还，院吏望见，以为天子来。及綯至，皆惊。俄同中书门下平章事，辅政十年。懿宗嗣位，由尚书左仆射、门下侍郎再拜司空。未几，检校司徒平章事，为河中节度使。徙宣武，又徙淮南副大使。安南平，以馈运劳，封凉国公。 
　　庞勋自桂州还，道浙西白沙入浊河，剽舟而上。綯闻，遣使慰抚，且馈之。裨将李湘曰：“徐兵擅还，果反矣。虽未有诏，一切制乱，我得专之。今其兵不二千，而广盘舰，张旗帜，示侈于人，其畏我甚。高邮厓峭水狭，若使荻曹火其前，劲兵乘其后，一举可覆。不然，使得绝淮泗，合徐之不逞，祸乱滋矣。”綯懦缓不能用，又自以不奉诏，因曰：“彼不为暴，听其度淮，何豫我哉？”勋还，果盗徐州，其众六七万。徐乏食，分兵攻滁、和、楚、寿，陷之，粮尽，啖人以饱。诏綯为徐州南面招讨使。贼方攻泗州，杜慆坚守，綯命湘率兵五千救之。勋谩辞谢綯曰：“数蒙赦，所以未即降者，一二将为异耳，愿图去之，以身听命。”綯喜，即请假勋节，而敕湘曰：“贼已降，第谨戍淮口，无庸战。”湘乃彻警释械，日与勋众欢言。后贼乘间直袭湘垒，悉俘而食之，醢湘及监军郗厚本。时浙西杜审权使票将翟行约率千兵与湘会，未至而湘覆，贼伪建淮南旌帜诱之，亦皆陷。 
　　綯既师败，乃以左卫大将军马举代之。以綯为太子太保，分司东都。僖宗初，拜凤翔节度使。顷之，就加同平章事，徙封赵。卒，年七十八，赠太尉。 
　　子滈、涣、沨滈避嫌不举进士。綯辅政，而滈与郑颢为姻家，怙势骄偃，通宾客，招权，以射取四方货财，皆侧目无敢言。懿宗嗣位，数为人白发其事，故綯去宰相。因丐滈与群进士试有司，诏可，是岁及第。谏议大夫崔瑄劾奏綯以十二月去位，而有司解牒尽十月，屈朝廷取士法为滈家事，请委御史按实其罪。不听。滈乃以长安尉为集贤校理。稍迁右拾遗、史馆修撰。诏下，左拾遗刘蜕、起居郎张云交疏指其恶，且言：“綯用李琢为安南都护，首乱南方，赃虐流著，使天下兵戈调敛不给。琢本进赂于滈，滈为人子，陷綯于恶，顾可为谏臣乎？”又劾：“綯，大臣，当调护国本，而大中时，乃引谏议大夫豆卢籍、刑部侍郎李鄴为夔王等侍读，乱长幼序，使先帝贻厥之谋几不及陛下。且氵高居当时，谓之‘白衣宰相’。滈未尝举进士，而妄言已解，使天下谓无解及第，不已罔乎？”滈亦惧，求换它官，改詹事府司直。綯方守淮南，上奏自治，帝为贬云为兴元少尹，蜕华阴令。滈亦湮厄不振死。 
　　涣、沨皆举进士，涣终中书舍人。 
　　定，字履常，楚弟。及进士第。太和末，以驾部郎中为弘文馆直学士。李训乱，王遐休方以是日就职，定往贺，为神策军并收，欲杀者屡矣，已而免。终桂管观察使。 
　　赞曰：耽、佑、楚皆惇儒，大衣高冠，雍容庙堂，道古今，处成务，可也；以大节责之，盖昬中而玉表欤！悰、綯世当国，亦无足讥。牧论天下兵曰：“上策莫如自治。”贤矣哉！ 
　　
列传第九十二　白裴崔韦二李皇甫王 
　　白志贞者，本名琇珪，故太原史也。事节度使李光弼，硁硁自力，有智数。光弼善之 ，使与帐下议。代宗素闻，及光弼卒，擢累司农卿。在官十年，德宗以为敏，遂倚腹心，进授神策军使，赐今名。有所建白，善窥亿帝指，故言无不从。从狩奉天，以为行在都知兵马使。惧李怀光暴其恶，乃与赵赞、卢杞等抑怀光不使朝。怀光反，论斥其奸，贬恩州司马，赞播州司马。稍徙阆州别驾。贞元二年，起为果州刺史，宰相李勉固谏，不许。明年，拜浙西观察使，死于官。 
　　裴延龄，河中河东人。乾元末，为汜水尉，贼陷东都，去客江夏。华州刺史董晋表署判官，稍迁太常博士。卢杞秉政，引为膳部员外郎、集贤院直学士。崔造表知东都度支院。召为祠部郎中，不待命，辄还集贤院，宰相张延赏疾其易，出为昭应令。与尉交诉所赇，京兆尹郑叔则佑尉，而御史中丞窦参善延龄，卒逐尹。德宗用参辅政，即擢延龄司农少卿。 
　　会班宏卒，假领度支。延龄素不善财计，乃广钩距，取宿奸老吏与谋，以固帝幸。因建言：“左藏，天下岁入不赀，耗登不可校。请列别舍，以检盈虚。”于是以天下宿负八百万缗析为负库，抽贯三百万缗为賸库，样物三十万缗为季库，帛以素出、以色入者为月库。帝皆可之。然天下负皆穷人，偿入无期，抽贯与给皆尽；样物与帛固有籍，延龄但多其薄最吏员以诡帝，于财用无所加也。俄以户部侍郎为真。又请以京兆苗钱市草千万，俾民输诸苑。宰相陆贽等以为非是，不从。京右偏故有閟苇地数顷，延龄妄言：“长安、咸阳间，得陂艿数百顷，愿以为内厩牧地，水甘草荐与苑厩等。”帝信之，以问宰相，皆曰：“当无有。”帝遣使按覆，果诈。延龄大惭，帝不责也。 
　　京兆积岁和市不得直，尹李充请之官，延龄诬其妄，反令还输，号曰“底折钱”。尝请敛财以实府，帝曰：“安得而实之？”延龄曰：“开元、天宝间，户口繁息，百司务殷，官且有缺者。比兵兴，户不半在，今一官治数司足矣。请后官阙不即补，收其禀以实帑簿。” 
　　它日，帝谓延龄曰：“朕所居浴堂殿，一栋将压，念易之，未能也。”延龄曰：“宗庙至重，殿栋微矣。且陛下本分钱，用之亡穷，何所难哉？”帝惊曰：“本分钱奈何？”对曰：“此在经谊，愚儒不能知，臣能言之。按礼，天下赋三之：一以充乾豆，一以事宾客，一君之庖厨。陛下奉宗庙，能竭天下赋三之一乎？鸿胪礼宾，劳予四夷，用十一为有赢。陛下所御饔饩简俭，以所余为百官禀料飧钱，未尽也，则所不尽者为本分钱。以治殿数十尚不乏，况一栋哉！”帝颔曰：“人未尝为朕言之。”又造神龙佛祠，须材五十尺者。延龄妄奏：“同州得大谷，木数十章，度皆八十尺，”帝曰：“吾闻开元时，近山无巨木，求之岚、胜间。今何地之近、材之良邪？”延龄曰：“异材瑰产，处处有之，待圣主乃出。今生近辅，岂开元所当得也！”帝悦。 
　　是时，陆贽为宰相，帝素所信重，极论其谲妄不可任，帝以为排媢，愈益厚延龄。贽上疏列其状，具言：“延龄尝奏句获乾隐二千万缗，请舍别库为羡余，供天子私费，故上之兴作广，宣索多矣。延龄欲实其言，乃大搜市廛，夺所入献，逮捕匠徒，迫胁就功，号曰‘敕索’，弗仇其直，名曰‘和雇’，弗与之庸。又度支出纳，与太府交相关制，出物旬计，见物月计，符按覆核，有御史以监董之，则财用不得回隐。延龄乃言掊粪土得银十三万两，它货且百万，已弃而获，皆羡余也，悉移舍以供别敕。太府卿韦少华劾其妄，陛下纵之不为治，此乃侵削兆民，为天子取怨于下。”又引建中横敛多积致播迁者，其言甚深切。帝得奏不悦。会盐铁使张滂、京兆尹李充、司农卿李铦皆指延龄专以险伪罔上，帝怒，乃罢贽宰相，左除滂等官。 
　　时大旱，人情愁惴。延龄言：“贽等失权怨望，显言岁饥民流、度支粮刍乏以激怒众士。”它日，帝畋苑中，而神策军诉度支不赋厩刍者，天子惑延龄言，乃下诏斥逐贽等，朝廷震恐。延龄又捕充所善吏张忠榜掠之，诬充“没官钱五十万缗，以饵结权幸，令妻以犊车载金饷贽。”忠具狱，其母投诉光顺门匦，有诏御史审劾，一夕得状，乃释忠。延龄不得逞，复奏充妄用京兆钱谷，愿下有司比句，以比部郎中崔元翰欲释憾于贽也。赖刑部侍郎奚陟辨治，充等得不冤。 
　　延龄资苛刻，又劫于利，专剥下附上，肆骋谲怪。其进对，皆他人莫敢言，而延龄言之不疑，亦人之所未闻者。帝颇知其诈，但以其不隐，欲闻外事，故断用不疑。延龄恃得君，谓必辅政，少所降下，至嫚骂迩臣，时人侧目。属疾卧第，载度支官物输之家，无敢言。帝念之，使者日三辈往。死，年六十九。人语以相安，唯帝悼不已。册赠太子太傅、上柱国。永贞初，度支建言：“延龄曩列别库，分藏正物，无实益而有吏文之烦。”乃诏复以还左藏。元和中，有司谥曰缪。 
　　崔损，字至无，系本博陵。大历间，中进士、博学宏辞，补校书郎、咸阳尉。避亲，改大理评事。累劳至右谏议大夫。于时，宰相赵憬卒，卢迈属疾，裴延龄素善损，荐之德宗。贞元十二年，以本官同中书门下平章事。始，中书虚位十日，议者谓选有德，及用损，中外怅失。而损性龊龊能自将，延英进见，不敢出一言及天下事。逾年，进门下侍郎。尝以疾卧家久，赐绢三百为医药费。 
　　损无卓卓称于人者，而历二省华要至宰相。母殡而不葬，亦不展殡；女兄为尼，没不临丧。建中后，宰相无久任者，损以便柔逊愿中帝意，乃留八年。帝亦知公议病其持禄，然怜遇弥渥。卒，赠太子太傅，谥曰靖。 
　　韦渠牟，京兆万年人，工部侍郎述从子也。少警悟，工为诗，李白异之，授以古乐府。去为道士，不终，更为浮屠，已而复冠。浙西韩滉表试校书郎，进至四门博士。 
　　贞元十二年，德宗诞日，诏给事中徐岱、兵部郎中赵需、礼部郎中许孟容与渠牟及佛老二师并对麟德殿，质问大趣。渠牟有口辩，虽于三家未究解，然答问锋生，帝听之意动。迁秘书郎，进诗七百言。未浃旬，擢右补阙内供奉。始，同列易之，后数遣中人专召渠牟，由是皆属目。岁中，至谏议大夫。大抵延英对，虽大臣率漏下二三刻止，渠牟每奏事，辄五六刻乃罢，天子欢甚。渠牟为人佻躁，志向浮浅，不根于道德仁义，特用憸巧中帝意，非有嘉谟正辞感悟得君也。 
　　自陆贽免，帝躬揽庶政，不复委权于下。宰相取充位、行文书而已，至守宰、御史，皆自推简。然处深宫，所倚而信者裴延龄、李齐运、王绍、李实、韦执谊与渠牟等，其权侔人主。延龄、实皆奸虐，绍无所建明。渠牟后出，望最轻，张恩势以动天下，召崔芋于茅山，超郑随布衣至补阙，引醴泉令冯伉为给事中、太子侍读。帝既偏于任听，士之浮竞甘进者争出其门，赫然势焰可炙。再擢太常卿。卒，年五十三，赠刑部尚书，谥曰忠。所论著甚多，传于时。 
　　李齐运者，蒋王恽孙。始补宁王府东阁祭酒，擢累监察御史，复辟江淮都统李峘府。由工部郎中为长安令，政颇修办。宗正少卿李瀚从子有所讼，齐运于瀚为卑行，而不礼讼者。瀚怒，辱诸朝，齐运以闻，代宗贬瀚。由是稍擢京兆少尹。出为河中尹、晋绛慈隰观察使。 
　　德宗出狩，李怀光还兵奔难，昼夜驰，及河中，士罢困，乃休三日。齐运悉所赋劳军，牛酒丰甘，人人喜悦。及怀光反，还守河中，齐运弃城走。诏拜京兆尹。时李晟壁渭桥，齐运发民筑城保，督刍粟以饷晟。贼平，颇有助。万年丞源邃不事，齐运怒，捽辱之，死于廷。邃家告冤，御史大夫崔纵请穷治，帝不许。御史联章深劾，齐运诉于帝，言为朋党所挤。天子使宰相谕谏官御史，后毋得群署章以劾，然卒不直邃冤。 
　　久之，大蝗旱，齐运不能政，乃以韩洄代之，改宗正卿、闲厩宫苑使。进至礼部尚书。宰相内殿对已，齐运常次进，帝与参决大事。既无学，暗于大体，第以甘言阿匼而已。尝荐李锜为浙西，受赂数十万，又荐李词为湖州刺史，人告其赃，帝置不问。齐运卧疾，满岁不能谒，每除吏，往往遣使即家咨逮。晚以妾为妻，具冕服行礼，士人蚩之。卒，年七十二，赠尚书左仆射。 
　　李实，道王元庆四世孙。以廕仕，嗣曹王皋辟署江西府判官，迁蕲州刺史。皋节度山南东道，复从之。皋卒，实知后务，刻薄军费，士怨怒，欲杀之，夜缒亡归京师。 
　　累进司农卿，擢拜京兆尹，封嗣道王。怙宠而愎，不循法度。贞元二十年旱，关辅饥，实方务聚敛以结恩，民诉府上，一不问。德宗访外疾苦，实诡曰：“岁虽旱，不害有秋。”乃峻责租调，人穷无告，至撤舍鬻苗输于官。优人成辅端为俳语讽帝，实怒，奏贱工谤国，帝为杀之。或言：“古者，瞽诵箴谏，虽恢谐托谕，何诛焉？”帝悔，然不罪实。 
　　故事，京兆避台官。实尝与御史王播遇，而驺唱争道。播钩责从者，实怒，奏播为三原令，廷辱之。恶万年令李众，诬逐虔州司马，以所善虞部员外郎房启代之。其怙权作威若此。公卿为谗短迁斥者甚众，专情謷色见颜间。权德舆为礼部，而实私荐士二十人，迫语曰：“应用此第，不尔，君且外迁！”德舆虽拒之，然常惮其诬。吏部每奏科目颇严密，以杜请托，实公诣曹劫请赵宗儒，无所畏。 
　　诏书蠲人逋租，实格诏固敛，畿民大困，官吏皆被榜罚，掊取二十万缗。吏乞贷豪厘，辄死。按之无罪者，猥曰“死亦非枉”，复杀之。专以残忍为政。顺宗在谅暗，不逾月，实杀数十人于府。贬通州长史。市人争怀瓦石邀劫之，实惧，夜遁去，长安中相贺。以赦令内移，死虢州。 
　　皇甫镈，泾州临泾人。贞元初，第进士，又擢制科，为监察御史。居丧游处不度，下除詹事府司直。久之，迁吏部员外郎，典南曹，钤制吏奸，稍知名。进郎中，迁累司农卿，判度支，改户部侍郎。宪宗方伐蔡，急于用度，镈裒会严亟，以办济师，帝悦，进兼御史大夫。蔡平之明年，遂同中书门下平章事，犹领度支。 
　　镈以吏道进，既由聚敛句剥为宰相，至虽市道皆嗤之。崔群、裴度以闻，帝怒，不听。度乃表罢政事，极论镈奸邪苛刻，天下怨之，将食其肉。且言：“天下安否系朝廷，朝廷轻重在辅相。今承宗削地，程权赴阙，韩弘舆疾讨贼，非力能制之，顾朝廷处置能服其心也。若相镈，则四方解矣。请授以浙西观察使。”其辞切至。帝以天下略平，亦欲崇台沼宫观自娱乐，镈与程异知帝意，故数贡羡财，阴佐所欲，又赂吐突承璀为奥援。故帝排众论，决任之，反以度为朋党，不内其言。 
　　镈乃益以巧媚自固，建损内外官禀佐国用，给事中崔植上还诏书，乃止。帝斥内帑所余，诏度支评直，镈贵售之以给边兵，故缯陈彩，触手辄坏，士怨怒，聚焚之。裴度以其事闻，镈指所著靴曰：“此内府所出，牢韧可服，彼言不可用，诈也。”帝信之。镈衔度，乃与李逢吉、令狐楚合挤之，出度太原。又以崔群有天下重望，劲正敢言，后议帝号，镈乃谮群抑损徽称。帝怒，逐群湖南。 
　　镈罢度支，进门下侍郎平章事。尝与金吾将军李道古共荐方士柳泌、浮屠大通为长年药，帝惑之。穆宗在东宫，闻其奸妄，始听政，集群臣于月华门，贬镈崖州司户参军，死其所。 
　　泌者，本杨仁昼也，习方伎。道古荐于镈，召入禁中，自云能致药为不死者，因言：“天台山灵仙所舍，多异草，愿官天台，求采之。”起徒步拜台州刺史，赐金紫。谏臣固争，以为列圣亦有宠方士，未尝使牧民，帝曰：“烦一州而致长年于君父，何爱哉？”后不敢言。泌驱吏民采药山谷间，鞭笞苛急，岁余无所获。惧诈穷，举族遁去，浙东观察使捕得。镈与道古营解，乃复待诏翰林。帝饵泌药，浸躁怒不常，宦侍惧，以弑崩。大通自言百五十岁，镈败，与泌皆诛。初，吏责泌妄，答曰：“皆道古教我。”解衣即刑，卒无它异。 
　　镈之贬，前坊州刺史班肃以尝僚，独饯于野，朝廷义之，擢为司封员外郎。 
　　镈弟镛，字龢卿，第进士。镈为相时，任河南少尹，见权宠太盛，每极言之，镈不悦，乃求分司为太子右庶子。镈败，朝廷贤之，授国子祭酒。开成初，以太子少保卒。镛能属文，工诗。为人寡言正色，衣冠甚伟，不屑世务，所交皆知名士。著书数十篇。 
　　王播，字明易攵，其先太原人。父恕为扬州仓曹参军，遂家焉。播，贞元中与弟炎、起皆有名，并擢进士，而播、起举贤良方正异等。补盩厔尉。以善治狱，御史中丞李汶荐为监察御史。云阳丞源咸季坐赇免，赂有司复得调，播劾解其官。历侍御史。李实为京兆尹，与播遇诸衢。故事，尹当避道揖，实不肯。播移文诋之。实大怒，表播为三原令，将折之，播受命，趋府谢如礼。邑中豪强犯法，未尝辄贷，岁终课最。实重其才，更荐之，德宗将擢以要近，会母丧解。还，除驾部员外郎。长安令于頔奴客与民盗马，吏系民而纵奴，播捕取，均其罚。迁工部郎中，知御史杂事。刺举不阿，有能称。关中饥，诸镇或闭籴，播以为言，三辅不乏。历虢州刺史。 
　　李巽领盐铁，奏以副己。擢御史中丞，岁终，改京兆尹。时禁屯列畿内者，出入属鞬佩剑，奸人冒之以剽劫，又勋将家驰猎近郊，播请一切呵止，盗贼不能隐，皆走出境。宪宗以为能，进刑部侍郎，领诸道盐铁转运使。是时，天下多故，大理议谳，科条丛繁，播悉置格律坐隅，商处重轻，剖决如流，吏不能窜其私。帝讨淮西也，切于馈饷，播引程异自副，异尤通万货盈虚，使驰传江淮，裒财用以给军兴，兵得无乏。帝嘉其功，超拜礼部尚书。稍以赀贿结宦要，中外以为言。 
　　播荐皇甫镈，及镈用事，更忌播，而以异代使，播罢守本官。久之，检校户部尚书，为剑南西川节度使。穆宗立，逐镈，播求还。长庆初，召为刑部尚书，复领盐铁，进中书侍郎、同中书门下平章事。时权幸竞进，播赖其力至宰相，专务将迎，居位无所裨益，复失河北，众望不厌，乃以检校尚书右仆射出为淮南节度使，仍领使职，不肯易印，诏听自随。是时，南方旱歉，人相食，播掊敛不少衰，民皆怨之。然浚七里港以便漕引，后赖其利。 
　　敬宗即位，即拜检校司空，以王涯代使。播失职，见王守澄方得君，厚以金谢，守澄乘间荐之，天子有意复用播。于是谏议大夫独孤朗、张仲方、起居郎孔敏行、柳公权、宋申锡、补阙韦仁实、刘敦儒、拾遗李景让、薛廷老等见延英，言播倾邪关通帝左右状，帝冲暗，不内其言，遂复领使，天下公议益不与。 
　　文宗立，就进检校司徒。太和元年，入朝，拜左仆射，复辅政，累封太原郡公。时韦处厚当国，以献替自任，天子向之。播专以钱谷进，不甚与事。居位四年，卒，年七十二，赠太尉，谥曰敬。 
　　播少孤贫，自刻苦，至成立，居官以强济称。天性勤吏职，每视簿领纷积于前，人所不堪者，播反用为乐。所署吏，苟无大罪，以岁劳增秩而已，卒不易所职。雅善占奏，虽数十事，未尝书于笏。再领盐铁，嗜权利，不复初操。重赋取，以正额月进为羡余，岁百万缗。自淮南还，献玉带十有三、银碗数千、绫四十万，遂再得相云。 
　　起，字举之，释褐校书郎，补蓝田尉。李吉甫辟为淮南掌书记，以殿中侍御史入兼集贤殿直学士。元和末，累迁中书舍人。数上疏谏穆宗畋游事，岁中考第一。钱徽坐贡举失实贬，诏起覆核，起建言：“以所试送宰相阅可否，然后付有司。”诏可。议者谓起为失职。 
　　拜礼部侍郎。李朅叛，与播俱上疏请诏王智兴讨之，卒定其乱。赐金紫，拜河南尹，进吏部侍郎。方播以仆射居相，避选曹，改兵部，为集贤殿学士。拜陕虢观察使。时亳州刺史李繁以擅诛贼抵罪，起言：“繁父有功，而二千石不宜偿贼死。”不报。 
　　入拜尚书左丞，以户部尚书判度支。灵武、邠、宁多旷土，奏为营田，以省馈輓。历河中节度使。方蝗旱，粟价腾踊，起下令家得储三十斛，斥其余以市，否者死。神策士怙势不从，寘于法。由是廥积咸出，民赖以生。召授兵部尚书。以检校尚书右仆射为山南东道节度使。滨汉塘堰联属，吏弗完治，起至部，先修复，与民约为水令，遂无凶年。 
　　李训为宰相，起门生也，欲引与共政，即加银青光禄大夫，复以兵部尚书召判户部。训败，起素长厚，人不以训诿之，止罢其判。俄加皇太子侍读。文宗上文，好古学，是时，郑覃以经术进，起以敦博显，帝数访逮时政。因积雨，愿宽逐臣过恶，又短鲍叔终身不忘人过，以解帝锢人意。俄兼太常卿、礼仪使。帝题诗太子笏以赐，诏画像便殿，号“当世仲尼”，其宠遇如此。又使广《五位图》，俾太子知古今治乱。开成三年，入翰林，为侍讲学士，改太子少师。 
　　起治生无检，所得禄赐为僮婢盗有，贫不能自存。帝知之，诏月益仙韶院钱三十万。议者谓与玩臣分给，可耻也。起赖其入，不克让。 
　　武宗立，为章陵卤簿使、东都留守。召为吏部尚书，判太常卿。帝患选士不得才，特命起典贡举。进尚书左仆射，封魏郡公。凡四举士，皆知名者，人伏其鉴。擢山南西道节度使、同中书门下平章事。以夙儒兼宰相秩，前世所罕。入辞，帝劳曰：“宰相无内外。公，国耆老，朕有阙，当以闻。”宴赐备厚。宣宗初，检校司空，以疾愿代，不许。卒，年八十八，赠太尉，谥曰文懿。丧还，命使者吊其家，葬及祥亦如之。 
　　起性友悌，播丧，哀戚加于人。嗜学，非寝食不辄废。天下之书无不读，一经目，弗忘也。庄恪太子薨，诏为哀册，词情凄惋，当世称之。帝尝以疑事令使者口质，起具榜子附使者上，凡成十篇，号曰《写宣》。它撰集亦多。 
　　炎终太常博士。子鐸、镣自有传。 
</div>
    <div class="pagination">
<a href="新唐书_page146.html">上一页</a><span>...</span><a href="新唐书_page142.html">142</a><a href="新唐书_page143.html">143</a><a href="新唐书_page144.html">144</a><a href="新唐书_page145.html">145</a><a href="新唐书_page146.html">146</a><span class="current-page">147</span><a href="新唐书_page148.html">148</a><a href="新唐书_page149.html">149</a><a href="新唐书_page150.html">150</a><a href="新唐书_page151.html">151</a><a href="新唐书_page152.html">152</a><span>...</span><a href="新唐书_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
