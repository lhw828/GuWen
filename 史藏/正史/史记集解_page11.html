<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 11 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 11 页/共 27 页
  </h1>
  <div class="content">
   太史公曰自初生民以来世主曷尝不厯日月星辰及至五家三代绍而明之内冠带外夷狄分中国为十有二州仰则观象于天俯则法类于地天则有日月地则有隂阳天有五星地有五行天则有列宿地则有州域三光者隂阳之精气本在地而圣人统理之幽厉以往尚矣所见天变皆国殊窟穴家占物怪以合时应其文图籍禨祥不法是以孔子论六经记异而说不书至天道命不其人不待告告非其人虽言不着昔之天数者高辛之前重黎于唐虞羲和有夏昆吾殷商巫咸周室史佚苌于宋子韦郑则裨灶在齐甘公【徐广曰或曰甘公名徳也本是鲁人】楚唐昧赵尹皋魏石申夫天运三十嵗一小变百年中变五百载大变三大变一纪三纪而大备此其大数也为国者必贵三五上下各千嵗然后天人之际续备太史公推古天变未有可考于今者盖略以春秋二百四十二年之闲日蚀三十六彗星三变宋襄公时星陨如雨天子微诸侯力政【徐广曰一作征】五伯代兴更为主命自是之后众暴寡大并小秦楚吴越夷狄也为彊伯田氏篡齐三家分晋竝为战国争于攻取兵革更起城邑数屠因以饥馑疾疫焦苦臣主共忧患其察禨祥星气尤急近世十二诸侯七国相王言从衡者继踵而臯唐甘石因时务论其书传故其占验凌杂米盐二十八舍主十二州斗秉兼之所从来久矣秦之彊也在太白占于狼弧吴楚之疆候在荧惑占于鸟衡燕齐之疆候在辰星占于虚危宋郑之疆候在歳星占于房心晋之疆亦候在辰星占于参罚及秦并吞三晋燕代自河山以南者中国中国于四海内则在东南为阳阳则日嵗星荧惑填星占于街南毕主之其西北则胡狢月氏诸衣旃裘引弓之民为隂隂则月太白辰星占于街北昴主之故中国山川东北流其维首在陇蜀尾没于勃碣是以秦晋好用兵【韦昭曰秦晋西南维之北为隂犹与胡狢引弓之民同故好用兵】复占太白太白主中国而胡狢数侵掠独占辰星辰星出入躁疾常主夷狄其大经也此更为客主人荧惑为勃外则理兵内则理政故曰虽有明天子必视荧惑所在诸侯更强时菑异记无可录者秦始皇之时十五年彗星四见久者八十日长或竟天其后秦遂以兵灭六王并中国外攘四夷死人　乱如麻因以张楚并起三十年之间兵相骀借【苏林曰骀音台登蹑也】不可胜数自蚩尤以来未尝若斯也羽羽救钜鹿枉矢西流山东遂合从诸侯西坑秦人诛屠咸阳汉之兴五星聚于东井平城之围月晕参毕七重诸吕作乱日蚀昼晦吴楚七国叛逆彗星数丈天狗过梁野及兵起遂伏尸流血其下元光元狩蚩尤之旗再见长则半天其后京师师四出诛夷狄者数十年而伐胡尤甚越之亡荧惑守斗朝鲜之拔星茀于河戒兵征大宛星茀招揺此其荦荦大者若至委曲小变不可胜道由是观之未有不先形见而应随之者也夫自汉之为天数者星则唐都气则王朔占嵗则魏鲜故甘石厯五星法唯独荧惑有反逆行逆行所守及他星逆行日月薄蚀【孟康曰日月无光曰薄京房易传曰日赤黄为薄或曰不交而蚀曰薄韦昭曰气往廹之为薄亏损为蚀】皆以为占余观史记考行事百行之中五星无出而不反逆行反逆行尝盛大而变色日月薄蚀行南北有时此其大度也故紫宫房心权衡咸池虚危列宿部星此天之五官坐位也为经不移徙大小有差濶狭有常【孟康曰濶狭若三台星相去逺近】水火金木填星【徐广曰木火土三星若合是谓惊立絶行】此五星者天之五佐为经纬见伏有时所过行赢缩有度日变修徳月变省刑星变结和凡天变过度乃占国君彊大有德者昌弱小饰诈者亡大上修德其次修政其次修救次修穰正下无之夫常星之变希见而三光之占亟用日月晕适【徐广曰适者灾变咎征也李斐曰适见灾于天刘向以为日月食及星逆行非太平之常自周衰以来人事乱故天文应之遂变耳骃案孟康曰晕日旁气也适日之将食先有黑气之变】云风此天之客气其变见亦有大运然其与政事俯仰最近大人之符此五者天之感动为天数者必通三五终始古今深观时变察其精粗则天官备矣苍帝行德天门为之开　赤帝行德天牢为之空　黄帝行德天夭为之起风从西北来必以庚辛一秋中五至大赦三至小赦　白帝行德以正月二十日二十一日月晕围常大赦载谓有太阳也一曰白帝行德毕昴为之围围三暮德乃成不三暮及围不合德不成二曰以辰围不出其旬　黑帝行德天闗为之动　天行徳天子更立年不德风雨破石三能三衡者天廷也客星出天廷有奇令






　　史记集解卷二十七
　　钦定四库全书
　　史记集解卷二十八
　　宋　裴骃　撰
　　史记二十八
　　封禅书第六
　　自古受命帝王曷尝不封禅盖有无其应而用事者矣未有睹符瑞见而不臻乎泰山者也虽受命而功不至至梁父矣而德不洽洽矣而日有不暇给是以即事用希曰三年不为礼礼必废三年不为乐乐必坏每世之隆则封禅答焉及衰而息厥旷逺者千有余载近者数百载故其仪阙然烟灭其详不可得而记闻云尚书曰舜在琁玑玉衡以齐七政遂类于上帝禋于六宗望山川徧羣神辑五瑞择吉月日见四岳诸牧还瑞【徐广曰还一作班】岁二月东巡狩至于岱宗岱宗泰山也柴望秩于山川遂觐东后东后者诸侯也合时月正日同律度量衡修五礼五玉三帛二牲一死防五月巡狩至南岳南岳衡山也八月巡狩至西岳西岳华山也十一月巡狩至北岳北岳恒山也皆如岱宗之礼中岳嵩高也五载一巡狩禹遵之后十四世至帝孔甲淫德好神神渎二龙去之其后二世汤伐桀欲迁夏社不可作夏社后八世至帝大戊有桑谷生于廷一暮大拱惧伊陟【徐广曰陟古作敇】曰妖不胜德大戊修德桑谷死伊陟賛巫咸巫咸之兴自此始后十四世帝武丁得傅说为相殷复兴焉称高宗有雉【徐广曰一作鷮音娇】登鼎耳雊武丁惧祖巳曰修徳武丁从之位以永宁后五世帝武乙慢神而震死后三世帝纣淫乱武王伐之由此观之始未尝不肃祗后稍怠慢也周官曰冬日至祀天于南郊迎长日之至夏日至祭地祗皆用乐舞而神乃可得而礼也天子祭天下名山大川五岳视三公四渎视诸侯诸侯祭其疆内名山大川四渎者江河淮济也天子曰明堂辟雍【韦昭曰水外四周员如辟雍以节观】诸侯曰泮宫【张晏曰制度半于天子之辟雍】周公既相成王郊祀后稷以配天【王肃曰配天于南郊祀之】宗祀文王于明堂以配上帝【郑曰上帝者天之别名也神无二主故异其处避后稷也】自禹兴而修社祀后稷稼穑故有稷祠郊社所从来尚矣自周克殷后十四世世益衰礼乐废诸侯恣行而幽王为犬戎所害【徐广曰犬一作畎】周东徙雒邑秦襄公攻戎救周始列为诸侯秦襄公既侯居西垂自以为主少皥之神作西畤祠白帝其牲用駵驹黄牛羝羊各一云其后十六年秦文公东猎汧渭之间卜居之而吉文公梦黄虵自天下属地其口止于鄜衍【李奇曰鄜音孚山阪曰衍】文公问史敦敦曰此上帝之征君其祠之于是作鄜畤用三牲郊祭白帝焉自未作鄜畤也而雍旁故有吴阳武畤【李奇曰于旁有吴阳地】雍东有好畤皆废无祠或曰自古以雍州积髙神明之隩故立畤郊上帝诸神祠皆聚云盖黄帝时尝用事虽晚周亦郊焉其语不经见搢绅者不道【李奇曰搢插也插笏于绅绅大带】作鄜畤后九年文公获若石云于陈仓北阪城祠之【苏林曰质如石也服防曰在北或曰在陈仓北也】其神或嵗不至或嵗数来来也常以夜光辉若流星从东南来集于祠城则若雄鸡其声殷云野鸡夜雊【如淳曰野鸡雉也吕后名雉故曰野鸡瓉曰殷声也云足句之辞】以一牢祠命曰陈宝【瓉曰陈仓县有宝夫人祠或一岁二岁与叶君合叶神来时天为之殷殷雷鸣雉为雊在长安正西五百里韦昭曰在陈仓县宝而祠之故曰陈宝】作鄜祠后七十八年秦德公既立卜居雍后子孙饮马于河遂都雍雍之诸祠自此兴用三百牢于鄜畤作伏祠磔狗邑四门以御蛊菑德公立二年卒其后六年秦宣公作密畤于渭南祭青帝其后十四年秦缪公立病卧五日不寤寤乃言梦见上帝上帝命缪公平晋乱史书而记藏之府而后世皆曰秦缪公上天秦缪公即位九年齐桓公既霸防诸侯于葵邱而欲封禅管仲曰古者封泰山禅梁父者七十二家而夷吾所记者十有二焉昔无怀氏【服防曰古之王者在伏羲前见庄子】封泰山禅云云【李奇曰云云山在梁父东】虙羲封泰山禅云云神农封泰山禅云云炎帝封泰山禅云云黄帝封泰山禅亭亭【徐广曰在钜平骃案服防曰亭亭山在牟隂】颛顼封泰山禅云云帝俈封泰山禅云云尧封泰山禅云云舜封泰山禅云云禹封泰山禅会稽汤封泰山禅云云周成王封泰山禅社首【应劭曰山名在博县晋灼曰在钜平南十三里】皆受命然后得封禅桓公曰寡人北伐山戎过孤竹西伐大夏涉流沙束马悬车上卑耳之山【韦昭曰将上山纒束其马悬钩其车也卑耳即齐语所谓辟耳】南伐至召陵登熊耳山以望江汉兵车之会三而乘车之防六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾【应劭曰鄗上山也鄗音臛苏林曰鄗上北里皆地名】所以为盛江淮之间一茅三脊【孟康曰所谓灵茅】所以为借也东海致比目之鱼【韦昭曰各有一目不比不行其名曰鲽】西海致比翼之鸟【韦昭曰各有一翼不比不飞其名曰鹣鹣】然后物有不召而自至者十有五焉今凤皇麒麟不来嘉谷不生而蓬蒿藜莠茂鸱枭数至而欲封禅毋乃不可乎于是桓公乃止是嵗秦缪公内晋君夷吾其后三置晋国之君平其乱缪公立三十九年而卒其后百有余年而孔子论述六蓺略言易姓而王封泰山禅乎梁父者七十余王矣其俎豆之礼不章盖难言之或问禘之说孔子曰不知知禘之说其于天下也视其掌【孔安国曰为鲁讳也包氏曰孔子谓或人言知禘之说者于天下之事如指视以掌中之物言其易了】诗云纣在位文王受命政不及泰山武王克殷二年天下未宁而崩爰周德之洽维成王成王之封禅则近之矣及后陪臣执政季氏旅于泰山仲尼讥之【焉融曰旅祭名礼诸侯祭山川在封内者今陪臣祭泰山非礼】是时苌以方事周灵王诸侯莫朝周周力少苌乃明鬼神事设狸首狸首者诸侯之不来者【徐广曰狸一名不来】依物怪欲以致诸侯诸侯不从而晋人执杀苌【皇览曰苌冢在河南洛阳东北山上也】周人之言方怪者自苌其后百余年秦灵公作吴阳上畤祭黄帝【徐广曰凡去作密畤二百五十年】作下畤祭炎帝后四十八年周太史儋见秦献公曰秦始与周合合而离五百嵗当复合合十七年而霸王出焉栎阳雨金秦献公自以为得金瑞故作畦畤栎阳而祀白帝【晋灼曰汉注在陇西西县人先祠山下形如种韭畦畦各一土封】其后百二十嵗而秦灭周【徐广曰去太史儋言时一百二十年】周之九鼎入于秦或曰宋太丘社亡【尔雅曰古陵太丘】而鼎没于泗水彭城下其后百一十五年而秦并天下秦始皇既并天下而帝或曰黄帝得土德黄龙地螾见【应劭曰螾蚯蚓也黄帝土位故地见其神蚓大五六围长十余丈韦昭曰黄者地色螾亦地物故以为瑞】夏得木德青龙止于郊草木畅茂殷得金徳银自山溢【苏林曰流出也】周得火德有赤乌之符今秦变周水德之时昔秦文公出猎获黑龙此其水德之瑞于是秦更命河曰德水以冬十月为年首色上黑度以六为名音上大吕事统上法【服防曰政上法令也瓉曰水隂隂主刑杀故上法】即帝位三年东巡郡县祠驺峄山颂秦功业于是征从齐鲁之儒生博士七十人至乎泰山下诸儒生或议曰古者封禅为蒲车恶伤山之土石草木埽地而祭席用葅稭【应劭曰稭禾稾也去其皮以为席如淳曰葅读曰祖稭读曰戛晋灼曰葅借也】言其易遵也始皇闻此议各乖异难施用由此绌儒生而遂除车道上自太山阳至巅立石颂秦始皇帝德明其得封也从隂道下禅于梁父其礼颇采太祝之祀雍上帝所用而封藏皆秘之世不得而记也始皇之上太山中阪遇暴风雨休于大树下诸儒生既绌不得与用于封事之礼闻始皇遇风雨则讥之于是始皇遂东游海上行礼祠名山大川及八神求僊人羡门之属八神将自古而有之或曰太公以来作之齐所以为齐以天齐也【苏林曰当天中中齐】其祀絶莫知起时八神一曰天主祠天齐天齐渊水居临菑南郊山下者二曰地主祠太山梁父盖天好隂祠之必于高山之下小山之上命曰畤【徐广曰一云之下上畤命曰畤】地贵阳祭之必于泽中圆丘云三曰兵主祠蚩尤蚩尤在东平陆监乡【徐广曰属东平郡】齐之西境也四曰隂主祠三山五曰阳主祠之罘六曰月主祠之莱山【韦昭曰在东莱长广县】皆在齐北竝勃海七曰日主祠成山成山斗入海【韦昭曰成山在东莱不夜斗入海不夜古县名】最居齐东北阳以迎日出云八曰四时主祠琅邪琅邪在齐东方盖嵗之所始皆各用一牢具祠而巫祝所损益珪币杂异焉自齐威宣之时驺子之徒【韦昭曰名衍】论著终始五德之运【如淳曰今其书有五德始终五德各以所胜为行秦谓周为火德灭火者水故自谓之水德】及秦帝而齐人奏之故始皇采用之而宋毋忌正伯侨充尚羡门【韦昭曰皆慕古人名效神仙者】子高最后皆燕人为方僊道形解销化【服防曰尸解也张晏曰人老如解去故骨则变化也今山中有龙骨世人谓之龙解骨化之也】依于鬼神之事驺衍以隂阳主运【如淳曰今其书有主运五行相次转用事随方面为服】显于诸侯而燕齐海上之方士传其术不能通然则怪迂阿谀茍合之徒自此兴不可胜数也自威宣燕昭使人入海求蓬莱方丈瀛洲此三神山者其在渤海中【服防曰音附或曰其书云尔瓉云世人相之】去人不逺患且至则舩风引而去盖尝有至者诸僊人及不死之药皆在焉其物禽兽尽白而黄金银为宫阙未至望之如云及到三神山反居水下临之风辄引去终莫能至云世主莫不甘心焉及至秦始皇并天下至海上则方士言之不可胜数始皇自以为至海上而恐不及矣使人乃赍童男女入海求之船交海中皆以风为解曰未能至望见之焉其明年始皇复游海上至琅邪过恒山从上党归后三年游碣石考入海方士【服防曰疑诈故考之瓉曰考校其虚实】从上郡归后五年始皇南至湘山遂登会稽并海上冀遇海中三神山之奇药不得还至沙丘崩二世元年东巡碣石竝海南厯太山至会稽皆礼祠之而刻勒始皇所立石书旁以章始皇之功德其秋诸侯畔秦三年而二世弑死始皇封禅之后十二嵗秦亡诸儒生疾秦焚诗书诛僇文学百姓怨其法天下畔之皆譌曰始皇上太山为暴风雨所击不得封禅此岂所谓无其德而用事者耶昔三代之君皆有河洛之闲故嵩高为中岳而四岳各如其方四渎咸在山东至秦称帝都咸阳则五岳四渎皆并在东方自五帝以至秦轶兴轶衰名山大川或在诸侯或在天子其礼损益世殊不可胜记及秦并天下令祠官所常奉天地名山大川鬼神可得而序也于是自殽以东名山五大川祠二曰太室太室嵩高也恒山太山会稽湘山水曰济曰淮春以脯酒为嵗祠因冸冻【服防曰解冻】秋涸冻冬赛祷祠其牲用牛犊各一牢具珪币各异自华以西名山七名川四曰华山薄山薄山襄山也【徐广曰蒲阪县有襄山或字误也伯庄曰】岳山岐山【徐广曰武功县有大壶山又有岳山】吴岳【徐广曰在汧也】鸿冢渎山渎山蜀之汶山水曰河祠临晋沔祠汉中湫渊祠朝那【苏林曰湫渊在安定朝那县方四十里停不流冬夏不增减不生草木音将蓼反】江水祠蜀亦春秋冸涸祷赛如东方名山川而牲牛犊牢具珪币异而四大鸿岐吴岳皆有尝禾【孟康曰以新谷祭】陈宝节来祠【服防曰陈寳神应节来】其河加有尝醪此皆在雍州之域近天子之都故加车一乗駵驹四霸产长水澧涝【徐广曰音劳骃案汉书音义曰水名在鄠县界】泾渭皆非大川以近咸阳尽得比山川祠而无诸加【韦昭曰无车駵之属】汧洛二渊鸣泽蒲山岳山【徐广曰音先许反】之属为小山川亦皆嵗祷赛冸涸祠礼不必同而雍有日月参辰南北斗荧惑太白嵗星填星二十八宿风伯雨师四海九臣【晋灼曰自此以下至天渊玉女凡二十六小神不説】十四臣诸布诸严诸逑之属百有余庙西亦有数十祠于湖有周天子祠于下邽有天神沣滈有昭明天子辟池扵社亳有三杜主之祠【韦昭曰亳音薄汤所都瓉曰济隂薄县是】夀星祠而雍菅庙亦有杜主【李奇曰菅茅也】杜主故周之右将军其在秦中最小鬼之神者各以嵗时奉祠唯雍四畤上帝为尊其光景动人民唯陈宝故雍四畤春以为嵗祷因冸冻秋涸冻冬赛祠五月尝驹及四仲之月祠若月祠陈宝节来一祠春夏用骍秋冬用駵畤驹四匹木禺龙栾车一驷【汉书音义曰禺寄也寄生龙形于木也】木禺车马一驷各如其帝色黄犊羔各四珪币各有数皆生瘗埋无俎豆之具三年一郊秦以冬十月为嵗首故常以十月上宿郊见【李奇曰宿犹斋戒也】通权火【张晏曰权火烽火也状若井絜皋矣其法类称故谓之权欲令光明逺照通祀所也汉祀五畤于雍五里一烽火如淳曰权举也】拜于咸阳之旁而衣上白其用如经祠云【服防曰经常也】西畤畦畤祠如其故上不亲往诸此祠皆太祝常主以嵗时奉祠之至如他名山川诸鬼及八神之属上过则祠去则已郡县逺方神祠者民各自奉祠不领于天子之祝官祝官有袐祝即有菑祥辄祝祠移过于下汉兴髙祖之微时尝杀大蛇有物曰蛇白帝子也而杀者赤帝子高祖初起祷丰枌榆社【张晏曰枌白榆也社在丰东北十五里或云枌榆乡名高祖里社】徇沛为沛公则祠蚩尤衅鼓旗遂以十月至灞上与诸侯平咸阳立为汉王因以十月为年首而色上赤二年东击项籍而还入闗问故秦时上帝祠何帝也对曰四帝有白青黄赤帝之祠高祖曰吾闻天有五帝而有四何也莫知其说于是高祖曰吾知之矣乃待我而具五也乃立黑帝祠命曰北畤有司进祠上不亲往悉召故秦祝官复置太祝太宰如其故仪礼因令县为公社【李竒曰犹官社】下诏曰吾甚重祠而敬祭今上帝之祭及山川诸神当祠者各以其时礼祠之如故【徐广曰高祖本纪曰二年六月令祠官祀天地四方上帝山川以时祀之】后四嵗天下已定诏御史令丰谨治枌榆社常以四时春以羊彘祠之令祝官立蚩尢之祠于长安长安置祠祝官女巫其梁巫祠天地天社天水房中堂上之属晋巫祠五帝东君云中司命巫社巫族人先炊之属秦巫祠社主巫保族累之属荆巫祠堂下巫先司命施糜之属【应劭曰先人所在之国及有灵施化民人又贵悉置祠巫祝博求神灵之意文颖曰巫掌神之位次者也范氏世仕于晋故祠祝有晋巫范会支庶留秦为刘氏故有秦巫刘氏随魏都大梁故有梁巫后徙丰丰属荆故有荆巫】九天巫祠九天皆以嵗时祠宫中其河巫祠河于临晋而南山巫祠南山秦中秦中者二世皇帝【张晏曰子产云匹夫匹妇强死其魂魄能依人为厉】各有时月其后二岁或曰周兴而邑邰立后稷之祠至今血食天下于是高祖制诏御史其令郡国县立灵星祠【张晏曰龙星左角曰天田则农祥也农见而祭】常以嵗时祠以牛高祖十年春有司请令县常以春三月及时腊祠社稷以羊豕民里社各自财以祠制曰可其后十八年孝文帝即位即位十三年下诏曰今秘祝移过于下朕甚不取自今除之始名山大川在诸侯诸侯祝各自奉祠天子官不领及齐淮南国废令太祝尽以嵗时致礼如故是嵗制曰朕即位十三年于今赖宗庙之灵社稷之福方内艾安民人靡疾间者比年登朕之不得何以飨此皆上帝诸神之赐也盖闻古者飨其德必报其功欲有增诸神祠有司议增雍五畤路车各一乘驾被具西畤畦畤禺车各一乘禺马四匹驾被具其河湫汉水加玉各二及诸祠各增广坛珪币俎豆以差加之而祝厘者归福于朕百姓不与焉自今祝致敬毋有所祈鲁人公孙臣上书曰始秦得水德今汉受之推终始则汉当土徳土德之应黄龙见宜改正朔易服色色上黄是时丞相张苍好律厯以为汉乃水德之始故河决金堤【汉书音义曰在东郡界】其符也年始冬十月色外黑内赤【服防曰十月隂气在外黑阳气尚伏在地故内赤】与德相应如公孙臣言非也罢之后三岁黄龙见成纪【徐广曰在文帝十五年春】文帝乃召公孙臣拜为博士与诸生草改厯服色事其夏下诏曰异物之神见于成纪无害于民嵗以有年朕祈郊上帝诸神礼官议无讳以劳朕有司皆曰古者天子夏亲郊祠上帝于郊故曰郊于是夏四月文帝始郊见雍五畤祠衣皆上赤其明年赵人新垣平以望气见上言长安东北有神气成五采若人冠絻焉或曰东北神明之舍西方神明之墓也【张晏曰神明日也日出东北舍谓阳谷以日没于西也墓北谷也】天瑞下宜立祠上帝以合符应于是作渭阳五帝庙同字【韦昭曰字谓上同下异礼所谓复庙重屋也瓉曰一营字之中立五庙】帝一殿面各五门各如其帝色祠所用及仪亦如雍五畤夏四月文帝亲拜霸渭之会【如淳曰二水之会】以郊见渭阳五帝五帝庙南临渭北穿蒲池沟水权火举而祠若光辉然属天焉于是贵平上大夫赐累千金而使博士诸生刺六经中作王制谋议巡狩封禅事文帝出长安门【徐广曰在霸陵骃案如淳曰亭名也】若见五人于道北遂因其直北立五帝坛【孟康曰直值也值其立处以作坛】祠以五牢具其明年新垣平使人持玉杯上书阙下献之平言上曰阙下有宝玉气来者已视之果有献玉杯者刻曰人主延寿平又言臣日再中居顷之日却复中于是始更以十七年为元年令天下大酺平言曰周鼎亡在泗水中今河溢通泗臣望东北汾隂直有金宝气意周鼎其出乎兆见不迎则不至于是上使使治庙汾隂南临河欲祠出周鼎【徐广曰是后三十七年鼎出汾隂】人有上书告新垣平所言气神事皆诈也下平吏治诛夷新垣平自是之后文帝怠于改正朔服色神明之事而渭阳长门五帝使祠官领以时致礼不往焉明年匈奴数入边兴兵守御后嵗少不登数年而孝景即位十六年祠官各以岁时祠如故无有所兴至今天子【自此后武帝事褚先生取为武帝本纪注解已在第一袠今直载徐义】今天子初即位尤敬鬼神之事元年汉兴已六十余嵗矣天下艾安缙绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草巡狩封禅改厯服色事未就会窦太后治黄老言不好儒术使人微伺得赵绾等奸利事召案绾臧绾臧自杀诸所兴为皆废后六年窦太后崩其明年征文学之士公孙等明年今上初至雍郊见五畤后常三嵗一郊是时上求神君舍之上林中蹏氏观神君者长陵女子以子死见神于先后宛若宛若祠之其室民多往祠平原君往祠其后子孙以尊显及今上即位则厚礼置祠之内中闻其言不见其人云是时李少君亦以祠灶谷道却老方见上上尊之少君者故深泽侯舍人主方匿其年及其生长常自谓七十能使物却老其游以方徧诸侯无妻子人闻其能使物及不死更馈遗之常余金钱衣食人皆以为不治生业而饶给又不知其何所人愈信争事之少君资好方善为巧发奇中尝从武安侯饮坐中有九十余老人少君乃言与其大父游射处老人为儿时从其大父识其处一坐尽惊少君见上上有古铜器问少君少君曰此器齐桓公十年陈于柏寝已而案其刻果齐桓公器一宫尽骇以为少君神数百岁人也少君言上曰祠灶则致物致物而丹砂可化为黄金黄金成以为饮食器则益夀益夀而海中蓬莱仙者乃可见见之以封禅则不死黄帝是也臣尝游海上见安期生安期生食巨枣大如安期生僊者通蓬莱中合则见人不合则隐于是天子始亲祠灶遣方士入海求蓬莱安期生之属而事化丹砂诸药齐为黄金矣居久之李少君病死天子以为化去不死而使黄锤【徐广曰音才恚反锤县黄县皆在东莱】史寛舒受其方求蓬莱安期生莫能得而海上燕齐怪迂之方士多更来言神事矣亳人谬忌奏祠太一方曰天神贵者太一太一佐曰五帝古者天子以春秋祭太一东南郊用太牢七日为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年壹用太牢祠神三一天一地一太一天子许之令太祝领祠之于忌太一坛上如其方后人复有上书言古者天子常以春解祠祠黄帝用一防破镜冥羊用羊祠马行用一青牡马太一泽【徐广曰泽一作皋】山君地长用牛武夷君用干鱼隂阳使者以一牛令祠官领之如其方而祠于忌太一坛旁其后天子苑有白鹿以其皮为币以发瑞应造白金焉其明年郊雍【徐广曰武帝立巳十九岁】获一角兽若麟然有司曰陛下肃祗郊祀上帝报享锡一角兽盖麟云于是以荐五畤畤加一牛以燎锡诸侯白金风符应合于天也于是济北王以为天子且封禅乃上书献太山及其旁邑天子以他县偿之常山王有罪迁天子封其弟于真定以续先王祀【徐广曰元鼎四年时】而以常山为郡然后五岳皆在天子之邦其明年齐人少翁以鬼神方见上上有所幸王夫人【徐广曰外戚传封禅书曰赵之王夫人幸有子封为齐王】夫人卒少翁以方盖夜致王夫人及灶鬼之貎云天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服非象神神物不至乃作画云气车及各以胜日驾车辟恶鬼又作甘泉宫中为台室画天地太一诸鬼神而置祭具以致天神居岁余其方益衰神不至乃为帛书以饭牛详不知言曰此牛腹中有奇杀视得书书言甚怪天子识其手书问其人果是伪书于是诛文成将军隐之其后则又作柏梁铜柱【徐广曰元鼎二年时】承露仙人掌之属矣文成死明年天子病鼎湖甚巫医无所不致不愈游水发根言上郡有巫病而鬼神下之上召置祠之甘泉及病使人问神君神君言曰天子无忧病病少愈强与我会甘泉于是病愈遂起幸甘泉病良已大赦置酒夀宫神君夀宫神君最贵者大一其佐曰大禁司命之属皆从之非可得见闻其言言与人音等时去时来来则风肃然居室帷中时昼言然常以夜天子祓然后入因巫为主人闗饮食所以言行下又置夀宫北宫张羽旗设供具以礼神君神君所言上使人受书其言命之曰书法其所语世俗之所知也无絶殊者而天子心独喜其事秘世莫知也其后三年有司言元宜以天瑞命不宜以一二数一元曰建二元以长星曰光三元以郊得一角兽曰狩云其明年冬天子郊雍议曰今上帝朕亲郊而后土无祀则礼不答也有司与太史公祠官寛舒议天地牲角茧栗今陛下亲祠后土后土宜于泽中圆丘为五坛坛一黄犊太牢具已祠尽瘗而从祠衣上黄于是天子遂东始立后土【徐广曰元鼎四年】祠汾隂脽丘如寛舒等议上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉其先祀焉是岁天子始巡郡县侵寻于泰山矣其春乐成侯上书言栾大栾大胶东宫人故尝与文成将军同师已而为胶东王尚方而乐成侯姊为康王后无子康王死他姬子立为王【徐广曰以元狩二年薨】而康后有行与王不相中相危以法康后闻文成已死而欲自媚于上乃遣栾大因乐成侯求见言方天子既诛文成后悔其蚤死惜其方不尽及见栾大大说大为人长美言多方略而敢为大言处之不疑大言曰臣尝往来海中见安期羡门之属顾以臣为贱不信臣又以为康王诸侯耳不足与方臣数言康王康王又不用臣臣之师曰黄金可成而河决可塞不死之药可得僊人可致也然臣恐效文成则方士皆奄口恶敢言方哉上曰文成食马肝死耳子诚能修其方我何爱乎大曰臣师非有求人人者求之陛下必欲致之则贵其使者令有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使验小方鬭棊棊自相触击是时上方忧河决而黄金不就乃拜大为五利将军居月余得四印佩天士将军地士将军大通将军印制诏御史昔禹疏九江决四渎间者河溢臯陆隄繇不思朕临天下二十有八年【徐广曰元鼎四年也】天若遗朕士而大通焉干称蜚龙鸿渐于般朕意庶几与焉其以二千户封地士将军大为乐通侯赐列侯甲第僮千人乘舆斥车马帷帐器物以充其家又以卫长公主妻之赍金万斤更命其邑曰当利公主天子亲如五利之第使者存问供给相属于道自大主【徐广曰武帝姑】将相以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣夜立白茅上受印以示不臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后装治行东入海求其师云大见数月佩六印贵震天下而海上燕齐之间莫不搤捥而自言有禁方能神仙矣其夏六月中汾隂巫锦为民祠魏雎后土营旁见地如钩状掊视得鼎鼎大异于众鼎文镂无款识怪之言吏吏告河东太守胜胜以闻天子使使騐问巫得鼎无奸诈乃以礼祠迎鼎至甘泉从行上荐之至中山【徐广曰河渠书曰凿泾水自中山西】曣防有黄云盖焉有麃过上自射之因以祭云【徐广曰上言从行上荐之或者祭鼎也】至长安公卿大夫皆议请尊宝鼎天子曰闲者河溢嵗数不登故巡祭后土祈为百姓育谷今嵗丰庑未报鼎曷为出哉有司皆曰闻昔泰帝兴神鼎一一者壹统天地万物所系终也黄帝作宝鼎三象天地人禹收九牧之金铸九鼎皆尝亨鬺【徐广曰亨煑也音殇曰尝以亨牲牢而祭祀】上帝鬼神遭圣则兴鼎迁于夏商周德衰宋之社亡鼎乃沦没伏而不见颂云自堂徂基自羊徂牛鼐鼎及鼒不吴不骜胡考之休今鼎至甘泉光闰龙变承休无疆合兹中山【徐广曰闗中亦复有中山也非鲁中山】有黄白云降盖若兽为符路弓乗矢集获坛下报祠大享【徐广曰一云大报祠享】唯受命而帝者心知其意而合德焉鼎宜见于祖祢藏于帝廷以合明应制曰可入海求蓬莱者言蓬莱不逺而不能至者殆不见其气上乃遣望气佐候其气云其秋上幸雍且郊或曰五帝太一之佐也宜立太一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎宛朐问于鬼臾区鬼臾区对曰黄帝得宝鼎神策是嵗己酉朔旦冬至得天之纪终而复始于是黄帝迎日推策后率二十嵗复朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄书谢曰宝鼎事已决矣尚何以为卿因嬖人奏之上大说乃召问卿对曰受此书申公申公已死上曰申公何人也卿曰申公齐人与安期生通受黄帝言无书独有此鼎书曰汉兴复当黄帝之时曰汉之圣者在高祖之孙且曾孙也宝鼎出而与神通封禅封禅七十二王唯黄帝得上太山封申公曰汉主亦当上封上封则能僊登天矣黄帝时万诸侯而神灵之封居七千天下名山八而三在蛮夷五在中国中国华山首山太室太山东莱此五山黄帝之所常游与神防黄帝且战且学僊患百姓非其道者乃断斩非鬼神者百余嵗然后得与神通黄帝郊雍上帝宿三月鬼臾区号大鸿死葬雍故鸿冢是也其后黄帝接万灵明廷明廷者甘泉也所请寒【徐广曰一作塞】门者谷口也黄帝采首山铜铸鼎于荆山下鼎既成有龙垂胡髯下迎黄帝黄帝上骑羣臣后宫从上者七十余人龙乃上去余小臣不得上乃悉持龙髯龙髯抜堕堕黄帝之弓百姓仰望黄帝既上天乃抱其弓与胡髯号故后世因名其处曰鼎湖其弓曰乌号于是天子曰嗟乎吾诚得如黄帝吾视去妻子如脱躧耳乃拜卿为郎东使候神于太室上遂郊雍至陇西西登崆峒幸甘泉令祀官寛舒等具太一祠坛祠坛放薄忌太一坛坛三陔【徐广曰阶次也】五帝坛环居其下各如其方黄帝西南除八通鬼道太一其所用如雍一畤物而加醴枣酺之属杀一狸牛以为俎豆牢具而五帝独有俎豆醴进其下四方地为醊食羣神从者及北斗云已祠胙余皆燎之其牛色白鹿居其中彘在鹿中水而洎之【徐广曰洎一作酒灌水于釡中曰洎音冀】祭日以牛祭月以羊彘特太一祝宰则衣紫及绣五帝各如其色日赤月白十一月辛巳朔旦冬至昧爽天子始郊拜太一朝朝日夕夕月则揖而见太一如雍郊礼其赞飨曰天始以宝鼎神策授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光焉公卿言黄帝始郊见太一云阳有司奉瑄玉嘉牲荐飨是夜有美光及昼黄气上属天太史公祠官寛舒等曰神灵之休祐福兆祥宜因此地光域立太畤坛以明应令太祝领秋及腊闲祠三岁天子一郊见其秋为伐南越告祷太一以牡荆画幡日月北斗登龙以象太一三星为太一锋【徐广曰天官书曰天极星明者太一常居也斗口三星曰太一】命曰灵旗为兵祷则太史奉以指所伐国而五利将军使不敢入海之太山祠上使人随验实毋所见五利妄言见其师其方尽多不讐上乃诛五利其冬公孙卿侯神河南言见仙人迹缑氏城上有物如雉往来城上天子亲幸缑氏城视迹问卿得毋效文成五利乎卿曰仙者非有求人主人主者求之其道非少寛假神不来言神事事如迂诞积以岁乃可致也于是郡国各除道缮治宫观名山神祠所以望幸也其春既灭南越上有嬖臣李延年以好音见上善之下公卿议曰民闲祠尚有鼓舞乐今郊祀而无乐岂称乎公卿曰古者祠天地皆有乐而神祗可得而礼或曰太帝使素女鼓五十瑟悲帝禁不止故破其瑟为二十五于是赛南越祷祠太一后土始用乐舞益召歌儿作二十五【徐广曰瑟】及空候【徐广曰应劭云武帝令乐人侯调始造此器】琴瑟自此起其来年冬上议曰古者先振兵释旅【徐广曰古释字作泽】然后封禅乃遂北巡朔方勒兵十余万还祭黄帝冢桥山释兵须如【徐广曰须一作凉】上曰吾闻黄帝不死今有冢何也或对曰黄帝已僊上天羣臣葬其衣冠既至甘泉为且用事太山先类祠太一自得宝鼎上与公卿诸生议封禅封禅用希旷絶莫知其仪礼而羣儒采封禅尚书周官王制之望祀射牛事齐人丁公年九十余曰封禅者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以上接神仙人蓬莱士高世比德于九皇而颇采儒术以文之羣儒既已不能辨明封禅事又牵拘于诗书古文而不能骋上为封禅祠器示羣儒羣儒或曰不与古同徐偃又曰太常诸生行礼不如鲁善周霸属图封禅事于是上绌偃霸而尽罢诸儒不用三月遂东幸缑氏礼登中岳太室从官在山下闻若有言万岁云问上上不言问下下不言于是以三百戸封太室奉祠命曰崇高邑东上太山太山之草木叶未生乃令人上石立之太山巅上遂东巡海上行礼祠八神齐人之上疏言神怪奇方者以万数然无验者乃益发船令言海中神山者数千人求蓬莱神人公孙卿持节常先行候名山至东莱言夜见大人长数丈就之则不见其迹甚大类禽兽云羣臣有言见一老父牵狗言吾欲见巨公已忽不见上即见大迹未信及羣臣有言老父则大以为仙人也宿留海上予方士车及闲使求仙人以千数四月还至奉高上念诸儒及方士言封禅人人殊不经难施行天子至梁父礼祠地主乙卯令侍中儒者皮弁荐绅射牛行事封太山下东方如郊祠太一之礼封广丈二尺高九尺其下则有玉牒书书秘礼毕天子独与侍中奉车子侯上太山亦有封其事皆禁明日下隂道丙辰禅太山下趾东北肃然山如祭后土礼天子皆亲拜见衣上黄而尽用乐焉江淮闲一茅三脊为神借五色土益杂封纵逺方竒兽蜚禽及白雉诸物颇以加礼兕牛犀象之属不用皆至太山祭后土封禅祠其夜若有光昼有白云起封中天子从禅还坐明堂羣臣更上夀于是制诏御史朕以眇眇之身承至尊兢兢焉惧不任维德菲薄不明于礼乐修祠太一若有象景光屑如有望震于怪物欲止不敢遂登封太山至于梁父而后禅肃然自新嘉与士大夫更始赐民百户牛一酒十石加年八十孤寡布帛二匹复博奉高蛇邱厯城无出今年租税其赦天下如乙卯赦令行所过毋有复作事在二年前皆勿听治又下诏曰古者天子五载一廵狩用事太山诸侯有朝宿地其令诸侯各治邸太山下天子既已封太山无风雨灾而方士更言蓬莱诸神若将可得于是上欣然庶几遇之乃复东至海上望冀遇蓬莱焉奉车子侯暴病一日死上乃遂去竝海上北至碣石巡自辽西厯北边至九原五月反至甘泉有司言宝鼎出为元鼎以今年为元封元年其秋有星茀于东井后十余日有星茀于三能望气王朔言独见旗星出如食顷复入焉有司皆曰陛下建汉家封禅天其报德星云其来年冬郊雍五帝还拜祝祠太一赞飨曰德星昭衍厥维休祥寿星仍出渊耀光明信星昭见皇帝敬拜太祝之享其春公孙卿言见神人东莱山若云欲见天子天子于是幸缑氏城拜卿为中大夫遂至东莱宿留之数日无所见见大人迹云复遣方士求神怪采芝药以千数是岁旱于是天子既出无名乃祷万里沙过祠太山还至瓠子自临塞决河留二日沈祠而去使二卿将卒塞决河徙二渠复禹之故迹焉是时既灭两越越人勇之乃言越人俗鬼而其祠皆见鬼数有效昔东瓯王敬鬼寿百六十岁后人怠慢故衰耗乃令越巫立越祝祠安台无坛亦祠天神上帝百鬼而以鸡卜上信之越祠鸡卜始用公孙卿曰仙人可见而上往常遽以故不见今陛下可为观如缑城【徐广曰一云如缑氏城】置脯枣神人宜可致也且僊人好楼居于是上令长安则作蜚亷桂观甘泉则作益延夀观使卿持节设具而神人乃作通天茎台【徐广曰在甘泉】置祠具其下将招来仙神人之属于是甘泉更置前殿始广诸宫室夏有芝生殿房内中【徐广曰元封二年】天子为塞河兴通天台若见有光云乃下诏甘泉房中生芝九茎赦天下毋有复作其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉其明年上郊雍通囘中道巡之春至鸣泽从西河归其明年冬上巡南郡至江陵【徐广曰元封五年】而东登礼灊之天柱山号曰南岳浮江自防阳出枞阳过彭蠡礼其名山川北至琅邪竝海上四月中至奉高修封焉初天子封太山太山东北趾古时有明堂处处险不敞上欲治明堂奉高旁未晓其制度济南人公玉带上黄帝时明堂图明堂图中有一殿四面无壁以茅盖通水圜宫垣为复道上有楼从西南入命曰昆仑天子从之入以拜祠上帝焉于是上令奉高作明堂汶上【徐广曰在元封二年秋】如带图及五年修封则祠太一五帝于明堂上坐令高皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上太山自有秘祠其巅而太山下祠五帝各如其方黄帝并赤帝而有司侍祠焉山上举火下悉应之其后二岁十一月甲子朔旦冬至推厯者以本统天子亲至太山以十一月甲子朔旦冬至日祠上帝明堂毋修封禅【徐广曰常五年一修耳今适二年故但祠于明堂】其赞飨曰天增授皇帝太元神防周而复始皇帝敬拜太一东至海上考入海及方士求神者莫验然益遣冀遇之十一月乙酉柏梁灾十二月甲午朔上亲禅高里祠后土临勃海将以望祀蓬莱之属冀至殊庭焉上还以柏梁烖故朝受计甘泉公孙卿曰黄帝就青灵台十二日烧黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫度为千门万户前殿度高未央其东则凤阙高二十余丈其西则唐中数十里虎圏其北治大池渐台高二十余丈命曰太液池中有蓬莱方丈瀛洲壶梁象海中神山龟鱼之属其南有玉堂璧门大鸟之属乃立神明台井干楼度五十丈辇道相属焉夏汉改厯以正月为岁首而色上黄官名更印章以五字为太初元年是嵗西伐大宛蝗大起丁夫人雒阳虞初等以方祠诅匈奴大宛焉其明年有司上言雍五畤无牢熟具芬芳不备乃令祠官进畤犊牢具也食所胜而以木禺马代驹焉独五月尝驹行亲郊用驹及诸名山川用驹者悉以木禺马代行过乃用驹他礼如故其明年东巡海上考神僊之属未有验者方士有言黄帝时为五城十二楼以候神人于执期命曰迎年上许作之如方命曰明年上亲礼祠上帝焉公玉带曰黄帝时虽封太山然风后封钜岐伯令黄帝封东太山禅凡【徐广曰一作九】山合符然后不死焉天子既令设祠具至东太山太山卑小不称其声乃令祠官礼之而不封禅焉其后令带奉祠神物夏遂还太山修五年之礼如前而加以禅祠石闾石闾者在太山下阯南方方士多言此僊人之闾也故上亲禅焉其后五年复至太山修封【徐广曰天汉三年】还过祭恒山今天子所兴祠太一后土三年亲郊祠建汉家封禅五年一修封薄忌太一及三一冥羊马行赤星五寛舒之祠官以岁时致礼凡六祠皆太祝领之至如八神诸神明年凡由他名祠行过则祠行去则已方士所兴祠各自主其人终则已祠官不主他祠皆如其故今上封禅其后十二岁而还徧于五岳四渎矣而方士之候伺神人入海求蓬莱终无有验而公孙卿之神者犹以大人之迹为解无其效天子益怠厌方士之怪迂语矣然羁縻不絶冀遇其真自此之后方士言神祠者弥众然其效可睹矣
　　太史公曰余从巡祭天地诸神名山川而封禅焉入夀宫侍祠神语究观方士祠官之意于是退而论次自古以来用事于鬼神者具见其表里后有君子得以览焉若至俎豆珪币之详献酬之礼则有司存








　　史记集解巻二十八
　　钦定四库全书
　　史记集解巻二十九
　　宋　裴骃　撰
　　史记二十九
　　河渠第七
　　夏书曰禹抑鸿水十三年过家不入门陆行载车水行载舟泥行蹈毳山行即桥【徐广曰桥近遥反一作直辕车也音已足反尸子曰山行乗樏音力追反尸子又曰行涂以楯行险以撮行沙以轨又曰乗风车音去乔反】以别九州随山浚川任土作贡通九道陂九泽度九山然河菑衍溢害中国也尤甚唯是为务故道河自积石厯龙门南到华隂东下砥柱及孟津雒汭至于大邳于是禹以为河所从来者高水湍悍【韦昭曰湍疾悍强也】难以行平地数为败乃厠二渠以引其河【汉书音义曰厕分也二渠其一出贝丘西南二折者也其一则漯川】北载之高地过降水至于大陆播为九河同为逆河入于勃海【瓉曰禹贡曰夹右碣石入于海然则河口之入海乃在碣石也武帝元光二年河徙东郡更注勃海禹时不注勃海也】九川既疏九泽既洒诸夏艾安功施于三代自是之后荥阳下引河东南为鸿沟以通宋郑陈蔡曹卫与济汝淮泗会于楚西方则通渠汉水云梦之野东方则通鸿沟江淮之间于吴则通渠三江五湖【韦昭曰五湖湖名耳实一湖今太湖是也在吴西南】于齐则通菑济之间于蜀蜀守冰【汉书曰冰姓李】凿离碓【晋灼曰古堆字】辟沬水之害穿二江成都之中此渠皆可舟行有余则用溉浸百姓飨其利至于所过往往引其水益用溉田畴之渠以万亿计然莫足数也西门豹引漳水溉邺以富魏之河内而韩闻秦之好兴事欲罢之毋令东伐【如淳曰欲罢劳之息秦伐韩之计】乃使水工郑国【韦昭曰郑国能治水故曰水工】闲说秦令凿泾水自中山西邸瓠口为渠竝北山东注洛【徐广曰出冯翊怀徳县】三百余里欲以溉田中作而觉秦欲杀郑国郑国曰始臣为闲然渠成亦秦之利也秦以为然卒使就渠渠就用注填阏之水溉泽卤之地四万余顷收皆畆一钟于是闗中为沃野无凶年秦以富疆卒并诸侯因命曰郑国渠汉兴三十九年孝文时河决酸枣东溃金隄于是东郡大兴卒塞之其后四十有余年今天子元光之中而河决扵瓠子东南注钜野通于淮泗于是天子使汲黯郑当时兴人徒塞之辄复坏是时武安侯田蚡为丞相其奉邑食鄃鄃居河北河决而南则鄃无水菑邑收多蚡言于上曰江河之决皆天事未易以人力为彊塞塞之未必应天而望气用数者亦以为然于是天子久之不事复塞也是时郑当时为大农言曰异时闗东漕粟从渭中上度六月而罢而漕水道九百余里时有难处引渭穿渠起长安竝南山下至河三百余里径易漕度可令三月罢而渠下民田万余顷又可得以溉田此损漕省卒而益肥闗中之地得谷天子以为然令齐人水工徐伯表悉发卒【徐广曰一云悉众】数万人穿漕渠三嵗而通通以漕大便利其后漕稍多而渠下之民颇得以溉田矣其后河东守番系言漕从山东西嵗百余万石更砥柱之限败亡甚多而亦颇费穿渠引汾溉皮氏汾隂下引河溉汾隂蒲阪下度可得五千顷五千顷故尽河壖【韦昭曰音而缘反谓缘河邉地】弃地民茭牧其中耳今溉田之度可得谷二百万石以上谷从渭上与闗中无异而砥柱之东可无复漕天子以为然发卒数万人作渠田数嵗河移徙渠不利则田者不能偿种久之河东渠田废予越人令少府以为稍入【如淳曰时越人有徙者以田与之其租税入少府】其后人有上书欲通裦斜道【韦昭曰裦中县也斜谷名　音邪瓉曰裦斜二水名】及漕事下御史大夫张汤汤问其事因言抵蜀从故道故道多阪回逺今穿裦斜道少阪近四百里而裦水通沔斜水通渭皆可以行舩漕漕从南汤上沔入裦裦之絶水至斜间百余里以车转从斜下下渭如此汉中之谷可致山东从沔无限便于砥柱之漕且襃斜材木竹箭之饶拟于巴蜀天子以为然拜汤子卭为汉中守发数十万人作裦斜道五百余里道果便近而水湍石【徐广曰湍一作溲】不可漕其后庄熊罴言临晋民愿穿洛以溉重泉以东万余顷故卤地诚得水可令畆十石于是为发兵万余人穿渠自征引洛水至商顔下【服防曰顔音崖应劭曰　征在冯翊或曰商颜山名】岸善崩【如淳曰洛水岸】乃凿井深者四十余丈往往为井井下相通行水水頽以絶商顔【瓉曰下流曰頽】东至山岭十余里间井渠之生自此始穿渠得龙骨故名曰龙首渠作之十余嵗渠颇通犹未得其饶自河决瓠子后二十余嵗嵗因以数不登而梁楚之地尤甚天子既封禅巡祭山川其明年旱干封少雨天子乃使汲仁郭昌发卒数葛人塞瓠子决于是天子已用事万里沙则还自临决河沈白马玉璧于河令羣臣从官自将军已下皆负薪寘决河是时东流郡烧草以故薪柴少而下淇园之竹【晋灼曰卫之苑也多竹篠】以为揵【如淳曰树竹塞水决之口稍稍布插接树之水稍弱补令密谓之揵以草塞其里乃以土填之有石以石为之】天子乃临河决悼功之不成乃作歌曰瓠子决兮将奈何皓皓旴旴兮闾殚为河【如淳曰殚尽也骃谓州闾尽为河】殚为河兮地不得宁功无已时兮吾山平【徐广曰东郡东阿有鱼山或者是乎骃案如淳曰恐水渐山使平也韦昭曰凿山以填河也】吾山平兮钜野溢【如淳曰瓠子决灌钜野泽使溢也】鱼沸郁兮柏冬日【徐广曰柏犹迫也冬日行天边若与水相连矣骃案汉书音义曰钜野满溢则众鱼沸郁而滋长也迫冬日乃止】延道弛兮离常流【徐广曰延一作正骃案晋灼曰言河道皆弛壊】蛟龙骋兮方逺游归旧川兮神哉沛【瓉曰水还旧道则羣害消除神祐滂沛】不封禅兮安知外为我谓河伯兮何不仁泛滥不止兮愁吾人齧桑浮兮淮泗满【张晏曰齧桑地名也如淳曰邑名为水所浮漂】久不反兮水维缓一曰河汤汤兮激潺湲北渡迃兮浚流难搴长茭兮沈美玉【如淳曰搴取也茭草也音郊一曰茭竿也取长竿树之用着石间以塞决河瓉曰竹苇絙谓之茭下所以引致土石者也】河伯许兮薪不属【如淳曰旱烧故薪不足】薪不属兮卫人罪烧萧条兮噫乎何以御水頽林竹兮楗石菑【如淳曰河决楗不能禁故言菑韦昭曰楗柱也木立死曰菑】宣房塞兮万福来于是卒塞瓠子筑宫其上名曰宣房宫而道河北行二渠复禹旧迹而梁楚之地复宁无水灾自是之后用事者争言水利朔水西河河西酒泉皆引河及川谷以溉田而闗中辅渠灵轵【如淳曰地理志厔有灵轵渠】引堵水【徐广曰一作诸川】汝南九江引淮东海引钜定【瓉曰钜定泽名】太山下引汶水皆穿渠为溉田各万余顷佗小渠披山通道者不可胜言然其著者在宣房
　　太史公曰余南登庐山观禹疏九江遂至于会稽太湟【徐广曰一作湿】上姑苏望五湖东闚洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚哉水之为利害也余从负薪塞宣房悲瓠子之诗而作河渠书【徐广曰沟洫志行田二百畆分赋田与一夫二百畆以田恶故更嵗耕之】











　　史记集解卷二十九
&lt;史部,正史类,史记集解&gt;
　　钦定四库全书
　　史记集解巻三十
　　宋　裴骃　撰
　　史记三十
　　平凖书第八【汉书百官表曰大司农属官有平凖令】
　　汉兴接秦之丈夫从军旅老弱转粮饟作业剧而财匮自天子不能具钧驷而将相或乘牛车齐民无葢藏【如享曰齐等无有贵贱故谓之齐民若今言平民矣晋灼曰中国被敎之民也苏林曰无物可葢藏】于是为秦钱重难用更令民铸钱【汉书食货志曰铸榆荚钱】一黄金一斤约法省禁而不轨逐利之民蓄积余业以稽市物物踊腾粜【李竒曰稽贮滞也如淳曰稽考也考校市物价贵贱有时晋灼曰踊甚也言计市物贱而豫益稸之也物贵而出卖故使物甚腾也汉书粜字作跃】米至石万钱马一匹则百金【瓉曰秦以一镒为一金汉以一斤为一金】天下已平高祖乃令贾人不得衣丝乘车重租税以困辱之孝恵高后时为天下初定复弛商贾之律然井市之子孙亦不得仕宦为吏量吏禄度官用以赋于民而山川园池市井租税之入自天子以至于封君汤沐邑皆各为私奉养焉不领于天下之经费漕转山东粟以给中都官歳不过数十万石至孝文帝时荚钱益多轻【如淳曰如榆荚也】乃更铸四铢钱其文为半两令民纵得自铸钱故吴诸侯也以即山铸钱富埒天子【徐广曰埒者际畔言邻接相次也骃案孟康曰富与天子等而微减也或曰埒等也】其后卒以叛逆邓通大夫也以铸钱财过王者故吴邓氏钱布天下而铸钱之禁生焉匈奴数侵盗北边屯戍者多边粟不足给食当食者于是募民能输及转粟于边者拜爵爵得至大庶长孝景时上郡以西旱亦复修卖爵令而贱其价以招民及徒复作得输粟县官以除罪益造苑马以广用而宫室列观舆马益增修矣至今上即位数歳汉兴七十余年之间国家无事非遇水旱之灾民则人给家足都鄙廪庾皆满而府库余货财京师之钱累巨万【韦昭曰巨万今万万】贯朽而不可校【如淳曰校数也】太仓之粟陈陈相因充溢露积于外至腐败不可食众庶街巷有马阡陌之间成羣而乘字牝者傧而不得聚会【汉书音义曰皆乘父马有牝马间其间则相踶齧故斥不得出会同】守闾阎者食梁肉为吏者长子孙【如淳曰时无事吏不数转至于子孙长大而不转职任】居官者以为姓号【如淳曰仓氏庾氏是也】故人人自爱而重犯法先行义而后绌耻辱焉当此之时网疏而民富役财骄溢或至兼并豪党之徒以武断于乡曲宗室有土公卿大夫以下争于奢侈室庐舆服僭于上无限度物盛而衰固其变也自是之后严助朱买臣等招来东瓯事两越江淮之间萧然烦费矣唐蒙司马相如开路西南夷凿山通道千余里以广巴蜀巴蜀之民罢焉彭吴贾灭朝鲜置沧海之郡则燕齐之间靡然发动及王恢设谋马邑匈奴絶和亲侵扰北边兵连而不解天下苦其劳而干戈日滋行者赍居者送中外骚扰而相奉百姓抏以巧法财赂衰耗而不赡入物者补官出货者除罪选举陵迟廉耻相冐武力进用法严令具兴利之臣自此始也【韦昭曰羊孔仅之属】其后汉将岁以数万骑出击胡及车骑将军卫青取匈奴河南地筑朔方当是时汉通西南夷道作者数万人千里负担馈粮率十余钟致一石【汉书音义曰钟六斗四升】防币于卭僰以集之数岁道不通蛮夷因以数攻吏发兵诛之悉巴蜀租赋不足以更之【韦昭曰更续也或曰更偿也】乃募豪民田南夷入粟县官而内受钱于都内【服防曰入谷于外县受钱于内府也】东置沧海之郡人徒之费拟于南夷又兴十余万人筑卫朔方转漕甚辽远自山东咸被其劳费数十百巨万府库益虚乃募民能入奴婢得以终身复为郎增秩及入羊为郎始于此其后四年【徐广曰元朔五年】而汉遣大将将六将军军十余万击右贤王获首虏万五千级明年大将军将六将军仍再出击胡得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军之士马死者十余万兵甲之财转漕之费不与焉于是大农陈藏钱【韦昭曰陈乆也】经耗赋税既竭犹不足以奉战士有司言天子曰朕闻五帝之敎不相复而治禹汤之法不同道而王所由殊路而建徳一也北边未安朕甚悼之日者大将军攻匈奴斩首虏万九千级留滞无所食议令民得买爵及赎禁固免减罪请置赏官命曰武功爵【瓉曰茂陵中书有武功爵一级曰造士二级曰闲舆卫三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰左庶长十一级曰军卫此武帝所制以宠军功】级十七万凡直三十余万金诸买武功爵官首者试补吏先除千夫如五大夫其有罪又减二等爵得至乐卿【徐广曰爵名也骃案汉书音义日十爵左庶长以上至十八爵为大庶长也名乐卿乐卿者朝位从九卿加乐者别正卿又十九爵为乐公食公卿禄而无职】以显军功军功多用越等大者封侯卿大夫小者郎吏吏道杂而多端则官职耗废自公孙以春秋之义绳臣下取汉相张汤用峻文决理为廷尉于是见知之法生【张晏曰吏见知不举劾为故纵】而废格沮诽穷治之狱用矣【如淳曰废格天子文法使不行也诽谓非上所行若顔异反唇之比也】其明年淮南衡山江都王谋反迹见而公卿寻端治之竟其党与而坐死者数万人长吏益惨急而治令明察当是之时招尊方正贤良文学之士或至公卿大夫公孙以汉相布被食不重味为天下先然无益于俗稍骛于功利矣其明年骠骑仍再出击胡获首四万其秋浑邪王率数万之众来降于是汉发车二万乗迎之既至受赏赐及有功之士是岁费凡百余巨万初先是徃十余岁河决观【徐广曰观县名也属东郡光武改曰卫公国】梁楚之地固已数困而縁河之郡隄塞河輙决坏费不可胜计其后番系欲省底柱之漕穿汾河渠以为溉田作者数万人郑当时为渭漕渠回远凿直渠自长安至华阴作者数万人朔方亦穿渠作者数万人各歴二三期功未就费亦各巨万十数天子为伐胡盛养马马之来食长安者数万匹卒牵掌者闗中不足乃调旁近郡而胡降者皆衣食县官县官不给天子乃损膳解乗舆驷出御府禁藏以赡之其明年山东被水灾民多饥之于是天子遣使者虚郡国仓廥【徐广曰音脍】以振贫民犹不足又募豪富人相贷假尚不能相救乃徙贫民于闗以西及充朔方以南新秦中【服防曰地名在北方千里如淳曰长安已北朔方已南瓉曰秦逐匈奴以收河南地徙民以实之谓之新秦今以地空故复徙民以实之】七十余万口衣食皆仰给县官数岁假予产业使者分部防之冠葢相望其费以亿计不可胜数于是县官大空而富商大贾或蹛财役贫【汉书音义曰蹛停也一曰贮也】转毂百数【李竒曰车也】废居居邑【徐广曰废居者贮畜之名也有所废有所畜言其乘时射利也骃案服防曰居毂于邑也如淳曰居贱物于邑中以待贵】封君皆低首仰给【晋灼曰低音抵距服防曰仰给于商贾】冶铸煮盐财或累万金而不佐国家之急黎民重困于是天子与公卿议更钱造币以赡用而摧浮淫并兼之徒是时禁苑有白鹿而少府多银锡自孝文更造四铢钱至是岁四十余年从建元以来用少县官徃徃即多铜山而铸钱民亦间盗铸钱不可胜数钱益多而轻【如淳曰磨钱取镕故也瓉曰铸钱者多故钱轻轻亦贱也】物益少而贵【如淳曰但铸作钱不作余物】有司言曰古者皮币诸侯以聘享金有三等黄金为上白金为中赤金为下【汉书音义曰白金银也赤金丹阳铜】今半两钱法重四铢【韦昭曰文为半两实重四铢】而奸或盗磨钱里取鋊【徐广曰音容吕静曰冶器法谓之镕】钱益轻薄而物贵则远方用币烦费不省乃以白鹿皮方尺缘以藻缋【徐广曰藻一作紫也】为皮币直四十万王侯宗室朝觐聘享必以皮币荐璧然后得行又造银锡为白金【如淳曰杂铸银锡为白金也】以为天用莫如龙地用莫如马人用莫如龟故白金三品其一曰重八两圜之其文龙名曰白选直三千二曰重差小方之其文马直五百三曰复小撱之其文龟直三百令县官销半两钱更铸三铢钱文如其重盗铸诸金钱罪皆死而吏民之盗铸白金者不可胜数于是以东郭咸阳孔仅为大农丞领盐鐡事桑羊以计算用事侍中咸阳齐之大煑盐孔仅南阳大冶皆致生累千金故郑当时进言之羊雒阳贾人子以心计年十三侍中故三人言利事析秋毫矣法既益严吏多废免兵革数动民多买复及五大夫征发之士益鲜于是除千夫五大夫为吏不欲者出马故吏皆通适令伐棘上林【韦昭曰欲令出马无马者令伐棘】作昆明池其明年大将军骠骑大出击胡【徐广曰元狩四年】得首虏八九万级赏赐五千万金汉军马死者十余万匹转漕车甲之费不与焉是时财匮战士颇不得禄矣有司言三铢钱轻易奸诈乃更请诸郡国铸五铢钱周郭其下令不可磨取鋊焉大农上盐鐡丞孔仅咸阳言山海天地之蔵也皆宜属少府陛下不私以属大农佐赋愿募民自给费因官器作煮盐官与牢盆【如淳曰牢廪食也古者名廪为牢也盆者煮塩盆】浮食竒民欲擅管山海之货【张晏曰若人执仓库之管籥或曰管固】以致富羡役利细民其沮事之议不可胜聴敢私铸鐡器煑盐者【史记音义曰徒计反】左趾【韦昭曰以鐡为之着左趾以代刖也】没入其器物郡不出鐡者置小鐡官【邓展曰铸故鐡】便属在所县使孔仅东郭咸阳乘传举行天下盐鐡作官府除故盐鐡家富者为吏吏道益杂不选而多贾人矣商贾以币之变多积货逐利于是公卿言郡国颇被灾害贫民无产业者募徙广饶之地陛下损膳省用出禁钱以振元元寛贷赋而民不齐出于南畆【李竒曰齐皆也】商贾滋众贫者蓄积无有皆仰县官异时算轺车贾人缗钱皆有差请算如故【李斐曰缗丝也以贯钱也一贯千缗出二十算也诗云维丝伊缗如淳曰胡公名钱为缗者诗云氓之蚩蚩抱布贸丝故谓之缗也】诸贾人末作贳贷买居邑稽诸物及商以取利者虽无市籍各以其物自占率缗钱二千而一算【瓉曰此缗钱为是储缗钱也故随其用所施施于利重者其算亦多】诸作有租及铸【如淳曰以手力所作而卖之】率缗钱四千一算非吏比者三老北边骑士【如淳曰非吏而得与吏比者官谓三老北边骑士也楼船令边郡选富者为车骑士】轺车以一算商贾人轺车二算【如淳曰商贾有轺车使出二算重其赋也】船五丈以上一算匿不自占占不悉戍边一岁没入缗钱有能告者以其半畀之贾人有市籍者及其家属皆无得籍名田以便农敢犯令没入田僮天子乃思卜式之言召拜式为中郎爵左庶长赐田十顷布告天下使明知之初卜式者河南人也以田畜为事亲死式有少弟弟壮式脱身出分独取畜羊百余田宅财物尽予弟式入山牧十余岁羊致千余头买田宅而其弟尽破其业式輙复分予弟者数矣是使汉方数使将击匈奴卜式上书愿输家之半县官助边天子使使问式欲官乎式曰臣少牧不习仕宦不愿也使问曰家岂有寃欲言事乎式曰臣生与人无分争式邑人贫者贷之不善者敎顺之所居人皆从式式何故见寃于人无所欲言也使者曰茍如此子何欲而然式曰天子诛匈奴愚以为贤者宜死节于邉有财者宜输委如此而匈奴可灭也使者具其言入以闻天子以语丞相曰此非人情不轨之臣不可以为化而乱法愿陛下勿许于是上乆不报式数岁乃罢式式归复田牧岁余会军数出浑邪王等降县官费众仓府空其明年贫民大徙皆仰给县官无以尽赡卜式持钱二十万予河南守以给徙民河南上富人助贫人者籍天子见卜式名识之曰是固前而欲输其家半助邉乃赐式外繇四百人【汉书音义曰外繇谓戍邉也一人出三百钱谓之过更式岁得十二万钱也一説在繇役之外得复除四百人】式又尽复予县官是时富豪皆争匿财惟式尤欲输之助费天子于是以式终长者故尊显以风百姓初式不愿为郎上曰吾有羊上林中欲令子牧之式乃拜为郎布衣屩而牧羊【韦昭曰屩草屝】歳余羊肥息上过见其羊善之式曰非独羊也治民亦犹是也以时起居恶者輙斥去毋令败羣上以式为竒拜为缑氏令试之缑氏便之迁为成臯令将漕上以为式朴忠拜为齐王太而孔仅之使天下铸作器三年中拜为大农列于九卿【徐广曰元鼎二年时丙寅歳】而桑羊为大农丞筦诸会计事稍稍置均输以通货物矣【孟康曰谓诸当所输于官者皆令输其土地所饶平其所在时价官更于他处卖之输者既便而官有利汉书百官表大司农属官有均输令】始令吏得入谷补官郎至六百石自造白金五铢钱后五岁赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大抵无虑皆铸金钱矣犯者众吏不能尽诛取于是遣博士褚大徐偃等分曹循行郡国【服防曰分曹职案行】举兼并之徒守相为吏者而御史大夫张汤方隆贵用事减宣杜周等为中丞义纵尹齐王温舒等用惨急刻深为九卿而直指夏兰之属始出矣而大农顔异诛【徐广曰元狩四年时壬戌岁也】初异为济南亭长以廉直稍迁至九卿上与张汤既造白虎皮币问异异曰今王侯朝贺以苍璧直数千而其皮荐反四十万本末不相称天子不説张汤又与异有郤及人有告异以它议事下张汤治异异与客语客语初令下有不便者【李竒曰异与客语道诏令初下有不便处也】异不应微反唇汤奏异当九卿见令不便不入言而腹诽论死自是之后有腹诽之法以此而公卿大夫多謟谀取容矣天子既下缗钱令而尊卜式百姓终莫分财佐县官于是杨可告缗钱纵矣郡国多奸铸钱钱多轻而公卿请令京师铸钟官赤侧【如淳曰以赤铜为其郭也今钱见有赤侧者不知作法云何】一当五赋官用非赤侧不得行【汉书音义曰俗所谓紫绀钱也】白金稍贱民不宝用县官以令禁之无益岁余白金终废不行是岁也张汤死【徐广曰元鼎三年】而民不思其后二岁赤侧钱贱民巧法用之不便又废于是悉禁郡国无铸钱専令上林三官【汉书百官表水衡都尉武帝元鼎二年初置掌上林苑属官有上林均输钟官辨铜令然则上林三官其是此三令乎】铸钱既多而令天下非三官钱不得行诸郡国所前铸钱皆废销之输其铜三官而民之铸钱益少计其费不能相当唯真工大奸乃盗为之卜式相齐而杨可告缗【瓉曰商贾居积及伎巧之家非桑农所生出谓之缗茂陵中书有缗田奴婢是也】徧天下中家以上大抵皆遇告杜周治之狱少反者【如淳曰治匿缗之罪其狱少有反者】乃分遣御史廷尉正监分曹徃即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事畜蔵之产业而县官有盐铁缗钱之故用益饶矣益广闗置左右辅【徐广曰元鼎三年丁夘嵗徙函谷闗于新安东界】初大农筦盐铁官布多置水衡欲以主盐铁及杨可告缗钱上林财物众乃令水衡主上林上林既充满益广是时越欲与汉用船战逐【韦昭曰战鬪驰逐也】乃大修昆明池列观环之治楼船高十余丈旗帜加其上甚壮于是天子惑之乃作栢梁台高数十丈宫室之修由此日丽乃分缗钱诸官而水衡少府大农太仆各置农官徃徃即郡县比没入田田之其没入奴婢分诸苑养狗马禽兽及与诸官诸官益新置多【如淳曰水衡少府大仆司农皆有农官是为多】徒奴婢众而下河漕度四百万石及官自籴乃足所忠言世家子弟【如淳曰世世有禄秩家】富人或鬪鸡走狗马弋猎博戏乱齐民乃征诸犯令相引数千人命曰株送徒入财者得补郎郎选衰矣【应劭曰株根本也送引也如淳曰株根蔕也诸坐博戏事决为徒者能入钱得补郎也或曰先至者为根】是时山东被河灾及岁不登数年人或相食方一二千里天子怜之诏曰江南火耕水耨【应劭曰烧草下水种稻草与稻并生高七八寸因悉芟去复下水灌之草死独稻长所谓火耕水耨也】令饥民得流就食江淮间欲留之处遣使冠葢相属于道防之下巴蜀粟以振之其明年天子始巡郡国东度河河东守不意行至不办自杀行西逾陇陇西守以行徃卒【汉书音义曰输度也卒仓卒】天子从官不得食陇西守自杀于是上北出萧闗从数万骑猎新秦中以勒边兵而归新秦中或千里无亭徼【如淳曰徼亦卒求盗之属也晋灼曰徼塞也瓉曰既无亭又不徼循无卫邉之备也】于是诛北地太守以下而令民得畜牧边县【汉书音义曰令民得畜牧于边县也瓉曰先是新秦中千里无民畏宼不敢畜牧令设亭徼故民得畜牧也】官假马母三岁而归及息什一以除占缗用充仭新秦中【李竒曰邉有官马今令民能畜官母马者三歳归之也及有蕃息与当出缗筭者皆复令居新秦中又充仭之也谓与民母马令得为马种令十母马还官一驹此为息什一也瓉曰前以邉用不足故设告缗之令设亭徼边民无警皆得田牧新秦中已充故除告缗不复取于民】既得宝鼎立后土太一祠【徐广曰元鼎四年立后土五年立太畤】公卿议封禅事而天下郡国皆豫治道桥缮故宫及当驰道县县治官储设供具而望以待幸其明年南越反西侵边为桀于是天子为山东不赡赦天下因南方楼船卒二十余万人击南越数万人发三河以西骑击西又数万人度河筑令居初置张掖酒泉郡【徐广曰元鼎六年】而上郡朔方西河河西开田官斥塞卒【如淳曰塞斥卒】六十万人戍田之中国缮道餽粮远者二千近者千余里皆仰给大农边兵不足乃发武库工官兵器以赡之车骑马之絶县官钱少买马难得乃着令令封君以下至三百石以上吏以差出牝马天下亭亭有畜防马岁课息齐相卜式上书曰臣闻主忧臣辱南越反臣愿父子与齐习船者徃死之天子下诏曰卜式虽躬耕牧不以为利有余輙助县官之用今天下不幸有急而式奋愿父子死之虽未战可谓义形于内赐爵闗内侯金六十斤田十顷布告天下天下莫应列侯以百数皆莫求从军击越至酎少府省金【如淳曰省视诸侯金有轻有重也或曰至尝酎饮宗庙时少府视其金多少也】而列侯坐酎金失侯者百余人【如淳曰汉仪注王子为侯侯岁以戸口酎黄金于汉庙皇帝临受献金以助祭大祀曰饮酎饮酎受金金少不如斤两色恶王削县侯免国】乃拜式为御史大夫【徐广曰元鼎六年】式既在位见郡国多不便县官作盐铁铁器苦恶【瓉曰谓作铁器民患苦其不好】贾贵或彊令民卖买之而舩有算商者少物贵乃因孔仅言舩算事上由是不悦卜式汉连兵三岁诛灭南越番禺以西至蜀南者置初郡十七【徐广曰南越为九郡骃案晋灼曰元鼎六年定越地以为南海苍梧郁林合浦交趾九真日南珠崖儋耳郡定西南夷以为武都牂牁越嶲沈犁汶山郡及地理志西南夷所置犍为零陵益州郡凡十七也】且以其故俗治毋赋税南阳汉中以徃郡各以地比给初郡吏卒奉食币物车马被具而初郡时时小反杀吏汉发南方吏卒徃诛之间岁万余人费皆仰给大农大农以均输调盐铁助赋故能赡之然兵所过县为以訾给毋之而已不敢言擅赋法矣【徐广曰擅一作经经常也唯取用足耳不暇顾经常法则矣】其明年元封元年卜式贬秩为太子太傅而桑羊为治粟都尉领大农尽代仅筦天下盐铁羊以诸官各自市相与争物故腾跃而天下赋输或不偿其僦费乃请置大农部丞数十人分部主郡国各徃徃县置均输盐铁官令远方各以其物贵时商贾所转贩者为赋而相灌输置平凖于京师都受天下委输召工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利【如淳曰牟取也】则反本而万物不得腾踊故抑天下物名曰平准天子以为然许之于是天子北至朔方东到泰山巡海上并北边以归所过赏赐用帛百余万匹钱金以巨万计皆取足大农羊又请令吏得入粟补官及罪人赎罪令民能入粟甘泉各有差以复终身不告缗他郡国各输急处而诸农各致粟山东漕益岁六百万石一岁之中太仓甘泉仓满边余谷诸物均输帛五百万匹民不益赋而天下用饶于是羊赐爵左庶长黄金再百斤焉是岁小旱上令官求卜式言曰县官当食租衣税而已今羊令吏坐市列肆贩物求利亨羊天乃雨
　　太史公曰农工商交易之路通而龟贝金钱刀布之币兴焉所从来乆远自高辛氏之前尚矣靡得而记云故书道唐虞之际诗述殷周之世安宁则长庠序先本绌末以礼义防于利事变多故而亦反是是以物盛则衰时极而转【徐广曰时一作衰】一质一文终始之变也禹贡九州各因其土地所宜人民所多少而纳职焉汤武承弊易变使民不倦各兢兢所以为治而稍陵迟衰微齐桓公用管仲之谋通轻重之权【管子有轻重之法】徼山海之业以朝诸侯用区区之齐显成覇名魏用李克尽地力为彊君自是之后天下争于战国贵诈力而贱仁义先富有而后推让故庶人之富者或累巨万而贫者或不厌糟糠有国强者或并羣小以臣诸侯而弱国或絶祀而灭世以至于秦卒并海内虞夏之币金为三品或黄或白或赤或钱或布【如淳曰布于民间也】或刀【如淳曰名钱为刀者以其利于民】或龟贝及至秦中一国之币为二等黄金以镒名【孟康曰二十两为镒】为上币铜钱识曰半两重如其文为下币而珠玉龟贝银锡之属为器饰宝藏不为币然各随时而轻重无常于是外攘夷狄内兴功业海内之士力耕不足粮饟女子纺绩不足衣服古者常竭天下之资财以奉其上犹自以为不足也无异故云事势之流相激使然曷足怪焉











　　史记集解卷三十
　　钦定四库全书
　　史记集解卷三十一
　　宋　裴骃　撰
　　史记三十一
　　吴太伯世家第一
　　吴太伯太伯弟仲雍皆周太王之子而王季歴之兄也季歴贤而有圣子昌太王欲立季歴以及昌于是太伯仲雍二人乃犇荆蛮文身断发示不可用以避季歴季歴果立是为王季而昌为文王太伯之犇荆蛮自号句吴荆蛮义之从而归之千余家立为吴太伯太伯卒无子弟仲雍立是为吴仲雍仲雍卒子季简立季简卒子叔达立叔达卒子周章立是时周武王克殷求太伯仲雍之后得周章周章已君吴因而封之乃封周章弟虞仲于周之北故夏虚是为虞仲列为诸侯周章卒子熊遂立熊遂卒子柯相立柯相卒子彊鸠夷立彊鸠夷卒子余桥疑吾立余桥疑吾卒子柯卢立柯卢卒子周繇立周繇卒子屈羽立屈羽卒子夷吾立夷吾卒子禽处立禽处卒子转立转卒子颇髙立颇髙卒子句卑立是时晋献公灭周北虞公以开晋伐虢也句卑卒子去齐立去齐卒子夀梦立夀梦立而吴始益大称王自太伯作吴五世而武王克殷封其后为二其一虞在中国其一吴在夷蛮十二世而晋灭中国之虞中国之虞灭二世而夷蛮之吴兴太凡从太伯至夀梦十九世王夀梦二年楚之亡大夫申公巫臣怨楚将子反而犇晋自晋使吴教吴用兵乗车令其子为吴行人【服防曰行人掌国賔客之礼籍以待四方之使賔大客受小客之币辞】吴于是始通于中国吴伐楚十六年楚共王伐呉至衡山【杜预曰吴兴乌程县南也】二十五年王夀梦卒夀梦有子四人长曰诸樊次曰余祭次曰余昩次曰季札季札贤而夀梦欲立之季札让不可于是乃立长子诸樊摄行事当国王诸樊元年【世本曰诸樊徙吴也】诸樊已除丧让位季札季札谢曰曹宣公之卒也诸侯与曹人不义曹君【服防曰宣公曹伯卢也以鲁成公十三年防晋侯伐秦卒于师曹君公子负刍也负刍在国闻宣公卒杀太子而自立故曰不义之也】将立子臧子臧去之以成曹君【服防曰子臧负刍庶兄】君子曰能守节矣君义嗣【王肃曰义宜也嫡子嗣国得礼之宜杜预曰诸樊嫡子故曰义嗣】谁敢干君有国非吾节也札虽不材愿附于子臧之义呉人固立季札季札弃其室而耕乃舍之秋呉伐楚楚败我师四年晋平公初立十三年王诸樊卒有命授弟余祭欲以次必致国于季札而止以称先王夀梦之意且嘉季札之义兄弟皆欲致国令以渐至焉季札封于延陵故号曰延陵季子王余祭三年齐相庆封有罪自齐来犇呉呉予庆封朱方之县【呉地记曰朱方秦改曰丹徒】以为奉邑以女妻之富于在齐四年呉使季札聘于鲁【在春秋鲁襄公二十九年】请观周乐【服防曰周乐鲁所受四代之乐也杜预曰鲁以周公故有天子礼乐】为歌周南召南【杜预曰此皆各依其本国歌所常用声曲】曰美哉始基之矣【王肃曰言始造王基也】犹未也【贾逵曰言未有雅颂之成功也杜预曰犹有商纣未尽善也】然勤而不怨【杜预曰未能安乐然其音不怨怒】歌邶鄘卫【杜预曰武王伐纣分其地为三监三监叛周公灭之并三监之地更封康叔故三国尽被康叔之化】曰美哉渊乎忧而不困者也【贾逵曰渊深也杜预曰亡国之音哀以思其民困卫康叔武公徳化深逺虽遭宣公乱懿公灭亡民犹秉义不至于困也】吾闻卫康叔武公之徳如是是其卫风乎【贾逵曰康叔遭管叔蔡叔之难武公罹幽王褒姒之忧故曰康叔武公之徳如是杜预曰康叔武公皆卫之令徳君也听声以为别故有疑言】歌王【服防曰王室当在雅衰微而列在风故国人犹尊之故称王犹春秋之王人也杜预曰王黍离也】曰美哉思而不惧其周之东乎【服防曰平王东迁雒邑杜预曰宗周殒灭忧思犹有先王之遗风故不惧也】歌郑【贾逵曰郑风东郑是】曰其细已甚民不堪也是其先亡乎【服防曰其风细弱已甚摄于大国之间亡逺虑持乆之风故曰民不堪将先亡也】歌齐曰美哉泱泱乎大风也哉【服防曰泱泱舒缓深逺有大和之意其诗风刺辞约而义微体疏而不切故曰大风】表东海者其太公乎【王肃曰言为东海之表式】国未可量也【服防曰国之兴衰世数长短未可量也杜预曰言其或将复兴】歌豳曰美哉荡荡乎乐而不滛【贾逵曰荡然无忧自乐而不荒滛也】其周公之东乎【杜预曰周公遭管蔡之变东征为成王陈后稷先公不敢荒滛以成王业故言其周公东乎】歌秦曰此之谓夏声夫能夏则大大之至也其周之东乎【杜预曰秦仲始有车马礼乐去戎狄之音而有诸夏之声故谓之夏声及襄公佐周平王东迁而受其故地故曰周之旧也】歌魏曰美哉沨沨乎大而婉俭而易行以徳辅此则盟主也【徐广曰盟一作明骃案贾逵曰其志大直而有曲体归中和中庸之徳难成而实易行故曰以徳辅此则盟主也杜预曰惜其国小而无明君】歌唐曰思深哉其有陶唐氏之遗风乎不然何忧之逺也【杜预曰晋本唐国故有尧之遗风忧深思逺情发于声也】非令徳之后谁能若是歌陈曰国无主其能乆乎【杜预曰滛声放荡无所畏忌故曰国无主】自郐以下无讥焉【服防曰郐以下及曹风也其国小无所刺讥】歌小雅【杜预曰小雅小正亦乐歌之章】曰美哉思而不贰【杜预曰思文武之徳无贰叛之心也】怨而不言【王肃曰非不能言畏罪咎也】其周徳之衰乎【杜预曰衰小也】犹有先王之遗民也【杜预曰谓有殷王余俗故未大】歌大雅【杜预曰大雅陈文王之徳以正天下】曰广哉熙熙乎【杜预曰熙熙和乐声】曲而有直体【杜预曰论其声】其文王之徳乎歌颂【杜预曰颂者以其成功告于神明】曰至矣哉【贾逵曰言道备至也】直而不倨【杜预曰倨傲也】曲而不诎【杜预曰诎挠也】近而不偪【杜预曰谦退也】逺而不携【杜预曰携贰也】迁而不滛【服虔曰迁徙也文王徙酆武王居鄗杜预曰滛过荡也】复而不厌【杜预曰常日新也】哀而不愁【杜预曰知命也】乐而不荒【杜预曰节之以礼也】用而不匮【杜预曰徳大】广而不宣【杜预曰不自显也】施而不费【杜预曰因民所利而利之】取而不贪【杜预曰义然后取】处而不底【杜预曰守之以道】行而不流【杜预曰制之以义】五声和八风平【杜预曰宫商角征羽谓之五声八方之气谓之八风】节有度守有序【杜预曰八音克谐节有度也无相夺伦守有序也】盛徳之所同也【杜预曰颂有殷鲁故曰盛徳之所同】见舞象箾南籥者【贾逵曰象文王之乐武象　也箾舞曲也南籥以籥舞也】曰美哉犹有憾【服防曰憾恨也恨不及已以伐纣而致太平也】见舞大武【贾逵曰大武周公所作武王乐也】曰美哉周之盛也其若此乎见舞韶防者【贾逵曰韶防殷成汤乐大防也】曰圣人之也【贾逵曰大也】犹有慙徳圣人之难也【服防曰慙于始伐而无圣佐故曰圣人之难也】见舞大夏【贾逵曰夏禹之乐大夏也】曰美哉勤而不徳【服防曰禹勤其身以治水土也】非禹其谁能及之见舞招箾【服防曰有虞氏之乐大韶也】曰徳至矣哉大矣【服防曰至帝王之道极于韶也尽美尽善也】如天之无不焘也【贾逵曰焘覆也】如地之无不载也虽甚盛徳无以加矣观止矣若有他乐吾不敢观【服防曰周用六代之乐尧曰咸池黄帝曰云门鲁受四代下周二等故不舞其二季札知之故曰有他乐吾不敢请】去鲁遂使齐说晏平仲曰子速纳邑与政【服防曰入邑与政职于公不与国家之事】无邑无政乃免于难齐国之政将有所归未得所归难未息也故晏子因陈桓子以纳政与邑是以免于栾髙之难【难在鲁昭公八年】去齐使于郑见子产如旧交谓子产曰郑之执政侈难将至矣政必及子子为政慎以礼【服防曰礼所以经国家利社稷也】不然郑国将败去郑适卫说蘧瑗史狗史防公子荆公叔发公子朝曰卫多君子未有患也自卫如晋将舍于宿【左传曰将宿于戚】闻钟声【服防曰孙文子鼓钟作乐也】曰异哉吾闻之辩而不徳必加于戮【服防曰辩若鬬辩也夫以辩争不以徳居之必加于刑戮也】夫子获罪于君以在此【贾逵曰夫子孙文子也获罪出献公以戚畔也】惧犹不足而又可以畔乎夫子之在此犹燕之巢于幕也【王肃曰言至危也】君在殡而可以乐乎【贾逵曰卫君献公棺在殡未葬】遂去之文子闻之终身不听琴瑟【服防曰闻义而改也琴瑟不听况于钟鼓乎】适晋说赵文子韩宣子魏献子曰晋国其萃于三家乎【服防曰言晋国之祚将集于三家】将去谓叔向曰吾子勉之君侈而多良大夫皆富政将在三家【杜预曰富必厚施故政在三家也】吾子直【服防曰直不能曲挠以从众】必思自免于难季札之初使北过徐君徐君好季札劎口弗敢言季札心知之为使上国未献还至徐徐君已死于是乃解其寳劒系之徐君冢树而去从者曰徐君已死尚谁予乎季子曰不然始吾心已许之岂以死倍吾心哉七年楚公子围弑其王夹敖而代立是为灵王十年楚灵王会诸矦而以伐呉之朱方以诛齐庆封呉亦攻楚取三邑而去【左传曰呉伐楚入棘栎麻以报朱方之役】十一年楚伐呉至娄【服防曰娄楚之东邑】十二年楚复来伐次于干谿【杜预曰干谿在谯国城父县南楚东境】楚师败走十七年王余祭卒弟余昧立王余昧二年楚公子弃疾弑其君灵王代立焉四年王余昧卒欲授弟季札季札让逃去于是呉人曰先王有命兄卒弟代立必致季子季子今逃位则王余昧后立今卒其子当代乃立王余昧之子僚为王王僚二年公子光伐楚【徐广曰世本曰夷昧生光呉越春秋曰王僚夷昧子与史记同】败而亡王舟光惧袭楚复得王舟而还【左传曰舟名余皇】五年楚之亡臣伍子胥来犇公子光客之公子光者王诸樊之子也常以为吾父兄弟四人当传至季子季子即不受国光父先立即不传季子光当立阴纳贤士欲以袭王僚八年呉使公子光伐楚败楚师迎楚故太子建毋于居巢以归因北伐败陈蔡之师九年公子光伐楚拔居巢钟离【服防曰钟离州来西邑也】初楚边邑卑梁氏之处女与呉边邑之女争桑二女怒相灭两国边邑长闻之怒而相攻灭呉之边邑呉王怒故遂伐楚取两都而去伍子胥之初犇呉说呉王僚以伐楚之利公子光曰胥之父兄为僇于楚欲自报其仇耳未见其利于是伍贠知光有他志【服防曰欲取国】乃求勇士专诸【贾逵曰吴勇士】见之光光喜乃客伍子胥子胥退而耕于野以待专诸之事十二年冬楚平王卒十三年春呉欲因楚丧而伐之使公子葢余烛庸【贾逵曰二公子皆吴王僚之弟】以兵围楚之六灊【杜预曰灊在庐江六县西南】使季札于晋以观诸侯之变【服防曰察彊弱】楚发兵絶呉兵后呉兵不得还于是呉公子光曰此时不可失也【服防曰时言可杀王时也】告专诸曰不索何获【服防曰不索当何时得也】我真王嗣当立吾欲求之季子虽至不吾废也【王肃曰聘晋还至也】专诸曰王僚可杀也母老子弱【服防曰母老子弱専诸托其母子于光也王肃曰専诸言王母老子弱也】而两公子将兵攻楚楚絶其路方今呉外困于楚而内空无骨鲠之臣是无奈我何光曰我身子之身也【服防曰言我身犹尔身也】四月丙子光伏甲士于窟室【杜预曰掘地为室也】而谒王僚饮王僚使兵陈于道自王宫至光之家门阶户席皆王僚之亲也人夹持铍【音披】公子光详为足疾入于窟室【杜预曰恐难作王党杀已素避之也】使专诸置匕首于炙鱼之中【服防曰全鱼炙也】以进食手匕首刺王僚铍交于匈【贾逵曰交専诸匈也】遂弑王僚公子光竟代立为王是为呉王阖庐阖庐乃以专诸子为卿季子至曰苟先君无废祀民人无废主社稷有奉乃吾君也吾敢谁怨乎哀死事生以待天命【服防曰待其天命之终也】非我生乱立者从之先人之道也【杜预曰呉自诸樊已下兄弟相传而不立适是乱由先人起也季子自知力不能讨光故云】复命哭僚墓【服防曰复命于僚哭其墓也】复位而待【杜预曰复本位待光命】呉公子烛庸葢余二人将兵遇围于楚者闻公子光弑王僚自立乃以其兵降楚楚封之于舒王阖庐元年举伍子胥为行人而与谋国事楚诛伯州犂其孙伯嚭【披美反】亡奔呉【徐广曰伯嚭州犂孙也史记与吴越春秋同】呉以为大夫三年呉王阖庐与子胥伯嚭将兵伐楚拔舒杀呉亡将二公子光谋欲入郢将军孙武曰民劳未可待之四年伐楚取六与灊五年伐越败之六年楚使子常囊瓦伐呉迎而击之大败楚军于豫章取楚之居巢而还九年呉王阖庐谓伍子胥孙武曰始子之言郢未可入今果如何二子对曰楚将子常贪而唐蔡皆怨之王必欲大伐必得唐蔡乃可阖庐从之悉兴师与唐蔡西伐楚至于汉水楚亦发兵拒呉夹水陈呉王阖庐弟夫槩欲战阖庐弗许夫槩曰王已属臣兵兵以利为上尚何待焉遂以其部五千人袭冒楚楚兵大败走于是呉王遂纵兵追之北至郢五战楚五败楚昭王亡出郢奔郧【服防曰郧楚县】郧公弟欲弑昭王昭王与郧公犇随【服防曰随楚与国也】而呉兵遂入郢子胥伯嚭鞭平王之尸以报父讐十年春越闻呉王之在郢国空乃伐呉呉使别兵击越楚告急秦秦遣兵救楚击呉呉师败阖庐弟夫槩见秦越交败呉呉王留楚不去夫槩亡归呉而自立为呉王阖庐闻之乃引兵归攻夫槩夫槩败奔楚楚昭王乃得以九月复入郢而封夫槩于堂谿为堂谿氏【司马彪曰汝南呉房有堂谿亭】十一年呉王使太子夫差伐楚取番楚恐而去郢徙鄀【服防曰鄀楚邑】十五年孔子相鲁十九年夏呉伐越越王勾践迎击之檇【音】李【贾逵曰檇李越地杜预曰吴郡嘉兴县南有李城也】越使死士挑战【徐广曰一作亶越世家亦然或者以为人名氏乎骃案贾逵曰死士死罪人也郑众曰死士欲以死报恩者也杜预曰敢死之士也】三行造呉师呼自刭【左传曰使罪人三行属劎于颈】呉师观之越因伐呉败之姑苏【越絶书曰阖庐起姑蘓防三年聚材五年乃成髙见三百里】伤呉王阖庐指军却七里呉王病伤而死阖庐使立太子夫差谓曰尔而忘勾践杀汝父乎对曰不敢三年乃报越【越絶书曰阖庐冢在呉县阊门外名曰虎丘下池广六十歩水深一丈五尺铜棺三重澒地六尺玉鳬之流扁诸之劎三千方员之口三千槃郢鱼肠之劎在焉卒十余万人治之取土临湖葬之三日白虎居其上故号曰虎丘】王夫差【越絶书曰太伯到夫差二十六代且千岁】元年以大夫伯嚭为太宰习战射常以报越为志二年呉王悉精兵以伐越败之夫椒【贾逵曰夫椒越地杜预曰太湖中椒山也】报姑蘓也越王勾践乃以甲兵五千人栖于防稽【贾逵曰防稽山名】使大夫种因呉太宰嚭而行成【服防曰行成求成也】请委国为臣妾呉王将许之伍子胥谏曰昔有过氏杀斟灌以伐斟寻【贾逵曰过国名也斟灌斟寻夏同姓也夏后相依斟灌而国故曰杀夏后相也】灭夏后帝相【服防曰夏后相启之孙】帝相之妃后缗方娠【贾逵曰缗有仍之姓也杜预曰娠怀身也】逃于有仍【贾逵曰有仍国名后缗之家】而生少康【服防曰后缗遗腹子】少康为有仍牧正【王肃曰牧正牧官之长也】有过又欲杀少康少康奔有虞【贾逵曰有虞帝舜之后杜预曰梁国虞县】有虞思夏徳于是妻之以二女而邑之于纶【贾逵曰纶虞邑】有田一成有众一旅【贾逵曰方十里为成五百人为旅】后遂收夏众抚其官职【服防曰因此基业稍收取夏遗民余众抚修夏之故官宪典】使人诱之遂灭有过氏复禹之绩祀夏配天【服防曰以鮌配天也】不失旧物【贾逵曰物职也杜预曰物事也】今呉不如有过之彊而勾践大于少康今不因此而灭之又将寛之不亦难乎且勾践为人能辛苦今不灭后必悔之呉王不听听太宰嚭卒许越平与盟而罢兵去七年呉王夫差闻齐景公死而大臣争宠新君弱乃兴师北伐齐子胥谏曰越王勾践食不重味衣不重采吊死问疾且欲有所用其众此人不死必为呉患今越在腹心疾而王不先而务齐不亦谬乎呉王不听遂北伐齐败齐师于艾陵【杜预曰艾陵齐地】至缯【杜预曰琅邪缯县】召鲁哀公而征百牢季康子使子贡以周礼说太宰嚭乃得止【贾逵曰周礼王合诸矦享礼十有二牢上公九牢矦伯七牢子男五牢】因留略地于齐鲁之南九年为驺伐鲁至与鲁盟乃去十年因伐齐而归十一年复北伐齐越王勾践率其众以朝呉厚献遗之呉王喜唯子胥惧曰是弃呉也谏曰越在腹心今得志于齐犹石田无所用【王肃曰石田不可耕】且盘庚之诰有颠越勿遗【服防曰颠殒也越坠也颠越无道则割絶无遗也】商之以兴【徐广曰一本作盘庚之诰有颠之越之商之以兴子胥传诰曰有颠越商之兴】呉王不听使子胥于齐子胥属其子于齐鲍氏【服防曰鲍氏齐大夫】还执呉王呉王闻之大怒赐子胥属镂之劒以死【服防曰属镂劎名赐使自刎】将死曰树吾墓上以梓令可为器抉吾眼置之呉东门以观越之灭呉也齐鲍氏杀齐悼公呉王闻之哭于军门外三日【服防曰诸矦相临之礼】乃从海上【徐广曰一作中】攻齐齐人败呉呉王乃引兵归十三年呉召鲁卫之君会于橐皋【服防曰橐皋地名也杜预曰在淮南逡遒县东南】十四年春呉王北会诸侯于黄池【杜预曰陈留封丘县南有黄亭近济水】欲霸中国以全周室六月戊子越王勾践伐呉乙酉越五千人与呉战丙戌虏呉太子友丁亥入呉呉人告败于王夫差夫差恶其闻也【贾逵曰恶其闻诸侯】或泄其语呉王怒斩七人于幕下【服防曰以絶口】七月辛丑呉王与晋定公争长呉王曰于周室为我长【杜预曰呉为太伯后故为长】晋定公曰于姬姓我为伯【杜预曰为侯伯】赵鞅怒将伐呉乃长晋定公【徐广曰黄池之盟呉先防晋次之与外传同骃案贾逵曰外传曰吴先防晋亚之先叙晋晋有信又所以外呉】呉王已盟与晋别欲伐宋太宰嚭曰可胜而不能居也乃引兵归国国亡太子内空王居外乆士皆罢敝于是乃使厚币以与越平十五年齐田常杀简公十八年越益彊越王勾践率兵使伐败呉师于笠泽楚灭陈二十年越王勾践复伐呉二十一年遂围吴二十三年十一月丁夘越败呉越王勾践欲迁呉王夫差于甬东【贾逵曰甬东越东鄙甬江东也韦昭曰句章东海口外州也】予百家居之呉王曰孤老矣不能事君王也吾悔不用子胥之言自令陷此遂自刭死【越絶书曰夫差冢在犹亭西卑犹位越王使干戈人一土以葬之近太湖去县五十七里】越王灭呉诛太宰嚭以为不忠而归
　　太史公曰孔子言太伯可谓至徳矣三以天下让民无得而称焉【王肃曰太伯弟季厯贤又生圣子昌昌必有天下故太伯以天下三让于王季其让隐故无得而称言之者所以为至徳也】余读春秋古文乃知中国之虞与荆蛮句呉兄弟也延陵季子之仁心慕义无穷见防而知清浊呜呼又何其闳览博物君子也【皇覧曰延陵季子冢在毗陵县暨阳乡至今吏民皆祀事】










　　史记集解卷三十一
　　钦定四库全书
　　史记集解巻三十二
　　宋　裴骃　撰
　　史记三十二
　　齐太公世家第二
　　太公望吕尚者东海上人其先祖尝为四岳佐禹平水土甚有功虞夏之际封于吕或封于申姓姜氏夏商之时申吕或封枝庶子孙或为庶人尚其后苗裔也本姓姜氏从其封姓故曰吕尚吕尚盖尝穷困年老矣以渔钓奸周西伯西伯将出猎卜之曰所获非龙非彲非虎非罴所获霸王之辅于是周西伯猎果遇太公于渭之阳与语大说曰自吾先君太公曰当有圣人适周周以兴子真是邪吾太公望子乆矣故号之曰太公望载与俱归立为师或曰太公博闻尝事纣纣无道去之游说诸侯无所遇而卒西归周西伯或曰吕尚处士海濵周西伯拘羑里散宜生闳夭素知而招吕尚吕尚亦曰吾闻西伯贤又善养老盍往焉三人者为西伯求美女竒物献之于纣以赎西伯西伯得以出反国言吕尚所以事周虽异然要之为文武师周西伯昌之脱羑里归与吕尚隂谋修徳以倾商政其事多兵权与竒计故后世之言兵及周之隂权皆宗太公为本谋周西伯政平及断虞芮之讼而诗人称西伯受命曰文王伐崇密须犬夷大作丰邑天下三分其二归周者太公之谋计居多文王崩武王即位九年欲修文王业东伐以观诸侯集否师行师尚父左杖黄钺右把白旄以誓曰苍兕苍兕总尔众庶与尔舟楫后至者斩遂至盟津诸侯不期而防者八百诸侯诸侯皆曰纣可伐也武王曰未可还师与太公作此泰誓居二年纣杀王子比干囚箕子武王将伐纣卜兆不吉风雨暴至羣公尽惧唯太公强之劝武王武王于是遂行十一年正月甲子誓于牧野伐商纣纣师败绩纣反走登鹿台遂追斩纣明日武王立于社羣公奉明水卫康叔封布采席师尚父牵牲史佚防祝以告神讨纣之罪散鹿台之钱发钜桥之粟以振贫民封比干墓释箕子囚迁九鼎修周政与天下更始师尚父谋居多于是武王已平商而王天下封师尚父于齐营邱东就国道宿行迟逆旅之人曰吾闻时难得而易失客寝甚安殆非就国者也太公闻之夜衣而行犂明至国莱侯来伐与之争营邱营邱边莱莱人夷也防纣之乱而周初定未能集逺方是以与太公争国太公至国修政因其俗简其礼通商工之业便鱼盐之利而人民多归齐齐为大国及周成王少时管蔡作乱淮夷畔周乃使召康公【服防曰召公奭】命太公曰东至海西至河南至穆陵北至无棣【服防曰是皆太公始受封土疆境所至也】五侯九伯实得征之【杜预曰五等诸矦九州之伯皆得征讨其罪】齐由此得征伐为大国都营邱葢太公之卒百有余年【礼记曰太公封于营丘比及五世皆反葬于周郑曰太公受封留为太师死葬于周五世之后乃葬齐皇览曰吕尚冢在临菑县城南去县十里】子丁公吕伋【徐广曰一作及】立丁公卒子乙公得立乙公卒子癸公慈母立癸公卒子哀公不辰立哀公时纪侯谮之周周烹哀公【徐广曰周夷王】而立其弟静是为胡公胡公徙都薄姑而当周夷王之时哀公之同母少弟山怨胡公乃与其党率营邱人袭攻杀胡公而自立是为献公献公元年尽逐胡公子因徙薄姑都治临菑九年献公卒子武公寿立武公九年周厉王出奔居彘十年王室乱大臣行政号曰共和二十四年周宣王初立二十六年武公卒子厉公无忌立厉公暴虐故胡公子复入齐齐人欲立之乃与攻杀厉公胡公子亦战死齐人乃立厉公子赤为君是为文公而诛杀厉公者七十人文公十二年卒子成公说立成公九年卒子庄公购立庄公二十四年犬戎杀幽王周东徙雒秦始列为诸侯五十六年晋弑其君昭侯六十四年庄公卒子厘公禄甫立厘公九年鲁隐公初立十九年鲁桓公弑其兄隐公而自立为君二十五年北戎伐齐郑使太子忽来救齐齐欲妻之忽曰郑小齐大非我敌遂辞之三十二年厘公同母弟夷仲年死其子曰公孙无知厘公爱之令其秩服奉养比太子三十三年厘公卒太子诸儿立是为襄公襄公元年始为太子时甞与无知鬭及立绌无知秩服无知怨四年鲁桓公与夫人如齐齐襄公故甞私通鲁夫人鲁夫人者襄公女弟也自厘公时嫁为鲁桓公妇及桓公来而襄公复通焉鲁桓公知之怒夫人夫人以告齐襄公齐襄公与鲁君饮醉之使力士彭生抱上鲁君车因拉杀鲁桓公【公羊传曰搚干而杀之何休曰搚折声也】桓公下车则死矣鲁人以为让而齐襄公杀彭生以谢鲁八年伐纪纪迁去其邑【徐广曰年表云去其都邑】十二年初襄公使连称管至父戍葵邱【贾逵曰连称管至父皆齐大夫杜预曰临菑县西有地名葵邱】时而往及而代【服防曰时七月及谓后年时】往戍一岁卒时而公弗为发代或为请代公弗许故此二人怒因公孙无知谋作乱连称有从妹在公宫无宠【服防曰为妾在宫也】使之间襄公【王肃曰候公之间隙】曰事成以女为无知夫人冬十二月襄公游姑棼【贾逵曰齐地也】遂猎沛邱【杜预曰安乐博昌县南有地名贝邱】见彘从者曰彭生【服防曰公见彘从者乃见彭生鬼改形为豕也】公怒射之彘人立而啼公惧坠车伤足失屦反而鞭主屦者茀三百茀出宫而无知连称管至父等闻公伤乃遂率其众袭宫逢主屦茀茀曰且无入惊宫惊宫未易入也无知弗信茀示之创乃信之待宫外令茀先入茀先入即匿襄公户间良乆无知等恐遂入宫茀反与宫中及公之幸臣攻无知等不胜皆死无知入宫求公不得或见人足于户间发视乃襄公遂杀之而无知自立为齐君桓公元年春齐君无知游于雍林【贾逵曰渠邱大夫也】雍林人甞有怨无知及其在游雍林人袭杀无知告齐大夫曰无知弑襄公自立臣谨行诛唯大夫更立公子之当立者唯命是听初襄公之醉杀鲁桓公通其夫人杀诛数不当滛于妇人数欺大臣羣弟恐祸及故次弟纠奔鲁其母鲁女也管仲召忽傅之次弟小白奔莒鲍叔傅之小白母卫女也有宠于厘公小白自少好善大夫髙傒【贾逵曰齐正卿髙敬仲也】及雍林人杀无知议立君髙国先阴召小白于莒鲁闻无知死亦发兵送公子纠而使管仲别将兵遮莒道射中小白带钩小白佯死管仲使人驰报鲁鲁送纠者行益迟六日至齐则小白已入髙傒立之是为桓公桓公之中钩佯死以误管仲已而载温车中驰行亦有髙国内应故得先入立发兵距鲁秋与鲁战于干时【杜预曰干时齐地也时水在乐安界岐流旱则涸竭故曰干时】鲁兵败走齐兵掩絶鲁归道齐遗鲁书曰子纠兄弟弗忍诛请鲁自杀之召忽管仲讐也请得而甘心醢之不然将围鲁鲁人患之遂杀子纠于笙渎【贾逵曰鲁地句渎也】召忽自杀管仲请囚桓公之立发兵攻鲁心欲杀管仲鲍叔牙曰臣幸得从君君竟以立君之尊臣无以增君君将治齐即髙傒与叔牙足也君且欲霸王非管夷吾不可夷吾所居国国重不可失也于是桓公从之乃详为召管仲欲甘心实欲用之管仲知之故请往鲍叔牙迎受管仲及堂阜而脱桎梏【贾逵曰堂阜鲁北境杜预曰堂阜齐地东莞防阴县西北有夷吾亭或曰鲍叔解夷吾于此因以为名也】齐袚而见桓公桓公厚礼以为大夫任政桓公既得管仲与鲍叔隰朋【徐广曰或作崩也】髙傒修齐国政连五家之兵【国语曰管子制国五家为轨十轨为里四里为连十连为乡以为军令】设轻重鱼盐之利以赡贫穷禄贤能齐人皆说二年伐灭郯【徐广曰一作谭】郯子奔莒初桓公亡时过郯郯无礼故伐之五年伐鲁鲁将师败鲁庄公请献遂邑以平【杜预曰遂在济北蛇邱县东北】桓公许与鲁会柯而盟【杜预曰此柯今济北东阿齐之阿邑犹祝柯今为祝阿】鲁将盟曹沬以匕首刧桓公于坛上【何休曰上基三尺阶三等曰坛会必有坛者为升降揖让称先君以相接也】曰反鲁之侵地桓公许之已而曹沬去匕首北面就臣位桓公后悔欲无与鲁地而杀曹沬管仲曰夫刧许之而倍信杀之【徐广曰一云已许之而背信杀刧也】愈一小快耳而弃信于诸侯失天下之援不可于是遂与曹沬三败所亡地于鲁诸侯闻之皆信齐而欲附焉七年诸侯会桓公于甄【杜预曰甄衞地今东郡甄城也】而桓公于是始霸焉十四年陈厉公子完号敬仲来奔齐齐桓公欲以为卿让于是以为工正【贾逵曰掌百工】田成子常之祖也二十三年山戎伐燕【服防曰山戎北狄葢今鲜卑也何休曰山戎者戎中之别名也】燕告急于齐齐桓公救燕遂伐山戎至于孤竹而还燕庄公遂送桓公入齐境桓公曰非天子诸侯相送不出境吾不可以无礼于燕于是分沟割燕君所至与燕命燕君复修召公之政纳贡于周如成康之时诸侯闻之皆从齐二十七年鲁湣公母曰哀姜桓公女弟也哀姜滛于鲁公子庆父庆父弑湣公哀姜欲立庆父鲁人更立厘公【徐广曰史记僖宇皆作厘】桓公召哀姜杀之二十八年卫文公有狄乱告急于齐齐率诸矦城楚邱【贾逵曰卫地也】而立卫君二十九年桓公与夫人蔡姬戏舩中蔡姬习水荡公【贾逵曰荡揺也】公惧止之不止出舩怒归蔡姬弗絶蔡亦怒嫁其女桓公闻而怒兴师往伐三十年春齐桓公率诸矦伐蔡蔡溃【贾逵曰民逃其上曰溃也】遂伐楚楚成王兴师问曰何故渉吾地管仲对曰昔召康公命我先君太公曰五侯九伯若实征之以夹辅周室【左传曰周公太公股肱周室夹辅成王也】赐我先君履【杜预曰所践履之界】东至海西至河南至穆陵北至无棣楚贡包茅不入王祭不具【贾逵曰包茅菁茅包匦之也以供祭祀杜预曰尚书包匦菁茅茅之为异未审】是以来责昭王南征不复是以来问【服防曰周昭王南廵狩渉汉未济舩解而溺昭王王室讳之不以赴诸侯不知其故故桓公以为辞责问楚也】楚王曰贡之不入有之寡人罪也敢不共乎昭王之出不复君其问之水濵【杜预曰昭王时汉非楚境故不受罪】齐师进次于陉【杜预曰陉楚地颍川召陵县南有陉亭左传曰凡师一宿为舍再宿为信过信为次】夏楚王使屈完将兵扞齐齐师退次召陵【杜预曰召陵颍川县】桓公矜屈完以其众屈完曰君以道则可若不则楚方城以为城【服防曰方城山在汉南韦昭曰方城楚北之阨塞杜预曰方城山在南阳华县南是也】江汉以为沟君安能进乎乃与屈完盟而去过陈陈袁涛涂诈齐令出东方觉秋齐伐陈【左传曰讨不忠也】是岁晋杀太子申生三十五年夏会诸矦于葵邱【杜预曰陈留外黄县东有葵邱也】周襄王使宰孔赐桓公文武胙彤弓矢大路【贾逵曰大路诸矦朝服之车谓之金路】命无拜桓公欲许之管仲曰不可乃下拜受赐【韦昭曰下堂拜赐也】秋复会诸侯于葵邱益有骄色周使宰孔会诸侯颇有叛者【公羊传曰葵邱之会桓公震而矜之叛者九国】晋侯病后遇宰孔孔曰齐侯骄矣第无行从之是岁晋献公卒里克杀奚齐淖子【徐广曰史记卓多作淖】秦穆公以夫人入公子夷吾为晋君桓公于是讨晋乱至髙梁【服防曰晋地也杜预曰在平阳县西南】使隰朋立晋君还是时周室微唯齐楚秦晋为彊晋初与会献公死国内乱秦穆公辟逺不与中国会盟楚成王初收荆蛮有之夷狄自置唯独齐为中国会盟而桓公能宣其徳故诸侯賔会于是桓公称曰寡人南伐至召陵望熊山北伐山戎离枝孤竹【地里志曰令支县有孤竹城疑离枝即令支也令离声相近应劭曰令音铃铃离声亦相近管子亦作离字】西伐大夏渉流沙束马悬车登太行至卑耳山而还诸侯莫违寡人寡人兵车之会三乘车之会六九合诸侯一匡天下昔三代受命有何以异于此乎吾欲封泰山禅梁父管仲固谏不听乃说桓公以逺方珍怪物至乃得封桓公乃止三十八年周襄王弟带与戎翟合谋伐周齐使管仲平戎于周周欲以上卿礼管仲管仲顿首曰臣陪臣安敢三让乃受下卿礼以见三十九年周襄王弟带来奔齐齐使仲孙请王为带谢襄王怒弗听四十一年秦穆公虏晋惠公复归之是岁管仲隰朋皆卒管仲病桓公问曰羣臣谁可相者管仲曰知臣莫如君公曰易牙何如对曰杀子以适君非人情不可公曰开方何如对曰倍亲以适君非人情难近【管仲曰卫公子开方去其千乘之太子而臣事君也】公曰竖刁如何对曰自宫以适君非人情难亲管仲死而桓公不用管仲言卒近用三子三子专权四十二年戎伐周周告急齐齐令诸侯各发卒戍周是岁晋公子重耳来桓公妻之四十三年初齐桓公之夫人三曰王姬徐姬蔡姬皆无子桓公好内【服防曰内妇言也】多内宠如夫人者六人长卫姬生无诡少卫姬生惠公元郑姬生孝公昭葛嬴生昭公潘密姬生懿公商人宋华子【贾逵曰宋华子之女子姓】生公子雍桓公与管仲属孝公于宋襄公以为太子雍巫有宠于卫共姬【贾逵曰雍巫雍人名巫易牙也】因宦者竖刁以厚献于桓公亦有宠桓公许之立无诡【杜预曰易牙既有宠于公为长卫姬请立】管仲卒五公子皆求立冬十月乙亥齐桓公卒易牙入与竖刁因内宠杀羣吏【服防曰内宠如夫人者六人羣吏诸大夫也杜预曰内宠内宫人之有权宠者】而立公子无诡为君太子昭奔宋桓公病五公子各树党争立及桓公卒遂相攻以故宫中空莫敢棺桓公尸在牀上六十七日尸虫出于户十二月乙亥无诡立乃棺赴辛巳夜敛殡【徐广曰敛一作临也】桓公十有余子要其后立者五人无诡立三月死无諡次孝公次昭公次懿公次惠公孝公元年三月宋襄公率诸矦兵送齐太子昭而伐齐齐人恐杀其君无诡齐人将立太子昭四公子之徒攻太子太子走宋宋遂与齐人四公子战五月宋败齐四公子师而立太子昭是为齐孝公宋以桓公与管仲属之太子故来征之以乱故八月乃葬齐桓公【皇览曰桓公冢在临菑南城十七里所菑水南】六年春齐伐宋以其不同盟于齐也【服防曰鲁僖公十九年诸矦盟于齐以无忘桓公之徳宋襄公欲行霸道不与盟故伐之】夏宋襄公卒七年晋文公立十年孝公卒孝公弟潘因卫公子开方杀孝公子而立潘是为昭公昭公桓公子也其母曰葛嬴昭公元年晋文公败楚于城濮而会诸侯践土朝周天子使晋称伯六年翟侵齐晋文公卒秦兵败于殽十二年秦穆公卒十九年五月昭公卒子舍立为齐君舍之母无宠于昭公国人莫畏昭公之弟啇人以桓公死争立而不得阴交贤士附爱百姓百姓说及昭公卒子舍立孤弱即与众十月即墓上弑齐君舍而商人自立是为懿公懿公桓公子也其母曰密姬懿公四年春初懿公为公子时与丙戎之父猎争获不胜及即位断丙戎父足而使丙戎仆【贾逵曰仆御也】庸职之妻好公内之宫使庸职骖乘五月懿公游于申池【杜预曰齐南城门名申门齐城无池唯此门左右有池疑此是也左思齐都赋注曰申池海濵齐薮也】二人浴戏职曰断足子戎曰夺妻者二人俱病此言乃怨谋与公游竹中二人弑懿公车上弃竹中而亡去懿公之立骄民不附齐人废其子而迎公子元于卫立之是为惠公惠公桓公子也其母卫女曰少卫姬避齐乱故在卫惠公二年长翟来【谷梁传曰身横九畆断其首而载之眉见于轼】王子城父攻杀之【贾逵曰王子城父齐大夫】埋之于北门晋赵穿弑其君灵公十年惠公卒子顷公无野立初崔杼有宠于惠公惠公卒髙国畏其偪也逐之崔杼奔卫顷公元年楚庄王强伐陈二年围郑郑伯降已复国郑伯六年春晋使郤克于齐齐使夫人帷中而观之郤克上夫人笑之郤克曰不是报不复渉河归请伐齐晋侯弗许齐使至晋郤克执齐使者四人河内杀之八年晋伐齐齐以公子强质晋晋兵去十年春齐伐鲁卫鲁卫大夫如晋请师皆因郤克晋使郤克以车八百乘【贾逵曰八百乘六万人】为中军将士燮将上军栾书将下军以救鲁卫伐齐六月壬申与齐侯兵合靡【徐广曰一作摩】笄下【贾逵曰靡笄山名也】癸酉陈于鞍【服防曰鞍齐地名也】逢丑父【贾逵曰齐大夫】为齐顷公右顷公曰驰之破晋军会食射伤郤克流血至履克欲还入壁其御曰我始入再伤不敢言疾恐惧士卒愿子忍之遂复战齐急丑父恐齐侯得乃易处顷公为右车絓于木而止晋小将韩厥伏齐侯车前曰寡君使臣救鲁卫戏之丑父使顷公下取饮因得亡脱去入其军晋郤克欲杀丑父丑父曰代君死而见僇后人臣无忠其君者矣克舍之丑父遂得亡归齐于是晋军追齐至马陵【徐广曰一作陉骃案贾逵曰马陉齐地】齐侯请以寳器谢【左传曰赂以纪甗玉磬也】不听必得笑克者萧桐叔子【杜预曰桐叔萧君之字齐侯外祖父子女也难斥言其母故逺言之贾逵曰萧附庸子姓】令齐东畆【服防曰欲令齐陇畆东行】对曰叔子齐君母齐君母亦犹晋君母子安置之且子以义伐而以暴为后其可乎于是乃许令反鲁卫之侵地十一年晋初置六卿赏鞍之功齐顷公朝晋欲尊王晋景公晋景公不敢受乃归归而顷公弛苑囿薄赋敛振孤问疾虚积聚以救民民亦大说厚礼诸侯竟顷公卒百姓附诸侯不犯十七年顷公卒【皇览曰顷公冢近吕尚冢】子灵公环立灵公九年晋栾书弑其君厉公十年晋悼公伐齐齐令公子光质晋十九年立子光为太子髙厚傅之令会诸侯盟于钟离二十七年晋使中行献子伐齐齐师败灵公走入临菑晏婴止灵公灵公弗从曰君亦无勇矣晋兵遂围临菑城守不敢出晋焚郭中而去二十八年初灵公取鲁女生子光以为太子仲姬戎姬嬖仲姬生子牙属之戎姬戎姬请以为太子公许之仲姬曰不可光之立列于诸侯矣【服防曰数从诸侯征伐盟会】今无故废之君必悔之公曰在我耳遂东太子光【贾逵曰徙之东垂也】使髙厚牙为太子灵公疾崔杼迎故太子光而立之是为庄公庄公杀戎姬五月壬辰灵公卒庄公即位执太子牙于句窦之邱杀之八月崔杼杀髙厚晋闻齐乱伐齐至髙唐【杜预曰髙唐在祝阿县西北】庄公三年晋大夫栾盈【徐广曰史记多作逞】奔齐庄公厚客待之晏婴田文子谏公弗听四年齐庄公使栾盈门入晋曲沃【贾逵曰栾盈之邑】为内应以兵随之上太行入孟门【贾逵曰孟门太行皆晋山隘也】栾盈败齐兵还取朝歌【贾逵曰晋邑】六年初棠公妻好【贾逵曰棠公齐棠邑大夫】棠公死崔杼取之庄公通之数如崔氏以崔杼之冠赐人侍者曰不可崔杼怒因其伐晋欲与晋合谋袭齐而不得间庄公甞笞宦者贾举贾举复侍为崔杼间公【服防曰伺公间隙】以报怨五月莒子朝齐齐以甲戌飨之崔杼称病不视事乙亥公问崔杼病遂从崔杼妻崔杼妻入室与崔杼自闭戸不出公拥柱而歌【服防曰公以为姜氏不知已在外故歌以命之也一曰公自知见欺恐不得出故歌以自悔】宦者贾举遮公从宫而入闭门崔杼之徒持兵从中起公登防而请解不许请盟不许请自杀于庙不许皆曰君之臣杼疾病不能听命【服防曰言不能亲听公命】近于公宫【服防曰崔杼之宫近公宫者或诈称公】陪臣争趣【徐广曰争一作扞】有滛者不知二命【杜预曰言得人受崔子命讨之不知他命也】公逾墙射中公股公反坠遂弑之晏婴立崔杼门外【贾逵曰闻难而来】曰君为社稷死则死之为社稷亡则亡之【服防曰谓以公义为社稷死亡也如是者臣亦随之死亡】若为己死己亡非其私昵谁敢任之【服防曰言君自以己之私欲取死亡之祸则私近之臣所当任也杜预曰私昵所亲爱也非所亲爱无为当其祸也】门开而入枕公尸而哭三踊而出人谓崔杼必杀之崔杼曰民之望也舍之得民【服防曰置之所以得人心】丁丑崔杼立庄公异母弟杵臼【徐广曰史记多作着臼】是为景公景公母鲁叔孙宣伯女也景公立以崔杼为右相庆封为左相二相恐乱起乃与国人盟曰不与崔庆者死晏子仰天曰婴所不获唯忠于君利社稷者是从不肯盟庆封欲杀晏子崔杼曰忠臣也舍之齐太史书曰崔杼弑庄公崔杼杀之其弟复书崔杼复杀之少弟复书崔杼乃舍之景公元年初崔杼生子成及彊其母死取东郭女生明东郭女使其前夫子无咎与其弟偃相崔氏成有罪二相急治之立明为太子成请老于崔杼崔杼许之二相弗听曰崔宗邑不可【杜预曰济阳东朝阳县西北有崔氏城也】成彊怒告庆封庆封与崔杼有郤欲其败也成彊杀无咎偃于崔杼家家皆奔亡崔杼怒无人使一宦者御见庆封庆封曰请为子诛之使崔杼仇卢蒲嫳【贾逵曰嫳齐大夫庆封之属】攻崔氏杀成彊尽灭崔氏崔杼妇自杀崔杼归亦自杀庆封为相国专权三年十月庆封出猎初庆封已杀崔杼益骄嗜酒好猎不听政令庆舍用政【服防曰舍庆封之子也生其职政与子】已有内郤田文子谓桓子曰乱将作田鲍髙栾氏相与谋庆氏庆舍发甲围庆封宫四家徒共击破之庆封还不得入奔鲁齐人让鲁封奔呉呉与之朱方聚其族而居之富于在齐其秋齐人徙葬庄公僇崔杼尸于市以说众九年景公使晏婴之晋与叔向私语曰齐政卒归田氏田氏虽无大徳以公权私有徳于民民爱之十二年景公如晋见平公欲与伐燕十八年公复如晋见昭公二十六年猎鲁郊因入鲁与晏婴俱问鲁礼三十一年鲁昭公辟季氏难奔齐齐以千社封之【贾逵曰二十五家为一社千社二万五十家也】子家止昭公昭公乃请齐伐鲁取郓以居昭公三十二年彗星见景公坐柏寝叹曰堂堂谁有此乎【服防曰景公自恐徳薄不能乆享齐国故曰谁有此也】羣臣皆泣晏子笑公怒晏子曰臣笑羣臣防甚景公曰彗星出东北当齐分野寡人以为忧晏子曰君髙防深池赋敛如弗得刑罚恐弗胜茀星将出彗星何惧乎公曰可禳否晏子曰使神可祝而来亦可禳而去也百姓苦怨以万数而君令一人禳之安能胜众口乎是时景公好治宫室聚狗马奢侈厚赋重刑故晏子以此谏之四十二年呉王阖闾伐楚入郢四十七年鲁阳虎攻其君不胜奔齐请齐伐鲁鲍子谏景公乃囚阳虎阳虎得亡奔晋四十八年与鲁定公好会夹谷【服防曰东海祝其县是也】犁鉏曰孔丘知礼而怯请令莱人为乐【杜预曰莱人齐所灭莱夷也】因执鲁君可得志景公害孔丘相鲁惧其霸故从犁鉏之计方会进莱乐孔子厯阶上使有司执莱人斩之以礼让景公景公慙乃归鲁侵地以谢而罢去是岁晏婴卒五十五年范中行反其君于晋晋攻之急来请粟田乞欲为乱树党于逆臣说景公曰范中行数有徳于齐不可不救乃使乞救而输之粟五十八年夏景公夫人燕姬适子死景公宠妾芮姬生子荼荼少其母贱无行诸大夫恐其为嗣乃言愿择诸子长贤者为太子景公老恶言嗣事又爱荼母欲立之惮发之口乃谓诸大夫曰为乐耳国何患无君乎秋景公病命国惠子髙昭子【杜预曰惠子国夏也昭子髙张也】立少子荼为太子逐羣公子迁之莱【服防曰莱齐东鄙邑】景公卒【皇覧曰景公冢与桓公冢同处】太子荼立是为晏孺子冬未葬而羣公子畏诛皆出亡荼诸异母兄公子寿驹黔奔卫【徐广曰一作寿黔奔卫】公子鉏阳生奔鲁莱人歌之曰景公死乎弗与埋三军事乎弗与谋【服防曰莱人见五公子远迁鄙邑不得与景公葬埋之亊及国三军之谋故愍而歌杜预曰称諡葢葬后而为此歌哀羣公子失所也】　师乎师乎胡党之乎【服防曰师众也党所也言公子徒众何所适也】晏孺子元年春田乞伪事髙国者每朝乞骖乘言曰子得君大夫皆自危欲谋作乱又谓诸大夫曰髙昭子可畏及未发先之大夫从之六月田乞鲍牧乃与大夫以兵入公宫攻髙昭子昭子闻之与国惠子救公公师败田乞之徒追之国惠子奔莒遂反杀髙昭子晏圉奔鲁【贾逵曰圉晏婴之子】八月齐秉意兹【徐广曰左传八月齐邴意兹奔鲁】田乞败二相乃使人之鲁召公子阳生阳生至齐私匿田乞家十月戊子田乞请诸大夫曰常之母有鱼菽之祭【何休曰齐俗妇人首祭事言鱼豆者示薄陋无所有也】幸来会饮会饮田乞盛阳生槖中置坐中央发槖出阳生曰此乃齐君矣大夫皆伏谒将与大夫盟而立之鲍牧醉乞诬大夫曰吾与鲍牧谋共立阳生鲍牧怒曰子忘景公之命乎诸大夫相视欲悔阳生前顿首曰可则立之否则已鲍牧恐祸起乃复曰皆景公子也何为不可乃与盟立阳生是为悼公悼公入宫使人迁晏孺子于骀【贾逵曰齐邑】杀之幕下而逐孺子母芮子芮子故贱而孺子少故无权国人轻之悼公元年齐伐鲁取讙阐【杜预曰阐在东平刚县北】初阳生亡在鲁季康子以其妹妻之及归即位使迎之季姬与季鲂侯通【杜预曰鲂矦康子叔父也】言其情鲁弗敢与故齐伐鲁竟迎季姬季姬嬖齐复归鲁侵地鲍子与悼公有郤不善四年呉鲁伐齐南方鲍子弑悼公赴于呉呉王夫差哭于军门外三日将从海入讨齐齐人败之呉师乃去晋赵鞅伐齐至頼而去【服防曰頼齐邑】齐人共立悼公子壬是为简公【徐广曰年表曰简公壬者景公之子也】简公四年春初简公与父阳生俱在鲁也阚止有宠焉【贾逵曰阚止子我也】及即位使为政田成子惮之骤顾于朝【杜预曰心不安故数顾也】御鞅言简公【贾逵曰鞅齐大夫也】曰田阚不可并也君其择焉【杜预曰择用一人也】弗听子我夕【服防曰夕省事】田逆杀人逢之【服防曰子我将往夕省事于君而逢逆之杀人也杜预曰逆子行陈氏宗】遂捕以入【杜预曰执逆入至于朝也】田氏方睦【服防曰陈常方欲谋有齐国故和其宗族】使囚病而遗守囚者酒【服防曰使陈逆诈病而遗也】醉而杀守者得亡子我盟诸田于陈宗【服防曰子我见陈逆得生出而恐为陈氏所怨故与盟而请和也陈宗宗长之家】初田豹欲为子我臣【贾逵曰豹陈氏族也】使公孙言豹【贾逵曰公孙齐大夫也杜预曰言介达之意】豹有丧而止后卒以为臣【杜预曰终丧也】幸于子我子我谓曰吾尽逐田氏而立女可乎对曰我逺田氏矣【服防曰言我与陈氏宗疎逺也】且其违者不过数人【服防曰违者不从子我者】何尽逐焉遂告田氏子行曰彼得君弗先必祸子【服防曰彼谓阚止也子谓陈常也】子行舍于公宫【服防曰止于公宫为陈氏作内间也】夏五月壬申成子兄弟四乘如公【服防曰成子兄弟八人二人共一乘故曰四乘】子我在幄【杜预曰幄帐也听政之处也】出迎之遂入闭门【服防曰成子兄弟见子我出遂突入反闭门子我不得复入】宦者御之【服防曰阉竖以兵御陈氏】子行杀宦者【服防曰舍于公宫故得杀之】公与妇人饮酒于檀防【服防曰当陈氏入时饮酒于此防】成子迁诸寝【服防曰欲从公令居寝也】公执戈将击之【杜预曰疑其作乱也】太史子余【服防曰齐大夫】曰非不利也将除害也【杜预曰言将为公除害也】成子出舍于库【杜预曰以公怒故也】闻公犹怒将出【服防曰出奔也】曰何所无君子行拔劎曰需事之贼也【杜预曰言需疑则害事】谁非田宗【杜预曰言陈氏宗族众多】所不杀子者有如田宗【杜预曰言子若欲出我必杀子明如陈宗】乃止子我归属徒【服防曰会徒众】攻闱与大门【服防曰宫中之门曰闱大门公门也】皆弗胜乃出田氏追之丰邱人执子我以告【贾逵曰丰丘陈氏邑也】杀之郭关【服防曰齐关也】成子将杀大陆子方【服防曰子方子我之党大夫东郭贾也】田逆请而免之以公命取车于道【杜预曰子方取道中待人车】出雍门【杜预曰齐城门】田豹与之车弗受曰逆为余请豹与余车余有私焉事子我而有私于其讐何以见鲁卫之士【服防曰子方将欲奔鲁卫也左传曰东郭贾奔卫】庚辰田常执简公于徐州【春秋作舒州贾逵曰陈氏邑也】公曰余蚤从御鞅言不及此甲午田常弑简公于徐州田常乃立简公弟骜是为平公平公即位田常相之专齐之政割齐安平以东为田氏封邑【徐广曰年表曰平公之时抑自出称田氏】平公八年越灭呉二十五年卒子宣公积立宣公五十一年卒子康公贷立田会反廪邱康公二年韩魏赵始列为诸矦十九年田常曾孙田和始为诸侯迁康公海濵二十六年康公卒吕氏遂絶其祀田氏卒有齐国为齐威王彊于天下太史公曰吾适齐自泰山属之琅邪北被于海膏壤二千里其民阔逹多匿知其天性也以太公之圣建国本桓公之盛修善政以为诸侯会盟称伯不亦宜乎洋洋哉固大国之风也

　　史记集解卷三十二
　　钦定四库全书
　　史记集解卷三十三
　　宋　裴骃　撰
　　史记三十三
　　鲁周公世家第三
　　周公旦者周武王弟也自文王在时旦为子孝笃仁异于羣子及武王即位旦常辅翼武王用事居多武王九年东伐至盟津周公辅行十一年伐纣至牧野周公佐武王作牧誓破殷入商宫已杀纣周公把大召公把小以夹武王衅社告纣之罪于天及殷民释箕子之囚封纣子武庚禄父使管叔蔡叔传之以续殷祀徧封功臣同姓戚者封周公旦于少昊之墟曲阜为为鲁公周公不就封留佐武王武王克殷二年天下未集武王有疾不豫羣臣惧太公召公乃缪卜周公曰未可以戚我先王【孔安国曰戚近也未可以死近先王也郑曰二公欲就文王庙卜戚忧也未可忧怖我先王也】周公于是乃自以为质设三坛周公北面立戴璧秉圭【孔安国曰璧以礼神圭以为防】告于大王王季文王【孔安国曰告谓祝辞】史防祝【孔安国曰史为防书祝祠也郑曰防周公所作谓简书也祝者读此简书以告三王】曰惟尔元孙王发勤劳阻疾【徐广曰阻一作淹】若尔三王是有负子之责于天以旦代王发之身旦巧能多材多艺能事鬼神乃王发不如旦多材多艺不能事鬼神乃命于帝庭敷佑四方【马融曰武王受命于天帝之庭布其道以佑助四方】用能定汝子孙于下地四方之民罔不敬畏【孔安国曰言武王用受命帝庭之故能定先人子孙于天下四方之民无不敬畏也】无坠天之降葆命我先王亦永有所依归【孔安国曰言不救则坠天寳命也救之则先王长有所依归矣郑曰降下也寳犹主也有所依归为宗庙之主也】今我其即命于元【孔安国曰就受三王之命于元卜知吉凶者也马融曰元大也】尔之许我我其以璧与圭归以俟尔命【孔安国曰许谓疾瘳待命当以事神也马融曰待汝命武王当愈我当死也】尔不许我我乃屏璧与圭【孔安国曰不许不愈也屏藏言不得事神】周公已令史防告大王王季文王欲代武王发于是乃即三王而卜卜人皆曰吉发书视之信吉【孔安国曰占兆书也】周公喜开籥乃见书遇吉【王肃曰籥藏占兆书管也】周公入贺武王曰王其无害旦新受命三王维长终是圗【孔安国曰我新受三王命武王惟长终是谋周之道】兹道能念子一人【马融曰一人天子也郑曰兹此也】周公藏其防金縢匮中【孔安国曰藏之于匮缄之以金不欲人开也】诫守者勿敢言明日武王有瘳其后武王既崩成王少在强褓之中周公恐天下闻武王崩而畔周公乃践阼代成王摄行政当国管叔及其羣弟流言于国曰周公将不利于成王【孔安国曰放言于国以诬周公以惑成王也】周公乃告太公召公奭曰我之所以弗辟而摄行政者恐天下畔周无以告我先王大王王季文王三王之忧劳天下乆矣于今而后成武王蚤终成王少将以成周我所以为之若此于是卒相成王而使其子伯禽代就封于鲁周公戒伯禽曰我文王之子武王之弟成王之叔父我于天下亦不贱矣然我一沐三握髪一饭三吐哺起以待士犹恐失天下之贤人子之鲁慎无以国骄人管蔡武庚等果率淮夷而反周公乃奉成王命兴师东伐作大诰遂诛管叔杀武庚放蔡叔收殷余民以封康叔于卫封微子于宋以奉殷祀宁淮夷东土二年而毕定诸侯咸服宗周天降祉福唐叔得禾异母同颖【徐广曰一作穗颖即穗也】献之成王成王命唐叔以餽周公于东土作餽禾周公既受命禾嘉天子命【徐广曰嘉一作鲁今书序作旅也】作嘉禾东土以集周公归报成王乃为诗贻王命之曰鸱鸮【毛诗序曰成王未知周公之志公乃为诗以遗王名之曰鸱鸮毛曰鸱鸮鸋鴂也】王亦未敢训周公【徐广曰训一作诮】成王七年二月乙未王朝歩自周至丰【马融曰周镐京也丰文王庙所在朝者举事上朝将即土中易都大事故告文王武王庙郑曰歩行也堂下谓之歩丰镐异邑而言歩者告武王庙即行出庙入庙不以逺为父恭也】使太保召公先之雒相土【郑曰相视也】其三月周公往营成周雒邑【公羊传曰成周者何东周也何休曰名为成周者周道始成王所都也】卜居焉曰告遂国之成王长能听政于是周公乃还政于成王成王临朝周公之代成王治南面倍依以朝诸侯【礼记曰周公朝诸侯于明堂之位天子负斧依南向而立郑曰周公摄王位以明堂之礼仪朝诸侯也不于宗庙避王也天子周公也负之言倍也斧依为斧文屏风于戸牖之间周公于前立也】及七年后还政成王北面就臣位匔匔如畏然【徐广曰匔匔谨敬貎也见三苍音穷穷一本作防防也】初成王少时病周公乃自揃其蚤沈之河以祝于神曰王少未有识奸神命者乃旦也亦藏其防于府成王病有瘳及成王用事人或谮周公周公奔楚成王发府见周公祷书乃泣反周公周公归恐成王壮治有所佚乃作多士作毋逸毋逸称为人父母为业至长乆子孙骄奢忘之以亡其家为人子可不慎乎故昔在殷王中宗严防敬畏天命自度【孔安国曰用法度也】治民震惧不敢荒宁【马融曰知民之劳苦不敢荒废自安也】故中宗飨国七十五年其在髙宗乆劳于外为与小人【孔安国曰父小乙使之乆居人间劳是稼穑与小人出入同事也马融曰武丁为太子时其父小乙使行役有所劳役于外与小人从亊知小人艰难劳苦也郑曰为父小乙将师役于外也】作其即位乃有亮闇三年不言【孔安国曰武丁起其即王位则小乙死乃有信嘿三年不言言孝行着也郑曰楣谓之梁阍谓庐也】言乃驩【郑曰驩喜恱也言乃喜恱则民臣望其言乆矣】不敢荒宁密靖殷国【马融曰宁安也】至于小大无怨【孔安国曰小大之政民无怨者言无非也】故髙宗飨国五十五年【尚书云五十九年】其在祖甲【孔安国曰王肃曰祖甲汤孙太甲也马融曰郑曰祖甲武丁子帝甲也】不义惟王乆为小人【孔安国曰为王不义乆为小人之行伊尹放之桐宫马融曰祖甲有兄祖庚而祖甲贤武丁欲立之祖甲以王废长立少不义逃亡民间故曰不义惟王乆为小人也武丁死祖庚立祖庚死祖甲立】于外知小人之依能保施小民不侮鳏寡【孔安国曰小人之所依依仁政也故能安顺于众民不敢侮慢惸独也】故祖甲飨国三十三年【王肃曰先中宗后祖甲先盛徳后有过也】多士称曰自汤至于帝乙无不率祀明徳帝无不配天者【孔安国曰无敢失天道者故无不配天也】在今后嗣王纣诞滛佚不顾天及民之从也【徐广曰一作敬之也骃案马融曰纣大滛乐其逸无所能顾念于天施显道于民而敬之也】其民皆可诛周多士文王日中昃不暇食飨国五十年作此以诫成王成王在丰天下已安周之官政未次序于是周公作周官官别其宜作立政【孔安国曰周公既致政成王恐其怠忽故以君臣立政为戒也】以便百姓百姓说周公在丰病将没曰必葬我成周【徐广曰卫世家云管叔欲袭成周然则或说尚书者不以成周为洛阳乎诸侯年表叙曰齐晋楚秦其在成周征之甚也】以明吾不敢离成王周公既卒成王亦让葬周公于毕从文王以明予小子不敢臣周公也周公卒后秋未获暴风雷雨禾尽偃大木尽拔周国大恐成王与大夫朝服以开金縢书王乃得周公所自以为功代武王之说【徐广曰一作简骃案孔安国曰所藏请命策书本也】二公及王乃问史百执事【孔安国曰二公倡王启之故先见书也史百执事皆从周公请命者郑曰问者问审然否也】史百执事曰信有昔周公命我勿敢言成王执书以泣【郑曰泣者伤周公忠孝如是而无知之者】曰自今后其无缪卜乎【孔安国曰本欲敬卜吉凶今天意可知故止】昔周公勤劳王家惟予防人弗及知今天动威以彰周公之徳惟朕小子其迎我国家礼亦宜之【王肃曰亦宜褒有徳也】王出郊天乃雨反风禾尽起【孔安国曰郊以玉币谢天也天即反风起禾明郊之是也马融曰反风风还反也】二公命国人凡大木所偃尽起而筑之【徐广曰筑拾也骃案马融曰禾为木所偃者起其木拾其下禾乃无所失亡也】岁则大孰于是成王乃命鲁得郊【礼记曰鲁君祀帝于郊配以后稷天子之礼】祭文王【礼记曰诸侯不得祖天子郑曰鲁以周公之故立文王之庙也】鲁有天子礼乐者以襃周公之徳也周公卒子伯禽固已前受封是为鲁公鲁公伯禽之初受封之鲁三年而后报政周公周公曰何迟也伯禽曰变其俗草其礼丧三年然后除之故迟太公亦封于齐五月而报政周公周公曰何疾也曰吾简其君臣礼从其俗为也及后闻伯禽报政迟乃数曰呜呼鲁后世其北面事齐矣夫政不简不易民不有近平易近民民必归之【徐广曰一本云政不简不行不行不乐不乐则不平易平易近民民必归之又一本云夫民不简不易有近乎简易民必归之】伯禽即位之后有管蔡等反也淮夷徐戎亦并兴反【孔安国曰淮浦之夷徐州之戎并起为宼】于是伯禽率师伐之于肸【徐广曰一作鲜一作狝骃案尚书作粊孔安国曰鲁东郊之地名也】作肸誓曰陈尔甲胄无敢不善无敢伤牾马牛其风臣妾逋逃【郑曰风走逸臣妾厮役之属也】勿敢越逐敬【徐广曰一作振】复之【孔安国曰勿敢弃越垒伍而求逐也众人有得佚马牛逃臣妾皆敬还】无敢宼攘逾墙垣【郑曰冦刧取也因其失亡曰攘】鲁人三郊三隧【王肃曰邑外曰郊郊外曰隧不言四者东郊留守故言三也】峙尔刍茭糗粮桢榦【孔安国曰皆当储峙汝粮使足食多积刍茭供军牛马马融曰桢榦皆筑具桢在前榦在两旁】无敢不逮我甲戌筑而征徐戎【孔安国曰甲戌日当筑攻敌垒距堙之属】无敢不及有大刑【马融曰大刑死刑】作此肸誓遂平徐戎定鲁鲁公伯禽卒【徐广曰皇甫谧云伯禽以成王元年封四十六年康王十六年卒】子考公酋立考公四年卒立弟熈是谓焬公公筑茅【徐广曰一作第又作夷】阙门【世本曰杨公徙鲁宋忠曰今鲁国】六年卒子幽公宰立幽公十四年幽公弟防杀幽公而自立是为魏公【徐广曰世本作征公】魏公五十年卒子厉公擢立厉公三十七年卒鲁人立其弟具是为献公献公三十二年卒【徐广曰刘歆云五十年皇甫谧云三十六年】子真公濞立真公十四年周厉王无道出奔彘共和行政二十九年周宣王即位三十年真公卒弟敖立是为武公武公九年春武公与长子括少子戏西朝周宣王宣王爱戏欲立戏为鲁太子周之樊仲山父谏宣王曰废长立少不顺不顺必犯王命必诛之故出令不可不顺也令之不行政之不立【韦昭曰令不行则政不立】行而不顺民将弃上【韦昭曰使长亊少故民将弃上】夫下事上少事长所以为顺今天子建诸矦立其少是教民逆也【唐固曰言不教之顺而教之逆】若鲁从之诸矦効之王命将有所壅【韦昭曰言先王立长之命将壅塞不行也】若弗从而诛之是自诛王命也【韦昭曰先王之命立长今鲁亦立长若诛之是自诛王命】诛之亦失不诛亦失【韦昭曰诛之诛王命不诛则王命废】王其圗之宣王弗听卒立戏为鲁太子夏武公归而卒【徐广曰刘歆云立二年】戏立是为懿公懿公九年懿公兄括之子伯御与鲁人攻弑懿公而立伯御为君伯御即位十一年周宣王伐鲁杀其君伯御而问鲁公子能道顺【徐广曰一作训】诸侯者以为鲁后樊穆仲曰【韦昭曰穆仲仲山父之諡也犹鲁叔孙穆子谓之穆叔也】鲁懿公弟称肃恭明神敬事耆老赋事行刑必问于遗训而咨于固实【徐广曰固一作故韦昭曰故实故事之是者】不干所问不犯所知宣王曰然能训治其民矣乃立称于夷宫【韦昭曰夷宫者宣王祖父夷王之庙古者爵命必于祖庙】是为孝公自是后诸侯多畔王命孝公二十五年诸侯畔周犬戎杀幽王秦始列为诸侯二十七年孝公卒子弗湟【徐广曰表云弗生也】立是为惠公惠公三十年晋人弑其君昭侯四十五年晋人又弑其君孝侯四十六年惠公卒长庶子息摄当国行君事是为隐公初惠公适夫人无子公贱妾声子生子息息长为娶于宋宋女至而好惠公夺而自妻之生子允【徐广曰一作轨】登宋女为夫人以允为太子及惠公卒为允少故鲁人共令息摄政不言即位隐公五年观渔于棠【贾逵曰棠鲁地陈渔而观之杜预曰髙平方与县北有武棠亭鲁侯观渔防也】八年与郑易天子之太山之邑祊及许田君子讥之【谷梁传曰祊者郑伯之所受命于天子而祭太山之邑也许田乃鲁之朝宿之邑天子在上诸矦不得以地相与也】十一年冬公子挥谄谓隐公曰百姓便君君其遂立吾请为君杀子允君以我为相【左传曰羽父请杀桓公将以求太宰也】隐公曰有先君命吾为允少故摄代今允长矣吾方营莵裘之地而老焉【服防曰莵裘鲁邑也营菟裘以作宫室欲居之以终老也杜预曰菟裘在泰山梁父县南】以授子允政挥惧子允闻而反诛之乃反谮隐公于子允曰隐公欲遂立去子子其圗之请为子杀隐公子允许诺十一月公祭钟巫【贾逵曰钟巫祭名也】齐于社圃【杜预曰社圃园名】馆于蒍氏【服防曰馆舍也蒍氏鲁大夫】挥使人弑隐公于蔿氏而立子允为君是为桓公桓公元年郑以璧易天子之许田【麋信曰郑以祊不足当许田故复加璧】二年以宋之赂鼎入于太庙君子讥之【谷梁传曰桓公内杀其君外成人之乱受赂而退以事其祖非礼也公羊传曰周公庙曰太庙】三年使挥迎妇于齐为夫人六年夫人生子与桓公同日故名曰同同长为太子十六年会于曹伐郑郑厉公十八年春公将有行【杜预曰始议行事也】遂与夫人如齐申繻谏止【贾逵曰申繻鲁大夫】公不听遂如齐齐襄公通桓公夫人公怒夫人夫人以告齐侯夏四月丙子齐襄公飨公【服防曰为公设享防之礼】公醉使公子彭生抱鲁桓公因命彭生折其胁公死于车鲁人告于齐曰寡君畏君之威不敢宁居来修好礼礼成而不反无所归咎请得彭生以除丑于诸侯齐人杀彭生以说鲁立太子同是为庄公庄公母夫人因留齐不敢归鲁庄公五年冬伐卫内卫惠公八年齐公子纠来奔九年鲁欲内子纠于齐后桓公桓公发兵击鲁鲁急杀子纠召忽死齐告鲁生致管仲鲁人施伯曰齐欲得管仲非杀之也将用之用之则为鲁患不如杀以其尸与之庄公不听遂囚管仲与齐齐人相管仲十三年鲁庄公与曹沬会齐桓公于柯曹沬刧齐桓公求鲁侵地已盟而释桓公桓公欲背约管仲谏卒归鲁侵地十五年齐桓公始霸二十三年庄公如齐观社【韦昭曰齐因祀社搜军实以示军容公往观之】三十二年初庄公筑防临党氏【贾逵曰党氏鲁大夫任姓】见孟女【贾逵曰党氏之女】说而爱之许立为夫人割臂以盟【服防曰割其臂以与公盟】孟女生子斑斑长说梁氏女【杜预曰梁氏鲁大夫也】往观圉人荦自墙外与梁氏女戏【服防曰圉人掌养马者荦其名也】斑怒鞭荦庄公闻之曰荦有力焉遂杀之是未可鞭而置也斑未得杀会庄公有疾庄公有三弟长曰庆父次曰叔牙次曰季友庄公取齐女为夫人曰哀姜哀姜无子哀姜娣曰叔姜生子开庄公无适嗣爱孟女欲立其子斑庄公病而问嗣于弟叔牙叔牙曰一继一及鲁之常也【何休曰父死子继兄死弟及】庆父在可为嗣君何忧庄公患叔牙欲立庆父退而问季友季友曰请以死立斑也庄公曰曩者叔牙欲立庆父奈何季友以庄公命命牙待于鍼巫氏【杜预曰鍼巫氏鲁大夫也】使鍼季劫饮叔牙以鸩【服防曰鸩鸟一曰运日鸟】曰饮此则有后奉祀不然死且无后牙遂饮鸩而死鲁立其子为叔孙氏【杜预曰不以罪诛故得立后世继其禄也】八月癸亥庄公卒季友竟立子斑为君庄公命侍丧舍于党氏先时庆父与哀姜私通欲立哀姜娣子开及庄公卒而季友立斑十月已未庆父使圉人荦杀鲁公子斑于党氏季友犇陈【服防曰季友内知庆父之情力不能诛故避其难出奔】庆父竟立庄公子开是为湣公湣公二年庆父与哀姜通益甚哀姜与庆父谋杀湣公而立庆父庆父使卜齮袭杀湣公于武闱【贾逵曰卜齮鲁大夫也宫中之门谓之闱】季友闻之自陈与湣公弟申如邾请鲁求内之鲁人欲诛庆父庆父恐奔莒于是季友奉子申入立之是为厘公厘公亦庄公少子哀姜恐奔邾季友以赂如莒求庆父庆父归使人杀庆父庆父请奔弗听乃使大夫奚斯行哭而往庆父闻奚斯音乃自杀齐桓公闻哀姜与庆父乱以危鲁乃召之邾而杀之以其尸归戮之鲁鲁厘公请而葬之季友母陈女故亡在陈陈故佐送季友及子申季友之将生也父鲁桓公使人卜之曰男也其名曰友间于两社为公室辅【贾逵曰两社周社亳社也两社之间朝廷执政之臣所在】季友亡则鲁不昌及生有文在掌曰友遂以名之号为成季其后为季氏庆父后为孟氏也厘公元年以汶阳鄪封季友【贾逵曰汶阳鄪鲁二邑杜预曰汶阳汶水北地也汶水出泰山莱芜县】季友为相九年晋里克杀其君奚齐卓子【徐广曰卓一作悼】齐桓公率厘公讨晋乱至髙梁而还立晋惠公十七年齐桓公卒二十四年晋文公即位三十三年厘公卒子兴立是为文公文公元年楚太子商臣弑其父成王代立三年文公朝晋襄公十一年十月甲午鲁败翟于咸【服防曰鲁地也】获长翟乔如富父终甥春其喉以戈杀之【服防曰富父终甥鲁大夫也舂犹冲】埋其首于子驹之门【贾逵曰子驹鲁郭门名】以命宣伯【服防曰宣伯叔孙得臣子乔如也得臣获乔如以名其予使后世旌识其功】初宋武公之世鄋瞒伐宋【服防曰武公周平王时在春秋前二十五年鄋满长翟国名】司徒皇父帅师御之以败翟于长邱【杜预曰宋地名】获长翟縁斯【贾逵曰乔如之祖】晋之灭路【在鲁宣公十五年】获乔如弟棼如齐惠公二年鄋瞒伐齐齐王子城父获其弟荣如埋其首于北门【案年表齐惠公二年鲁宣公之二年】卫人获其季弟简如【服防曰获与乔如同时】鄋瞒由是遂亡【杜预曰长翟之种絶】十五年季文子使于晋十八年二月文公卒文公有二妃长妃齐女哀姜生子恶及视次妃敬嬴嬖爱生子俀【徐广曰一作倭】俀私事襄仲【服防曰襄仲公子遂】襄仲欲立之叔仲曰不可【服防曰叔仲惠伯】襄仲请齐惠公惠公新立欲亲鲁许之冬十月襄仲杀子恶及视而立俀是为宣公哀姜归齐哭而过市曰天乎襄仲为不道杀适立庶市人皆哭鲁人谓之哀姜鲁由此公室卑三桓彊【服防曰三桓鲁桓公之族仲孙叔孙季孙】宣公俀十二年楚庄王彊围郑郑伯降复国之十八年宣公卒子成公黑肱【徐广曰肱一作股】立是为成公季文子曰使我杀适立庶失大援者襄仲【服防曰援助也仲杀适立庶国政无常邻国非之是失大援助也杜预曰襄仲立宣公南通于楚既不固又不能坚事齐晋故云失大援】襄仲立宣公公孙归父有宠【服防曰归父襄仲之子】宣公欲去三桓与晋谋伐三桓会宣公卒季文子怨之归父奔齐成公二年春齐伐取我隆【左传作龙杜预曰鲁邑在泰山博县西南】夏公与晋郤克败齐顷公于鞍齐复归我侵地四年成公如晋晋景公不敬鲁鲁欲背晋合于楚或谏乃不十年成公如晋晋景公卒因留成公送葬鲁讳之十五年始与呉王寿梦会钟离十六年宣伯告晋欲诛季文子【服防曰宣伯叔孙乔如】文子有义晋人弗许十八年成公卒子午立是为襄公是时襄公三岁也襄公元年晋立悼公往年冬晋栾书弑其君厉公四年襄公朝晋五年季文子卒家无衣帛之妾廐无食粟之马府无金玉以相三君君子曰季文子防忠矣九年与晋伐郑晋悼公冠襄公于卫【左传曰冠于成公之庙假钟磬焉礼也】季武子从相行礼十一年三桓氏分为三军【韦昭曰周礼天子六军诸矦大国三军鲁伯禽之封旧有三军其后削弱二军而已季武子欲专公室故益中军以为三军三家各征其一】十二年朝晋十六年晋平公即位二十一年朝晋平公二十二年孔丘生二十五年齐崔杼弑其君庄公立其弟景公二十九年吴延陵季子使鲁问周乐尽知其意鲁人敬焉三十一年六月襄公卒其九月太子卒【左传曰毁也】鲁人立齐归之子裯【徐广曰一作祒】为君【服防曰胡归姓之国也齐諡也】是为昭公昭公年十九犹有童心【服防曰言无成人之志而有童子之心】穆叔不欲立曰太子死有母弟可立不即立长【服防曰无母弟则立庶子之长】年钧择贤义钧则卜之【杜预曰先人事后卜筮义钧谓贤等】今裯非适嗣且又居丧意不在戚而有喜色若果立必为季氏忧季武子弗听卒立之比及葬三易衰【杜预曰言其嬉戏无度】君子曰是不终也昭公三年朝晋至河晋平公谢还之鲁耻焉四年楚灵王会诸侯于申昭公称病不往七年季武子卒八年楚灵王就章华防召昭公昭公往贺【春秋云七年三月公如楚】赐昭公寳器已而悔复诈取之【左传曰好以大屈服防曰大屈寳金可以为劎一曰大屈弓名鲁连书曰楚子享鲁侯于章华与之大曲之弓既而悔之大屈殆所谓大曲之弓】十二年朝晋至河晋平公谢还之十三年楚公子弃疾弑其君灵王代立十五年朝晋晋留之葬晋昭公鲁耻之二十年齐景公与晏子狩竟因入鲁问礼二十一年朝晋至河晋谢还之二十五年春鸜鹆来巢【周礼曰鸜鹆不逾济公羊传曰非中国之禽也宜穴而巢谷梁传曰来者来中国也】师已曰文成之世童谣曰【贾逵曰师已鲁大夫也文成鲁文公成公】鸜鹆来巢公在干矦鸜鹆入处公在外野季氏与郈氏【徐广曰一本作厚世本亦然】鬬鸡【杜预曰季平子郈昭伯二家相近故鬬鸡】季氏芥鸡羽【服防曰捣芥子播其鸡羽可以坌郈氏鸡目杜预曰或云以胶沙播之为介鸡】郈氏金距【服防曰以金錔距】季平子怒而侵郈氏【服防曰怒其不下已也侵郈氏之宫地以自益】郈昭伯亦怒平子臧昭伯之弟会【贾逵曰昭伯臧孙赐也】伪谗臧氏匿季氏臧昭伯囚季氏人季平子怒囚臧氏老【服防曰老臧氏象之太臣】臧郈氏以难告昭公昭公九月戊戌伐季氏遂入平子登防请曰君以谗不察臣罪诛之请迁沂上弗许【杜预曰鲁城南自有沂水平子欲出城待罪也大沂水出葢县南入泗水】请囚于鄪弗许【服防曰鄪季氏邑】请以五乘亡弗许【服防曰言五乘自省约以出】子家驹曰君其许之政自季氏乆矣为徒者众众将合谋弗听郈氏曰必杀之叔孙氏之臣戾【左传曰鬷戾】谓其众曰无季氏与有孰利皆曰无季氏是无叔孙氏戾曰然救季氏遂败公师孟懿子【贾逵曰懿子仲孙何忌】闻叔孙胜亦杀郈昭伯郈昭伯为公使故孟氏得之三家共伐公公遂奔己亥公至于齐齐景公曰请致千社待君子家曰弃周公之业而臣于齐可乎乃止子家曰齐景公无信不如早之晋弗从叔孙见公还见平子平子顿首初欲迎昭公孟孙季孙后悔乃止二十六年春齐伐鲁取郓【贾逵曰鲁邑】而居昭公焉夏齐景公将内公令无受鲁赂申丰汝贾【贾逵曰申丰汝贾鲁大夫】许齐臣髙龁子将粟五千庾【贾逵曰十六斗为庾五千庾八万斗】子将言于齐侯曰羣臣不能事鲁君有异焉【服防曰异犹怪也】宋元公为鲁如晋求内之道卒【春秋曰宋公佐卒于曲棘】叔孙昭子求内其君无病而死不知天弃鲁乎抑鲁君有罪于鬼神也愿君且待齐景公从之二十八年昭公如晋求入季平子私于晋六卿六卿受季氏赂谏晋君晋君乃止居昭公干侯【杜预曰干侯在魏郡斥丘县晋竟内邑】二十九年昭公如郓齐景公使人赐昭公书自谓主君【服防曰大夫称主比公于大夫故称主君】昭公耻之怒而去干侯三十一年晋欲内昭公召季平子平子布衣跣行【王肃曰示忧戚】因六卿谢罪六卿为言曰晋欲内昭公众不从晋人止三十二年昭公卒于干侯鲁人共立昭公弟宋为君是为定公定公立赵简子问史墨【服防曰史墨晋史蔡墨】曰季氏亡乎史墨对曰不亡季友有大功于鲁受鄪为上卿至于文子武子世增其业鲁文公卒东门遂【服防曰东门遂襄仲也居东门故称东门遂】杀适立庶鲁君于是失国政在季氏于今四君矣民不知君何以得国是以为君慎器与名不可以假人【杜预曰器车服名爵号】定公五年季平子卒阳虎私怒囚季桓子与盟乃舍之七年齐伐我取郓以为鲁阳虎邑以从政八年阳虎欲尽杀三桓适而更立其所善庶子以代之载季桓子将杀之桓子诈而得脱三桓共攻阳虎阳虎居阳关【服防曰阳关鲁邑】九年鲁伐阳虎阳虎奔齐已而奔晋赵氏十年定公与齐景公会于夹谷孔子行相事齐欲袭鲁君孔子以礼厯阶诛齐滛乐齐侯惧乃止归鲁侵地而谢过十二年使仲由毁三桓城【服防曰仲由子路】收其甲兵孟氏不肯堕城【杜预曰堕毁】伐之不克而止季桓子受齐女乐孔子去【孔安国曰桓子使定公受齐女乐君臣相与观之废朝礼三日】十五年定公卒子将立是为哀公哀公五年齐景公卒六年齐田乞弑其君孺子七年吴王夫差彊伐齐至缯征百牢于鲁季康子使子贡说吴王及太宰嚭以礼诎之吴王曰我文身不足责礼乃止八年吴为邹伐鲁至城下盟而去齐伐我取三邑十年伐齐南边十一年齐伐鲁季氏用冉有有功思孔子孔子自卫归鲁十四年齐田常弑其君简公于徐州孔子请伐之哀公不听十五年使子服景伯子贡为介适齐齐归我侵地田常初相欲亲诸侯十六年孔子卒二十二年越王句践灭吴王夫差二十七年春季康子卒夏哀公患三桓将欲因诸侯以刧之三桓亦患公之作难故君臣多间【贾逵曰间隙也】公游于陵阪【服防曰陵阪地名】遇孟武伯于衢曰请问余及死乎【杜预曰问已可得以夀死不】对曰不知也公欲以越伐三桓八月哀公如陉氏【杜预曰陉氏即有山氏】三桓攻公公奔于卫去如邹遂如越国人迎哀公复归卒于有山氏【徐广曰皇甫谧云哀公元甲辰终庚午】子宁立是为悼公悼公之时三桓胜鲁如小侯卑于三桓之家十三年三晋灭智伯分其地有之三十七年悼公卒【徐广曰一本云悼公即位三十年乃于秦惠王卒楚懐王死年合又自悼公以下尽与刘歆厯谱合而反违年表未详何故皇甫谧云悼公四十年元辛未终庚戌】子嘉立是为元公元公二十一年卒【徐广曰皇甫谧云元辛亥终辛未】子显立是为穆公穆公三十三年卒【徐广曰皇甫谧云元壬申终甲辰】子奋立是为共公共公二十二年卒【徐广曰皇甫谧云元乙巳终丙寅】子屯立是为康公康公九年卒【徐广曰皇甫谧云元丁卯终乙亥】子匽立是为景公景公二十九年卒【徐广曰皇甫谧云元丙子终甲辰】子叔立是为平公是时六国皆称王平公十二年秦惠王卒二十二年平公卒【徐广曰皇甫谧云元乙巳终甲子】子贾立是为文公文公七年楚怀王死于秦二十三年文公卒【徐广曰皇甫谧云元乙丑终丁亥】子讐立是为倾公倾公二年秦拔楚之郢【徐广曰年表云文公十八年秦抜郢楚走陈】楚倾王东徙于陈十九年楚伐我取徐州【徐广曰徐州在鲁东今薛县】二十四年楚考烈王伐灭鲁倾公亡迁于卞邑【徐广曰卞一作下】为家人鲁絶祀倾公卒于柯【徐广曰皇甫谧云元戊子终辛亥】鲁起周公至倾公兄三十四世太史公曰余闻孔子称曰甚矣鲁道之衰也洙泗之间龂龂如也【徐广曰汉书地理志云鲁濵洙泗之间其民渉渡幼者扶老者而代其任俗既薄长者不自安与幼者相让故曰龂龂如也龂鱼斤反东州语也葢幼者患苦长者长者忿愧自守故龂断争辞所以为道衰也】观庆父及叔牙闵公之际何其乱也隐桓之事襄仲杀适立庶三家北面为臣亲攻昭公昭公以奔至其楫让之礼则从矣而行事何其戾也




　　史记集解卷三十三
  </div>
  <div class="pagination">
   <a href="史记集解_page10.html">
    上一页
   </a>
   <span>
    ...
   </span>
   <a href="史记集解_page6.html">
    6
   </a>
   <a href="史记集解_page7.html">
    7
   </a>
   <a href="史记集解_page8.html">
    8
   </a>
   <a href="史记集解_page9.html">
    9
   </a>
   <a href="史记集解_page10.html">
    10
   </a>
   <span class="current-page">
    11
   </span>
   <a href="史记集解_page12.html">
    12
   </a>
   <a href="史记集解_page13.html">
    13
   </a>
   <a href="史记集解_page14.html">
    14
   </a>
   <a href="史记集解_page15.html">
    15
   </a>
   <a href="史记集解_page16.html">
    16
   </a>
   <span>
    ...
   </span>
   <a href="史记集解_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
