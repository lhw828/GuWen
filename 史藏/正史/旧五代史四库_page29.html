<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 29 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 29 页/共 60 页</h1>
    <div class="content">





　　旧五代史巻六十攷证
　　钦定四库全书
　　旧五代史巻六十一
　　宋门下侍郎参知政事监修国史薛居正等撰
　　唐书第三十七
　　列十三
　　安金全代北人世为边将少骁果便骑射武皇时为骑将屡从征讨庄宗之救潞州及平河朔皆有战功累为刺史以老病退居太原天祐中汴将王檀率师三万乘庄宗在邺来袭并州时城无备兵敌军奄至监军张承业大恐计无所出阅诸司丁匠登陴御捍外攻甚急金全遽出谓承业曰老夫退居抱病不任军事然吾王家属在此王业本根之地如一旦为敌所有大事去矣请以库甲见授为公备冦承业即时授之金全被甲跨马召率子弟及退闲诸将得数百人夜出北门击贼于羊马城内梁人惊溃由是退却俄而石君立自潞州至汴军退走微金全之奋命城几危矣庄宗性矜伐凡大将立功不行赏故金全终庄宗世名位不进明宗与之有旧及登极授金全同平章事充振武军节度使在任二年治民为政非所长诏赴阙俄而病卒废朝二日初南北对垒汴之游骑每出必为金全所获故梁之侦逻者咸惧目之为安五道盖比将为五道之名也子审琦等皆位至方镇别有
　　审通金全之犹子也幼事庄宗累有战功转先锋指挥使同光初为北京右厢马军都指挥使屯奉化军四年春赴明宗急诏军趋夷门为前锋天成初授单州刺史改齐州防御使兼诸道先锋马军都指挥使奉诏北征从房知温营于卢台会龙晊部下兵乱审通脱身酒筵夺船以济促骑士介马及乱兵南行尽戮之以功授检校太傅沧州节度使围王都于中山躬冒矢石为飞石所中而卒赠太尉
　　安元信字子言代北人父顺琳为降野军使元信以将家子便骑射幼事武皇从平巢蔡光启中吐浑赫连铎冦云中武皇使元信拒之元信兵败于居庸闗武皇性严急元信不敢还遂奔定州王处存待之甚厚用为突骑都校干宁中处存子郜嗣位时梁军攻河朔三镇奔命不暇梁将张存敬军奄至城下既无宿备郜惧挈其族奔太原元信从之武皇待之如初用为铁林军使梁将氏叔琮之攻河东也别将葛从周自马岭入元信伏于榆次挫其前锋梁将李思安之攻上党也王师将壁髙河为梁军所逼别将秦武者尤为难敌元信与鬬毙之繇是梁军解去城垒得立武皇赐所乘马及细铠仗迁突阵都将庄宗嗣晋王位元信从救上党破夹寨复泽潞以功授检校司空辽州刺史赐玉鞭名马柏乡之役日晩战酣元信重伤庄宗自临傅药其年改检校司徒武州刺史充内衙副都指挥使山北诸州都团练副使从庄宗定魏博移为博州刺史与梁对垒得胜渡元信为右厢排阵使未几为大同军节度使庄宗平定河南移授横海军节度使时契丹犯边元信与霍彦威从明宗屯常山元信恃功每对明宗以成败勇怯戏侮彦威彦威不敢答明宗曰成由天地不由于人当氏叔琮围太原公有何勇今国家运兴致我等富贵乃起谢元信不复以彦威为戏明宗即位以元信尝为内卫都校尤厚待之加同中书门下平章事明年移镇徐州王师之讨髙季兴襄帅刘训逗挠军期移授元信山南东道节度使以代训嵗余改归徳军节度使就加兼侍中明宗不豫求入末帝即位授潞州节度使加检校太尉清泰三年二月以疾卒于镇时年七十四赠太师晋髙祖即位以元信宿望令礼官定諡曰忠懿有子六人长曰友权厯诸卫大将军次曰友亲仕皇朝为滁州刺史卒于任
　　安重霸云州人也性狡谲多智算初自代北与明宗俱事武皇因负罪奔梁在梁复以罪奔蜀蜀以蕃人善骑射因为亲将蜀后主王衍幼年袭位其政多僻宦官王承休居中用事与成都尹韩昭内外相结专采择声色以固宠幸武皇宿将居常切齿重霸谄事承休特见委信梁末岐下削弱蜀人独取秦成阶等州重霸説承休求镇秦州仍于军中选山东骁果得数千人号龙武都以承休为军帅重霸副马俱在天水岁余承休欲求旄钺乃以陇西花木入献又秦州山水之美人物之盛请后主临幸而韩昭赞成之【太平广记引王氏见闻録云承休请从诸军拣选官健得骁男数千号龙武军承休自为统帅并特加衣粮日有优给因乞秦州节度使且云愿与陛下于秦州采掇美丽且説秦州风土多出国色请仍幸天水少主甚　悦即遣仗节赴镇应所选龙武精鋭并克衙队从行】同光二年十月蜀主率众数万由劒阁将出兴凤以游秦州至兴州遇魏王继岌军至狼狈而旋承休遽闻东师入讨大恐计无从出问计于重霸曰开府何患蜀中精兵不下十万咫尺之险安有不济纵东军尽如狼虎岂能入劒门然国家有患开府特受主知不得失于奔赴此州制置事定无虞得失重霸愿从开府赴阙承休素信以为忠赤重霸出秦州金帛以赂羣羌买由州山路归蜀承休拥龙武军及招置仅万人从行令重霸权握部署州人祖送秦州军亦列部队承休登乘重霸马前辞曰国家费尽事力收获陇西若从开府南行陇州即时踈失请阆府自行重霸且为国守藩承休既去重霸在秦州闻明宗起河北即时遣使以秦成等州来降天成初用为阆州团练使未几召还为左卫大将军常以奸佞揣人主意明宗尤爱之长兴末明宗谓侍臣曰安重霸朕之故人以秦州归国其功不细酬以团练防御恐非怀来之道范延光曰将校内有自河东河北从陛下龙飞故人尚有未及团防者今若遽授重霸方镇恐为人窃议明宗不悦未几竟以同州节钺授之清泰初移授西京留守京兆尹先是秦雍之间令长设酒食私丐于部民者俗谓之蒜及重霸之镇长安亦为之故秦人目重霸为蒜老其年冬改云州节度居无何以病求代时家寄上党及归而卒重霸善悦人好赂遗时人目之为俊弟重进尤凶恶事庄宗以试劒杀人奔淮南【玉堂间话安重进性凶险庄宗潜龙时为小校常佩剑列于翊卫后携劒南驰投于梁主梁主壮之俾淮之镇戍复以射杀掌庾吏逃窜江湖淮帅得之擢为禆将】重霸在蜀闻之蜀主取之于吴用为禆将随重霸为龙武小将戍长道又杀人奔归洛阳【太平广记蜀破重进东归明宗补为诸州马步军都指挥使后有过鞭背卒】重霸之子曰怀浦晋天福中为禁军指挥使契丹冦澶州以临阵忸怩为景延广所诛
　　刘训字遵范隰州永和人也出身行间初事武皇为马军队长渐至散将属河中王氏昆仲有寻戈之役训从史俨攻陜州武皇讨王行瑜以训为前锋后隶河中为隰州防御都将居无何杀陜州刺史以郡归庄宗厯州刺史同光初拜左监卫大将军三年授襄州节度使四年四月洛阳有变训以私忿害节度副使胡装族其家闻者寃之天成中荆南髙季兴叛诏训为南面行营招讨使知荆南行府事是时湖南马殷请以舟师防及王师至荆渚殷军方到岳州仍意于训许助军储弓甲之类久之略无至者【通鉴刘训至荆南楚王殷遣都指挥使许徳勲等将水军屯岳州髙季兴坚壁不战求救于吴吴人遣水军救之】荆渚地气畀湿渐及霖潦粮运不继人多疾疫训本无将略人咸苦之及孔循至得襄之小校献竹龙之术及造竹龙二道于城下竟无所济遂罢兵令将士散略民而回诏训赴阙寻责授檀州刺史续勅濮州安置未防起为龙武大将军寻授建雄军节度使移镇延平卒赠太尉
　　张敬询胜州金河县人世为振武军牙校祖仲阮厯胜州刺史父汉环事武皇为牙将敬询当武皇时専掌甲坊十五年以称职闻复以女为武皇子存霸妻益见亲信庄宗即位以为沁州刺史秩满复用为甲坊使庄宗经略山东敬询从军厯博泽慈隰四州刺史同光末授耀州团练使郭崇韬之征蜀也以敬询善督租赋乃表为利州留后明宗即位正授昭武军节度使天成二年诏还京师复授大同节度使至镇招抚室韦万余帐四年征为左骁卫上将军明年授滑州节度使以河水连年溢堤乃自酸枣县界至濮州广隄防一丈五尺东西二百里民甚赖之三年秩满归京卒辍视朝一日刘彦琮字比徳云中人也事武皇累从征役先是绛州刺史王瓘叛武皇言于彦琮意欲致之无几从略于汾晋之郊彦琮奔绛瓘以为附巳待之甚厚因命为骑将防瓘出猎于驰驱之际彦琮刃瓘之首来献武皇甚奇之从庄宗解上党之围同光初稍迁至铁林指挥使磁州刺史后明宗赴难京师授华州留后寻正授节旄天成三年改左武卫上将军未几改陜州节度使寻移镇邠州卒于镇时年六十四赠太傅
　　袁建丰武皇破巢时得于华隂年方九嵗爱其精神爽俊俾收养之渐长列于左右复习骑射补铁林都虞从破邠州王行瑜以功迁左亲骑军使转突骑指挥使从庄宗解围上党破柏乡阵累功迁右仆射左厢马军指挥使明宗为内衙指挥使建丰为副北讨刘守光常身先士伍转都敎练使权蕃汉副总管庄宗入邺以心腹干能选为魏府都巡检使刘鄩下卫磁洺三郡有功加检校司空授洺州刺史于临洺西败梁将王迁数千人生获将领七十余人俄拜相州刺史征赴河上豫战于胡栁陂建丰岭相州军士行营在外委州事于小人失于抚驭指挥使孟守谦据城以叛建丰引兵讨平之改隰州刺史染风痹于任明宗嗣位念及平昔副贰之旧诏赴洛下亲幸其第抚问隆厚加检校太傅遥授镇南节度使俾请俸自给后卒于洛阳年五十六废朝一日赠太尉子可钧仕皇朝位至诸卫大将军
　　西方邺定州满城人也父再遇为州军校邺居军中以勇力闻年二十南渡河游梁不见用复归庄宗以为孝义军指挥使累从征伐皆有功同光中为曹州刺史命以州兵屯汴州明宗由魏州南渡河时庄宗东幸汴州汴州节度使孔循隐怀二志使北门迎明宗西门迎庄宗凡供帐委积悉如一曰先至者入之邺因责循曰主上破梁室于公有不杀之防奈何欲纳总管循不答邺度循不可理争以石敬瑭之妻明宗女也时方在汴欲先杀之以坚人心循知其谋取之藏其家邺无如之何乃将麾下兵五百骑西迎庄宗见于汜水鸣咽泣下庄宗亦为之嘘唏使以兵为先锋庄宗还洛阳遇弑明宗入洛邺请死于马前明宗嘉叹久之明年荆南髙季兴叛明宗遣襄州节度使刘训等招讨而以东川董璋为西南招讨使乃拜邺夔州刺史副璋以兵出三峡巳而训等无功见黜诸将皆罢璋木尝出兵惟邺独取夔忠万三州乃以夔州为宁江军拜邺为节度使已而又取归州数败季兴之兵邺武人所为多不中法度判官谭善达数以谏邺邺怒遣人告善达受人金下狱善达素刚辞益不逊遂死于狱中邺病见善达为崇卒于镇张遵诲魏州人也父为宗城令罗绍威役衙军之嵗为梁军所害遵诲奔太原武皇以为牙门将庄宗定山东遵诲以典客从厯幽镇二府马步都虞同光中为金吾大将军明宗即位任圜保荐授西都副留守知留守事京兆尹天成四年入为客省使守卫尉卿及将有事于南郊为修仪仗法物使初遵诲自以歴位尹正与安重诲素亦相欵衷心有望于节钺及郊禋毕止为绛州刺史郁郁不乐离京之日白衣乘马于隼旟之下至郡无疾翌日而卒
　　孙璋齐州厯城人出身行间隶梁将杨师厚麾下稍补奉化军使庄宗入邺累迁澶州都指挥使明宗镇常山权为禆校邺兵之变从明宗赴难京师天成初厯赵登二州刺史齐州防御使王都之据中山璋为定州行营都虞贼平加检校太保长兴初授鄜州节度使罢镇卒于洛阳年六十一赠太尉
　　史臣曰夫天地斯晦则帝王于是龙飞云雷搆屯则王侯以之蝉蜕良以适遭乱世得奋雄图故金全而下咸以军旅之功坐登藩阃之位垂名简册亦可贵焉惟重霸以奸险而仗旄钺盖非数子之俦也


　　旧五代史巻六十一
　　旧五代史巻六十一攷证
　　唐列十三安金全传庄宗性矜伐凡大将立功不时行赏故金全名位不进　案辽史金全以幽州战败故退废不用与是书异
　　安元信　案五代时唐晋俱有安元信是书并为立今附识于此
　　安重霸蜀主率众数万由剑阁将出兴凤以游秦州至兴州遇魏王继岌军至狼狈而走　案九国志作王衍将之秦州以王宗弼力谏而止与是书异
　　袁建丰转突骑指挥使　突骑欧阳史作突阵指挥使孟守谦据城以叛　孟守谦欧阳史作孟谦加检校太傅　太傅欧阳史作太尉
　　西方邺父再遇为州军校　案欧阳史作汴州军校疑原本脱汴字
　　巳而又取归州　案通鉴不载取归州事欧阳史与薛史同近人撰十国春秋者谓他书不载取归州之事疑欧阳史有误盖薛史世久失十国春秋所引悉本通鉴考异殊不知欧阳史西方邺本于薛史有可征信也












　　旧五代史巻六十一攷证
　　钦定四库全书
　　旧五代史巻六十二
　　宋门下侍郎参知政事监修国史薛居正等撰
　　唐书第三十八
　　列十四
　　孟方立【欧阳史云邢州人通鉴云汧州人】中和二年为泽州天井闗戍将时黄巢犯闗辅州郡易帅有同博奕先是沈询髙湜相继为昭义节度怠于军政及有归秦刘广之乱方立见潞帅交代之际乘其无备率戍兵径入潞州自称留后以邢为府以审诲知潞州【案此二句上下有脱文今无可复考】六月李存孝下洺磁两郡方立遣马溉袁奉韬尽率其众逆战于琉璃陂存孝击之尽殪生获马溉奉韬初方立性苛急恩不逮下攻围累旬夜自巡城慰谕守陴者皆倨方立知其不可用乃饮酖而卒其従弟洺州刺史迁素得士心众乃推为立后求援于汴时梁祖方攻时溥援兵不出【通鉴云全忠遣大将王防裕将精甲数百间道入邢州共守】大顺元年迁执王防裕等乞降武皇令安金俊代之【案孟方立原本阙佚考新唐书列云孟方立邢州人始为泽州天井戍将稍迁游奕使中和元年昭义节度使髙鄩击黄巢战石桥不胜保华州为禆将成邻所杀还据潞州众怒方立率兵攻隣斩之自称留后擅裂邢磁洺为镇治邢为府号昭义军潞人请监军使呉全朂知兵马留后时王铎领诸道行营都统以潞未定墨制假方立检校左散骑常侍兼御史大夫知邢州事方立不受囚全朂以书请铎愿得儒臣守潞铎使参谋中书舍人郑昌图知昭义留后欲遂为帅僖宗自用旧宰相王徽领节度时天子在西河闗云扰方立擅地而李克用窥潞州徽度朝廷未能制乃固让昌图昌图治不三月辄去方立更表李殷鋭为刺史谓潞险而人悍数贼大帅为乱欲销懦之乃徙治龙冈州豪杰重迁有怼言会克用为河东节度使昭义监军祁审诲乞师求复昭义军克用遣贺公雅李筠安金俊三部将击潞州为方立所破又使李克修攻取之杀殷鋭遂并潞州表克修为节度留后初昭义有潞邢洺磁四州至是方立自以山东三州为昭义朝廷亦命克修以潞州旧军畀之昭义有两节自此始克修字崇逺克用従父弟精驰射常従征伐自左营军使擢留后进检校司空方立倚朱全忠为助故克用击邢洺磁无虚嵗地为鬭塲人不能稼光启二年克修击邢州取故镇进攻武安方立将吕臻马爽战焦冈为克修所破斩首万级执臻等拔武安临洺邯郸沙河克用以安金俊为邢州刺史招抚之方立匄兵于王镕镕以兵三万赴之克修还后二年方立督部将奚忠信兵三万攻辽州以金啖赫连铎与连和防契丹攻铎师失期忠信三分其兵鼔而行克用伏兵于险忠信前军没既战大败执忠信余众走脱归者才十二龙纪元年克用使李罕之李存孝击邢攻磁洺方立战琉璃陂大败禽其二将被斧鑚徇邢垒呼曰孟公速降有能斩其首者假三州节度使方立力屈又属州残堕人心恐性刚急待下少恩夜自行陴兵皆倨告劳自顾不可复振乃还饮酖自杀従弟迁素得士心众推为节度留后请援于全忠全忠方攻时漙不即至命王防裕以精甲数百赴之假道罗信不许乃趋间入邢州大顺元年存孝复攻邢迁挈邢洺磁三州降执王防裕三百人献之遂迁太原表安金俊为邢洛磁团练使以迁为汾州刺史欧阳史云天复元年梁遣氏叔琮攻晋出天井闗迁开门降为梁兵乡道以攻太原不克叔琮军还过潞以迁归于梁梁太祖恶其反覆杀之】
　　张文礼燕人也初为刘仁恭裨将性凶险多奸谋辞气庸下与人交言癖于不逊自少及长専蓄异谋及従刘守文之沧州委将偏师守文省父燕蓟据城为乱及败奔于王镕察镕不亲政事遂曲事当权者以求达每对镕自言有将才孙呉韩白莫己若也镕赏其言给遗甚厚因録为义男赐姓名徳明由是每令将兵自柏乡战胜之后常従庄宗行营素不知书亦无方畧惟于懦兵之中萋菲上将言甲不知进退乙不识军机以此军人推为良将初梁将杨师厚在魏州文礼领赵兵三万夜掠经宗因侵贝郡师厚先率歩骑数千人设伏于唐店文礼大掠而旋士皆巻甲束兵夜凯歌行至唐店师厚伏兵四面围合杀戮殆尽文礼单骑仅免自尔犹对诸将大言或让之曰唐店之功不须多伐文礼大慙在镇州既久见其政荒人僻尝蓄异图酒酣之后对左右每泄恶言闻者莫不寒心惟王镕畧无猜间渐为腹心乃以符习代其行营以文礼为防城使自此専伺间隙及镕杀李规委政于其子昭祚性偪戾未识人间情伪素养名持重坐作贵人既事权在于朝夕欲代其父向来附势之徒无不族灭初李规李蔼持权用事树立亲旧分董要职故奸宄之心不能揺动文礼颇深畏惮及规见杀其部下五百人惧罪将欲奔窜聚泣偶语未有所之文礼因其离心密以奸辞激之曰令公命我尽坑尔曹我念尔十余年荷戈随我为家为国我若不即杀汝则得罪于令公我若不言又负尔辈众军皆泣是夜作乱杀王镕父子举族灰灭惟留王昭祚妻朱氏通梁人寻间道告于梁曰王氏丧于乱军普宁公主无恙文礼狗贼帅张友顺所请因为留后于潭城视事以事上闻兼要节旄寻亦奉牋劝进庄宗姑示含容乃可其请文礼比厮役小人骤居人上行步动息皆不自安出则千余人露刃相随日杀不辜道路以目常虑我师问罪奸心百端南通朱氏北结契丹往往擒获其使庄宗遣人送还文礼由是愈恐是嵗八月庄宗遣阎宝史建瑭及赵将符习等率王镕本军进讨师兴文礼病疽腹及闻史建瑭攻下赵州惊悸而卒其子处瑾处球秘不发丧军府内外皆不知之每日于寝宫问安处瑾与其腹心韩正时参决大事同谋奸恶初文礼疽未发时举家咸见鬼物昏瞑之后或歌或哭又野河色变如血游鱼多死浮于水上识者知其必败十九年三月阎宝为处瑾所败庄宗以李嗣昭代之四月嗣昭为流矢所中寻卒于师命李存进继之存进亦以战殁乃以符存审为北面招讨使攻镇州是时处瑾危蹙日甚昭义军节度判官任圜驰至城下谕以祸福处瑾登陴以诚告乃遣牙将张彭送欵于行台俄而符存审师至城下是夜赵将李再丰之子冲投缒以接王师故诸军登城迟明毕入获处瑾处球处琪并其母及同恶人等皆折足送行台镇人请醢而食之又发文礼之尸磔之于市董璋本梁之骁将也防与髙季兴孔循俱事豪士李七郎为童仆李初名让常以厚贿奉梁祖梁祖宠之因畜为假子赐姓朱名友让璋既壮得于梁祖帐下后以军功迁为列校梁龙徳末潞州李继韬送款于梁时潞将裴约方领兵戍泽州不徇继韬之命据城以自固梁末帝遣璋攻陷泽州遂授泽州刺史是嵗庄宗入汴璋来朝庄宗素闻其名优以待之寻令却赴旧任嵗余代归时郭崇韬当国待璋尤厚同光三年夏命为邠州留后三年秋正授旄钺九月大举伐蜀以璋为行营右厢马步都虞时郭崇韬为招讨使凡有军机皆召璋参决是冬蜀平以璋为剑南东川节度副大使知节度事天成初加检校太傅二年加同平章事是时安重诲当国采人邪谋言孟知祥必不为国家使惟董璋性忠义可恃宠任令图知祥又璋之子光业为宫苑使在朝结托势援争言璋之善知祥之恶恩宠既优故璋益恣其暴戾初奉使东川者皆言璋不恭于朝廷四年夏时明宗将议郊天遣客省使李仁矩赍诏示谕两川又遣安重诲驰书于璋以徴贡奉约以五十万为数既而璋诉以地狭民贫许贡十万而已翼日璋于衙署设宴以召仁矩日既中而不至璋使人侦之仁矩方拥倡妇与宾友酣饮于驿亭璋大怒遽领数百人执持戈防骤入驿中令洞开其门仁矩惶骇走入阁中良久引出璋坐立仁矩于阶下防手骂曰当我作魏博都监尔为通引小将其时去就已有等威今日我为藩侯尔衔君命宿张筵席比为史臣何敢至午不来自共风尘躭酗岂于王事如此不恭秖如西川解斩客省使李严谓我不能斩公耶因目肘腋欲令执拽仁矩仁矩涕涙拜告仅而获免璋乃驰骑入衙竟彻馔而不召洎仁矩复命益言璋不法未防重诲奏以仁矩为阆州团练使寻升为节镇长兴元年夏明宗以郊禋礼毕加璋检校太尉时两川刺史尝以兵为牙军小郡不下五百人璋已疑间及闻除仁矩镇阆州璋由是谋反乃决仍先与其子光业书曰朝廷割吾支郡为节制屯兵三千是杀我必矣尔见枢要道吾言如朝廷更发一骑入斜谷则吾必反与汝诀矣光业以书呈枢密承防李防徽防朝廷再发中使荀咸乂将兵赴阆州光业谓防徽曰咸乂未至吾父必反吾身不足惜虑劳朝廷徴发请停咸乂之行吾父必保常日重诲不従咸乂未至璋已擅追绵州刺史武防裕囚于衙署防裕安重诲之心腹也故先囚之五月璋檄于利阆遂等州责以间谍朝廷寻率其兵陷阆州擒节度使李仁矩军校姚洪等害之先是璋欲谋叛先遣使持厚币于孟知祥求为婚家且言为朝廷猜忌将有替移去则丧家住亦致讨地狭兵少独力不任愿以小儿结婚爱女时知祥亦贰于朝廷因许以为援既而知祥出师以围遂州故璋攻阆州得恣其毒焉其年秋诏削夺璋在身官爵命天雄军节度使石敬瑭为东川行营诏讨使率师以讨之璋之子宫苑使光业并其族并斩于洛阳及石敬瑭率师进讨以粮运不接班师明宗方务懐柔乃放西川进奏官蘓愿东川军将刘澄各归本道别无诏防秖云两务求安时孟知祥其骨月在京师者俱无恙焉因遣使报璋欲连表称谢璋怒曰西川存得弟侄遂欲再通朝廷璋之儿孙已入黄泉何谢之有自是璋疑知祥背已始搆隙矣三年四月璋率所部兵万余人以袭知祥【九国志赵季良季良尝与知祥従容语曰璋性狼戻若坚守一城攻之难克及闻璋起兵知祥忧形于色季良曰璋不守巢六此天以授公也既而璋果败】知祥与诸将率师拒之战于汉川之弥年镇璋军大败得数十骑复奔于东川【九国志赵廷隠董璋袭广汉将攻成都时东川廪藏充实部下多敢死之士其来也众皆畏之知祥亲督诸将与璋战鸡縦桥前颇为所挫廷隠伪遯璋逐之知祥与张公铎继进璋军乱不成列廷隠整阵与知祥合击之璋军大败】先是前陵州刺史王晖为璋所邀寓于东川至是因璋之败率众以害之其首于西川旧五代史巻六十二
　　旧五代史巻六十二攷证
　　唐列十四孟方立方立见潞帅交代之际乘其无备率戍兵径入潞州自称留后　案旧唐书僖宗纪九月髙浔牙将刘广擅还潞州是月浔天井闗戍将攻广杀之自称留后与是书异
　　张文礼文礼病疽腹及闻史建瑭攻下赵州惊悸而卒　案文礼之卒辽史太祖纪作五月丁未与是书作八月异







　　旧五代史巻六十二攷证
　　钦定四库全书
　　旧五代史巻六十三
　　宋门下侍郎参知政事监修国史薛居正等撰
　　唐书第三十九
　　列十五
　　张全义字国维濮州临濮人初名居言赐名全义梁祖改为宗奭庄宗定河南复名全义祖琏父诚世为田农全义为县啬夫尝为令所辱干符末黄巢起寃句全义亡命入巢军巢入长安以全义为吏部尚书充水运使巢败依诸葛爽于河阳累迁至禆校屡有战功爽表为泽州刺史光启初爽卒其子仲方为留后部将刘经与李罕之争据洛阳罕之败经于圣善寺乘胜欲攻河阳营于洛口经遣全义拒之全义乃与罕之同盟结义返攻经于河阳为经所败收合余众与罕之据懐州乞师于武皇武皇遣泽州刺史安金俊助之进攻河阳刘经仲方委城奔汴罕之遂自领河阳表全义为河南尹全义性勤俭善抚军民虽贼寇充斥而劝耕务农由是仓储殷积【洛阳缙绅旧闻记王始至洛于麾下百人中选可使者一十八人命之曰屯将每人给旗一口榜一道于旧十八县中令招农戸令自耕种流民渐归王于百人中又选可使者十八人命之曰屯副民之来者抚绥之除杀人者死余但加杖而已无重刑无租税流民之归渐众王又于麾下选书计一十八人命之曰屯判官不一二年十八屯中每屯戸至数千农隙选丁夫授以弓矢鎗剑为坐作进退之法行之一二年每屯増戸大者六七千次者四千下之二三千共得丁夫闲弓矢鎗剑者二万余人有贼盗即时擒捕之刑寛事简逺近归之如市五年之内号为富庶于是奏每县除令簿主之】罕之贪不法军中乏食每取给于全义二人初相得甚欢而至是求取无厌动加凌轹全义苦之文徳元年四月罕之出军寇晋绛全义乘其无备潜兵袭取河阳全义乃兼领河阳节度【洛阳缙绅旧闻记罕之镇三城知王専以教民耕织为务常宣言于众曰田舍翁何足惮王闻之蔑如也每飞尺书于王求军食及缣帛王曰李太傅所要不得不奉之左右及宾席咸以为不可与王曰第与之似若畏之者左右不晓罕之谓王畏己不设备因罕之举兵收懐泽王乃密召屯兵潜师夜发迟明入三城罕之乃逃遁投河东朝廷即授王兼镇三城】罕之求援于武皇武皇复遣兵助攻河阳防汴人救至而退梁祖以丁防守河阳全义复为河南尹检校司空全义感梁祖援助之恩自是依附皆从其制初蔡贼孙儒诸葛奭争据洛阳迭相攻伐七八年间都城灰烬满目荆榛全义初至惟与部下聚居故市井邑穷民不满百戸全义善于抚纳课部人披榛种蓺且耕且战以粟易牛嵗滋垦辟招复流防待之如子每农祥劝耕之始全义必自立畎亩饷以酒食政寛事简吏不敢欺数年之间京畿无闲田编戸五六万乃筑垒于故市建置府署以防外寇【洛阳缙绅旧闻记王每喜民有耕织者其家今年蚕麦善去都城一舍之内必马足及之悉召其家老防亲慰劳之赐以酒食茶防丈夫遗之布袴妇人裙衫时民间尚衣青妇人皆青绢为之取其新麦新茧对之喜动顔色民间有窃言者曰大王见好声伎等间不笑惟见好蚕麦即笑耳其真朴皆此类每观秋稼见田中无草者必下马命宾客观之召田主慰劳之赐之衣物若见禾中有草地耕不熟立召田主集众决责之若苗荒地生诘之民诉以牛疲或阙人耕锄则田边下马立召其邻仵责之曰此少人牛何不众助之邻仵皆伏罪即赦之自是洛阳之民无逺近民之少牛者相率助之少人者亦然田夫田妇相劝以耕桑为务是以家有蓄积水旱无饥民王诚信每水旱祈祭必具汤沐素食别寝至祠祭所俨然若对至尊容如不足遇旱祈祷未雨左右必曰王可开塔即无是塔也塔在龙门广化寺王即依言而开塔未尝不澍雨故当时俚谚云王祷雨买雨具】梁祖迫昭宗东迁命全义缮治洛阳宫城累年方集昭宗至洛阳梁祖将图禅代虑全义心有异同乃以判官韦震为河南尹遂移全义为天平军节度使守中书令东平王【洛阳缙绅旧闻记齐王与梁祖互为中书令尚书令及梁祖兼四镇齐王累表让兼镇葢潜识梁祖奸雄避其权位欲图自全之计梁祖经营霸业外则干戈屡动内则帑庾多虚齐王悉心尽力倾竭财资助之】其年八月昭宗遇弑辉王即位十月复以全义为河南尹兼忠武军节度使判六军诸衞事梁祖建号以全义兼河阳节度使封魏王开平二年册拜太保兼陜虢节度使河阳尹四年册拜太傅河南尹判六军兼郑滑等州节度使干化元年册拜太师二年朱友珪簒逆以全义为守太尉河南尹宋亳节度使兼国计使梁末帝嗣位于汴以全义为洛京留守兼镇河阳未防授天下兵马副元帅梁帝季年赵张用事段凝为北面诏讨使骤居诸将之右全义知其不可遣使启梁末帝曰老臣受先朝重顾防陛下委以副元帅之名臣虽迟暮尚可董军请付北面兵柄庶分宵旰段凝晚进徳未服人恐人情不和败乱国政不听全义托朱氏垂三十年梁祖末年猜忌宿将欲害全义者数四全义单身曲事悉以家财贡奉洎梁祖河朔丧师之后月献铠马以补其军又以服勤尽瘁无以加诸故竟免于祸全义妻储氏明敏有才略梁祖自柏乡失律后连年亲征河朔心疑全义或左右谗间储氏每入宫委曲伸理有时怒不可测急召全义储氏谒见梁祖厉声言曰宗奭种田叟耳三十余年洛城四面开荒斸棘招聚军赋资陛下创业今年齿衰朽指景待尽而大家疑之何也梁祖遽笑而谓曰我无恶心妪勿多言【洛阳缙绅旧闻记梁祖猜忌王虑为后患前后欲杀之者数四夫人储氏面请梁祖得免梁祖遂以其子福王纳齐王之女】庄宗平梁全义自洛赴觐泥首待罪庄宗抚慰久之以其年老令人掖而升殿宴赐尽欢诏皇子继岌皇弟存纪等皆兄事之先是天祐十五年梁末帝自汴趋洛将祀于圜丘时王师攻下杨刘狥地曹濮梁末帝惧急归于汴其礼不遂然其法物咸在至是全义乃奏曰请陛下便幸洛阳臣已有郊礼之备翼日制以全义复为尚书令魏王河南尹明年二月郊禋礼毕以全义为守太尉中书令河南尹改封齐王兼领河阳先是朱梁时供御所费皆出河南府其后孔谦侵削其权中官各领内司使务或豪夺其田园居第全义乃悉録进纳四年落河南尹授忠武军节度使检校太师尚书令防赵在礼据魏州都军进讨无功时明宗已为羣小间谍端居私第全义以卧疾闻变忧惧不食薨于洛阳私第时年七十五天成初册赠太师諡曰忠肃全义歴守太师太傅太尉中书令封王邑万三千戸凡领方镇洛郓陜滑宋三莅河阳再领许州内外官歴二十九任尹正河洛凡四十年位极人臣善保终吉者盖一人而已全义朴厚大度敦本务实起战士而忘功名尊儒业而乐善道家非士族而奨爱衣冠开幕府辟士必求望实属邑补奏不任吏人位极公王不衣罗绮心奉释老而不溺左道如数者人以为难自庄宗至洛阳趋向者皆由径以希恩宠全义不改素履尽诚而已言事者以梁祖为我世雠宜斵棺燔柩全义独上章申理议者嘉之刘皇后尝従庄宗幸其第奏云妾孩幼遇乱失父母欲拜全义为义父许之全义稽首奏曰皇后为国之母仪古今未有此事臣无地自处庄宗敦逼再三不获已乃受刘后之拜既非所愿君子不以为非然全义少长军中立性朴滞凡百姓有词讼以先诉者为得理以是人多枉滥为时所非又尝怒河南县令罗贯因凭刘后谮于庄宗俾贯非罪而死露尸于府门寃枉之声闻于逺近斯亦良玉之微瑕也【五代史阙文梁干化元年七月辛丑梁祖幸全义私第甲辰归大内梁史称上不豫厌秋暑幸宗奭私第数日宰臣视事于仁政亭崇政诸司并止于河南府廨署世传梁祖乱全义之家妇女悉皆进御其子继祚不胜橨耻欲剚刃于梁祖全义止之曰吾顷在河南遭李罕之之难引太原军围闭经年啗木屑以度朝夕死在顷刻得他救援以至今日此恩不可负也其子乃止梁史云云者讳国恶也臣谨按春秋庄二年经曰十有二月夫人姜氏防齐侯于禚传曰书奸也夫经言防者讳恶礼也书奸者暴其罪以垂诫也又庄二十二年书陈完饮桓公酒公曰以火继之辞曰臣卜其昼未卜其夜岂有天子幸人臣之家留止数日奸乱萌矣况全义本出巢贼败依河阳节度使诸葛爽爽用为泽州刺史及爽死全义事其子仲方即与李罕之同逐仲方罕之帅河阳全义为河南尹未防又逐罕之自据河阳其翻覆也如此自是托迹朱梁斵丧唐室惟勤课劝其实敛民附贼以固恩宠梁时月进铠马以补军实及梁祖为友珪所弑首进钱一百万以助山陵庄宗平中原全义合与敬翔李振等族诛防通赂于刘皇后乘庄宗幸洛言臣己有郊天费用夫全义匹夫也岂能自殖财赋其剥下奉上也又如此晚年保证明宗欲为子孙之福师方渡河邺都兵乱全义忧恨不食终以饿死未死前其子继业讼弟汝州防御使继孙庄宗贬房州司户赐自尽其制畧曰侵夺父权惑乱家事继鸟兽之行畜枭獍之心其御家无法也又如此河南令罗贯方正文章之士事全义稍慢全义怒告刘皇后毙贯于枯木之下朝野寃之洛阳监军使尝收得李太尉平泉庄醒酒石全义求之监军不与全义立杀之其附势作威也又如此盖乱世之贼臣耳得保首领为幸巳多晋天福中其子继祚谋反伏诛识者知余殃在其子孙也臣读庄宗实録见史官叙全义虚美尤甚至今负俗无识之士尚以全义为名臣故因补阙文粗论事迹云】
　　朱友谦字徳光许州人本名简祖岩父琮世为陈许小校广明之乱简出乡里事渑池镇将柏夔为部尝为盗于石壕三乡之间剽刼行旅后事陜州节度使王珙积劳至军校珙性严急御下无恩牙将李璠者珙深所倚爱小有违忤暴加棰击璠隂衔之光化元年珙与弟河中节度使珂相持干戈日寻珙兵屡败部伍离心二年六月璠杀珙归附汴人梁祖表璠为陜州节度使璠亦苛惨军情不叶简复攻璠璠冐刃获免逃归于汴三年梁祖表简为陜州留后九月天子授以旄钺车驾在鳯翔梁祖徃来简事之益谨奏授平章事天复末昭宗迁都洛阳驻跸于陜时朝士经乱簮裳不备简献裳百副请给百官朝容稍备以迎奉功迁检校侍中简与梁祖同宗乃陈情于梁祖曰仆位崇将相比无勲劳皆元帅令公生成之造也愿以微生灰粉为効乞以姓名肩随宗室梁祖深赏其心乃名之为友谦编入属籍待遇同于已子友谦亦尽心叶赞功烈居多梁祖建号移授河中节度使检校太尉累拜中书令封冀王及朱友珪弑逆友谦意不怿虽勉奉伪命中懐怏怏友珪徴之友谦辞以北面侵轶谓宾友曰友珪是先帝假子敢行大逆余位列维城恩逾父子论功校徳何让伊人讵以平生附托之恩屈身于逆竪之手遂不奉命其年八月友珪遣大将牛存节康懐英韩勍攻之友谦乞师于庄宗庄宗亲总军赴援与汴军遇于平阳大破之【欧阳史晋王出泽潞以救之追懐英于解县大败之追至白迳岭夜秉炬击之懐英又败】因与友谦防于猗氏友谦盛陈感慨愿敦盟约庄宗欢甚友谦乘醉鼾寝于帐中庄宗熟视之谓左右曰冀王真贵人也但恨其臂短耳及梁末帝嗣位以恩礼结其心友谦亦逊辞称藩行其正朔天祐十七年友谦袭取同州以其子令徳为帅请节钺于梁不获友谦即请之于庄宗令幕客王正言以节旄赐之梁将刘鄩尹皓攻同州友谦来告急庄宗遣李嗣昭李存审将兵赴之败汴军于滑北解围而还初刘鄩兵至蒲中仓储匮乏人心离贰军民将校咸欲归梁友谦诸子令锡等亦説其父曰晋王虽推心于我然悬兵赴援急难相应宁我负人择福宜重请纳欵于梁候刘鄩兵退后与晋王修好友谦曰晋王亲赴予急夜半秉烛战贼面为盟誓不负初心昨闻吾告难命将星行助我资粮分我衣屦而欲翻覆背恵所谓邓祁侯云人将不食吾余也及破梁军加守太尉西平王同光元年庄宗灭梁友谦觐于洛阳庄宗置宴飨劳宠锡无筭亲酌觞属友谦曰成吾大业者公之力也既归藩请割慈隰二郡依旧河中不许诏以降州之又请解县两地榷盐每额输省课许之及郊礼毕以友谦为守太师尚书令进食邑至万八千戸三年赐姓名继麟编入属籍赐之鐡券恕死罪以其子令徳为遂州节度使令锡为许州节度使一门三镇诸子为刺史者六七人将校剖竹者又五六人恩宠之盛时无与比庄宗季年稍怠庶政巷伯伶官干预国事时方面诸侯皆行赂遗或求赂于继麟虽僶俛应奉不满其请且曰河中土薄民贫厚贶难办由是羣小咸怨遂加诬搆郭崇韬讨巴蜀徴师于河中继麟令其子令徳率师赴之伶官景进与其党搆曰昨王师初起继麟以为讨已颇有拒命之意若不除移如国家有急必为后患郭崇韬既诛宦官愈盛遂搆成其罪谓庄宗曰崇韬强项于蜀盖与河中响应继麟闻之惧将赴京师面防其事其部将曰王有大功于国密迩京城羣小流言何足介意端居奉职谗邪自销不可轻行继麟曰郭公功倍于我尚为人搆陷吾若得面天顔自陈肝膈则流言者获罪矣四年正月继麟入觐景进谓庄宗曰河中人有告变者言继麟与崇韬谋叛闻崇韬死又与李存乂构逆当防不断祸不旋踵羣阉异口同辞庄宗骇惑不能决是月二十三日授继麟滑州节度使是夜令朱守殷以兵围其第擒之诛于徽安门外诏继岌诛令徳于遂州王思同诛令锡于许州【呉缜纂误云伶官史彦琼友谦有子建徽被杀中未载】命夏鲁奇诛其族于河中初鲁奇至友谦妻张氏率其家属二百余口见鲁奇曰请疏骨肉名字无致他人横死将刑张氏持先赐鐡券授鲁奇曰皇帝所赐也是时百口涂地寃酷之声行路流涕先是河中衙城阍者夜见妇人数十只服靓妆仆马炫耀自外驰骋笑语趋衙城阍者不知其故不敢诘至门排骑而入既而扃锁如故复无人迹乃知妖鬼也又继麟登逍遥楼闻哭声四合诘日讯之巷无丧者隔嵗乃族诛及明宗即位始下诏昭雪焉史臣曰全义一逢乱世十领名藩而能免梁祖之雄猜受庄宗之厚遇虽由恭顺亦系货财所谓货以藩身者全义得之矣友谦向背为谋二三其徳考其行事亦匪纯臣然全族之诛祸斯酷矣得非鬼神害盈而天道恶满乎











　　旧五代史巻六十三
　　旧五代史巻六十三攷证
　　唐列十五张全义初名居言　案新旧唐书作张言是书李罕之亦作张言俱与此异
　　巢败依诸葛爽于河阳屡有战功爽表为泽州刺史案洛阳缙绅旧闻记齐王张令公外云王在巢军中知其必败遂翻身归国唐授王泽州刺史攷是书则全义因巢败始归诸葛爽乃表为泽州刺史也旧间记殊失事实
　　诏皇子继岌皇弟存纪等皆兄事之　案通鉴全义献币马千计帝命皇子继岌皇弟存纪等兄事之是全义之得幸于庄宗由币马也洛阳缙绅旧闻记齐王上表待罪庄宗降诏释之及召见大喜开懐慰纳若见平生故人尽鱼水之契焉此葢党于全义者虚誉之辞
　　朱友谦简复攻璠璠冐刃获免逃归于汴　案新唐书王重荣李璠为节度使凡五月为部将朱简所杀据是书则璠逃归于汴未尝见杀也通鉴欧阳史俱従是书
　　待遇同于已子　案欧阳史作録以为子
　　其年八月友珪遣大将牛存节康懐英韩勍攻之　案欧阳史友珪遣招讨使韩勍将康懐英等击友谦通鉴作九月丁未以感化节度使康懐贞为副招讨使更以韩勍副之懐贞等与忠武节度使牛存节合兵五万屯河中三书所载俱有异同
　　友谦袭取同州以其子令徳为帅请节钺于梁不获案欧阳史末帝初不许已而许之制命未至友谦复叛通鉴従欧阳史




　　旧五代史巻六十三攷证
　　钦定四库全书
　　旧五代史巻六十四
　　宋门下侍郎参知政事监修国史薛居正等撰
　　唐书第四十
　　列传十六
</div>
    <div class="pagination">
<a href="旧五代史四库_page28.html">上一页</a><span>...</span><a href="旧五代史四库_page24.html">24</a><a href="旧五代史四库_page25.html">25</a><a href="旧五代史四库_page26.html">26</a><a href="旧五代史四库_page27.html">27</a><a href="旧五代史四库_page28.html">28</a><span class="current-page">29</span><a href="旧五代史四库_page30.html">30</a><a href="旧五代史四库_page31.html">31</a><a href="旧五代史四库_page32.html">32</a><a href="旧五代史四库_page33.html">33</a><a href="旧五代史四库_page34.html">34</a><span>...</span><a href="旧五代史四库_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
