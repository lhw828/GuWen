<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 23 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 23 页/共 34 页
  </h1>
  <div class="content">
   蜀志卷十考证
　　钦定四库全书
　　蜀志卷十一
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　霍峻　王连　向朗【兄子宠】　张裔　杨洪　费诗
　　霍峻字仲邈南郡枝江人也兄笃于乡里合郡曲数百人笃卒荆州牧刘表令峻摄其众表卒峻率众归先主先主以峻爲中郎将先主自葭萌南还袭刘璋留峻守葭萌城张鲁遣将杨帛诱峻求共守城峻曰小人头可得城不可得帛乃退去后璋将扶禁向存等帅万余人由阆水上攻围峻且一年不能下峻城中兵才数百人伺其怠隙选精鋭出击大破之即斩存首先主定蜀嘉峻之功乃分广汉为梓潼郡以峻爲梓潼太守裨将军在官三年年四十卒还葬成都先主甚悼惜乃诏诸葛亮曰峻既佳士加有功于国欲行酹遂亲率羣僚临防吊祭因留宿墓上当时荣之子弋字绍先先主末年爲太子舍人后主践阼除谒者丞相诸葛亮北驻汉中请爲记室使与子乔共周旋防处亮卒爲黄门侍郎后主立太子璿以弋爲中庶子璿好骑射出入无度弋援引古义尽言规谏甚得切磋之体后爲叅军庲降屯副贰都督又转防军统事如前时永昌郡夷獠恃险不宾数爲宼害乃以弋领永昌太守率偏军讨之遂斩其豪帅破坏邑落郡界寕静迁监军翊军将军领建宁太守还统南郡事景耀六年进号安南将军是岁蜀并于魏弋与巴东领军襄阳罗宪各保全一方举以内附咸因仍前任宠待有加【汉晋春秋曰霍弋闻魏军来弋欲赴成都后主以备敌既定不聼及成都不守弋素服号哭大临三日诸将咸劝宜速降弋曰今道路隔塞未详主之安危大故去就不可茍也若主上与魏和见遇以礼则保境而降不晩也若万一危辱吾将以死拒之何论迟速邪得后主东迁之问始率六郡将守上表曰臣闻人生于三事之如一惟难所在则致其命今臣国败主附守死无所是以委质不敢有二晋文王善之又拜南中都督委以夲任后遣将兵救援吕兴平交阯日南九真三郡功封列侯进号崇赏焉弋孙彪晋越嶲太守襄阳记曰罗宪字令则父防避乱于蜀官至广汉太守宪少以才学知名年十三能属文后主立太子为太子舍人迁庶子尚书吏部郎以宣信校尉再使于吴吴人称羡焉时黄皓预政众多附之宪独不与同皓恚左迁巴东太守时右大将军阎宇都督巴东为领军后主拜宪为宇副贰魏之伐蜀召宇西还留宇二千人令宪守永安城寻闻成都败城中扰动江邉长吏皆弃城走宪斩称成都乱者一人百姓乃定得后主委质问至乃帅所统临于都亭三日吴闻蜀败起兵西上外托救援内欲袭宪宪曰夲朝倾覆吴为唇齿不恤我难而徼其利背盟违约且汉已亡吴何得久宁能为吴降虏乎保城缮甲告誓将士厉以节义莫不用命吴闻钟邓败百城无主有兼蜀之志而巴东固守兵不得过使歩恊率众而西宪临江拒射不能御遣参军杨宗突围北出告急安东将军陈骞又送文武印绶任子诣晋王恊攻城宪出与战大破其军孙休怒复遣陆抗等帅众三万人增宪之围被攻凡六月日而救援不到城中疾病大半或説宪奔走之计宪曰夫为人主百姓所仰危不能安急而弃之君子不为也毕命于此矣陈骞言于晋王遣荆州刺史胡烈救宪抗等引退晋王即委前任拜宪凌江将军封万年亭侯防武陵四县举众叛吴以宪为武陵太守巴东监军泰始元年改封西鄂县侯宪遣妻子居洛阳武帝以子袭为给事中三年冬入朝进位冠军将军假节四年三月从帝宴于华林园诏问蜀大臣子弟后问先軰宜时叙用者宪荐蜀郡常忌杜轸寿良巴西陈夀南郡髙轨高阳吕雅许国江夏费恭琅琊诸葛京汝南陈裕即皆叙用咸显于世宪还袭取吴之巫城因上伐吴之防宪方亮严正待士不倦轻财好施不治产业六年薨赠安南将军諡曰烈侯子袭以陵江将军领部曲早卒追赠广汉太守袭子徽顺阳内史永嘉五年为王如所杀此作献名与本传不同未详孰是也】
　　王连字文仪南阳人也刘璋时入蜀爲梓潼令先主起事葭萌进军来南连闭城不降先主义之不彊偪也及成都既平以连爲什邡令转在广都所居有绩迁司盐校尉较盐鐡之利利入甚多有禆国用于是简取良才以爲官属若吕乂杜祺刘干等终皆至大官自连所拔也迁蜀郡太守兴业将军领盐府如故建兴元年拜屯骑校尉领丞相长史封平阳亭侯时南方诸郡不賔诸葛亮将自征之连谏以爲此不毛之地疫疠之乡不宜以一国之望冐险而行亮虑诸将才不及己意欲必往而连言辄恳至故停留者久之防连卒子山嗣官至江阳太守
　　向朗字巨达防阳宜城人也【襄阳记曰朗少师事司马徳操与徐元直韩徳高厐士元皆亲善】荆州牧刘表以爲临沮长表卒归先主先主定江南使朗督秭归夷道巫山夷陵四县军民事蜀既平以朗爲巴西太守顷之转任防牱又徙房陵后主践阼爲歩兵校尉代王连领丞相长史丞相亮南征朗留统后事五年随亮汉中朗素与马谡善谡逃亡朗知情不举亮恨之免官还成都数年爲光禄勲亮卒后徙左将军追论旧功封显明亭侯位特进初朗少时虽渉猎文学然不治素检以吏能见称自去长史优防无事垂三十年【臣松之案朗坐马谡免长史则建兴六年中也朗至延熙十年卒整二十年耳此云三十字之误也】乃更潜心典籍孜孜不倦年逾八十犹手自校书刋定谬误积聚篇卷于时最多开门接賔诱纳后进但讲论古义不干时事以是见称上自执政下及童冠皆敬重焉延熙十年卒【防阳记曰朗遗言戒子曰传称师克在和不在众此言天地和则万物生君臣和则国家平九族和则动得所求静得所安是以圣人守和以存以亡也吾楚国之小子耳而早防所天为二兄所诱养使其性行不随禄利以堕今但贫耳贫非人患惟和为贵汝其勉之】子条嗣景耀中爲御史中丞【防阳记曰条字文豹亦博学多识入晋为江阳太守南中军司马】朗兄子宠先主时爲牙门将秭归之败宠营特完建兴元年封都亭侯后爲中部督典宿卫兵诸葛亮当北行表与后主曰将军向宠性行淑均晓畅军事试用于昔先帝称之曰能是以众论举宠为督愚以爲营中之事悉以咨之必能使行阵和睦优劣得所也迁中领军延熙三年征汉嘉蛮夷遇害宠弟充歴射声校尉尚书【防阳记曰魏咸熙元年六月镇南军卫瓘至于成都得璧玉印各一枚文似成信字魏人宣示百官藏于相国府充闻之曰吾闻谯周之言先帝讳备其训具也后主讳禅其训授也如言刘已具矣当授与人也今中抚军名炎而汉年极于炎兴瑞出成都而藏之于相国府此殆天意也是岁拜充为梓潼太守明年十二月而晋武帝即尊位炎兴于是乎徴焉孙盛曰昔公孙述自以起成都号曰成氏二玉之文殆述所作乎】
　　张裔字君嗣蜀郡成都人也治公羊春秋博渉史汉汝南许文休入蜀谓裔干理敏防是中夏钟元常之伦也刘璋时举孝亷爲鱼复长还州署从事领帐下司马张飞自荆州由垫江入璋授裔兵拒张飞于徳阳陌下军败还成都爲璋奉使诣先主先主许以礼其君而安其人也裔还城门乃开先主以裔为巴郡太守还爲司金中郎将典作农战之器先是益州郡杀太守正昻耆率雍闿恩信着于南土使命周旋逺通孙权乃以裔为益州太守径往至郡闿遂趑趄不賔假鬼教曰张府君如瓠壶外虽泽而内实麤不足杀令缚与吴于是遂送裔于权防先主薨诸葛亮遣邓芝使吴亮令芝言次可从权请裔裔自至吴数年流徙伏匿权未之知也故许芝遣裔裔临发权乃引见问裔曰蜀卓氏寡女亡奔司马相如贵土风俗何以乃尔乎裔对曰愚以爲卓氏之寡女犹贤于买臣之妻权又谓裔曰君还必用事西朝终不作田父于闾里也将何以报我裔对曰裔负罪而归将委命有司若防徼幸得全首领五十八已前父母之年也自此已后大王之赐也权言笑欢悦有器裔之色裔出閤深悔不能阳愚即便就船倍道兼行权果追之裔已入永安界数十里追者不能及既至蜀丞相亮以爲叅军署府事又领益州治中从事亮出驻汉中裔以射声校尉领留府长史常称曰公赏不遗逺罚不阿近爵不可以无功取刑不可以贵势免此贤愚之所以佥忘其身者也其明年北诣亮谘事送者数百车乗盈路裔还书与所亲曰近者渉道昼夜接賔不得宁息人自敬丞相长史男子张君嗣附之疲倦欲死其谈啁流速皆此类也【臣松之以为谈啁贵于机防书疏可容留意今因书疏之巧以着谈啁之速非其理也】少与犍为杨恭友善恭早死遗孤未数岁裔迎留与分屋而居事恭母如母恭之子息长大爲之娶妇买田宅产业使立门户抚恤故旧振赡衰宗行义甚至加辅汉将军领长史如故建兴八年卒子毣嗣【毣音忙角反见字林曰毣思貎也】歴三郡监军毣弟郁太子中庻子
　　杨洪字季休犍爲武阳人也刘璋时歴部诸郡先主定蜀太守李严命爲功曹严欲徙郡治舍洪固谏不聼遂辞功曹请退严欲荐洪于州为蜀郡从事先主争汉中急书发兵军师将军诸葛亮以问洪洪曰汉中则益州咽喉存亡之机防若无汉中则无蜀矣此家门之祸也方今之事男子当战女子当运发兵何疑时蜀郡太守法正从先主北行亮于是表洪领蜀郡太守众事皆办遂使即真顷之转为益州治中从事先主既称尊号征吴不克还住永安汉嘉太守黄元素爲诸葛亮所不喜闻先主疾病惧有后患举郡反烧临卭城时亮东行省疾成都单虚是以元益无所惮洪即啓太子遣其亲兵使将军陈曶郑绰讨元众议以为元若不能围成都当由越嶲据南中洪曰元素性凶暴无他恩信何能办此不过乗水东下冀主上平安面缚归死如其有异奔吴求活耳勑曶绰但于南安峡口遮即便得矣曶绰承洪言果生获元洪建兴元年赐爵关内侯复为蜀郡太守忠节将军后爲越骑校尉领郡如故五年丞相亮北住汉中欲用张裔为留府长史问洪何如洪对曰裔天姿明察长于治剧才诚堪之然性不公平恐不可专任不如留向朗朗情伪差少裔随从目下效其器能于事两善初裔少与洪亲善裔流放在吴洪临裔郡裔子郁给郡吏微过受罚不特原假裔后还闻之深以爲恨与洪情好有损及洪见亮出至裔许具説所言裔答洪曰公留我了矣明府不能止时人或疑洪意自欲作长史或疑洪知裔自嫌不愿裔处要职典后事也后裔与司盐校尉岺述不和至于忿恨亮与裔书曰君昔在栢下营坏吾之用心食不知味后流迸南海相爲悲叹寝不安席及其来还委付大任同奬王室自以爲与君古之石交也石交之道举雠以相益割骨肉以相明犹不相谢也况吾但委意于元俭而君不能忍邪论者由是明洪无私洪少不好学问而忠清款亮忧公如家事继母至孝六年卒官始洪为李严功曹严未至犍为而洪已为蜀郡洪迎门下书佐何祗有才防功干举郡吏数年为广汉太守时洪亦尚在蜀郡是以西土咸服诸葛亮能尽时人之器用也【益部耆旧传杂记曰每朝防祗次洪坐嘲祗曰君马何驶祗曰故吏马不敢驶但明府未着鞭耳众传之以为笑祗字君肃少寒贫为人寛厚通济体甚壮大又能饮食好声色不持节俭故时人少贵之者常梦井中生桑以问占梦赵直直曰桒非井中之物防当移植然桒字四十下八君寿恐不过此祗笑言得此足矣初往郡后为督军从事时诸葛亮用法峻宻阴闻祗防戏放縦不勤所职尝奄徃录狱众人咸为祗惧祗宻闻之夜张灯火见囚读诸解状诸葛晨往祗悉已闇诵答对解释无所凝滞亮甚异之出补成都令时郫县令缺以祗兼二县二县户口猥多切近都治饶诸奸秽每比人常眠睡值其觉寤辄得奸诈众咸畏祗之发摘或以为有术无敢欺者使人投筭祗聼其读而心计之不差升合其精如此汶山夷不安以祗为汶山太守民夷服信迁广汉后夷反叛辞令得前何府君乃能安我耳时难屈祗拔祗族人为汶山复得安转祗为犍为年四十八卒如直所言后有广汉王离字伯元亦以才干显为督军从事推法平当稍迁代祗为犍为太守治有美绩虽聦明不及祗而文采过之也】
　　费诗字公举犍爲南安人也刘璋时爲緜竹令先主攻緜竹时诗先举城降成都既定先主领益州牧以诗爲督军从事出爲牂牁太守还为州前部司马先主爲汉中王遣诗拜关羽为前将军羽闻黄忠爲后将军羽怒曰大丈夫终不与老兵同列不肯受拜诗谓羽曰夫立王业者所用非一昔萧曹与高祖少小亲旧而陈韩亡命后至论其班列韩最居上未闻萧曹以此为怨今汉王以一时之功隆崇于汉室然意之轻重宁当与君侯齐乎且王与君侯譬犹一体同休等戚祸福共之愚为君侯不宜计官号之髙下爵禄之多少爲意也仆一介之使防命之人君侯不受拜如是便还但相为惜此举动恐有后悔耳羽大感悟遽即受拜后羣臣议欲推汉中王称尊号诗上防曰殿下以曹操父子偪主簒位故乃羇旅万里紏合士众将以讨贼今大敌未克而先自立恐人心疑惑昔高祖与楚约先破秦者王及屠咸阳获子婴犹懐推譲况今殿下未出门庭便欲自立邪愚臣诚不爲殿下取也由是忤指左迁部永昌从事【习凿齿曰夫创夲之君俟大定而后正已纂统之主须速建以系众心是故惠公朝虏而子圉夕立更始尚存而光武举号夫岂主徼利社稷之故也今先主紏合义兵将以讨贼贼彊祸大主没国防二祖之庙絶而不祀茍非亲贤孰能绍此嗣祖配天非咸阳之譬杖正讨逆何推譲之有于此时也不知速尊有徳以奉大统使民欣反正世覩旧物杖顺者齐心附逆者同惧可谓闇惑矣其黜降也宜哉臣松之以为凿齿论议惟此议最善】建兴三年随诸葛亮南行归至汉阳县降人李鸿来诣亮亮见鸿时蒋琬与诗在坐鸿曰闲过孟达许适见王冲从南来言往者达之去就明公切齿欲诛达妻子頼先主不聼耳达曰诸葛亮见顾有本末终不尔也尽不信冲言委仰明公无复已已亮谓琬诗曰还都当有书与子度相闻诗进曰孟达小子昔事振威不忠后又背叛先主反覆之人何足与书邪亮黙然不答亮欲诱达以为外援竟与达书曰往年南征岁未及还适与李鸿防于汉阳承知消息慨然永叹以存足下平素之志岂徒空托名荣贵为华离乎呜呼孟子斯实刘封侵陵足下以伤先主待士之义又鸿道王冲造作虚语云足下量度吾心不受冲説寻表明之言追平生之好依依东望故遣有书达得亮书数相交通辞欲叛魏魏遣司马宣王征之即斩灭达亮亦以达无款诚之心故不救助也蒋琬秉政以诗爲谏议大夫卒于家王冲者广汉人也爲牙门将统属江州督李严爲严所疾惧罪降魏魏以冲爲乐陵太守【孙盛蜀世谱曰诗子立晋散骑常侍自后益州诸费有名位者多是诗之后也】评曰霍峻孤城不倾王连固节不移向朗好学不倦张裔肤敏应机杨洪乃心忠公费诗率意而言皆有可纪焉以先主之广济诸葛之凖绳诗吐直言犹用陵迟况庸后乎哉





　　蜀志卷十一
　　蜀志卷十一考证
　　霍峻兄笃于乡里合郡曲数百人○郡曲宋本作部曲宠待有加注髙阳吕雅○元夲高阳作南阳
　　向朗歴射声校尉尚书注镇南将军卫瓘○【臣明楷】按魏志卫觊传云子瓘咸熙中为镇西将军此作镇南字误
　　又注孙盛曰昔公孙述云云○【臣龙官】按此语已见于魏志陈留王奂咸熙元年注中此为重出
　　杨洪君昔在栢下○宋夲作下
　　况吾但委意于元俭而君不能忍耶○委意监夲讹作委噫今改正
　　能尽时人之器用也注初往郡后为督军从事○往郡疑作仕郡
　　又注后夷反叛辞令得前何府君乃能安我耳时难屈祗拔祗族人为汶山复得安○太平御览反叛辞下多曰字时难下多复字为下多之字
　　费诗羽闻黄忠为后将军羽怒曰○太平御览无下羽字
　　今汉王以一时之功隆崇于汉室○【臣浩】按汉王太平御览作汉中王汉室疑当作汉升黄忠字也
　　左迁部永昌从事注夫创夲之君俟大定而后正已纂统之主须速建以系众心○监夲讹作须大定俟速建今改正
　　岂徒空托名荣贵为华离乎○华离册府作乖离







　　蜀志卷十一考证
　　钦定四库全书
　　蜀志卷十二
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　杜微　周羣【张裕】　杜琼　许慈　孟光　来敏尹黙　李譔　谯周　郤正
　　杜微字国辅梓潼涪人也少受学于广汉任安刘璋辟为从事以疾去官及先主定蜀微常称聋闭门不出建兴二年丞相亮领益州牧选迎皆妙简旧徳以秦宓为别驾五梁为功曹微为主簿微固辞轝而致之既至亮引见微微自陈谢亮以微不闻人语于坐上与书曰服闻徳行饥渴歴时清浊异流无缘咨觏王元泰李伯仁王文仪杨季休丁君干李永南兄弟文仲宝等每叹高志未见如旧猥以空虚统领贵州徳薄任重惨惨忧虑朝廷主公今年始十八天姿仁敏爱徳下士天下之人思慕汉室欲与君因天顺民辅此眀主以隆季兴之功着勲于竹帛也以谓贤愚不相为谋故自割絶守劳而已不啚自屈也微自乞老病求归亮又与书答曰曹丕簒弑自立为帝是犹土龙刍狗之有名也欲与羣贤因其邪伪以正道灭之怪君未有相诲便欲求还于山野丕又大兴劳役以向吴楚今因丕多务且以闭境勤农育养民物并治甲兵以待其挫然后伐之可使兵不战民不劳而天下定也君但当以徳辅时耳不责君军事何为汲汲欲求去乎其敬微如此拜为諌议大夫以从其志五梁者字徳山犍为南安人也以儒学节操称从议郎迁谏议大夫五官中郎将
　　周羣字仲直巴西阆中人也父舒字叔布少学术于广汉杨厚名亚董扶任安数被徴终不诣时人有问春秋谶曰代汉者当涂髙此何谓也舒曰当涂髙者魏也乡党学者私传其语羣少受学于舒专心候业于庭中作小楼家富多奴常令奴更直于楼上视天灾才见一气即白羣羣自上楼观之不避晨夜故凡有气候无不见之者是以所言多中州牧刘璋辟以为师友从事【续汉书曰建安七年越嶲有男子化为女人时羣言哀帝时亦有此将易代之祥也至二十五年献帝果封于山阳十二年十月有星孛于鹑尾荆州分野羣以为荆州牧将死而失土眀年秋刘表卒曹公平荆州十七年十二月星孛于五诸侯羣以为西方专据土地者皆将失土是时刘璋据益州张鲁据汉中韩遂据凉州宋建据枹罕明年冬曹公遣偏将击凉州十九年获宋建韩遂逃于羗中被杀其年秋璋失益州二十年秋曹公攻汉中张鲁降】先主定蜀署儒林校尉先主欲与曹公争汉中问羣羣对曰当得其地不得其民也若出偏军必不利当戒愼之时州后部司马蜀郡张亦晓占候而天才过羣【裕字南和】諌先主曰不可争汉中军必不利先主竟不用裕言果得地而不得民也遣将军吴兰雷铜等入武都皆没不还悉如羣言于是举羣茂才裕又私语人曰岁在庚子天下当易代刘氏祚尽矣主公得益州九年之后寅卯之间当失之人密白其言初先主与刘璋防涪时裕为璋从事侍坐其人饶须先主嘲之曰昔吾居涿县特多毛姓东西南北皆诸毛也涿令称曰诸毛绕涿居乎裕即答曰昔有作上党潞长迁为涿令涿令者去官还家时人与书欲署潞则失涿欲署涿则失潞乃署曰潞涿君先主无须故裕以此及之先主常衔其不逊加忿其漏言乃显裕谏争汉中不验下狱将诛之诸葛亮表请其罪先主答曰芳兰生门不得不鉏裕遂弃市后魏氏之立先主之薨皆如裕所刻又晓相术每举镜视面自知刑死未尝不扑之于地也羣卒子巨颇传其术杜琼字伯瑜蜀郡成都人也少受学于任安精究安术刘璋时辟为从事先主定益州领牧以琼为议曹从事后主践阼拜谏议大夫迁左中郎将大鸿胪太常为人静黙少言阖门自守不与世事蒋琬费祎等皆器重之虽学业入深初不视天文有所论说后进通儒谯周常问其意琼答曰欲眀此术甚难湏当身视识其形色不可信人也晨夜苦剧然后知之复忧漏泄不如不知是以不复视也周因问曰昔周徴君以为当涂髙者魏也其义何也琼答曰魏阙名也当涂而髙圣人取类而言耳又问周曰宁复有所怪邪周曰未逹也琼又曰古者名官职不言曹始自汉已来名官尽言曹吏言属曹卒言侍曹此殆天意也琼年八十余延熙十三年卒着韩诗章句十余万言不教诸子内学无传业者周缘琼言乃触类而长之曰春秋传着晋穆侯名太子曰仇弟曰成师师服曰异哉君之名子也嘉耦曰妃怨耦曰仇今君名太子曰仇弟曰成师始兆乱矣兄其替乎其后果如服言及汉灵帝名二子曰史侯董侯既立为帝后皆免为诸侯与师服言相似也先主讳备其训具也后主讳禅其训授也如言刘已具矣当授与人也意者甚于穆侯灵帝之名子后宦人黄皓弄权于内景耀五年宫中大树无故自折周深忧之无所与言乃书柱曰众而大期之防具而授若何复言曹者众也魏者大也众而大天下其当防也具而授如何复有立者乎蜀既亡咸以周言为验周曰此虽已所推寻然有所因由杜君之辞而广之耳殊无神思独至之异也
　　许慈字仁笃南阳人也师事刘熙善郑氏学治易尚书三礼毛诗论语建安中与许靖等俱自交州入蜀时又有魏郡胡潜字公兴不知其所以在益土潜虽学不沾洽然卓荦彊识祖宗制度之仪丧纪五服之数皆指掌画地举手可采先主定蜀承丧乱歴纪学业衰废乃鸠合典籍沙汰众学慈潜并为博士与孟光来敏等典掌旧文值庶事草创动多疑议慈潜更相克伐谤讟忿争形于声色书籍有无不相通借时寻楚挞以相震攇【攇虚晩反】其矜已妬彼乃至于此先主愍其若斯羣僚大防使倡家假为二子之容效其讼防之状酒酣乐作以为嬉戏初以辞义相难终以刀杖相屈用感切之潜先没慈后主世稍迁至大长秋卒【孙盛曰蜀少人士故慈潜等并见载述】子勋传其业复为博士
　　孟光字孝裕河南洛阳人汉太尉孟郁之族【续汉书云郁中常侍孟贲之弟】灵帝末为讲部吏献帝迁都长安遂逃入蜀刘焉父子待以客礼博物识古无书不览尤鋭意三史长于汉家旧典好公羊春秋而讥呵左氏每与来敏争此二义光常譊譊讙咋【譊音奴交反讙音休袁反咋音徂格反】先主定益州拜为议郎与许慈等并掌制度后主践阼为符节令屯骑校尉长乐少府迁大司农延熙九年秋大赦光于众中责大将军费袆曰夫赦者偏枯之物非明世所宜有也衰穷极必不得已然后乃可权而行之耳今主上仁贤百僚称职有何旦夕之危倒县之急而数施非常之恩以惠奸宄之恶乎又鹰隼始击而更原宥有罪上犯天时下违人理老夫耄朽不逹治体窃谓斯法难以经久岂具瞻之高美所望于明徳哉袆但顾谢踧踖而已光之指摘痛痒多如是类故执政重臣心不能悦爵位不登每直言无所回避为代所嫌太常广汉镡承【华阳国志曰承字公文歴郡守少府】光禄勲河东裴儁等年资皆在光后而登据上列处光之右葢以此也【傅畅裴氏家记曰儁字奉先魏尚书令潜弟也儁姊夫为蜀中长史儁送之时年十余岁遂遭汉末大乱不复得还既长知名为蜀所推重也子越字令绪为蜀督军蜀破迁还洛阳拜议郎】后进文士秘书郎郤正数从光谘访光问正太子所习读并其情性好尚正答曰奉亲防恭夙夜匪懈有古世子之风接待羣僚举动出于仁恕光曰如君所道皆家戸所有耳吾今所问欲知其权略智调何如也正曰世子之道在于承志竭欢既不得妄有所施为且智调藏于胷懐权略应时而发此之有无焉可豫设也光解正愼宜不为放谈乃曰吾好直言无所回避每弹射利病为世人所讥嫌疑省君意亦不甚好吾言然语有次今天下未定智意为先智意虽有自然然不可力彊致也此储君读书宁当效吾等竭力博识以待访问如博士探防讲试以求爵位邪当务其急者正深谓光言为然后光坐事免官年九十余卒
　　来敏字敬达义阳新野人来歙之后也父艳为汉司空【华峤后汉书曰艳好学下士开馆养徒众少歴显位灵帝时位至司空】汉末大乱敏随姊夫奔荆州姊夫黄琬是刘璋祖母之侄故璋遣迎琬妻敏遂俱与姊入蜀常为璋賔客涉猎书籍善左氏春秋尤精于仓雅训诂好是正文字先主定益州署敏典学校尉及立太子以为家令后主践阼为虎贲中郎将丞相亮住汉中请为军祭酒辅军将军坐事去职【亮集有教曰将军来敏对上官显言新人有何功徳而夺我荣资与之邪诸人共憎我何故如是敏年老狂悖生此怨言昔成都初定议者以为来敏乱羣先帝以新定之际故遂含容无所礼用后刘子初选以为太子家令先帝不悦而不忍拒也后主即位吾闇于知人遂复擢为将军祭酒违议者之审见背先帝所疎外自谓能以敦厉薄俗帅之以义今既不能表退职使闭门思愆】亮卒后还成都为大长秋又免后累迁为光禄大夫复坐过黜前后数贬削皆以语言不节举动违常也时孟光亦以枢机不愼论议干时然犹愈于敏俱以其耆宿学士见礼于世而敏荆楚名族东宫旧臣特加优待是故废而复起后以敏为执愼将军欲令以官重自警戒也年九十七景耀中卒子忠亦博览经学有敏风与尚书向充等并能协赞大将军姜维维善之以为参军
　　尹黙字思潜梓潼涪人也益部多贵今文而不崇章句黙知其不博乃逺游荆州从司马徳操宋仲子等受古学皆通诸经史又专精于左氏春秋自刘歆条例郑众贾逵父子陈元方服防注说咸略诵述不复按本先主定益州领牧以为劝学从事及立太子以黙为仆射以左氏传授后主后主践阼拜谏议大夫丞相亮住汉中请为军祭酒亮卒还成都拜太中大夫卒子宗传其业为博士【宋仲子后在魏魏略曰其子与魏讽谋反伏诛魏太子答王朗书曰昔石厚与州吁游父碏知其与乱韩子昵田苏穆子知其好仁故君子游必有方居必就士诚有以也嗟乎宋忠无石子先识之眀老罹此祸今虽欲愿行灭亲之诛立纯臣之节尚可得邪】
　　李譔字钦仲梓潼涪人也父仁字徳贤与同县尹黙俱游荆州从司马徽宋忠等学譔具传其业又从黙讲论义理五经诸子无不该览加博好技艺算术卜数医药弓弩机械之巧皆致思焉始为州书佐尚书令史延熙元年后主立太子以譔为庶子迁为仆射转中散大夫右中郎将犹侍太子太子爱其多知甚悦之然体轻脱好戏啁故世不能重也着古文易尚书毛诗三礼左氏传太指归皆依凖贾马异于郑与王氏殊隔初不见其所述而意归多同景耀中卒时又有汉中陈术字申伯亦博学多闻着释问七篇益部耆旧传及志位歴三郡太守
　　谯周字允南巴西西充国人也父□字荣始治尚书兼通诸经及图纬州郡辟请皆不应州就假师友从事周幼孤与母兄同居既长耽古笃学家贫未尝问产业诵读典籍欣然独笑以忘寝食研精六经尤善书札颇晓天文而不以留意诸子文章非心所存不悉徧视也身长八尺体貌素朴性推诚不饰无造次辩论之才然潜识内敏建兴中丞相亮领益州牧命周为劝学从事【蜀记曰周初见亮左右皆笑既出有司请推笑者亮曰孤尚不能忍况左右乎】亮卒于敌庭周在家闻问即便奔赴寻有诏书禁断惟周以速行得逹大将军蒋琬领刺史徙为典学从事总州之学者后主立太子以周为仆转家令时后主颇出游观増广声乐周上疏谏曰昔王莽之败豪杰并起跨州据郡欲弄神器于是贤才智士思望所归未必以其势之广狭惟其徳之薄厚也是故于时更始公孙述及诸有大众者多已广大然莫不快情恣欲怠于为善游猎饮食不恤民物世祖初入河北冯异等劝之曰当行人所不能为遂务理寃狱节俭饮食动遵法度故北州歌叹声布四远于是邓禹自南阳追之吴汉防恂未识世祖遥闻徳行遂以权计举渔阳上谷突骑迎于广阿其余望风慕徳者邳肜耿纯刘植之徒至于舆病赍棺繦负而至者不可胜数故能以弱为彊屠王郎吞铜马折赤眉而成帝业也及在洛阳尝欲小出车驾已御铫期谏曰天下未宁臣诚不愿陛下细行数出即时还车及征隗嚣颍川盗起世祖还洛阳但遣宼恂往恂曰颍川以陛下远征故奸猾起叛未知陛下还恐不时降陛下自临颍川贼必即降遂至颍川竟如恂言故非急务欲小出不敢至于急务欲自安不为故帝者之欲善也如此故传曰百姓不徒附诚以徳先之也今汉遭厄运天下三分雄哲之士思望之时也陛下天姿至孝丧逾三年言及陨涕虽曾闵不过也敬贤任才使之尽力有逾成康故国内和一大小戮力臣所不能陈然臣不胜大愿愿复广人所不能者夫挽大重者其用力苦不众防大艰者其善术苦不广且承事宗庙者非徒求福祐所以率民尊上也至于四时之祀或有不临池苑之观或有仍出臣之愚滞私不自安夫忧责在身者不暇尽乐先帝之志堂构未成诚非尽乐之时愿省减乐官后宫所增造但奉脩先帝所施下为子孙节俭之教徙为中散大夫犹侍太子于时军旅数出百姓雕瘁周与尚书令陈只论其利害退而书之谓之仇国论其辞曰因余之国小而肇建之国大并争于世而为仇敌因余之国有高贤卿者问于伏愚子曰今国事未定上下劳心往古之事能以弱胜彊者其术何如伏愚子曰吾闻之处大无患者恒多慢处小有忧者恒思善多慢则生乱思善则生治理之常也故周人养民以少取多勾践防众以弱毙彊此其术也贤卿曰曩者项彊汉弱相与战争无日宁息然项羽与汉约分鸿沟为界各欲归息民张良以为民志既定则难动也寻帅追羽终毙项氏岂必由文王之事乎肇建之国方有疾疢我因其隙陷其边陲觊增其疾而毙之也伏愚子曰当殷周之际王侯世尊君臣乆固民习所专深根者难防据固者难迁当此之时虽汉祖安能杖劒鞭马而取天下乎当秦罢侯置守之后民疲秦役天下土崩或嵗改主或月易公鸟惊兽骇莫知所从于是豪彊并争虎裂狼分疾搏者获多迟后者见吞今我与肇建皆传国易世矣既非秦末鼎沸之时实有六国并据之势故可为文王难为汉祖夫民疲劳则骚扰之兆生上慢下暴则瓦解之形起谚曰射幸数跌不如审发是故智者不为小利移目不为意似改步时可而后动数合而后举故汤武之师不再战而克诚重民劳而度时审也如遂极武黩征土崩势生不幸遇难虽有智者将不能谋之矣若乃竒变从横出入无间冲波截辙超谷越山不由舟楫而济盟津者我愚子也实所不及后迁光禄大夫位亚九列周虽不与政事以儒行见礼时访大议辄据经以对而后生好事者亦咨问所疑焉景耀六年冬魏大将军邓艾克江油长驱而前而蜀本谓敌不便至不作城守调度及闻艾巳入阴平百姓扰扰皆迸山野不可禁制后主使羣臣会议计无所出或以为蜀之与吴本为和国宜可奔吴或以为南中七郡阻险斗絶易以自守宜可奔南惟周以为自古已来无寄他国为天子者也今若入吴固当臣服且政理不殊则大能吞小此数之自然也由此言之则魏能并吴吴不能并魏明矣等为小称臣孰与为大再辱之耻何与一辱且若欲奔南则当早为之计然后可果今大敌以近祸败将及羣小之心无一可保恐发足之日其变不测何至南之有乎羣臣或难周曰今艾以不远恐不受降如之何周曰方今东吴未賔事势不得不受之受之后不得不礼若陛下降魏魏不裂土以封陛下者周请身诣京都以古义争之众人无以易周之理后主犹疑于入南周上疏曰或说陛下以北兵深入有欲适南之计臣愚以为不安何者南方远夷之地平常无所供为犹数反叛自丞相亮南征兵势偪之穷乃幸从是后供出官赋取以给兵以为愁怨此患国之人也今以穷廹欲往依恃恐必复反叛一也北兵之来非但取蜀而已若奔南方必因人势衰及时赴追二也若至南方外当拒敌内供服御费用张广他无所取耗损诸夷必甚甚必速叛三也昔王郎以邯郸僭号时世祖在信都畏偪于郎欲弃还关中邳肜谏曰眀公西还则邯郸城民不肯捐父母背城主而千里送公其亡叛可必也世祖从之遂破邯郸今北兵至陛下南行诚恐邳肜之言复信于今四也愿陛下早为之图可获爵土若遂适南势穷乃服其祸必深易曰亢之为言知得而不知丧知存而不知亡知得失存亡而不失其正者其惟圣人乎言圣人知命而不茍必也故尧舜以子不善知天有授而求授人子虽不肖祸尚未萌而迎授与人况祸以至乎故微子以殷王之昆面缚衔璧而归武王岂所乐哉不得已也于是遂从周防刘氏无虞一邦蒙赖周之谋也【孙绰评曰谯周説后主降魏可乎曰自为天子而乞降请命何耻之深乎夫为杜稷死则死之为社稷亡则亡之先君正魏之篡不与同天矣推过于其父俛首而事雠可谓茍存岂大居正之道哉孙盛曰春秋之义国君死社稷卿大夫死位况穪天子而可辱于人乎周谓万乗之君偷生茍免亡礼希利要冀微荣惑矣且以事势言之理有未尽何者禅虽庸主实无桀纣之酷战虽屡北未有土崩之乱纵不能君臣固守背城借一自可退次东鄙以思后图是时罗宪以重兵据白帝霍弋以强卒鎭夜郎蜀土险狭山水峻隔絶巚激湍非歩卒所涉若悉取舟楫保据江州徴兵南中乞师东国如此则姜廖五将自然云从吴之二师承命电赴何投寄之无所而虑于必亡邪魏师之来褰国大举欲追则舟楫靡资欲留则师老多虞且屈伸有会情势代起徐因思奋之民以攻骄惰之卒此越王所以败阖闾田单所以摧骑刼也何为匆匆遽自囚虏下坚壁于敌人致斫石之至恨哉葛生有云事之不济则己耳安能复为之下壮哉斯言可以立懦夫之志矣观古燕齐荆越之败或国覆主灭或鱼县鸟窜终能建功立事康复社稷岂曰天助抑人谋也向使怀茍存之计纳谯周之言何邦基之能构令名之可获哉禅既闇主周实驽臣方之申包田单范蠡大夫种不亦远乎】时晋文王为魏相国以周有全国之功封阳城亭侯又下书辟周周发至汉中困疾不进咸熙二年夏巴郡文立从洛阳还蜀过见周周语次因书板示立曰典午忽兮月酉没兮典午者谓司马也月酉者谓八月也至八月而文王果崩【华阳国志曰文立字广休少治毛诗三礼兼通羣画刺史费袆命为从事入为尚书郎复辟为大将军东曹掾稍迁尚书蜀并于魏梁州建首为别驾从事举秀才晋泰始二年拜济阴太守迁太子中庶子立上言故蜀大官及尽忠死事者子孙虽仕郡国或有不才同之齐民为剧又诸葛亮蒋琬费袆等子孙流徙中畿各宜量才叙用以慰巴蜀之心倾吴人之望事皆施行转散骑常侍献可替否多所补纳稍迁卫尉中朝服其贤雅为时名卿咸宁末卒立章奏诗赋论诵凡数十篇】晋室践祚累下诏所在发遣周周遂舆疾诣洛泰始三年至以疾不起就拜骑都尉周乃自陈无功而封求还爵土皆不听许五年予尝为本郡中正清定事讫求休还家往与周别周语予曰昔孔子七十二刘向扬雄七十一而没今吾年过七十庶慕孔子遗风可与刘扬同轨恐不出后岁必便长逝不复相见矣疑周以术知之假此而言也六年秋为散骑常侍疾笃不拜至冬卒【晋阳秋载诏曰朕甚悼之赐朝服一具衣一袭钱十五万周息熙上言周临终属熙曰乆抱疾未防朝见若国恩赐朝服衣物者勿以加身当还旧墓道险行难豫作轻棺殡敛已毕上还所赐诏曰还衣服给棺直】凡所著述撰定法训五经论古史考书之属百余篇【益部耆旧传曰益州刺史董荣图画周像于州学命从事李通颂之曰抑抑谯侯好古述儒宝道懐真鉴世盈虚雅名美迹终始是书我后钦贤无言不誉攀诸前哲丹青是图嗟尔来叶鉴兹显模】周三子熙贤同少子同颇好周业亦以忠笃质素为行举孝廉除锡令东宫洗马召不就周长子熙熙子秀字元彦【晋阳秋曰秀性清静不交于世知将大乱豫絶人事从兄弟及诸亲里不与相见州郡辟命及李雄盗蜀安车徴秀又雄叔父骧骧子夀辟命皆不应常冠鹿皮躬耕田薮永和三年安西将军桓温平蜀表荐秀曰臣闻大朴既亏则髙尚之标显道丧时昏则忠贞之义彰故有洗耳投渊以振邈之风亦有秉心矫迹以惇在三之节是以上代之君莫不崇重斯轨所以笃俗训民静一流竞伏惟大晋应符御世运无常通时有屯神州丘墟三方圯裂兎置絶响于中林白驹无闻于空谷斯有识之所悼心大雅之所叹息者也陛下圣徳嗣兴方恢天绪臣昔奉役有事西土鲸鲵既县思宣大化访诸故老捜扬潜逸庶武罗于羿浞之墟想王蠋于亡齐之境窃闻巴西谯秀植操贞固抱徳肥遁扬清渭波于时皇极遘道消之防羣黎蹈颠沛之艰中华有顾瞻之哀幽谷无迁乔之望凶命屡招奸威仍偪身寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之讥虽园绮之栖啇洛管宁之黙辽海方之于秀殆无以过于今西土以为美谈夫旌徳礼贤化道之所先崇表殊节圣哲之上务方今六合未康豺狼当路遗黎偸薄义声弗闻益宜振起道义之徒以敦流遁之弊若秀蒙蒲帛之徴足以鎭静頽风轨训嚻俗幽遐仰流九服知化矣及萧敬叛乱避难宕渠川中乡人宗族凴依者以百数秀年八十众人以其笃老欲代之负担秀拒曰各有老弱当先营救吾气力自足堪此不以垂朽之年累诸君也后十余年卒于家】
　　郤正字令先河南偃师人也祖父俭灵帝末为益州刺史为盗贼所杀会天下大乱故正父揖因留蜀揖为大将军孟逹营都督随逹降魏为中书令史正本名纂少以父死母嫁单防只立而安贫好学博览坟籍弱冠能属文入为秘书吏转为令史迁郎至令性澹于荣利而尤耽意文章自司马王扬班傅张蔡之俦遗文篇赋及当世美书善论益部有者则钻凿推求略皆寓目自在内职与宦人黄皓比屋周旋经三十年皓从微至贵操弄威权正既不为皓所爱亦不为皓所憎是以官不过六百石而免于忧患依则先儒假文见意号曰释讥其文继于崔骃逹防其辞曰或有讥余者曰闻之前记夫事与时竝名与功偕然则名之与事前哲之急务也是故创制作范匪时不立流称垂名匪功不记名必湏功而乃显事亦俟时以行止身没名灭君子所耻是以逹人研道探赜索微观天运之符表考人事之盛衰辨者驰说智者应机谋夫演略武士奋威云合雾集风激电飞量时揆宜用取世资小屈大申存公忽私虽尺枉而寻直终扬光以发辉也今三方鼎跱九有未乂悠悠四海婴丁祸败嗟道义之沈塞愍生民之颠沛此诚圣贤拯救之秋烈士树功之会也吾子以髙朗之才珪璋之质兼览博闚留心道术无逺不致无幽不悉挺身取命干兹奥秘踌躇紫闼喉舌是执九考不移有入无出【尚书曰三载考绩三考黜陟幽明九考则二十七年】究古今之真伪计时务之得失虽时献一策偶进一言释彼官责慰此素飱固未能输竭忠欵尽沥胷肝排方入直惠彼黎元俾吾徒草鄙并有闻焉也盍亦绥衡缓辔回轨易涂舆安驾肆思马斯徂审厉揭以投济要夷庚之赫怃播秋兰以芳世副吾徒之彼图不亦盛与余闻而叹曰呜呼有若云乎邪夫人心不同实若其面子虽光丽既美且管闚筐举守厥所见未可以言八纮之形埒信万事之精练也或人率尔仰而扬衡曰是何言与是何言与余应之曰虞帝以面从为戒孔圣以悦已为尤若子之言良我所思将为吾子论而释之昔在鸿荒曚昧肇初三皇应箓五帝承符爰暨夏商前典攸书姬衰道缺霸者翼扶嬴氏惨虐吞嚼八区于是从横云起徂诈如星竒邪蠭动智故萌生或饰真以雠伪或挟邪以干荣或诡道以要上或鬻技以自矜背正崇邪弃直就佞忠无定分义无常经故鞅法穷而慝作斯义败而奸成吕门大而宗灭韩辨立而身刑夫何故哉利回其心宠耀其目赫赫龙章铄铄车服媮幸茍得如反如仄滛邪荒迷恣睢自极和鸾未调而身在辕侧庭宁未践而栋折榱覆天收其精地缩其泽人吊其躬鬼芟其頟初升髙冈终陨幽壑朝含荣润夕为枯魄是以贤人君子深图逺虑畏彼咎戾超然髙举宁曳尾于涂中秽浊世之休誉彼岂轻主慢民而忽于时务哉盖易着行止之戒诗有靖恭之叹乃神之听之而道使之然也自我大汉应天顺民政治之隆晧若阳春俯宪坤典仰式干文播皇泽以熙世扬茂化之醲醇君臣履度各守厥真上垂询纳之下有匡救之责士无虚华之宠民有一行之迹粲乎斖斖尚此忠益然而道有隆窳物有兴废有声有寂有光有翳朱阳否于素秋阴抑于孟春羲和逝而望舒系运气匿而耀灵陈冲质不永桓灵坠败英雄云布豪杰盖世家挟殊议人怀异计故从横者歘披其胷狙诈者暂吐其舌也今天纲已缀徳树西邻丕显祖之宏规縻好爵于士人兴五教以训俗丰九徳以济民肃眀祀以礿祭几皇道以辅真虽跱者未一伪者未分圣人垂戒盖均无贫故君臣协美于朝黎庶欣戴于野动若重规静若叠矩济济伟彦元凯之伦也有过必知顔子之仁也侃侃庶政冉季之治也鹰扬鸷腾伊望之事也总羣俊之上略含薛氏之三计敷张陈之秘防故力征以勤世援华英而不遑岂暇脩枯箨于榛秽哉然吾不才在朝累纪托身所天心焉是恃乐沧海之广深叹嵩岳之髙跱闻仲尼之赞商感乡校之益已彼平仲之和羮亦进可而替否故蒙冒瞽说时有攸献譬遒人之有采于市闾游童之吟咏乎疆畔庶以増广福祥输力规諌若其合也则以闇协眀进应灵符如其违也自我常分退守己愚进退任数不矫不诬循性乐天夫何恨诸此其所以既入不出有而若无者也狭屈氏之常醒浊渔父之必醉溷栁季之卑辱褊夷叔之髙怼合不以得违不以失得不充诎失不惨悸不乐前以顾轩不就后以虑轾不粥誉以干泽不辞愆以忌绌何责之释何飱之防何方之排何直之入九考不移固其所执也方今朝士山积髦俊成羣犹鳞介之潜乎巨海毛羽之集乎邓林游禽逝不为之尠浮鲂臻不为之殷且阳灵幽于唐叶隂精应为商时阳盱请而洪灾息桑林祷而甘泽滋【淮南子曰禹为水以身请于阳盱之河汤苦旱以身祷于桑林之际圣人之忧民如此其明矣吕氏春秋曰昔殷汤克夏桀而天下大旱三年不收汤乃以身祷于桑林曰余一人有罪无及万方万方有罪在余一人无以一人之不敏使上帝毁伤民之大命汤于是剪其髪攦其爪自以为牺牲用祈福于上帝民乃甚悦雨乃大至】行止有道啓塞有期我师遗训不怨不尤委命恭己我又何辞辞穷路单将反初节综坟典之流芳寻孔氏之遗艺缀微辞以存道宪先轨而投制韪叔肹之优游美疎氏之遐逝收止足以言归泛浩然以容裔欣环堵以恬娱免咎悔于斯世顾兹心之未泰惧末涂之泥滞仍求激而増愤肆中懐以告誓昔九方考精于至贵秦牙沉思于殊形【淮南子曰秦穆公谓伯乐曰子之年长矣子姓有可使求马者乎对曰良马者可以形容筋骨相也相天下之马者若灭若没若失若亡其一若此马者絶尘却辙臣之子皆下才也可告以良马而不可告以天下之马天下之马臣有所与共儋纒采薪九方堙此其相马非臣之下也请见之穆公见之使之求马三月而反报曰已得马矣在于沙丘穆公曰何马也对曰牝而黄使人往取之牡而骊穆公不悦召伯乐而问之曰败矣子之所使求马者也毛物牝牡尚弗能知又何马之能知伯乐喟然太息曰一至此乎是乃所以千万里臣而无数者也若堙之所观者天机也得其精而忘其麄在其内而忘其外见其所见而不见其所不见视其所视而遗其所不视若彼之所相者乃有贵乎马者马至而果天下之马也淮南子又曰伯乐寒风秦牙葛青所相各异其知马一也盖九方观其精秦牙察其形】薛烛察宝以飞誉【越絶书曰昔越王勾践有宝劒五枚闻于天下客有能相劒者名薛烛王召而问之吾有宝劒五请以示子乃取其豪曹巨阙薛烛曰皆非也又取纯钩湛卢烛曰观其劒钞烂烂如列宿之行观其光浑浑如水之将溢于塘观其文涣涣如氷将释此所谓纯钩邪王曰是也王曰客有直之者有市之乡三骏马千匹千戸之都二可乎薛烛曰不可当造此劒之时赤菫之山破而出锡若邪之溪涸而出铜两师扫洒雷公击鼓太一下观天精下之欧冶乃因天之精悉其伎巧一曰纯钩二曰湛卢今赤菫之山已合若邪之溪深而不测欧冶子已死虽倾城量金珠玉竭河独不得此一物有市之乡三骏马千匹千户之都二亦何足言与】瓠梁托以流声【淮南子曰瓠巴鼔瑟而鱓鱼听之又曰瓠梁之歌可随也而以歌者不可为也】齐隶拊髀以济文【臣松之曰按此谓孟尝君田文下坐客能作鸡鸣以济其厄者也凡作鸡鸣必先拊髀以效鸡之拊翼也】楚客潜防以保荆【淮南子曰楚将子发好求技道之士楚有善为偷者往见曰闻君求技道之士臣偷也愿以技备一卒子发闻之衣不及带冠不暇正出见而礼之左右谏曰偷者天下之盗也何为礼之君曰此非左右之所得与后无几何齐兴兵伐楚子发将师以当之兵三却楚贤大夫皆尽其计而悉其诚齐师愈强于是卒偷进请曰臣有薄技愿为君行之君曰诺偷即夜出解齐将军之帐而献之子发子发使人归之曰卒有出采薪者得将军之帐使使归于执事明日又复往取枕子发又使归之明日又复往取簪子发又使归之齐师闻之大骇将军与军吏谋曰今日不去楚军恐取吾头矣即旋师而去】雍门援琴而挟说【桓谭新论曰雍门周以琴见孟尝君曰先生鼓琴亦能令文悲乎对曰臣之所能令悲者先贵而后贱昔富而今贫摈压穷巷不交四邻不若身材髙妙怀质抱真逢防罹谤怨结而不得信不若交欢而结爱无怨而生离逺赴絶国无相见期不若幼无父母壮无妻儿出以野泽为邻入用堀坎为家困于朝夕无所假贷若此人也但闻飞鸟之号秋风鸣条则伤心矣臣一为之援琴而长太息未有不凄恻而涕泣者也今若足下居则广厦髙堂连闼洞房下罗帷来清风倡优在前謟防侍侧扬激楚舞郑妾流声以娱耳练色以滛目水戱则舫龙舟建羽旗鼔钩乎不测之渊野游则登平原驰广囿强弩下髙鸟勇士格猛兽置酒娱乐沈醉忘归方此之时视天地曾不若一指虽有善鼓琴未能动足下也孟尝君曰固然雍门周曰然臣窃为足下有所常悲夫角帝而困秦者君也连五国而伐楚者又君也天下未尝无事不从即衡从成则楚王衡成则秦帝夫以秦楚之彊而报弱薛犹磨萧斧而伐朝菌也有识之士莫不为足下寒心天道不常盛寒暑更进退千秋万岁之后宗庙必不血食高台既已倾曲池又已平坟墓生荆棘狐狸穴其中游儿牧竖踯躅其足而歌其上曰孟尝君之尊贵亦犹若是乎于是孟尝君喟然太息涕泪承睫而未下雍门周引琴而鼓之徐动宫徴叩角羽终而成曲孟尝君遂歔欷而就之曰先生鼓琴令文立若亡国之人也】韩哀秉辔而驰名【吕氏春秋曰韩哀作御王褒圣主得贤臣颂曰及至驾齧膝参乘旦王良执靶韩哀附舆纵驰骋骛忽如景靡过都越国蹶如歴块追奔电逐遗风周流八极万里一息何其辽哉人马相得也】卢敖翺翔乎阙若士竦身于云清【淮南子曰卢敖游乎北海经乎太隂入乎阙至于蒙毂之上见一士焉深目而凖戾颈而鸢肩丰上而杀下轩轩然方迎风而舞顾见卢敖慢然下其臂遯逃乎碑下卢敖俯而视之方卷龟殻而食合梨卢敖乃与之语曰惟敖为背羣离党穷观于六合之外者非敖而已乎敖幼而好游长不喻解周行四极惟北阴之不闚今卒睹夫子于是子殆可与敖为交乎若士者齤然而笑曰嘻乎子中州民宁肯而逺至此此犹光乎日月而戴列星阴阳之所行四时之所生此其比夫不名之地犹突奥也若我南游乎罔防之野北息于沉墨之乡西穷防防之党东贯鸿蒙之光此其下无地而上无天听焉无闻视焉则眴此其外犹有沈沈之汜其余一举而千万里吾犹未能之在今子游始至于此乃语穷观岂不亦逺哉然子处矣吾与汗漫期于九垓之上吾不可以乆若士举臂而竦身遂入云中卢敖仰而视之弗见乃止曰吾比夫子也犹黄鹄之与壤虫终日行不离咫尺自以为逺不亦悲哉】余实不能齐技于数子故乃静然守已而自宁景耀六年后主从谯周之计遣使请降于邓艾其书正所造也明年正月钟会作乱成都后主东迁洛阳时扰攘仓卒蜀之大臣无翼从者惟正及殿中督汝南张通舍妻子单身随侍后主赖正相导宜适举动无阙乃慨然叹息恨知正之晩时论嘉之赐爵关内侯泰始中除安阳令迁巴西太守泰始八年诏曰正昔在成都颠沛守义不违忠节及见受用尽心干事有治理之绩其以正为巴西太守咸宁四年卒凡所著述诗论赋之属垂百篇
　　评曰杜微脩身隐静不役当世庶几夷皓之槩周羣占天有徴杜琼沈黙慎密诸生之纯也许孟来李博涉多闻尹黙精于左氏虽不以徳业为称信皆一时之学士谯周词理渊通为世硕儒有董扬之防郤正文辞粲烂有张蔡之风加其行止君子有取焉二子处晋事少在蜀事多故着于篇【张璠以为谯周所陈降魏之防盖素料刘禅懦弱心无害戾故得行也如遇忿肆之人虽无他算然矜殉鄙耻或发怒妄诛以立一时之威快其斯湏之意者此亦夷灭之祸云】蜀志卷十二
　　蜀志卷十二考证
　　杜微且以闭境勤农育养民物○勤元本作劝
　　许慈慈后主世稍迁至大长秋○何焯曰大长秋掌奉宣中宫命西京或用士人中兴常用宦者今皆用通经之士为之则可以修周官内宰之职且仁笃通大经四小经三即在中土亦乌可无述耶
　　孟光汉太尉孟郁之族○郁后汉书灵帝纪作光解正愼宜不为放谈○宜疑作密
　　此储君读书宁当效吾等竭力博识○储君监本讹诸君今改正
　　尹黙自刘歆条例郑众贾逵父子陈元方服防注说○【臣浩】按后汉书云陈元字长孙父钦习左氏春秋事黎阳贾防与刘歆同时而别自名家元少传父业为之训诂与范升争立左氏学据此则此云陈元方多方字疑为传写之讹也
　　谯周故周人养民以少取多勾践防众以弱毙彊○周人宋本作周文
　　当秦罢侯置守之后民疲秦役○当秦宋本作及秦至冬卒注若国恩赐朝服衣物者勿以加身○【臣清植】按周虽劝降然不仕魏晋至临终所嘱又如此则其劝降也盖度殉国之义非后主所办故姑以此为全君计耳视夫误其君以荣其身者则有间矣
　　周长子熙熙子秀字元彦○何焯曰元彦之去承逺矣此十字疑皆裴注之文【臣龙官】按上文既云周三子熙贤同此又云周长子熙于文义似赘其为裴注无疑
　　郤正播秋兰以芳世副吾徒之彼图○彼图册府作披图
　　不粥誉以干泽不辞愆以忌绌○粥元本作徼
　　楚客潜防以保荆注偷即夜出解齐将军之帐而献之子发○元修本作解齐将军之帱帐多帱字
　　雍门援琴而挟说注鼓钩乎不测之渊○钩宋本作钓若士竦身于云清注敖幼而好游长不喻解○宋本作
　　至长不渝
　　又注此其外犹有沈沈之汜○沈沈宋本作汰沃又注卢敖仰而视之弗见乃止○宋本乃止下有驾止杯治悖若有丧也九字










　　蜀志卷十二考证
&lt;史部,正史类,三国志__蜀志&gt;
　　钦定四库全书
　　蜀志卷十三
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　黄权　李恢　吕凯　马忠　王平　张嶷
　　黄权字公衡巴西阆中人也少为郡吏州牧刘璋召为主簿时别驾张松建议宜迎先主使伐张鲁权谏曰左将军有骁各今请到欲以部曲遇之则不满其心欲以賔客礼待则一国不容二君若客有泰山之安则主有累卵之危可但闭境以待河清璋不听竟遣使迎先主出权为广汉长及先主袭取益州将帅分下郡县郡县望风景附权闭城坚守湏刘璋稽服乃诣降先主先主假权偏将军【徐众评曰权既忠谏于主又闭城拒守得事君之礼武王下车封比干之墓表商容之闾所以大显忠贤之士而明示所贵之防先主假权将军善矣然犹薄少未足彰忠义之髙节而大劝为善者之心】及曹公破张鲁鲁走入巴中权进曰若失汉中则三巴不振此为割蜀之股臂也于是先主以权为护军率诸将迎鲁鲁已还南郑北降曹公然卒破杜濩朴胡杀夏侯渊据汉中皆权本谋也先主为汉中王犹领益州牧以权为治中从事及称尊号将东伐吴权谏曰吴人悍战又水军顺流进易退难臣请为先驱以尝防陛下宜为后镇先主不从以权为镇北将军督江北军以防魏师先主自在江南及吴将军陆议乘流断围南军败绩先主引退而道隔絶权不得还故率将所领降于魏有司执法白收权妻子先主曰孤负黄权权不负孤也待之如初【臣松之以为汉武用虚罔之言灭李陵之家刘主拒宪司所执宥黄权之室二主得失县邈逺矣诗云乐只君子保艾尔后其刘主之所谓也】魏文帝谓权曰君舍逆効顺欲追踪陈韩邪权对曰臣过受刘主殊遇降吴不可还蜀无路是以归命且败军之将免死为幸何古人之可慕也文帝善之拜为镇南将军封育阳加侍中使之陪乘蜀降人或云诛权妻子权知其虚言未便发丧【汉魏春秋曰文帝诏命发丧权答曰臣与刘葛推诚相信明臣本志疑惑未实请湏后问】后得审问果如所言及先主薨问至魏羣臣咸贺而权独否文帝察权有局量欲试惊之遣左右诏权未至之间累催相属马使奔驰交错于道官属侍从莫不碎魄而权举止顔色自若后领益州刺史徙占河南大将军司马宣王深器之问权曰蜀中有卿軰几人权答曰不啚眀公见顾之重也宣王与诸葛亮书曰黄公衡快士也每坐起叹述足下不去口实景初三年蜀延熙二年权迁车骑将军仪同三司【蜀记曰魏明帝问权天下鼎立当以何地为正权对曰当以天文为正往者荧惑守心而文皇帝崩吴蜀二主平安此其徴也】明年卒諡曰景侯子邕嗣邕无子絶权留蜀子崇为尚书郎随衞将军诸葛瞻拒邓艾到涪县瞻盘桓未进崇屡劝瞻宜速行据险无令敌得入平地瞻犹豫未纳崇至于流涕会艾长驱而前瞻却战至緜竹崇帅厉军士期于必死临阵见杀
　　李恢字徳昻建宁俞元人也任郡督邮姑夫爨习为建伶令有违犯之事恢坐习免官太守董和以习方土大姓寝而不许【华阳国志曰习后官至领军】后贡恢于州涉道未至闻先主自葭萌还攻刘璋恢知璋之必败先主必成乃托名郡使北诣先主遇于緜竹先主嘉之从至雒城遣恢至汉中交好马超超遂从命成都既定先主领益州牧以恢为功曹书佐主簿后为亡虏所诬引恢谋反有司执送先主明其不然更迁恢为别驾从事章武元年庲降都督邓方卒先主问恢谁可代者恢对曰人之才能各有长短故孔子曰其使人也器之且夫眀主在上则臣下尽情是以先零之役赵充国曰莫若老臣臣窃不自揆惟陛下察之先主笑曰孤之本意亦已在卿矣遂以恢为庲降都督使持节领交州刺史住平夷县【臣松之讯之蜀人云庲降地名去蜀二千余里时未有宁州号为南中立此职以总摄之晋泰始中始分为寜州】先主薨高定恣睢于越巂雍闿防巵于建宁朱褒反叛于牂牁丞相亮南征先由越巂而恢案道向建宁诸县大相紏合围恢军于昆眀时恢众少敌倍又未得亮声息绐谓南人曰官军粮尽欲规退还吾中间久斥乡里乃今得旋不能复北欲还与汝等同计谋故以诚相告南人信之故围守怠缓于是恢出撃大破之追犇逐北南至槃江东接牂牁与亮声势相连南土平定恢军功居多封汉兴亭侯加安汉将军后军还南夷复叛杀害守将恢身往扑讨鉏尽恶类徙其豪帅于成都赋出叟濮耕牛战马金银犀革充继军资于时费用不乏建兴七年以交州属吴解恢刺史更领建宁太守以还居本郡徙居汉中九年卒子遗嗣恢弟子球羽林右部督随诸葛瞻拒邓艾临阵授命死于緜竹
　　吕凯字季平永昌不韦人也【孙盛蜀世谱曰初秦徙吕不韦子弟宗族于蜀汉汉武帝时开西南夷置郡县徙吕氏以充之因曰不韦县】仕郡五官掾功曹时雍闿等闻先主薨于永安骄滋甚都防李严与闿书六纸解喻利害闿但答一纸曰盖闻天无二日土无二王今天下鼎立正朔有三是以远人惶惑不知所归也其桀慢如此闿又降于吴吴遥署闿为永昌太守永昌既在益州郡之西道路壅塞与蜀隔絶而郡太守改易凯与府丞蜀郡王伉帅厉吏民闭境拒闿闿数移檄永昌称说云云凯答檄曰天降丧乱奸雄乘衅天下切齿万国悲悼臣妾大小莫不思竭筋力肝脑涂地以除国难伏惟将军世受汉恩以为当躬聚党众率先啓行上以报国家下不负先人书功竹帛遗名千载何期臣仆吴越背本就末乎昔舜勤民事陨于苍梧书籍嘉之流声无穷崩于江浦何足可悲文武受命成王乃平先帝龙兴海内望风宰臣聪睿自天降康而将军不覩盛衰之纪成败之符譬如野火在原蹈履河冰火灭冰泮将何所依附曩者将军先君雍侯造怨而封窦融知兴归志世祖皆流名后叶世歌其美今诸葛丞相英才挺出深覩未萌受遗托孤翊賛季兴与众无忌录功忘瑕将军若能翻然改图易迹更步古人不难追鄙土何足宰哉盖闻楚国不恭齐桓是责夫差僭号晋人不长况臣于非主谁肯归之邪窃惟古义臣无越境之交是以前后有来无往重承告示发愤忘食故略陈所怀惟将军察焉凯威恩内着为郡中所信故能全其节及丞相亮南征讨闿既发在道而闿已为高定部曲所杀亮至南上表曰永昌郡吏吕凯府丞王伉等执忠絶域十有余年雍闿高定偪其东北而凯等守义不与交通臣不意永昌风俗敦直乃尔以凯为云南太守封阳迁亭侯防为叛夷所害子祥嗣而王伉亦封亭侯为永昌太守【蜀世谱曰吕祥后为晋南夷校尉祥子及孙世为永昌太守李雄破宁州诸吕不肯附举郡固守王伉等亦守正节】马忠字徳信巴西阆中人也少养外家姓狐名笃后乃复姓改名忠为郡吏建安末举孝廉除汉昌长先主东征败绩猇亭巴西太守阎芝发诸县兵五千人以补遗阙遣忠送往先主已还永安见忠与语谓尚书令刘巴曰虽亡黄权复得狐笃此为世不乏贤也建兴元年丞相亮开府以忠为门下督三年亮入南拜忠牂牁太守郡承朱襃反叛乱之后忠抚育防理甚有威惠八年召为丞相参军副长史蒋琬署留府事又领州治中从事明年亮出祁山忠诣亮所经营戎事军还督将军张嶷等讨汶山郡叛羌十一年南夷豪帅刘胄反扰乱诸郡徴庲降都督张翼还以忠代翼忠遂斩胄平南土加忠监军奋威将军封博阳亭侯初建宁郡杀太守正昻防太守张裔于吴故都督常驻平夷县至忠乃移治味县处民夷之间又越巂郡亦久失土地忠率将太守张嶷开复旧郡由此就加安南将军进封彭乡亭侯延熙五年还朝因至汉中见大司马蒋琬宣传诏防加拜镇南大将军七年春大将军费袆北御魏敌留忠成都平尚书事袆还忠乃归南十二年卒子修嗣【修弟恢恢子义晋建宁太守】忠为人寛济有度量但诙啁大笑忿怒不形于色然处事能断威恩并立是以蛮夷畏而爱之及卒莫不自致丧庭流涕尽哀为之立庙祀迄今犹在张表时名士清望逾忠阎宇宿有功干于事精勤继踵在忠后其威风称绩皆不及忠【益部耆旧传曰张表肃子也华阳国志云表张松子未详阎宇字文平南郡人也】
　　王平字子均巴西宕渠人也本养外家何氏后复姓王随杜濩朴胡诣洛阳假校尉从曹公征汉中因降先主拜牙门将禆将军建兴六年属参军马谡先锋谡舍水上山举措烦扰平连规諌谡谡不能用大败于街亭众尽星散惟平所领千人鸣鼓自持魏将张郃疑其伏兵不往偪也于是平徐徐收合诸营遗迸率将士而还丞相亮既诛马谡及将军张休李盛夺将军黄袭等兵平特见崇显加拜参军统五部兼当营事进位讨防将军封亭侯九年亮围祁山平别守南围魏大将军司马宣王攻亮张郃攻平平坚守不动郃不能克十二年亮卒于武功军退还魏延作乱一战而败平之功也迁后典军安汉将军副车骑将军吴壹住汉中又领汉中太守十五年进封安汉侯代壹督汉中延熙元年大将军蒋琬住沔阳平更为前护军署琬府事六年琬还住涪拜平前监军镇北大将军统汉中七年春魏大将军曹爽率歩骑十余万向汉川前锋已在骆谷时汉中守兵不满三万诸将大惊或曰今力不足以拒敌听当固守汉乐二城遇贼今入比尔闲涪军足得救关平曰不然汉中去涪垂千里贼若得关便为祸也今宜先遣刘防军杜参军据兴势平为后拒若贼分向黄金平率千人下自临之比尔闲涪军行至此计之上也惟护军刘敏与平意同即便施行涪诸军及大将军费袆自成都相继而至魏军退还如平本防是时邓芝在东马忠在南平在北境咸著名迹平生长戎旅手不能书其所识不过十字而口授作书皆有意理使人读史汉诸记传听之备知其大义往往论说不失其指遵履法度言不戏谑从朝至夕端坐彻日防无武将之体然性狭侵疑为人自轻以此为损焉十一年卒子训嗣初平同郡汉昌句【句古反】扶忠勇寛厚数有战功功名爵位亚平官至左将军封宕渠侯【华阳国志曰后张翼廖化并为大将军时人语曰前有王句后有张廖】张嶷字伯岐巴西郡南充国人也【益部耆旧传曰嶷出自孤微而少有通壮之节】弱冠为县功曹先主定蜀之际山冦攻县县长捐家逃亡嶷冒白刃负夫人夫人得免由是显名州召为从事时郡内士人龚禄姚伷位二千石当世有声名皆与嶷友善建兴五年丞相亮北住汉中广汉緜竹山贼张慕等钞盗军资劫略吏民嶷以都尉将兵讨之嶷度其鸟散难以战禽乃诈与和亲克期置酒酒酣嶷身率左右因斩慕等五十余级渠帅悉殄寻其余类旬日清泰后得疾病困笃家素贫匮广汉太守蜀郡何祗名为通厚嶷宿与踈阔乃自轝诣祗托以治疾祗倾财医疗数年除愈其党道信义皆此类也拜为牙门将属马忠北讨汶山叛羌南平四郡蛮夷輙有筹画战克之功【益部耆旧传曰嶷受兵马三百人随马忠讨叛羌嶷别督数营在先至他里邑所在髙峻嶷随山立上四五里羌于要厄作石门于门上施牀积石于其上过者下石槌击之无不糜烂嶷度不可得攻乃使译告晓之曰汝汶山诸种反叛伤害良善天子命将讨灭恶类汝等若稽颡过军资给粮费福禄永隆其报百倍若终不从大兵致诛雷击电下虽追悔之亦无益也耆帅得命即出诣嶷给粮过军军前讨余种余种闻他里已下悉恐怖失所或迎军出降或奔窜山谷放兵攻击军以克防后南夷刘胄又反以马忠为督庲降讨胄嶷复属焉战鬬常冠军首遂斩胄平南事讫牂牁兴古獠种复反忠令嶷领诸营往讨嶷内招降得二千人悉传诣汉中】十四年武都氐王苻健请降遣将军张尉往迎过期不到大将军蒋琬深以为念嶷平之曰苻健求附欵至必无他变素闻健弟狡黠又夷狄不能同功将有乖离是以稽留耳数日问至健弟果将四百户就魏独健来从初越嶲郡自丞相亮讨高定之后叟夷数反杀太守龚禄焦璜是后太守不敢之郡只住安定县去郡八百余里其郡徒有名而已时论欲复旧郡除嶷为越嶲太守嶷将所领往之郡诱以恩信蛮夷皆服颇来降附北徼捉马最骁劲不承节度嶷乃往讨生缚其帅魏狼又解纵告喻使招怀余类表拜狼为邑侯种落三千余户皆安土供职诸种闻之多渐降服嶷以功赐爵关内侯苏祁邑君冬逄逄弟隗渠等已降复反嶷诛逄逄妻旄牛王女嶷以计原之而渠逃入西徼渠刚猛防悍为诸种深所畏惮遣所亲二人诈降嶷实取消息嶷觉之许以重赏使为反间二人遂合谋杀渠渠死诸种皆安又斯都耆帅李求承昔手杀龚禄嶷求募捕得数其宿恶而诛之始嶷以郡郛宇頽坏更筑小坞在官三年徙还故郡缮治城郭夷种男女莫不致力定莋台登卑水三县去郡三百余里旧出盐铁及漆而夷徼久自固食嶷率所领夺取署长吏焉嶷之到定莋定莋率豪狼岑槃木王舅甚为蛮夷所信任忿嶷自侵不自来诣嶷使壮士数十直往收致挞而杀之持尸还种厚加赏赐喻以狼岑之恶且曰无得妄动动即殄矣种类咸面缚谢过嶷杀牛飨宴重申恩信遂获盐铁器用周赡汉嘉郡界旄牛夷种类四千余户其率狼路欲为姑壻冬逄报怨遣叔父离将逢众相度形势嶷逆遣亲近赍牛酒劳赐又令离姊逆逢妻宣畅意防离既受赐并见其姊姊弟欢悦悉率所领将诣嶷嶷厚加赏待遣还旄牛由是辄不为患郡有旧道经旄牛中至成都既平且近自旄牛绝道已百余年更由安上既险且远嶷遣左右赍货币赐路重令路姑喻意路乃率兄弟妻子悉诣嶷嶷与盟誓开通旧道千里肃清复古亭驿奏封路为旄牛防毗王遣使将路朝贡后主于是加嶷抚戎将军领郡如故嶷初见费袆为大将军姿性泛爱待信新附太过嶷书戒之曰昔岑彭率师来歙杖节咸见害于刺客今明将军位尊权重宜鉴前事少以为警后袆果为魏降人郭修所害吴太傅诸葛恪以初破魏军大兴兵众以图攻取侍中诸葛瞻丞相亮之子恪从弟也嶷与书曰东主初崩帝实防弱太傅受寄托之重亦何容易亲以周公之才犹有管蔡流言之变霍光受任亦有燕盖上官逆乱之谋頼成昭之明以免斯难耳昔每闻东主杀生赏罚不牟下人又今以垂没之命卒召太傅属以后事诚实可虑如吴楚剽急乃昔所记而太傅离少主履敌庭恐非良计长算之术也虽云东家纲纪肃然上下辑睦百有一失非明者之虑邪取古则今今则古也自非郎君进忠言于太傅谁复有尽言者也旋军广农务行徳惠数年之中东西并举实为不晚愿深采察恪竟以此夷族嶷识见多如是类在郡十五年邦域安穆屡乞求还乃徴诣成都夷民恋慕扶毂泣涕过旄牛邑邑君襁负来迎及追寻至蜀郡界其偕督率随嶷朝贡者百余人嶷至拜荡宼将军慷慨壮烈士人咸多贵之然放荡少礼人亦以此讥焉【益部耆旧传曰时车骑将军夏侯霸谓嶷曰虽与足下踈阔然托心如旧宜明此意嶷答曰仆未知子子未知我大道在彼何云托心乎愿三年之后徐陈斯言有识之士以为美谈】是岁延熙十七年也魏狄道长李简密书请降衞将军姜维率嶷等因简之资以出陇西【益部耆旧传曰嶷风湿固疾至都寝笃扶杖然后能起李简请降众议狐疑而嶷曰必然姜维之出时论以嶷初还股疾不能在行中由是嶷自乞肆力中原致身敌庭临发辞后主曰臣当值圣明受恩过量加以疾病在身常恐一朝陨没辜负荣遇天不违愿得豫戎事若凉州克定臣为藩表守将若有未防杀身以报后主慨然为之流涕】既到狄道简悉率城中吏民出迎军军前与魏将徐质交锋嶷临阵陨身然其所杀伤亦过倍既亡封长子瑛西乡侯次子护雄袭爵南土越巂民夷闻嶷死无不悲泣为嶷立庙四时水旱辄祀之【益部耆旧传曰余观张嶷仪貌辞令不能骇人而其防略足以入算果烈足以立威为臣有忠诚之节处类有亮直之风而动必顾典后主深崇之虽古之英士何以远逾哉蜀世谱曰嶷孙弈晋梁州刺史】
　　评曰黄权雅思量李恢公亮志业吕凯守节不回马忠扰而能毅【尚书曰扰而毅郑注曰扰驯也致果曰毅】王平忠勇而严整张嶷识断明果咸以所长显名发迹遇其时也
  </div>
  <div class="pagination">
   <a href="三国志_page22.html">
    上一页
   </a>
   <span>
    ...
   </span>
   <a href="三国志_page18.html">
    18
   </a>
   <a href="三国志_page19.html">
    19
   </a>
   <a href="三国志_page20.html">
    20
   </a>
   <a href="三国志_page21.html">
    21
   </a>
   <a href="三国志_page22.html">
    22
   </a>
   <span class="current-page">
    23
   </span>
   <a href="三国志_page24.html">
    24
   </a>
   <a href="三国志_page25.html">
    25
   </a>
   <a href="三国志_page26.html">
    26
   </a>
   <a href="三国志_page27.html">
    27
   </a>
   <a href="三国志_page28.html">
    28
   </a>
   <span>
    ...
   </span>
   <a href="三国志_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
