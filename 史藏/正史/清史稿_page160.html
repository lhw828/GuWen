<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 160 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 160 页/共 291 页
  </h1>
  <div class="content">
   得功，亦隶汉军镶黄旗。江宁初定，明瑞昌王谊泐屯花山、龙潭间。顺治三年，谋攻江宁，事泄，走镇江。得功获谊泐，诛之。寻以收劫盗入伍，降调。四年，大学士洪承畴请以得功署副将。从浙闽总督张存仁剿建宁、邵武山寇，克松溪、政和、建阳、崇安、光泽诸县，即令驻松溪。复克庆元、永春、德化诸县。六年，授右路总兵，加都督佥事。克南安，破海寇林忠。复捕治兴化、仙游、惠安诸县海寇郑丹国等。
　　时郑成功据厦门。巡抚张学圣诇成功方出，令得功攻厦门，克之。成功还救，复陷。遂围漳州，破海澄。得功退守泉州，与固山额真金砺会师解漳州围。以得功初克厦门贪取财物为成功所乘，命逮治，援赦免。十一年，叙前功，赐一品顶带，出镇泉州。得功自陈与雄同降，援雄例乞世职，授一等精奇尼哈番，加都督同知。
　　十三年，擢福建提督。林忠复据永春、德化、尤溪、大田诸县，巡抚宜永贵令得功率师讨之。师行，寇自闽安迳攻会城，得功引师还，与城兵夹击，围解。十四年，与浙闽总督李率泰等合兵克闽安，成功屡内犯，得功击卻之。十八年，进三等侯。康熙元年，迁滨海居民内地，击败海寇阻民迁者。二年，师进攻厦门，得功克乌沙，以舟师出海。南风起，寇乘上流来战，得功奋击，没於阵。李率泰以闻，进一等侯，谥襄武。子三奇，袭爵，官至潮州总兵。乾隆十四年，定诸侯、伯封号，雄曰顺义，得功曰顺勤。
　　张天禄，陕西榆林人。明季与弟天福以义勇从军，积功至总兵。福王时，大学士史可法督师，令屯瓜洲为前锋。豫亲王师下江南，天禄、天福率所部三千人从赵之龙迎降，豫亲王令以原官从征，隶汉军镶黄旗。
　　明佥都御史金声家休宁，受唐王命，纠乡勇十馀万据徽州。贝勒博洛遣固山额真叶臣率师击之，天禄及总兵卜从善、李仲兴、刘泽泳并从。师自旌德入，战绩溪，获声及中军吴国祯、副将成有功、守备万全等，送江宁杀之。徽州平。
　　明大学士黄道周率兵犯徽州，天禄击之，斩其将程嗣圣等十馀人，获总兵李尧光等。顺治三年，战婺源，获道周，亦送江宁杀之。分兵出祁门、江湾、街口、黄源，四道逐捕道周馀众。以功加都督同知，授徽宁池太总兵官。天禄屯徽州城外，依山为营。值雨，父老迎天禄入城，天禄曰：“三军方在泥涂，何忍独安？”终不下山。军民皆称之。明嵩安王常淇纠众数千扰婺源，天禄率副将许汉鼎等击之，获常淇及监军江于东等。四年，授江南提督。五年，叙来降功，授世职三等阿达哈哈番。八年，进三等精奇尼哈番。
　　九年，郑成功围漳州，命天禄赴援，成功引退。天禄留驻延平，捕治山寇。十一年，明鲁王将张名振攻崇明，天禄还松江御战。名振既出海，复侵吴淞。我水师与战，败绩。江南总督马鸣佩劾天禄失舟师三百馀及砲械，匿未报；闽浙总督佟泰劾天禄与名振通书：逮下刑部，谳通书无据，坐匿失砲械等，夺官，降世职三等阿达哈哈番。十六年，卒。
　　天福初降，从征昆山、嘉定。民不薙发，据城抗我师，天福与总兵李成栋讨平之。顺治五年，授陕西汉羌总兵。叙来降及战功，授世职一等阿思哈尼哈番。明山阴王鼎济聚兵据毛坝关，署单一涵为元帅。年六，天福自汉中率师入山，获鼎济，一涵投崖死。参将王永祥叛延安，山寇刘宏才攻同官，天福先后讨平之。以病还京师，授散秩大臣。十七年，授本旗都统。康熙六年，卒。
　　赵之龙，江南虹县人。崇祯时，以忻城伯镇南京。福王立，与拥戴，干政。豫亲王师至，与魏国公徐允爵，保国公张国弼，隆平侯张拱日，临淮侯李祖述，怀宁侯孙维城，灵壁侯汤国祚，安远侯柳祚昌，永昌侯徐宏爵，定远侯邓文囿，项城伯常应俊，大兴伯邹存义，宁晋伯刘允极，南和伯方一元，东宁伯焦梦熊，安城伯张国才，洛中伯黄九鼎，成安伯郭祚永，驸马齐赞元，大学士王铎，尚书钱谦益，侍郎硃之臣、梁云构、李绰等迎降。之龙授世职三等阿思哈尼哈番，允爵等皆置勿用。铎等诣京师。先是北都降者多授原官，御史卢传言南都新人不得与旧臣比。铎至，命以尚书管弘文院学士，累擢至礼部尚书，卒，谥文安。谦益语在文苑传。
　　孙可望，陕西延长人。从张献忠为贼，与李定国、刘文秀、艾能奇并为献忠养子。献忠据四川，使分将其众，可望号平东将军。顺治三年，肃亲王豪格师定四川，献忠败死。可望与定国等率残众南窜，道重庆、綦江、遵义入贵阳。阿迷土司沙定洲乱云南，可望率众兼程赴之。定洲方攻楚雄，迎战大败，走归阿迷。可望入云南会城，遣定国徇迤东，而与文秀率兵西出，得副使杨畏知，相誓扶明室，与俱至楚雄，略迤西诸府。定国亦定迤东诸府。可望遂尽有云南，自号平东王，以干支纪年，铸钱曰“兴朝通宝”。时能奇已前死，可望并将其众。定国、文秀故等夷，不为可望下。可望假事杖定国，欲以威众，隙益深。
　　明桂王在肇庆，乃遣畏知奉表乞王封，桂王封可望景国公，赐名朝宗。使以敕印往，而桂王诸将争欲得可望为强援。堵胤锡驻梧州，承制改封平辽王；陈邦傅守泗城，又矫命封秦王；可望乃不受景国公命。会我师克韶州，桂王走梧州。可望复遣使请封，议封澂江王。使者谓非秦不敢复命，大学士严起恆持不可，议中寝。可望袭贵阳，复遣文秀攻嘉定，入四川。我师定两广，桂王至南宁，乃遣使封可望冀王，可望犹不受，复使畏知诣桂王，而遣其将贺九仪等以五千人先驱，取起恆及诸臣阻秦封者尽杀之。桂王乃真封可望秦王，而留畏知授大学士。可望闻之怒，召至贵阳面数之，畏知以冠击可望，亦被杀。
　　桂王遣大学士文安之督师四川，将以招川中诸镇。可望遣兵伺於都匀，邀止之。可望将移桂王自近，挟以作威。桂王奔广南，可望遣兵迎入安隆所，改为安龙府，岁供银八千、米百石，穷迫不可堪；而马吉祥、庞天寿辈方欲戴可望行禅让，可望遂自设内阁六部等官，立太庙，定朝仪，改印文为八叠。桂王益忧惧。
　　初，定国自广西入湖广，兵益强，不复禀可望约束。会定国败於衡州，使召诣沅州议事，将以为罪而杀之；定国辞不赴，又自柳州攻肇庆，下高、廉、雷诸府。至是，桂王闻定国兵强，密诏使入卫。可望闻，使执大学士吴贞毓等，凡预谋者尽杀之。议移桂王贵阳，使其将白文选督行期。文选心不直可望，以情输桂王，缓其行。俟定国至，奉桂王自安南卫走云南。时文秀守云南，亦怨可望，迎桂王入云南会城。可望举兵反桂王，以双礼留守，令文选统诸军前行。定国、文秀率师御之，次三岔河，夹水而军。文选轻骑奔定国。可望遣其将张胜、马宝等自寻甸间道袭云南，而自率劲卒击定国等。战方合，其将马惟兴先奔，遂大溃，定国遣文秀等追之。
　　可望至贵阳，双礼绐言追兵且至。可望知事去，将诣经略洪承畴请降，遣使先纳款。文秀等遣将杨武追之，及於沙子岭。承畴援兵至，乃得脱，将妻子诣长沙降，时顺治十四年十月也。诏封义王，慰谕之。寻遣学士麻勒吉等赍敕印册封。十五年，诣京师，命简亲王济度等郊迎。入觐，宴中和殿，赐白金万，官其部将陈杰，刘天瑞等百馀人，命隶汉军正白旗。可望请从讨云南自效，下王大臣议，寝其奏。十七年，疏辞封爵，复慰谕之。寻卒，谥恪顺。
　　子徵淇袭，未几卒。徵淳袭，卒，谥顺愍。徵灝请袭，御史孟飞熊疏言：“可望，献忠馀党，久据滇、黔，负固不服。及为定国所败，穷蹙来归，滥膺非分。宜即停止，或以次降等。”下部议，降袭慕义公，官至兵部尚书，谥清端。子降袭一等阿达哈哈番。乾隆三十六年，命停袭。
　　文选，陕西吴堡人，亦从献忠为贼。献忠败，从可望入贵州。其缓桂王使得入云南也，桂王封为巩国公，令还贵阳慰谕可望，可望夺其兵，置军中。及将举兵，诸将说可望原得文选为大将，可望使将前锋，遂降定国，可望以是败。桂王封文选巩昌王。
　　顺治十六年，我师下云南，定国战屡败，令文选为殿；战於玉龙关，文选复败，走木邦。桂王入缅甸，居赭硜。十七年，文选攻阿瓦，弗克，与定国会师孟艮；再攻阿瓦，求出桂王，终不获，我师益深入。文选据锡箔，凭江拒守。我师出木邦，造筏将渡，文选奔茶山。总兵马宁将偏师追之，及於猛养，文选降。诏封承恩公，亦隶汉军正白旗。康熙元年，命予三等公俸。七年，加太子少师。十四年，卒。子绘，降袭一等精奇尼哈番。卒，停袭。
　　论曰：邦家新造，师行所至，逆者诛，顺者庸。虽其人叛故国，贼旧君，苟为利於我，固不能不以为功也。可望独以台官言降爵，终见削夺。唐通降自成，既复来归，授世职，康熙间即停袭，事又在其前；而定国、梦庚、雄辈及他诸降将，皆袭封如故。民间传雄负福王出，王咬其项，遂溃死。雄死时，明亡已二十年。其言诚无稽，然民之所恶，盖亦可见矣。

　　列传三十六
　　索尼苏克萨哈苏纳海硃昌祚王登联白尔赫图
　　遏必隆子尹德鼇拜弟穆里玛班布尔善
　　索尼，赫舍里氏，满洲正黄旗人。父硕色，大学士希福兄也，太祖时，自哈达挈家来归。太祖以其兄弟父子并通国书及蒙、汉文字，命硕色与希福同直文馆，赐号“巴克什”。授索尼一等侍卫。从征界籓、栋夔。天聪元年，从太宗攻锦州，侦敌宁远，并有功。
　　二年，上亲征喀尔喀，徵兵外籓，科尔沁不至。命索尼与侍卫阿珠祜赍谕饬责土谢图额驸奥巴。初，奥巴为台吉，入朝，太祖以贝勒舒尔哈齐女妻焉。既而奥巴屡背约，私与明通，复徵兵不至。索尼受方略行，既入境，其部人馈以牲，索尼不受，曰：“尔汗有异心，尔物岂可食耶？”时奥巴病足，索尼与阿珠祜见公主，以谕旨告。奥巴闻之，扶掖至，佯问曰：“此为谁？”索尼曰：“吾侪天使也！尔有罪，义当绝。今特以公主故，使来餽问耳。”奥巴顾左右趣具馔，索尼等不顾而出。奥巴恐，使台吉塞冷等请其事。索尼出玺书示之，即令从者先行。奥巴得书大惊，令所属大臣忌留，索尼责以大义，奥巴叩首悔罪，原入朝。索尼与阿珠祜偕其大臣党阿赖先归奏状，帝甚悦。
　　三年，从大军入关，薄燕京，明督师袁崇焕赴援，列营城东南。贝勒豪格突入阵，敌兵蹙之，矢石如雨。索尼跃马驰入，斩杀甚众，拔豪格破围出。四年，谕降榛子镇、沙河驿，拔永平，守之。五年，擢吏部启心郎。从围大凌河。明兵自锦州来援，败之。六年，从征察哈尔，略大同，取阜台寨。寻予牛录章京世职，仍直内院。崇德八年，考绩，进三等甲喇章京。
　　太宗崩后五日，睿亲王多尔衮诣三官庙，召索尼议册立。索尼曰：“先帝有皇子在，必立其一。他非所知也。”是夕，巴牙喇纛章京图赖诣索尼，告以定立皇子。黎明，两黄旗大臣盟於大清门，令两旗巴牙喇兵张弓挟矢，环立宫殿，率以诣崇政殿。诸王大臣列坐东西庑，索尼及巴图鲁鄂拜首言立皇子，睿亲王令暂退。英亲王阿济格、豫亲王多铎劝睿亲王即帝位，睿亲王犹豫未允，豫亲王曰：“若不允，当立我。我名在太祖遗诏。”睿亲王曰：“肃亲王亦有名，不独王也。”豫亲王又曰：“不立我，论长当立礼亲王。”礼亲王曰：“睿亲王若允，我国之福。否则当立皇子。我老矣，能胜此耶？”乃定议奉世祖即位。索尼与谭泰、图赖、巩阿岱、锡翰、鄂拜盟於三官庙，誓辅幼主，六人如一体。都统何洛会等讦告肃亲王豪格，王坐废，诏褒索尼不附王，赐鞍马。
　　顺治元年，从睿亲王入关，定京师。二年，晋二等昂邦章京。睿亲王令解启心郎职，仍理部事。睿亲王方擅政，谭泰、巩阿岱、锡翰皆背盟附之，憾索尼不附。李自成之败也，焚宫殿西走。至是议修建，睿亲王亦营第，■H0工庀材，工部给直偏厚，诸匠役皆急营王第。佟机言於王，王怒，欲杀之。索尼力言其无罪，王以是愈憾索尼。英亲王阿济格慢上，目为“八岁幼兒”，索尼以告睿亲王，请罪之，王不许。王尝召诸大臣议分封诸王，索尼持不可。巩阿岱、锡翰进曰：“索尼不欲王平天下乎？”请罪之，王亦不许。索尼发固山额真谭泰隐匿诏旨，谭泰坐削公爵；因讦索尼以内库漆琴与人，及使牧者秣马库院，傔从捕鱼禁门桥下，索尼遂坐罢。
　　三年，巴牙喇纛章京图赖劾谭泰怨望，词涉索尼。顺治初，大军分道剿贼西安，谭泰后至，无功。及移师江南，谭泰虑勿预，语图赖，甚怏怏。图赖遗书索尼，使启睿亲王，赍书者私发之，恐谭泰获罪，沉诸河。图赖发前事，逮讯赍书者塞尔特，诡云书巳达索尼。诸大臣论索尼罪当斩，王亲鞫之，索尼曰：“吾前发谭泰匿诏旨罪，顾匿图赖书以庇之乎？”王穷讯赍书者，事得白。寻复世职，然王与谭泰等憾索尼滋甚。五年，值清明，遣索尼祭昭陵，既行，贝子屯齐讦索尼与图赖等谋立肃亲王，论死，末减，夺官，籍其家，即安置昭陵。
　　八年，世祖亲政，特召还，复世职。累进一等伯世袭，擢内大臣，兼议政大臣、总管内务府。十七年，应诏上言，略谓：“小民冤抑，有司不为详审者，请严察，使毋壅於上闻。犯罪发觉，其奉有严旨者，有司辄从重比，不无枉滥。请敕法司详慎。前议福建将士失律罪，在大将军止削一不世袭之拜他喇布勒哈番，而所属将领乃尽夺世职，轻重不平，有乖惩劝，请敕更正。开国诸臣，自拜他喇布勒哈番以上皆有功业，宜予世袭；其后恩诏所加，非有战功，请毋给世袭敕书。在外诸籓，风俗不齐，若必严以内定之例，恐反滋扰，请予以优容。大臣夺据行市，奸宄之徒，投托指引，以攘货财，四方商贾，负担来京，辄复勒价强买。诸王贝勒及大臣私引玉泉山水灌溉，泉流为之竭。边外木植，皆商人雇民采伐。今又为大臣私行强占，致商不聊生。大臣不殚心公事，惟饰宅第。皆请申禁。五城审事官，遇世族富家与穷民讼者，必罪穷民，曲意徇私，不思执法。请严饬毋得枉屈贿庇。”疏入，上以所奏皆实，饬议行。
　　十八年，世祖崩，遗诏以索尼与苏克萨哈、遏必隆、鼇拜同辅政。索尼闻命，跪告诸王贝勒，请共任国政，诸王贝勒皆曰：“大行皇帝深知汝四大臣，委以国家重务，谁敢干预？”索尼等乃奏知皇太后，誓於上帝及大行皇帝前，其辞曰：“先皇帝不以索尼、苏克萨哈、遏必隆、鼇拜等为庸劣，遗诏寄讬，保翊冲主。索尼等誓协忠诚，共生死，辅佐政务。不私亲戚，不计怨仇，不听旁人及兄弟子侄教唆之言，不求无义之富贵，不私往来诸王贝勒等府受其餽遗，不结党羽，不受贿赂，惟以忠心仰报先皇帝大恩。若各为身谋，有违斯誓，上天殛罚，夺算凶诛。”誓讫，乃受事。
　　世祖定中国，既亲政，纪纲法度，循太祖、太宗遗制；亦颇取明旧典损益之，务使称国体。四辅臣为政，称旨谕诸王、贝勒、诸大臣，详考太祖、太宗成宪，勒为典章。引世祖遗诏，谓：“不能仰法太祖、太宗，多所更张；今当率祖制，复旧章，以副先帝遗意。”乃改内阁翰林院还为内三院，复设理籓院，罢裁太常、光禄、鸿胪诸寺。他举措皆类是。而镶黄、正白两旗互易圈地，兴大狱。四辅臣称旨，亦谓太祖、太宗时，八旗庄田庐舍，依左右翼顺序分给。既入关，睿亲王多尔衮使镶黄旗处右翼之末，正白旗圈地本当属镶黄旗，今还与相易，亦以复旧制。
　　索尼故不慊苏克萨哈，顾见鼇拜势日张，与苏克萨哈不相容，内怵；又念年已老，多病，康熙六年三月，遂与苏克萨哈、遏必隆、鼇拜共为奏请上亲政。上未即允，而诏褒索尼忠，加授一等公，与前授一等伯并世袭，索尼辞，不许。六月，卒，谥文忠，赐祭葬有加礼。七月，乃下索尼等奏，上亲政，以第五子心裕袭一等伯，法保袭一等公。长子噶布喇官领侍卫内大臣，孝诚皇后父也，十三年，后崩，推恩所生，授一等公，世袭。第三子索额图，自有传。
　　苏克萨哈，纳喇氏，满洲正白旗人。父苏纳，叶赫贝勒金台什同族。太祖初创业，来归，命尚主为额驸，授牛录额真。累进梅勒额真。天聪初，从太宗征锦州，贝勒莽古尔泰帅偏师卫塔山饷道，苏纳屯塔山西，明兵来攻，击破之。三年，与固山额真武纳格击察哈尔，入境，降其民二千户。闻降者将为变，尽歼其男子，俘妇女八千馀，上责其妄杀。蒙古人有自察哈尔逃入明边者，命苏纳以百人逐之，所俘获相当。累进三等甲喇章京。坐隐匿丁壮，削职。寻授正白旗蒙古固山额真。崇德初，从伐明，攻雕鹗、长安诸堡及昌平诸城，五十六战皆捷。又攻破容城。及出边，后队溃，坐罚鍰。又从伐朝鲜，击破朝鲜军，俘其将。以朝鲜王出谒时乱班释甲，又自他道还，坐罚鍰。寻以谳狱有所徇，坐罢，仍专管牛录事。顺治五年，卒。
　　苏克萨哈初授牛录额真。崇德六年，从郑亲王济尔哈朗围锦州，明总督洪承畴师赴援，太宗亲帅大军蹙之，苏克萨哈战有功，授牛录章京世职，晋三等甲喇章京。顺治七年，世祖命追复苏纳世职，以苏克萨哈并袭为三等阿思哈尼哈番。寻授议政大臣，进一等，加拖沙喇哈番。苏克萨哈隶睿亲王多尔衮属下，王薨，苏克萨哈与王府护卫詹岱等讦王谋移驻永平诸逆状，及殡敛服色违制，王坐是追黜。是年，擢巴牙喇纛章京。
　　十年，孙可望寇湖广，命苏克萨哈偕固山额真陈泰率禁旅出镇湖南，与经略洪承畴会剿。十二年，刘文秀遣其将卢明臣等分兵犯岳州、武昌，苏克萨哈邀击，大败之。文秀引兵寇常德，战舰蔽江，苏克萨哈六战皆捷，纵火焚其舟，斩获甚众，明臣赴水死，文秀走贵州。叙功，晋二等精奇尼哈番，擢领侍卫内大臣，加太子太保。
　　圣祖立，受遗诏辅政。时索尼为四朝旧臣，遏必隆、鼇拜皆以公爵先苏克萨哈为内大臣，鼇拜尤功多，意气凌轹，人多惮之。苏克萨哈以额驸子入侍禁廷，承恩眷，班行亚索尼；与鼇拜有姻连，而论事辄龃，浸以成隙。鼇拜隶镶黄旗，与正白旗互易庄地，遂兴大狱。大学士兼户部尚书苏纳海，总督硃昌祚、巡抚王登联坐纷更阻挠，下刑部议罪，以律无正条，请鞭责籍没。上览奏，召辅臣议，鼇拜请置重典，索尼、遏必隆不能争，独苏克萨哈不对，上因不允。鼇拜卒矫命，悉弃市。
　　鼇拜以苏克萨哈与相抗，憾滋甚。鼇拜日益骄恣，苏克萨哈居常怏怏。康熙六年，上亲政，加恩辅臣。越日，苏克萨哈奏乞守先帝陵寝，庶得保全馀生。有旨诘问，鼇拜与其党大学士班布尔善等遂诬以怨望，不欲归政，构罪状二十四款，以大逆论，与其长子内大臣查克旦皆磔死；馀子六人、孙一人、兄弟子二人皆处斩，籍没；族人前锋统领白尔赫图、侍卫额尔德皆斩：狱上，上不允。鼇拜攘臂上前，强奏累日，卒坐苏克萨哈处绞，馀悉如议。八年，鼇拜败，诏以苏克萨哈虽有罪，不至诛灭子孙，此皆鼇拜挟仇所致，命复官及世爵，以其幼子苏常寿袭。
　　苏纳海，他塔喇氏，满州正白旗人。由王府护卫擢弘文院学士，累迁工部尚书，加太子少保。圣祖即位，拜国史院大学士，兼管户部。时鼇拜擅权，以苏纳海不阿附，嗛之。寻鼇拜欲以蓟、遵化、迁安正白旗诸屯庄改拨镶黄旗，而别圈民地益正白旗，使旗人诉请牒户部。苏纳海持不可，谓旗人安业已久，且奉旨不许再圈民地，宜罢议，鼇拜益衔之，矫旨遣贝子温齐等履勘。旋以镶黄地不堪耕种疏闻，遂遣苏纳海会直隶总督硃昌祚、巡抚王登联董理其事。昌祚、登联交章请停圈换，苏纳海亦言屯地难丈量，候明诏进止，鼇拜遂坐以藐视上命，并弃市。鼇拜获罪，昭雪复官，谥苏纳海襄愍，昌祚勤愍，登联悫愍。
　　昌祚，字云门，汉军镶白旗人。顺治初，官宗人府启心郎。十八年，以工部侍郎巡抚浙江，清廉沉毅。平寇盗，拨荒地，给濒海内徙居民开垦，免其所弃田亩丁粮，戒所司藉端苛敛，浙人德之。康熙四年，擢直隶、山东、河南三省总督。圈地议起，旗民失业者数十万人。昌祚抗疏力言其不便，卒以冤死。祀直隶、浙江名宦。
　　登联，字捷轩，汉军镶红旗人。自贡生授河南郑州知州，荐擢山东济宁道，累迁大理寺卿。顺治十七年，授保定巡抚。严缉捕，盗贼屏息。康熙五年，以京东诸路圈地扰民，疏请停止，言甚痛切。民闻其死，甚哀之。祀直隶名宦。
　　白尔赫图，初由噶布什贤壮达授兵部副理事官。崇德间，屡从征有功，擢噶布什贤章京。顺治元年，入关，击李自成，败贼将唐通於一片石，多斩获。寻从豫亲王多铎西剿流寇，克潼关。移师江南，徇苏州，略定浙江、福建。五年，从郑亲王济尔哈朗征湖南，大破贼於湘潭，平宝庆、武冈。累功，晋一等阿达哈哈番，擢噶布什贤噶喇依昂邦。
　　十五年，从信郡王多尼征贵州，屡陷阵，进克云南。逾年，率兵取永昌府，渡潞江，败李定国，遂克腾越州。明桂王由榔及定国、白文选俱遁入缅甸。信郡王班师，白尔赫图留驻云南。定国入犯，约降将高应凤内应，以由榔印劄诱元江土司那嵩叛，白尔赫图往剿，斩应凤於阵，那嵩自焚死，赐白金、鞍马。十八年，与定西将军爱星阿会师木邦，缅人献由榔至军中。康熙元年，诏班师。进一等阿思哈尼哈番。
　　后苏克萨哈为鼇拜构陷，以白尔赫图为其族弟，竟被祸。八年，上以白尔赫图无罪枉坐，追复故官世职。寻其子一等侍卫罗铎讼其父云南战功为鼇拜所抑，未予优叙，诏晋三等精奇尼哈番，赐祭葬，谥忠勇。
　　遏必隆，钮祜禄氏，满州镶黄旗人。额亦都第十六子，母和硕公主。天聪八年，袭一等昂邦章京，授侍卫，管牛录事。贝勒尼堪福晋，遏必隆兄图尔格女也，无子，诈取仆妇女为己生。事发，遏必隆坐徇庇，夺世职。崇德六年，从太宗伐明，营松山，筑长围守之。明总兵曹变蛟率步骑突围，迭败之。夜三鼓，变蛟集溃卒突犯御营，遏必隆与内大臣锡翰等力战，殪十馀人，变蛟负创走。论功，得优赉。七年，从饶馀贝勒阿巴泰等入长城，克蓟州；进兵山东，攻夏津，先登，拔之：予牛录章京世职。
　　顺治二年，从顺承郡王勒克德浑剿李自成兄子锦於武昌，拔铁门关，进二等甲喇章京。五年，兄子侍卫科普索讦其与白旗诸王有隙，设兵护门，夺世职及佐领。世祖亲政，遏必隆讼冤，诏复职。科普索旋获罪，以所袭图尔格二等公爵令遏必隆并袭为一等公。寻授议政大臣，擢领侍卫内大臣，累加少傅兼太子太傅。十八年，受遗诏为辅政大臣。
　　康熙六年，圣祖亲政，加恩辅臣，特封一等公，以前所袭公爵授长子法喀，赐双眼花翎，加太师。屡乞罢辅政，许之。四大臣当国，鼇拜独专恣，屡矫旨诛戮大臣。遏必隆知其恶，缄默不加阻，亦不劾奏。八年，上逮治鼇拜，并下遏必隆狱。康亲王杰书谳上遏必隆罪十二，论死，上宥之，削太师，夺爵。九年，上念其为顾命大臣，且勋臣子，命仍以公爵宿卫内廷。十二年，疾笃，车驾亲临慰问。及卒，赐祭葬，谥恪僖，御制碑文，勒石墓道。十七
　　年，孝昭皇后崩，遏必隆为后父，降旨推恩所生，敕立家庙，赐御书榜额。五十一年，上以遏必隆初袭额亦都世职，命其第四子尹德袭一等精奇尼哈番。
　　尹德初自佐领授侍卫，从圣祖征噶尔丹，扈跸宁夏。寻自都统擢领侍卫内大臣，兼议政大臣。雍正五年，以病乞休，许致仕。未几卒，谥悫敬。尹德恭谨诚朴，宿卫十馀年，未尝有过。兼袭图尔格二等公，岁禄所入，以均宗族，人皆贤之。寻祀贤良祠。乾隆元年，诏晋一等公。
　　鼇拜，瓜尔佳氏，满州镶黄旗人，卫齐第三子。初以巴牙喇壮达从征，屡有功。天聪八年，授牛录章京世职，任甲喇额真。崇德二年，征明皮岛，与甲喇额真准塔为前锋，渡海搏战，敌军披靡，遂克之。命优叙，进三等梅勒章京，赐号“巴图鲁”。六年，从郑亲王济尔哈朗围锦州，明总督洪承畴赴援，鼇拜辄先陷阵，五战皆捷，明兵大溃，追击之，擒斩过半。功最，进一等，擢巴牙喇纛章京。八年，从贝勒阿巴泰等败明守关将，进薄燕京，略地山东，多斩获。凯旋，败明总督范志完总兵吴三桂军。叙功，进三等昂邦章京，赉赐甚厚。
　　顺治元年，随大兵定燕京。世祖考诸臣功绩，以鼇拜忠勤戮力，进一等。二年，从英亲王阿济格征湖广，至安陆，破流贼李自成。进征四川，斩张献忠於阵。下遵义、夔州、茂州诸郡县。五年，坐事，夺世职。又以贝子屯齐讦告谋立肃亲王，私结盟誓，论死，诏宥之，罚鍰自赎。是年，率兵驻防大同，击叛镇姜襄，迭败之，克孝义。七年，复坐事，降一等阿思哈尼哈番。
　　世祖亲政，授议政大臣。累进二等公，予世袭。擢领侍卫内大臣，累加少傅兼太子太傅。十八年，受顾命辅政。既受事，与内大臣费扬古有隙，又恶其子侍卫倭赫及侍卫西住、折克图、觉罗塞尔弼同直御前，不加礼辅臣。遂论倭赫等擅乘御马及取御用弓矢射鹿，并弃市。又坐费扬古怨望，亦论死，并杀其子尼侃、萨哈连，籍其家，以与弟都统穆里玛。
　　初入关，八旗皆有分地。睿亲王多尔衮领镶黄旗，定分地在雄、大城、新安、河间、任丘、肃宁、容城诸县。至是已二十年，旗、民相安久。鼇拜以地确，倡议八旗自有定序，镶黄旗不当处右翼之末，当与正白旗蓟、遵化、迁安诸州县分地相易。正白旗地不足，别圈民地补之。中外皆言不便。苏克萨哈为正白旗人，与相抗尤力。鼇拜怒，悉逮苏纳海等，弃市。事具苏克萨哈传。又追论故户部尚书英俄尔岱当睿亲王摄政时阿王意，授分地乱序，并及他专擅诸事，夺世职。时有窃其马者，鼇拜捕斩之，并杀御马群牧长。怒蒙古都统俄讷、喇哈达、宜理布於议政时不附己，即令蒙古都统不与会议。
　　鼇拜受顾命，名列遏必隆后，自索尼卒，班行章奏，鼇拜皆首列。日与弟穆里玛、侄塞本特、讷莫及班布尔善、阿思哈、噶褚哈、玛尔赛、泰必图、济世、吴格塞等党比营私，凡事即家定议，然后施行。侍读熊赐履应诏陈时政得失，鼇拜恶之，请禁言官不得陈奏。上亲政，加一等公，其子纳穆福袭二等公。世祖配天，加太师，纳穆福加太子少师。鼇拜益专恣。户部满尚书缺员，欲以命玛尔赛，上别授玛希纳，鼇拜援顺治间故事，户部置满尚书二，强请除授。汉尚书王弘祚领部久，玛尔赛不得自擅，乃因事齮而去之。卒，又擅子谥忠敏。工部满尚书缺员，妄称济世才能，强请推补。
　　康熙八年，上以鼇拜结党专擅，勿思悛改，下诏数其罪，命议政王等逮治。康亲王杰书等会谳，列上鼇拜大罪三十，论大辟，并籍其家，纳穆福亦论死，上亲鞫俱实，诏谓：“效力年久，不忍加诛，但褫职籍没。”纳穆福亦免死，俱予禁锢。鼇拜死禁所，乃释纳穆福。
　　五十二年，上念其旧劳，追赐一等阿思哈尼哈番，以其从孙苏赫袭。苏赫卒，仍以鼇拜孙达福袭。世宗立，赐祭葬，复一等公，予世袭，加封号曰超武。乾隆四十五年，高宗宣谕群臣，追覈鼇拜功罪，命停袭公爵，仍袭一等男；并命当时为鼇拜诬害诸臣有褫夺世职者，各旗察奏，录其子孙。
　　穆里玛，卫齐第六子。卫齐卒，袭世职牛录章京，授一等侍卫。顺治初，迁甲喇额真。世职累进一等阿达哈哈番兼拖沙喇哈番。从征金声桓，克饶州，遂下南昌。十七年，擢工部尚书，并授本旗满洲都统。李自成将李来亨等降於明，窜伏郧、襄山中，出劫掠为寇。康熙二年，授穆里玛靖西将军，图海定西将军，率师讨之。来亨拥众据茅麓山，穆里玛督兵攻围，九战皆捷。来亨等夜袭总督李国英、提督郑蛟麟营，穆里玛赴援，大破之，来亨自焚死，馀众降。论功，超进一等阿思哈尼哈番。鼇拜得罪，坐死。
　　班布尔善，太祖诸孙辅国公塔拜子也。初封三等奉国将军，累进辅国公。康熙六年，以领侍卫内大臣拜秘书院大学士，谄事鼇拜。及事败，王大臣劾奏班布尔善大罪二十一，坐绞。
　　同时坐鼇拜党罪至死者，吏部尚书阿思哈、侍郎泰必图、兵部尚书噶褚哈、工部尚书济世、内秘书院学士吴格塞及鼇拜侄塞本特、讷莫、玛尔赛，追夺官爵，削谥。
　　论曰：四辅臣当国时，改世祖之政，必举太祖、太宗以为辞。然世祖罢明季三饷，四辅臣时复徵练饷，并令并入地丁考成。此非太祖、太宗旧制然也，则又将何辞？索尼忠於事主，始终一节，锡以美谥，诚无愧焉。苏克萨哈见忌同列，遂致覆宗。遏必隆党比求全，几及於祸。鼇拜多戮无辜，功不掩罪。圣祖不加诛殛，亦云幸矣。

　　列传三十七
　　李霨孙廷铨杜立德冯溥王熙弟燕吴正治黄机
　　宋德宜子骏业伊桑阿子伊都立阿兰泰子富宁安徐元文弟秉义
　　李霨，字坦园，直隶高阳人，明大学士国缙子。少孤，劬学自厉。顺治三年，成进士，选庶吉士，授检讨，进编修。十年，世祖亲试习国书翰林，霨列上等，擢中允。累迁秘书院学士。时初设日讲官，霨与学士麻勒吉、胡兆龙，侍读学士折库纳，洗马王熙，中允方悬成、曹本荣等并入直。寻充经筵讲官。十五年，拜秘书院大学士。内三院改内阁，以霨为东阁大学士，兼工部尚书，加太子太保。以票拟疏误，镌四秩。未几，复官，任事如故。偕大学士巴哈纳等校定律例。
　　十八年，圣祖即位，复内三院，以霨为弘文院大学士。时四大臣辅政，决机务，或议事龃，霨辄默然，既乃出片言定是非，票拟或未当，不轻论执。每於谈笑间婉言曲喻，徐使更正。其间调和匡救，保护善类，霨有力焉。
　　康熙八年夏，旱，奉诏清刑狱，释系囚，多所平反。明年，复内阁，霨以保和殿大学士兼户部尚书。与修世祖实录，充总裁官。十一年，书成，赐银币、鞍马，晋太子太傅。未几，三籓叛，继以察哈尔部作乱。上命将出征，凡机密诏旨，每口授霨起草，退直尝至夜分，或留宿阁中。所治职务，出未尝告人，忠谨慎密，始终匪懈。二十一年，重修太宗实录成，进太子太师。
　　台湾初定，提督施琅请设官镇守，廷议未决。有谓宜迁其人、弃其地者，上问阁臣，霨言：“台湾孤悬海外，屏蔽闽疆。弃其地，恐为外国所据；迁其人，虑有奸宄生事。应如琅议。”上韪之。二十三年，卒，谥文勤。
　　霨弱冠登第，大拜时年裁三十有四，风度端重，内介外和。久居相位，尤嫺掌故，眷遇甚厚。四十九年，上追念前劳，超擢其孙工部主事敏启为太常寺少卿。
　　孙廷铨，初名廷铉，字枚先，山东益都人。明崇祯进士，任永平推官。顺治元年，授天津推官。二年，以巡抚雷兴荐，擢吏部主事，历郎中。与曲沃卫周祚同官文选司，有声於时。累迁左通政。十年，擢户部侍郎。以大学士洪承畴荐，召对。寻坐事，罚俸，论告归。还朝，改兵部，擢尚书。
　　十三年，调户部。廷铨以岁会无总录，无以剂盈绌之宜，殚心综覈，钱穀旧隶诸部者，各还所司，条贯釐然。岁会之成自此始。十四年，疏言：“山东、河南荒田，请招民垦辟。其已熟者，清釐赋额，无使隐漏。”上从其言。
　　十五年，调吏部，加太子太保。十六年，谕奖其勤劳，加少保。廷铨疏请复学道升补旧制，下所司集议，如廷铨请。时吏部铨除，一事数例，吏胥因缘为奸。给事中杨雍建、胡尔恺。黏本盛、孙际昌、王启祚，御史许劭昕，交章发其弊，且劾廷铨因循为所蔽，夺加衔，罚俸。十七年，疏言：“新辟边疆员缺，督抚委用，即予实授，与部选之员，一体迁转。莅事未久，辄移内地，请定为试署二年，乃予实授。”又言：“司道不宜轻易，非大计处分及贪酷被纠者，遇降革，仍留任。”皆从之。又因旱，疏请宽考成，兴屯政。上命兵部议屯政，而询廷铨请宽考成议中有云“积资累荐，弃以一眚”语，何所指？廷铨言：“积疲州县，久累人材，宜稍宽减观后效，非为处分人员求免。”
　　世祖崩，二十七日制满。廷铨发议尊皇太后为太皇太后，上所生母为皇太后，率九卿上请举大礼疏。及议大行皇帝谥号，廷铨曰：“大行皇帝龙兴中土，混一六合，功业同於开创。宜谥为高皇帝。众皆和之，而辅臣鼇拜持异议，遂定谥章皇帝。时太祖谥武皇帝，故廷铨议如是。时论颇归之。
　　康熙二年，拜秘书院大学士。奉职勤慎，终岁未尝休沐。逾年，以父母年老，解职归养，闭户卻扫，不与外事。十三年，卒，谥文定。
　　杜立德，字纯一，直隶宝坻人。明崇祯进士。顺治元年，以顺天巡抚宋权荐，授中书科中书。二年，考选户科给事中。疏陈：“治平之道有三：一曰敬天。君为天之子，当修省以迓天休。今秦、晋、燕畿水旱风雹，天心示警。凡开诚布公，懋德敦行，皆敬天事也。一曰法古。古者事之鉴，是非定於一时，法则昭於百代。故合经而后能权，遵法而后能创。凡建学明伦，立纲陈纪，皆法古事也。一曰爱人。自大臣以至百姓，宜一视同仁。且无论新旧，悉存弃短取长之心。凡亲贤纳谏，尚德缓刑，皆爱人事也。”上以其有裨治理，深嘉纳之。又累疏言：“牧民之官，宜久任以验成功。凡遇赈蠲，宜分别款项，豫行颁示，使小民咸喻，胥吏不能为奸。”“条编法简易便民。军兴草豆无定额，宜敕部定价值，使民先事为备。”皆下部议行。累迁户科都给事中。疏言：“漕运丛弊，今漕臣库礼搜获运官使费册三十本送部。请敕穷究，以釐奸弊。”再迁吏科都给事中。八年，疏请举行经筵，择廷臣经明行修者为讲官，以裨圣治；又请定朝期，肃禁地，杜加派。上甚韪之。
　　初，睿亲王多尔衮摄政，给事中许作梅，御史吴达、李森先、桑芸等交章劾大学士冯铨奸贪状，疏上旬日，未下廷议。立德请令满、汉大臣集议，以伸公论，鼓直言之气；并及马士英、阮大铖、宋企郊等，在前朝或纳贿招权，或煽恶流毒，今并逋逃，宜急捕诛，以彰法纪。下刑部，以事在赦前，寝其议。世祖亲政，铨既黜，立德因言作梅等前以劾铨为所切齿，又佥都御史赵开心素为铨所忌，相继构陷去官，乞矜察。由是开心等俱起用。
　　立德寻迁太常寺少卿，超擢工部侍郎，调兵部。畿辅水灾，奉诏赈济大名，全活甚众。再调吏部，以父忧去。坐兵部任诖误，镌秩调用。服阕，除太仆寺卿，擢刑部侍郎。十六年，加太子少保衔。领侍卫内大臣额尔克岱青家奴缚侍卫诬诉，部议罪侍卫，下内大臣索尼等察实，立德夺加衔。十六年，擢尚书。
　　立德治狱仁恕，上闻其用法平，深嘉之。尝入对，既出，上顾左右曰：“此新授刑部尚书杜立德也！不贪一钱，亦不妄杀一人。”康熙元年，调户部。考满，复加太子少保。三年，调吏部。八年，拜国史院大学士。圣祖亲政，乾清宫成，择日临御，钦天监奏吉神在隅，不宜从中门入。立德言：“紫微帝星所在，吉神拱向。皇上迁正新宫，臣庶观瞻，应从中门入。监臣所奏非是。”上从其言。九年，改保和殿大学士，兼礼部尚书，进太子太傅。
　　三籓事起，立德与李霨、冯溥参预机务。从容整暇，中外相安。广东平，所司具正杂赋税之数以闻。立德言：“广东杂税多尚之信所加，为民间大累，非朝廷正额。今变乱甫定，宜与民休息。其除之便。”上从之。十八年，自陈乞休。其秋地震，复请罢，诏辄慰留。云南平，议颁恩赦，立德告病未与议，遣大臣持诏旨就其家谘询，俟还奏乃下诏。一日，上顾阁臣，谓在廷诸臣谁堪大用者，立德面疏数人以对。比退，人讶其不稍引嫌，答曰：“自筮仕以来，惟此心可邀帝鉴。他非所计也。”
　　二十一年夏，复乞休，上许之，赐御制诗及“怡情洛社”篆章，驰驿遣行人护归。太宗实录成，进太子太师，赐银币、鞍马。二十六年，太皇太后丧，立德诣京师哭临，上念其老病不任拜起，命学士张英扶掖以行，慰劳甚至。三十一年，卒，年八十一，上闻，谕大学士曰：“杜立德秉性厚重，行事正大。直言敷奏，不肯苟随同列。可谓贤臣！”赐祭葬如礼，谥文端。三十九年，帝南巡，其子恭俊迎驾三河，上问立德葬所，手书“永言惟旧”四字赐之，命揭诸阡。恭俊官广信知府，好义，善济人急。
　　冯溥，字孔博，山东益都人。顺治三年进士，选庶吉士，授编修。累迁秘书院侍读学士，直讲经筵。世祖幸内院，顾大学士曰：“朕视冯溥乃真翰林也！”十六年，擢吏部侍郎。会各省学道缺，部郎不足，以知府补之。已，会礼部议奏，时尚书孙廷铨、侍郎石申并乞假；给事中张维赤因劾溥徇私，溥疏辨。上曰：“朕知溥不为也！”置勿问。明年，京官三品以上自陈，忽严旨黜满尚书科尔坤及两侍郎，独留汉官在部。溥与廷铨疏言：“部事满、汉同治，今满臣得罪，汉臣安得免，乞并黜。”诏供职如故。
　　康熙初，停各省巡按，议每省遣大臣二人廉察督抚。吏部尚书阿思哈、侍郎泰必图议设公廨，颁册印。溥谓：“国家设督抚，皆重臣。今谓不可信，复遣两大臣监之。权既太重，势复相轧，保无属吏仰承左右启隙端？”泰必图性暴伉，闻溥言，恚，瞋目攘臂起。溥徐曰：“会议也，独不容吾两议耶？且可否自有上裁，岂敢专主？”疏入，上然溥言，事遂寝。御史李秀以考绩黜，后夤缘得复官，劾溥为故相刘正宗党，主铨时违例徇私，溥疏辨，严旨责秀诬讦。六年，迁左都御史。内阁有红本，已发科钞，辅臣鼇拜取回改批。溥抗言：“本章既批发，不便更改。”鼇拜欲罪之，上直溥，戒辅臣详慎。盛京工部侍郎缺，已会推，奉旨以规避者多，不旬日三易其人。溥疏言：“王言不宜反汗，当慎重於未有旨之先，不当更移於已奉旨之后。”首辅班布尔善寝其奏，上闻，取溥疏览之，称善，饬部施行。
　　八年夏，旱，应诏陈言，请省刑薄税。略谓：“古者罪人不孥，今一事牵连佐证，或数人，或数十人。往往本犯尚未审明，而被累致死者已多。且或迟至七八年尚未结案，遂致力穑供税之人，抛家失业。请敕部严禁。百姓之财，不过取之田亩。今正月已开徵，旧税之逋甫偿，新岁之田未种，钱粮从何办纳？请敕部酌议。自后徵赋，缓待夏秋。”下户、刑二部议。刑部议，承审强盗、人命重案，限一年速结，不得牵累无辜，督抚及承审官隐漏迟延皆有罚。户部议，春季兵饷不能待至夏秋，仍旧例便。得旨，俟国用充足，户部奏请更定。户部吏陈一魁冒领清苑等县钱粮事发，溥言：“钱粮者百姓之脂膏也，其已输在官，则朝廷之帑藏也。若任胥吏侵盗，职掌谓何？请严定所司处分，惩前毖后。”擢刑部尚书。十年，拜文华殿大学士。疏言：“直隶、山东、河南、山西、陕西米麦丰收，穀价每斗值银三四分。当此丰稔之时，宜广积贮，以备凶年。”
　　先是，溥以衰病累疏乞休，上曰：“卿六十四岁，未衰也，俟七十乃休耳。”自吴三桂反，军事旁午，乃不敢复言。十四年，建储礼成，内阁议恩赦，满大臣以八旗逃人应不赦，溥不可，遂两议以进。诏下阁臣画一奏闻，有谓当从满大臣议者，溥持之力，仍以两议进，上卒从之。十七年，福建平，溥以年届七十，复申前请，上仍慰留。二十一年秋，诏许致仕，遣官护行驰驿如故事。比将归，诣阙谢，赐游西苑，内侍携酒果，所至坐饮三爵。临发，疏请清心省事，与民休息，言甚切，温旨报闻。赐御制诗及“適志东山”篆章，命讲官牛钮、陈廷敬传谕曰：“朕闻山东仕於朝者，彼此援引，造为议论，务有济於私，又居乡多扰害地方，朕审知其弊。冯溥久居禁密，可教训子孙，务为安静。”太宗实录成，加太子太傅。三十年，卒，年八十三，谥文毅。
　　溥居京师，辟万柳堂，与诸名士觞咏其中。性爱才，闻贤能，辄大书姓名於座隅，备荐擢。一时士论归之。
　　王熙，字子雍，顺天宛平人。父崇简，明崇祯十六年进士。顺治三年，以顺天学政曹溶荐，补选庶吉士，授检讨。累迁礼部尚书，加太子少保。尝疏请赐血卩明季殉难范景文、蔡懋德等二十八人，又议帝王庙罢宋臣潘美、张浚从祀，北岳移祀浑源，皆用其议。十八年，引疾解职。康熙十七年，卒，谥文贞。
　　熙，顺治四年进士，选庶吉士，授检讨。累迁右春坊谕德。召直南苑。译大学衍义，充日讲官，进讲称旨。累擢弘文院学士。时崇简方任国史院学士，上曰：“父子同官，古今所罕。以尔诚恪，特加此恩。”十五年，擢礼部侍郎，兼翰林院掌院学士。考满，加尚书衔。时崇简为尚书，父子复同官。十八年正月，上大渐，召熙至养心殿撰遗诏，熙伏地饮泣，笔不能下，上谕勉抑哀痛，即御榻前先草第一条以进。寻奏移乾清门撰拟，进呈者三，皆报可。是夕上崩，圣祖嗣位，熙改兼弘文院学士。
　　康熙五年，迁左都御史。时三籓拥兵逾制，吴三桂尤崛强，擅署官吏，浸骄蹇，萌异志。子应熊，以尚主居京师，多聚奸人，散金钱，交通四方。熙首疏请裁兵减饷，略言：“直省钱粮，半为云、贵、湖广兵饷所耗。就云、贵言，籓下官兵岁需俸饷三百馀万，本省赋税不足供什一，势难经久。臣以为滇、黔已平，绿旗额兵亟宜汰减，即籓下馀丁，亦宜散遣屯种，则势分而饷亦裕。”复疏言：“闽、广、江西、湖广等省官吏，挟赀贸易，与民争利。或指称籓下，依势横行。宜饬严禁。”又言：“近例招民百家送至盛京，得授知县。不肖奸人，借资为市，贻害地方，宜改给散秩。现任官吏捐输银米，博取议叙，名出私橐，实取诸民，宜一切报罢。”上俱从之。
　　七年夏，旱，金星昼见，诏求直言。熙疏言：“世祖章皇帝精勤图治，诸曹政务，皆经详定。数年来有因言官条奏改易者，有因各部院题请更张者，有会议兴革者，则例繁多，官吏奉行，任意轻重。请敕部院诸司详察现行事例，有因变法而滋弊者，悉遵旧制更正。其有从新例便者，亦条晰不得不然之故，裁定画一。”上命各部院条议，遵旧制，删繁例，凡数十事。迁工部尚书。
　　十二年，调兵部。是年冬，三桂反，京师闻变，都城内外一夕火四起，皆应熊党为之也。明年三月，用熙言诛应熊。寻命熙专管密本。汉臣与闻军机自熙始。十七年，以父忧去。二十一年，即家拜保和殿大学士，兼礼部尚书。时三籓既平，熙以和平宽大，宣上德意，与民休息。造次奏对，直陈无隐，上每倾听。太祖实录成，加太子太傅。三十一年，以疾累疏乞休，温旨慰留。四十年，诏许致仕，晋少傅。明年上元节，赐宴其家，遣官赍手敕存问。四十二年，卒，上命皇长子直郡王允禔、大学士马齐临丧，行拜奠礼，举哀酹酒，恩礼有加，谥文靖。
　　熙持大体，有远虑。平定三籓后，开方略馆。一日，上谕阁臣：“当三桂反时，汉官有言不必发兵，七旬有苗格者。”又其时汉官多移妻子回家，顾学士韩菼曰：“汝为朕载之！”菼退而皇恐。熙乃昌言阁中曰：“‘有苗格’乃会议时魏象枢语。告者截去首尾，遂失其本意。然如其言，岂非误国？移家偶然耳，日久何从分别，其移者岂非背主？汉官负此两大罪，何颜立朝？”翌日入见，执奏如阁中语，上许之。
　　熙子克善、克勤，皆世祖命名。克善能文，熙不令与试，遇乡、会典试，熙辄注假，以圣祖方恶汉人师生之习，故尤慎之。二十七年，典会试，盖特命也。雍正中。入祀贤良祠。
　　弟燕，字子喜，以父廕，任户部郎中。出为镇江知府，擢江苏按察使，治狱称平。迁湖广布政使，巡抚贵州，建学设官，减赋税，教养兼施，善拊循苗人，颁条教，饬州县无纵奸人诡索土司。抚黔三年，移疾归，卒。
　　吴正治，字当世，湖北江夏人。顺治六年进士，选庶吉士，授国史院编修。丁母忧，服阕，起故官。迁右庶子。十五年，特简翰林官十五人外用，正治与焉，得江西南昌道。迁陕西按察使。所至以清廉执法著称。十七年，内擢工部侍郎，调刑部。平亭疑狱，释江南逋赋无辜诸生二百馀人。疏论奉行赦款宜速，丈量田地宜停，禁状外指扳，严妇女私嫁，皆著为令。
　　康熙八年，以父忧去。起兵部督捕侍郎，充经筵讲官。十二年，迁左都御史。疏言：“缉逃事例，首严窝隐。一有容留，虽亲如父子，即坐以罪，使小民父子视若仇雠。伏读律有亲属容隐之条，惟叛逆者不用此律。逃人乃旗下家人之事，与叛逆轻重相悬。请自今有父子窝逃，被人举发者，逃犯治罪，免坐窝隐。若容留逾旬，父子首报者，逃犯依自首例减罪。则首报者多，逃人易获。朝廷之法与天性之恩，两不相悖矣。”又言：“今岁雨泽愆期，方事祈祷。近因直隶多盗，廷议於玉田、灤州、霸州、雄县增设驻防旗兵，构建营房，劳民动众，应暂停止。俟农隙时酌行。”疏入，下部议，俱如所请。先是睿亲王多尔衮当国，严旗下逃人之禁，鰲拜继之，禁益严。株连穷治，天下嚣然，而圈地建营房，凡涉旗务，汉大臣莫敢置喙。自正治疏出，逃人禁稍宽，营房亦罢建，世多以是称之。
　　寻迁工部尚书，调礼部。十八年，自陈乞休，诏嘉其端勤诚慎，慰留之。二十年，拜武英殿大学士。时修太祖实录、圣训、会典、方略、一统志，俱充总裁官，加太子太傅。
　　正治守成法，识大体。一日，圣祖阅朝审册，有以刃刺人股致死而抵法者，上曰：“刺股伤非致命，此可宽也。”正治对曰：“当念死者之无辜。”他日，又阅册，有囚当死，上问此囚尚可活否，众皆以情实对。正治曰：“皇上好生之德，臣等敢不奉行。”退而细勘，得可矜状，遂从末减。二十六年，复疏乞休，诏许原官致仕。三十年，卒，谥文僖。
　　黄机，字次辰，浙江钱塘人。顺治四年进士，选庶吉士，授弘文院编修。世祖幸内院，询机里籍官职，命与侍讲法若真、修撰吕宫、编修程芳朝撰柳下惠不以三公易其介论，上览毕，赐茶。授左中允，寻迁弘文院侍读。
　　十二年，机疏言：“自古仁圣之君，必祖述前谟，以昭一代文明之治。今纂修太祖、太宗实录告成，乞敕诸臣校定所载嘉言嘉行，仿贞观政要、洪武宝训诸书，辑成治典，颁行天下。尤原万几之暇，朝夕省览。法开创之维艰，知守成之不易，何以用人而收群策之效？何以纳谏而宏虚受之风？何以理财而裕酌盈剂虚之方？何以详刑而无失出失入之患？力行身体，则动有成模，绍美无极。”上俞之，诏辑太祖、太宗圣训，以机充纂修官。累迁国史院侍读学士，擢礼部侍郎。
　　康熙六年，进尚书。疏言：“民穷之由有四：杂捐私派，棍徒哧诈，官贪而兵横。请严察督抚，举劾当否，以息贪风、甦民命。各省籓王、将军、提、镇有不法害民之事，许督抚纠劾。请饬破除情私，毋更因循，贻误地方。”七年，调户部，再调吏部。机以疏通铨法、议降补官对品除用，为御史季振宜所劾。既而给事中王曰温劾故庶吉士王彦即机子黄彦博，欺妄，应罢黜。机以彦与彦博姓名不同，且彦博死已久，疏辨，得免议。寻以迁葬乞假归，而论者犹不已。
　　十八年，特召还朝，以吏部尚书衔管刑部事。御史张志栋言机老成忠厚，然衰迈，恐误部事，应令罢归。上以志栋言过当，命机供职如故。明年，授吏部尚书。以年老请告，诏慰留。二十一年，拜文华殿大学士，兼吏部。逾年，复乞休，许以原官致仕，遣官护行驰驿如故事。二十五年，卒，谥文僖。
  </div>
  <div class="pagination">
   <a href="清史稿_page159.html">
    上一页
   </a>
   <span>
    ...
   </span>
   <a href="清史稿_page155.html">
    155
   </a>
   <a href="清史稿_page156.html">
    156
   </a>
   <a href="清史稿_page157.html">
    157
   </a>
   <a href="清史稿_page158.html">
    158
   </a>
   <a href="清史稿_page159.html">
    159
   </a>
   <span class="current-page">
    160
   </span>
   <a href="清史稿_page161.html">
    161
   </a>
   <a href="清史稿_page162.html">
    162
   </a>
   <a href="清史稿_page163.html">
    163
   </a>
   <a href="清史稿_page164.html">
    164
   </a>
   <a href="清史稿_page165.html">
    165
   </a>
   <span>
    ...
   </span>
   <a href="清史稿_page161.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
