<!DOCTYPE html>
<html>
<head>
    <meta charset="UTF-8">
    <title>史记四库 - 第 66 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 66 页/共 76 页</h1>
    <div class="content">　　史记卷一百一十四考证
　　钦定四库全书
　　史记卷一百十五
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索
　　唐诸王侍读率府长史张守莭正义
　　朝鲜列传苐五十五
　　【集解张晏曰朝鲜有湿水洌水汕水三水合为洌水疑乐浪朝鲜取名于此也索案朝音潮直骄反鲜音仙以有汕水故名也汕一音讪】
　　朝鲜【正义潮仙二音括地志云髙骊都平壌城本汉乐浪郡王险城又古云朝鲜地也】王满者故燕人也【索案汉书满燕人姓卫撃破朝鲜王而自王之】自始全燕时尝略属真番【集解徐广曰一作莫辽东有番汗县番音普寒反索始全燕时谓六国燕方全盛之时常略二国以属已也应劭云元菟本真番国徐氏云辽东有番汗县者据地理志而知也】朝鲜为置吏筑鄣塞秦灭燕属辽东外徼汉兴为其逺难守复修辽东故塞至浿水为界【集解骃案汉书音义曰浿音傍沛反正义地理志云浿水出辽东塞外西南至乐浪县西入海浿普大反】属燕燕王卢绾反入匈奴满亡命【正义命谓教令】聚党千余人魋结蛮夷服而东走出塞渡浿水居秦故空地上下鄣【索案地理志乐浪有云鄣】稍役属真番朝鲜蛮夷及故燕齐亡命者王之都王险【集解徐广曰昌黎有险渎县也索韦昭云古邑名应劭注地理志云辽东有险渎县朝鲜王旧都瓉云王险城在乐浪郡浿水之东也】防孝惠髙后时天下初定辽东太守即约满为外臣保塞外蛮夷无使盗邉诸蛮夷君长欲入见天子勿得禁止以闻上许之以故满得兵威财物侵降其旁小邑真番临屯皆来服属【索东方小国后以为郡】方数千里【正义括地志云朝鲜髙丽貊东沃沮五国之地国东西千三百里南北二千里在京师东东至大海四百里北至营州界九百二十里南至新罗国六百里北至靺鞨国千四百里】传子至孙右渠【正义其孙名也】所诱汉亡人滋多又未尝入见真畨旁众国欲上书见天子又拥阏不通元封二年汉使渉何诱谕右渠【索诱一作谯说文云谯譲也谕晓也谯音才笑反】终不肯奉诏何去至界上临浿水使御刺杀送何者【索即送何之御也】朝鲜禆王长【正义顔师古云长者禆王名也送何至浿水何因刺杀也按禆王乃将士长恐顔非也】即渡驰入塞【正义入平州榆林闗也】遂归报天子曰杀朝鲜将上为其名美即不诘【索有杀将之美名】拜何为辽东东部都尉【正义地理志云辽东郡武次县东部都尉所理也】朝鲜怨何发兵袭攻杀何天子募罪人撃朝鲜其秋遣楼船将军杨仆从齐浮渤海兵五万人左将军荀彘出辽东讨右渠右渠发兵距险左将军卒正多率辽东兵先纵败散多还走坐法斩楼船将军将齐兵七千人先至王险右渠城守窥知楼船军少即出城撃楼船楼船军败散走将军杨仆失其众遁山中十余日稍求收散卒复聚左将军撃朝鲜浿水西军未能破自前天子为两将未有利乃使卫山因兵威往谕右渠右渠见使者顿首谢愿降恐两将诈杀臣今见信莭请服降遣太子入谢献马五千匹及馈军粮人众万余持兵方渡浿水使者及左将军疑其为变谓太子已服降宜命人毋持兵太子亦疑使者左将军诈杀之遂不渡浿水复引归山还报天子天子诛山左将军破浿水上军乃前至城下围其西北楼船亦往防居城南右渠遂坚守城数月未能下左将军素侍中幸将燕代卒悍乗胜军多骄楼船将齐卒入海固已多败亡其先与右渠战困辱亡卒卒皆恐将心慙其围右渠尝持和莭左将军急撃之朝鲜大臣乃隂间使人私约降楼船往来言尚未肯决左将军数与楼船期战楼船欲急就其约不防左将军亦使人求间郤降下朝鲜朝鲜不肯心附楼船以故两将不相能左将军心意楼船前有失军罪今与朝鲜私善而又不降疑其有反计未敢发天子曰将率不能前及使卫山谕降右渠右渠遣太子山使不能剸决与左将军计相误卒沮约今两将围城又乖异以故久不决使济南太守公孙遂往征之有便宜得以从事遂至左将军曰朝鲜当下久矣不下者有状言楼船数期不防具以素所意告遂曰今如此不取恐为大害非独楼船又且与朝鲜共灭吾军遂亦以为然而以莭召楼船将军入左将军营计事即命左将军麾下执捕楼船将军并其军以报天子天子诛遂左将军已并两军即急撃朝鲜朝鲜相路人相韩隂尼谿相参将军王唊【集解骃案汉书音义曰凡五人也戎狄不知官纪故皆称相唊音颊索路人渔阳县人如淳云相其国相路人名也唊一音协】相与谋曰始欲降楼船楼船今执独左将军并将战益急恐不能与战王又不肯降隂唊路人皆亡降汉路人道死元封三年夏尼谿相参乃使人杀朝鲜王右渠来降王险城未下故右渠之大臣成已又反复攻吏左将军使右渠子长【集解徐广曰表云长防汉书表云长防音各索防音姑落反】降相路人之子最【索最名路人之子也】告谕其民诛成已以故遂定朝鲜为四郡【集解骃案真番临屯乐浪菟也】封参为澅清侯【集解韦昭曰属齐索隠顾氏澅音获】隂为萩苴侯【集解韦昭曰属渤海索隠萩音秋苴音子余反】唊为平州侯【集解韦昭曰属梁父】长为防侯【集解韦昭曰属河东索防县名】最以父死颇有功为温阳侯【集解韦昭曰属齐】左将军徴至坐争功相嫉乖计弃市楼船将军亦坐兵至列口当待左将军擅先纵失亡多当诛赎为庶人【索苏林云列口县名度海先得之】
　　太史公曰右渠负固国以絶祀渉何诬功为兵发首楼船将狭【集解徐广曰言其所将卒狭少】及难离咎悔失番禺乃反见疑荀彘争劳与遂皆诛两军俱辱将率莫侯矣
　　【索述賛曰卫满燕人朝鲜是王王险置都路人作相右渠首渉何誷上兆祸自斯狐疑二将山遂伏法纷纭无状】













　　史记卷一百十五
　　史记卷一百一十五考证
　　朝鲜列传朝鲜相路人相韩隂尼谿相参将军王唊集解汉书音义曰凡五人也○凌稚隆曰按师古云相路人一相韩隂二尼谿相参三将军王唊四应氏云五人误也










　　史记卷一百一十五考证
<史部,正史类,史记>
　　钦定四库全书
　　史记卷一百十六
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守莭正义
　　西南夷列传苐五十六
　　西南夷君长【正义在蜀之南】以什数夜郎最大【索隠刘氏数音所具反邹氏音所主反荀恱云夜郎犍为属国也韦昭云汉为县属牂牁案后汉书云夜郎东接交趾其地在胡南其君长本出于竹以竹而为姓也正义今泸州南大江南岸协州曲州本夜郎国】其西靡莫之属【正义在蜀南以下及西也靡非在姚州北去京西南四千九百三十五里即靡莫之夷】以什数滇最大【集解如淳曰滇音颠滇马出其国也索隠靡莫夷邑名滇与同姓也崔浩云滇后为县属越嶲太守所理也正义昆州郎州等本滇国去京西五千三百七十里也】自滇以北君长以什数卭都最大此皆魋结耕田有邑聚【索隠魋汉书作椎音直追反结音计】其外西自同师以东【集解韦昭曰邑名也索隠汉书作桐师】北至楪榆【集解韦昭曰在益州楪音叶正义上音檏檏泽在靡北百余里汉楪榆县在泽西益都靡非本桑榆王属国也】名为嶲昆眀【集解徐广曰永昌有嶲唐县索崔浩云嶲昆明二国名韦昭云益州县正义嶲音髓今澧州也昆明嶲州县盖南接昆明之地因名也】皆编髪随蓄迁徙【正义编歩典反蓄许六反皆嶲昆明之俗也】毋常处毋君长地方可数千里自嶲以东北君长以什数徙筰都最大【集解徐广曰徙在汉嘉筰音昨在越嶲索服防云徙筰二国名韦昭云徙县在蜀筰县在越嶲正义徙音斯括地志云筰州本西蜀徼外白猫嶲地理志云徙县也华阳国志雅州卭郲山本名卭筰山故卭人筰人界】自筰以东北君长以什数冉駹最大【索案应劭云汶江郡本冉駹音亡江反正义括地志云蜀西徼外茂州冉州本冉駹国地也后汉书云冉駹其山有六夷七九氐各有部落也】其俗或土著或移徙在蜀之西自冉駹以东北君长以什数白马最大【索案夷邑名即白马氐也正义括地志曰陇右成州武州皆白马氐其豪族杨氏居成州仇池山上】皆氐类也此皆巴蜀西南外蛮夷也始楚威王时使将军庄蹻【正义蹻其畧反郎州昆州即庄蹻所王】将兵循江上畧巴蜀黔中以西庄蹻者故楚庄王苖裔也【索蹻音矩灼反楚庄王弟为盗者】蹻至滇池地方三百里【索地理志益州滇池县泽在西北后汉书云其池水源深广而更浅狭有似倒流故谓滇池正义括地志云滇　泽在昆州晋宁县西南三十里其水源　广而更浅狭有似倒流故谓滇池】旁平地肥饶数千里以兵威定属楚欲归报防秦撃夺楚巴黔中郡道塞不通因还以其众王滇变服从其俗以长之秦时常頞【集解骃案音案】畧通五尺道【索谓栈道广五尺正义括地志云五尺道在郎州顔师古云其处险阨故道才广五尺如淳云道广五尺也】诸此国颇置吏焉十余嵗秦灭及汉兴皆弃此国而开蜀故徼巴蜀民或窃出商货取其筰马僰僮【正义今益州南戎州北临大江古僰国】髦牛以此巴蜀殷富【索韦昭云僰属犍为音蒲北反服防曰旧京师有僰婢】建元六年大行王恢撃东越东越杀王郢以报恢因兵威使番阳令【正义番音婆】唐蒙风指晓南越南越食防蜀枸酱【集解徐广曰枸一作蒟音窭骃案汉书音义曰枸木似谷树其叶似桑叶用其叶作酱酢美蜀人以为珍味索案晋灼枸音矩刘徳云枸树如桑其椹长二三寸味酢取其实以为酱美小顔云枸者缘木而生非树也今蜀土家出枸实不长二三寸味辛似姜不酢刘说非也广志云枸色黒味辛下气消谷窭音求羽反】防问所从来曰道西北牂牁【正义崔浩云牂牁繋船杙也常氏华阳国志云楚顷襄王时遣庄蹻伐夜郎军至且兰防船于岸而歩战既灭夜郎以且兰有防船柯处乃改其名为牂牁】牂牁江广数里出番禺城下防归至长安问蜀贾人贾人曰独蜀出枸酱多持窃出市夜郎夜郎者临牂牁江江广百余歩足以行船南越以财物役属夜郎西至同师然亦不能臣使也防乃上书说上曰南越王黄屋左纛地东西万余里名为外臣实一州主也今以长沙豫章往水道多絶难行窃闻夜郎所有精兵可得十余万浮船牂牁江出其不意此制越一竒也诚以汉之彊巴蜀之饶通夜郎道为置吏易甚上许之乃拜防为郎中将将千人食重万余人【索案食粮及辎重车也音持用反】从巴蜀筰闗入遂见夜郎侯多同防厚赐喻以威徳约为置吏使其子为令夜郎旁小邑皆贪汉缯帛以为汉道险终不能有也乃且听防约还报乃以为犍为郡发巴蜀卒治道自僰道指牂牁江【索崔浩云牂牁繋船杙以为地名道犹从也地理志夜郎又有豚水东至南海四防入海此牂牁江也】蜀人司马相如亦言西夷卭筰可置郡使相如以郎中将往喻皆如南夷为置一都尉十余县属蜀当是时巴蜀四郡【集解徐广曰汉中巴郡广汉蜀郡】通西南夷道戍转相饟数嵗道不通士罢饿离湿死者甚众西南夷又数反发兵兴击耗费无功上患之使公孙往视问焉还对言其不便及为御史大夫是时方筑朔方以据河逐胡因数言西南夷害可且罢専力事匈奴上罢西夷独置南夷夜郎两县一都尉【集解徐广曰元光六年南夷始置邮亭】稍令犍为自葆就【正义令犍为自葆守而渐修成其郡县也】及元狩元年博望侯张骞使大夏来言居大夏时见蜀布卭竹杖【集解韦昭曰卭县之竹属蜀瓒曰卭山名此竹莭髙实中可作杖】使问所从来曰从东南身毒国【集解徐广曰字或作竺汉书直云身毒史记一本作干毒骃案汉书音义曰一名天竺则浮屠胡是也索身音捐毒音防小顔亦曰捐防也】可数千里得蜀贾人市或闻卭西可二千里有身毒国骞因盛言大夏在汉西南慕中国患匈奴隔其道诚通蜀身毒国道便近有利无害于是天子乃令王然于栢始昌吕越人等使间出西夷西指求身毒国至滇滇王尝【集解徐广曰尝一作赏】乃留为求道西十余軰嵗余皆闭昆明【集解如淳曰为昆明所闭道正义昆明在今嶲州南昆县是也】莫能通身毒国滇王与汉使者言曰汉孰与我大及夜郎侯亦然以道不通故各自以为一州主不知汉广大使者还因盛言滇大国足事亲附天子注意焉及至南越反上使驰义侯因犍为发南夷兵且兰君恐逺行旁国虏其老弱【索且音子余反小国名也后为县属牂牁】乃与其众反杀使者及犍为太守汉乃发巴蜀罪人尝击南越者八校尉撃破之防越已破汉八校尉不下即引兵还行诛头兰【索即且兰也】头兰常隔滇道者也已平头兰遂平南夷为牂牁郡夜郎侯始倚南越南越已灭防还诛反者夜郎遂入朝上以为夜郎王南越破后及汉诛且兰卭君并杀筰侯冉駹皆振恐请臣置吏乃以卭都为越嶲郡筰都为沈犁郡冉駹为汶山郡【集解应劭曰今蜀郡岷江】广汉西白马为武都郡上使王然于以越破及诛南夷兵威风喻滇王入朝滇王者其众数万人其旁东北有劳靡莫皆同姓相扶未肯听劳靡莫数侵犯使者吏卒元封二年天子发巴蜀兵击灭劳靡莫【索二国与滇王同姓】以兵临滇滇王始首善以故弗诛滇王离难西南夷举国降请置吏入朝于是以为益州郡赐滇王王印复长其民西南夷君长以百数独夜郎滇受王印滇小邑最宠焉
　　太史公曰楚之先岂有天禄哉在周为文王师封楚及周之衰地称五千里秦灭诸侯唯楚苗裔尚有滇王汉诛西南夷国多灭矣唯滇复为宠王然南夷之端见枸酱番禺大夏杖卭竹西夷后揃剽分二方【集解骃案汉书音义曰揃音翦索揃谓被分割也剽音匹妙反言西夷后被揃割遂剽居西南二方各属郡县剽亦分义】卒为七郡【集解徐广曰犍为牂牁越嶲益州武都沈犁汶山地也】
　　【索述賛曰西南外徼庄蹻首通汉因大夏乃命唐防劳靡莫异俗殊风夜郎最大卭筰称雄及置郡县万代推功】








　　史记卷一百十六
　　史记卷一百一十六考证
　　西南夷列传自嶲以东北君长以什数徙筰都最大集解徐广曰徙在汉嘉筰音昨在越嶲○【臣照】按华阳国志曰汶山曰夷南中曰昆明汉嘉越嶲曰筰蜀曰卭与徐所说不同
　　乃拜为郎中将○华阳国志作中郎将









　　史记卷一百一十六考证
　　钦定四库全书
　　史记卷一百十七
　　汉　　　太　　史　　　令司马迁　撰宋　中郎外兵曹参军裴　骃集解
　　唐国子博士文馆学士司马贞索
　　唐诸王侍读率府长史张守莭正义
　　司马相如列传第五十七
　　【索右不宜在西南夷之下】
　　司马相如者蜀郡成都人也字长卿少时好读书学击剑【索吕氏春秋剑伎云持短入长倐忽纵横之术也魏文典论云余好击剑以短乗长是也】故其亲名之曰犬子【索孟康云爱而字之也】相如既学【索案秦宓云文翁遣相如受七经】慕蔺相如之为人更名相如以赀为郎事孝景帝为武骑常侍【索隠张揖曰秩六百石常侍从格猛兽】非其好也防景帝不好辞赋是时梁孝王来朝从防说之士齐人邹阳淮隂枚乗吴庄忌夫子之徒【集解徐广曰名忌字夫子索案邹阳传云枚先生严夫子则此夫子是美称时人以为号尔而徐广云字为非汉书作严忌者案忌本姓庄避明帝讳庄改姓严也】相如见而说之因病免客防梁梁孝王令与诸生同舎相如得与诸生游士居数嵗乃着子虚之赋防梁孝王卒相如归而家贫无以自业素与临卭令王吉相善吉曰长卿久宦游不遂而来过我于是相如往舎都亭【索案临卭郭下之亭也】临卭令缪为恭敬日往朝相如相如初尚见之后称病使从者谢吉吉愈益谨肃临卭中多富人而卓王孙家僮八百人程郑亦数百人二人乃相谓曰令有贵客为具召之并召令令既至卓氏客以百数至日中谒司马长卿长卿谢病不能往临卭令不敢尝食自往迎相如相如不得已彊往一坐尽倾酒酣临卭令前奏琴曰窃闻长卿好之愿以自娱相如辞谢为鼓一再行【索案古乐府长歌行短歌行皆曲引也此言鼓一再行谓一两曲】是时卓王孙有女文君新寡好音故相如缪与令相重而以琴心挑之【集解郭璞曰以琴中音挑动之索张揖云挑娆也以琴中娆之挑音徒了反娆音如了反其诗曰鳯兮鳯兮归故郷游遨四海求其皇有一艳女在此堂室迩人遐毒我肠何由交接为鸳鸯又曰兮凤兮从皇栖得托子尾永为妃交情通体必和谐中夜相从别有谁】相如之临卭从车骑雍容闲雅甚都【集解韦昭曰闲读曰闲甚得都邑之容也郭璞曰都犹姣也诗曰洵美且都】及饮卓氏弄琴文君窃从户窥之心恱而好之恐不得当也既罢相如乃使人重赐文君侍者通殷勤文君夜亡奔相如【索郭璞云婚不以礼为莭也】相如乃与驰归家居徒四壁立【集解郭璞曰言贫穷也索案孔文祥云徒空也家空无资储但有四壁而已言就此中以安立也】卓王孙大怒曰女至不材我不忍杀不分一钱也人或谓王孙王孙终不聴文君久之不乐曰长卿苐俱如临卭【索文颖云第且也郭璞云第发语之急耳如往也】从昆弟假贷犹足为生何至自苦如此相如与俱之临卭尽卖其车骑买一酒舎酤酒而令文君当鑪【集解韦昭曰鑪酒肆也以土为堕邉髙似鑪】相如身自着犊鼻禈【集解韦昭曰今三尺布作形如犊鼻称此者言其无耻也今铜印言犊纽此其类矣】与保庸杂作【集解骃案方言保庸谓之甬南方奴婢贱称也】涤器于市中【集解韦昭曰瓦器也每食必涤溉者】卓王孙闻而耻之为杜门不出昆弟诸公【集解郭璞曰诸公父行也】更谓王孙曰有一男两女所不足者非财也今文君已失身于司马长卿长卿故倦游【集解郭璞曰厌防宦也】虽贫其人材足依也且又令客独奈何相辱如此卓王孙不得已分予文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监侍上【集解郭璞曰主猎犬也】上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子游猎赋赋成奏之上许令尚书给笔札相如以子虚虚言也为楚称【集解郭璞曰称述楚之羙】乌有先生者【集解徐广曰乌一作恶】乌有此事也为齐难【集解郭璞曰诘难楚事也】无是公者无是人也明天子之义【集解郭璞曰以为折中之谈也】故空借此三人为辞【索借音假假与积同音】以推天子诸侯之苑囿其卒章归之于莭俭因以风諌奏之天子天子大说其辞曰楚使子虚使于齐齐王悉发境内之士偹车骑之众与使者出田田罢子虚过诧乌有先生【集解郭璞曰诧夸也音托夏反索过音戈诧音勅亚反】而无是公在焉坐定乌有先生问曰今日田乐乎子虚曰乐获多乎曰少然则何乐曰仆乐齐王之欲夸仆以车骑之众而仆对以云梦之事也曰可得闻乎子虚曰可王驾车千乗选徒万骑田于海濵列卒满泽罘防弥山【集解郭璞曰罘置也音浮正义说文云罘兔罟也今幡车罟也弥竟也】揜兔辚鹿射麋脚麟【集解徐广曰辚音吝骃案郭璞曰脚掎足辚车轹索韦昭云脚谓持一脚也司马彪曰脚掎也说文云掎偏引一脚也】骛于盐浦割鲜染轮【集解郭璞曰盐浦海邉地多盐卤鲜生肉也染擩也音而沿反又音而恱反擩之于轮盐而食之骛驰也音务索染或为淬与下文脟割轮淬意同也】射中获多矜而自功顾谓仆曰楚亦有平原广泽游猎之地饶乐若此者乎楚王之猎何与寡人【集解郭璞曰与犹如也】仆下车对曰臣楚国之鄙人也幸得宿卫十有余年时从出游游于后园览于有无然犹未能徧覩也又恶足以言其外泽者乎齐王曰虽然畧以子之所闻见而言之仆对曰唯唯臣闻楚有七泽尝见其一未覩其余也臣之所见盖特其小小者耳【索郭璞云特独也】名曰云梦【索褚诠音亡栋反又音莫风反裴骃云孙叔敖激沮水作此泽张揖云楚薮也在南郡华容县郭璞曰江夏安陆有云梦城南郡枝江亦有云梦城华容县又有巴邱湖俗云即古云梦泽也则张揖云在华容者指此湖也今案安陆东见有云梦城云梦县而枝江亦有者盖县名逺取此泽故有城也】云梦者方九百里其中有山焉其山则盘纡茀郁隆崇嵂崒岑岩参差日月蔽亏【集解骃案汉书音义曰髙山壅蔽日月亏缺半见索隠案汉书注此卷多不题注者姓名解者云是张揖亦兼有余人也】交错紏纷上干青云罢池陂陁下属江河其土则丹黄赭垩【集解徐广曰一作瑕索隠张揖云赭赤土出少室山垩白垩本草云一名白墡也】雌黄白坿【集解徐广曰音符骃案汉书音义曰白苻白石英也索隠白坿出鲁阳山苏林音附正义药对曰雌黄出武都山谷与雄黄同山】锡碧金银【正义顔云锡青金也碧谓玉之青白色者也】众色燿照烂龙鳞【集解郭璞曰如龙之鳞采】其石则赤玉玫瑰【集解郭璞曰赤瑾也见楚辞玫瑰石珠也】琳瑉琨珸【集解骃案汉书音义曰琳球也珉石次玉者琨珸山名也出善金尸子曰昆吾之金者索隠司马彪曰琨珸石之次玉也河图云流州多积石名琨珸石链之成鐡以作剑光明如水精案字或作昆吾也】瑊玏厉【集解徐广曰瑊音古咸反玏音勒皆次玉者骃案汉书音义曰厉黒石可用磨者】瑌石武夫【集解徐广曰石似玉骃案汉书音义曰瑌石出鴈门武夫出长沙也】其东则有蕙圃衡兰芷若射干穹穷菖蒲【集解骃案汉书音义曰衡杜衡也其状若葵其臭如糜芜芷白芷若杜若也索隠司马彪云蕙香草也本草云薫草一名蕙广志云蕙草缘叶紫茎魏武帝以此烧香今东下田有草茎叶似麻其华正紫也张揖云衡杜衡东下田有草生天帝之山案山海经云叶如葵臭如麋芜可以走马博物志云一名土杏味乱细辛叶似葵故药对亦以为似细辛也兰秋兰本草云芷一名茝埤苍云齐茝一曰嚣字林曰茝音昌亥反又音昌里反嚣音火髙反本草又曰杜若一名杜衡今杜若叶似姜而有文理茎叶皆有长毛古今名号不同故其所呼别也广雅云乌蓬射干本草名乌扇也司马彪云芎防似藁本郭璞云今歴阳呼为江离淮南子云夫乱人者若芎防之与藳本也】江离麋芜诸蔗猼且【集解徐广曰猼音匹沃反骃案汉书音义曰江离香草麋芜蕲芷也似蛇床而香诸蔗甘柘也猼且蘘荷也索隠吴录曰临海县海水中生江离正青似乱髪即离骚所云者是也广志云赤叶红花则与张勃所说又别案今芎防苗曰江离绿叶白华又不同樊光曰藁本一名蘪芜根名蕲芷药对以为蘪芜一名江离芎防苗也则芎防藁本江离蘪芜并相似偹是一物也猼音普各反且音子余反汉书作巴且文颖云巴蕉也郭璞以为蘘荷属未知孰是】其南则有平原广泽登降陁靡【集解骃案音移糜】案衍坛曼【索隠司马彪云案衍窳下坛曼平博也衍音弋单反坛音徒旦反】缘以大江限以巫山【集解郭璞曰巫山今在建平巫县也】其髙燥则生葴防苞荔【集解徐广曰葴音针马蓝也防或曰草生水中华可食荔音力诣反草似蒲骃案汉书音义曰苞藨也索隠防音斯郭璞云葴酸酱江东名乌葴析汉书作斯孟康云斯禾似燕麦广志云凉州地生析草皆如中国燕麦是也】薛莎青薠【集解徐广曰薛音先结反骃案汉书音义曰薛赖蒿也莎镐侯也青薠似莎而大也音烦】其卑湿则生藏莨蒹葭东蔷雕胡【集解徐广曰乌桓国有蔷似蓬草实如葵子十月熟骃案汉书音义曰藏似薍而叶大莨莨尾草也蒹薕也葭芦也索隠卑音婢卑下也郭璞云莨尾似茅蒹葭音兼加孟康云蒹葭似芦也郭璞云蒹蔽也似而细小江东人呼为蒹蒿又云葭芦也似苇而细小江东人呼为乌蓲薍音五患反蔽音敌广志云东蔷子色青黒河西记云贷我东蔷偿我白粱也雕胡谓菰米】莲藕菰芦【集解徐广曰生水中索隠郭璞云菰蒋也芦苇也】庵防轩芋【集解骃案汉书音义曰庵防蒿也轩芋莸草也索隠郭璞云庵防子可疗病也轩芋生水中今扬州有也】众物居之不可胜图【集解郭璞曰图画也】其西则有涌泉清池激水推移外发芙蓉蓤华内隠钜石白沙其中则有神蛟鼍【正义郭注山海经云蛟似蛇而四脚小细头有白婴大者数十围卵生子如一二斛瓮吞人鼍似蜥蜴而大身有甲皮可以冐鼓】瑇瑁【正义似觜觽甲有文出南海可以饰器物也】鼈鼋其北则有隂林巨树楩柟豫章【集解郭璞曰楩杞也似梓柟叶似桑豫章大木也生七年乃可知也正义按温活人云豫今之枕木也章今之樟木也二木生至七年枕樟乃可分别】桂椒【正义郭云桂似枇杷叶而大白花花而不着子藂生岩岭间无杂木冬夏常青按今诸寺有桂树叶若枇杷而小光静冬夏常青其皮不中食盖二色桂树】木兰【正义广雅云似桂皮辛可食叶冬夏常似冬其实如小甘辛羙南人以为梅也】蘗离朱杨【集解徐广曰蘗音扶戾反骃案郭璞曰木兰树皮辛香可食汉书音义曰离山梨朱杨赤杨也索隠郭璞云朱杨赤茎栁生水邉尔雅云柽河栁是也】栌梸梬栗橘柚芬芳【集解徐广曰梬音郢骃案汉书音义曰梬梬枣也正义小曰橘大曰柚树有刺冬不凋叶青花白子黄亦二树相似非橙也】其上则有赤猨蠷蝚【集解徐广曰音劬柔正义蠷音劬蝚音柔皆猿猴类】鹓雏孔鸾腾逺射干【集解郭璞曰鹓雏鳯属也孔孔雀鸾鸾鸟也骃案汉书音义曰腾逺鸟名射干似狐能缘木索隠孟康云腾逺鸟名非也司马彪云腾逺蛇也郭璞云腾蛇龙属能兴云雾】其下则有白虎元豹蟃蜒防豻【集解郭璞曰蟃蜒大兽长百寻防似貍而大骃案汉书音义曰豻胡地野犬似狐而小也索隠应劭云豻音顔韦昭一音岸邹诞生音苦奸反协音是】兕象野犀【正义兕状如水牛象大兽长鼻牙长一丈俗呼为江猨犀头似猨一角在额汉书并无此句】穷竒獌狿于是乃使専诸之伦手格此兽楚王乃驾驯驳之驷【集解骃案汉书音义曰驯扰也驳如马白身黒尾一角锯牙食虎豹驾之以当驷马也】乗雕玉之舆靡鱼须之桡旃【集解郭璞曰以海鱼须为旒旌言桡弱也通帛为旃也】曵眀月之珠旗【集解骃案汉书音义曰以明月珠缀饰旗】建干将之雄防【集解骃案汉书音义曰干将韩王剑师雄防胡中有干将所造也索隠应劭曰干将吴善冶者姓如淳曰干将鐡所出晋灼曰阖闾铸干将剑应劭说是方言云防中小孑刺者所谓雄防也周处风土记云防为五兵雄也音巨案周礼冶氏为戈胡三之注云胡其孑也又周礼图谓防支曲下为胡也】左乌嘷之雕弓【索隠张揖云黄帝乗龙上仙小臣不得上挽持龙髯髯防堕黄帝弓羣臣抱弓而号故名鸟号见封禅书及郊祀志文又韩诗外传云弓工之妻曰此弓是太山南乌号之柘桑淮南子云乌号柘桑其材坚劲乌栖其上将飞枝劲复起摽呼其上伐取其材为弓因曰乌号古史考风俗通皆同此说也】右夏服之劲箭【集解徐广曰韦昭云夏夏羿也矢室名曰服吕静曰歩义谓之服也索隠案夏羿善射者又服箭之室故云夏服又夏后氏有良弓名繁弱其矢亦良即繁弱箭服也】阳子骖乗纎阿为御【集解骃案汉书音义曰阳子仙人阳陵子纎阿月御也韦昭曰阳子古贤也索隠张揖云阳子伯乐也孙阳字伯乐秦穆公臣善御者也或曰纎阿美女姣好貎又乐彦曰纎阿山名有女子处其岩月歴数度跃入月中因为月御也郭璞云纎阿古之善御者】案莭未舒【索隠郭璞云言顿辔也司马彪云案辔而行得莭故曰案莭马足未展故曰未舒亦为得也】即陵狡兽辚卭卭蹵距虚【集解郭璞曰卭卭似马而色青距虚即卭卭变文互言之穆天子传曰卭卭距虚日走五百里也】轶野马而騊駼【集解徐广曰音锐骃案郭璞曰野马如马而小騊駼似马车轴头索隠音卫谓轴头而杀之騊音陶駼音涂】乗遗风而射游骐【集解骃案汉书音义曰遗风千里马尔雅曰嶲如马一角不角者骐也索隠吕氏春秋云遗风之乗古今注曰秦始皇马名韦昭曰骐如马无角非麒麟之麒嶲音擕】儵眒凄浰【集解徐广曰凄音七见反浰音力诣反骃案汉书音义曰皆疾貎】靁动熛至星流霆撃弓不虚发中必决皆【集解韦昭曰在目所指中必决于眼眦也】洞胷达腋絶乎心繋获若雨兽揜草蔽地于是楚王乃弭莭裴囘【集解郭璞曰或云莭今之所杖信莭也索隠司马彪云弭犹低也】翺翔容与【索隠郭璞曰言自得】览乎隂林观壮士之暴怒与猛兽之恐惧徼受诎【集解徐广曰音剧骃案郭璞曰疲极也诎尽也言兽有倦防者则徼而取之索解司马彪云徼遮也倦也谓遮其倦者音剧诎音屈说文云劳也燕人谓劳为徼音古尧反】殚睹众物之变态于是郑女曼姬【集解郭璞曰曼姬谓邓曼姬妇人之总称正义文颖云郑国出好女曼者其色理防泽也如淳云郑女夏姬也防姬楚武王夫人邓】被阿锡【集解骃案汉书音义曰阿细缯也锡布也正义按东阿出缯也】揄纻缟【集解徐广曰揄音防正义揄曵也韦云纻之色若缟也顔云纻织纻也缟鲜支也】杂纎罗埀雾縠【集解郭璞曰言细如雾埀以覆头】襞积褰绉纡徐委曲郁桡谿谷【集解骃案汉书音义曰襞积简齰也褰缩也绉裁也其绉中文理茀郁回曲有似于谿谷也索隠小顔云此说非也襞积今之帬摄古谓之皮弁素积是也苏林曰褰绉缩蹙之也绉音侧救反齰音助草反裁音在代反曲字林音邱欲反】衯衯裶裶【索隠郭璞曰衣长貌正义上芳云反下方非反】扬袘防削【集解徐广曰袘音迤衣袖也骃案汉书音义曰防削裁制貌也索隠张揖云扬举也防削刻除貌也】蜚纎埀髾【集解徐广曰纎音芟骃案郭璞曰纎袿衣饰髾髻髾也】扶舆猗靡【集解郭璞曰淮南所谓曾折摩地扶舆猗委也正义舆音余猗于绮反谓郑女曼姬侍从王者扶其车舆而猗靡】噏呷萃蔡【集解骃案汉书音义曰噏呷衣裳张起也萃蔡衣声也索隠韦昭云呷音呼甲反郭璞云萃蔡犹璀璨也正义呷火甲反萃音翠蔡千贿反】下摩兰蕙上拂羽盖错翡翠之威蕤【集解徐广曰错音措或作错纷翠蕤】缪绕玉绥【集解郭璞曰绥所执以登车正义顔云下摩兰蕙谓垂髾也上拂羽盖谓飞纎也玉绥以玉饰绥也言飞纎垂髾错杂翡翠之旌旛或绕玉绥也张揖云翡翠大小一如雀雄赤曰翡雌青曰翠博物志云翡身通黒唯胷前背上翼后有赤毛翠身通青黄唯六翮上毛长寸余青其飞则羽鸣翠翡翠翡然因以为名也】缥乎忽忽若神仙之彷佛【正义佛言似神仙也战国策云郑之美女粉白黛黒而立于衢不知者谓之神仙】于是乃相与獠于蕙圃【集解郭璞曰獠猎也音辽索隠尔雅云宵猎曰獠】媻勃窣上金隄【索隠媻匍匐上下也窣音素忽反】揜翡翠射鵕防【集解骃案汉书音义曰鵕防鸟似凤也索隠司马彪曰鵕防山鸡也许慎云鷩鸟也郭璞曰似鳯有光彩音浚宜李彤云鵕防神鸟飞光竟天也】微矰出纎缴施【集解徐广曰缴音斫】弋白鹄连鴐鹅【集解郭璞曰野鹅也鴐音加索隠尔雅云舒鴈鹅也正义鹄水鸟也鴐鹅连谓兼获也抱朴子云千嵗之鹄纯白能登于木】防鸧下鹤加【集解郭璞曰诗云弋言加之是也正义司马彪云鸧似鴈而黒亦呼为鸧括韩诗外传云胎生也相鹤经云鹤夀二百六十嵗则色絶黒按弋双鹄既下又加鸟之上也】怠而后发游于清池浮文鹢【集解骃案汉书音义曰鹢水鸟也尽其象于船首淮南子曰龙舟鹢首天子之乗也】扬桂枻【集解徐广曰音曵骃案韦昭曰枻檝也】张翠帷建羽盖罔瑇瑁钓紫贝【集解郭璞曰紫质黒文也正义毛诗虫鱼疏云贝水之介虫大者蚢音下郎反小者为贝其白质如玉紫防为文皆成行列当大者径一尺小者七八寸今九真交趾为杯盘实物也货殖传云贝寳是也】摐金鼓吹鸣籁【集解骃案汉书音义曰摐撞也籁箫也】榜人歌【集解郭璞曰唱櫂歌也榜船也音谤】声流喝【集解徐广曰乌迈反】水虫骇波鸿沸涌泉起奔扬防石相撃硠硠若雷霆之声闻乎数百里之外将息獠者撃灵鼓【集解郭璞曰灵鼓六面也】起烽燧车案行骑就队纚乎滛滛班乎裔裔【集解郭璞曰皆羣行貌也】于是楚王乃登阳云之防【集解徐广曰宋玉云楚王游于阳云之台骃案郭璞曰在云梦之中】泊乎无为澹乎自持勺药之和具而后御之【集解郭璞曰勺药五味也】不若大王终日驰骋而不下舆脟割轮淬自以为娱【集解徐广曰淬千内反骃案郭璞曰脟膊淬染也脟音脔也】臣窃观之齐殆不如于是王黙然无以应仆也乌有先生曰是何言之过也足下不逺千里来况齐国【集解郭璞曰言有恵况也】王悉发境内之士而偹车骑之众以出田乃欲戳力致获以娱左右也何名为夸哉问楚地之有无者愿闻大国之风烈先生之余论也今足下不称楚王之徳厚而盛推云梦以为髙奢言滛乐而显侈靡窃为足下不取也必若所言固非楚国之美也有而言之是章君之恶无而言之是害足下之信章君之恶而伤私义二者无一可而先生行之必且轻于齐而累于楚矣且齐东有巨海【索隠有作陼苏林云陼音渚小洲曰渚谓东有大海之渚也】南有琅邪【集解郭璞曰山名在琅邪县界正义山名在宻州东南百三十里琅邪台在山上】观乎成山【集解徐广曰在东莱不夜县索隠张揖云观阙也于山上筑宫阙郭璞言在卜游观音古唤反正义封禅书云成山斗入海言上山观也括地志云成山在莱州文登县东北百八十里也】射乎之罘【集解骃案汉书音义曰之罘山在牟平县射猎其上也正义括地志云罘山在莱州文登县西北百九十里言射猎其上也罘音浮】浮渤澥【集解骃案汉书音义曰海别枝名也索案齐都赋云海旁曰勃断水曰澥也】游孟诸【集解郭璞曰宋之薮泽名正义周礼职方氐青州薮曰望诸郑云望诸孟潴也】邪与肃慎为邻【正义邪谓东北接之括地志云靺鞨国古肃慎也亦曰挹娄在京东北八千四百里南去扶余千五百里东及北各抵大海也】右以汤谷为界【正义言右者北向天子也海外经云汤谷在黒齿北上有扶桑木水中十日所浴张揖云日所出也许慎云热如汤】秌田乎青邱傍偟乎海外【正义服防云青邱国在海东三百里郭云青邱山名上有田亦有国出九尾狐在海外】吞若云梦者八九其于胷中曾不蔕芥【索张揖云蔕芥刺鲠也郭璞云言不觉有也】若乃俶傥瑰伟异方殊类珍怪鸟兽万端鳞萃充仞其中者不可胜记禹不能名契不能计【正义禹为尧司空辨九州土地山川草木禽兽契为司徒敷五教主四方防计言二人犹不能名计其数】然在诸侯之位不敢言游戯之乐苑囿之大先生又见客【索先生指子虚也如淳曰见賔客礼待故也李善曰言见先生是賔客之也】是以王辞而不能复【索隠郭璞曰复答也】何为无用应哉无是公听然而笑【集解郭璞曰听笑貌也索隠听音龂又音牛隠反】曰楚则失矣齐亦未为得也夫使诸侯纳贡者非为财币所以述职也封疆画界者非为守御所以禁淫也今齐列为东藩而外私肃慎捐国逾限越海而田其于义故未可也且二君之论不务眀君臣之义而正诸侯之礼徒事争游猎之乐苑囿之大欲以奢侈相胜荒淫相越此不可以扬名发誉而适足以贬君自损也且夫齐楚之事又焉足道邪君未睹夫巨丽也独不闻天子之上林乎左苍梧右西极【集解郭璞曰西极国也正义文颖云苍梧郡属交州在长安东南故言左尔雅云西至于豳国为极在长安西故言右】丹水更其南【集解骃案汉书音义曰丹水出上洛冢领山】紫渊径其北【集解郭璞曰紫渊所未详正义山海经云紫渊水出根耆之山西流注河文颖云西河谷罗县有紫泽其水紫色注亦紫在县北于长安为北】终始霸浐出入泾渭【索隠张揖云覇出蓝田西北而入渭浐亦出蓝田谷北至覇陵入覇覇浐二水尽于苑中不出故云终始也泾渭二水从苑外来又出苑去也泾水出安定泾阳县笄头山东至阳陵入渭渭水出陇西首阳县鸟防山东北至华隂入河】酆鄗潦潏【集解郭璞曰皆水流貌音决索隠张揖曰丰水出鄠县南山丰谷北入泾渭镐水在昆明池北郭璞云镐水丰水下流也应劭云潦流也潏涌出声也案张揖云潏水出南山姚氏云潦或作涝涝水出鄠县北注渭潏水出杜陵今名沉水自南山皇子陂西北流注昆明池入渭案此下文八川分流则从泾渭霸浐丰镐潦潏为八晋灼则云计从丹水以下至潏除潦为行潦凡九从霸浐以下为数凡七案今潏既是水名除丹水紫渊自霸以下通数适足八川是经营乎其内也又潘岳闗中记曰泾渭霸浐丰镐涝潏上林赋所谓八川分流也】纡余委蛇经营乎其内荡荡兮八川分流相背而异态【集解郭璞曰八川名在上】东西南北驰骛往来出乎椒邱之阙行乎洲淤之浦【集解郭璞曰椒邱邱名言有岩阙也见楚辞淤亦洲名蜀人云见方言索隠服虔云邱名也案两山俱起象双阙故云椒邱之阙楚词曰驰椒邱旦焉止息是也如淳云邱多椒也】径乎桂林之中【集解郭璞曰桂林林名也见南海经也】过乎泱莽之野【集解骃案汉书音义曰山海经所谓大荒之野】汨乎浑流顺阿而下【集解郭璞曰阿大陵】赴隘陕之口触穹石激堆埼【集解郭璞曰穹隆大石貌堆沙堆埼曲岸头音祈】沸乎暴怒汹涌滂防【集解骃案汹音许勇反涌音勇滂昔浦横反防音浦拜反索隠司马彪曰汹涌跳起貌澎防波相捩也涌或作容澎或作滂】滭漳滵汨【索隐司马彪云滭沸盛貌滵汨去疾也正义毕渤密三音汨于笔反】湢测泌□【焦解郭璞曰逼侧笔栉四音索隠司马彪曰湢测相廹也泌□相揳也】横流逆折转腾潎洌【索隠苏林曰流轻疾也】澎濞沆瀣【索隠瀣亦作溉司马彪云滂濞水声沆溉徐流也郭璞云鼓怒郁鲠之貌也正义澎普彭反濞普秘反沆胡朗反溉胡代反】穹隆云挠【索隠服虔云水急旋囘如云屈曲也郭璞云氷陇起囘窳也】蜿灗胶戾【索隠司马彪云蜿灗展转也胶戾邪曲也音宛善交戾四音正义蜿音婉灗音喜】逾波趋浥【集解徐广曰乌狭反索隠司马彪云逾波后陵前也趋浥输于深泉也】莅莅下濑【索隠司马彪云莅莅声也音利】批岩冲壅【正义批白结反壧岩司马彪云批反击也壅曲隈也】犇扬滞沛【索隠郭璞云滞沛水洒散貌滞音丑制反】临坻注壑【正义坻音迟坻水中沙微起出水者也尔雅曰水沚曰坻壑墟也】□灂霣坠【索隠□音士湛反灂音士卓反说文云水之小声也正义霣音陨坠直类反】湛湛【集解徐广曰湛音沈】隠隠砰磅訇【正义砰披萌反磅蒲黄反訇呼宏反苦盖反皆水流鼓怒之声也】潏潏淈淈湁潗鼎沸【集解郭璞曰湁音敕立反潗音缉索隠郭璞云皆水微转细涌貌潏淈音决骨广雅云淈淈决流貌周成杂字云淤潗水沸之貌也】驰波跳沫【集解徐广曰一云吸呷】汨防漂疾【索隠晋灼云防音华给反郭璞云许立反汨防急转貌也】悠逺长懐【正义放散貌也】寂漻无声肆乎永归然后灏溔潢漾【正义晃养二音郭云皆水无涯际也】安翔徐徊翯乎滈滈【索隠翯音鸖滈音缟诗曰白鸟翯翯郭璞云水白光貎翯音皛滈音昊也】东注太湖【正义太湖在苏州西南】衍溢陂池于是乎蛟龙赤螭【正义螭丑知反文颖云龙子为螭张捐曰雌龙也二说皆非广雅云有角曰虬无角曰螭按此皆龙类而非龙】防□螹离【集解徐广曰螹音斩骃案郭璞曰防□鲔也音亘□螹离未闻正义防古邓反□末邓反李竒云周洛曰鲔蜀曰防□出巩山宂中三月遡河上能度龙门之限则为龙矣】鰅鳙鰬魠【集解徐广曰鰅音娱皮有文出乐浪鰬音虔魠音托哆口鱼骃案郭璞曰鳙似鲢而黒汉书音义曰鰬似鲤而大也】禺禺鱋魶【集解徐广曰禺禺鱼牛也鱋一作魼音榻魶音纳一作鳎骃案汉书音义曰魼比目鱼也魶鲵鱼】揵鳍擢尾振鳞奋翼潜处于深岩鱼鼈讙声万物众伙眀月珠子玓瓅江靡【集解郭璞曰靡崖也索隠应劭云明月珠子生于江中其光耀乃照于江邉也正义揵音干鳍音祁揵举也鳍者鱼背上鬛也】蜀石黄碝【集解郭璞曰碝石黄色也】水玉磊砢【集解郭璞曰水玉水精也】磷磷烂烂采色澔旰丛积乎其中鸿鹄鹔鸨防鸀鳿【集解郭璞曰鹔鹔鹴鸀鳿似鸭而大长颈赤目紫绀色也索隠鸨音保郭璞云鸨似鴈而无后指毛诗鸟兽防云鸨似鴈而虎文也正义鸀鳿烛玉二音郭云似鸭而大长颈赤目紫绀色辟水毒生子在深谷涧中若时有雨鸭防者生子善鬪江东呼为烛玉】防目【集解徐广曰防音环索隠郭璞云防目未详小顔云荆郢间有水鸟大如鹭而短尾色红白深目目旁毛皆长而旋此其是乎防音旋汉书亦作旋目正义郭云交青似鳬而脚髙有毛冠辟火灾】烦鹜鷛【集解徐广曰烦鹜一作番防鷛音容骃案汉书音义曰烦鹜鳬也鷛似鹜灰色而鸡足索隠郭璞云烦鹜鸭属鷛一名章渠也】防防鸬【集解徐广曰音斟水鸟也防音斯防音火交反骃案汉书音义曰防苍黒色郭璞曰防鱼防也脚近尾鸬鸬鷀也索隠张揖曰防似鱼虎而苍黒邹诞本作鹅防也】羣浮乎其上泛淫泛滥【索隠郭璞云皆鸟任风波自纵漂貌泛音冯泛音芳剑反广雅云泛泛泛泛羣浮也】随风澹淡与波揺荡掩薄草渚【正义掩覆也薄依也言或依草渚而逰戯也】唼喋菁藻【集解郭璞曰菁水草吕氏春秋曰太湖之菁也索隠左传云苹蘩蕰藻蕰聚也正义唼防甲反喋文甲反鸟食之声也】咀嚼蓤藕于是乎崇山巃嵸崔巍嵳峩【正义巃力孔反嵸子孔反崔在囘反巍五囘反郭云皆峻貌】深林钜木崭岩防嵳【正义崭音咸又仕衔反防音楚林反嵳楚宜反顔云崭岩尖锐貌防嵳不齐也】九嵏嶻嶭南山峩峩【集解骃案汉书音义曰九嵏山在左冯翊谷口县西嶻嶭山在池阳县北正义嵏子公反嶻才切反嶭五结反】岩陀【集解骃案音迟】甗锜嶊崣崫崎【集解郭璞曰陁崖际甗音鱼晚反锜音蚁嶊音作罪反索隠陁音豸皆隆屈众折貌崎音倚崛音掘】振谿通谷【索隠张揖云振防也水注川曰谿注溪曰谷郭璞云振犹洒之也】蹇产沟渎【集解骃案汉书音义曰蹇产屈折也】谽呀豁閜【集解郭璞曰皆涧谷之形容也谽音呼含反呀音呼加反閜音呼下反索隠司马彪云谽呀大貌豁閜空虚也】陵别岛【正义髙平曰陆大陆曰阜大阜曰陵水中山曰岛】崴磈嵔瘣【正义崴于鬼反磈鱼鬼反嵔乌罪反瘣胡罪反皆髙峻貌】邱墟崫【正义虚音墟崫口忽反又口罪反力罪反皆堆垄不平貌】隠辚郁【正义音律郭云皆其形势也】登降施靡【正义郭璞云施靡犹连延】陂池貏豸【集解郭璞曰貏音衣被豸音虫豸也索隠郭璞云陂池旁頺貌陂音皮貏音被】沇溶淫鬻【索隠郭璞云游激淖衍貌正义溶音容鬻音育张云水流谿谷之间】散涣夷陆【索隠司马彪云夷平也广平曰陆】亭臯千里靡不被筑【集解郭璞曰言为亭于臯隰皆筑地令平贾山所谓隠以金椎也】掩以绿蕙【正义张云绿王刍也蕙薫草也顔云緑蕙言蕙草色緑耳非王刍也尔雅云菉一名王刍】被以江离糅以蘪芜【正义糅女又反】杂以流夷【集解骃案汉书音义曰流夷新夷也】尃结缕【集解徐广曰尃古布字一作怖骃案汉书音义曰结缕似白茅蔓聫而生布种之者也】攅戾莎【集解徐广曰草可染紫】掲车衡兰槀本射干【集解徐广曰掲音桀骃案郭璞曰掲车一名乞舆槀本槀茇射干十月生皆香草索隠案桐君药录藁本苖似穹防】茈姜蘘荷【索隠张揖云茈姜子姜也案四民月令生姜谓之茈姜音紫正义蘘人羊反柯根旁生笋若芙蓉可以为菹又治蛊毒也】葴橙若荪【集解郭璞曰葴未详橙柚若荪香草也索隠姚氏以为此前后皆草非橙柚也汉书作葴持小顔云葴寒浆也持当为符字之误尔符鬼目也案今读者亦呼为登谓登草也姚氏云荪草似菖蒲而无脊也生溪涧中荪音孙】鲜枝黄砾【集解郭璞云皆未详索隠张揖云皆草也司马彪云鲜支即今支子或云鲜枝亦香草也小顔云黄砾者黄屑木恐非也】蒋芧青薠【集解徐广曰芧音伫骃案汉书音义曰蒋菰也芧三棱索隠薠音烦】布濩闳泽延蔓太原丽靡广衍应风披靡吐芳扬烈【集解郭璞曰香酷烈也】郁郁斐斐众香发越肸蠁布写防瞹苾勃【正义防瞹奄爱二音皆芳香之盛也诗云苾苾芬芬气也】于是乎周览泛观瞠盻轧沕【集解徐广曰瞠音田人反盻一作缗骃案郭璞曰皆不可分貎】芒芒恍忽视之无端察之无崖日出东沼入于西陂【索隠张揖曰日朝出苑之东池暮入于苑西陂中也】其南则隆冬生长踊水跃波兽则旄獏犛【集解徐广曰音容兽类也犛音狸一音茅骃案郭璞曰旄旄牛獏似熊庳脚锐头犛牛黒色出西南徼外也索隠郭璞云牛领有肉堆即今之犛牛也张揖云旄旄牛其状如牛而四莭生毛獏白豹也似熊庳脚锐鬐骨无髓食铜鐡音陌犛音狸又音茅或以为猫牛毛可为翿是也】沈牛麈麋【集解骃案汉书音义曰沈牛水牛也正义麈似鹿而大桉麋似水牛】赤首圜题【集解郭璞曰题额也所未详】穷竒象犀【集解骃案汉书音义曰穷竒状如牛而猬毛其音如嘷狗食人也索隠郭璞云象大兽长鼻牙长一丈犀头似猪庳脚一角在头也】其北则盛夏含冻裂地渉冰掲河【集解郭璞曰言水漫冻不解地拆裂也掲褰衣】兽则麒麟角【集解郭璞曰角音端似猪角在鼻上堪作弓李陵甞以此弓十张遗苏武也索隠张揖曰雄曰麒雌曰麟其状麋身牛尾狼蹄一角郭璞云麒似麟而无角毛诗疏云麟黄色角端有肉京房传云麟有五防腹下有黄色也张揖云角端似牛角可以为弓】騊駼橐駞蛩蛩驒騱駃騠驴骡【正义騊駼桃徒二音橐音托驼徒河反蛩音其恭反驒騱音颠奚駃騠音决啼】于是乎离宫别馆弥山跨谷【正义弥满也跨犹骑也言宫馆满山又跨谿谷也】髙廊四注重坐曲阁【集解郭璞曰重坐重轩也曲阁阁道曲也】华榱璧珰【索隠韦昭曰裁玉为璧以当榱头司马彪曰以璧为瓦之当也】辇道纚属歩櫩周流长途中宿【集解郭璞曰途楼阁间陛道中宿言长逺也】夷嵏筑堂累台増成岩穾洞房【集解郭璞曰嵏山名平之以安堂其上成亦重也周礼曰为坛三成在岩穴底为室潜通台上者索隠服防曰平嵏山以为堂也张揖云重累而成之故曰増成穾音一吊反释名以为穾幽也楚词云冬有穾厦室寒王逸以为复室也】俛杳而无见仰攀橑而扪天奔星更于闺闼宛虹拖于楯轩【集解徐广曰楯音食尹反正义拖音徒我反顔云宛虹屈曲之虹拖谓中加于上也楯轩之阑板也言室宇之髙故星虹得经加之】青蚪蚴蟉于东箱【正义蚴一糺反蟉力糺反】象舆婉蝉于西清【集解骃案汉书音义曰山出象舆瑞应车也郭璞曰西清西箱清净地也正义婉蝉宛善二音顔云蚴蟉婉蝉皆行动之貌也】灵圉燕于间观【集解郭璞曰灵圉淳圉仙人名也索隠张揖云灵圉众仙号淮南子云骑飞龙从淳圉是也】偓佺之伦暴于南荣【集解骃案汉书音义曰偓佺仙人名也索隠韦昭云古仙人姓偓列仙传云槐里采药父也食松形体生毛数寸方眼能行逮走马也应劭曰南荣屋檐两头如翼也故郑云荣屋翼也髙诱云飞荣似鸟舒是也暴偃卧日中也】醴泉涌于清室通川过乎中庭槃石裖崖【集解徐广曰裖音唇索隠如淳曰裖音振裖盛也李竒云裖整也整顿池外之厓音之忍反】嵚岩倚倾嵳峩磼礏【集解徐广曰峩一作池磼音杂礏音五合反索隠埤苍云磼礏髙貌磼音士刧反礏音五楫反又字林音磼才匝反礏五匝反】刻削峥嵘【正义郭云言自然若雕刻也】玫瑰碧琳瑚丛生【正义郭璞曰瑚生水底石邉大者树髙三尺余枝格交错无有叶者也】瑉玉旁唐【索隠郭璞云旁唐言盘薄】璸斒文鳞【集解徐广曰璸音彬斒音班】赤瑕驳荦【索隠说文云瑕玉之小赤色张揖曰赤玉也司马彪云驳荦采防也荦音洛角反】杂臿其间【集解徐广曰杂一云揷臿一云遝】垂绥琬琰和氏出焉【集解徐广曰垂绥一作朝采骃案郭璞曰汲冢竹书曰桀伐岷山得女二人曰琬曰琰桀爱二女斵其名于苕华之玉苕是琬华是琰也】于是乎卢橘夏孰【集解郭璞曰今蜀中有给客橙似橘而非若柚而芬香冬夏华实相继或如弹丸或如拳通嵗食之即卢橘也索隠应劭云伊尹书曰果之美者箕山之东青马之所有卢橘夏熟晋灼曰此虽赋上林博引异方珍竒不系于一也案广州记云卢橘皮厚大小如甘酢多九月结实正赤明年二月更青黒夏熟吴录云建安有橘冬月树上覆褁明年夏色变青黒其味甚甘美卢即黒色是也】黄甘橙楱【集解徐广曰音凑橘属】枇杷橪柿【集解徐广曰橪音而善反果也索隠张揖云橪橪支香草也韦昭曰橪音汝萧反郭璞云橪支木也橪音烟此说为近说文曰橪酸小枣也淮南子云伐橪枣以为矜音勤】楟防厚朴【集解徐广曰楟音亭山梨索隠司马彪曰上党谓之楟防齐都赋云楟防熟也厚朴药名也】梬枣杨梅【集解徐广曰梬音弋井反梬枣似柿索隠张揖曰杨梅实似谷子而有核其味酢出江南荆扬异物志其实外内着核熟时正赤味甘酸也】樱桃蒲陶【集解郭璞曰蒲陶似燕薁可作酒也索隠张揖云樱桃一名含桃吕氏春秋云鸎鸟所含故曰含桃尔雅谓之荆桃也】隠夫郁棣榙荔枝【集解徐广曰郁一作薁榙音荅骃案郭璞曰郁车下李也棣实似樱桃榙似李棣音逮音防隠夫未闻索隠晋灼曰荔枝大如鸡子皮麤剥去皮肌如鸡子中黄其味甘多酢少广志云树髙五六丈如桂树緑叶冬夏青茂有华朱色荔字或作离音力致反】罗乎后宫列乎北园防邱陵【集解郭璞曰防犹延也音施】下平原扬翠叶杌紫茎【集解郭璞曰杌揺也】发红华秀朱荣煌煌扈扈照曜钜野沙棠栎槠【集解骃案汉书音义曰沙棠似棠黄华赤实其味如李吕氏春秋曰果之美者沙棠之实栎果名槠似樜叶冬不落也】华汜檘栌【集解徐广曰汜一作枫骃案汉书音义曰华木皮可以为索也索隠古今字林云栌合桦也郭璞云枫似白杨素圆而岐有脂而香犍为舎人曰枫为树厚叶弱茎大风则鸣故曰摄擗摄擗平仲木也亦云火藁木一云玉精食其子得为神仙也】留落胥余仁频并闾【集解徐广曰频一作賔骃案郭璞曰落檴也胥余似并闾并闾椶也皮可作索余未详索隠晋灼曰留阙未详司马彪云胥邪树髙十寻叶在其末异物志实大如瓠繋在颠若挂物实外有皮中有核如胡桃核里有肤厚半寸如猪膏里有汁斗余清如水味美于蜜也孟康曰仁频椶也姚氏云防一名椶即仁频也林邑记云树叶似甘焦频音賔】欃檀木兰豫章女贞【集解骃案汉书音义曰欃檀檀别名也女贞木叶冬不落索隠欃音防皇览云孔子墓后有欃檀树也荆州记宜都有乔木丛生名为女贞】长千仞大连抱夸条直畅实叶葰茂攅立丛倚连卷累佹崔错癹骩【集解骃案古委字】阬衡閜砢【集解徐广曰癹音防骃案郭璞曰骩音委閜音恶可反砢音鲁可反索隠郭璞云崔错癹骩者蟠戻相樛也阬衡閜砢者掲孽倾敌貌也】垂条扶于落英幡纚【集解郭璞曰扶于犹扶踈也幡纚偏幡也音洒索隠皆飞扬貌也纚音所绮反】纷容萧参旖旎从风【索隠张揖云旖旎犹阿郍也】浏莅芔吸【集解徐广曰莅音栗索隠郭璞云皆林木鼓动之声浏音留莅如字芔古卉字吸音翕】盖象金石之声【正义金钟石磬】管籥之音【正义广雅云象箎长一尺围　寸有六孔无底籥谓之笛有七孔说文云籥三孔籁也】柴池茈虒【集解徐广曰柴音差虒音豸索隠张揖云柴池参差也茈虒不齐也茈音差虒音侧氏反】旋环后宫杂遝累辑【集解徐广曰杂一作插】被山缘谷循阪下隰视之无端防之无穷于是猿素雌蜼玃飞鸓【集解徐广曰蜼音于季反骃案汉书音义曰蜼似猕猴仰鼻而长尾玃似猕猴而大飞鸓飞防也其状如兔而防首以其飞也索隠郭璞曰蠝鼯防也紫毛赤色飞且生一名飞生蜼音赠遗之遗蠝音诔猿猿之雄者黒色也素雌猿之雌者素色也玃音古约反蜼今狖尾端为两岐天雨便以尾揷鼻两孔郭璞曰玃色苍黒能攫人故云玃也】蛭蜩蠗蝚【集解徐广曰蛭音质骃案汉书音义曰山海经曰不咸之山有飞蛭四翼郭璞曰蠗蝚似猕猴而黄蜩未闻索隠张揖云蛭虮也蜩蝉也蠼猱猕猴也顾氏云防音涂卓反山海经云鼻涂山下有兽似鹿马足人首四角名为蠗防猱即此也字或作蠼郭璞云蠼非也上已有蜼蠼此不应重见又神异经云西方深山有兽毛色如猴能縁髙木其名为蜩字林云蠗音狄蛭蜩二兽名】螹胡豰蛫【集解徐广曰螹音在廉反似猨黒身豰音呼谷反蛫音诡骃案汉书音义曰豰白狐子也索隠张揖云螹胡似猕猴头上有髪腰以后黒郭璞曰豰似鼬而大腰以后黄一名黄腰食猕猴蛫未闻姚氏案山经云即山有兽状如白身赤首其名曰蛫又说文云螹胡黒身白腰若带手有长白毛似掘板也】栖息乎其间长啸哀鸣翩幡互经【正义郭云互经互相经过】夭蟜枝格偃蹇杪颠【正义夭音妖蟜音矫杪音弭沼反郭云皆猨猴在树共戯恣态也天蟜频申也】于是乎隃絶梁【正义张云絶梁断桥也郭云梁厚石絶水也】腾殊榛【正义榛仕斤反尔雅云木藂生为榛也殊异也】捷垂条【正义捷音才业反张云捷特悬垂之条】踔稀间【集解郭璞曰踔县蹢也托钓反】牢落陆离烂曼逺迁【正义郭云奔走崩腾状也顔云言其聚散不常杂乱移徙】若此軰者数千百处嬉防往来宫宿馆客庖厨不徙后宫不移【正义说文云庖厨屋郑注周礼云庖言苞也苞裹肉曰苞苴也后宫内人也言宫馆各自有】百官具于是乎背秋渉冬天子校猎乗镂象六玉虬【集解徐广曰以玉为饰骃案郭璞曰镂象山所出舆言有雕镂虬龙属也韩子曰黄帝驾象车六交龙是也】拖蜺旌【正义拖音徒可反张云析毛羽染以五防缀以缕为旌有似虹蜺气】靡云旗【正义张云画熊虎于旌似云气也】前皮轩后道游【集解郭璞曰皮轩革车也或曰即曲礼前有士师则载虎皮者也道道车游游车皆见周礼也】孙叔奉辔卫公骖乗【集解骃案汉书音义曰孙叔者太仆公孙贺也卫公者卫青也太仆御大将军骖乗也】扈从横行出乎四校之中【集解郭璞曰言防扈从恣不安卤簿矣索隠晋灼云扈大也文颖曰凡五校今言四者一随天子乗舆也】鼓严簿纵獠者【集解骃案汉书音义曰鼓严严皷也簿卤簿也骃谓鼓严于林簿之中然后纵獠也】江河为阹泰山为橹【集解郭璞曰橹望楼也因山谷遮禽兽为阹音去车反】车骑靁起隠天动地先后陆离离散别追淫淫裔裔缘陵流泽云布雨施生貔豹【集解郭璞曰貔执夷虎属也音毗】搏豺狼【正义搏撃也杜林云豺似貊白色说文云狼爪】手熊罴【正义张云熊犬身人足黒色罴大于熊黄白色皆能攀沿上髙树冬至入穴而蛰沿春而出也】足野羊【集解郭璞曰野羊如羊千斤手足谓拍蹹杀之】防鹖苏【集解徐广曰苏尾也索隠孟康云鹖鹖尾也苏析羽也张揖云鹖似雉鸡鬪死不却案防谓覆而取之鹖以苏为竒故特言之以成文耳鹖音曷决疑注云鸟尾为苏也】绔白虎【集解徐广曰绔音袴骃案郭璞曰绔谓绊络之索隠张揖云着白虎之绔也】被豳文【集解郭璞曰着斑衣索隠舆服志云虎贲骑鹖冠武文单衣即此斑文也】跨野马【索隠跨乗之也】陵三嵏之危【集解骃案汉书音义曰三嵏三成之山】下碛歴之坻【集解郭璞曰碛歴坂名也正义坻音迟碛歴浅水中沙石也坻水中髙处言猎人下此也】俓陖赴险越壑厉水推蜚廉【集解郭璞曰飞廉龙雀也鸟身鹿头者】弄解豸【集解骃案汉书音义曰解豸似鹿而一角人君刑罚得中则生于朝廷主触不直者可得而弄也索隠解音蟹豸音文妳反】格虾蛤鋋猛氏【集解骃案汉书音义曰虾蛤猛氏皆兽名索隠晋灼曰虾蛤阙郭璞曰今蜀中有兽状如熊而小毛浅有光泽名猛氏说文鋋小矛也音蝉】罥騕褭射封豕【集解郭璞曰騕褭神马日行万里两音窈嫋封豕大猪】箭不茍害解脰防脑【索隠张揖云脰项也防音苦念反亦依字读也】弓不虚发应声而倒于是乎乗舆弥莭裴囘翺翔往来睨部曲之进退览将率之变态然后浸潭促莭【索隠浸潭犹渐冉也汉书作浸滛或作乗舆案莭也】儵敻逺去【集解郭璞曰敻音诩盛反】流离轻禽蹵履狡兽轊白鹿防狡兎【集解徐广曰轊音锐一作恵也正义轊音卫抱朴子云白鹿夀千嵗满五百嵗色纯白也晋徴祥记云白鹿色若霜不与他鹿为羣】轶赤电遗光耀【集解徐广曰超陵赤电电光不及言去速也】追怪物出宇宙【正义怪物谓游枭飞虡也张云天地四方曰宇往古来今曰宙许慎云宙舟舆所极也按许说宙是也】弯繁弱【正义上乌繁反文颖云弯牵也繁弱夏后氏良弓名左传云分鲁公以夏后之璜封父之繁弱】满白羽【正义文颖云引弓尽箭镝为满以白羽羽箭故云白羽也】射游枭栎蜚虡【集解郭璞曰枭枭羊也似人长唇反踵被髪食人飞虡鹿头龙身神兽栎梢也】择肉后发先中命处矢分艺殪仆【集解徐广曰射凖的曰艺仆音赴】然后扬莭而上浮陵惊风歴骇飚【正义飚音必遥反尔雅云谓暴风从下升上故曰飚】乗虚无与神俱【正义张云虚无寥廓与元通灵言其所乗气之髙故能出飞鸟之上而与神俱也】辚鹤乱昆鸡【集解徐广曰辚音躏正义辚音鹤二百六十嵗则浅黒色也】遒孔鸾促鵔鸃拂鹥鸟捎凤皇【集解骃案汉书音义曰遒秦由反鹥鸟鸡反张云山海经云九疑之山有五彩之鸟名曰鹥鸟也正义捎山交反京房易传云鳯皇鴈前麟后鸡喙燕颔蛇颈背鱼尾骈翼髙丈二尺东山经云其状如鹤五采而首文曰经翼文曰顺背文曰义膺文曰仁股文曰信是鸟自歌自舞雄曰鳯雌曰皇】捷鸳雏掩焦眀【集解骃案鹪明似凤索隠张揖云鹪明西方之鸟也乐汁图征曰鹪明状似鳯皇宋曰水鸟也正义按长喙踈翼覔尾非幽闲不集非珍物不食】道尽涂殚车而还招揺乎襄羊【索隠郭璞曰襄羊犹仿佯】降集乎北纮【集解郭璞曰纮维也北方之纮曰委羽】率乎直指闇乎反乡蹷石阙歴封峦过鳷鹊望露寒【集解徐广曰鳷音支骃案汉书音义曰皆甘泉宫左右观名也】下棠梨【集解骃案汉书音义曰宫名也在云阳县东南三十里】息宜春【正义括地志云宜春宫在雍州万年县西南三十里】西驰宣曲濯鹢牛首【集解骃案汉书音义曰宣曲宫名在昆明池西牛首池名在上林苑西头】登龙台【集解骃案汉书音义曰观名在丰水西北近渭】掩细栁【正义郭曰观名在昆眀南栁市】观士大夫之勤略钧獠者之所得获【集解徐广曰钧一作诊也】观徒车之所辚轹【正义辚践也轹辗也】乗骑之所蹂若【集解徐广曰蹂音人乆反】人民之所蹈□与其穷极倦【集解徐广曰音剧】惊惮慴伏不被创刃而死者佗佗籍籍填坑满谷揜平弥泽于是乎游戯懈怠置酒乎昊天之台【索隠张揖曰台髙上干昊天也】张乐乎轇輵之宇【集解徐广曰轕音葛索隠郭璞云言旷逺深貌也】撞千石之钟立万石之钜建翠华之旗树灵鼍之鼓【集解郭璞曰木贯鼔中加羽葆其上所谓树鼓】奏陶唐氏之舞聴葛天氏之歌【集解骃案汉书音义曰葛天氏古帝王号也吕氏春秋曰葛天氏之乐三人操牛尾投足以歌索隠张揖曰葛天氏三皇时君号也吕氏春秋云其乐三人持牛尾投足以歌八阕一曰戴民二曰身三曰遂草木四曰奋五谷五曰敬天常六曰建帝功七曰依地徳八曰总禽兽之极】千人唱万人和山陵为之震动【集解徐广曰一作勲】川谷为之荡波巴俞宋蔡淮南于遮【集解郭璞曰巴西阆中有渝水獠人居其上皆刚勇好舞汉髙募此以定三秦后使乐府习之因名巴渝舞也骃案汉书音义曰于遮歌曲名索隠张揖曰礼乐记云宋音宴女溺志蔡人讴贠三人楚词云吴謡蔡讴淮南鼔员四人于遮曲是其意也】文成顚歌【集解郭璞曰未闻也索隐文颖曰文成辽西县名其县人善歌颠益州颠县其人能作西南夷歌颠即滇字】族举逓奏【集解徐广曰举一作居】金鼓迭起铿鎗铛防洞心骇耳【集解郭璞曰铛防鼔音】荆吴郑卫之声韶濩武象之乐隂淫案衍之音鄢郢缤纷激楚结风【集解郭璞曰激楚歌曲也列女传曰听激楚之遗风也索隠激楚急风也结风囘风亦急风也楚地风气既自漂疾然歌乐者犹复依激结之急风以为莭其乐促迅哀切也】俳优侏儒狄鞮之倡【集解徐广曰韦昭云狄鞮地名在河内出善倡者】所以娱耳目而乐心意者丽靡烂漫于前【索隠郭璞云言恣其观也列女传曰桀造烂漫之乐】靡曼美色于后【索隠张揖曰靡细曼泽也韩子曰曼服皓齿也】若夫青琴宓妃之徒【集解骃案汉书音义曰皆古神女名索隠伏俨曰青琴古神女也如淳曰宓妃伏羲女溺死洛水遂为洛水之神宓音伏】絶殊离俗【索隠郭璞曰俗无双也】姣冶嫺都【索隠郭璞云姣好也都雅也诗云姣人嫽兮方言云自闗而东河济之间凡好或谓之姣音绞说文曰雅也或作闲汉书本作闲】靓庄刻饬便嬛绰约【集解郭璞曰靓庄粉白黛黒也】柔桡嬛嬛【集解徐广曰音娟索隠柔桡嬛嬛皆骨体耎弱长艶貎也广雅云嬛嬛容也张揖曰嬛嬛犹婉婉也】娬媚姌嫋【集解徐广曰姌音乃冉反嫋音弱索隠埤苍云妩媚恱也通俗文云頬辅谓之妩媚郭璞云姌嫋细弱也小顔云细弱总谓骨体也】抴独茧之褕袘【集解徐广曰抴音曵襜褕索隠张揖云袘袖也郭璞曰独茧茧丝也埤苍云袘衣长貎也】眇阎易以戌削【集解徐广曰阎易衣长貌戌削言如刻画作之】媥姺徶防【集解郭璞曰衣服婆娑貎正义媥白服反姺音先徶音白结反防音屑】与世殊服芬香沤郁酷烈淑郁皓齿粲烂宜笑的砾【索隠郭璞曰鲜明貎也楚词曰美人皓齿以姱又曰蛾眉笑以的皪音砾也】长眉连娟微睇緜藐【索隠郭璞曰连娟眉曲细也绵藐视逺貌也娟音一全反睇音大计反藐音邈】色授魂与心愉于侧【索隠张揖曰彼色来授我我魂往与接也愉音逾往也恱也二义并通】于是酒中乐酣天子芒然而思似若有亡曰嗟乎此泰奢侈朕以览听余间无事弃日顺天道以杀伐时休息于此恐后世靡丽遂往而不反非所以为继嗣创业垂统也于是乃解酒罢猎而命有司曰地可以垦辟悉为农郊以赡萌隤墙填使山泽之民得至焉实陂池而勿禁【正义实满也言人满陂池任采捕所取也】虚宫观而勿仞【正义仞音刃亦满也言离宫别馆勿令人居上并废罢也】发仓廪以振贫穷补不足恤鳏寡存孤独出徳号省刑罚改制度易服色更正朔与天下为始于是歴吉日以齐戒袭朝衣乗法驾建华旗鸣玉鸾游乎六艺之囿【正义六艺云言田猎讫则遍游六艺而疾驱于仁义之道也】鹜乎仁义之涂览观春秋之林【集解郭璞曰春秋所以观成败眀善恶也】射狸首兼驺虞【集解骃案礼射义曰天子以驺虞为莭诸侯以狸首为莭驺虞者乐官备也狸首者乐防时也】弋鹤建干戚载云防揜羣雅【集解骃案汉书音义曰大雅小雅也索隠张揖曰防车也前有九旒云防之车说者以云防为旌旗皆非也且案中朝卤簿图云云防驾驷不兼言九旒防车与九旒车别也揜捕也张揖曰诗小雅之材七十四人大雅之材三十一人故曰羣雅也】悲伐檀【索隠张揖曰其诗刺贤者不遇眀主】乐乐胥【索毛诗桑扈云君子乐胥受天之祜言王者乐得贤材之人使在位故天与之福禄也胥音先吕反乐音洛】修容乎礼园【正义礼所以自修饰整威仪也】翺翔乎书圃【正义尚书所以明帝王君臣之道也】述易道【正义易所以絜静微妙上辨二仪隂阳中知人事下明地理也言田猎乃射讫又歴渉六经之要也】放怪兽【正义张云苑中竒怪之兽不复猎也】登明堂坐清庙【正义明堂有五帝庙故言清庙王者朝诸侯之处】恣羣臣奏得失四海之内靡不受获【正义言天下之人无不受恩恵】于斯之时天下大说向风而听随流而化喟然兴道而迁义【索隠汉书作芔然犹欻然也音许贵反】刑错而不用徳隆乎三皇功羡于五帝【索隠司马彪云羡溢也音怡战反】若此故猎乃可喜也若夫终日暴露驰骋劳神苦形罢车马之用抏士卒之精【索隠抏音五官反】费府库之财而无徳厚之恩务在独乐不顾众庶忘国家之政而贪雉兎之获则仁者不由也从此观之齐楚之事岂不哀哉地方不过千里而囿居九百是草木不得垦辟而民无所食也夫以诸侯之细而乐万乗之所侈仆恐百姓之被其尤也于是二子愀然改容【索隠郭璞云愀变色貎音作酉反】超若自失逡巡辟席曰鄙人固陋不知忌讳乃今日见教谨闻命矣赋奏天子以为郎无是公言天子上林广大山谷水泉万物及子虚言楚云梦所有甚众侈靡过其实且非义理所尚故删取其要归正道而论之【索隠大顔云不取其夸奢靡丽之论唯取终篇归于正道耳小顔云删取非谓削除其词而说者谓此赋已经史家刋剟失其意也】相如为郎数嵗防唐防使略通夜郎西僰中【集解徐广曰之别种也音扶逼反索隠张揖云防故鄱阳令为郎中使行略取之文頴曰夜郎僰中皆西南夷后以为防牱犍为二郡僰音歩北反】发巴蜀吏卒千人【索隠案巴蜀二都名】郡又多为发转漕万余人用兴法【集解骃案汉书曰用军兴法也】诛其渠帅巴蜀民大惊恐上闻之乃使相如责唐防因喻告巴蜀民以非上意檄曰告巴蜀太守蛮夷自擅不讨之日久矣时侵犯邉境劳士大夫陛下即位存抚天下辑安中国然后兴师出兵北征匈奴单于怖骇交臂受事诎膝请和康居西域重译请朝稽首来享移师东指闽越相诛右吊番禺太子入朝【索隠文颖曰番禺南海郡理也吊至也东伐闽越后至番禺故言右至非也案姚氏吊读如字小顔云两国相伐汉发兵救之南越防天子徳恵故遣太子入朝所以云吊尔非训至也】南夷之君西僰之长常效贡职不敢怠堕延颈举踵喁喁然【正义喁五恭反口向上也】皆争归义欲为臣妾道里辽逺山川阻深不能自致夫不顺者已诛而为善者未赏故遣中郎将往賔之【索隠贾逵云賔伏也】发巴蜀士民各五百人以奉币帛卫使者不然靡有兵革之事战鬪之患今闻其乃发军兴制惊惧子弟忧患长老【索隠张揖云发军谓发三军之众兴制谓起军法诛渠帅也案唐防为使而用军兴法制故惊惧蜀人也】郡又擅为转粟运输皆非陛下之意也当行者或亡逃自贼杀亦非人臣之莭也夫邉郡之士闻烽举燧燔【集解骃案汉书音义曰烽如覆米防县着桔槹头有冦则举之燧积薪有防则燔然之索隠字林云防漉米防也音一六反纂要云防浙箕也烽见敌则举燧有难则焚烽主昼燧主夜】皆摄弓而驰【索隠摄音女頬反】荷兵而走流汗相属唯恐居后触白刃冐流矢义不反顾计不旋踵人懐怒心如报私雠彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析珪而爵【索隠如淳曰析中分也白藏天子青在诸侯也】位为通侯居列东第【索隠列甲第在帝城东故云东第也】终则遗显号于后世传土地于子孙行事甚忠敬居位甚安佚名声施于无穷功烈着而不灭是以贤人君子肝脑涂中原膏液润野草而不辞也今奉币役至南夷即自贼杀或亡逃抵诛身死无名谥为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨也寡廉鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亡之罪譲三老孝弟以不教诲之过方今田时重烦百姓【索隠重犹难也】己亲见近县恐逺所谿谷山泽之民不徧闻檄到亟下县道【集解骃案汉书百官表曰县冇蛮夷曰道索隠亟音纪力反亟急也】使咸知陛下之意唯毋忽也相如还报唐防已略通夜郎因通西南夷道发巴蜀广汉卒作者数万人治道二嵗道不成士卒多物故费以巨万计【索隠案巨万犹万万也数有大小二法张揖曰箕法万万为亿是小数也】蜀民及汉用事者多言其不便【索隠案谓公卿所言也】是时卭筰之君长【索隠文颖曰卭者今为卭都县筰者今为定筰县皆属越嶲郡也】闻南夷与汉通得赏赐多多欲愿为内臣妾请吏比南夷【索隠谓请置汉吏与南夷为比例也】天子问相如相如曰卭筰冉駹者近蜀道亦易通秦时尝通为郡县至汉兴而罢今诚复通为置郡县愈于南夷【索隠张揖曰愈差也又云愈犹胜也晋灼曰南夷谓犍为防牱也西南谓越嶲益州也】天子以为然乃拜相如为中郎将【索隠四百石五嵗迁补大县令】建莭往使副使王然于壶充国【索隠案汉书公卿表太初元年为大鸿胪卿也】吕越人驰四乗之传因巴蜀吏币物以赂西夷至蜀蜀太守以下郊迎县令负弩矢先驱【索隠案亭吏名亭长弩矢合是亭长负之今县令自负矢则亭长当负弩也且负弩是守宰无定或随时轻重耳按霍去病出撃匈奴河东太守郊迎负弩又魏公子救赵撃秦秦军解去平原君负防矢迎公子于界上是也】蜀人以为宠【索隠华阳国志云蜀大城北十里有升僊桥送客观相如初入长安题其门云不乗赤车驷马不过汝下也】于是卓王孙临卭诸公皆因门下献牛酒以交驩卓王孙喟然而叹自以得使女尚司马长卿晚【索隠小顔云尚犹配也夲或作当盖后人改尔】而厚分与其女财与男等同司马长卿便略定西夷卭筰冉駹斯榆之君皆请为内臣【索隠郑氏斯音曵张揖云斯俞才俞国也案今斯读如字益部耆旧传谓之斯叟华阳国志云卭都县有四部斯叟一也】除邉闗闗益斥【索隠张揖曰斥广也】西至沫若水【索隠张揖曰沬水出蜀广平徼外与青衣水合也若水出旄牛徼外至僰道入江华阳国志汉嘉县有沫水音妹又音末】南至防牱为徼【索隠张揖云徼塞也以木栅水为蛮夷界】通零闗道【集解徐广曰越嶲有零闗县】桥孙水【集解韦昭曰为孙水作桥】以通卭都【索隠案华阳国志云相如卒开僰道通南中置越嶲郡韩说开益州唐防开防牱斩筰王首置防牱郡也】还报天子天子大恱相如使时蜀长老多言通西南夷不为用唯大臣亦以为然相如欲諌业已建之不敢【索隠案业者本也本由相如立此事故不敢更諌】乃著书籍以蜀父老为辞而已诘难之以风天子且因宣其使指令百姓知天子之意其辞曰汉兴七十有八载【集解徐广曰元光六年也】徳茂存乎六世【正义髙祖恵帝髙后孝文孝景孝武】威武纷纭湛恩汪濊【索隠韦昭云湛音沈】羣生澍濡洋溢乎方外于是乃命使西征随流而攘【索隠攘却也音女羊反】风之所被防不披靡因朝冉从駹定筰存卭略斯榆举苞满【索隠服防云夷种也满字或作蒲也】结轨还辕【索隠张揖云结屈也轨车迹也】东乡将报至于蜀都耆老大夫荐绅先生之徒二十有七人俨然造焉辞毕因进曰盖闻天子之于夷狄也其义覊縻勿絶而已【索隠案覊马络头也縻牛纼也汉官仪云马云覊牛云縻言制四夷如牛马之受覊縻也】今罢三郡之士通夜郎之涂三年于兹而功不竟士卒劳倦万民不赡今又接以西夷百姓力屈恐不能卒业此亦使者之累也窃为左右患之且夫卭筰西僰之与中国并也歴年兹多不可记已仁者不以徳来彊者不以力并意者其殆不可乎今割齐民以附夷狄弊所恃以事无用鄙人固陋不识所谓使者曰乌谓此耶必若所云则是蜀不变服而巴不化俗也余尚恶闻若说【索隠张揖云恶闻若曹之言也包恺音一故反又音乌乌者安也】然斯事体大固非观者之所觏也余之行急其详不可得闻已请为大夫粗陈其略盖世必有非常之人然后有非常之事有非常之事然后有非常之功非常者固常之所异也【索隠案常人见之以为异也】故曰非常之原黎民惧焉【索隠张揖云非常之事其本难知众人惧也】及臻厥成天下晏然也昔者鸿水浡出泛滥衍溢民人登降移徙陭防而不安夏后氏戚之乃堙鸿水决流疏河漉沈澹菑【集解徐广曰漉一作洒索隠漉音鹿菑音灾汉书作洒沉澹灾解者云洒分也音所宜反澹安也沉深也澹音徒暂反】东归之于海而天下永宁当斯之勤岂惟民哉【索隠案谓非独人勤禹亦亲其劳也】心烦于虑而身亲其劳躬胝无胈肤不生毛【集解徐广曰胝音竹移反胈种也一作腠音凑肤理也胈音魃索隠张揖曰腠一作戚躬体也戚凑理也韦昭曰胈戚中小毛也胝音真尸反庄子云禹胝无胈胫不生毛李頥云胈白肉也音蒲末反】故休烈显乎无穷声称泱乎来兹且夫贤君之践位也岂特委握龊【索隠孔文祥云委细碎握龊局促也】拘文牵俗循诵习传当世取说云尔哉必将崇论闳议创业垂统为万世规故驰骛乎兼容并包而勤思乎参天贰地【索隠案天子比徳于地是二地也地与己并天为三是参天也故礼曰天子与天地参是也】且诗不云乎普天之下莫非王土率土之濵莫非王臣【集解骃案毛诗传曰濵涯也】是以六合之内八方之外浸浔衍溢【索隠案浸浔犹渐浸也】懐生之物有不浸润于泽者贤君耻之今封疆之内冠带之伦咸获嘉祉靡有阙遗矣而夷狄殊俗之国辽絶异党之地舟舆不通人迹罕至政教未和流风犹微内之则犯义侵礼于邉境外之则邪行横作放弑其上君臣易位尊卑失序父兄不辜防孤为奴系累号泣内向而怨曰盖闻中国有至仁焉徳洋而恩普物靡不得其所今独曷为遗已举踵思慕若枯旱之望雨盭夫为之垂涕【集解徐广曰盭音戻索隠张揖曰狠戾之夫也字或作戾盭古戻字】况乎上圣又恶能已故北出师以讨彊胡南驰使以诮劲越四面风徳二方之君鳞集仰流【索隠二方谓西夷卭僰南夷防牱夜郎也】愿得受号者以亿计故乃闗沫若【集解骃案汉书音义曰以沫若水为闗】徼防牱镂零山梁孙原创道徳之涂垂仁义之统将博恩广施逺抚长驾使防逖不闭【索隠逖逺言其防逺者不被闭絶也】阻深闇昧得耀乎光眀【索隠阻深汉书作曶爽三苍云曶爽早朝也曶音妹案字林又音忽也】以偃甲兵于此而息诛伐于彼遐迩一体中外提福【集解徐广曰提作禔音支索隠说文云禔安也音市支反】不亦康乎夫拯民于沈溺奉至尊之休徳反衰世之陵迟继周氏之絶业斯乃天子之急务也百姓虽劳又恶可以已哉且夫王事固未有不始于忧勤而终于佚乐者也然则受命之符合在于此矣【索隠张揖云合在于忧勤佚乐之中也】方将増泰山之封加梁父之事鸣和鸾扬乐颂上咸五下登三【集解徐广曰咸一作函骃案韦昭曰咸同于五帝登三王之上索隠李竒云五帝之徳汉比为减三王之徳汉出其上故云减五登三此说非也虞喜志林云相如欲减五帝之一以汉盈之然以汉为五帝之数自然是登于三王之上也今本减或作咸是与韦昭之说符也】观者未覩指听者未闻音犹鹪眀已翔乎寥廓而罗者犹视乎薮泽悲夫于是诸大夫芒然丧其所懐来而失厥所以进喟然并称曰允哉汉徳此鄙人之所愿闻也百姓虽怠请以身先之敞防靡徙因迁延而辞避【索隠案厰防失容也靡徙失正也】其后人有上书言相如使时受金失官居嵗余复召为郎相如口吃而善著书常有消渇疾与卓氏婚饶于财其进仕宦未尝有与公卿国家之事称病闲居不慕官爵常从上至长杨猎【正义括地志云秦长杨宫在雍州盩厔县东南三里上起以官内有长杨树以为名】是时天子方好自撃熊彘驰逐野兽相如上疏谏之其辞曰臣闻物有同类而殊能者故力称乌获【索隠张揖曰秦武王力士举龙文鼎者也】捷言庆忌【索隠张揖曰吴王僚之子】勇期贲育【正义贲音奔孟贲古之勇士水行不避蛟龙陆行不避豺狼发怒吐气声音动天夏育亦古之猛士也】臣之愚窃以为人诚有之兽亦宜然今陛下好陵阻险射猛兽卒然遇轶材之兽【索隠广雅云卒暴也音仓没反】骇不存之地【索隠谓所不虑而猛兽骇发也】犯属车之清尘【集解蔡邕曰古者诸侯贰车九乗秦灭九国兼其车服故大驾属车八十一乗】舆不及还辕人不暇施巧虽有乌获逄防之伎力不得用【集解骃案吴越春秋曰羿传射于逄蒙索隠孟子云逄蒙学射于羿尽羿之道是也】枯木朽株尽为害矣是胡越起于毂下而夷接轸也岂不殆哉虽万全无患然本非天子之所宜近也且夫清道而后行中路而后驰犹时有衘橛之变【集解徐广曰橛音巨月反钩逆者谓之橛矣索隠张揖曰衘马勒衘也橜騑马口长衘也周迁舆服志云钩逆上者为橜橜在衘中以鐡为之大如鸡子盐鐡论云无衘橜而御捍马是也】而况渉乎蓬蒿驰乎丘坟前有利兽之乐而内无存变之意其为祸也不亦难矣夫轻万乗之重不以为安而乐出于万有一危之涂以为娱臣窃为陛下不取也盖明者逺见于未萌而智者避危于无形祸固多藏于隠微而发于人之所忽者也故鄙谚曰家累千金坐不垂堂【索隠张揖曰畏檐瓦堕中人乐彦云垂邉也近堂邉恐其堕坠也非谓畏檐瓦】此言虽小可以喻大臣愿陛下之留意幸察上善之还过宜春宫【正义括地志云秦宜春宫在雍州万年县西南三十里宜春苑在宫之东杜之南始皇本纪云二世杜南冝春苑中按今宜春宫见二世陵故作赋以哀也】相如奏赋以哀二世行失也其辞曰登陂阤之长阪兮【索隠陂普何反阤徒何反】坌入曾宫之嵳峩【集解骃案汉书音义曰坌并也索隠坌歩寸反】临曲江之隑州兮【集解骃案汉书音义曰隑长也苑中有曲江之象泉中有长洲也索隠隑音祈隑即碕字谓曲岸头也有宫阁路今犹谓之曲江在杜陵西北五里又三辅旧事云乐游原在西北是也】望南山之参差岩岩深山之谾谾兮【集解徐广曰谾音力工反索隠谾古江反晋灼曰谾音笼古豅字萧该云谾或作豅长大貌】通谷兮谽【索隠谽音呼含反音呼加反】汨淢噏习以永逝兮【索隠汨于笔反汨淢疾貌也噏音许及反汉书作靸靸然轻举意也】注平臯之广衍观众树之塕薆兮【索隠薆音爱谓隠也】览竹林之榛榛东驰土山兮北掲石濑【索隠说文云濑水流沙上也】弥莭容与兮【索隠容与防戯貌也】歴吊二世持身不谨兮亡国失势信防不寤兮宗庙灭絶呜呼哀哉操行之不得兮坟墓芜秽而不脩兮魂无归而不食夐邈絶而不齐兮弥久逺而愈佅精防阆而飞扬兮拾九天而永逝【正义太经云九天谓一为中天二为羡天三为从天四为更天五为晬天六为廓天七为减天八为沈天九为成天】呜呼哀哉相如拜为孝文园令【索隠百官志云陵园令六百石掌按行扫除也】天子既羙子虚之事相如见上好僊道因曰上林之事未足羙也尚有靡者臣尝为大人赋【索隠张揖曰大人喻天子向秀云圣人在位谓之大人张华云相如作逺游之体以大人赋之也】未就请具而奏之相如以为列之传居山泽间【索隠案传者谓相传以列仙居山泽间音持全反小顔及刘氏并作儒读云儒柔术士之称非也】形容甚臞【集解徐广曰臞痩也索隠韦昭曰臞瘠也文子云尧臞痩音巨俱反】此非帝王之意也乃遂就大人赋其辞曰世有大人兮在于中州宅弥万里兮曾不足以少留悲世俗之廹隘兮朅轻举而逺游【索隠如淳曰武帝云诚得如黄帝去妻子如脱屣是悲世俗廹隘也】垂绛幡之素蜺兮载云气而上浮建格泽之长竿兮总光耀之采旄【集解骃案汉书音义曰格泽之气如炎火状黄白色起地上至天以此气为竿旄葆也总系也系光耀之气于长竿以为葆者】垂旬始以为防兮抴彗星而为髾【集解骃案汉书音义曰旬始气如雄鸡县于葆下以为旒也髾燕尾也抴彗星缀着旒以为燕尾】掉指桥以偃蹇兮又旖旎以招揺【集解骃案汉书音义曰指桥随风栺靡索隠掉音徒吊反桥音居天反偃蹇髙貌】揽搀抢以为旌兮【正义天官书云天搀长四丈末锐天抢长数丈两头锐其形类彗也】靡屈虹而为绸【集解骃案汉书音义曰绸韬也以断虹为旌杠之绸索隠应劭云旌旂屈桡之貌绸音直留反或音韬屈虹断虹也】红杳以湣兮焱风涌而云浮【集解骃案汉书音义曰旬始屈虹气色红杳湣闇防无光也索隠苏林曰音湣音麫晋灼云红赤色貌杳深逺湣混合也红或作虹】驾应龙象舆之蠖略逶丽兮骖赤螭青虬之蟉蜿蜒低卬夭蟜据以骄骜兮诎折隆穷【索隠张揖曰据直须也骄骜纵恣也据音据骄音居召反骜音五到反】蠼以连卷【索隠韦昭曰蠼龙之形貌也音起碧反连卷音辇卷】沛艾﨣螑仡以佁儗兮【集解骃案汉书音义曰﨣螑申颈低卬也儗不前也索隠张揖曰﨣螑牙跳也﨣音居防反螑音许救反仡举头也仡音鱼乞反佁音勅吏反儗音鱼吏反】放散畔岸骧以孱顔【索隠服防曰马仰头其口开正孱顔也韦昭曰顔音吾板反诗云两服上骧注云骧马是也】跮踱輵辖容以委丽兮绸缪偃蹇怵防以梁倚【集解徐广曰跮踱乍前乍却也蛭音丑栗反踱音勑略反輵乌葛反辖音曷绸一作雕防音他畧反骃案汉书音义曰怵防走也梁倚相着也索隠张揖曰跮踱疾行互前却也輵辖揺目吐舌也跮音褚栗反踱音褚略反輵音遏辖音曷绸音徒吊反张揖曰偃蹇却器也广雅曰偃蹇夭矫也韦昭曰防音笞略也相如传云脩防逺去防袂也】紏蓼呌奡蹋以艐路兮【集解徐广曰艐音介至也索隠蓼音了奡音五到反小顔云叫奡髙举貌踏音徒荅反艐音届三仓云踏着地孙炎云艐古界字也】蔑蒙踊跃腾而狂趡【集解骃案汉书音义曰蔑飞扬也趡走】莅飒卉翕熛至电过兮焕然雾除霍然云消邪絶少阳而登大隂兮与真人乎相求【集解骃案汉书音义曰少阳东极太隂北极邪度东极而升北极者也】互折窈窕以右转兮横厉飞泉以正东【正义厉渡也张云飞泉谷也在昆仑山西南】悉徴灵圉而选之兮部乗众神于瑶光【集解骃案汉书音义曰瑶光北斗杓头苐一星】使五帝先导兮【正义导导引也五帝五时帝太皓之属也】反太一而从陵阳【集解骃案汉书音义曰僊人陵阳子明也正义天官书云中宫天极星其一明者太一常居也列僊传云子明于沛铚县旋溪钓得白龙放之后白龙来迎子明去止陵阳山上百余年遂得仙也】左防而右含靁兮【集解骃案汉书音义曰含靁黔嬴也天上造化神名也或曰水神】前陆离而后潏湟【集解骃案汉书音义曰皆神名】厮征北侨【集解徐广曰燕人也形解而征也索隠应劭曰厮役也张揖曰王子乔也汉书郊祀志作正伯侨此当是别人恐非王子乔也】而役羡门兮【正义张云羡门碣石山上仙人羡门髙也】属岐伯使尚方【集解徐广曰岐伯黄帝臣骃案汉书音义曰尚主也岐伯黄帝太医属使主方药】祝融警而跸御兮【正义张云祝融南方炎帝之佐也兽身人面乗两龙应火正也火正祝融警跸清氛气也】清氛气而后行屯余车其万乗兮綷云盖而树华旗【索隠綷音祖内反如淳曰盖有五防也】使勾芒其将行兮【正义张云勾芒东方青帝之佐也鸟身人面乗两龙顔云将行领从者也】吾欲往乎南嬉歴唐尧于崇山兮过虞舜于九疑【正义张云崇山狄山也海外经云狄山帝尧其阳九疑山零陵营道县舜所葬处】纷湛湛其差错兮【索隠湛音徒感反】杂遝胶葛以方驰【索隠广雅云胶葛驱驰也】骚扰苁其相纷挐兮【索隠音昌勇反苁音息冗反】滂濞泱轧洒以林离鑚罗列聚丛以茏茸兮衍蔓流烂坛以陆离【集解徐广曰坛音坦】径入靁室之砰磷郁律兮洞出鬼谷之崫礨嵬防【集解骃案汉书音义曰鬼谷在北辰下众鬼之所聚也楚辞曰赘鬼谷于北辰正义崫口骨反礨力罪反嵬乌回反防音囘张云崫礨嵬防不平也】徧览八纮而观四荒夸朅渡九江而越五河【正义顔云五色之河也仙云紫碧绛青黄之河也】经营炎火而浮弱水兮【正义姚丞云大荒西经云昆仑之岳其外有炎火之山投物輙然括地志云弱水有二源俱出女国北阿傉达山南流防于国北又南歴国北东去一里深丈余阔六十歩非乗舟不可济流入海阿傉达山一名昆仑山在雍州西南一万五千三百七十里又云弱水在甘州张掖县南山下】杭絶浮渚而渉流沙【集解骃案汉书音义曰杭船也絶渡也浮渚流沙中渚也】奄息总极泛滥水嬉兮【集解骃案汉书音义曰总极葱岭山也在西域中】使灵娲鼓瑟而舞冯夷【集解徐广曰娲一作贻骃案汉书音义曰灵娲女娲也冯夷河伯字淮南子曰冯夷得道以潜大川正义姓冯名夷以庚日溺死河常以庚日好溺死人】时若薆薆将混浊兮召屏翳【正义应云屏翳天神使也韦云雷师也】诛风伯【正义张云风伯字飞廉】而刑雨师【正义沙州有雨师祠】西望昆仑之轧【正义张云海内经云昆仑去中国五万里天帝之下都也其山广袤百里髙八万仞増城九重面九井以玉为槛旁有五门开眀兽守之括地志云在昆仑肃州酒泉县南八十里十六国春秋魏昭成帝建国十年凉张骏酒泉太守马岌上言酒泉南山即昆仑之体周穆王见西王母乐而忘归即谓此山有石室王母堂珠玑镂饰焕若神宫又删丹西河名云弱水禹贡昆仑在临之西即此明矣括地志云又阿傉达山亦名建末达山亦名昆仑山恒河出其南吐师子口经天竺入达山妫水今名为浒海出于昆仑西北隅吐马口经安息大夏国入西海黄河出东北隅吐牛口东北流经滥泽潜出大积石山至华山北东入海其三河去山入海各三万里此谓大昆仑肃州谓小昆仑也禹本纪云河出昆仑二千五百余里日月所相隠避为光明也】沕洸忽兮直径驰乎三危【集解骃案三危山名也正义括地志云三危山在沙州东南三十里】排阊阖而入帝宫兮【正义韦昭云阊阖天门也淮南子曰西方曰西极之山阊阖之门】载玉女而与之归【正义张云玉女青要乗弋等也】舒阆风而揺集兮【正义张云阆风在昆仑闾阖之中楚辞云登阆风而緤马也】亢乌腾而一止【集解骃案汉书音义曰亢然髙飞如乌之腾也】低囘隂山翔以纡曲兮【正义张云隂山在大昆仑西二千七百里】吾乃今目睹西王母皬然白首【集解徐广曰皬音下沃反索隠皬音鸖正义张云西王母其状如人豹尾虎齿蓬鬓皬然白首石城金穴居其中】戴胜而穴处兮【集解郭璞曰胜玉胜也正义顔云胜妇人首饰也汉代谓之华胜】亦幸有三足乌为之使【正义张云三足乌青鸟也主为西王母取食在昆仑之北】必长生若此而不死兮虽济万世不足以喜囘车朅来兮絶道不周【集解骃案汉书音义曰不周山在昆仑东南】防食幽都呼吸沆□飱朝霞兮噍咀芝英兮叽琼华【集解徐广曰叽音祈小食也骃案韦昭曰琼华玉英】嬐侵浔而髙纵兮纷鸿涌而上厉【集解徐广曰嬐音索隠汉书嬐作襟襟仰也音禁嬐音鱼锦反】贯列缺之倒景兮渉丰隆之滂沛【集解骃案汉书音义曰列缺天门也倒景曰在下正义张云丰崇云师也淮南子云季春三月丰崇乃出以将雨按丰崇将云雨故云滂沛】驰游道而脩降兮【正义防游车也道道车也脩长也降下也】骛遗雾而逺逝廹区中之隘陕兮舒莭出乎北垠遗屯骑于阙兮轶先驱于寒门【集解骃案汉书音义曰阙北极之山寒门天北门】下峥嵘而无地兮上寥廓而无天视眠而无见兮听惝恍而无闻乗虚无而上假兮超无有而独存【集解徐广曰假音古下反至也】相如既奏大人之颂天子大说飘飘有凌云之气似游天地之间意相如既病免家居茂陵天子曰司马相如病甚可往从悉取其书若不然后失之矣使所忠往【正义姓所名忠也风俗通姓氏云汉书有諌大夫所忠氏】而相如已死家无书问其妻对曰长卿固未尝有书也时时著书人又取去即空居长卿未死时为一卷书曰有使者来求书奏之无他书其遗札书言封禅事奏所忠忠奏其书天子异之其书曰伊上古之初肇自昊穹兮民歴撰列辟以迄于秦【集解徐广曰撰一作选索隠文颖曰选数也】率迩者踵武【集解徐广曰率循也迩近也武迹也循省近世之遗迹索隠言循览近代之事则踵蹈者可知也】逖听者风声【集解徐广曰逖逺也听察逺古之风声索隠风声风雅之声以言听逺古之事则着在风雅之声也】纷纶葳蕤堙灭而不称者不可胜数也【索隠胡广曰纷乱也沦没也葳蕤委顿也张揖曰乱貎】续昭夏崇号谥略可道者七十有二君【集解骃案汉书音义曰昭明也夏大也徳明大相继封禅于泰山者七十有二人索隠见韩诗外传及封禅书也】防若淑而不昌畴逆失而能存【集解徐广曰若顺也骃案韦昭曰畴谁也言顺善必昌逆失必亡】轩辕之前遐哉邈乎其详不可得闻也五三六经载籍之传维见可观也【索隠胡广云五五帝也三三王也案六经诗书礼乐易春秋也】书曰元首眀哉股肱良哉因斯以谈君莫盛于唐尧臣莫贤于后稷后稷创业于唐公刘发迹于西戎文王改制爰周郅隆【集解徐广曰郅盖字误皇甫谧曰王季宅程故周书曰维王季宅程孟子称文王生于毕程或者郅字宜为程乎或为胵北地有郁郅县胵大也音质骃案汉书音义曰郅至也索隠爰于及也郅大也盛也樊光云郅可见之大也徐及皇甫之说皆非也以言文王改制及周而大盛也】大行越成【集解骃案汉书音义曰行道也文王始开王业改正朔易服色太平之道于是成矣索隠应劭云大行谓以言道徳大行也】而后陵夷衰微千载无声【集解徐广曰周之王四海千载之后声教乃絶骃案韦昭曰无恶声】岂不善始善终哉然无异端慎所由于前谨遗教于后耳故轨迹夷易易遵也湛恩蒙涌易丰也宪度着眀易则也垂统理顺易继也是以业隆于繦褓而崇冠于二后【集解骃案汉书音义曰繦褓谓成王也二后谓文武也周公负成王致太平功徳冠于文武者道成法易故也】揆厥所元终都攸卒【集解骃案汉书音义曰都于卒终也】未有殊尤絶迹可考于今者也然犹蹑梁父登泰山建显号施尊名大汉之徳防涌原泉【集解韦昭曰汉徳防涌如泉原也索隠张揖曰逢遇也喻其徳盛若遇泉原之流也又作峯读胡广曰自此已下论汉家之徳也】沕潏漫衍旁魄四塞云専雾散【集解徐广曰専音布】上畅九垓下泝八埏【集解徐广曰音衍骃案汉书音义曰畅达垓重也泝流也埏若八埏地之际也言其徳上达于九重之天下流于地之八际也】懐生之类霑濡浸润协气横流武莭飘逝迩陕游原逈阔泳沫【集解骃案汉书音义曰迩近原本也逈逺阔广也泳浮也恩徳比之于水近者游其原逺者浮其沫】首恶湮没闇昧昭晢【集解骃案汉书音义曰始为恶者皆湮灭闇昧喻夷狄皆化】昆虫凯泽囘首面内【集解韦昭曰面向也】然后囿驺虞之珍羣徼麋鹿之怪兽【集解骃案汉书音义曰徼遮也麋鹿得其竒怪者谓获白麟也】防一茎六穂于庖【集解徐广曰防瑞禾也骃案汉书音义曰谓嘉禾之米于庖厨以供祭祀索隠郑徳云防择也说文嘉禾一名防字林云禾二茎六穂谓之防也】牺双觡共抵之兽【集解徐广曰抵音底骃案汉书音义曰牺牲也觡角也抵本也武帝获白麟两角共一本因以为牲也】获周余珍收于岐【集解徐广曰一作放骃案汉书音义曰余珍得周鼎也岐水名也】招翠黄乗龙于沼【集解骃案汉书音义曰翠黄乗黄也龙翼马身黄帝乗而登仙言见乗黄而招呼之礼乐志曰訾黄其何不徕下余吾渥洼水中出神马故曰乗龙于沼索隠服防云乗龙四龙也翠黄孟说是也周书云乗黄似狐背上有两角也】鬼神接灵圉賔于闲馆【集解徐广曰言至徳与神明通接故灵圉为賔旅于闲馆矣郭璞曰灵圉仙人名也】竒物谲诡俶傥穷变钦哉符瑞臻兹犹以为薄不敢道封禅盖周跃鱼陨杭休之以燎【索隠杭舟也胡广云武王渡河白鱼入王舟俯取以燎陨坠之于舟中也】微夫斯之为符也以登介邱不亦恧乎【集解骃案汉书音义曰介太邱山也言周以白鱼为瑞登太山封禅不亦慙乎】进让之道其何爽与【集解徐广曰爽差异也骃案汉书音义曰进周也让汉也言周未可封禅为进汉可封禅而不封禅为让也索隠爽犹差也言汉周进让之道皆差也】于是大司马进曰陛下仁育羣生义征不憓【集解骃案汉书音义曰大司马上公也故先进议憓音恵顺也】诸夏乐贡百蛮执贽徳侔往初功无与二休烈浃洽符瑞众变期应绍至不特创见【集解徐广曰不但初显符瑞而已盖终以封禅之事索隠文颖云不独一物初创见也胡广云符瑞众多应期相继而至也】意者泰山梁父设坛场望幸盖号以况荣【集解徐广曰以况受上天之荣为名号索隠案本或作望华盖华盖星名在紫微大帝之上今言望圣帝之临幸也义亦两通而孟康服防注本皆幸下有华字而虞挚流别集则唯云幸幸当是也于义亦通直以后人见幸下有盖字又幸字似华故因疑惑遂定华字使误也文頴云盖合也言考合前代之君揆其荣而相比况以为号也大顔云盖欲也言欲化功立号受天之况赐荣名也于义为惬然其文云盖词义典质又上与幸字连文致令有华盖之谬也】上帝垂恩储祉将以荐成【集解徐广曰以众瑞物初至封禅处荐之上天告成功也索隠案汉书作庆成义亦通也】陛下谦让而弗发也挈三神之驩【集解徐广曰挈犹言垂也骃案韦昭曰挈缺也三神上帝泰山梁父也索隠徐氏云挈犹垂非也应劭挈作絶李竒韦昭作缺意亦不逺三神如淳谓地祗天神山岳也与韦不同】缺王道之仪羣臣恧焉或谓且天为质闇珍符固不可辞【集解骃案汉书音义曰言天道质昧以符瑞见意不可辞让也】若然辞之是泰山靡记而梁父靡防也【集解骃案汉书音义曰太山之上无所表记梁父坛场无所庶防索隠案防音冀】亦各并时而荣咸济世而屈【集解骃案汉书音义曰屈絶之也言古帝王但作一时之荣毕代而絶也】说者尚何称于后【集解徐广曰若无封禅之遗迹则荣尽于当时至于歴世之后人何所述】而云七十二君乎【索隠言古封禅之帝王是各并时而荣贵盛有济世之勲而屈者谓言抑屈摠不封禅使说者尚何称述后代而云七十二君乎】夫脩徳以锡符奉符以行事不为进越【索隠文颖云越逾也不为苟进逾礼也】故圣王勿替而修礼地祗谒欵天神【集解骃案汉书音义曰欵诚也谒告之报诚也】勒功中岳以彰至尊舒盛徳发荣号受厚福以浸黎民也皇皇哉斯事天下之壮观王者之丕业不可贬也愿陛下全之而后因杂荐绅先生之略术使获耀日月之末光絶炎以展采错事【集解徐广曰错音厝骃案汉书音义曰采官也使诸儒记功着业得覩日月末光殊絶之用以展其官职设厝其事业者也】犹兼正列其义校饬厥文作春秋一艺【集解徐广曰校一作袚袚犹拂也音废也骃案汉书音义曰春秋者正天时列人事诸儒既得展事业因兼正天时列人事叙述大义为一经】将袭旧六为七【集解韦昭曰今汉书増一仍旧六为七也】摅之无穷【集解徐广曰摅一作胪胪叙也索隠广雅云摅张舒也】俾万世得激清流扬微波蜚英声腾茂实【索隠胡广曰飞扬英伟之声腾驰茂盛之实也】前圣之所以永保鸿名而常为称首者用此【索隠案谓用此封禅也】宜命掌故悉奏其义而览焉【集解骃案汉书音义曰掌故太史官属主故事也】于是天子沛然改容曰愉乎朕其试哉乃迁思囘虑总公卿之议询封禅之事诗大泽之博广符瑞之富【集骃案汉书音义曰诗歌咏功徳也下四章之颂也大泽之博谓自我天覆云之油油广符瑞之富谓斑斑之兽以下三章言符瑞广大冨饶也】乃作颂曰自我天覆云之油油【集解骃案汉书音义曰油油云行貌孟子曰油然作云沛然下雨】甘露时雨厥壤可防滋液渗漉何生不育【集解徐广曰渗音色防反索隠案说文云渗漉水下流之貌也】嘉谷六穂我穑曷蓄【集解徐广曰何所蓄耶蓄嘉谷】非唯雨之又润泽之非唯濡之泛専濩之【集解徐广曰古布字作専索隠胡广曰泛普也言雨泽非偏于我普遍布散无所不濩也】万物熙熙懐而慕思名山显位望君之来【集解韦昭曰名山大山也显位封禅也】君乎君乎侯不迈哉【索隠小顔云侯何也迈行也言君何不行封禅】般般之兽乐我君囿【索隠案般般文彩之貌也音班胡广曰谓驺虞也】白质黒章其仪可嘉旼旼睦睦君子之能【集解徐广曰旼音旻和貌也能一作熊骃案汉书音义曰旻和睦敬言和且敬有似君子】盖闻其声今观其来厥涂靡踪天瑞之徴【集解徐广曰其所来路非有迹盖自天降瑞不行而至也】兹亦于舜虞氏以兴【索隠文颖曰舜百兽率舞则驺虞亦在其中也】濯濯之麟游彼灵畤【集骃案汉书音义曰武帝祠五畤获白麟故言防灵畤索隠诗人云麀鹿濯濯注云濯濯嬉逰也】孟冬十月君徂郊祀驰我君舆帝以享祉三代之前盖未尝有宛宛黄龙兴徳而升【索隠胡广曰宛宛屈伸也】采色炫燿熿炳煇湟【集解徐广曰熿音晃煇音防】正阳显见觉寤黎烝【索隠文颖云正阳阳明也谓南面受朝也】于传载之云受命所乗【索隠如淳曰书传所载揆其此类以为汉土徳黄龙为之应见之于成纪故云受命所乗也】厥之有章不必谆谆【集解徐广曰谆止纯反告之丁寕骃案汉书音义曰天之所命表以符瑞章明其徳不必谆谆然有语言也】依类托寓谕以封峦【集解骃案汉书音义曰寓寄也峦山也言依事类托寄以喻封禅也】披艺观之天人之际已交上下相发允答圣王之徳兢兢翼翼也故曰兴必虑衰安必思危是以汤武至尊严不失肃祗舜在假典顾省厥遗此之谓也【集解徐广曰假大也】司马相如既卒【集解徐广曰元狩五年也】五嵗天子始祭后土八年而遂先礼中岳【正义嵩髙也在洛州阳城县西北二十二里】封于太山【正义在兖州博城县西北三十里】至梁父禅肃然【集解徐广曰小山在泰山下趾东北】相如他所着若遗平陵侯书【集解徐广曰苏建也】与五公子相难草木书篇不采采其尤着公卿者云太史公曰春秋推见至隠【集解韦昭曰推见事至于隠讳谓若晋文召天子经言狩河阳之属索隠李竒曰隠犹微也言其义彰而文微若隠公见弑而经不书讳之也】易本隠之以显【集解韦昭曰易本隠微妙出为人事乃显著也索隠虞喜志林曰春秋以人事通天道是推见至隠也易以天道接人事索隠以之明显也】大雅言王公大人而徳逮黎庶【集解韦昭曰先言王公大人之徳乃后及众庶也索隠张揖曰谓文王公刘在位大人之徳下及众民者也】小雅讥小已之得失其流及上【集解韦昭曰小雅云人志狭小先道已之忧苦其流乃及上政之得失者索隠张揖云已诗人自谓也已小有得失不得其所作诗流言以讽其上也故诗纬云小雅讥已得失及之于上也】所以言虽外殊其合徳一也相如虽多虚辞滥说然其要归引之莭俭此与诗之风諌何异扬雄以为靡丽之赋劝百风一犹驰骋郑卫之声曲终而奏雅不已亏乎余采其语可论者着于篇
　　【索隠述賛曰相如纵诞窃赀卓氏其学无方其才足倚子虚过咤上林非侈骃马还邛百金献伎惜哉封禅遗文卓尔】









　　史记卷一百十七
　　史记卷一百一十七考证
　　司马相如列传名曰云梦索隠裴骃云孙叔敖激沮水作此泽○【臣照】按周礼职方荆州其泽薮曰云梦在孙叔敖前有此泽非激沮水明矣
　　芷若射干○考要曰此赋三用鹤三用射干汉书文选芷若下无射干字师古李善并谓俗本误増也其上云鹓雏孔鸾腾逺射干乃狐类其云藁本射干乃香草不嫌其复也又如赤猿蠗蝚犀象野牛穷竒獌狿之句汉书文选俱无之不知二书误脱抑亦后人所增乎
　　楩柟豫章正义案温活人云○【臣世骏】案活人书名即本草也温字疑衍
　　右以汤谷为界正义言右者北向天子也○陈子龙曰汤谷日出之区应在齐东而云右恐左字之误正义所云北向天子亦无据刘奉世汉书刋误亦云右当为左
　　秋田乎青邱傍偟乎海外正义服防云青邱国在海东三百里郭云青邱山名上有田亦有国出九尾狐在海外○今本山海经注无上有田三字亦有国者海外东经又有青口国也
　　葴橙若荪○焦氏笔乗曰葴橙李善本作葴持葴音针乃马蓝又作寒将即蒋善本盖误以将作持也张揖曰葴持缺故详具之
　　故遣中郎将往賔之索隠贾逵云賔伏也○徐孚逺曰贾说非也谓以賔见诸侯之礼接之
　　其为祸也不亦难矣○顾炎武曰衍亦字
　　逖听者风声索隠风声风雅之声以言聴逺古之事则着在风雅之声也○凌稚隆曰言风声见其逺也索隠言风雅之声谬
　　防一茎六穂于庖集解徐广曰防瑞禾也骃案汉书音义曰谓嘉禾之米于庖厨以供祭祀索隠郑徳云防择也说文嘉禾一名防字林云禾一茎六穂谓之防也○杨慎曰徐楚金云防字诸解惟郑徳得之徐广瑞禾臆说字林亦据此文而傅防之耳
</div>
    <div class="pagination">
<a href="史记四库_page65.html">上一页</a><span>...</span><a href="史记四库_page61.html">61</a><a href="史记四库_page62.html">62</a><a href="史记四库_page63.html">63</a><a href="史记四库_page64.html">64</a><a href="史记四库_page65.html">65</a><span class="current-page">66</span><a href="史记四库_page67.html">67</a><a href="史记四库_page68.html">68</a><a href="史记四库_page69.html">69</a><a href="史记四库_page70.html">70</a><a href="史记四库_page71.html">71</a><span>...</span><a href="史记四库_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
