<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 15 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 15 页/共 76 页
  </h1>
  <div class="content">
   史记卷十一考证
　　钦定四库全书
　　史记卷十二
　　汉　　太　　史　　令司马迁　撰
　　宋中郎外兵曹　参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　孝武本纪第十二
　　【集解骃案太史公自序曰作今上本纪其述事皆云今上今天子或言孝武帝者悉后人所定也张晏曰武纪禇先生补作也先生名少孙汉博士索隐禇先生补史记合集武帝事以编年今止取封禅书补之信其才之薄也张晏云禇先生颍川人仕元成间韦棱云禇顗家传禇少孙梁相禇大弟之孙宣帝时为博士寓居沛事大儒王式故号先生续太史公书阮孝绪亦以为然】
　　孝武皇帝者【集觧骃案汉书音义曰讳彻正义谥法云克定祸乱曰武】孝景中子也【索隐按景十三王传广川王以上皆是武帝兄自河间王德以至广川凡有八人则帝第九也】母曰王太后孝景四年以皇子为胶东王孝景七年栗太子废为临江王以胶东王为太子孝景十六年崩太子即位为孝武皇帝【集觧张晏曰武帝以景帝元年生七岁为太子为太子十岁而景帝崩时年十六矣】孝武皇帝初即位尤敬鬼神之祀元年汉兴已六十余岁矣【集觧徐广曰六十七年岁在辛丑】天下乂安荐绅之属【索隐荐音搢搢挺也言挺笏于绅带之间事出礼内则今作荐者古字假借尔汉书作缙绅】皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯【索隐城南长安城南门外也关中记云明堂在长安城门外杜门之西】草巡狩封禅改歴服色事未就会窦太后治黄老言不好儒术使人微伺得赵绾等奸利事【集觧徐广曰纤微伺察之】召案绾臧绾臧自杀【正义汉书孝武二年御史大夫赵绾坐请无奏事太皇太后及郎中令王臧皆下狱自杀应劭曰王臧儒者欲立明堂辟雍太后素好黄老术非薄六经因欲絶奏事太后太后怒故令自杀】诸所兴为者皆废后六年窦太后崩其明年上徴文学之士公孙等明年上初至雍郊见五畤【正义畤音止括地志云汉五帝畤在岐州雍县南孟康云畤者神灵之所止按五畤者鄜畤密畤呉阳畤北畤先是秦文公作鄜畤祭白帝秦宣公作密畤祭青帝秦灵公作呉阳上畤祭黄帝下畤祭赤帝汉高祖作北畤祭黑帝是五畤也】后常三岁一郊是时上求神君舎之上林中蹏氏观【集觧徐广曰蹏音啼索隐邹诞生音斯观名也】神君者长陵女子以子死悲哀故见神于先后宛若【集觧孟康曰产乳而死兄弟妻相谓先后宛若字索隐邹诞生音先后并去声即今妯娌也韦昭云先姒后娣宛音寃】宛若祠之其室民多往祠平原君往祠【集觧徐广曰武帝外祖母也骃案蔡邕曰异姓妇人以恩泽封者曰君仪比长公主索隐徐云武帝外祖母则是臧儿也】其后子孙以尊显及武帝即位则厚礼置祠之内中闻其言不见其人云是时而李少君亦以祠灶谷道郤老方见上【集觧李奇曰食谷道引或曰辟谷不食之道索隐如淳云祠灶可以致福按礼灶者老妇之祭盛于盆尊于瓶说文周礼以灶祠祝融淮南子炎帝作火官死为今之灶神司马彪注庄子云浩灶神也如美女衣赤李范音诰】上尊之少君者故深泽侯【集觧徐广曰姓赵景帝时絶封】入以主方【集觧徐广曰进纳于天子而主方一云侯人主方骃按如淳曰侯家人主方药者也】匿其年及所生长常自谓七十能使物郤老【集觧如淳曰物鬼物也瓒曰物药物也】其游以方徧诸侯无妻子人闻其能使物及不死更馈遗之常余金钱帛衣食人皆以为不治产业而饶给又不知其何所人愈信争事之少君资好方善为巧发奇中【集觧如淳曰时时发言有所中也】尝从武安侯饮【索隐服虔云田蚡也韦昭云武安属魏郡】坐中有年九十余老人少君乃言与其大父游射处老人为儿时从其大父行识其处一坐尽惊少君见上上有故铜器问少君少君曰此器齐桓公十年陈于栢寝【集觧服防曰地名有台也瓒曰晏子书栢寝台名也正义括地志云栢寝台在青州千乘县东北二十一里韩子云景公与晏子游于少海登栢寝之台而望其国公曰美哉堂乎后代孰将有此晏子曰其田氏乎公曰寡人有国而田氏家柰何对曰夺之则近贤逺不肖治其烦乱轻其刑罚助穷乏恤孤寡行恩惠崇节俭虽十田氏其如堂何即此也】已而案其刻果齐桓公器一宫尽骇以少君为神数百岁人也少君言于上曰祠灶则致物致物而丹砂可化为黄金黄金成以为饮食器则益寿益寿而海中蓬莱僊者可见见之以封禅则不死黄帝是也臣尝游海上见安期生【索隐服防云古之真人】食巨大如安期生僊者通蓬莱中合则见人不合则隐于是天子始亲祠灶而遣方士入海求蓬莱安期生之属而事化丹砂诸药齐为黄金矣【索隐齐音分剂之剂】居久之李少君病死天子以为化去不死也而使黄锤【集觧韦昭曰人姓名正义音直伪反】史寛舒受其方【集觧骃案汉书音义曰二人皆方士】求蓬莱安期生莫能得而海上燕齐怪迂之方士多相效更言神事矣亳人薄诱忌【集觧徐广曰一云亳人谬忌也索隐亳山阳县名姓谬名忌居亳故下称薄忌此文则衍薄字而谬又误作诱也】奏祠泰一方曰天神贵者泰一【索隐按乐汁微图云紫微宫北极天一泰一宋均以为天一泰一北极之别名春秋纬云紫极之别名又名紫宫天皇曜魄宝之所理也】泰一佐曰五帝【正义五帝五天帝也春秋纬云苍帝灵威仰赤帝赤熛怒白帝白招拒黑帝叶光纪黄帝含枢纽尚书帝命验云苍帝名灵威仰赤帝名文祖黄帝名神斗白帝名显纪黒帝名矩佐者谓配祭也】古者天子以春秋祭泰一东南郊用太牢具七日【集觧徐广曰一云日一太牢具七日】为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年一用太牢具祠神三一天一地一泰一天子许之令太祝领祠之于忌泰一坛上如其方后人复有上书言古者天子常以春秋解祠祠黄帝用一枭破镜【集觧孟康曰枭鸟名食母破镜兽名食父黄帝欲絶其类使百物祠皆用之破镜如防而虎眼或云直用破镜如淳曰汉使东郡送枭五月五日为枭羮以赐百官以恶鸟故食之】防羊【集觧服防曰神名也】用羊祠马行【正义神名】用一青牡马泰一臯山山君地长【正义丁丈反三并神名】用牛武夷君【正义神名】用干鱼阴阳使者以一牛【集觧骃案汉书音义曰阴阳之神也】令祠官领之如其方而祠于忌泰一坛旁其后天子苑有白鹿以其皮为币【索隐按食货志币以白鹿皮方尺缘以缋以荐璧得以黄金一斤代之又汉律皮币率鹿皮方尺直金一斤】以发瑞应造白金焉【正义白金三品武帝所铸也如淳曰杂铸银锡为白金也平凖书云造银锡为白金以为天用莫如龙地用莫如马人用莫如龟故曰白金三品其一曰重八两圆之其文龙名曰白选直三千二曰重差小方之其文马直五百三曰复小撱之其文龟直三百钱谱云白金苐一其形圆如钱肉好圆文为一龙白银苐二其形方小长肉好亦小长好上下文为二马白银苐三其形似龟肉好小是文为龟甲也】其明年郊雍获一角兽若麃然【集解韦昭曰楚人谓麋为麃索隐麃音步交反按韦昭云体若而一角春秋所谓有而角是也楚人谓麋为麃又周书王会云麃者若鹿尔雅云麋大鹿也牛尾一角郭璞云汉武获一角兽若麃谓之麟是也】有司曰陛下肃祗郊祀上帝报享锡一角兽盖麟云【正义汉书终军传云从上雍获白麟一角戴肉设武备而不为害所以为仁兽】于是以荐五畤畤加一牛以燎【正义力召反焚也】赐诸侯白金以风符应合于天地【集解晋灼曰符瑞也瓒曰风示诸侯以此符瑞之应】于是济北王以为天子且封禅乃上书献泰山及其旁邑天子受之更以他县偿之常山王有辠迁天子封其弟于真定以续先王祀而以常山为郡然后五岳皆在天子之郡其明年齐人少翁【正义汉武故事云少翁年二百岁色如童子】以鬼神方见上上有所幸王夫人【集觧徐广曰齐懐王闳之母也骃按桓谭新论云武帝有所爱幸姬王夫人窈窕好容质性嬛佞正义汉书作李夫人】夫人卒少翁以方术盖夜致王夫人及灶鬼之貌云天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服不象神神物不至乃作画云气车及各以胜日【集解骃案汉书音义曰如火胜金用丙与丁日不用庚辛】驾车辟恶鬼又作甘泉宫中为台室画天地泰一诸神而置祭具以致天神居岁余其方益衰神不至乃为帛书以饭牛【正义饭房晚反书绢帛上为怪言语以饲牛】详弗知也言此牛腹中有奇杀而视之得书书言甚怪天子疑之有识其手书问之人果伪书于是诛文成将军【正义汉书故事云文成诛月余日使者籍货关东还逢之于漕亭还见言之上乃疑发其棺无所见唯有竹筒一枚捕騐间无踪迹也】而隐之其后则又作栢梁铜柱承露僊人掌之属矣【集觧苏林曰僊人以手掌擎盘承甘露也索隐服防云用梁百头按今字皆作栢三辅故事云台高二十丈用香栢为殿梁香闻十里中建章宫承露盘高三十丈大七围以铜为之有僊人掌承露和玉屑饮之故张衡赋曰立脩茎之僊掌承云表之清露是也】文成死明年天子病鼎湖甚【集解晋灼曰在湖县韦昭曰地名近宜春索隐湖县名属京兆后属农昔黄帝采首阳山铜铸鼎于湖曰鼎湖卽今之湖城县也韦昭以为近宜春亦甚疎】巫医无所不致至不愈游水发根【集觧服防曰游水县名发根人姓名晋灼曰地理志游水水名在临淮淮浦索隐颜师古以游水姓发根名盖或因水为姓或曰发树根也】乃言曰上郡有巫病而鬼下之上召置祠之甘泉及病使人问神君【集觧韦昭曰即病巫之神】神君言曰天子毋忧病病少愈强与我会甘泉于是病愈遂幸甘泉病良已【集解孟康曰良已盖已愈也】大赦天下置寿宫神君【集解服防曰立此便宫也瓒曰宫奉神之宫也楚辞曰蹇将澹兮寿宫】神君最贵者大夫其佐曰大禁司命之属皆从之非可得见闻其音与人言等时去时来来则风肃然也居室帷中时昼言然常以夜天子祓然后入【集解骃案汉书音义曰崇洁自祓除然后入】因巫为主人关饮食所欲者言行下【集解李奇曰神所欲言上辄为下之】又置寿宫北宫【正义括地志云寿宫北宫皆在雍州长安县西北三十里长安故城中汉书云武帝寿宫以处神君】张羽旗设供具以礼神君神君所言上使人受书其言命之曰书法【集解骃案汉书音义曰或云策书之法也正义书音画按画一之法】其所语世俗之所知也毋絶殊者而天子独喜其事秘世莫知也其后三年有司言元宜以天瑞命不宜以一二数【集解苏林曰得黄龙凤皇诸瑞以名年正义孝景以前即位以一二数年至其终武帝即位初有年号改元以建元为始】一元曰建元二元以长星曰元光三元以郊得一角兽曰元狩云【集解徐广曰按诸纪元光后有元朔元朔后得元狩】其明年冬天子郊雍议曰今上帝朕亲郊而后土母祀则礼不荅也有司与太史公【集解韦昭曰説者以谈为太史公失之矣史记称迁为太史公者是外孙杨恽所称索隐姚察按司马迁传亦以谈为太史公非恽所加又按虞喜志林云古者主天官皆上公自周至汉其职转卑然朝会坐位犹居公上尊天之道其官属仍以旧名尊而称公公名当起于此故如淳云太史公位在丞相上天下郡国计书先上太史公副上丞相其义是也而桓谭新论以为太史公造书书成示东方朔朔为平定因署其下太史公者皆东方朔所加之也杨恽继此而称尔】祠官寛舒等议天地牲角茧栗今陛下亲祀后土后土宜于泽中圜丘为五坛坛一黄犊太牢具已祠尽瘗而从祠衣上黄于是天子遂东始立后土祠汾阴脽上【集解徐广曰元鼎四年时也骃按苏林曰脽音谁如淳曰河之东岸特堆堀长四五里广二里余高十余丈汾阴县在脽之上后土祠在县西汾在脽之北西流与河合也索隐汉书旧仪作葵上者盖河东人呼谁与葵同故尔】如寛舒等议上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉先王祀焉是岁天子始巡郡县侵寻于泰山矣【索隐侵防即浸淫也故晋灼云遂往之意也小颜云侵淫渐染之义盖防淫声相近假借用尔师古叔父防秦亦解汉书故称师古为小颜也】其春乐成侯【集解徐广曰姓丁名义后与栾大俱诛也索隐韦昭云河间县按郊祀志乐成侯登而徐广据表云姓丁名义未详尔】上书言栾大栾大胶东宫人【集解服防曰王家人】故尝与文成将军同师已而为胶东王尚方而乐成侯姊为康王后【集解孟康曰胶东王后也】毋子康王死他姬子立为王而康后有淫行与王不相中得相危以法康后闻文成己死而欲自媚于上乃遣栾大因乐成侯求见言方天子旣诛文成后悔恨其早死惜其方不尽及见栾大大悦大为人长美言多方略而敢为大言处之不疑大言曰臣尝往来海中见安期羡门之属【索隐韦昭云羡门古仙人应劭曰名子高】顾以为臣贱不信臣又以为康王诸侯尔不足予方臣数言康王康王又不用臣臣之师曰黄金可成而河决可塞不死之药可得僊人可致也臣恐效文成则方士皆掩口恶敢言方哉上曰文成食马肝死尔子诚能修其方我何爱乎大曰臣师非有求人人主求之陛下必欲致之则贵其使者令为亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使先验小方鬭旗旗自相触击【正义音其又本或作棊説文云棊博棊也高诱注淮南子云取鸡血与针磨捣之以和磁石用涂碁头曝干之置局上卽相拒不止也】是时上方忧河决而黄金不就【正义链丹砂鈆锡为黄金不就】乃拜大为五利将军居月余得四金印佩天士将军地士将军大通将军天道将军印制诏御史昔禹疏九江决四渎间者河溢臯陆隄繇不息【正义颜师古云臯水旁地也广平曰陆言水大泛溢自臯及陆而筑作隄徭役甚多不暇休息也】朕临天下二十有八年天若遗朕士而大通焉【集觧韦昭曰言栾大能通天意故封乐通索隐乐通在临淮高平县】干称蜚龙鸿渐于般【集解骃案汉书音义曰般水涯堆也渐进也武帝云得栾大如鸿进于般一举千里得道若飞龙在天】意庶几与焉其以二千户封地士将军大为乐通侯【集解韦昭曰乐通临淮高平也】赐列侯甲第【集解骃案汉书音义曰有甲乙第次故曰第】僮千人乘舆斥车马帷帐器物以充其家【集解骃案汉书音义曰或云斥不用也韦昭曰尝在服御索隐孟康云斥不用之车马是也】又以卫长公主妻之【集解孟康曰卫太子妹如淳曰卫太子姊也蔡邕曰帝女曰公主公主仪比诸侯姊妹曰长公主仪比诸侯王骃按此帝女也而云长公主未详】赍金万斤更名其邑曰当利公主【集解地理志云东莱有当利县】天子亲如五利之第使者存问所给连属于道自大主将相以下皆置酒其家献遗之【集解徐广曰太主武帝姑也骃按韦昭曰窦太后之女也】于是天子又刻玉印曰天道将军使使衣羽衣夜立白茅上五利将军亦衣羽衣立白茅上受印以示弗臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后治装行东入海求其师云大见数月佩六印贵振天下而海上燕齐之间莫不搤腕而自言有禁方能神僊矣【集解服防曰满手曰搤瓒曰搤执持也】其夏六月中汾阴巫锦【集解应劭曰锦巫名】为民祠魏脽后土营旁【集解应劭曰魏故魏国也脽若丘之类】见地如钩状掊视得鼎【索隐説文掊把也音歩沟反】鼎大异于众鼎文镂无欵识【集解韦昭曰欵刻也索隐识犹表识】怪之言吏吏告河东太守胜胜以闻天子使使验问巫锦得鼎无奸诈乃以礼祠迎鼎至甘泉从行上荐之【集解如淳曰以鼎从行上至甘泉将荐之于天也】至中山【集解徐广曰河渠书凿泾水自中山西索隐此山在冯翊谷口县西近九嵕山土人呼为中山河渠书韩使水工郑国説秦凿泾水自中山西即此山也】晏温【集解如淳曰三辅谓日出清霁为晏晏而温也索隐许慎注淮南云晏无云也】有黄云盖焉有麃过上自射之因以祭云至长安【集解徐广曰上言从行荐之或曰祭鼎也】公卿大夫皆议请尊宝鼎天子曰间者河溢岁数不登故巡祭后土祈为百姓育谷今年丰庑未有报鼎曷为出哉有司皆曰闻昔太帝兴神鼎一【索隐师古以太帝即太昊伏羲氏以文在黄帝之前故也】一者一统天地万物所系终也黄帝作宝鼎三象天地人也禹收九牧之金铸九鼎皆尝鬺烹【集解徐广曰烹煮也鬺音觞皆尝以烹牲牢而祭祀也索隐言鼎以烹牲而飨尝也觞字又作膓音殇汉书郊祀志云鼎空足曰鬲以象三德鬲音歴谓足中不实者名之也】上帝鬼神【集解服防曰以祭祀上帝或曰尝烹酌也】遭圣则兴【正义遭逢也鼎虽沦泗水逢圣兴起故出汾阴西至甘泉也】迁于夏商周德衰宋之社亡【正义社主民也社以石为之宋社即亳社也周武王伐纣乃立亳社以为监戒覆上栈下使通天地阴阳之气周礼衰国将危民故宋之社为亡殷复也】鼎乃沦伏而不见颂云自堂徂基【正义此以下至胡考之休是周颂丝衣之诗自堂从内往外基门内塾也郑云门侧之堂谓之塾绎礼经使士升堂视壶濯及笾豆之属降往于塾牲自羊徂牛充庖乃举鼎告洁礼之次也】自羊徂牛【正义自堂往塾先视羊后及牛也毛苌云先小后大也】鼐鼎及鼒【集解韦昭曰尔雅云鼎絶大谓之鼐圜奄上谓之鼒】不虞不骜胡考之休【索隐毛诗传云呉哗也姚氏按何承天云此虞当为防音洪霸反説文以防一口大言也此作虞者舆呉声相近故假借也或者本文借此虞为驩娯字也】今鼎至甘泉光润龙变承休无疆合兹中山有黄白云降【集解韦昭曰与中山所见黄云之气合也】盖若兽为符【集解服防曰云若兽在车盖也晋灼曰盖辞也或曰符谓瑞应也】路弓乘矢【集解韦昭曰路大也四矢为乘】集获坛下报祠大飨【集解徐广曰一云大报飨祠也】惟受命而帝者心知其意【集解服防曰高祖受命知之也宜见鼎于其庙】而合德焉鼎宜见于祖祢藏于帝廷以合明应制曰可入海求蓬莱者【正义蓬莱方丈瀛洲勃海中三神山也】言蓬莱不远而不能至者殆不见其气上乃遣望气佐候其气云其秋上幸雍且郊【索隐以雍地形高故云】或曰五帝泰一之佐也宜立泰一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎宛侯问于鬼臾区【集解骃案汉书音义曰区黄帝时人索隐郑云黄帝佐也李奇曰黄帝时诸侯本作申区者非艺文志作鬼容区也】区对曰黄帝得宝鼎神防是岁己酉朔旦冬至得天之纪终而复始于是黄帝迎日推防后率二十岁【正义率音律又音类又所律反三音并通后皆放此也】得朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄书谢曰宝鼎事已决矣尚何以为卿因嬖人奏之上大悦召问卿对曰受此书申功【集解骃案封禅书功字作公】申功已死上曰申功何人也卿曰申功齐人也与安期生通受黄帝言无书独有此鼎书曰汉兴复当黄帝之时汉之圣者在高祖之孙且曾孙也宝鼎出而与神通封禅封禅七十二王【正义河图云王者封太山禅梁父易姓登崇有七十二君也】唯黄帝得上泰山封申功曰汉主亦当上封上封则能僊登天矣黄帝时万诸侯而神灵之封居七千【集解应劭曰黄帝时诸侯会封禅者七千人李奇曰说仙道得封者七千国张晏曰神灵之封谓山川之守】天下名山八而三在蛮夷五在中国中国华山首山太室泰山东莱此五山黄帝之所常逰与神会黄帝且战且学僊患百姓非其道乃断斩非鬼神者百余岁然后得与神通黄帝郊雍上帝宿三月鬼臾区号大鸿死葬雍故鸿冡是也【集解苏林曰今雍有鸿冡】其后黄帝接万灵明廷明廷者甘泉也所谓寒门者谷口也【集解徐广曰寒一作塞汉书音义曰黄帝仙于寒门也索隐服防云寒门黄帝所僊之处小颜云谷中山之谷口汉时为县今呼为冶谷去甘泉八十里盛夏凛然故曰寒门】黄帝采首山铜铸鼎于荆山下【集解晋灼曰地理志首山属河东蒲坂荆山在冯翊怀德县】鼎旣成有龙胡防下迎黄帝【索隐颜师古云胡谓颔下肉也防其毛也故童谣曰何当为君鼓龙胡是也】黄帝上骑羣臣后宫从上龙七千余人龙乃上去余小臣不得上乃悉持龙防龙防拔堕黄帝之弓百姓仰望黄帝既上天乃抱其弓与龙胡防号故后世因名其处曰鼎湖【正义括地志云湖水源出虢州湖城县南三十五里夸父山北流入河即鼎湖也】其弓曰乌号于是天子曰嗟乎吾诚得如黄帝吾视去妻子如脱躧耳乃拜卿为郎东使候神于太室上遂郊雍至陇西西登空桐【正义空桐山在原州平高县西一百里】幸甘泉令祠官寛舒等具泰一祠坛坛放薄忌泰一坛坛三垓【集解徐广曰垓次也骃按李奇曰垓重也三重坛也索隐邹氏曰垓一作陔言坛阶三重】五帝坛环居其下各如其方黄帝西南除八通鬼道【集解服防曰坤位在未黄帝从土位】泰一所用如雍一畤物而加醴脯之属杀一犛牛以为爼豆牢具而五帝独有爼豆【集解韦昭曰无犛牛醴之属】醴进【索隐师古云具爼豆酒醴而进之一曰进谓杂物之具所以加礼也】其下四方地为餟食【索隐餟音竹芮反谓连续而祭之汉志作腏古字亦通説文曰餟祭酹也正义刘伯庄云谓绕坛设诸神祭座相连缀也】羣神从者及北斗云已祠胙余皆燎之其牛色白鹿居其中彘在鹿中水而洎之【集解徐广曰洎音居器反肉汁也骃案晋灼曰此説合牲物燎之也正义刘伯庄云以太羮和祭食燎之按以鹿内牛中以彘内鹿中水酒也】祭日以牛祭月以羊彘特【索隐特一牲也言若牛若羊若彘止一特也】泰一祝宰则衣紫及绣五帝各如其色日赤月白十一月辛巳朔旦冬至昧爽天子始郊拜泰一朝朝日夕夕月【集解应劭曰天子春朝日秋夕月拜日东门之外朝日以朝夕月以夕瓒曰汉仪郊泰一时皇帝平旦出竹宫东揖日其夕西向揖月便用郊日不用春秋也】向则揖而见泰一如雍礼其赞飨曰天始以宝鼎神防授皇帝朔而又朔终而复始皇帝敬拜见焉而衣上黄其祠列火满坛旁坛旁烹炊具有司云祠上有光焉公卿言皇帝始郊见泰一云阳【正义括地志云汉云阳宫在雍州云阳县北八十一里有通天台即黄帝以来祭天圜丘之处武帝以五月避暑八月乃还】有司奉瑄玉【集解孟康曰璧大六寸谓之瑄索隐瑄音宣】嘉牲荐飨【正义汉旧仪曰祭天养牛五岁至二千斤】是夜有美光及昼黄气上属天太史公祠官寛舒等曰神灵之休祐福兆祥宜因此地光域【集解徐广曰地一作夜】立泰畤坛以明应令太祝领祀及腊间祠三岁天子一郊见其秋为伐南粤告祝泰一以牡【集解徐广曰一作牝】荆画旛【集解如淳曰荆之无子者皆以洁齐之道也晋灼曰牡荆节间不相当者韦昭曰以牡荆为柄者也】日月北斗登龙以象天一三星为泰一锋【集解徐广曰天官书曰天极星明者泰一常居也斗口三星曰天一骃按晋灼曰画一星在后三星在前为太一锋也】名曰灵旗【正义李奇云画旗树泰一坛上名灵旗画日月北斗登龙等】为兵祷则太史奉以指所伐国【正义韦昭云牡刚也荆强按用牡荆指伐国取其刚为称故画此旗指之】而五利将军使不敢入海之泰山祠上使人微随验实无所见五利妄言见其师其方尽多不讐上乃诛五利【正义汉武故事云东方朔言栾大无状上发怒乃斩之】其冬公孙卿候神河南见僊人迹缑氏城上有物若雉往来城上天子亲幸缑氏城视迹问卿得无效文成五利乎卿曰僊者非有求人主人主求之其道非少寛假神不来言神事事如迂诞【正义迂音于诞音但迂远也诞大也】积以岁乃可致于是郡国各除道缮治宫观名山神祠所以望幸矣其年既灭南越上有嬖臣李延年以好音见上善之下公卿议曰民间祠尚有鼓舞之乐今郊祠而无乐岂称乎公卿曰古者祀天地皆有乐而神祗可得而礼或曰泰帝使素女【索隐亦谓太昊正义泰帝谓太昊伏羲氏】鼓五十瑟悲帝禁不止故破其瑟为二十五于是塞南越祷祠泰一后土始用乐舞益召歌儿作二十五【集解徐广曰瑟也】及箜篌瑟自此起【集解徐广曰应劭云武帝令乐人侯调始造箜篌】其来年冬上议曰古者先振兵泽旅【集解徐广曰古释字作泽】然后封禅乃遂北廵朔方勒兵十余万还祭黄帝冡桥山泽兵须如【集解李奇曰地名也】上曰吾闻黄帝不死今有冡何也或对曰黄帝已僊上天羣臣葬其衣冠旣至甘泉为且用事泰山【正义道书福地记云泰山高四千九百丈二尺周回二千里】先类祠泰一自得宝鼎上与公卿诸生议封禅【正义白虎通云王者易姓而起天下太平功成封禅以告太平禅梁父之址广厚也刻石纪号着己之功绩天以高为尊地以厚为德故曾泰山之高以效天禅梁父之趾以报地封者附广之禅者将以功相传授之】封禅用希旷絶莫知其仪礼而羣儒采封禅尚书周官王制之望祀射牛事【集解苏林曰当祭庙射其牲以除不祥瓒曰射牛示亲杀也索隐天子射牛示亲杀也事见国语】齐人丁公年九十余曰封者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪【索隐见应劭汉官仪也】数年至且行天子既闻公孙卿及方士之言黄帝以上封禅皆致怪物与神通欲放黄帝以尝接神僊人蓬莱士高世比德于九皇【集解张晏曰三皇之前有人皇九首韦昭曰上古人皇者九人也】而颇采儒术以文之羣儒既以不能辩明封禅事又牵拘于诗书古文而不敢骋上为封祠器示羣儒羣儒或曰不与古同徐偃又曰太常诸生行礼不如鲁善周霸属图封事【集解服防曰属会也会诸儒图封事】于是上绌偃霸尽罢诸儒弗用三月遂东幸缑氏礼登中岳【集解文頴曰崧高山也在颍川阳城县】太室【集解韦昭曰崧高山有太室少室之山山有石室故以名之】从官在山下闻若有言万岁云【正义汉仪注云有称万岁可十万人声】问上上不言问下下不言于是以三百户封太室奉祠命曰崇高邑【正义顔师古云以崇奉崧高山故谓之崇高也】东上泰山山之草木叶未生乃令人上石立之泰山巅上遂东廵海上行礼祠八神【集觧文頴曰武帝登泰山祭太一并祭名山于泰坛西南开除八通鬼道故言八神也一曰八方之神索隐韦昭云八神谓天地阴阳日月星辰主四时之属今按郊祀志一曰天主祠天齐二曰地主祠太山梁父三曰兵主祠蚩尤四曰阴主祠三山五曰阳主祠之罘六曰月主祠之莱山七曰日主祠成山八曰四时主祠琅邪】齐人之上疏言神怪奇方者以万数然无验者乃益发船令言海中神山者数千人求蓬莱神人公孙卿持节常先行候名山至东莱言夜见一人长数丈就之则不见见其迹甚大类禽兽云羣臣有言见一老父牵狗言吾欲见巨公【集解骃案汉书音义曰巨公谓武帝】已忽不见上既见大迹未信及羣臣有言老父则大以为僊人也宿留海上与方士传车及间使求僊人以千数四月还至奉高上念诸儒及方士言封禅人人殊不经难施行天子至梁父礼祠地主乙卯令侍中儒者皮弁荐绅射牛行事封泰山下东方如郊祠泰一之礼封广丈二尺高九尺其下则有玉牒书书秘礼毕天子独与侍中奉车子侯【集觧骃案汉书百官表曰奉车都尉掌乘舆车武帝初置韦昭曰子侯霍去病之子也】上泰山亦有封其事皆禁明日下阴道丙辰禅泰山下阯东北肃然山如祭后土礼天子皆亲拜见衣上黄而尽用乐焉江淮闲一茅三脊【集解孟康曰所谓灵茅也】为神借五色土益杂封纵远方奇兽蜚禽及白雉诸物颇以加祠兕旄牛犀象之属弗用皆至泰山然后去封禅祠其夜若有光昼有白云起封中天子从封禅还坐明堂【集解汉书音义曰天子初封泰山山东北阯古时有明堂处则此所坐者明年秋乃作明堂】羣臣更上寿于是制诏御史朕以之身承至尊兢兢焉惧弗任维德菲薄不明于礼乐脩祀泰一若有象景光屑如有望【集解瓒曰闻呼万岁者三】依依震于怪物欲止不敢遂登封泰山至于梁父而后禅肃然【集觧服防曰肃然山名在梁父】自新嘉与士大夫更始赐民百户牛一酒十石加年八十孤寡布帛二匹复博奉高蛇丘【集觧郑曰蛇音移】歴城母出今年租税其赦天下如乙卯赦令行所过毋有复作事在二年前皆勿听治又下诏曰古者天子五载一廵狩用事泰山诸侯有朝宿地其令诸侯各治邸泰山下【正义诸侯各于泰山朝宿地起第准拟天子用事泰山而居止】天子既已封禅泰山既无风雨菑而方士更言蓬莱诸神山若将可得于是上欣然庶几遇之乃复东至海上望冀遇蓬莱焉奉车子侯暴病一日死上乃遂去并海上北至碣石巡自辽西歴北边至九原五月返至甘泉【集解骃案汉书音义曰周万八千里也】有司言宝鼎出为元鼎以今年为元封元年其秋有星茀于东井【集解韦昭曰秦分野也后卫太子兵乱茀音佩】后十余日有星茀于三能【集觧韦昭曰三能三公后连坐诛之】望气王朔言候独见其星出如瓠【索隐郊祀志填星出如瓠故颜师古以德星即镇星今按此纪惟止言德星则德星岁星也岁星所在有福故曰德星】食顷复入焉有司言曰陛下建汉家封禅天其报德星云其来年冬郊雍五帝还拜祝祠泰一赞飨曰德星昭衍厥维休祥寿星仍出【索隐寿星南极老人星也见则天下理安故言之也】渊耀光明信星昭见【索隐信星镇星也信属土土曰镇星汉志为得之】皇帝敬拜泰【集觧徐广曰一无此字】祝之飨其春公孙卿言见神人东莱山若云见天子天子于是幸缑氏城拜卿为中大夫遂至东莱宿留之【索隐音秀溜宿留迟待之意若依字读则言宿而留亦是有所待并通】数日毋所见见大人迹复遣方士求神怪采芝药以千数是岁旱于是天子既出毋名乃祷万里沙【集解应劭曰万里沙神祠也在东莱曲城孟康曰沙径三百余里】过祠泰山【集解邓展曰泰山自东复有小泰山瓒曰即今之泰山】还至瓠子【集觧服防曰瓠子堤名苏林曰在甄城以南濮阳以北广百歩深五丈许瓒曰所决河名】自临塞决河【索隐按河渠书武帝自临塞决河将军以下皆负薪填之】留二日沈祠而去【索隐按沈白马祭河决于是作瓠子歌见河渠书】使二卿将卒塞决河河徙二渠复禹之故迹焉是时既灭南越越人勇之【集觧韦昭曰越地人名也】乃言越人俗信鬼而其祠皆见鬼数有效昔东瓯王敬鬼寿至百六十岁后世谩怠故衰耗乃令越巫立越祝祠安台无坛亦祠天神上帝百鬼而以鸡卜【集解骃案汉书音义曰持鸡骨卜如鼠卜正义鸡卜法用鸡一狗一生祝愿讫即杀鸡狗煮熟又祭独取鸡两眼骨上自有孔裂似人物形则吉不足则凶今岭南犹行此法也】上信之越祠鸡卜始用焉公孙卿曰僊人可见而上往常遽以故不见今陛下可为观如缑氏城【集觧韦昭曰如犹比也】置脯枣神人宜可致且僊人好楼居于是上令长安则作蜚廉桂观【集觧应劭曰飞亷神禽能致风气晋灼曰身如鹿头如雀有角而蛇尾文如豹文也】甘泉则作益延夀观使卿持节设具而候神人乃作通天台【集解徐广曰在甘泉索隐汉书作通天台于甘泉宫按汉书旧仪台高五十丈去长安二百里望见长安城】置祠具其下将招来神僊之属于是甘泉更置前殿始广诸宫室【索隐姚氏案扬雄云甘泉本因秦离宫既奢泰武帝复增通天高光迎风宫外近则有洪厓旁皇储胥弩阹远则有石关封峦枝鹊露寒棠梨师得游观屈奇瑰伟又有高华温德法相曾成宫白虎走狗天梯瑶台仙人弩思观皆壮丽也】夏有芝生殿防内中【集觧徐广曰元封二年也索隐按生芝九茎作芝房歌】天子为塞河兴通天台若有光云【集解李奇曰为此作事而有光应瓒曰作通天台也】乃下诏曰甘泉防生芝九茎【集解应劭曰芝芝草也其叶相连如淳曰瑞应图云王者敬事耆老不失旧故则芝草生】赦天下毋有复作其明年伐朝鲜夏旱公孙卿曰黄帝时封则天旱干封【正义干音干颜师古云三岁不雨暴所封之土令干】三年上乃下诏曰天旱意干封乎【集解苏林曰天旱欲使封土干燥如淳曰但祭不立尸为干封】其令天下尊祠灵星焉【正义灵星卽龙星也张晏云龙星左角曰天田则农祥也见而祭之】其明年上郊雍通回中道巡之【集觧徐广曰在扶风汧县】春至鸣泽【集解服防曰鸣泽泽名也在郡遒县北界】从西河归其明年冬上巡南郡【集解徐广曰元封五年也】至江陵而东登礼潜之天柱山号曰南岳【集解应劭曰潜县属庐江南岳霍山也文頴曰天柱山在潜县南有祠】浮江自寻阳出枞阳【集解骃案地理志庐江有枞阳县】过彭蠡祀其名山川北至琅邪并海上四月中至奉高脩封焉初天子封泰山泰山东北阯古时有明堂处处险不敞上欲治明堂奉高旁未晓其制度济南人公玉带上黄帝时明堂图【索隐玉或音肃公玉姓带名姚氏按风俗通齐涽王臣有公玉冉其后也音语录反三辅决録云杜陵有玉氏音肃説文以为从玉音畜牧之畜今读公玉与决录音同然二姓单复有异单姓者音肃后汉司徒玉况是其后也】明堂图中有一殿四靣无壁以茅盖通水圜宫垣为道上有楼从西南入命曰昆仑【索隐玉带明堂图中为道有楼从西南入名其道曰昆仑言其似昆仑山之五城十二楼故名之也】天子从之入以拜祠上帝焉于是上令奉高作明堂汶上【集解徐广曰在元封二年秋】如带图及五年脩封则祠泰一五帝于明堂上坐令高皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上泰山有秘祠其颠而泰山下祠五帝各如其方黄帝并赤帝而有司侍祠焉泰山上举火下悉应之其后二岁十一月甲子朔旦冬至推歴者以本统天子亲至泰山以十一月甲子朔旦冬至日祠上帝明堂每修封禅其赞飨曰天增授皇帝泰元神防【索隐按赞飨之辞言天授皇帝泰元神防周而复始又按黄帝得宝鼎神防则泰元者古昔上皇创歴之号故此云泰元神防者周而复始也】周而复始皇帝敬拜泰一东至海上考入海及方士求神者莫验然益遣冀遇之十一月乙酉【集解徐广曰二十二日也】栢梁烖十二月甲午朔上亲禅高里【集解伏俨曰山名在泰山下】祠后土临渤海将以望祠蓬莱之属冀至殊庭焉【集解骃案汉书音义曰蓬莱庭索隐冀汉书作几几近也冀望也并通服防曰蓬莱中僊人殊庭者异也言入僊人异域也】上还以栢梁烖故朝受计甘泉【正义顾云栢梁被烧故受计献之物于甘泉也颜师古曰受郡国计簿也】公孙卿曰黄帝就青灵台十二日烧【集解徐广曰日一作月】黄帝乃治明庭明庭甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫【正义括地志云建章宫在雍州长安县西二十里长安故城西】度为千门万户前殿度高未央其东则凤阙高二十余丈【索隐三辅黄图曰武帝营建章起凤阙高二十五丈关中记一名别风阙以言别四方之风西京赋曰闾阖之内别风嶕峣是也三辅故事云北有圜阙高二十丈上有铜凤皇故曰鳯阙也】其西则唐中数十里虎圈【索隐如淳曰诗云中堂有甓郑云唐堂庭也尔雅以庙中路谓之唐西京赋曰前开唐中弥望广潒也正义圈其远反括地志云虎圈今在长安城中西偏也】其北治大池渐台【正义颜师古云渐浸也台在池中为水所浸故曰渐按王莽死此台也】高二十余丈名曰泰液【正义臣瓒云泰液言象阴阳冿液以作池也】池中有蓬莱方丈瀛洲壶梁象海中神山龟鱼之属【索隐三辅故事云殿北海池北岸有石鱼长二丈广五尺西岸有石龟二枚各长六尺】其南有玉堂壁门大鸟之属【索隐汉武故事玉堂其与未央前殿等去地十二丈】乃立神明台【索隐汉宫阙疏云台高五十丈上有九室常置九天道士百人】井干楼度五十余丈辇道相属焉【索隐关中记宫北有井干台高五十丈积木为楼言筑累万木转相交架如井干司马彪注庄子云井干井栏也又崔譔云井以四边为干犹筑墙之有桢干又诸本多作干一本作音説文云榦井桥】夏汉改歴以正月为岁首而色尚黄官名【集解徐广曰一无名字】更印章以五字【集解张晏曰汉据土德土数五故用五爲印文也若丞相曰丞相之印章诸卿及守相印文不足五字者以之足也】因为太初元年是岁西伐大宛蝗大起丁夫人【集解韦昭曰丁姓夫人名】雒阳虞初等以方祠诅匈奴大宛焉其明年有司言雍五畤无牢熟具芬芳不备乃命祠官进畤犊牢具五色食所胜【集解孟康曰若火胜金则祠赤帝以白牡】而以木耦马代驹焉【索隐一音偶孟康云寓寄龙形于木又姚氏云寓假也以言假木龙马一驷非寄寓龙马形于木也】独五帝用驹行亲郊用驹及诸名山川用驹者悉以木耦马代行过乃用驹他礼如故其明年东巡海上考神仙之属未有验者方士有言黄帝时为五城十二楼【集解应地曰昆仑县圃五城十二楼仙人之所常居也】以候神人于执期【集解骃案汉书音义曰执期地名也】命曰迎年【正义颜师古云迎年若言祈年】上许作之如方明年上亲礼祠上帝衣上黄焉公玉带曰黄帝时虽封泰山然风后封钜【集解应劭曰封钜黄帝师】岐伯【正义张揖云岐伯黄帝太医】令黄帝封东泰山禅凡山【集解徐广曰在琅邪朱虚县汶水所出凡山亦在朱虚】合符然后不死焉天子既令设祠具至东泰山东泰山卑小不称其声乃令祠官礼之而不封禅焉其后令带奉祠候神物夏遂还泰山修五年之礼如前而加禅祠石闾石闾者在泰山下阯南方方士多言此僊人之闾也故上亲禅焉其后五年复至泰山修封【集解徐广曰天汉三年李陵以天汉二年败也】还过祭常山今天子所兴祠泰一后土三年亲郊祠建汉家封禅五年一修封薄忌泰一及三一防羊马行赤星五寛舒之祠官【集解李奇曰祀名也索隐赤星即上灵星祠灵星龙左角赤故曰赤星五者太一也三一也防羊也马行也赤星也凡五并令祠官寛舒领之】以岁时致礼凡六祠【索隐五者之外有正太一后土祠故云六也】皆太祝领之至如八神诸神明年凡山他名祠行过则祀去则已方士所兴祠各自主其人终则已祠官弗主他祠皆如其故今上封禅其后十二岁而还徧于五岳四渎矣而方士之候祠神人入海求蓬莱终无有验而公孙卿之候神者犹以大人迹为解无其效天子益怠厌方士之怪迂语矣然终羁縻弗絶冀遇其真自此之后方士言祠神者弥众然其效可睹矣【集解徐广曰犹今人云其事已可知矣皆不信之耳】太史公曰余从巡祭天地诸神名山川而封禅焉入寿宫侍祠神语究观方士祠官之言于是退而论次自古以来用事于鬼神者具见其表里后有君子得以览焉至若爼豆珪币之详献酬之礼则有司存焉【索隐述赞曰孝武纂极四海承平志尚奢丽尤敬神明坛开八道接通五城朝亲五利夕拜文成祭非祀典巡乖卜征登嵩勒岱望景传声迎年祀日改歴定正疲耗中土事彼边兵日不暇给人无聊生俯观嬴政几欲齐衡】








　　史记卷十二
　　史记卷十二考证
　　孝武本纪○魏书王肃传云武帝闻其述史记取孝景及已本纪览之于是大怒削而投之于今此两纪有录无书衞宏汉旧仪注云太史公作景帝本纪极言其短及武帝过武帝怒而削去后坐举李陵陵降匈奴故下太史公蚕室有怨言下狱死此纪乃元成间褚先生取班书补之【臣照】按汉书司马迁传云十篇缺有录无书张晏曰迁没之后亡景纪武纪礼书乐书兵书汉兴以来将相年表日者列传三王世家龟策列传傅靳列传元成之间禇先生补缺作武帝纪三王世家龟策日者传言辞鄙陋非迁本意也而颜师古则云序目本无兵书张晏云亡失此説非也信矣顾张晏所称禇先生补书惟一纪一世家二传而余六篇并未着为谁氏所补又六篇中兵书既属本无则止九篇与班固所云十篇缺者又不符合然则其五篇之果缺与否并亦难信也今择其如孝武本纪等灼然无疑者则低一行刻以别之余并存疑子曰吾犹及史之阙文也古人疑以传疑其为功后世岂浅耶今不听史记之阙而补之鱼目明珠混不可辨亦可惜己顾班固作史时十篇虽亡而或后人得之若河内女子舜典二十八字之类亦属事之所有或今之所缺转不至十篇之多惜载籍阙如不可得而考也至若孝武本纪更与余篇不同自叙目内并不云孝武本纪也迁死于武帝之前安得有孝武之称目云作今上本纪夫既曰今上本纪则自当有目无书且迁作本纪自黄帝以至武帝则自当无书而有其目班固云十篇缺并不载何十篇缺则固意数今上本纪与否尚未可知后人奋起补之补之而又全録封禅书以为孝武本纪愚陋妄谬极矣恐禇先生亦不至于此张晏所谓禇先生补者亦臆説也至迁传云迁死后其书稍出宣帝时迁外孙杨恽祖述其书遂宣布焉乃魏书王肃传谓武帝闻其述史记取孝景及已本纪览之大怒削而投之于今此两纪有录无书诚齐东之语矣又迁腐刑后为中书令尊宠任事故人任安责其不能荐天下豪俊迁报书云云具载本传书云仆诚已着此书藏之名山传之其人通邑大都则偿仆前辱之失虽万被戮岂有悔哉是迁被腐刑久而书尚未成也乃衞宏汉旧仪注云太史公作景纪极言其短及武帝过武帝怒而削去后坐举李陵陵降匃奴故下蚕室是书成于救李陵之前何其谬哉且马迁本传但云迁死其书稍出并不言其下狱死而衞宏又以为武帝以迁有怨言下狱死皆所为无稽之谈也
　　少君者故深泽侯入以主方集解徐广曰进纳于天子而主方一云侯人主方骃案如淳曰侯家人主方药者也○【臣世骏】按封禅书作深泽侯舎人此明脱舎人二字徐裴纷纷持疑未相覈对耳
　　而使黄锤史寛舒受其方集解韦昭曰人姓名骃案汉书音义曰二人皆方士○【臣召南】按始皇纪云过黄腄注云地理志东莱有黄县腄县恐史寛舒盖黄腄间人锤与腄字体小异或传冩各别只是地名非别有黄锤其人也年表有锤侯索隐曰县属东莱字亦从金不从月
　　神君最贵者大夫○封禅书言最贵者太一此作大夫疑传冩之误
　　得四金印佩天士将军地士将军大通将军天道将军印○【臣照】按封禅书无天道将军四字此有之疑天道即大通传冩之误后人不知妄加以此为四金印耳其实合五利将军为四也下文云天若遗朕士而大通焉即天士地士大通之解也下天道将军则刻玉印立白茅上受之
　　上帝鬼神集解服防曰以祭祀上帝或曰尝烹酌也○或曰尝烹酌也六字宜在前徐广曰皆尝以烹牲牢而祭祀也下错简在此
　　宋之社亡正义覆上栈下使通天地阴阳之气○通上宜有不字
　　于是甘泉更置前殿始广诸宫室索隐姚氏按扬雄云○云字宜作传下乃班固汉书之文非甘泉赋中语也
　　芝生殿防内中○【臣照】按隶辨曰校官碑董竝字公□按即□字唐公房碑君字公□房亦作□隶释云隶法房字其户皆在侧故人多不晓或作防或作昉皆误也据此则今本史记武帝纪芝生殿内防中汉书沟洫志筑宫其上名曰宣防皆□字传写之误内中二字必有一衍或曰按尔雅防即今屏风防若是屏风诸儒必有注解今无之知防为房之讹也



　　史记卷十二考证
　　钦定四库全书
　　史记卷十三
　　汉　　太　　史　　　令司马迁　撰
　　宋中郎外兵曹　参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　三代世表第一
　　【索隐应劭云表者录其事而见之按礼有表记而郑云表明也谓事微而不着须表明也故言表正义言代者以五帝久古传记少见夏殷以来乃有尚书略有年月比于五帝事迹易明故举三代为首表表者明也明言事仪】
　　太史公曰五帝三代之记尚矣【索隐按此表依帝系及系本其实叙五帝三代而篇唯名三代系表者以三代代系长远宜以名篇且三代皆出自五帝故叙三代要从五帝而起首也刘氏云尚犹乆古也尚矣之文元出大戴礼彼云黄帝尚矣】自殷以前诸侯不可得而谱【正义谱布也列其事也】周以来乃颇可着孔子因史文次春秋纪元年正时日月盖其详哉至于序尚书则略无年月或颇有然多阙不可録故疑则传疑盖其慎也余读谍【索隐谍音牒谍者记系諡之书也下云稽歴谱谍谓歴代之谱谍也】记黄帝以来皆有年数稽其歴谱谍终始五德之传【索隐音啭谓帝王更王以金木水火土之五德传次相承终而复始故云终始五德之传也】古文咸不同乖异夫子之弗论次其年月岂虚哉于是以五帝系谍尚书集世纪黄帝以来讫共和为世表【索隐按大戴礼有五帝德及帝系篇盖太史公取此二篇之谍及尚书集而纪黄帝以来为系表也厉王奔彘周召二公共相王室故曰共和皇甫谧云共伯和干王位则以共国伯爵和其名也干王位言簒也与史迁之説不同盖异説耳】









&lt;史部,正史类,史记,卷十三&gt;
&lt;史部,正史类,史记,卷十三&gt;
　　帝泄【索隐音薛】
　　帝不降
　　帝扄【不降弟索隐古荧反】
　　帝廑【索隐其靳反又音勤】
　　帝孔甲【不降子好鬼神淫乱不好德二龙去】
　　帝臯【索隐宋忠云墓在崤南陵】
　　帝发【索隐帝臯子也系本云帝臯生发及履癸履癸一名桀】
　　帝履癸【是为桀】
　　从禹至桀十七世从黄帝至桀二十世
　　殷汤代夏氏【从黄帝至汤十七世】
　　帝外丙【汤太子太丁蚤卒故立次弟外丙】
　　帝仲壬【外丙弟】
　　帝太甲【故太子太丁子淫伊尹放之桐宫三年悔过自责伊尹乃迎之复位】
　　帝沃丁【伊尹卒】
　　帝太庚【沃丁弟】
　　帝小甲【太庚弟殷道衰诸侯或不至索隐殷本纪及系本皆云小甲太庚子】
　　帝雍己【小甲弟】
　　帝太戊【雍已弟以桑谷生称中宗】
　　帝中丁
　　帝外壬【中丁弟】
　　帝河亶甲【外壬弟】
　　帝祖乙
　　帝祖辛
　　帝沃甲【祖辛弟索隐系本作开甲】
　　帝祖丁【祖辛子】
　　帝南庚【沃甲子】
　　帝阳甲【祖丁子】
　　帝盘庚【阳甲弟徙河南】
　　帝小辛【盘庚弟】
　　帝小乙【小辛弟】
　　帝武丁【雉升鼎耳雊得説称高宗】
　　帝祖庚
　　帝甲【祖庚弟淫集解徐广曰一云淫德殷衰】
　　帝廪辛【索隐或作冯辛系本作祖辛误也按上祖乙巳生祖辛故知非也】
　　帝庚丁【廪辛弟殷徙河北】
　　帝武乙【慢神震死】
　　帝太丁
　　帝乙【殷益衰】
　　帝辛【是为纣弑】
　　从汤至纣二十九世从黄帝至纣四十六世
　　周武王伐殷【从黄帝至武王十九世】
  </div>
  <div class="pagination">
   <a href="史记四库_page14.html">
    上一页
   </a>
   <span>
    ...
   </span>
   <a href="史记四库_page10.html">
    10
   </a>
   <a href="史记四库_page11.html">
    11
   </a>
   <a href="史记四库_page12.html">
    12
   </a>
   <a href="史记四库_page13.html">
    13
   </a>
   <a href="史记四库_page14.html">
    14
   </a>
   <span class="current-page">
    15
   </span>
   <a href="史记四库_page16.html">
    16
   </a>
   <a href="史记四库_page17.html">
    17
   </a>
   <a href="史记四库_page18.html">
    18
   </a>
   <a href="史记四库_page19.html">
    19
   </a>
   <a href="史记四库_page20.html">
    20
   </a>
   <span>
    ...
   </span>
   <a href="史记四库_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
