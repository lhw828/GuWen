<!DOCTYPE html>
<html>
<head>
    <meta charset="UTF-8">
    <title>史记集解 - 第 16 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解 - 第 16 页/共 27 页</h1>
    <div class="content">　　河间献王德以孝景帝前二年用皇子为河间王好儒学被服造次必于儒者山东诸儒多从之游二十六年卒【汉名臣奏杜业奏曰河间献王经术通明积德累行天下雄俊众儒皆归之孝武帝时献王朝被服造次必于仁义间以五策献王辄对无穷孝武帝艴然难之谓献王曰汤以七十里文王百里王其勉之王知其意归即纵酒听乐因以终】子共王不害立四年卒子刚王基代立十二年卒子顷王授代立　临江哀王阏于以孝景帝前二年用皇子为临江王三年卒无后国除为郡　临江闵王荣以孝景前四年为皇太子四岁废用故太子为临江王四年坐侵庙壖垣为宫上征荣荣行祖于江陵北门既已上车轴折车废江陵父老流涕窃言曰吾王不反矣荣至诣中尉府簿中尉郅都责讯王王恐自杀葬蓝田燕数万衔土置上百姓怜之荣最长死无后国除地入于汉为南郡　　右三国本王皆栗姬之子也鲁共王余以孝景前二年用皇子为淮阳王二年吴楚反破后以孝景前三年徙为鲁王好治宫室苑囿狗马季年好音不喜辞辩为人吃二十六年卒子光代为王初好音舆马晩节啬惟恐不足于财　　江都易王非以孝景前二年用皇子为汝南王吴楚反时非年十五有材力上书愿击吴景帝赐非将军印击吴吴已破二岁徙为江都王治吴故国以军功赐天子旌旗元光五年匈奴大入汉为贼非上书愿击匈奴上不许非好气力治宫观招四方豪桀骄奢甚立二十六年卒子建立为王七年自杀淮南衡山谋反时建颇闻其谋自以为国近淮南恐一日发为所并即隂作兵器而时佩其父所赐将军印载天子旗以出易王死未葬建有所说易王宠美人淖【苏林曰淖音泥淖】夜使人迎与姧服舎中及淮南事发治党与颇及江都王建建恐因使人多持金钱事絶其狱而又信巫祝使人祷祠妄言建又尽与其娣弟奸事既闻汉公卿请捕治建天子不忍使大臣即讯王王服所犯遂自杀国除地入于汉为广陵郡　胶西于王端以孝景前三年吴楚七国反破后端用皇子为胶西王端为人贼戾又隂痿一近妇人病之数月而有爱幸少年为郎为郎者顷之与后宫乱端禽灭之及杀其子母数犯上法汉公卿数请诛端天子为兄弟之故不忍而端所为滋甚有司再请削其国去太半端心愠遂为无訾省【苏林曰为无所訾录无所省録】府库坏漏尽腐财物以巨万计终不得收徙令吏毋得收租赋端皆去卫封其宫门从一门出游数变名姓为布衣之他郡国相二千石往者奉汉法以治端辄求其罪告之无罪者诈药杀之所以设诈究变彊足以距谏智足以饰非相二千石从王治则汉绳以法故胶西小国而所杀伤二千石甚众立四十七年卒竟无男代后国除地入于汉为胶西郡右三国本王皆程之子也
　　赵王彭祖以孝景前二年用皇子为广川王赵王遂反破后彭祖王广川四年徙为赵王十五年孝景帝崩彭祖为人巧佞卑谄足防而心刻深好法律持诡辩以中人彭祖多内宠姬及子孙相二千石欲奉汉法以治则害于王家是以每相二千石至彭祖衣皁布衣自行迎除二千石舎多设疑事以作动之得二千石失言中忌讳辄书之二千石欲治者则以此迫劫不听乃上书告及污以奸利事彭祖立五十余年相二千石无能满二嵗辄以罪去大者死小者刑以故二千莫敢治而赵王擅权使使即县为贾人会【韦昭曰平会两家买卖之贾也者禁他家独王家得为之】入多于国经租税以是赵王家多金钱然所赐诸子亦尽之矣彭祖取故江都易王宠姬王建所盗与奸淖者为姬甚爱之彭祖不好治宫室禨祥【服防曰求福也】好为吏事上书愿督国中盗贼常夜从走卒行徼邯郸中诸使过客以彭祖险陂莫敢留邯郸其太子丹与其女及同产姊奸与客江充有却充告丹丹以故废赵更立太子　中山靖王胜以孝景前三年用皇子为中山王十四年孝景帝崩胜为人乐酒好内有子枝属百二十余人常与兄赵王相非曰兄为王専代吏治事王者当日听音乐声色赵王亦非之曰中山王徒日淫不佐天子拊循百姓何以称为藩臣立四十二年卒子哀王昌立一年卒子昆侈代为中山王　右二国本王皆贾夫人之子也
　　长沙定王之母唐姬故程姬侍者景帝召程姬程姬有所辟不愿进而饰侍者唐儿使夜进上醉不知以为程姬而幸之遂有身已乃觉非程姬也及生子因命曰发以孝景前二年用皇子为长沙王以其母微无宠故王卑湿贫国【应劭曰景帝后二年诸王来朝有诏更前称夀歌舞定王但张袖小举手左右笑其拙上怪问之对曰臣国小地狭不足廻旋帝以武陵零陵桂阳属焉】立二十七年卒子康王庸立二十八年卒子鲋鮈立【服防曰鮈音拘】为长沙王右一国本王唐姬之子也
　　广川恵王越以孝景中二年用皇子为广川王十二年卒子齐立为王齐有幸臣桑距已而有罪欲诛距距亡王因禽其宗族距怨王乃上书告王齐与同产奸自是之后王齐数上书告言汉公卿及幸臣所忠等　胶东康王寄以孝景中二年用皇子为胶东王二十八年卒淮南王谋反时寄微闻其事私作楼车镞矢【应劭曰楼车所以窥看敌国营垒之虚实也】战守备淮南之起及吏治淮南之事辞出之【如淳曰穷治其辞出此事】寄于上最亲【徐广曰其母武帝母妹】意伤之发病而死不敢置后于是上问寄有长子者名贤母无宠少子名庆母爱幸寄常欲立之为不次因有过遂无言上怜之乃以贤为胶东王奉康王嗣而封庆于故衡山地为六安王胶东王贤立十四年卒諡为哀王子庆为王【徐广曰他本亦作庆字惟一本作建不宜得与叔父同名相承之误】六安王庆以元狩二年用胶东康王子为六安王　清河哀王乘以孝景中三年用皇子为清河王十二年卒无后国除地入于汉为清河郡　常山宪王舜以孝景中五年用皇子为常山王舜最亲景帝少子骄怠多淫数犯禁上常寛释之立三十二年卒太子勃代立为王初宪王舜有所不爱姬生长男棁【苏林曰音夺】棁以母无宠故亦不得幸于王王后修生太子勃王内多所幸姬生子平子商王王后希得幸及宪王病甚诸幸姫常侍病故王后亦以妒媢不常侍病辄归舎医进药太子勃不自尝药又不宿留侍病及王薨王后太子乃至宪王雅不以长子棁为人数及薨又不分与财物郎或说太子王后令诸子兴长子棁共分财物太子王后不听太子代立又不收恤棁棁怨王后太子汉使者视宪王丧棁自言宪王病时王后太子不侍及薨六日出舎【如淳曰服舎也】太子勃私奸饮酒博戏击筑与女子载驰环城过市入牢视囚天子遣大行骞验王后及问王勃请逮勃所与奸诸证左王又匿之吏求捕勃大急使人致撃笞掠擅出汉所疑囚者有司请诛宪王后修及王勃上以修素无行使棁陷之罪勃无良师不忍诛有司请废王后修徙王勃以家属处房陵上许之勃王数月迁于房陵国絶月余天子为最亲乃诏有司曰常山宪王蚤夭后妾不和适孽诬争防于不义以灭国朕甚闵焉其封宪王子平三万尸为真定王封子商三万户为泗水王　真定王平元鼎四年用常山宪王子为真定王泗水思王商以元鼎四年用常山宪王子为泗水王十一年卒子哀王安世立十一年卒无子于是上怜泗水王絶乃立安世弟贺为泗水王　右四国本王皆王夫人儿姁子也其后汉益封其支子为六安王泗水王二国凡儿姁子孙于今为六王太史公曰髙祖时诸侯皆赋【徐广曰国所出有背入于王也】得自除内史以下汉独为置丞相黄金印诸侯自除御史廷尉正博士拟于天子自吴楚反后五宗王世汉为置二千石去丞相曰相银印诸侯独得食租税夺之权其后诸侯贫者或乘牛车也
　　史记集解卷五十九
　　钦定四库全书
　　史记集解卷六十
　　宋　裴骃　撰
　　史记六十
　　三王世家第三十
　　大司马臣去病昧死再拜上疏皇帝陛下陛下过聴使臣去病待罪行间宜専边塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯陛下幸察臣去病昧死再拜以闻皇帝陛下三月乙亥御史臣光守尚书令奏未央宫制曰下御史六年三月戊申朔乙亥御史臣光守尚书令丞非下御史书到言丞相臣青翟御史大夫臣汤太常臣充大行令臣息太子少傅臣安行宗正事昧死上言大司马去病上疏曰陛下过聴使臣去病待罪行间宜専边塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不防羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史臣谨与中二千石二千石臣贺等议古者裂地立国竝建诸侯以承天子所以尊宗庙重社稷也今臣去病上疏不忘其职因以宣恩乃道天子卑让自贬以劳天下虑皇子未有号位臣青翟臣汤等宜奉义遵职愚憧而不逮事方今盛夏吉时臣青翟臣汤等昧死请立皇子臣闳【徐广曰一作关】臣旦臣胥为诸侯王昧死请所立国名制曰盖闻周封八百姬姓竝列或子男附庸礼支子不祭云竝建诸侯所以重社稷朕无闻焉且天非为君生民也朕之不徳海内未洽乃以未教成者强君连城即股肱何劝【徐广曰一作敦一作朂一作观也】其更议以列侯家之三月丙子奏未央宫丞相臣青翟御史大夫臣汤昧死言臣谨与列侯臣婴齐中二千石二千石臣贺谏大夫博士臣安等议曰伏闻周封八百姬姓竝列奉承天子康叔以祖考显而伯禽以周公立咸为建国诸侯以相传为辅百官奉宪各遵其职而国统备矣窃以为竝建诸侯所以重社稷者四海诸侯各以其职奉贡祭支子不得奉祭宗祖礼也封建使守藩国帝王所以扶徳施化陛下奉承天统明开圣绪尊贤显功兴灭继絶续萧文终之后于酂褒厉羣臣平津侯等昭六亲之序明天施之属使诸侯王封君得推私恩分子弟户邑锡号尊建百有余国而家皇子为列侯则尊卑相逾列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有徳也周公祭天命郊故鲁有白牡骍刚之牲【公羊传曰鲁祭周公牲用白牡鲁公用骍刚何休曰白牲殷牲也骍刚赤脊周牲也】羣公不毛【何休曰不毛不纯色也】贤不肖差也高山仰止景行向之朕甚慕焉所以抑未成家以列侯可四月戊寅奏未央宫丞相臣青翟御史大夫臣汤昧死言臣青翟等与列侯吏二千石谏大夫博士臣庆等议昧死奏请立皇子为诸侯王制曰康叔亲属有十而独尊者褒有徳也周公祭天命郊故鲁有白牡辞刚之牲羣公不毛贤不肖差也高山仰之景行向之朕甚慕焉所以抑未成家以列侯可臣青翟臣汤博士臣将行等伏闻康叔亲属有十武王继体周公辅成王其八人皆以祖考之尊建为大国康叔之年防周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等【郑曰春秋变周之文从殷之质合伯子男以为一则殷爵三等者公侯伯也】皆因时而序尊卑高皇帝拨乱世反诸正昭至徳定海内封建诸侯爵位二等皇子或在繦緥而立为诸侯王奉承天子为万世法则不可易陛下躬亲仁义体行圣徳表里文武显慈孝之行广贤能之路内褒有徳外讨强暴极临北海西凑月氏匃奴西域举国奉师舆械之费不赋于民虚御府之藏以赏元戎【诗云元戎十乗以先启行韩婴章句曰元戎大戎谓兵车也车有大戎十乗谓车缦轮马被甲衡扼之上尽有劒防名曰防军之车所以冒突先启敌家之行伍也毛传曰夏后氏曰钩车先正也殷曰寅车先疾也周曰元戎先良也】开禁仓以赈贫穷减戍卒之半百蛮之君靡不乡风承流称意逺方殊俗重译而朝泽及方外故珍兽至嘉谷兴天应甚彰今诸侯支子封至诸侯王而家皇子为列侯臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奏未央宫留中不下丞相臣青翟太仆臣贺行御史大夫事太常臣充太子少傅臣安行宗正事昧死言臣青翟等前奏大司马臣去病上疏言皇子未有号位臣谨与御史大夫臣汤中二千石二千石谏大夫博士臣庆等昧死请立皇子臣闳等为诸侯王陛下让文武躬自切及皇子未教羣臣之议儒者称其术或誖其心陛下固辞弗许家皇子为列侯臣青翟等窃与列侯臣夀成【徐广曰萧何之孙酂侯夀成后为太常也】等二十七人议皆曰以为尊卑失序髙皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地图他皆如前故事制曰可四月丙申奏未央宫太仆臣贺行御史大夫事昧死言太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请制曰立皇子闳为齐王旦为燕王胥为广陵王四月丁酉奏未央宫六年【徐广曰云元狩】四月戊寅朔癸卯御史大夫汤下丞相丞相下中二千石二千石下郡太守诸侯相丞书从事下当用者如律令
　　维六年四月乙巳皇帝使御史大夫汤庙立子闳为齐王曰于戏小子闳受兹青社【张晏曰王者以五色土为太社封四方诸侯各以其方色土与之苴以白茅归以立社】朕承祖考维稽古建尔国家封于东土世为汉藩辅于戏念哉恭朕之诏惟命不于常人之好徳克明显光义之不图禆君子怠悉尔心允执其中天禄永终厥有不臧乃凶于而国害于尔躬于戏保国艾民可不敬与王其戒之【徐广曰立八年无后絶】　右齐王策维六年四月乙巳皇帝使御史大夫汤庙立子旦为燕王曰于戏小子旦受兹社朕承祖考维稽古建尔国家封于北土世为汉藩辅于戏荤粥氏虐老兽心侵犯寇盗加以奸巧邉萌于戏朕命将率徂征厥罪万夫长千夫长三十有二人皆来【张晏曰时所获三十二师也】降旗奔师【如淳曰偃其旗鼓而来降】荤粥徙域【张晏曰匈奴徙东也】北州以绥【臣瓒曰绥安也】悉尔心毋作怨毋俷【徐广曰俷一作非】毋乃废备非教士士不得从征【张晏曰士不素习不应召】于戏保国艾民可不敬与王其戒之【徐广曰立三十年自杀国除】　右燕王防
　　维六年四月乙巳皇帝使御史大夫汤庙立子胥为广陵王曰于戏小子胥受兹赤社朕承祖考维稽古建尔国家封于南土世为汉藩辅古人有言曰大江之南五湖之间其人轻心扬州保疆【徐广曰一作壃骃案李竒曰保恃也】三代要服不及以政于戏悉尔心战战兢兢乃恵乃顺毋侗好佚毋迩宵人【应劭曰无好逸防之事迩近小人张晏曰侗音同】维法维则书云臣不作威不作福靡有后羞于戏保国艾民可不敬与王其戒之【徐广曰立六十四年自杀】　右广陵王防
　　太史公曰古人有言曰爱之欲其富亲之欲其贵故王者疆土建国封立子弟所以襃亲亲序骨肉尊先祖贵支体广同姓于天下也是以形势强而王室安自古至今所由来久矣非有异也故弗论著也燕齐之事无足采者然封立三王天子恭让羣臣守义文辞烂然甚可观也是以附之世家
　　褚先生曰臣幸得以文学为侍郎好览观太史公之列传传中称三王世家文辞可观求其世家终不能得窃从长老好故事者取其封防书编列其事而传之令后世得观贤主之指意盖闻孝武帝之时同日而俱拜三子为王封一子于齐一子于广陵一子于燕各因子才力智能及土地之刚柔人民之轻重为作策以申戒之谓王世为汉藩辅保国治民可不敬与王其戒之夫贤主所作固非浅闻者所能知非博闻强记君子者所不能究竟其意至其次序分絶文字之上下简之参差长短皆有意人莫之能知谨论次其真草诏书编于左方令览者自通其意而解説之
　　王夫人者赵人也与衞夫人并幸武帝而生子闳闳且立为王时其母病武帝自临问之曰子当为王欲安所置之王夫人曰陛下在妾又何等可言者帝曰虽然意所欲欲于何所王之王夫人曰愿置之雒阳武帝曰雒阳有武库敖仓天下冲阨汉国之大都也先帝以来无子王于雒阳者去雒阳余尽可王夫人不应武帝曰闗东之国无大于齐者齐东负海而城郭大古时独临菑中十万户天下膏腴地莫盛于齐者矣王夫人以手击头谢曰幸甚王夫人死而帝痛之使使者拜之曰皇帝谨使使太中大夫明奉璧一赐夫人为齐王太后子闳王齐年少无有子立不幸早死国絶为郡天下称齐不宜王云所谓受此土者诸侯王始封者必受土于天子之社归立之以为国社以岁时祠之春秋大传曰天子之国有泰社东方青南方赤西方白北方黑上方黄故将封于东方者取青土封于南方者取赤土封于西方者取白土封于北方者取黑土封于上方者取黄土各取其物色裹以白茅封以为社此始受封于天子者也此之为主土主土者立社而奉之也朕承祖考祖者先也考者父也维稽古维者度也念也稽者当也当顺古之道也齐地多变诈不习于礼义故戒之曰恭朕之诏唯命不可为常人之好徳能明显光不图于义使君子怠慢悉若心信执其中天禄长终有过不善乃凶于而国而害于若身齐王之国左右维持以礼义不幸中年早夭然全身无过如其策意传曰青采出于蓝而质青于蓝者教使然也逺哉贤主昭然独见诫齐王以慎内诫燕王以无作怨无俷徳诫广陵王以慎外无作威与福夫广陵在吴越之地其民精而轻故诫之曰江湖之间其人轻心扬州葆疆三代之时迫要使从中国俗服不大及以政教以意御之而已无侗好逸无迩宵人维法是则无长好佚乐驰骋弋猎淫康而近小人常念法度则无羞辱矣三江五湖有鱼盐之利铜山之富天下所仰故诫之曰臣不作福者勿使行财币厚赏赐以立声誉为四方所归也又曰臣不作威者勿使因轻以倍义也会孝武帝崩孝昭帝初立先朝广陵王胥厚赏赐金钱财币直三千余万益地百里邑万户防昭帝崩宣帝初立縁恩行义以本始元年中裂汉地尽以封广陵王胥四子一子为朝阳侯一子为平曲侯一子为南利侯最爱少子立以为高密王其后胥果作威福通楚王使者楚王宣言曰我先元王高帝少弟也封三十二城今地邑益少我欲与广陵王共发兵云立广陵王为上我复王楚三十二城如元王时事发觉公卿有司请行罚诛天子以骨肉之故不忍致法于胥下诏书无治广陵王独诛首恶楚王曰蓬生麻中不扶自直白沙在泥中与之皆黒者土地教化使之然也其后胥复祝诅谋反自杀国除燕土墝埆北廹匈奴其人民勇而少虑故诫之曰荤粥氏无有孝行而禽兽心以窃盗侵犯边民朕诏将军往征其罪万夫长千夫长三十有二君皆来降旗奔师荤粥徙域逺处圵州以安矣悉若心无作怨者勿使从俗以怨望也无俷德者勿使上背德也无废备者无乏武备常备匈奴也非教士不得从征者言非习礼义不得在于侧也防武帝年老长而太子不幸薨未有所立而旦使来上书请身入宿卫于长安孝武见其书撃地怒曰生子当置之齐鲁礼义之乡乃置之燕赵果有争心不让之端见矣于是使使即斩其使者于阙下防武帝崩昭帝初立旦果作怨而望大臣自以长子当立与齐王子刘泽等谋为叛逆出言曰我安得弟在者今立者乃大将军子也欲发兵事发觉当诛昭帝縁恩寛忍抑案不扬公卿使大臣请遣宗正与大中大夫公户满意御史二人偕往使燕风喻之到燕各异日更见责王宗正者主宗室诸刘属籍先见王为列陈道昭帝实武帝子状侍御史乃复见王责之以正法问王欲发兵罪名明白当坐之汉家有正法王犯纎介小罪过即行法直断耳安能寛王惊动以文法王意益下心恐公户满意习于经术最后见王称引古今通义国家大礼文章尔雅谓王曰古者天子必内有异姓大夫所以正骨肉也外有同姓大夫所以正异姓也周公辅成王诛其两弟故治武帝在时尚能寛王今昭帝始立年防富于春秋未临政委任大臣古者诛罚不阿亲戚故天下冶方今大臣辅政奉法直行无敢所阿恐不能寛王王可自谨无自令身死国灭为天下笑于是燕王旦乃恐惧服罪叩头谢过大臣欲和合骨肉难伤之以法其后旦复与左将军上官桀等谋反宣言曰我次太子太子不在我当立大臣共抑我云云大将军光辅政与公卿大臣议曰燕王旦不改过悔正行恶不变于是修法直断行罚诛旦自杀国除如其防指有司请诛旦妻子孝昭以骨肉之亲不忍致法寛赦旦妻子免为庻人曰兰根与白芷渐之滫中君子不近庻人不服所以渐然也宣帝初立推恩宣德以本始元年中尽复封燕王旦两子一子为安定侯立燕故太子建为广阳王以奉燕王祭祀












　　史记集解卷六十
<史部,正史类,史记集解>
　　钦定四库全书
　　史记集解卷六十一
　　宋　裴骃　撰
　　史记六十一
　　伯夷列传第一
　　夫学者载籍极博犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而说者曰尧让天下于许由许由不受耻之逃隠及夏之时有卞随务光者此何以称焉太史公曰余登箕山其上盖有许由云孔子序列古之仁圣贤人如吴太伯伯夷之伦详矣余以所闻由光义至髙其文辞不少概见何哉孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉其传曰伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐叩马而谏曰父死不塟爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山由此观之怨耶非耶或曰天道无亲常与善人若伯夷叔齐可谓善人者非耶积仁累行如此而饿死且七十子之徒仲尼独荐顔渊为好学然回也屡空糟糠不厌而卒蚤夭天之报施善人其何如哉盗跖日杀不辜肝人之肉暴戾恣雎聚党数千人横行天下竟以夀终是遵何徳哉此其尤大彰明较著者也若至近世操行不轨専犯忌讳而终身逸乐富厚累世不絶或择地而蹈之时然后出言行不由径非公正不发愤而遇祸灾者不可称数也余甚惑焉傥所谓天道是邪非邪子曰道不同不相为谋亦各从其志也故曰富贵如可求虽执鞭之士吾亦为之【郑曰富贵不可求而得之当修徳以得之若于道可求而得之者虽执鞭贱职我亦为之】如不可求从吾所好【孔安国曰所好者古人之道】岁寒然后知松柏之后凋【何晏曰大寒之岁众木皆死然后松柏少凋伤平岁众木亦有不死者故须岁寒然后别之喻凡人处治世亦能自修整与君子同在浊世然后知君子之正不茍容也】举世混浊清士乃见岂以其重若彼其轻若此哉君子疾没世而名不称焉贾子曰贪夫徇财烈士徇名夸者死权众庶冯生同明相照同类相求云从龙风从虎【王肃曰龙举而景云属虎啸而谷风兴张蟠曰犹言云从龙风从虎也】圣人作而万物覩【马融曰作起也】伯夷叔齐虽贤得夫子而名益彰顔渊虽笃学附骥尾而行益显岩穴之士趋舍有时若此类名堙灭而不称悲夫闾巷之人欲砥行立名者非附青云之士恶能施于后世哉

　　史记集解卷六十一
　　钦定四库全书
　　史记集解卷六十二
　　宋　裴骃　撰
　　史记六十二
　　管晏列传第二
　　管仲夷吾者颍上人也少时常与鲍叔牙游鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公以霸九合诸侯一匡天下管仲之谋也管仲曰吾始困时尝与鲍叔贾分财利多自与鲍叔不以我为贪知我贫也吾尝为鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世常为名大夫天下不多管仲之贤而多鲍叔能知人也管仲既任政相齐以区区之齐在海濵通货积财富国强兵与俗同好恶故其称曰仓廪实而知礼节衣食足而知荣辱上服度则六亲固四维不张国乃灭亡下令如流水之原令顺民心故论卑而易行俗之所欲因而予之俗之所否因而去之其为政也善因祸而为福转败而为功贵轻重慎权衡桓公实怒少姬南袭蔡管仲因而伐楚责包茅不入贡于周室桓公实北征山戎管仲因而令燕修召公之政于柯之防桓公欲背曹沫之约管仲因而信之诸侯由是归齐故曰知与之为取政之寳也管仲富拟于公室有三归反坫齐人不以为侈管仲卒齐国遵其政常彊于诸侯后百余年而有晏子焉
　　晏平仲婴者莱之夷维人也【刘向别録曰莱者今东莱地也】事齐灵公庄公景公以节俭力行重于齐既相齐食不重肉妾不衣帛其在朝君语及之即危言语不及之即危行国有道即顺命无道即衡命以此三世显名于诸侯越石父贤在缧绁中晏子出遭之涂解左骖赎之载归弗谢入闺久之越石父请絶晏子戄然摄衣冠谢曰婴虽不仁免子于厄何子求絶之速也石父曰不然吾闻君子诎于不知己而信于知己者方吾在缧绁中彼不知我也夫子既已感寤而赎我是知己知己而无礼固不如在缧绁之中晏子于是延入为上客晏子为齐相出其御之妻从门间而闚其夫其夫为相御拥大葢策驷马意气扬扬甚自得也既而归其妻请去夫问其故妻曰晏子长不满六尺身相齐国名显诸侯今者妾观其出志念深矣常有以自下者今子长八尺乃为人仆御然子之意自以为足妾是以求去也【皇览曰晏子冢在临菑城南淄水南桓公西北】其后夫自抑损晏子怪而问之御以实对晏子荐以为大夫
　　太史公曰吾读管氏牧民山髙乗马轻重九府【刘向别録曰九府书民间无有山髙一名形势】及晏子春秋详哉其言之也既见其著书欲观其行事故次其传至其书世多有之是以不论论其轶事管仲世所谓贤臣然孔子小之岂以为周道衰微桓公既贤而不勉之至王乃称霸哉语曰将顺其美匡救其恶故上下能相亲也岂管仲之谓乎方晏子伏庄公尸哭之成礼然后去岂所谓见义不为无勇者邪至其谏説犯君之顔此所谓进思尽忠退思补过者哉假令晏子而在余虽为之执鞭所忻慕焉








　　史记集解卷六十二
　　钦定四库全书
　　史记集解卷六十三
　　宋　裴骃　撰
　　史记六十三
　　老子韩非列传第三
　　老子者楚苦县厉乡曲仁里人也【地理志曰苦县属陈国】姓李氏名耳字伯阳諡曰聃周守藏室之史也孔子适周将问礼于老子老子曰子所言者其人与骨皆已朽矣独其言在耳且君子得其时则驾不得其时则蓬累而行吾闻之良贾深藏若虚君子盛徳容貌若愚去子之骄气与多欲态色与淫志是皆无益于子之身吾所以告子若是而已孔子去谓弟子曰鸟吾知其能飞鱼吾知其能游兽吾知其能走走者可以为罔游者可以为纶飞者可以为矰至于龙吾不能知其乗风云而上天吾今日见老子其犹龙邪老子修道徳其学以自隐无名为务居周乆之见周之衰乃遂去至关闗令尹喜曰子将隐矣强为我著书于是老子乃著书上下篇言道徳之意五千余言而去莫知其所终【列仙传曰闗令尹喜者周大夫也善内学星宿服精华隐徳行仁时人莫知老子西游喜先见其气知真人当过候物色而　　迹之果得老子老子亦知其竒为著书与老子俱之流沙之西服巨胜】【实莫知其所终亦著书九篇名闗令子】或曰老莱子亦楚人也著书十五篇言道家之用与孔子同时云盖老子百有六十余嵗或言二百余嵗以其修道而养夀也自孔子死之后百二十有九年【徐广曰实　百一十九年】而史记周太史儋见秦献公曰始秦与周合而离离五百嵗而复合合七十余嵗而霸王者出焉或曰儋即老子或曰非也世莫知其然否老子隐君子也老子之子名宗宗为魏将封于段干【此云封于段干段干应是魏邑名也而魏世家有段干木段干子田完世家有段干朋疑此三人是姓段干也本葢因邑为姓左传所谓邑亦如之是也风俗通氏姓注云姓段名干木恐或失之矣天下自别有段姓何必段干木邪】宗子注注子宫宫孙假假仕于孝文帝而假之子解为胶西王卬太傅因家于齐焉世之学老子者则绌儒学儒学亦绌老子道不同不相为谋岂谓是邪李耳无为自化清静自正
　　庄子者人也【地理志曰防县属梁国】名周周尝为防漆园吏与梁惠王齐宣王同时其学无所不闚然其要本归于老子之言故其著书十余万言大抵率寓言也作渔父盗跖胠箧以诋訿孔子之徒以明老子之术畏累虚亢桑子之属皆空语无事实然善属书离辞指事类情用剽剥儒墨虽当世宿学不能自解免也其言洸洋自恣以适已故自王公大人不能器之楚威王闻庄周贤使使厚币迎之许以为相庄周笑谓楚使者曰千金重利卿相尊位也子独不见郊祭之牺牛乎养食之数岁衣以文绣以入太庙当是之时虽欲为孤豚岂可得乎子亟去无汚我我宁游戏汚渎之中自快无为有国者所羁终身不仕以快吾志焉
　　申不害者京人也故郑之贱臣学术以干韩昭侯昭侯用为相内修政教外应诸侯十五年终申子之身国治兵强无侵韩者申子之学本于黄老而主刑名著书二篇号曰申子【刘向别录曰今民间所有上下二篇中书六篇皆合二篇已备过太史公所记】韩非者韩之诸公子也喜刑名法术之学【新序曰申子之书言人主当执术无刑因循以督责臣下其责深刻故号曰术商鞅所为书号曰法皆曰刑名故号曰刑名法术之书】而其归本于黄老非为人口吃不能道説而善著书与李斯俱事荀卿斯自以为不如非非见韩之削弱数以书谏韩王韩王不能用于是韩非疾治国不务修明其法制执势以御其臣下富国强兵而以求人任贤反举浮淫之蠧而加之于功实之上以为儒者用文乱法而侠者以武犯禁寛则宠名誉之人急则用介胄之士今者所养非所用所用非所养悲防直不容于邪枉之臣观往者得失之变故作孤愤五蠧内外储説林説难十余万言然韩非知説之难为説难书甚具终死于秦不能自脱説难曰凡説之难非吾知之有以説之难也又非吾辩之难能明吾意之难也又非吾敢横失能尽之难也凡説之难在知所説之心可以吾説当之所説出于为名髙者也而説之以厚利则见下节而遇卑贱必弃逺矣所説出于厚利者也而説之以名髙则见无心而逺事情必不收矣所説实为厚利而显为名髙者也而説之以名髙则阳收其身而实疏之若説之以厚利则隂用其言而显弃其身此之不可不知也夫事以宻成而以泄败未必其身泄之也而语及其所匿之事如是者身危贵人有过端而説者明言善议以推其恶者则身危周泽未渥也而语极知説行而有功则徳亡説不行而有败则见疑如是者身危夫贵人得计而欲自以为功説者与知焉则身危彼显有所出事乃自以为也故説者与知焉则身危强之以其所必不为止之以其所不能已者身危故曰与之论大人则以为间已与之论细人则以为鬻权论其所爱则以为借资论其所憎则以为尝已径省其辞则不知而屈之泛滥博文则多而久之顺事陈意则曰怯懦而不尽虑事广肆则曰草野而倨侮此説之难不可不知也凡説之务在知饰所説之所敬而灭其所丑彼自知其计则无以其失穷之自勇其防则无以其敌怒之自多其力则无以其难槩之规异事与同计誉异人与同行者则以节之无伤也有与同失者则明饰其无失也大忠无所拂辞悟言无所击排乃后申其辩知焉此所以亲近不疑知尽之难也【徐广曰知一作得难一作辞】得旷日弥久而周泽既渥深计而不疑交争而不罪廼明计利害以致其功直指是非以饰其身以此相持此説之成也伊尹为庖百里奚为虏皆所由干其上也故此二子者皆圣人也犹不能无役身而涉世如此其污也则非能仕之所设也宋有富人天雨墙壊其子曰不筑且有盗其邻人之父亦云暮而果大亡其财其家甚知其子而疑隣人之父昔者郑武公欲伐胡乃以其子妻之因问羣臣曰吾欲用兵谁可伐者闗其思曰胡可伐乃戮闗其思曰胡兄弟之国也子言伐之何也胡君闻之以郑为亲已而不备郑郑人袭胡取之此二説者其知皆当矣然而甚者为戮薄者见疑非知之难也处知则难矣昔者弥子瑕见爱于衞君衞国之法窃驾君车者罪至刖既而弥子之母病人闻往夜告之弥子矫驾君车而出君闻之而贤之曰孝哉为母之故而犯刖罪与君游果园弥子食桃而甘不尽而奉君君曰爱我哉忘其口而念我及弥子色衰而爱弛得罪于君君曰是尝矫驾吾车又尝食我以其余桃故弥子之行未变于初也前见贤而后获罪者爱憎之至变也故有爱于主则知当而加亲见憎于主则罪当而加疏故谏説之士不可不察爱憎之主而后説之矣夫龙之为虫也可扰狎而骑也然其喉下有逆鳞径尺人有婴之则必杀人人主亦有逆鳞説之者能无婴人主之逆鳞则几矣人或传其书至秦秦王见孤愤五蠧之书曰嗟乎寡人得见此人与之游死不恨矣李斯曰此韩非之所著书也秦因急攻韩韩王始不用非及急乃遣非使秦秦王悦之未信用李斯姚贾害之毁之曰韩非韩之诸公子也今王欲并诸侯非终为韩不为秦此人之情也今王不用久留而归之此自遗患也不如以过法诛之秦王以为然下吏治非李斯使人遗非药使自杀韩非欲自陈不得见秦王后悔之使人赦之非已死矣【战国策曰秦王封姚贾千户以为上卿韩非短之曰贾梁监门子盗于梁臣于赵而逐取世监门子梁大盗赵逐臣与同社稷之计非所以励羣臣也王召贾问之贾答云云乃诛韩非也】申子韩子皆著书传于后世学者多有余独悲韩子为説难而不能自脱耳
　　太史公曰老子所贵道虚无因应变化于无为故著书辞称微妙难识庄子散道徳放论要亦归之自然申子卑卑【自勉励之意也】施之于名实韩子引绳墨切事情明是非其极惨礉【胡革反用法惨急而鞠礉深刻】少恩皆原于道徳之意而老子深逺矣







　　史记集解卷六十三
　　钦定四库全书
　　史记集解卷六十四
　　宋　裴骃　撰
　　史记六十四
　　司马穰苴列传第四
　　司马穰苴者田完之苗裔也齐景公时晋伐阿甄而燕侵河上齐师败绩景公患之晏婴乃荐田穰苴曰穰苴虽田氏庶孽然其人文能附众武能威敌愿君试之景公召穰苴与语兵事大说之以为将军将兵扞燕晋之师穰苴曰臣素卑贱君擢之闾伍之中加之大夫之上士卒未附百姓不信人微权轻愿得君之宠臣国之所尊以监军乃可于是景公许之使庄贾往穰苴既辞与庄贾约曰旦日日中防于军门穰苴先驰至军立表下漏待贾贾素骄贵以为将已之军而已为监不甚急亲戚左右送之留饮日中而贾不至穰苴则仆表决漏入行军勒兵申明约束约束既定夕时庄贾乃至穰苴曰何后期为贾谢曰不佞大夫亲戚送之故留穰苴曰将受命之日则忘其家临军约束则忘其亲援枹鼔之急则忘其身今敌国深侵邦内骚动士卒暴露于境君寝不安席食不甘味百姓之命皆悬于君何谓相送乎召军正问曰军法期而后至者云何对曰当斩庄贾惧使人驰报景公请救既往未及反于是遂斩庄贾以徇三军三军之士皆振栗乆之景公遣使者持节赦贾驰入军中穰苴曰将在军君令有所不受问军正曰军中不驰今使者驰云何军正曰当斩使者大惧穰苴曰君之使不可杀之乃斩其仆车之左驸马之左骖以徇三军遣使者还报然后行士卒次舍井灶饮食问疾医药身自拊循之悉取将军之资粮享士卒身与士卒平分粮食最比其羸弱者三日而后勒兵病者皆求行争奋出为之赴战晋师闻之为罢去燕师闻之度水而解于是追击之遂取所亡封内故境而引兵归未至国释兵旅解约束誓盟而后入邑景公与诸大夫郊迎劳师成礼然后反归寝既见穰苴尊为大司马田氏日以益尊于齐已而大夫鲍氏髙国之属害之譛于景公景公退穰苴苴发疾而死田乞田豹之徒由此怨髙国等其后及田常杀简公尽灭髙子国子之族至常曾孙和因自立为齐威王用兵行威大放穰苴之法而诸侯朝齐齐威王使大夫追论古者司马兵法而附穰苴于其中因号曰司马穰苴兵法
　　太史公曰余读司马兵法闳廓深逺虽三代征伐未能竟其义如其文也亦少裦矣若夫穰苴区区为小国行师何暇及司马兵法之揖让乎世既多司马兵法以故不论著穰苴之列传焉






　　史记集解卷六十四
　　钦定四库全书
　　史记集解卷六十五
　　宋　裴骃　撰
　　史记六十五
　　孙子吴起列传第五
　　孙子武者齐人也以兵法见于吴王阖庐阖庐曰子之十三篇吾尽观之矣可以小试勒兵乎对曰可阖庐曰可试以妇人乎曰可于是许之出宫中美人得百八十人孙子分为二队以王之宠姬二人各为队长皆令持防令之曰汝知而心与左右手背乎妇人曰知之孙子曰前则视心左视左手右视右手后即视背妇人曰诺约束既布乃设鈇钺即三令五申之于是鼓之右妇人大笑孙子曰约束不明申令不熟将之罪也复三令五申而鼓之左妇人复大笑孙子曰约束不明申令不熟将之罪也既已明而不如法者吏士之罪也乃欲斩左右队长吴王从台上观见且斩爱姬大骇趣使使下令曰寡人已知将军能用兵矣寡人非此二姬食不甘味愿勿斩也孙子曰臣既已受命为将将在军君命有所不受遂斩队长二人以徇用其次为队长于是复鼓之妇人左右前后跪起皆中规矩绳墨无敢出声于是孙子使使报王曰兵既整齐王可试下观之惟王所欲用之虽赴水火犹可也吴王曰将军罢休就舍寡人不愿下观孙子曰王徒好其言不能用其实于是阖庐知孙子能用兵卒以为将西破彊楚入郢北威齐晋显名诸侯孙子与有力焉孙武既死后百余歳有孙膑膑生阿鄄之间膑亦孙武之后世子孙也孙膑尝与厐防俱学兵法厐防既事魏得为惠王将军而自以为能不及孙膑乃隂使召孙膑膑至厐防恐其贤于已疾之则以法刑断其两足而黥之欲隠勿见齐使者如梁孙膑以刑徒隂见说齐使齐使以为竒窃载与之齐齐将田忌善而客待之忌数与齐诸公子驰逐重射孙子见其马足不甚相逺马有上中下辈于是孙子谓田忌曰君弟重射臣能令君胜田忌信然之与王及诸公子逐射千金及临质孙子曰今以君之下驷与彼上驷取君上驷与彼中驷取君中驷与彼下驷既驰三辈毕而田忌一不胜而再胜卒得王千金于是忌进孙子于威王威王问兵法遂以为师其后魏伐赵赵急请救于齐齐威王欲将孙膑膑辞谢曰刑余之人不可于是乃以田忌为将而孙子为师居辎车中坐为计谋田忌欲引兵之赵孙子曰夫解杂乱纷纠者不控卷救鬭者不撠批亢虚形格势禁则自为解耳今梁赵相攻轻兵鋭卒必竭于外老弱罢于内君不若引兵疾走大梁据其街路冲其方虚彼必释赵而自救是我一举解赵之围而收于魏也田忌从之魏果去邯郸与齐战于桂陵大破梁军后十五年魏与赵攻韩韩告急于齐齐使田忌将而往直走大梁魏将厐涓闻之去韩而归齐军既已过而西矣孙子谓田忌曰彼三晋之兵素悍勇而轻齐齐号为怯善战者因其势而利导之兵法百里而趣利者蹶上将【魏武帝曰蹶犹挫也】五十里而趣利者军半至使齐军入魏地为十万灶明日为五万灶又明日为三万灶厐涓行三日大喜曰我固知齐军怯入吾地三日士卒亡者过半矣乃弃其步军与其轻鋭倍日并行逐之孙子度其行暮当至马陵马陵道狭而旁多阻隘可伏兵乃斫大树白而书之曰厐涓死于此树之下于是令齐军善射者万弩夹道而伏期日暮见火举而俱发厐涓果夜至斫木下见白书乃钻火烛之读其书未毕齐军万弩俱发魏军大乱相失厐涓自知智穷兵败乃自刭曰遂成竖子之名齐因乗胜尽破其军虏魏太子申以归孙膑以此名显天下世传其兵法吴起者衞人也好用兵尝学于曾子事鲁君齐人攻鲁鲁欲将吴起吴起取齐女为妻而鲁疑之吴起于是欲就名遂杀其妻以明不与齐也鲁卒以为将将而攻齐大破之鲁人或恶吴起曰起之为人猜忍人也其少时家累千金游仕不遂遂破其家乡党笑之吴起杀其谤已者三十余人而东出衞郭门与其母诀齧臂而盟曰起不为卿相不复入衞遂事曾子居顷之其母死起终不归曾子薄之而与起絶起乃之鲁学兵法以事鲁君鲁君疑之起杀妻以求将夫鲁小国而有战胜之名则诸侯图鲁矣且鲁衞兄弟之国也而君用起则是弃衞鲁君疑之谢吴起吴起于是闻魏文侯贤欲事之文侯问李克曰吴起何如人哉李克曰起贪而好色然用兵司马穰苴不能过也于是魏文侯以为将击秦防五城起之为将与士卒最下者同衣食卧不设席行不乗骑亲裹赢粮与士卒分劳苦卒有病疽者起为吮之卒母闻而哭之人曰子卒也而将军自吮其疽何哭为母曰非然也往年吴公吮其父其父战不旋踵遂死于敌吴公今又吮其子妾不知其死所矣是以哭之文侯以吴起善用兵防平尽能得士心乃以为西河守以拒秦韩魏文侯既卒起事其子武侯武侯浮西河而下中流顾而谓吴起曰美哉乎山河之固此魏国之寳也起对曰在徳不在险昔三苗氏左洞庭右彭蠡徳义不修禹灭之夏桀之居左河济右泰华伊阙在其南羊肠在其北【瓉曰今河南城为直之皇甫谧曰壶关有羊肠阪在大原晋阳西北九十里】修政不仁汤放之殷纣之国左孟门右太行常山在其北大河经其南修政不徳武王杀之由此观之在徳不在险若君不修徳舟中之人尽为敌国也【杨子法言曰美哉言乎使起之用兵每若斯则太公何以加诸】武侯曰善即封吴起为西河守甚有声名魏置相相田文吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩赵賔从子孰与起文曰不如子起曰此子三者皆出吾下而位加吾上何也文曰主少国疑大臣未附百姓不信方是之时属之于子乎属之于我乎起黙然良久曰属之子矣文曰此乃吾所以居子之上也吴起乃自知弗如田文田文既死公叔为相尚魏公主而害吴起公叔之仆曰起易去也公叔曰奈何其仆曰吴起为人节防而自喜名也君因先与武侯言曰夫吴起贤人也而侯之国小又与强秦壤界臣窃恐起之无留心也武侯即曰奈何君因谓武侯曰试延以公主起有留心则必受之无留心则必辞矣以此卜之君因召吴起而与归即令公主怒而轻君吴起见公主之贱君也则必辞于是吴起见公主之贱魏相果辞魏武侯武侯疑之而弗信也吴起惧得罪遂去即之楚楚悼王素闻起贤至则相楚明法审令捐不急之官废公族疏逺者以抚养战鬭之士要在强兵破驰説之言从横者于是南平百越北并陈蔡却三晋西伐秦诸侯患楚之强故楚之贵戚尽欲害吴起及悼王死宗室大臣作乱而攻吴起吴起走之王尸而伏之击起之徒因射刺吴起并中悼王悼王既葬太子立乃使令尹尽诛射吴起而并中王尸者坐射起而夷宗死者七十余家
　　太史公曰世俗所称师旅皆道孙子十三篇吴起兵法世多有故弗论论其行事所施设者语曰能行之者未必能言能言之者未必能行孙子筹策厐涓明矣然不能蚤救患于被刑吴起説武侯以形势不如徳然行之于楚以刻暴少恩亡其躯悲夫







</div>
    <div class="pagination">
<a href="史记集解_page15.html">上一页</a><span>...</span><a href="史记集解_page11.html">11</a><a href="史记集解_page12.html">12</a><a href="史记集解_page13.html">13</a><a href="史记集解_page14.html">14</a><a href="史记集解_page15.html">15</a><span class="current-page">16</span><a href="史记集解_page17.html">17</a><a href="史记集解_page18.html">18</a><a href="史记集解_page19.html">19</a><a href="史记集解_page20.html">20</a><a href="史记集解_page21.html">21</a><span>...</span><a href="史记集解_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
