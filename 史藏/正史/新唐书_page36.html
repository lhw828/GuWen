<!DOCTYPE html>
<html>
<head>
    <meta charset="UTF-8">
    <title>新唐书 - 第 36 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 36 页/共 185 页</h1>
    <div class="content">　　黔州黔中郡，下都督府。本黔安郡，天宝元年更名。土贡：犀角、光明丹沙、蜡。户四千二百七十，口二万四千二百四。县六：彭水，上。武德元年析置都上、石城二县，二年又析置盈隆、洪杜、相永、万资四县。贞观四年以相永、万资置费州，都上置夷州，十年以夷州之高富来属，十一年以高富隶夷州。有盐。黔江，中下。本石城，天宝元年更名。洪杜，中下。洋水，中下。本盈隆，先天元年曰盈川，天宝元年更名。信宁，中下。本信安，武德二年更名，隶义州，贞观十一年州废，来属。都濡。中下。贞观二十年析盈隆置。 
　　辰州卢溪郡，中都督府。本沅陵郡，天宝元年更名。土贡：光明丹沙、犀角、黄连、黄牙。户四千二百四十一，口二万八千五百五十四。县五：沅陵，上。卢溪，中下。武德三年析沅陵置。有武山。溆浦，上。武德五年析辰溪置。麻阳，中下。武德三年析沅陵、辰溪置。垂拱四年析置龙门县，寻省。有丹穴。辰溪。中。 
　　锦州卢阳郡，下。垂拱二年以辰州麻阳县地及开山洞置。土贡：光明丹砂、犀角。户二千八百七十二，口万四千三百七十四。县五：卢阳，中下。招谕，中下。渭阳，中下。常丰，中下。本万安，天宝元年更名。洛浦。中下。本隶溪州，天授二年析辰州之大乡置，长安四年来属。 
　　施州清化郡，下。本清江郡，天宝元年更名。土贡：麸金、犀角、黄连、蜡、药实。户三千七百二，口万六千四百四十四。县二：清江，中下。义宁元年置开夷县，武德元年省入焉。建始。中下。义宁二年置叶州，贞观八年州废，来属。 
　　叙州潭阳郡，下。本巫州，贞观八年以辰州之龙标县置，天授二年曰沅州，开元十三年以“沅”“原”声相近，复为巫州，大历五年更名。土贡：麸金、犀角。户五千三百六十八，口二万二千七百三十八。县三：龙标，上。武德七年置，贞观八年析置夜郎、朗溪、思微三县，九年省思微。朗溪，中下。潭阳。中下。先天二年析龙标置。 
　　奖州龙溪郡，下。本舞州，长安四年以沅州之夜郎、渭溪二县置，开元十三年以“舞”“武”声相近，更名鹤州，二十年曰业州，大历五年又更名。土贡：麸金、犀角、蜡。户千六百七十二，口七千二百八十四。县三：峨山，中下。本夜郎，天宝元年更名。渭溪，中下。天授二年析夜郎置。梓姜。中下。本隶充州，天宝三载废为羁縻州，以县来属。 
　　夷州义泉郡，下。本隋明阳郡地，武德四年以思州之宁夷县置，贞观元年州废，四年复以黔州之都上县开南蛮置，十一年徙治绥阳。土贡：犀角、蜡烛。户千二百八十四，口七千一十三。县五：绥阳，中下。有绥阳山。都上，中下。义泉，中下。本隶明阳郡。武德二年以信安、义泉、绥阳三县置义州，并置都牢、洋川二县，五年曰智州。贞观四年省都牢。五年，以废亏阝州之乐安、宜林、芙蓉、瑘川四县隶之，后又领废夷州之绥养。十一年曰牢州，徙治义泉。十六年州废，省绥养、乐安、宜林，以绥阳、义泉、洋川来属，芙容、瑘川隶播州。洋川，中下。宁夷。中下。武德四年，析置夜郎、神泉、丰乐、绥养、鸡翁、伏远、明阳、高富、思义、丹川、宣慈、慈岳十二县。六年省鸡翁。及州废，省夜郎、神泉、丰乐，以宁夷、伏远、明阳、高富、思义、丹川隶务州，宣慈、慈岳隶涪州，绥养隶智州。贞观六年复置鸡翁县，来属。十一年又以高富来属。永徽后省鸡翁、高富。开元二十五年复以宁夷来属。 
　　播州播川郡，下。本郎州，贞观九年以隋牂柯郡之牂柯县置，十一年废，十三年复置，更名。土贡：斑竹。户四百九十，口二千一百六十八。县三：遵义，中下。本恭水，贞观元年以牂柯地置，并置高山、贡山、柯盈、邪施、释燕五县。及郎州废，县亦省。十三年复置州，亦复置县。十四年，更恭水曰罗蒙，高山曰舍月，贡山曰湖江，柯盈曰带水，邪施曰罗为，释燕曰胡刀。十六年更罗蒙曰遵义。显庆五年省舍月、湖江、罗为。芙蓉，中下。贞观五年置，隶亏阝州，十一年并瑘川，隶牢州。开元二十六年省瑘川、胡刀入焉。带水。中下。 
　　思州宁夷郡，下。本务州，武德四年以隋巴东郡之务川、扶阳置，贞观四年更名。土贡：蜡。户千五百九十九，口万二千二十一。县三：务川，中下。武德元年置。贞观元年，以废夷州之宁夷、伏远、思义、明阳、高富、丹川及废思州之丹阳、城乐、感化、思王、多田隶务州，寻省思义、明阳、丹川，二年省丹阳，八年省感化，十年以高富隶黔州，十一年省伏远。思王，中下。武德三年置。思邛。中下。开元四年开生獠置。 
　　费州涪川郡，下。贞观四年析思州之涪川、扶阳，开南蛮置。土贡：蜡。户四百二十九，口二千六百九。县四：涪川，中下。武德四年析务川置。贞观四年以黔州之相永、万资隶费州，十一年省。扶阳，中下。多田，中下。武德四年置，隶思州，贞观元年隶务州，八年来属。城乐。中下。武德四年招慰生獠置，隶思州，贞观元年隶务州，八年来属。 
　　南州南川郡，下。武德二年开南蛮置，三年更名僰州，四年复故名。土贡：斑布。户四百四十三，口二千四十三。县二：南川，中下。本隆阳，武德二年置，并置扶化、隆巫、丹溪、灵水四县。贞观十一年省扶化、隆巫、灵水。先天元年更隆阳曰南川。三溪。中下。贞观五年置，七年又置当山、岚山、归德、汶溪四县，八年皆省。 
　　溪州灵溪郡，下。天授二年析辰州置。土贡：丹沙、犀角、茶牙。户二千一百八十四，口万五千二百八十二。县二：大乡，上。三亭。中下。贞观九年析大乡置。有大酉山。 
　　溱州溱溪郡，下。贞观十六年开山洞置。土贡：文龟、斑布、丹沙。户八百七十九，口五千四十五。县五：荣懿，中下。贞观十六年置，并置扶欢、乐来二县。咸亨元年省乐来。扶欢，中下。夜郎，中下。贞观十六年开山洞置珍州，并置夜郎、丽皋、乐源三县，后为夜郎郡。元和三年州废，县皆来属。丽皋，中下。乐源。中下。 
　　右黔中采访使，治黔州。 
　　
志第三十二　地理六 
　　剑南道，盖古梁州之域，汉蜀郡、广汉、犍为、越巂、益州、牂柯、巴郡之地，总为鹑首分。为府一，都护府一 ，州三十八，县百八十九。其名山：岷、峨、青城、鹤鸣。其大川：江、涪、雒、西汉。厥赋：绢、绵、葛、纻。厥贡：金、布、丝、葛、罗、绫、绵、羚角、犛尾。 
　　成都府蜀郡，赤。至德二载曰南京，为府，上元元年罢京。土贡：锦、单丝罗、高杼布、麻、蔗糖、梅煎、生春酒。户十六万九百五十，口九十二万八千一百九十九。县十：有府三，曰威远、归德、二江。有天征军，本天威，乾元二年置，元和三年更名。成都，次赤。有江渎祠。北十八里有万岁池，天宝中，长史章仇兼琼筑堤，积水溉田。南百步有官源渠堤百余里，天宝二载，令独孤戒盈筑。华阳，次赤。本蜀，贞观十七年析成都置，乾元元年更名。新都，次畿。武德二年置。有繁阳山。犀浦，次畿。垂拱二年析成都置。新繁，次畿。双流，次畿。广都，次畿。龙朔二年析双流置。郫，次畿。温江，次畿。本万春，武德三年置，贞观元年更名。有新源水，开元二十三年，长史章仇兼琼因蜀王秀故渠开，通漕西山竹木。灵池。次畿。本东阳，久视元年置，天宝元年更名。 
　　彭州濛阳郡，紧。垂拱二年析益州置。土贡：段罗、交梭。户五万五千九百二十二，口三十五万七千三百八十七。县四：有府二，曰天水、唐兴。有威戎军，有羊灌田、朋笮、绳桥三守捉城，有七盘、安远、龙溪三城，有当风戍，有静塞关。九陇，望。武德三年以九陇、绵竹、导江置濛州。贞观二年州废，县皆来属。武后时，长史刘易从决唐昌沲江，凿川派流，合堋口垠歧水溉九陇、唐昌田，民为立祠。有葛璝山、漓沅山、阳平山。导江，望。本盘龙，武德元年以故汶山置，寻更名。贞观中曰灌宁，开元中复为导江。有侍郎堰，其东百丈堰，引江水以溉彭、益田；龙朔中筑；又有小堰，长安初筑。西有蚕崖关；有岷山、玉垒山。有镇静军，开元中置。有白沙守捉城。有木瓜戍、三奇戍。唐昌，望。仪凤二年析九陇、导江、郫置。长寿二年曰周昌，神龙元年复故名。濛阳。紧。仪凤二年析九陇、什邡、雒置。 
　　蜀州唐安郡，紧。垂拱二年析益州置。土贡：锦、单丝罗、花纱、红蓝、马策。户五万六千五百七十七，口三十九万六百九十四。县四：有府三，曰金堰、广逢、灌口。有镇静军，乾符二年，节度使高骈置。晋原，望。有天仓山。青城，望。“青”故作“清”，开元十八年更。有青城山。唐安。望。本唐隆，武德元年置。长寿二年曰武隆，神龙元年复为唐隆，先天元年更名。新津。望。西南二里有远济堰，分四筒穿渠，溉眉州通义、彭山之田，开元二十八年，采访使章仇兼琼开。有稠梗山、本竹山、天社山、主簿山，有铁。 
　　汉州德阳郡，上。垂拱二年析益州置。土贡：交梭，双紃，弥牟、纻布，衫段，绫，红蓝，蜀马。户六万九千五，口三十万八千二百三。县五：有府一，曰玉津。有威胜军。雒，望。贞元末，刺史卢士珵立堤堰，溉田四百余顷。德阳，紧。武德三年析雒置。有鹿头关。什邡，望。武德二年析雒置。有李冰祠山。绵竹，紧。有庚除山、万安山、鹿堂山。金堂。上。咸亨二年析雒、新都置。有昌利山。 
　　嘉州犍为郡，中。本眉山郡，天宝元年更名。土贡：麸金、紫葛、麝香。户三万四千二百八十九，口九万九千五百九十一。县八：有犍为、沐源、寺庄、牛径、铜山、曲滩、陀和、平戎、依名、利云、溶川、罗护、柘林、大池、鸡心、龙溪、赖泥、可阳、婆笼、马鞍、始犁、峨眉等二十二镇兵。龙游，紧。平羌，中下。有铁，有关。峨眉，上。有金，有铁。夹江，上。有铁。玉津，中。绥山，中。久视元年析置乐都县，寻省。有绥山。罗目，中。麟德二年开生獠置，以县置沐州。高宗上元三年州废，县亦省，仪凤三年复置，来属。有峨眉山。犍为。中。本隶戎州，高宗上元元年来属。 
　　眉州通义郡，上。武德二年析嘉州置。土贡：麸金、柑、石蜜、葛粉。户四万三千五百二十九，口十七万五千二百五十六。县五：通义，紧。彭山，紧。本隆山，隶陵州。贞观元年省入通义，二年复置，来属。先天元年更名。有通济大堰一，小堰十，自新津中江口引渠南下，百二十里至州西南入江，溉田千六百顷，开元中，益州长史章仇兼琼开。有盐，有彭女山。丹稜，上。有龙鹄山。洪雅，上。武德元年以县置犍州，五年省南安入焉。贞观元年州废，来属。开元七年置义州，并以獠户置南安、平乡二县。八年州废，省二县，以洪雅来属。青神。上。大和中，荣夷人张武等百余家请田于青神，凿山酾渠，溉田二百余顷。 
　　邛州临邛郡。上。武德元年析雅州置，显庆二年徙治临邛。土贡：葛、丝布、酒杓。户四万二千一百七，口十九万三百二十七。县七：有府一，曰兴化。有镇南军，宝应元年置。临邛，紧。有铜，有铁。依政，上。安仁，上。武德三年析临邛、依政置。贞观十七年省，咸亨元年复置。大邑，上。咸亨二年析益州之晋原置。有鹤鸣山。蒲江，中下。有盐。大和四年以蒲江、临溪隶巂州，后皆复来属。临溪，中下。有铁。火井。中下。有镇兵，有盐。 
　　简州阳安郡，下。武德三年析益州置。土贡：麸金、葛、绵、柑。户二万三千六十六，口十四万三千一百九。县三：阳安，上。有铜，有盐；有柏庙山、玉女灵山。金水，上。本金渊，武德元年更名。有铜。平泉。中。 
　　资州资阳郡，上。本治盘石，咸通六年徙治内江，七年复治盘石。土贡：麸金、柑。户二万九千六百三十五，口十万四千七百七十五。县八：有安定军。盘石，中。有平冈山、崇灵山；有盐；北七十里有百枝池，周六十里，贞观六年，将军薛万彻决东使流。资阳。上。有盐。清溪，下。本牛鞞，天宝元年更名。内江，中。有盐。月山，下。义宁二年置。龙水，中。义宁二年置。有盐。银山，下。义宁二年置。丹山。中。贞观四年置，六年省入内江，七年复置。 
　　巂州越巂郡，中都督府。本治越巂，至德二载没吐蕃，贞元十三年收复。大和五年为蛮寇所破，六年徙治台登。土贡：蜀马、丝布、花布、麸金、麝香、刀靶。户四万七百二十一，口十七万五千二百八十。县九：有清溪关，大和中，节度使李德裕徙于中城；西南有昆明军，其西有宁远军，有新安、三阜、沙野、苏祁、保塞、罗山、西泸、蛇勇、遏戎九城。自清溪关南经大定城百一十里至达仕城，西南经菁口百二十里至永安城，城当滇、笮要冲；又南经水口西南度木瓜岭二百二十里至台登城；又九十里至苏祁县，又南八十里至巂州，又经沙野二百六十里至羌浪驿，又经阳蓬岭百余里至俄准添馆；阳蓬岭北巂州境，其南南诏境。又经菁口、会川四百三十里至河子镇城，又三十里渡泸水，又五百四十里至姚州，又南九十里至外沴荡馆；又百里至佉龙驿，与戎州往羊苴咩城路合。贞元十四年，内侍刘希昂使南诏由此。台登，中。武德元年隶登州，贞观二年来属。有九子山。越巂，中。邛部，中。苏祁，中。西泸，中。本可，天宝元年更名。昆明，中。武德二年置。有盐，有铁。和集，中。贞观八年置。昌明，中。贞观二十二年开松外蛮，置牢州及松外、寻声、林开三县，永徽三年州废，省三县入昌明。会川。中。本邛都，高宗上元二年徙于会川，因更名。有泸津关。 
　　雅州卢山郡，下都督府。本临邛郡，天宝元年更名。土贡：麸金、茶、石菖蒲、落雁木。户万八百九十二，口五万四千一十九。县五：有和川、始阳、灵关、安国四镇兵，又有晏山、边临、统塞、集重、伐谋、制胜、龙游、尼阳八城。严道，中。唐初，以州境析置濛阳、长松、灵关、阳启、嘉良、火利六县，武德六年皆省。卢山，中。仪凤二年置大渡县，长安二年省。有灵关；有盐，有铜。名山，中下。有鸡栋关。百丈，中。贞观八年置。荣经。中下。武德三年置。有邛崃山，有关。有铜。有金汤军，乾符二年置；并置静寇军，故延贡地也。 
　　黎州洪源郡，下都督府。大足元年以雅州之汉源、飞越，巂州之阳山置。神龙三年州废，县还故属。开元四年复置。土贡：升麻、椒、麝香、牛黄。户千七百三十一，口七千六百七十。县三：有洪源军。有定蕃、飞越、和孤三镇兵，又有武侯、廓清、铜山、肃宁、大定、要冲、潘仓、三碉、杖义、琉璃、和孤十一城。汉源，中。武德元年以汉源、阳山二县置登州，九年州废，二县来属。贞观三年隶巂州，永徽三年复故。飞越，中。仪凤二年析汉源置，并置大渡县，隶雅州，长安二年省。神龙中隶雅州，开元三年还属。通望。中下。本阳山，隶登州，武德元年析台登置。州废，隶雅州，贞观二年来属。天宝元年更名。 
　　茂州通化郡，下都督府。本汶山郡，武德元年曰会州，四年曰南会州，贞观八年更州名，天宝元年更郡名。土贡：麸金、丹砂、麝香、狐尾、羌活、当归、乾酪。户二千五百一十，口万五千二百四十二。县四：有威戎军。汶山，中。有龙泉山、岷山。汶川，中下。有古桃关。石泉，中下。贞观八年置，永徽二年省北川县入焉。有石纽山。通化。中下。 
　　翼州临翼郡，下。武德元年析会州之左封、翼针置。咸亨三年侨治悉州之悉唐，上元二年还治翼针。土贡：犛牛尾、麝香、白蜜。户七百一十一，口三千六百一十八。县三：有峨和、白岸、都护、祚鼎四城，有合江、谷塠、三谷三守捉城；有陇东、益登、清溪、御籓、吉超五镇兵。卫山，中下。本翼针，天宝元年更名。翼水，下。峨和。下。 
　　维州维川郡，下。武德七年以白狗羌户于姜维故城置，并置金川、定廉二县。贞观元年以羌叛，州废，县亦省，二年复置。麟德二年自羁縻州为正州，仪凤二年以羌叛，复降为羁縻州，垂拱三年复为正州。广德元年没吐蕃，大和五年收复，寻弃其地。大中三年首领以州内附。土贡：麝香、犛牛尾、羌活、当归。户二千一百四十二，口三千一百九十八。县三：有通化军，有乾溪、白望、暗桶、赤鼓溪、石梯、达节、鵶口、质台、骆它九守捉城；西山南路有通耳、瓜平、乾溪、侏儒、箭上、谷口六守捉城，又有符坚城；有宁塞、姜维二镇兵。薛城，中下。贞观二年置，又析置盐溪县，永徽元年省入定廉。有盐。通化，中下。本小封，咸亨二年以生羌户于故金川县地置，后更名。归化。下。 
　　戎州南溪郡，中都督府。本犍为郡，治南溪，贞观中徙治僰道。天宝元年更名。长庆中复治南溪。土贡：葛纤、荔枝煎。户四千三百五十九，口万六千三百七十五。县五：有石门、龙腾、和戎、马湖、移风、伊禄、义宾、可封、泥溪、开边、平寇十一镇兵；有奋戎城，乾符二年置。南溪，中。有平盖山。僰道，中。义宾，中下。本存阝马阝，武德二年省，三年复置。天宝元年更名，又省抚夷县入焉。开边，中下。贞观四年以石门、开边、硃提三县置南通州，五年析置盐泉县以隶之。八年曰贤州，是年州废，以石门、硃提、盐泉置抚夷县及开边，隶戎州。自县南七十里至曲州，又四百八十里至石门镇，隋开皇五年率益、汉二州兵所开；又经邓枕山、马鞍渡二百二十五里至阿傍部落，又经蒙夔山百九十里至阿夔部落，又百八十里至谕官川，又经薄季川百五十里至界江山下，又经荆溪谷、氵数渘池三百二十里至汤麻顿，又二百五十里至柘东城，又经安宁井三百九十里至曲水，又经石鼓二百二十里渡石门至佉龙驿，又六十里至云南城，又八十里至白崖城，又八十里至龙尾城，又四十里至羊苴咩城。贞元十年，诏祠部郎中袁滋与内给事刘贞谅使南诏，由此。归顺。中下。圣历二年析存阝马阝县地，以生獠户置。 
　　姚州云南郡，下。武德四年以汉云南县地置。土贡：麸金、麝香。户三千七百。县三：有澄川、南江二守捉城。自巂州南至西泸，经阳蓬、鹿谷、菁口、会川四百五十里至泸州，乃南渡泸水，经褒州、微州三百五十里至姚州。州西距羊苴咩城三百里，东南距安南水陆二千里。姚城，下。故汉弄栋县地。泸南，下。本长城，垂拱元年置，天宝初更名。有葱山。长明。下。 
　　松州交川郡，下都督府。武德元年以扶州之嘉诚、会州之交川置，以地产甘松名。广德元年没吐蕃，其后松、当、悉、静、柘、恭、保、真、霸、乾、维、翼等为行州，以部落首领世为刺史、司马。土贡：蜡、朴硝、麝香、狐尾、当归、羌活。户千七十六，口五千七百四十二。县四：有松当军，武后时置。嘉诚，下。交川，下。平康，下。本隶当州，垂拱元年析交川及当州之通轨、翼针置。天宝元年隶松州。盐泉。下。 
　　当州江源郡，下。贞观二十一年，以羌首领董和那蓬固守松州功，析松州之勇轨县置，以地产当归名。土贡：麸金、酥、麝香、当归、羌活。户二千一百四十六，口六千七百一十三。县三：通轨，中下。贞观三年置。利和，下。显庆二年析通轨置。谷和。下。文明元年开生羌置，并置平唐县，后省。有常旧山。 
　　悉州归诚郡，下。显庆元年以当州之左封置，并置悉唐、识臼二县，治悉唐。咸亨元年徙治左封，仪凤二年羌叛，侨治当州，俄徙治左封。土贡：麸金、麝香、犛牛尾、当归、柑。户八百一十六，口三千九百一十四。县二：左封，中。本隶会州，武德元年隶翼州，三年省。贞观四年复置，二十一年隶当州。归诚。下。垂拱二年析左封置。 
　　静州静川郡，下。本南和州，仪凤元年以悉州之悉唐置，天授二年更名。土贡：麝香、犛牛尾、当归、羌活。户千五百七十七，口六千六百六十九。县三：悉唐，中。静居，中。清道。下。 
　　柘州蓬山郡，下。显庆三年开置。土贡：麝香、当归、羌活。户四百九十五，口二千二百二十。县二：柘，下。乔珠。下。 
　　恭州恭化郡，下。开元二十四年以静州之广平置。土贡：麝香、当归、升麻、羌活。户千一百八十九，口六千二百二十三。县三：西南有平戎军。和集，下。本广平，天宝元年更名。博恭，下。开元二十四年析广平置。烈山。下。开元二十四年析广平置。 
　　保州天保郡，下。本奉州云山郡，开元二十八年以维州之定廉置。天宝八年徙治天保军，更郡名。广德元年没吐蕃，乾元元年，嗣归诚王董嘉俊以郡来归，更州名。后又更名古州，其后复为保州。土贡：麸金、麝香、犛牛尾。户千二百四十五，口四千五百三十六。县四：有天保军。定廉，下。武德七年置，永徽元年省维州之盐溪县入焉。归顺，下。天宝八载析定廉置。云山，下。天宝八载析定廉置。安居。下。 
　　真州昭德郡，下。天宝五载析临翼郡置。土贡：麝香、大黄。户六百七十六，口三千一百四十七。县四：真符，中下。天宝五载析鸡川、昭德置。鸡川，中下。先天元年析翼水县地开生獠置，本隶悉州，天宝元年隶翼州。昭德，下。本识臼，显庆元年开生獠置，隶悉州，天宝元年隶翼州。昭远，中下。 
　　霸州静戎郡，下。天宝元年招附生羌置。户五百七十一，口千八百六十一。县四：安信，下。牙利，中。保宁，中。归化。中。 
　　乾州，下。大历三年开西山置。县二：招武，下。宁远。下。 
　　梓州梓潼郡，下。本新城郡，天宝元年更名。土贡：红绫、丝布、柑、蔗糖、橘皮。户六万一千八百二十四，口二十四万六千六百五十二。县九：郪，望。有盐。射洪，上。通泉，紧。大历二年隶遂州，后复来属。有盐，有铁。玄武，上。本隶益州，武德三年来属。有盐。盐亭，上。有盐。有负戴山。飞乌，上。有盐。永泰，中。武德四年，析盐亭及剑州之黄安、阆州之西水置。有盐。有女徒山。铜山，中。南可象山，西北私镕山，皆有铜。贞观二十三年置铸钱官，调露元年罢，析郪、飞乌置县。有会军堂山。涪城。紧。本隶绵州，大历十三年来属。有盐。 
　　遂州遂宁郡，中都督府。土贡：樗蒲绫、丝布、天门冬。户三万五千六百三十二，口十万七千七百一十六。县五：有静戎军。方义，望，有盐。长江，中。有盐。有广山。蓬溪，中。本唐兴，永淳元年析方义置。长寿二年曰武丰，神龙元年复故名。景龙二年析置唐安县，先天二年省。天宝元年更唐兴曰蓬溪。有化盐池。青石，中。遂宁。中。景龙元年以故广溪县地置。 
　　绵州巴西郡，上。本金山郡，天宝元年更名。土贡：镂金银器、麸金、轻容、双紃、绫、绵、白藕、蔗。有橘官。户六万五千六十六，口二十六万三千三百五十二。县八：巴西，望。南六里有广济陂，引渠溉田百余顷，垂拱四年，长史樊思孝、令夏侯奭因故渠开；有富乐山；有金，有银，有铁，有盐。昌明，紧。本昌隆，武德三年析置显武、文义二县。贞观元年省文义，神龙元年更显武曰兴圣，先天元年更昌隆曰昌明，开元二年省兴圣入焉。寻又析巴西、涪城、万安地复置兴圣，二十七年省，地还故属。有北芒山；有盐，有铁。魏城，上。北五里有洛水堰，贞观六年引安西水入县，民甚利之；有铁，有盐。罗江，中。本万安，天宝元年更名。北五里有茫江堰，引射水溉田入城，永徽五年，令白大信置；北十四里有杨村堰，引折脚堰水溉田，贞元二十一年，令韦德筑；有白马关；有盐。神泉，上。北二十里有折脚堰，引水溉田，贞观元年开；有铁。盐泉，中。武德三年析魏城置。有铁。龙安，上。本金山，武德三年更名。有松岭关，开元十八年废；东南二十三里有云门堰，决茶川水溉田，贞观元年筑。西昌。中。永淳元年以隋益昌县地置。有铁。 
　　剑州普安郡，上。本始州，先天二年更名。土贡：麸金、丝布、苏薰席、葛粉。户二万三千五百一十，口十万四百五十。县八：普安，上。普城，紧。本黄安，唐末更名。永归，中下。有停船山。梓潼，上。有亮山、神山。阴平，中。西北二里有利人渠，引马阁水入县溉田，龙朔三年，令刘凤仪开，宝应中废，后复开，景福二年又废；有浮沧山。临津，中上。武连，中。剑门。中下。圣历二年析普安、永归、阴平置。 
　　合州巴川郡，中。本涪陵郡，天宝元年更名。土贡：麸金、葛、桃竹箸、双陆子、书筒、橙、牡丹、药实。户六万六千八百一十四，口七万七千二百二十。县六：石镜，上。有铁，有铜梁山。新明，中。武德三年析石镜置。汉初，中。赤水，中。巴川，中。开元二十三年析石镜、铜梁置。有铁。铜梁。中。长安三年置。 
　　龙州应灵郡，中都督府。本平武郡西龙州，义宁二年曰龙门郡，又曰西龙门郡，贞观元年曰龙门州。初为羁縻，属茂州，垂拱中为正州。天宝元年曰江油郡，至德二载更郡名，乾元元年更州名。土贡：麸金、酥、羚羊角、葛粉、厚朴、附子天雄、侧子、乌头。户二千九百九十二，口四千二百二十八。县二：江油，望。贞观八年省平武县入焉。有涪水关。清川。中下。本马盘，天宝元年更名。 
　　普州安岳郡，中。武德二年析资州置。土贡：双紃、葛布、柑、天门冬煎。户二万五千六百九十三，口七万四千六百九十二。县六：安岳，上。有盐。安居，中下。大历二年隶遂州，后复来属。有盐。普慈，中。乐至，中。武德三年置。有盐。普康，中下。本隆康，先天元年更名。有盐，崇龛。中。本隆龛，武德三年置，先天元年更名。 
　　渝州南平郡，下。本巴郡，天宝元年更名。土贡：葛、药实。户六千九百九十五，口二万七千六百八十五。县五：巴，中下。有盐。江津，中下。万寿，中下。本万春，武德三年析江津置，五年更名。南平，中下。贞观四年析巴县置南平州，并置南平、清谷、周泉、昆川、和山、白溪、瀛山七县。八年曰霸州，十三年州废，省清谷、周泉、昆川、和山、白溪、瀛山，以南平来属。壁山。中下。至德二载析巴、江津、万寿置。有盐。 
　　陵州仁寿郡，本隆山郡，天宝元年更名。土贡：麸金、鹅溪绢、细葛、续髓、苦药。户三万四千七百二十八，口十万一百二十八。县五：仁寿，望。有盐，有高城山。贵平，中。有盐。井研，中。有井镬山。始建，中下。有铁。籍。上。永徽四年析贵平置。东五里有汉阳堰，武德初引汉水溉田二百顷，后废，文明元年，令陈充复置，后又废；有盐。 
　　荣州和义郡，中。武德元年析资州置。治公井，六年徙治大牢，永徽二年徙治旭川。土贡：、班布、葛、利铁、柑。户五千六百三十九，口万八千二十四。县六：有威远军。旭川，中下。贞观元年析大牢置。应灵，中下。本大牢，景龙二年省云州及罗水、云川、胡连三县入焉。天宝元年更名。有盐。公井，中下。武德元年置。有盐。资官，中下。本隶嘉州，武德六年来属。有盐，有铁。威远，中下。贞观元年析置婆日、至如二县。二年以泸州之隆越来属。八年省婆日、至如、隆越入焉。有盐。和义。中下。本隶泸州，贞观八年来属。 
　　昌州，下都督府。乾元二年析资、泸、普、合四州之地置，治昌元。大历六年州、县废，其地各还故属，十年复置。光启元年徙治大足。土贡：麸金、麝香。县四：大足，下。本合州巴川地。静南，中。昌元，上。永川。下。本渝州壁山县地。有铁。 
　　泸州泸川郡，下都督府。土贡：麸金、利铁、葛布、班布。户万六千五百九十四。口六万五千七百一十一。县五：泸川，中。贞观八年析置泾南县，后省。富义，中。本富世，武德九年省来凤县入焉。贞观二十三年更名。江安，中。贞观元年以夷獠户置思隶、思逢、施阳三县。八年省施阳，十三年省思隶、思逢入焉。有盐。合江，中。绵水。中。 
　　保宁都护府，天宝八载以剑南之索磨川置，领牂柯、吐蕃。 
　　右剑南采访使，治益州。 
　　
志第三十三上　地理七上 
　　岭南道，盖古扬州之南境，汉南海、郁林、苍梧、珠崖、儋耳、交趾、合浦、九真、日南等郡。韶、广、康、端、封、梧、藤、罗、雷、崖以东为星纪分，桂、柳、郁林、富、昭、蒙、龚、绣、容、白、罗而西及安南为鹑尾分。为州七十有三，都护府一 ，县三百一十四。其名山：黄岭、灵洲。其大川：桂、郁。厥赋：蕉、纻、落麻。厥贡：金、银、孔翠、犀、象、彩藤、竹布。 
　　广州南海郡，中都督府。土贡：银、藤簟、竹席、荔支、皮、鳖甲、蚺蛇胆、石斛、沈香、甲香、詹糖香。户四万二千二百三十五，口二十二万一千五百。县十三：有府二，曰绥南、番禺。有经略军，屯门镇兵。南海，上。有南海祠。山峻水深，民不井汲，都督刘巨麟始凿井四。有牛鼻镇兵，有赤岸、紫石二戍。有灵洲山，在郁水中。番禺，上。增城，中。四会，中。武德五年以四会、化蒙二县置南绥州，并析置新招、化注、化穆三县。贞观元年省新招、化注，以废威州之怀集、废齐州之洊安隶之。八年更名浈州。十三年州废，省化穆，以四会、化蒙、怀集、洊安来属。化蒙，中。有铅穴一。怀集，中。武德五年置威州，并析置兴平、霍清、威成三县。贞观元年州废，省兴平、霍清、威成入怀集。开元二年省永固县入焉。有骠山，有铁。洊水，中。本洊安，武德五年置齐州，并析置宣乐、宋昌二县。贞观元年州废，省宣乐、宋昌入洊安。至德二载更名。东莞，中。本宝安，至德二载更名。有盐，有黄岭山。清远，中。武德六年省政宾县入焉。浛洭，中。武德五年以浛洭、真阳二县置洭州，并析置翁源县。贞观元年州废，以翁源隶韶州，浛洭、真阳来属。浈阳，中。本真阳，贞观元年更名。有铁，西南有洭浦故关。新会，中。武德四年，以南海郡之新会、义宁二县置冈州新会郡，以地有金冈以名州，并析置封平、封乐二县。贞观十三年州废，省封平、封乐，以新会、义宁来属。是年，复以新会、义宁置冈州，又析义宁置封乐县。后省封乐。开元二十三年州废，以新会、义宁复来属。有盐。义宁。中。 
　　韶州始兴郡，下。本番州，武德四年析广州之曲江、始兴、乐昌、翁源置。寻更名东衡州，贞观元年又更名。土贡：竹布、钟乳、石斛。户三万一千，口十六万八千九百四十八。县六：曲江，上。武德四年置临泷、良化二县，贞观八年省。始兴，下。有大庾岭新路，开元十六年，诏张九龄开。东北有安远镇兵。乐昌，下。翁源，下。仁化，下。本隶广州，垂拱四年析曲江置，后来属。浈昌，下。光宅元年析始兴置。 
　　循州海丰郡，下。本龙川郡，天宝元年更名。土贡：布，五色藤盘、镜匣，蚺蛇胆，甲煎，鲛革，荃台，绶草。户九千五百二十五。县六：归善，中下。贞观元年省龙川县入焉。博罗，中下。贞观元年省罗阳县入焉。河源，中下。武德五年析置石城县，贞观元年省。海丰，中下。武德五年析置陆安县，贞观元年省。兴宁，贞观元年省齐昌县入焉。雷乡。中下。天授二年置。 
　　潮州潮阳郡，下。本义安郡。土贡：蕉、鲛革、甲香、蚺蛇胆、龟、石井、银石、水马。户四千四百二十，口二万六千七百四十五。县三：海阳，中下。有盐。潮阳，中下。永徽初省，先天初复置。程乡。中下。 
　　康州晋康郡，下。本南康州，武德六年析端州之端溪置，九年州废。贞观元年复置，十一年又废，十二年复置，更名康州。土贡：金、银。户万五百一十，口万七千二百一十九。县四：端溪，下。武德五年析端州之博林置抚纳县，后省。晋康，下。本遂安，至德二载更名。悦城，下。本乐城，隶端州，武德五年来属，后更名。都城。下。 
　　泷州开阳郡，下。本永熙郡，天宝元年更名。土贡：银、石斛。户三千六百二十七，口九千四百三十九。县四：泷水，下。武德四年析置正义县，并领怀德县。后省正义，以怀德隶窦州。开阳，下。武德四年析泷水置。镇南，下。本安南，武德四年置南建州，以永熙郡之安遂、永熙、永业三县隶之。五年析泷水置安南县。贞观八年更南建州曰药州。十八年州废，省安遂、永业，以永宁、安南来属。至德二载更名。建水。下。本永熙，武德五年曰永宁，天宝元年复更名，以建水在西也。 
　　端州高要郡，下。本信安郡，天宝元年更名。土贡：银、柑。户九千五百，口二万一千一百二十。县二：高要，下。贞观十三年省博林县入焉。东有青岐镇。平兴。下。武德七年析置清泰县，贞观十三年省。 
　　新州新兴郡，下。本新昌郡，武德四年以端州之新兴置。土贡：金、银、蕉。户九千五百。县二：新兴，下。武德四年析置索卢、新昌、单牒、永顺四县。后省新昌、单牒，乾元后又省索卢。永顺。下。 
　　封州临封郡，下。本广信郡，天宝元年更名。土贡：银、鲛革、石斛。户三千九百，口万一千八百二十七。县二：封川，下。武德四年析置封兴县，后省。开建。下。武德四年置。 
　　潘州南潘郡，下。本南宕州南巴郡，武德四年以合浦郡之南昌、定川置。本治南昌，贞观元年徙治定川，八年更名，后徙治茂名。后废，地入高州。永徽元年复以茂名、南巴、毛山三县置。土贡：银。户四千三百，口八千九百六十七。县三：茂名，下。本隶高州，以茂名水名，贞观元年来属。潘水，下。武德五年置，以潘水名，又析南昌、定川置陆川、思城、温水、宕川四县。贞观八年省思成，后以定川、宕川隶牢州，陆川、温水隶禺州，后省南昌。二十三年析潘水置毛山县，以毛山名。其后省潘水县。开元二年改毛山曰潘水。南有博畔镇。南巴。下。本隶高州，武德五年置，永徽元年来属。 
　　春州南陵郡，下。本阳春郡，武德四年以高凉郡之阳春置，天宝元年更郡名。土贡：银、钟乳、石斛。户万一千二百一十八。县二：阳春，下。武德四年并置流南县，五年又置西城县，后皆省。有铅。罗水。下。天宝后置。 
　　勤州云浮郡，下。本铜陵郡，武德四年析春州置，五年州废。万岁通天二年复置，长安中复废。开元十八年平春、泷等州，首领陈行范余党保铜陵北山，广州都督耿仁忠奏复置州，治富林洞，因以为县。乾元元年徙治铜陵。土贡：金、银、石斛。户六百八十二，口千九百三十三。县二：铜陵，下。本隶端州，武德五年隶春州，后来属。有铜。富林。下。武德四年析铜陵置。州废，隶春州，后县亦废，乾元元年复置。 
　　罗州招义郡，下。本石城郡，武德五年以高凉郡之石龙、吴川置，六年徙治石城。土贡：银、孔雀、鹦鹉。户五千四百六十，口八千四十一。县四：廉江，下。本石城，以石城水名。武德五年，析石龙、吴川置南河、石城、招义、零绿、石龙、陵罗、龙化、罗辩、慈廉、罗肥十县。后以石龙而下六县隶南石州。天宝元年更名。大历八年以南河隶顺州。吴川，下。干水，下。本石龙，武德五年曰招义，天宝元年更名，以干水名。零绿。下。以零绿水名。 
　　辩州陵水郡，下。本南石州石龙郡，武德六年，以罗州之石龙、陵罗、龙化、罗辩、慈廉、罗肥置。贞观九年更名。天祐元年，硃全忠以“辩”“汴”声近，表更名勋州。土贡：银、竹奚。户四千八百五十八，口万六千二百九。县二：石龙，下。贞观元年省慈廉、罗肥二县入焉。陵罗。下。 
　　高州高凉郡，下。武德六年分广州之电白、连江置。本治高凉，贞观二十三年徙治良德，大历十一年徙治电白。土贡：银、蚺蛇胆。户万二千四百。县三：电白，下。良德，下。本隶泷州，武德中来属。保宁。下。本连江，开元五年曰保安，至德二载更名。 
　　恩州恩平郡，下。本齐安郡，贞观二十三年以高州之西平、齐安、杜陵置。大顺二年徙治恩平。土贡：金、银。户九千。县三：有清海军。恩平，下。本海安，武德五年曰齐安，至德二载更名。有西平县，本高凉，亦武德五年更名，后省。杜陵，下。本杜原，武德五年更名。阳江。下。有银。 
　　雷州海康郡，下。本南合州徐闻郡，武德四年以合浦郡之海康、隋康、铁杷置。贞观元年更名东合州，八年又更名。土贡：丝电、班竹、孔雀。户四千三百二十，口二万五百七十二。县三：海康，中。遂溪，下。本铁杷、椹川二县，后并省，更名。徐闻。下。本隋康，贞观二年更名。 
　　崖州珠崖郡，下。土贡：金、银、珠、玳瑁、高良姜。户八百一十九。县三：舍城，下。以舍城水名。西南有勤连镇兵。有颜城县，本颜卢，贞观元年更名，开元后省。澄迈，下。文昌。下。本平昌，武德五年置，贞观元年更名。 
　　琼州琼山郡，下都督府。贞观五年以崖州之琼山置。自乾封后没山洞蛮，贞元五年，岭南节度使李复讨复之。土贡：金。户六百四十九。县五：琼山，下。贞观十三年析置曾口、颜罗、容琼三县。贞元七年省容琼。有盐。临高，下。本临机，隶崖州，贞观五年来属，州没隶崖州。开元元年更名。曾口，下。乐会，下。显庆五年置。颜罗。下。 
　　振州延德郡，下。本临振郡，又曰宁远郡，天宝元年更名。土贡：金、五色藤盘、班布、食单。户八百一十九，口二千八百二十一。县五：宁远，下。以宁远水名。有盐。延德，下。以延德水名。吉阳，下。贞观二年析延德置。临川，下。落屯。下。天宝后置。 
　　儋州昌化郡，下。本儋耳郡，隋珠崖郡治，天宝元年更名。土贡：金、糖香。户三千三百九。县五：义伦，下。有盐。昌化，下。贞观元年析置吉安县，乾元后省。感恩，下。洛场，下。乾元后置。富罗。下。本毘善，武德五年更名。 
　　万安州万安郡，下。龙朔二年以崖州之万安置。开元九年徙治陵水。至德二载更名万全郡。贞元元年复治万全，后复故名。土贡：金、银。户二千九百九十七。县四：万安，下。本隶琼州，贞观五年析文昌置，并置富云、博辽二县。十三年隶崖州，后来属。至德二载曰万全，后复故名。陵水，下。本隶振州，后来属。富云，下。博辽。下。 
　　邕州朗宁郡，下都督府。本南晋州，武德四年以隋郁林郡之宣化置。贞观八年更名。土贡：金、银。有金坑。户二千八百九十三，口七千三百二。县七：有经略军。宣化，中下。武德五年析置武缘、晋兴、朗宁、横山四县。乾元后省横山。郁水自蛮境七源州流出，州民常苦之，景云中，司马吕仁引渠分流以杀水势，自是无没溺之害，民乃夹水而居。武缘，中下。西有都稜镇。晋兴，中下。朗宁，中下。思笼，中下。乾元后开山洞置。如和，中下。本隶钦州，武德五年析南宾、安京置，景龙二年来属。封陵。中下。乾元后开山洞置。 
　　澄州贺水郡，下。本南方州，武德四年以郁林郡之岭方地置，贞观八年更名。土贡：金、银。户千三百六十八，口八千五百八十。县四：上林，下。武德四年，析岭方县地置无虞、琅邪、思干、上林、止戈五县。无虞，下。止戈，下。贺水。下。本隶柳州，武德四年析马平置，八年来属。 
　　宾州岭方郡，下。本安城郡，贞观五年，析南方州之岭方、思干、琅邪，南尹州之安城置。至德二载更名。土贡：藤器。户千九百七十六，口八千五百八十。县三：岭方，中下。贞观十二年省思干县。琅邪，中下。保城。中下。本安城，至德二载更名。 
　　横州宁浦郡，下。本简州，武德四年以郁林郡之宁浦、乐山置。六年曰南简州，贞观八年更名。土贡：金、银。户千九百七十八，口八千三百四十二。县三：宁浦，中下。武德四年析置蒙泽县。五年以贵州之岭山来属。贞观十二年省蒙泽入焉，后又省岭山。从化，中下。本淳风，武德四年析宁浦置，永贞元年更名。乐山。下。 
　　浔州浔江郡，下。贞观七年以燕州之桂平、大宾置。十三年州废，县隶龚州，后复置。土贡：金、银。户二千五百，口六千八百三十六。县三：桂平，下。本隶贵州，武德五年隶燕州。七年置陵江县，十二年省入焉。皇化，下。本隶绣州，贞观七年来属。大宾，下。 
　　峦州永定郡，下。本淳州，武德四年以故秦桂林郡地置，永贞元年更名。土贡：金、银。户七百七十，口三千八百三。县三：永定，下。武罗，下。灵竹。下。 
　　钦州宁越郡。土贡：金、银、翠羽、高良姜。户二千七百，口万一百四十六。县五：钦江，下。东南有西零戍。保京，下。本安京，至德二载更名，内亭，下。武德五年以内亭、遵化二县置南亭州，贞观二年州废，二县来属。遵化，中下。灵山。下。本南宾，贞观十年更名。 
　　贵州怀泽郡，下。本南定州郁林郡，武德四年曰南尹州，贞观八年曰贵州，天宝元年更郡名。土贡：金、银、铅器、纻布。户三千二十六，口九千三百。县四：有府一，曰龙山。郁林，中下。怀泽，下。武德四年置。潮水，下。武德四年析郁林置。义山。下。武德四年更马岭县曰马度。贞观后省，天宝后更置，曰义山。 
　　龚州临江郡，下。贞观七年，以燕州故治，析浔州之武林、燕州之泰川置，后徙治平南。土贡：银。户九千，口二万一千。县五：平南，下。贞观七年置，又置西平、归政、大同三县。十二年省泰川入平南，又省归政、西平。武林，下。本隶藤州，贞观七年来属。隋建，下。本隶藤州，贞观十三年来属。大同，下。阳川。下。本阳建，后更名。 
　　象州象郡，下。本桂林郡，武德四年以始安郡之阳寿、桂林置，以象山为州名。贞观十三年徙治武化，大历十一年复治阳寿。土贡：银、藤器。户五千五百，口万八百九十。县三：阳寿，下。武德四年析桂林置武德、西宁、武仙三县。贞观十二年省西宁入武德，天宝元年省武德入阳寿。武仙，下。乾封元年省桂林县入焉。武化。下。武德四年析桂州之建陵置，本隶封州，后隶晏州；又析阳寿置长风县，隶晏州。州废，县皆来属，大历十一年省长风入焉。 
　　藤州感义郡，下。本永平郡，天宝元年更名。土贡：银。户三千九百八十。县四：镡津，中下。初州治永平，无镡津，又有隋安、贺川、宁人等县，皆贞观后省并更置，而宁人隶容州，永平隶昭州。有铅。感义，下。本淳民，武德中更名。义昌，下。本安昌，至德二载更名。宁风。下。武德五年以县置燕州，以贵州之桂平隶之。贞观三年又以藤州之大宾隶之，增领长恭、泰川、池阳、龙阳四县，治长恭，五年置新乐、宁风、梁石、罗风四县。七年更名泰州，徙治宁风，更池阳曰承恩，复以藤州之安基隶之；以梁石、罗风隶藤州；省长恭县。八年徙治安基，复为燕州。十二年省龙阳、承恩二县。十八年州废，以宁风来属。后省新乐、安基、梁石、罗风。 
　　岩州常乐郡，下。调露二年析横、贵二州置，以岩冈之北因为名。天宝元年曰安乐郡，至德二载更名。土贡：金。户千一百一十。县四：常乐，下。本安乐，萧铣分兴德县置。贞观元年省，乾封元年复置，隶郁林州，永隆元年来属。至德二载更名。恩封，下。本伏龙洞，当牢、宜二州之境，调露二年与高城、石岩同置。高城，下。以高城水名。石岩。下。 
　　宜州龙水郡，下。唐开置，本粤州，乾封中更名。有银、丹沙。户千二百二十，口三千二百三十。县四：龙水，下。崖山，下。东玺，下。天河，下。邕管所领，又有显州、武州、沈州，后皆废省。 
　　瀼州临潭郡，下。贞观十二年，清平公李弘节开夷獠置。户千六百六十六。县四：瀼江，下。波零，下。鹄山，下。弘远。下。贞元后州、县名存而已。 
　　笼州扶南郡，下。贞观十二年，李弘节招慰生蛮置。户三千六百六十七。县七：武勤，下。武礼，下。罗笼，下。扶南，下。龙额，下。武观，下。武江，下。 
　　田州横山郡，下。开元中开蛮洞置，贞元二十一年废，后复置。户四千一百六十八。县五：都救，下。惠佳，下。武龙，下。横山，下。如赖。下。 
　　环州整平郡，下。贞观十二年，李弘节开拓生蛮置。县八：正平，下。福零，下。龙源，下。饶勉，下。思恩，下。武石，下。歌良，下。都蒙。下。 
</div>
    <div class="pagination">
<a href="新唐书_page35.html">上一页</a><span>...</span><a href="新唐书_page31.html">31</a><a href="新唐书_page32.html">32</a><a href="新唐书_page33.html">33</a><a href="新唐书_page34.html">34</a><a href="新唐书_page35.html">35</a><span class="current-page">36</span><a href="新唐书_page37.html">37</a><a href="新唐书_page38.html">38</a><a href="新唐书_page39.html">39</a><a href="新唐书_page40.html">40</a><a href="新唐书_page41.html">41</a><span>...</span><a href="新唐书_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
