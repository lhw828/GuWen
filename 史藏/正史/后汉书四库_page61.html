<!DOCTYPE html>
<html>
<head>
    <meta charset="UTF-8">
    <title>后汉书四库 - 第 61 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 61 页/共 69 页</h1>
    <div class="content">　　月令仲冬命阉尹审门闾谨房室注于周礼则为内宰○何焯曰月令吕不韦作故郑注云于周则为内宰礼字不学者所増文选注中尚无礼字
　　其能者则勃貂○何焯曰勃貂当作勃鞮因齐寺人貂而讹不知貂即刁也
　　孙程传立平原王德○何焯校本德当作翼
　　曹腾传颍川堂谿赵典等○【臣世骏】按日知録曰蔡邕传作五官中郎将堂谿典注堂谿姓也赵典本传是成都人非颍川灵帝初官卫尉卒何焯校本曰赵字衍
　　乃与少子疾避乱琅邪○魏志嵩少子德
　　张让传黜为关中侯○何焯校本中改内
　　后汉书卷一百八考证
　　钦定四库全书
　　后汉书卷一百九上
　　宋　　宣　　城　　太　　守范　煜撰唐　　章　　懐　　太　　子　　贤注
　　儒林列传第六十九上
　　昔王莽更始之际天下散乱礼乐分崩典文残落及光武中兴爱好经术未及下车而先访儒雅采求阙文补缀漏逸【礼记曰武王克殷反商未及下车而封黄帝之后于蓟】先是四方学士多懐挟图书遁逃林薮自是莫不抱负坟策云会京师范升陈元郑兴杜林卫宏刘昆桓荣之徒继踵而集于是立五经博士各以家法教授易有施孟梁丘京氏尚书欧阳大小夏侯诗齐鲁韩毛礼大小戴春秋严顔凡十四博士太常差次总领焉建武五年乃修起太学稽式古典笾豆干戚之容备之于列【笾豆礼器也竹谓之笾木谓之豆干楯也戚也舞者所执】服方领习矩歩者委它乎其中【方领直领也委它行貌也委音于危反它音以支反】中元元年初建三雍明帝即位亲行其礼天子始冠通天【徐广舆服杂注曰天子朝冠通天冠高九寸黒介帻金博山所常服也】衣【日】月【续汉志曰乘舆备文日月星辰也】备法物之驾【胡广汉制度曰天子出有大驾法驾小驾大驾则公卿奉引大将军骖乗大仆御属车八十一乘备千乘万骑法驾公不在卤簿唯河南尹执金吾洛阳今奉引侍中骖乘奉车郎御属车三十六乘小驾太仆奉驾侍御史整车骑也】盛清道之仪【汉官仪曰清道以旄头为前驱也】坐明堂而朝羣后登灵台以望云物【云物解见明纪】袒割辟雍之上尊养三老五更飨射礼毕帝正坐自讲诸儒执经问难于前冠带缙绅之人圜桥门而观听者盖亿万计【汉官仪曰辟雍四门外有水以节观者门外皆有桥观者水外故云圜桥门也圜绕也】其后复为功臣子孙四姓末属别立校舍捜选高能以受其业【○刘攽曰案文此受当作授】自期门羽林之士悉令通孝经章句匈奴亦遣子入学济济乎洋洋乎盛于永平矣建初中大会诸儒于白虎观考详同异连月乃罢肃宗亲临称制如石渠故事【石渠见章纪】顾命史臣着为通义【即白虎通义是】又诏高才生受古文尚书毛诗谷梁左氏春秋虽不立学官然皆擢高第为讲郎给事近署所以网罗遗逸博存众家孝和亦数幸东观览阅书林及邓后称制学者颇懈时樊凖徐防并陈敦学之宜又言儒职多非其人于是制诏公卿妙简其选三署郎能通经术者皆得察举自安帝览政薄于蓺文博士倚席不讲【礼记曰凡侍坐于大司成者逺近间三席又曰若非饮食之客则布席席间函丈注云谓讲问客也倚席言不施讲坐也】朋徒相视怠学舍頽敝鞠为园蔬【诗小雅曰鞠为茂草注云鞠穷也】牧儿荛竖至于薪刈其下顺帝感翟酺之言乃更修黉宇【説文曰黉学也黉与横同】凡所造构二百四十房千八百五十室试明经下第补弟子增甲乙之科员各十人除郡国耆儒皆补郎舍人本初元年梁太后诏曰大将军下至六百石悉遣子就学每嵗辄于乡射月一飨会之以此为常【汉官仪曰春三月秋九月习乡射礼礼生皆使太学学生】自是游学增盛至三万余生然章句渐疏而多以浮华相尚儒者之风盖衰矣党人既诛其高名善士多坐流废后遂至忿争更相言告亦有私行金货定兰台桼书经字以合其私文熹平四年灵帝乃诏诸儒正定五经刋于石碑为古文篆隶三体书法以相参检树之学门【古文谓孔子壁中书篆书秦始皇使程邈所作也隶书亦程邈所献也主于徒隶从简易也谢承书曰碑立太学门外瓦屋覆之四面栏障开门于南河南郡设吏卒视之杨龙骧洛阳记载朱超石与凡书云石经文都似碑高一丈许广四尺骈罗相接】使天下咸取则焉初光武迁还洛阳其经牒秘书载之二千余两自此以后参倍于前及董卓移都之际吏民扰乱自辟雍东观兰台石室宣明鸿都诸藏典策文章竞共剖散其缣帛图书大则连为帷盖小乃制为縢囊【縢亦幐也音徒恒反説文曰幐囊也】及王允所收而西者裁七十余乗道路艰逺复弃其半矣后长安之乱一时焚荡莫不冺尽焉东京学者猥众难以详载今但録其能通经名家者以为儒林篇其自有列传者则不兼书若师资所承【老子曰善人者不善人之师也不善人者善人之资也故因曰师资】宜标名为证者乃着之云前书云田何传易授丁寛【前书寛字子襄】丁寛授田王孙王孙授沛人施雠东海孟喜琅邪梁丘贺【前书雠字子卿喜字长卿贺字长翁】由是易有施孟梁丘之学又东郡京房受易于梁国焦延寿【前书延寿名赣】别为京氏学又有东莱费直【前书直字长翁】传易授琅邪王横为费氏学【前书横作璜字平仲】本以古字号古文易又沛人高相传易授子康及兰陵母将永为高氏学【母将姓也母读曰无】施孟梁丘京氏四家皆立博士费高二家未得立
　　刘昆传
　　刘昆字桓公陈留东昏人【东昏属陈留郡东缗属山阳郡诸本作缗者误】梁孝王之也少习容礼【容仪也前书鲁徐生善为容孝文时以容为礼官大夫】平帝时受施氏易于沛人戴宾能弹雅琴知清角之操【刘向别录曰雅琴之意事皆出龙徳诸琴杂事中前书蓺文志曰雅琴龙氏名徳赵氏名定韩子曰师旷对晋平公曰昔黄帝合鬼神驾象车交龙毕方并辖蚩尤居前风伯进埽雨师洒道作为清角今君徳薄不足以听之】王莽世教授弟子恒五百余人每春秋飨射常备列典仪以素木瓠叶为爼豆桑弧蒿矢以射菟首【诗小雅瓠叶诗序曰刺幽王弃礼而不能行故思古之人不以微薄废礼焉诗曰幡幡瓠叶采之亨之君子有酒酌言尝之有菟斯首炰之燔之君子有酒酌言献之昆惧礼之废故引以瓠叶为爼实射则歌菟首之诗而为节也】每有行礼县宰辄率吏属而观之王莽以昆多聚徒众私行大礼有僭上心乃系昆及家属于外黄狱寻莽败得免既而天下大乱昆避难河南负犊山中【郡国志河南郡有负犊山】建武五年举孝防不行遂逃教授于江陵光武闻之即除为江陵令时县连年火灾昆辄向火叩头多能降雨止风徴拜议郎稍迁侍中农太守先是崤黾驿道多虎灾行旅不通昆为政三年仁化大行虎皆负子渡河帝闻而异之二十二年徴代杜林为光禄勲诏问昆曰前在江陵反风灭火后守农虎北渡河行何徳政而致是事昆对曰偶然耳左右皆笑其质讷帝叹曰此乃长者之言也顾命书诸策乃令入授皇太子及诸王小侯五十余人二十七年拜骑都尉三十年以老乞骸骨诏赐洛阳第舍以千石禄终其身中元二年卒子轶字君文传昆业门徒亦盛永平中为太子中庶子建初中稍迁宗正卒官遂世掌宗正焉
　　洼丹传
　　洼丹字子玉【风俗通洼音圭】南阳育阳人也世传孟氏易王莽时常避世教授専志不仕徒众数百人建武初为博士稍迁十一年为大鸿胪作易通论七篇世号洼君通丹学义研深易家宗之称为大儒十七年卒于官年七十时中山觟阳鸿字孟孙【姓觟阳名鸿也觟音胡瓦反其字从角或作鲑从鱼者音胡佳反】亦以孟氏易教授有名称永平中为少府
　　任安传
　　任安字定祖广汉绵竹人也少游太学受孟氏易兼通数经又从同郡杨厚学图谶究极其术时人称曰欲知仲桓问任安又曰居今行古任定祖学终还家教授诸生自逺而至初仕州郡后太尉再辟除博士公车徴皆称疾不就州牧刘焉表荐之时王涂隔塞诏命竟不至年七十九建安七年卒于家
　　杨政传
　　杨政字子行京兆人也少好学从代郡范升受梁丘易善説经书京师为之语曰説经铿铿杨子行教授数百人范升尝为出妇所告坐系狱政乃肉袒以箭贯耳抱升子潜伏道傍车驾而持章叩头大言曰范升三娶唯有一子今适三嵗孤之可哀武骑虎贲惧惊乗舆举弓射之犹不肯去旄头又以防义政伤胷政犹不退哀泣辞请有感帝心诏曰乞杨生师【乞读曰气】即尺一出升政由是显名为人嗜酒不拘小节果敢自矜然笃于义时帝壻梁松皇后弟阴就皆慕其声名而请与交友政每共言论常切磋恳至不为屈挠尝诣虚侯马武武难见政称疾不为起政入戸径升牀排武把臂责之曰卿蒙国恩备位藩辅不思求贤以报殊宠而骄天下英俊此非养身之道也今日动者刀入胁武诸子及左右皆大惊以为见劫操兵满侧政顔色自若会阴就至责数武令为交友其刚果任情皆如此也建初中官至左中郎将
　　张兴传
　　张兴字君上颍川鄢陵人也习梁丘易以教授建武中举孝防为郎谢病去复归聚徒后辟司徒冯勤府勤举为孝防稍迁博士永平初迁侍中祭酒十年拜太子少傅显宗数访问经术既而声称着闻弟子自逺至者着録且万人为梁丘家宗【着于籍録】十四年卒于官子鲂传兴业位至张掖属国都尉
　　戴凭传
　　戴凭字次仲汝南平舆人也习京氏易年十六郡举明经徴试博士拜郎中时诏公卿大会羣臣皆就席凭独立光武问其意凭对曰博士説经皆不如臣而坐居臣上是以不得就席帝即召上殿令与诸儒难説凭多所解释帝善之拜为侍中数进见问得失帝谓凭曰侍中当匡补国政勿有隠情凭对曰陛下严帝曰朕何用严凭曰伏见前太尉西曹掾蒋遵清亮忠孝学通古今陛下纳肤受之诉遂致禁锢【论语孔子曰肤受之诉注云谓受人之诉辞皮肤之不深知其情核也○刘攽曰注受人诉辞皮肤之不深案文少一在字一外字】世以是为严帝怒曰汝南子欲复党乎凭出自系廷尉有诏出后复引见凭谢曰臣无謇谔之节而有狂瞽之言不能以尸伏谏【韩诗外传曰昔衞大夫史鱼病且死谓其子曰我数知蘧伯玉之贤而不能进弥子瑕不肖而不能退死不当居防正堂殡我于侧室足矣衞君问其故子以父言闻于君君乃召蘧伯玉而贵之弥子瑕退之徙殡于正堂成礼而后去】偸生茍活诚慙圣朝帝即勅尚书解遵禁锢拜凭虎贲中郎将以侍中兼领之正旦朝贺百僚毕会帝令羣臣能説经者更相难诘义有不通辄夺其席以益通者凭遂重坐五十余席故京师为之语曰解经不穷戴侍中在职十八年卒于官诏赐东园梓器钱二十万时南阳魏满字叔牙亦习京氏易教授永平中至农太守
　　孙期传
　　孙期字仲彧济阴成武人也少为诸生习京氏易古文尚书家贫事母至孝牧豕于大泽中以奉养焉逺人从其学者皆执经垄畔以追之里落化其仁让黄巾贼起过期里陌相约不犯孙先生舍郡举方正遣吏赍羊酒请期期驱豕入草不顾司徒黄琬特辟不行终于家建武中范升传孟氏易以授杨政而陈元郑众皆传费氏易其后马融亦为其传融授郑作易注荀爽又作易传自是费氏兴而京氏遂衰
　　前书云济南伏生【名胜】传尚书授济南张生及千乗欧阳生【前书字伯和】欧阳生授同郡儿寛寛授欧阳生之子世世相传至曾孙欧阳高【高字子阳】为尚书欧阳氏学张生授夏侯都尉【都尉名】都尉授族子始昌始昌传族子胜为大夏侯氏学胜传从兄子建建别为小夏侯氏学三家皆立博士又鲁人孔安国传古文尚书授都尉朝【姓都尉名朝】朝授胶东庸谭为尚书古文学未得立
　　欧阳歙传
　　欧阳歙字正思乐安千乗人也自欧阳生传伏生尚书至歙八世皆为博士歙既传业而恭谦好礼让王莽时为长社宰【长社今许州县也】更始立为原武令世祖平河北到原武见歙在县修政迁河南都尉后行太守事世祖即位始为河南尹封被阳侯【被阳故城在今淄州高苑县西南】建武五年坐事免官明年拜扬州牧迁汝南太守推用贤俊政称异迹九年更封夜侯【夜今莱州掖县】歙在郡教授数百人视事九嵗徴为大司徒坐在汝南臧罪千余万发觉下狱诸生守阙为歙求哀者千余人至有自髠剔者平原礼震年十七闻狱当断驰之京师行到河内获嘉县自系上书求代歙死曰伏见臣师大司徒欧阳歙学为儒宗八世博士而以臧咎当伏重辜歙门单子防未能传学身死之后永为废絶上令陛下获杀贤之讥下使学者防师资之益乞杀身以代歙命书奏而歙已死狱中【谢承书曰震字仲威光武嘉其仁义拜震郎中后以公事左迁淮阳王廐长】歙掾陈元上书追讼之言甚切至帝乃赐棺木赠印绶赙缣三千匹子复嗣复卒无子国除济阴曹曾字伯山从歙受尚书门徒三千人位至谏议大夫子祉河南尹传父业教授又陈留陈弇字叔明亦受欧阳尚书于司徒丁鸿仕为蕲长【续汉书曰弇以尚书教授躬自耕种常有黄雀飞来随弇翺翔】
　　牟长传
　　牟长字君高乐安临济人也其先封牟春秋之末国灭因氏焉长少习欧阳尚书不仕王莽世祖建武二年大司空【宋也】特辟拜博士稍迁河内太守坐垦田不实免长自为博士及在河内诸生讲学者常有千余人着録前后万人着尚书章句皆本之欧阳氏俗号为牟氏章句复徴为中散大夫赐告一嵗卒于家子纡又以隠居教授门生千人肃宗闻而徴之欲以为博士道物故【在路死也案魏台访问物故之义高堂隆答曰闻之先师物无也故事也言死者无复所能于事故也】
　　宋登传
　　宋登字叔阳京兆长安人也父由为太尉登少传欧阳尚书教授数千人为汝阴令政为明能号称神父迁赵相入为尚书仆射顺帝以登明识礼乐使持节临太学奏定典律转拜侍中数上封事抑退权臣由是出为颍川太守市无二价道不拾遗病免卒于家汝阴人配社祠之
　　张驯传
　　张驯字子儁济阴定陶人也少游太学能诵春秋左氏传以大夏侯尚书教授辟公府举高第拜议郎与蔡邕共奏定六经文字擢拜侍中典领秘书近署甚见纳异多因便宜陈政得失朝廷嘉之迁丹阳太守化有政光和七年徴拜尚书迁大司农初平中卒于官
　　尹敏传
　　尹敏字防季南阳堵阳人也【堵音者】少为诸生初习欧阳尚书后受古文兼善毛诗谷梁左氏春秋建武二年上疏陈洪范消灾之术时世祖方草创天下未遑其事命敏待诏公车拜郎中辟大司空府帝以敏博通经记令校图谶使蠲去崔发所为王莽着録次比【前书王莽居摄三年广饶侯刘京车骑将军千人扈云太保属臧鸿奏符命京言齐郡新井云言巴郡石牛鸿言扶风雍石莽皆迎受十一月甲子莽上奏太后曰巴郡石牛雍石文皆到未央宫之前殿臣与太保安阳侯舜等视天风起尘防风止得铜章帛图于石前文曰天告帝符献者封侯承天命用神説骑都尉崔发等视説其后莽封发为説符侯】敏对曰谶书非圣人所作其中多近鄙别字颇类世俗之辞恐疑误后生帝不纳敏因其阙文增之曰君无口为汉辅帝见而怪之召敏问其故敏对曰臣见前人增损图书敢不自量窃幸万一帝深非之虽竟不罪而亦以此沈滞与班彪亲善每相遇辄日旰忘食夜分不寝【旰晩也】自以为钟期伯牙庄周施之相得也【説苑曰伯牙子鼔琴其友钟子期听之志在于山水子期皆知之子期死伯牙屏琴絶弦终身不复鼔琴庄子曰庄子送葬过子之墓顾谓从者曰郢人垩墁其鼻端若蝇翼使匠石斵之匠石运斤成风听而斵之尽垩而鼻不伤郢人立不失容元君闻之召匠石曰当为寡人为之匠石曰臣则尝斵之虽然臣之质死久矣自子之死吾无以为质矣吾无与言之垩墁有泥墁之也垩音于各反墁音莫干反蝇翼薄也】后三迁长陵令永平五年诏书捕男子周虑虑素有名称而善于敏敏坐系免官及出叹曰瘖聋之徒真世之有道者也何谓察察而遇斯患乎【○刘攽曰何谓察察案文谓当作为言何故为此察察也后人不晓为谓多相乱也】十一年除郎中迁谏议大夫卒于家
　　周防传
　　周防字伟公汝南汝阳人也父少孤防常修逆旅【杜预注左传曰逆旅客舍也】以供过客而不受其报防年十六仕郡小吏世祖廵狩汝南召掾史试经防尤能诵读拜为守丞防以未冠谒去【礼男子二十冠自以年未成人故请去谒请也】师事徐州刺史盖豫受古文尚书经明举孝防拜郎中撰尚书杂记三十二篇四十万言太尉张禹荐补博士稍迁陈留太守坐法免年七十八卒于家子举自有传
　　孔僖传
　　孔僖字仲和鲁国鲁人也自安国以下世传古文尚书毛诗曽祖父子建少游长安与崔篆友善及篆仕王莽为建新大尹【莽改千乗国曰建信又改曰建新郡守曰大尹】尝劝子建仕对曰吾有布衣之心子有衮冕之志各从所好不亦善乎道既乖矣请从此辞遂归终于家僖与崔篆孙骃复相友善同游太学习春秋因读吴王夫差时事僖废书叹曰若是所谓画龙不成反为狗者【夫差伐越败之越王勾践乃以甲兵五千人栖于防稽使大夫种因吴太宰嚭而行成吴王将许之伍子胥谏曰今不灭后必悔之吴王不听后勾践灭吴吴王曰吾悔不用子胥之言遂自刭死○刘攽曰正文画龙不成案古语皆云画虎不成此误】骃曰然昔孝武皇帝始为天子年方十八崇信圣道师则先王五六年间号胜文景【前书武帝年十七即位即位一年议立明堂安车蒲轮徴鲁申公六年举贤良班固赞曰以武帝之雄才大略不改文景之恭俭以济斯人虽诗书所称何以加兹也】及后恣已忘其前之为善【谓武帝末年好神仙祭祀之事征伐四夷连兵三十余年又信巫蛊天下户口减半人相食筭及舟车官卖盐铁也】僖曰书传若此多矣邻房生梁郁儳和之曰【儳谓不与之言而傍对也礼记曰母儳言儳音士鉴反】如此武帝亦是狗邪僖骃黙然不对郁怒恨之阴上书告骃僖诽谤先帝刺讥当世事下有司骃诣吏受讯僖以吏捕方至恐诛乃上书肃宗自讼曰臣之愚意以为凡言诽谤者谓实无此事而虚加诬之也至如孝武皇帝政之美恶显在汉史坦如日月是为直説书传实事非虚谤也夫帝者为善则天下之善咸归焉其不善则天下之恶亦萃焉斯皆有以致之故不可以诛于人也【诛责也】且陛下即位以来政教未过而徳泽有加【言政教未有过失也】天下所具也臣等独何讥刺哉假使所非实是则固应悛改傥其不当亦宜含容又何罪焉陛下不推原大数深自为计徒肆私忿以快其意臣等受戮死即死耳顾天下之人必回视易虑以此事闚陛下心自今以后茍见不可之事终莫复言者矣臣之所以不爱其死犹敢极言者诚为陛下深惜此大业陛下若不自惜则臣何頼焉齐桓公亲扬其先君之恶以唱管仲【国语曰鲁庄公束缚管仲以与齐桓公公亲迎于郊而与之坐问焉昔吾先君襄公筑台以为高位田狩毕弋不听国政卑圣侮士而唯女是崇九妃六嫔陈妾数百食必粱肉衣必文绣戎士冻馁是以国家不日引不月长恐宗庙不扫除社稷不血食敢问为此若何管子曰昔者圣王之理天下定人之居成人之事而慎用其六柄焉四人者勿使杂处杂处则其言哤其事易也】然后羣臣得尽其心今陛下乃欲以十世之武帝逺讳实事岂不与桓公异哉臣恐有司卒然见搆衔恨蒙枉不得自叙使后世论者擅以陛下有所方比宁可复使子孙追掩之乎谨诣阙伏待重诛帝始亦无罪僖等意及书奏立诏勿问拜僖兰台令史元和二年春帝东廵狩还过鲁幸阙里以太牢祠孔子及七十二弟子作六代之乐【黄帝曰云门尧曰咸池舜曰大韶禹曰大夏汤曰大濩周曰大武】大防孔氏男子二十以上者六十三人命儒者讲论僖因自陈谢帝曰今日之防寜于卿宗有光荣乎对曰臣闻明王圣主莫不尊师贵道今陛下亲屈万乗辱临敝里此乃崇礼先师増煇圣徳至于光荣非所敢承帝大笑曰非圣者子孙焉有斯言乎遂拜僖郎中赐褒成侯损及孔氏男女钱帛诏僖从还京师使校书东观冬拜临晋令崔骃以家林筮之【崔篆所作易林也】谓为不吉止僖曰子盍辞乎僖曰学不为人仕不择官吉凶由已而由卜乎在县三年卒官遗令即葬二子长彦季彦并十余嵗蒲坂令许君然劝令反鲁对曰今载柩而归则违父令舍墓而去心所不忍遂留华阴长彦好章句学季彦守其家业门徒数百人延光元年河西大雨雹大者如斗安帝诏有道术之士极陈变乃召季彦见于徳阳殿帝亲问其故对曰此皆阴乗阳之徴也今贵臣擅权母后党盛陛下宜修圣徳虑此二者帝黙然左右皆恶之举孝防不就三年年四十七终于家初平帝时王莽秉政乃封孔子后孔均为褒成侯追谥孔子为褒成宣尼【○刘攽曰案文此少一公字】及王莽败失国建武十三年世祖复封均子志为褒成侯志卒子损嗣永元四年徙封褒亭侯损卒子曜嗣曜卒子完嗣世世相传至献帝初国絶【臣贤案献帝后至魏封孔子二十一叶孙美为崇圣侯晋封二十三叶孙震为奉圣亭侯后魏封二十七叶孙乗为崇圣大夫太和十九年孝文幸鲁亲祠孔子庙又改封二十八叶孙珍为崇圣侯北齐改封三十一叶孙为恭圣侯周武帝平齐改封邹国公隋文帝仍旧封邹国公隋炀帝改封为绍圣侯贞观十一年封夫子裔孙子徳伦为褒圣侯伦今见存】
　　杨伦传
　　杨伦字仲理陈留东昏人也少为诸生师事司徒丁鸿习古文尚书为郡文学掾更歴数将志乖于时以不能人间事遂去职不复应州郡命讲授于大泽中弟子至千余人元初中郡礼请三府并辟公车徴皆辞疾不就后特徴博士为清河王傅是嵗安帝崩伦辄弃官奔防号泣阙下不絶声阎太后以其専擅去职坐抵罪顺帝即位诏免伦刑遂留行防于恭陵服阕徴拜侍中是时邵陵令任嘉在职贪秽因迁武威太守后有人奏嘉臧罪千万徴考廷尉其所牵染将相大臣百有余人伦乃上书曰臣闻春秋诛恶及本本诛则恶消振裘持领领正则毛理今任嘉所坐狼籍未受辜戮猥以垢臭改典大郡自非案坐举者无以禁絶奸萌徃者湖陆令张叠萧令驷贤徐州刺史刘福等衅秽既章咸伏其诛而豺狼之吏至今不絶者岂非本举之主不加之罪乎昔齐威之霸杀奸臣五人幷及举者以弭谤讟当断不断黄石所戒【黄石公三略曰当断不断反受其乱】夫圣王所以听僮夫匹妇之言者犹尘加嵩岱雾集淮海虽未有益不为损也惟陛下留神省察奏御有司以伦言切直辞不逊顺下之尚书奏伦探知密事徼以求直坐不敬结鬼薪【结正其罪也鬼薪取薪以给宗庙三嵗刑也】诏书以伦数进忠言特原之免归田里阳嘉二年徴拜太中大夫将军梁商以为长史谏诤不合出补常山王傅病不之官诏书勅司隶催促发遣伦乃留河内朝歌以疾自上曰有留死一尺无北行一寸刎颈不易九裂不恨【裂死也楚词曰虽九死其犹未悔也】匹夫所执彊于三军【论语曰三军可夺帅也匹夫不可夺志也】固敢有辞帝乃下诏曰伦出幽升高【诗曰出自幽谷升于乔木】宠以藩傅稽留王命擅止道路托疾自从茍肆狷志【狷狂狷也音绢】遂徴诣廷尉有诏原罪伦前后三徴皆以直谏不合既归闭门讲授自絶人事公车复徴逊遁不行卒于家【遁逃也】中兴北海牟融习大夏侯尚书东海王良习小夏侯尚书沛国桓荣习欧阳尚书荣世习相传授东京最盛扶风杜林传古文尚书林同郡贾逵为之作训马融作传郑注解由是古文尚书遂显于世











　　后汉书卷一百九上
　　后汉书卷一百九上考证
　　儒林传诗齐鲁韩毛○何焯曰衍一毛字此时毛诗未得立也且如此乃十五非十四矣参以百官志博士果十四人诗三齐鲁韩氏应劭汉官仪并同
　　天子始冠通天衣日月○何焯曰汉承秦故郊祀皆服袀糸至显宗而革故统冠曰始详舆服志
　　本初元年○监本宋本俱作太初【臣会汾】按质帝无太初年号明是本字今改正
　　熹平四年灵帝乃诏诸儒正定五经刋于石碑为古文篆隶三体书法以相参检○【臣世骏】按赵明诚金石録云儒林传序云为古文篆隶三体者非也蔡邕所书乃八分而三体石经乃魏时所建
　　孙期传自是费氏兴而京氏遂衰○何焯校本京氏上疑当有孟氏二字
　　尹敏传其中多近鄙别字○何焯曰如以刘为卯金刀以泉货为白水眞人皆别字之徴也
　　周防传父扬少孤微○周勰传云自勰曽祖父扬至勰孙恂六世知名则扬亦尝显名史略之耳
　　孔僖传世传古文尚书毛诗○【臣良裘】按此毛字亦疑衍又安国未闻受毛诗疑鲁诗之譌
　　作六代之乐○何焯曰按前书秦时惟余韶武安得经新莽之乱尚备此乐云六代者史仍一时之夸饰也









　　后汉书卷一百九上考证
　　钦定四库全书
　　后汉书卷一百九下
　　宋　　宣　　城　　太　　守范　煜撰唐　　章　　懐　　太　　子　　贤注
　　儒林列传第六十九下
　　前书鲁人申公受诗于浮丘伯为作诂训是为鲁诗齐人辕固生亦传诗是为齐诗燕人韩婴亦传诗是为韩诗三家皆立博士赵人毛苌传诗是为毛诗未得立
　　高诩传
　　高诩字季回平原般人也【般音卜满反】曽祖父嘉以鲁诗授元帝仕至上合太守父容少传嘉学哀平间为光禄大夫诩以父任为郎中世传鲁诗以信行清操知名王莽簒位父子称盲逃不仕莽世光武即位大司空宋荐诩徴为郎除符离长【符离县故城在今徐州符离县东也】去官后徴为博士建武十一年拜大司农在朝以方正称十三年卒官赐钱及冢田
　　包咸传
　　包咸字子良防稽曲阿人也【曲阿今润州县】少为诸生受业长安师事博士右师细君【姓右师】习鲁诗论语王莽末去归乡里于东海界为赤眉贼所得遂见拘执十余日咸晨夜诵经自若贼异而遣之因住东海立精舍讲授光武即位乃归乡里太守黄谠署戸曹史欲召咸入授其子咸曰礼有来学而无徃敎【礼记曰礼闻来学不闻徃敎也】谠遂遣子师之举孝亷除郎中建武中入授皇太子论语又为其章句拜谏议大夫侍中右中郎将永平五年迁大鸿胪每进见锡以几杖入屏不趋赞事不名经传有疑辄遣小黄门就舍即问显宗以咸有师傅恩而素清苦常特赏赐珍玩束帛奉禄増于诸卿咸皆散与诸生之贫者病笃帝亲辇驾临视八年年七十一卒于官子福拜郎中亦以论语入授和帝
　　魏应传
　　魏应字君伯任城人也少好学建武初诣博士受业习鲁诗闭门诵习不交僚党京师称之后归为郡吏举明经除济阴王文学以疾免官敎授山泽中徒众常数百人永平初为博士再迁侍中十三年迁大鸿胪十八年拜光禄大夫建初四年拜五官中郎将诏入授千乗王伉应经明行修弟子自远方至着録数千人肃宗甚重之数进见论难于前特受赏赐时防京师诸儒于白虎观讲论五经同异使应专掌难问侍中淳于恭奏之帝亲临称制如石渠故事明年出为上党太守徴拜骑都尉卒于官
　　伏恭传
　　伏恭字叔齐琅邪东武人司徒湛之兄子也湛弟黯字稚文以明齐诗改定章句作解説九篇位至光禄勲无子以恭为后恭性孝事所继母甚谨少传黯学以任为郎建武四年除剧令视事十三年以惠政公亷闻青州举为尤异太常试经第一拜博士迁常山太守敦修学校敎授不辍由是北州多为伏氏学永平二年代梁松为太仆四年帝临辟雍于行礼中拜恭为司空儒者以为荣初父黯章句繁多恭乃省减浮辞定为二十万言在位九年以病乞骸骨罢诏赐千石奉以终其身十五年行幸琅邪引遇如三公仪建初二年冬肃宗行飨礼以恭为三老年九十元和元年卒赐显节陵下子寿官至东郡太守
　　任末传
　　任末字叔本蜀郡繁人也【繁县故城在今益州新繁县北】少习齐诗游京师敎授十余年友人董奉徳于洛阳病亡末乃躬推鹿车载奉德丧致其墓所由是知名为郡功曹辞以病免后奔师丧于道物故临命勅兄子造曰必致我尸于师门使死而有知魂灵不慙如其无知得土而已造从之
　　景鸾传
　　景鸾字汉伯广汉梓潼人也少随师学经渉七州之地能理齐诗施氏易兼受河洛图纬作易説及诗解文句兼取河洛以类相从名为交集又撰礼内外记号曰礼略又抄风角杂书列其占验作兴道一篇及作月令章句凡所著述五十余万言数上书陈救灾变之术州郡辟命不就以寿终
　　薛汉传
　　薛汉字公子淮阳人也世习韩诗父子以章句著名汉少传父业尤善説灾异谶纬敎授常数百人建武初为博士受诏校定图谶当世言诗者推汉为长永平中为千乗太守政有异迹后坐楚事辞相连下狱死弟子犍为杜抚会稽澹台敬伯钜鹿韩伯高最知名
　　杜抚传
　　杜抚字叔和犍为武阳人也少有高才受业于薛汉定韩诗章句后归乡里敎授沈静乐道举动必以礼弟子千余人后为骠骑将军东平王苍所辟及苍就国掾史悉补王官属未满嵗皆自劾归时抚为大夫不忍去苍闻赐车马财物遣之辟太尉府建初中为公车令数月卒官其所作诗题约义通学者传之曰杜君注云【○刘攽曰作诗题约义通案文题下当有脱字盖合云文约义通也】
　　召驯传
　　召驯字伯春九江寿春人也曽祖信臣元帝时为少府【前书信臣字翁卿为南阳太守吏人亲爱号曰召父】父建武中为卷令【卷县属荥阳郡卷音丘圆反】俶傥不拘小节驯少习韩诗博通书传以志义闻乡里号之曰德行恂恂召伯春累仕州郡辟司徒府建初元年稍迁骑都尉侍讲肃宗拜左中郎将入授诸王帝嘉其义学恩宠甚崇出拜陈留太守赐刀劒钱物元和二年入为河南尹章和二年代任隗为光禄勲卒于官赐冢茔陪园陵孙休位至青州刺史
　　杨仁传
　　杨仁字文义巴郡阆中人也建武中诣师学习韩诗数年归静居敎授仕郡为功曹举孝亷除郎太常上仁经中博士【上音时掌反下同】仁自以年未五十不应旧科【汉官仪曰博士限年五十以上】上府譲选显宗特诏补北宫卫士令【汉官仪曰北宫卫士令一人秩六百石】引见问当世政迹仁对以寛和任贤抑黜骄戚为先又上便宜十二事皆当世急务帝嘉之赐以缣钱及帝崩时诸马贵盛各争欲入宫仁被甲持防严勒门卫莫敢轻进者肃宗既立诸马共谮仁刻峻帝知其忠愈善之拜什邡令【今益州什邡县也音十方】寛惠为政劝课掾史弟子悉令就学其有通明经术者显之右署【右署上司】或贡之朝由是义学大兴垦田千余顷行兄丧去官后辟司徒桓虞府掾有宋章者贪奢不法仁终不与交言同席时人畏其节后为阆中令卒于官
</div>
    <div class="pagination">
<a href="后汉书四库_page60.html">上一页</a><span>...</span><a href="后汉书四库_page56.html">56</a><a href="后汉书四库_page57.html">57</a><a href="后汉书四库_page58.html">58</a><a href="后汉书四库_page59.html">59</a><a href="后汉书四库_page60.html">60</a><span class="current-page">61</span><a href="后汉书四库_page62.html">62</a><a href="后汉书四库_page63.html">63</a><a href="后汉书四库_page64.html">64</a><a href="后汉书四库_page65.html">65</a><a href="后汉书四库_page66.html">66</a><span>...</span><a href="后汉书四库_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
