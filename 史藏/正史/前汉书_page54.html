<!DOCTYPE html>
<html>
<head>
    <meta charset="UTF-8">
    <title>前汉书 - 第 54 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 54 页/共 74 页</h1>
    <div class="content">　　其对皆有明法○【臣召南】按艺文志有公羊董仲舒治狱十六篇王充曰仲舒表春秋之义稽合于律无乖异者应劭曰朝廷遣廷尉汤问得失于是作春秋决狱二百三十二事动以经对即其事也隋唐志尚有十卷
　　玉杯蕃露清明竹林之属注师古曰皆其所著书名也○【臣召南】按玉杯以下并是书名而今所传十七卷玉杯第二竹林弟三凡八十二篇总名蕃露此先儒所以疑其书或后人采缀以成也蕃露之义崔豹曰古冕之旒似露而垂














　　前汉书卷五十六考证
<史部,正史类,前汉书>
　　钦定四库全书
　　前汉书卷五十七上
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　司马相如传第二十七上
　　【师古曰近代之读相如赋者多矣皆改易文字竞为音説致失本真徐广邹诞生诸诠之陈武之属是也今依班书旧文为正于彼数家并无取焉自喻巴蜀之后分为下卷】
　　司马相如字长卿蜀郡成都人也少时好读书学击劒【师古曰击劒者以劒遥击而中之非斩刺也】名犬子【师古曰父母爱之不欲称斥故为此名也】相如既学慕蔺相如之为人也更名相如【师古曰蔺相如六国时赵人也义而有勇故追慕之】以訾为郎事孝景帝为武骑常侍非其好也【师古曰訾读与赀同赀财也以家财多得拜为郎也武骑常侍秩六百石】防景帝不好辞赋是时梁孝王来朝从游説之士齐人邹阳淮隂枚乗吴严忌夫子之徒【师古曰严忌本姓庄当时尊尚号曰夫子史家避汉明帝讳故遂为严耳】相如见而説之【师古曰説读曰悦】因病免客游梁得与诸侯游士居数嵗乃着子虚之赋会梁孝王薨相如归而家贫无以自业素与临卭令王吉相善吉曰长卿久宦游不遂而困【师古曰遂逹也】来过我于是相如徃舍都亭【师古曰临卭所治都之亭】临卭令缪为恭敬【师古曰缪诈也】日徃朝相如相如初尚见之后称病使从者谢吉吉愈益谨肃临卭多富人卓王孙僮客八百人【师古曰僮谓奴】程郑亦数百人【师古曰程郑亦人姓名言其家富亚王孙也】乃相谓曰令有贵客为具召之【师古曰具谓酒食之具召请也】并召令令既至卓氏客以百数至日中请司马长卿长卿谢病不能临临卭令不敢甞食身自迎相如相如为不得已而强徃【师古曰示众人以此意也】一坐尽倾【师古曰皆倾慕其风采也】酒酣临卭令前奏琴曰窃闻长卿好之愿以自娱【师古曰奏进也】相如辞谢为鼓一再行【师古曰行谓曲引也】是时卓王孙有女文君新寡好音故相如缪与令相重而以琴心挑之【师古曰寄心于琴声以挑动之也挑音徒了反】相如时从车骑雍容闲雅【师古曰闲读曰闲】甚都【张揖曰甚得都士之节也韦昭曰都邑之容也师古曰都闲美之称也张説近之诗郑风有女同车之篇曰洵美且都山有扶苏之篇又云不见子都则知都者美也韦言都邑失之逺矣】及饮卓氏弄琴文君窃从户窥心説而好之【师古曰説读曰悦悦其人而好其音也】恐不得当也【师古曰当谓对偶也】既罢相如乃令侍人重赐文君侍者通殷勤文君夜亡奔相如相如与驰归成都家徒四壁立【师古曰徒空也但有四壁更无资产○宋祁云别本无夜亡二字】卓王孙大怒曰女不材我不忍杀一钱不分也人或谓王孙王孙终不聴文君久之不乐谓长卿曰苐俱如临卭【文頴曰苐且也张揖曰如徃也师古曰苐但也发声之急耳郦食其曰苐言之此类甚多义非且也】从昆弟假貣犹足以为生【师古曰貣音吐得反】何至自苦如此相如与俱之临卭尽卖车骑买酒舍乃令文君当卢【郭璞曰卢酒卢师古曰卖酒之处累土为卢以居酒瓮四边隆起其一靣髙形如鍜卢故名卢耳而俗之学者皆谓当卢为对温酒火卢失其义矣○宋祁曰注文酒卢下当有也字】相如身自着犊鼻裈【师古曰即今之衳也形似犊鼻故以名云衳音之容反○刘奉世曰犊鼻穴在膝下为裈财令至膝故习俗因以为名非谓其形似也】与庸保杂作【师古曰庸即谓赁作者保谓庸之可信任者也】涤器于市中【师古曰涤洒也器食器也食已则洒之贱人之役也洒音先礼反】卓王孙耻之为杜门不出【师古曰杜塞也】昆弟诸公更谓王孙曰【师古曰更互也音工衡反】有一男两女所不足者非财也【师古曰言不患少财也】今文君既失身于司马长卿长卿故倦游【文頴曰倦疲也言疲厌游学博物多能也】虽贫其人材足依也且又令客奈何相辱如此【师古曰言县令之客不可以辱也】卓王孙不得已【师古曰已止也】分与文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监【师古曰主天子田猎犬也】侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观请为天子游猎之赋上令尚书给笔札【师古曰札木简之簿小者也时未多用纸故给札以书札音壮黠反】相如以子虚虚言也为楚称【师古曰称説楚之美也】乌有先生者乌有此事也【师古曰乌于何也】为齐难【师古曰难诘楚事也】亡是公者亡是人也【师古曰亡读曰无下皆类此】欲明天子之义故虚借此三人为辞【师古曰借假也】以推天子诸侯之苑囿其卒章归之于节俭【师古曰卒终也谓终篇之言若隤墙填堑之比者○宋祁曰章疑作常】因以风谏【师古曰风读曰讽】奏之天子天子大説【师古曰説读曰悦】其辞曰楚使子虚使于齐齐王悉发车骑与使者出田【师古曰田猎也】田罢子虚过姹乌有先生【师古曰姹夸诳之也音丑亚反字今作诧也】亡是公存焉【○宋祁曰存疑作在】坐定乌有先生问曰今日田乐乎子虚曰乐获多乎曰少然则何乐对曰仆乐王之欲夸仆以车骑之众而仆对以云梦之事也【张揖曰楚薮也在南郡华容县师古曰梦读如本字又音莫风反字或作瞢其音同耳】曰可得闻乎子虚曰可王驾车千乗选徒万骑田于海濵【师古曰濵涯也音賔又音频】列卒满泽罘罔弥山【师古曰罘覆车也即今幡车防也王国兔爰之诗曰雉罹于罦罦亦罘字耳弥竟也罘音浮】掩菟辚鹿射麋格麟【师古曰辚谓车践轹之也音格字或作脚言持引其脚也】骛于盐浦割鲜染轮【张揖曰海水之涯多出盐也李奇曰鲜生也染擩也切生肉擩车轮盐而食之也师古曰骛谓乱驰也擩揾也骛音务擩音如阅反揾音一顿反】射中获多矜而自功【师古曰自矜其能以为功也】顾谓仆曰楚亦有平原广泽游猎之地饶乐若此者乎楚王之猎孰与寡人【师古曰与犹如也】仆下车对曰臣楚国之鄙人也幸得宿衞十有余年时从出游游于后园【○宋祁曰一夲无一游字】览于有无然犹未能徧覩也又乌足以言其外泽乎【○宋祁曰一本无其字】齐王曰虽然畧以子之所闻见言之仆对曰唯唯【师古曰唯唯恭应之辞也音弋癸反】臣闻楚有七泽甞见其一未覩其余也臣之所见盖特其小小者尔名曰云梦云梦者方九百里其中有山焉其山则盘纡岪郁隆崇律崪【郭璞曰诘屈竦起也岪音佛○宋祁云越本无隆崇律崪四字】岑崟参差日月蔽亏【张揖曰髙山雍蔽日月亏缺半见也师古曰岑音仕林反崟音吟】交错纠纷上干青云【郭璞曰言相摎结而峻絶】罢池陂陁下属江河【郭璞曰言旁穨也属连也罢音疲陂音婆陁音駞文頴曰南方无河也冀州凡水大小俱谓之河诗赋通方言耳晋灼曰文章假借协陁之韵也师古曰文晋之説皆非也下属江河者总言山之广大所连者逺耳于文无妨陂音普河反属音之欲反】其土则丹青赭垩雌黄白坿锡碧金银【张揖曰丹丹沙也青青雘也赭赤赭也垩白垩也苏林曰白坿白石英也师古曰丹沙今之朱沙也青雘今之空青也赭今之赤土也垩今之白土也锡青金也碧谓玉之青白色者也垩音恶坿音附雘音一郭反】众色燿照烂龙鳞【师古曰言采色相耀若龙鳞之间杂也音州县之县】其石则赤玉玫瑰琳珉昆吾【张揖曰琳玉也珉石之次玉者也昆吾山名也出善金尸子曰昆吾之金晋灼曰玫瑰火齐珠也师古曰火齐珠今南方之出火珠也玫音枚瑰音回又音瓌琳音林珉音旻○宋祁云注文琳玉也越本玉作珠】瑊玏厉【张揖曰瑊玏石之次玉者厉黒石可用磨也如淳曰瑊音缄玏音勒】礝石武夫【张揖曰皆石之次玉者礝石白者如氷半有赤色武夫赤地白采葱茏白黒不分郭璞曰礝音而兖反】其东则有蕙圃衡兰芷若【张揖曰蕙圃蕙草之圃也衡杜衡也其状若葵其臭如蘪芜芷白芷若杜若也师古曰兰即今泽兰也今流俗书本芷若下有射干字妄増之也○刘奉世曰泽兰自别一种草非兰也兰今管城多有之苗如麦门冬而长大花黄紫两色宋祁曰南本浙本芷作茝】穹穷昌蒲江离蘪芜【张揖曰江离香草也蘪芜蕲芷也似蛇牀而香师古曰蘪芜即穹穷苗也郭璞曰江离似水荠而药对曰蘪芜一名江离张勃又云江离出临海县海水中色青似乱髪郭义恭云江离赤叶诸説不同未知孰是今无识之者然非蘪芜也药对误耳】诸柘巴且【张揖曰诸柘甘柘也蒪苴蘘荷也文頴曰巴且草一名巴蕉师古曰文説巴且是也且音子余反蒪音普各反蒪苴自蘘荷耳非巴且也○刘奉世曰诸柘巴且四物也诸山芋字当为藷且蒪苴也蒪音普各反蘘荷也】其南则有平原广泽登降陁靡【师古曰登上也降下也陁靡旁袤也陁音弋尔反】案衍坛曼【师古曰寛广之貌也】縁以大江限以巫山【张揖曰巫山在南郡巫县也】其髙燥则生葴析苞荔【张揖曰葴马蓝也析似燕麦苞藨也荔马荔苏林曰析音斯师古曰藨即今所用作席者也马荔今之马蔺也葴音之林反苞音包荔音隶藨音皮表反○宋祁云注文浙本苏林上有也字】薜莎青薠【张揖曰薜頼蒿也莎薃侯也青薠似莎而大生江湖鴈所食师古曰莎即今青莎草薠音烦○宋祁曰一本无薜莎青薠四字并张揖等注】其埤湿则生藏莨蒹葭【郭璞曰藏莨草中牛马刍蒹荻也似雚而细小葭芦也师古曰埤音婢谓下地也莨音郎蒹葭音兼豭荻音敌】东蘠雕胡【张揖曰东蘠实可食雕胡菰米也师古曰东蘠似蓬其实如葵子也】莲藕觚卢【张揖曰莲荷之实也其根藕张晏曰觚卢扈鲁也郭璞曰苽蒋也芦苇也师古曰书不为苽芦字郭説非也但不知觚卢于今是何草耳○刘奉世曰词人不从本字者固多何独于此不然耶宜用郭説】奄闾轩于【张揖曰奄闾蒿也子可治疾轩于莸草也生水中扬州有之师古曰奄音淹莸音犹】众物居之不可胜图【师古曰胜举也不可尽举而图写之言其多也】其西则有涌泉清池激水推移【郭璞曰波抑扬也】外发夫容防华内隐钜石白沙【应劭曰夫容莲华也防芰也师古曰钜大也】其中则有神蛟鼍毒冒鼈鼋【张揖曰蛟状鱼身而蛇尾皮有珠鼍似蜥蜴而大身有甲皮可作鼓毒冒似觜蠵甲有文鼋似鼈而大师古曰张説蛟者乃是鲛鱼非蛟龙之蛟也蛟觧在武纪鼍音徒何反又音大河反毒音代冒音妹他皆仿此○宋祁曰徒何大河二反是一音疑上云徒丹反丹何近而相乱上林灵鼍亦自有注】其北则有隂林巨树楩柟豫章【服防曰隂林山北之林也豫章大木也生七年乃可知师古曰隂林言其树木众而且大常多隂也楩音便又音歩田反即今黄楩木也柟音南今所谓楠木】桂椒木兰檗离朱杨【师古曰桂即药之所用其皮者也椒即所食椒树也木兰皮似椒而香可作靣膏药檗黄檗也离山棃也朱杨赤茎柳也生水边】樝梨梬栗橘柚芬芳【张揖曰樝似棃而甘梬梬枣也师古曰樝即今所谓樝子也梬枣即今之□枣也柚即橙也似橘而大味酢皮厚樝音侧加反梬音弋整反柚音弋救反橙音文茎反芬芳言橘柚之气也○刘奉世曰橙柚各自一种顔所説乃柚也】其上则有宛雏孔鸾腾逺射干【张揖曰宛雏似鳯孔孔雀鸾鸾鸟也射干似狐能縁木服防曰腾逺兽名也师古曰鸾鸟形如翟而五采文宛音于元反射音弋舍反】其下则有白虎豹蟃蜒防豻【郭璞曰蟃蜒大兽似狸长百寻防似狸而大豻胡地野犬也似狐而小蟃音万蜒音延豻音岸师古曰蜒又音弋战反防音丑于反豻合韵音互安反】于是乎乃使剸诸之伦手格此兽【师古曰剸诸吴人刺吴王僚者也方言勇士故举以为类剸与专同】楚王乃驾驯駮之驷【张揖曰驯扰也駮如马白身黒尾一角锯牙食虎豹扰而驾之以当驷马也师古曰驯音旬○刘奉世曰驯駮止是駮马耳虎常见而伏故出猎驾之非真駮也】乗雕玉之舆【师古曰以玉饰舆而雕镂之】靡鱼须之桡旃【张揖曰以鱼须为旃柄驱驰逐兽正桡靡也郭璞曰通帛为旃师古曰大鱼之湏出东海桡旃即曲旃也桡音女教反】曵明月之珠旗【张揖曰以明月珠缀饰旗也】建干将之雄防【张揖曰干将韩王劒师也雄防胡中有者干将所造】左乌号之雕弓【应劭曰楚有柘桑乌栖其上支下着地不得飞欲堕号呼故曰乌号张揖曰黄帝乗龙上天小臣不得上挽持龙拔堕黄帝弓臣下抱弓而号故名弓乌号郭璞曰雕画也师古曰乌号应张二説皆有据也】右夏服之劲箭【伏俨曰服盛箭器也夏后氏之良弓名烦弱其矢亦良即烦弱箭服也故曰夏服○宋祁曰南本劲作良】阳子骖乘孅阿为御【张揖曰阳子伯乐也秦缪公臣姓孙名阳郭璞曰孅阿古之善御者孅音纎】案节未舒即陵狡兽【师古曰案节犹弭节也未舒言未尽意驱驰已凌狡兽狡防之兽也○宋祁曰注文当云已凌狡兽矣狡兽狡防之兽也文合如此】蹵蛩蛩辚距虚【张揖曰蛩蛩青兽状如马距虚似驘而小郭璞曰距虚即蛩蛩变文互言耳师古曰据尔雅文郭説是也蹵音子六反】轶野马騊駼【张揖曰轶过也野马似马而小北海内有兽状如马名騊駼郭璞曰车轴头也师古曰谓轴头冲而杀之也轶音逸音卫騊音逃駼音涂】乗遗风射游骐【张揖曰遗风千里马也尔雅曰嶲如马一角不角者曰骐师古曰嶲音擕骐音其】倐胂倩浰【张揖曰皆疾貌也师古曰倐音式六反胂音式刃反倩音千见反浰音练】雷动猋至【师古曰猋疾风也若雷之动如猋之至言其威且疾也猋音必遥反】星流电击弓不虚发中必决眦【师古曰眦即决兽之目眦言射审也眦即眦字】洞胷逹掖絶乎心系【张揖曰自左射之贯胸通右髃中心絶系也师古曰髃谓肩前骨也音五口反系读曰系也】获若雨兽揜屮蔽地【师古曰言获杀之多如天雨兽也雨音于具反屮古草字也】于是楚王乃弭节俳佪翺翔容与【郭璞曰弭犹低也节所杖信节也翺翔容与言自得也师古曰弭节者示安徐也】览乎隂林观壮士之暴怒与猛兽之恐惧徼受诎【苏林曰音倦之诎音强之郭璞曰诎诎折也疲极诎音屈师古曰苏音是也音与剧同诎音其勿反徼工尧反徼要也诎尽也言兽有倦极者要而取之力尽者受而有之○宋祁曰注文工尧反上当有音字】殚覩众物之变态【郭璞曰殚尽也变态姿则也师古曰殚音单】于是郑女曼姬【文颖曰郑国出好女曼者言其色理曼泽也如淳曰郑女夏姬也曼姬楚武王夫人邓曼也师古曰文説是也○刘敞曰予谓曼邓姓也姬亦妇人通称尔】被阿锡揄纻缟【张揖曰阿细缯也锡细布也揄引也师古曰纻纎纻也缟鲜支也今之所谓素者也揄音逾又音投也○宋祁曰句末也字当删】杂纎罗垂雾縠【师古曰纎细也雾縠者言其轻靡如雾非谓绉文也】襞积褰绉郁桡谿谷【张揖曰襞积犹简齰也褰缩也绉裁也其绉中文理茀郁有似于谿谷也师古曰张説非也襞积即今之帬襵古所谓皮弁素积者即谓此积也言襞积文理随身所着或褰绉委屈如谿谷也襞音壁绉音侧救反】衯衯裶裶扬衪戍削【张揖曰衯音芬祂衣袖也戍鲜也削衣刻除貌也师古曰举也祂曵也或举或曳则戍削然见其降杀之美也裶音霏祂音弋示反戍读如本字】蜚襳垂髾【张揖曰襳离袿也髾髻后垂也师古曰张説非也襳袿衣之长带也髾谓燕尾之属皆衣上假饰也蜚古飞字也襳音纎髾音所交反】扶舆猗靡【张揖曰扶持楚王车舆相随也师古曰张説非也此自言郑女曼姬为侍从者所扶舆而猗靡耳非谓扶持楚王车舆也猗音于绮反今人犹呼相抚掩容养为猗靡○刘奉世曰扶舆猗靡此言衣裳称美之貌耳不烦曲觧】翕呷萃蔡【张揖曰翕呷衣张起也萃蔡衣声也师古曰呷音火甲反萃音翠又音千贿反】下摩兰蕙上拂羽盖【师古曰下摩兰蕙谓垂髾也上拂羽盖谓飞襳也】错翡翠之葳防【师古曰错杂也葳防羽饰貌】缪绕玉绥【张揖曰楚王车之绥以玉饰之也郭璞曰绥登车所执也师古曰二説皆非也以玉饰绥谓郑女曼姬之容服也绥即今之所谓采防垂镊者也缪绕相纒结也缪音蓼防音隈】忽忽若神之髣髴【郭璞曰言其容饰奇艳非世所见战国策曰郑之美女粉白黛黒而立于衢不知者谓之神也】于是乃羣相与獠于蕙圃【文颖曰宵猎为獠师古曰獠音力笑反○刘奉世曰獠虽宵猎之名以训此赋则不通直猎耳】媻姗勃窣上金隄【师古曰媻姗勃窣谓行于丛薄之间也金隄言水之隄塘坚如金也媻音盘姗音先安反窣音先忽反隄音丁兮反】揜翡翠射鵔鸃【师古曰鸟赤羽者曰翡青羽者曰翠鵔鸃鷩鸟也似山鸡而小冠背毛黄腹下赤项绿色其尾毛红赤光采鲜明今俗呼为山鸡其实非也鵔音峻鸃音仪】微矰出孅缴施【师古曰矰短矢也缴生丝缕也以缴系矰仰射髙鸟谓之弋射矰音增缴音灼】弋白鹄连鴐鵞【师古曰鹄水鸟也其鸣声鹄鹄云鴐鵞野鵞也连谓重累获之也鹄音胡沃反鴐音加】防鸧下鹤加【师古曰鸧鸹也今关西呼为鸹鹿山东通谓之鸧鄙俗名为错落错者亦言鸧声之急耳又谓鸹捋捋音来夺反鸹鹿鸹捋皆象其鸣声也鹤黒鹤也相鹤经云鹤夀满二百六十嵗则色纯黒言弋射之妙既中白鹄而连鴐鵞又下双鸧而加鹤也鸧音仓】怠而后游于清池【郭璞曰怠倦也○宋祁云浙夲南本后字下并有发字】浮文鹢【张揖曰鹢水鸟也画其象于船首淮南子曰龙舟鹢首天子之乘也师古曰鹢音五歴反】旌枻【张揖曰扬举也析羽为旌建于舩上枻柂也师古曰枻音曳柂音大可反○宋祁曰枻柂并从木别本从抴误】张翠帷建羽葢【郭璞曰施之舩上也师古曰翠帷帷翠色也羽盖以杂羽饰盖】防毒冒钓紫贝【郭璞曰紫贝紫质黑文也师古曰贝水中介虫古以为货也】摐金鼓【师古曰摐撞也金鼓谓钲也摐音窻】吹鸣【张揖曰箫也】榜人歌【张揖曰榜舩也月令云命榜人榜人舩长也主倡声而歌者也师古曰榜音谤又方孟反】声流喝【郭璞曰言悲嘶也师古曰喝音一介反嘶音苏奚反】水虫骇波鸿沸【郭璞曰鱼龞跃涛浪作也师古曰沸音普盖反】涌泉起奔扬防【郭璞曰暴湓激相鼓薄也师古曰湓音普顿反】礧石相击琅琅【师古曰礧石转石也礧音卢对反音口盖反】若雷霆之声闻乎数百里外【○宋祁曰江南本里字下有之字】将息獠者击灵鼓起熢燧【师古曰灵鼓六靣击之所以警众也】车案行骑就队【师古曰案依也行列也队部也行音胡郎反队音矣内反】纚乎淫淫般乎裔裔【郭璞曰皆羣行貌也师古曰纚音屣般音盘】于是楚王乃登阳云之台【孟康曰云梦中髙唐之台宋玉所赋者言其髙出云之阳也】泊乎无为澹乎自持【师古曰泊澹皆安静意也泊音歩各反澹音徒滥反】勺药之和具而后御之【伏俨曰勺药以兰桂调食文頴曰五味之和也晋灼曰南都赋曰归雁鸣鵽香稻鲜鱼以为勺药酸甜滋味百种千名文説是也师古曰诸家之説皆未当也勺药药草名其根主和五藏又辟毒气故合之于兰桂五味以助诸食因呼五味之和为勺药耳读赋之士不得其意妄为音训以误后学今人食马肝马肠者犹合勺药而煑之岂非古之遗法乎鵽音竹滑反】不若大王终日驰骋曽不下舆脟割轮焠自以为娱【师古曰脟字与脔同焠音于内反焠亦揾染之义耳言脔割其肉揾车轮盐而食之此盖以讥上割鲜染轮之言也】臣窃观之齐殆不如【师古曰殆近也】于是王无以应仆也乌有先生曰是何言之过也足下不逺千里来况齐国【师古曰言有恵赐而来也】王悉境内之士备车骑之众【师古曰悉尽也】与使者出田乃欲戮力致获以娱左右也【师古曰谦不斥言使者故指云其左右也】何名为夸哉问楚地之有无者愿闻大国之风烈先生之余论也【张晏曰愿闻先贤之遗谈美论也师古曰此説非也先生即谓子虚耳下又言先生行之岂先贤也】今足下不称楚王之徳厚而盛推云梦以为骄奢言淫乐而显侈靡窃为足下不取也必若所言固非楚国之美也有而言之是章君之恶也无而言之是害足下之信也章君恶伤私义【师古曰非楚国之美是章君恶害足下之信是伤私义也】二者无一可而先生行之必且轻于齐而累于楚矣【师古曰言楚使者失辞自为累重而于齐无所负担故云轻也累音力瑞反】且齐东陼钜海南有琅邪【苏林曰小洲曰陼张揖曰琅邪台名也在勃海间师古曰东陼钜海东有大海之陼字与渚同也】观乎成山【张揖曰观阙也成山在东莱不夜县于其上筑宫阙师古曰观音工唤反】射乎之罘【晋灼曰之罘山在东莱腄县射猎其上也师古曰腄音直瑞反又音谁】浮勃澥【师古曰勃澥海别枝也澥音蟹】游孟诸【文颖曰宋之大泽也故属齐】邪与肃慎为邻【郭璞曰肃慎国名在海外也师古曰邪读为斜谓东北接也○宋祁曰注文斜或作衺】右以汤谷为界【师古曰汤谷日所出也许慎云热如汤也○刘奉世曰右当为左】秋田乎青邱【服防曰青邱国在海东三百里】仿偟乎海外【师古曰仿音旁】吞若云梦者八九其于匈中曽不蔕芥【张揖曰蔕芥刺鲠也师古曰蔕音丑介反】若乃俶傥瑰玮异方殊类【师古曰俶傥犹非常也俶音吐歴反】珍怪鸟兽万端鳞崪【师古曰崪与萃同萃集也如鳞之集言其多也】充仭其中者不可胜记禹不能名卨不能计【张揖曰禹为尧司空辨九州名山别草木卨为尧司徒敷五教率万事师古曰言其所有众多虽禹卨之贤圣不能名而数之也】然在诸侯之位不敢言游戯之乐苑囿之大先生又见客【师古曰见犹至也言至此国为客也若今人自称云见顾见眷耳】是以王辞不复【师古曰复反也谓不反报也】何为无以应哉亡是公听然而笑曰【师古曰听笑貌也音龂又音牛隐反】楚则失矣而齐亦未为得也夫使诸侯纳贡者非为财币所以述职也【郭璞曰诸侯朝于天子曰述职师古曰述循也谓顺行也】封彊画界者非为守御所以禁淫也【郭璞曰天下有道守在四夷立境界者欲以禁絶淫放耳师古曰彊读曰疆】今齐列为东蕃而外私肃慎【郭璞曰私与通也】捐国隃限越海而田【师古曰捐弃也谓田于青邱也】其于义固未可也且二君之论不务明君臣之义正诸侯之礼徒事争于游戱之乐苑囿之大欲以奢侈相胜荒淫相越此不可以扬名发誉而适足以君自损也【师古曰古贬字】且夫齐楚之事又乌足道乎【师古曰乌于何也道言也】君未覩夫巨丽也【师古曰巨大也丽美也】独不闻天子之上林乎左苍梧右西极【文颖曰苍梧郡属交州在长安东南故言左尔雅曰西至于豳国为西极在长安西故言右也】丹水更其南【应劭曰丹水出上洛领山东南至析县入钧水师古曰更歴也音工衡反】紫渊径其北【文頴曰西河谷罗县有紫泽在县西北于长安为在北也】终始霸产出入泾渭【师古曰霸水出蓝田谷西北而入渭产水亦出蓝田谷北至霸陵入霸二水终始尽于苑中不复出也泾水出安定泾阳开头山东至阳陵入渭渭水出陇西首阳县鸟防同穴山东北至华隂入河从苑外来又出苑去也开音牵又音口见反】酆镐潦潏纡余委蛇经营其内【应劭曰潦流也潏涌出声也张揖曰沣水出鄠南山沣谷北入渭镐在昆明池北潦行潦也又有潏水出南山晋灼曰下言八川计从丹水以下至潏除潦为行潦凡九川从霸产以下为数凡七川潏音决潏水涌出声也除潦潏不为水余适八下言经营其内于数则计其外者矣师古曰应晋二説皆非也张言潦为行潦又失之潦音牢水名也出鄠县西南山潦谷而北流入于渭上言左苍梧右西极丹水更其南紫泉径其北皆谓苑外耳丹水紫泉非八川数也霸产泾渭丰镐潦潏是为八川言经营其内信则然矣地理志鄠县有潏水北过上林苑入渭而今之鄠县则无此水许慎云潏水在京兆杜陵此即今所谓沈水从皇子陂西北流经昆明池入渭者也盖为字或作水旁宂与沈字相似俗人因名沈水乎将鄠县潏水今则改名人不识也但八川之义实在于斯耳】荡荡乎八川分流相背异态【郭璞曰变态不同也】东西南北驰骛往来【郭璞曰言更相错渉也师古曰来音卢代反】出乎椒邱之阙【服防曰邱名也两山俱起象防阙者】行乎州淤之浦【师古曰水中可居者曰州淤漫也浦水涯也淤音于庶反】径乎桂林之中【如淳曰桂树之林也】过乎泱莽之壄【张揖曰山海经所谓大荒之野也师古曰凡言此者着水流之长逺也泱音乌朗反】汨乎混流顺阿而下【师古曰汨疾貌也混流丰流也曲陵曰阿汨音于笔反混音下本反】赴隘陿之口【师古曰两岸间相廹近者也隘音于懈反陿音狭】触穹石激堆埼【张揖曰穹石大石也埼曲岸头也师古曰堆髙阜也音丁回反埼音巨依反】沸乎暴怒【郭璞曰沸水声也】汹涌彭湃【师古曰汹涌跳起也彭湃相戾也汹音许勇反湃音普拜反】滭弗宓汨【苏林曰滭音毕宓音密师古曰滭弗盛貌也宓汨去疾也汨音于笔反】偪侧泌瀄【郭璞曰泌瀄音笔擳师古曰偪侧相逼也泌瀄相揳也偪字与逼同揳音先结反】横流逆折转腾潎洌【孟康曰转腾相过也潎洌相撇也师古曰潎音匹列反洌音列撇又音普结反】滂濞沆溉【郭璞曰滂音旁濞音匹秘反溉音胡慨反皆水流声貌师古曰沆音胡朗反】穹隆云桡【师古曰桡曲也言水急旋回如云之屈曲也桡音女教反】宛潬胶盭【郭璞曰愤薄相樛也师古曰宛音婉潬音善盭古戾字】逾波趋浥涖涖下瀬【郭璞曰逾跃也浥窊防也涖涖声也师古曰浥音于侠反涖音利瀬疾流也】批岩拥奔滞沛【师古曰批反击也拥曲隈也言水触批岩崖而隈曲则奔而滞沛然也批音歩结反滞音丑制反沛音普盖反】临坻注壑瀺灂霣队【师古曰坻谓水中隆髙处也秦风终南之诗曰宛在水中坻坻音迟瀺音士咸反灂音才弱反又音仕角反霣即陨字队音直类反】沈沈隐隐砰磅訇礚【师古曰砰音普氷反磅音普萌反訇音呼宏反礚音口盖反皆水流鼓怒之声也】潏潏淈淈湁潗鼎沸【郭璞曰皆水微转细涌貌也淈音骨湁音勅立反师古曰潏音决潗音子入反言水之流如防鼎沸也】驰波跳沫汨防漂疾【晋灼曰防音华给反郭璞曰防音许立反师古曰言水波急驰而白沫跳起汨急然也汨音于笔反防晋郭二音皆通漂音匹遥反】悠逺长懐寂漻无声【郭璞曰懐亦归变文耳漻音聊师古曰言长流安静】肆乎永归然后灏溔潢漾【郭璞曰皆水无涯际貌师古曰灏音浩溔音弋少反潢音胡广反漾音弋文反肆放也言水放流而长归也】安翔徐佪【郭璞曰言运转也】翯乎滈滈【郭璞曰水白光貌也师古曰翯音胡角反滈音镐】东注大湖【郭璞曰大湖在吴县尚书所谓震泽也】衍溢陂池【郭璞曰言湓溢而出也陂池江旁小水】于是蛟龙赤螭【文颖曰龙子为螭张揖曰赤螭雌龙也如淳曰螭山神也兽形师古曰许慎云离山神也字则单作离形若龙子乃从虫此作螭别是一物既非山神又非雌龙龙子三家之説皆失之虫音许尾反○刘奉世曰寻师古之説既不以三家为然则是螭字本不从虫也故云别是一物矣后人误并注改皆从虫非也】防防渐离【李奇曰周洛曰鲔蜀曰防防出巩山穴中三月遡河上能度龙门之限则得为龙矣渐离未闻师古曰防音工邓反防音莫邓反】鰅鰫鰬魠【如淳曰鰅音颙鰬音干魠音托郭璞曰鰅鱼有文采鰫似鲢而黑鰬似鱓魠鰔也一名黄颊师古曰鰅如音是也鰫鰬魠郭説是也鱓音善鰔音感也○宋祁曰注末感字当作咸也字当删】禺禺魼鳎【如淳曰魼音去鱼反晋灼曰鳎音奴榻反郭璞曰禺禺鱼皮有毛黄地黒文魼比目鱼也状似牛脾细鳞紫色两相合乃得行鳎鲵鱼也似鮎有四足声如婴儿师古曰禺音隅又音颙鲵音五奚反鮎音乃兼反】揵鳍掉尾振鳞奋翼【师古曰揵举也鳍鱼背上鬛也掉揺也揵音钜言反掉音徒钓反】潜处乎深岩【郭璞曰隐岸底也】鱼鼈讙声万物众伙【师古曰讙哗也伙多也讙音许元反伙音下果反】明月珠子的皪江靡【应劭曰明月珠子生于江中其光耀乃照于江边也师古曰皪音歴的皪光貌也江靡江边靡迆之处也迆音弋尔反】蜀石黄碝水玉磊砢【张揖曰蜀石石次玉者也郭璞曰碝石黄色水玉水精也师古曰碝音如兖反磊音洛贿反砢音洛可反又音可】磷磷烂烂采色澔汗【郭璞曰皆玉石符采映曜也师古曰磷音澔音浩】丛积乎其中防鹔鹄鸨鴐鵞属玉【张揖曰防大鸟也郭璞曰鹔鹔鷞也鸨似鴈而无后指属玉似鸭而大长颈赤目紫绀色鹔音肃鸨音保师古曰防古鸿字鸨即今俗呼为独豹者也豹者鸨声之讹耳鴐音加属音之欲反鷞音霜】交精旋目【郭璞曰交精似鳬而脚髙有毛冠辟火灾旋目未闻也师古曰今荆郢间有水鸟大于鹭而短尾其色红白深目目旁毛皆长而旋此其旋目乎】烦鹜庸渠【郭璞曰烦鹜鸭属也庸渠似鳬灰色而鸡脚一名章渠鹜音木师古曰庸渠即今之水鸡也】箴疵防卢【张揖曰箴疵似鱼虎而苍黑色防头鸟也卢白雉也郭璞曰卢卢鷀也箴音针师古曰卢郭説是也白雉不浮水上疵音赀防音火交反音鸟了反鷀音慈也○宋祁曰注文字并当作鴢】羣浮乎其上泛淫汜滥随风澹淡【郭璞曰皆鸟任风波自纵漂貌师古曰泛音冯汜音敷剑反澹音大览反淡音琰】与波揺荡奄薄水陼【张揖曰奄覆也草丛生曰薄郭璞曰薄犹集也师古曰薄郭説是也言奄集陼上而游戱】唼喋菁藻咀嚼菱藕【张揖曰菱芰也郭璞曰菁水草藻聚藻也师古曰唼喋衔食也唼音所甲反喋音丈甲反咀音才汝反嚼音才削反】于是乎崇山矗矗巃嵸崔巍【郭璞曰皆髙峻貌也巃音笼嵸音才总反崔音催巍音五回反师古曰嵸音总】深林巨木崭岩参差【师古曰崭岩尖鋭貌参差不齐也崭音士衘反参音楚林反差音楚宜反】九巀嶭南山峩峩【师古曰九山今在醴泉县界巀嶭山即今所谓嵳峩山也在三原县西也南山终南山也峩峩髙貌音子公反又音緫巀音截嶭音齧巀嶭又音在割五割反峩音娥】岩阤甗锜崣崛崎【张揖曰崣髙貌崛崎斗絶也苏林曰音頳水反崣音卒鄙反郭璞曰阤岸际也音豸甗锜隆屈窊折貌甗音鱼晚反锜音嶬崛音掘崎音倚音作罪反崣字作委师古曰苏郭两説并通郭音作罪反又音将水反】振溪通谷蹇产沟渎【张揖曰振拔也水注川曰溪注溪曰谷蹇产屈折也郭璞曰自溪及渎皆水相通注也】呀豁閜阜陵别隝【郭璞曰呀豁閜涧谷之形容也隝水中山也音呼含反呀音呼加反閜音呼下反隝音祷师古曰大阜曰陵言阜陵居在水中各别为隝也豁音呼活反】崴磈嵔廆邱虚堀礨【郭璞曰皆其形势也崴音于鬼反磈音鱼鬼反嵔音恶罪反廆音瘣虚音墟堀音窟礨音磊师古曰磈又音于虺反廆音胡贿反】隐辚郁防登降施靡【郭璞曰隐辚郁防堆垄不平貌辚音洛尽反师古曰防音律施音弋尔反施靡犹连延也】陂池貏豸【郭璞曰陂池旁穨貌也陂音皮貏音衣被之被师古曰陂又音彼竒反貏又音彼】允溶淫鬻【张揖曰水流溪谷之间也师古曰溶音容鬻音育】散涣夷陆【师古曰散涣分散而涣然也易曰风行水上涣夷平也广平曰陆】亭臯千里靡不被筑【师古曰为亭于臯隰之中千里相接皆筑令平也被音皮义反】揜以绿蕙【张揖曰掩覆也緑王刍也蕙薰草也师古曰绿蕙言蕙草色緑耳非王刍也】被以江离糅以蘼芜杂以留夷【张揖曰留夷新夷也师古曰留夷香草也非新夷新夷乃树耳】布结缕【师古曰结缕蔓生着地之处皆生细根如线相结故名结缕今俗呼鼓筝草两幼童对衘之手鼓中央则声如筝也因以名云】攒戾莎【师古曰攒聚也戻莎言莎草相交戾也攒音材官反】掲车衡兰【应劭曰掲车一名防舆香草也师古曰掲音巨列反防音乞】槁本射干【师古曰槁本草类白芷根似芎防射干即乌扇耳射音弋舍反】茈姜蘘荷【如淳曰茈姜姜上齐也师古曰姜之息生者连其株本则紫色也蘘荷莼蔓也根旁生笋可以为葅又治蛊毒茈音紫蘘音人羊反○宋祁曰注文蔓越本作苴】葴持若荪【如淳曰葴音鍼张揖曰葴持阙若杜若也荪香草也师古曰葴寒浆也持当为苻字之误耳苻鬼目也杜若苖颇类姜而为防叶之状今流俗书本持字或作橙非也后人妄改耳其下乃言黄甘橙楱此无橙也葴音之林反荪音孙】鲜支黄砾【师古曰鲜支即今支子树也黄砾今用染者黄屑之木也二者虽非草类既云延曼太原或者赋杂言之耳】蒋芧青薠【张揖曰菰也芧三棱也郭璞曰芧音杼师古曰蒋音将芧音文与反】布濩闳泽延曼太原【郭璞曰布濩犹布露也师古曰闳亦大也濩音防延音弋战反】离靡广衍【师古曰离靡谓相连不絶也衍布也离音力尔反】应风披靡吐芳烈【师古曰烈酷烈之气也披音丕仪反】郁郁菲菲众香发越【郭璞曰香气射散也菲音妃】肹蠁布冩晻薆咇茀【师古曰肹蠁盛作也冩吐也晻薆咇茀皆芳香意也肹音许乙反蠁音响晻音奄又音乌感反薆音爱咇音歩必反茀音勃薆字或作隐也】于是乎周览汜观【师古曰汜普也音敷剑反】缜纷轧芴【孟康曰缜纷众盛也轧芴致密也师古曰缜音争忍反轧音于黠反芴音勿○宋祁曰越本注文缜音丑人反】芒芒怳忽【郭璞曰言眼乱也师古曰芒音莫郎反】视之无端察之无涯【师古曰涯畔也音仪】日出东沼入虖西陂【张揖曰朝出苑之东池莫入于苑西陂中也】其南则隆冬生长涌水跃波【师古曰言其土地气温经冬草木不死水不冻】其兽则庸旄貘犛沈牛麈麋【张揖曰旄旄牛其状如牛而四节毛犛牛黒色出西南徼外沈牛水牛也能沈没水中麈似鹿而大郭璞曰庸牛领有肉堆貘似熊庳脚鋭防骨无髓食铜铁貘音貃犛音貍师古曰庸牛即今之犎牛也旄牛即今所谓偏牛者也犛牛即今之猫牛者也犛字又音茅麈音主】赤首圜题穷奇象犀【张揖曰题额也穷奇状如牛而猬毛其音如嘷狗食人师古曰象大兽也长鼻牙长一丈犀头似猪一角在鼻一角在额前】其北则盛夏含冻裂地渉氷掲河【师古曰言其土地气寒当暑凝冻地为之裂故渉氷而渡河也掲搴衣也诗邶风匏有苦叶之篇曰深则厉浅则掲音邱例反】其兽则麒麟角端騊駼橐驼【张揖曰雄曰麒雌曰麟其状麋身牛尾狼题一角角端似牛其角可以为弓郭璞曰麒似麟而无角角端似猪角在鼻上中作弓师古曰麒麟角端郭説是也橐驼者言其可负橐嚢而驼物故以名云】蛩蛩驒騱駃騠驴防【郭璞曰驒騱駏驴类也駃騠生三日而超其母驒音颠騱音奚駃音决騠音提】于是乎离宫别馆弥山跨谷【师古曰弥满也跨犹骑也】髙廊四注重坐曲阁【师古曰廊堂下四周屋也重坐谓増室也曲阁阁之屈曲相连者也】华榱璧珰辇道纚属【师古曰榱椽也华谓雕畵之也璧珰以玉为椽头当即所谓璇题玉题者也一曰以玉饰瓦之当也辇道谓阁道可以乗辇而行者也纚属纚迤相连属也纚音力尔反属音之欲反】歩櫩周流长途中宿【师古曰歩櫩言其下可行歩即今之歩廊也谓其途长逺虽经曰行之尚不能逹故中道而宿也】夷筑堂絫台増成【师古曰夷平也山之髙聚者曰絫古累字言平山而筑堂于其上为累台也増重也一重为一成也音子公反】岩突洞房【师古曰于岩穴底为室若灶突然潜通台上】頫杳而无见仰橑而扪天【师古曰頫古俯字也杳眇视逺貌古攀字也橑椽也扪摸也言台榭之髙有升上之者俯视则不见地仰攀其椽可以摸天也橑音老扪音门】奔星更于闺闼宛虹拖于楯轩【师古曰奔星流星也更歴也闺闼宫中小门也宛虹屈曲之虹也拖谓申加于上也楯轩轩之兰板也并言室宇之髙故星虹得经加之也更音工衡反虹音红拖音吐贺反又音徒可反】青龙蚴蟉于东箱象舆婉僤于西清【师古曰象舆瑞应车也西清者西箱清静之处也蚴蟉婉僤皆行动之貌蚴音一纠反蟉音力纠反僤音善】灵圉燕于闲馆【张揖曰灵圉众仙号也师古曰闲读曰闲】偓佺之伦暴于南荣【郭璞曰偓佺仙人也食松子而眼方暴谓偃卧日中也荣屋南檐也偓音握佺音铨】醴泉涌于清室通川过于中庭【师古曰醴泉瑞水味甘如醴言于室中涌出而通流为川从中庭而过也】磐石裖崖【孟康曰祳防致也崖亷也以石致川之亷也师古曰祳防并音之忍反致音直二反谓重密而累积】嵚岩倚倾【郭璞曰嵚岩欹貌师古曰嵚音口衔反倚音于绮反】嵯峩防嶫刻削峥嵘【苏林曰削音陗峻之陗峥音侪争反嵘音户抨反郭璞曰言自然若雕刻也防音昨盍反嶫音五盍反师古曰直言刻削耳非云峭峻郭説是也防音防嶫音业】玫瑰碧琳珊瑚丛生【郭璞曰瑚生水底石边大者树髙三尺余枝格交错无有叶】珉玉旁唐玢豳文磷【苏林曰玢音分郭璞曰旁唐言盘礴玢豳文理貌师古曰旁唐文石也唐字本作砀言珉玉及石并玢豳也玢音彼旻反豳又音彼闲反】赤瑕驳荦杂臿其间【张揖曰赤瑕赤玉也郭璞曰言杂厠崖石中驳荦采防也荦音洛角反】鼂采琬琰和氏出焉【师古曰鼂古朝字也朝采者美玉毎旦有白虹之气光采上出故名朝采犹言夜光之璧矣琬琰美玉名和氏之璧卞和所得亦美玉也言今皆出于上林】于是乎卢橘夏孰【应劭曰伊尹书曰箕山之东青马之所有卢橘夏孰晋灼曰此虽赋上林博引异方珍奇不系于一也师古曰卢黑色也】黄甘橙楱【郭璞曰黄甘橘属而味精楱亦橘之类也音凑张揖曰楱小橘也出武陵师古曰橙即柚也音丈耕反】枇杷橪柿亭柰厚朴【张揖曰枇杷似斛树长叶子若杏橪橪支香草也亭山棃也厚朴药名也郭璞曰橪支木也师古曰此二句总论树木不得杂以香草也橪郭説得之朴木皮也此药以皮为用而皮厚故呼厚朴云橪音烟朴音匹角反】梬枣杨梅【张揖曰杨梅其实似谷子而有核其味酢出江南也】樱桃蒲陶【师古曰樱桃即今之朱樱也礼记谓含桃尔雅谓之荆桃樱音于耕反】隐夫薁棣【师古曰隐夫未详薁即今之郁李也棣今之山樱桃薁音于六反棣音徒计反】荅遝离支【张揖曰荅遝似李出蜀晋灼曰离支大如鸡子皮麤剥去皮肌如鸡子中黄味甘多酢少师古曰遝音沓离音力智反】罗乎后宫列乎北园貤邱陵下平原【师古曰貤犹延也一曰次第而重也貤音弋豉反】扬翠叶扤紫茎【师古曰扤揺也音兀】发红华垂朱荣煌煌扈扈照曜钜野【师古曰言其光采之盛也钜野大野煌音皇】沙棠栎槠【张揖曰沙棠状如棠黄华赤实其味似李无核吕氏春秋曰果之美者沙棠之实栎果名也槠似柃叶冬不落应劭曰栎采木也郭璞曰槠似采柔师古曰栎非果名又非采木之栎盖木蓼也叶辛初生可食音歴槠音诸采音菜柔音食诸反○宋祁曰柔字当作食渚反】华枫枰栌【师古曰华即今之皮贴弓者也枫树脂可为香今之枫胶香也尔雅云一名欇欇枰即平仲木也栌今黄栌木也华音胡化反枫音风枰音平栌音卢】留落胥邪仁频并闾【张揖曰并闾防也郭璞曰落檴也中作器素胥邪似并闾皮可作索师古曰仁频即賔桹也频字或作賔胥音先余反邪音弋奢反檴音镬】欃檀木兰【孟康曰欃檀檀别名郭璞曰欃音防】豫章女贞【师古曰女贞树冬夏常青未尝凋落若有节操故以名焉】长千仞大连抱【师古曰八尺曰仞连抱者言非一人所抱】夸条直畅实叶葰楙【郭璞曰夸张布也张揖曰葰甬也师古曰畅通也通谓上下相称也葰音峻楙古茂字也甬音踊】攒立丛倚连卷欐佹【师古曰攒立聚立也丛倚相倚也连卷屈曲也欐佹支柱也倚音于绮反卷音邱专反又音巨专反欐音力尔反佹音诡○宋祁曰注文柱景本作住】崔错癹骫【师古曰崔错交杂也发委蟠戾也崔音千贿反癹音歩葛反骫古委字】坑衡閜砢【师古曰坑衡径直貌也閜砢相扶持也坑音口庚反閜音乌可反砢音来可反坑字或作抗言树之支干相抗争衡也其义两通】垂条扶疏落英幡纚【师古曰扶疏四布也英谓华也幡纚飞扬貌也纚音山尔反】纷溶萷参猗柅从风【郭璞曰纷溶萷参支竦擢也猗柅犹阿也萷音萧参音森猗音于氏反柅音诺氏反师古曰溶音容萷亦音山交反】藰莅芔歙【师古曰林木鼓动之声也藰音刘莅音利芔古卉字也音讳歙音翕】盖象金石之声管籥之音【师古曰金石谓钟磬也管长一尺围一寸六孔无底籥三孔并以竹为之】柴池茈虒旋还乎后宫【如淳曰茈音此虒音豸张揖曰柴池参差也茈虒不齐也郭璞曰柴音差还还绕也音宦】杂袭絫辑【师古曰杂袭相因也絫辑重积也絫古累字辑与集同】被山縁谷循阪下隰【师古曰循顺也下湿曰隰】视之无端防之亡穷于是乎猨素雌蜼玃飞蠝【张揖曰蜼如母猴卬鼻而长尾玃似弥猴而大飞蠝飞防也其状如兎而防首以其飞郭璞曰蠝鼯防也毛紫赤色飞且生一名飞生蜼音赠遗之遗蠝音诔师古曰猨素雌言猨之雄者黑而雌者白素也尔雅曰玃父善顾也玃音镢鼯音吾】蛭蜩玃蝚【如淳曰蛭音质张揖曰蛭虮也蜩蝉也玃蝚弥猴也师古曰方言兽属而引蛭虮水虫又及蜩蝉乖于事类如説非也但未详是何兽耳蝚音乃髙反又音柔即今所谓戎皮为鞌褥者也戎音柔声之转耳非弥猴也○宋祁曰蝚当作猱】獑胡豰蛫【张揖曰獑胡似弥猴头上有髪要以后黑豰白狐子也郭璞曰豰似鼬而大要以后黄一名黄要食弥猴蛫未闻也獑音防豰音呼糓反蛫音诡师古曰豰郭説是也】栖息乎其间长啸哀鸣翩幡互经【郭璞曰互经互相经过也】夭蟜枝格偃蹇杪颠【郭璞曰皆猿猴在树共戯姿态也夭蟜频申也师古曰杪颠枝上端也蟜音矫杪音眇】隃絶梁腾殊榛【师古曰絶梁谓正絶水无桥梁也殊榛特立株枿也言超度无梁之水而跳上株枿之上也隃字与逾同榛音恻人反枿音伍曷反】防垂条掉希间【张揖曰防持县垂之条掉徃着希疏无枝之间也师古曰掉音徒钓反】牢落陆离烂漫逺迁【师古曰言其聚散不杂乱移徙也】若此者数百千处娱游徃来宫宿馆舍【师古曰娱戏也戏音许其反】庖厨不徙后宫不移百官备具【师古曰言所在之处供具皆足也】于是乎背秋渉冬天子校猎【李奇曰以五校兵出猎也师古曰李説非也校猎者以木相贯穿总为阑校遮止禽兽而猎取之説者或以为周官校人掌田猎之马因云校猎亦失其义养马称校人者谓以为阑校以养马耳故呼为阑也事具周礼非以猎马故称校人】乘镂象六玉虬【张揖曰镂象象路也以象牙疏镂其车辂六玉虬谓驾六马以玉饰其镳勒有似玉虬龙子有角曰虬】拖蜺旌【张揖曰析羽毛染以五采缀以缕为旌有似虹蜺之气也师古曰拖音土贺反又音徒可反】靡云旗【张揖曰画熊虎于旒为旗似云气】前皮轩后道游【文頴曰皮轩以虎皮饰车天子出道车五乗游车九乗在乗舆车前赋颂为偶辞耳师古曰文説非也言皮轩最居前而道游次皮轩之后耳非谓在乗舆之后也皮轩之上以赤皮为重盖今此制尚存又非猛兽之皮用饰车也道读曰导】孙叔奉辔衞公参乘【郑氏曰孙叔者太仆公孙贺也字子叔衞公者大将军衞青也大驾太仆御大将军参乗师古曰参乗在车之右也觧具在文纪也】扈从横行出乎四校之中【文頴曰凡五校今言四者一校中随天子乗舆也师古曰此説又非也四校者防校之四面也言其跋扈縦恣而行出于校之四外也】鼓严簿纵猎者【孟康曰鼓严严鼓也簿卤簿也师古曰縦放也簿音歩户反】江河为阹泰山为橹【苏林曰阹猎者圜陈遮禽兽也张揖曰橹大盾以为翳也郭璞曰橹望楼也因山谷遮禽兽为阹师古曰因江河以遮禽登泰山而望获言田猎之广逺耳郭説是也阹音祛】车骑靁起殷天动地【郭璞曰殷犹震也师古曰靁古雷字也殷音隐】先后陆离离散别追【师古曰陆离分散也言各有所追逐也追合韵音竹遂反】淫淫裔裔縁陵流泽云布雨施【郭璞曰言徧山野也】生貔豹搏豺狼【郭璞曰貔执夷虎属也音毗师古曰貔豹二物皆猛兽也生谓生取之也搏击也】手熊罴足壄羊【张揖曰熊犬身人足黑色罴如熊黄白色壄羊麢羊也似羊而青师古曰壄羊今之所谓山羊也非麢羊矣手言手击杀之足谓蹵蹈而获之】防鹖苏【孟康曰鹖鹖尾也苏析羽也张揖曰鹖似雉鬬死不郤郭璞曰其尾为防也鹖音曷】绔白虎【张揖曰着白虎文绔也师古曰绔古袴字】被斑文【师古曰被谓衣着之也斑文亦防豹之皮也被音皮义反】跨壄马【师古曰骑之也】陵三之危【师古曰陵上也三嵕三聚之山也】下碛歴之坻【师古曰碛歴沙石之貌也坻水中髙处也碛音千狄反坻音迟】径峻赴险越壑厉水【师古曰厉以衣度也】推蜚廉弄觧廌【郭璞曰飞亷龙雀也鸟身鹿头张揖曰觧廌似鹿而一角人君刑罚得中则生于朝廷主触不直者可得而弄也师古曰推亦谓弄之也其字从手今流俗读作椎击之椎失其义矣觧音蟹廌音丈介反】格虾蛤鋋猛氏【孟康曰虾蛤猛氏皆兽名也郭璞曰今蜀中有兽状似熊而小毛浅有光泽名猛氏师古曰鋋铁把短矛也虾音遐蛤音閤鋋音蝉】羂要褭射封豕【张揖曰要褭马金喙赤色一日行万里者郭璞曰封豕大猪也要褭音窈嫋师古曰羂谓罗系之也音工犬反】箭不茍害觧脰防脑弓不虚发应声而倒【张揖曰脰项也师古曰言射必命中非诡遇也脰音豆】于是乗舆弭节徘徊翺翔徃来【郭璞曰言周旋也】睨部曲之进退览将帅之变态【师古曰睨衺视也部曲觧在李广传睨音五计反】然后侵淫促节【郭璞曰言短驱也】鯈夐逺去【师古曰鯈然夐然疾逺貌】流离轻禽蹵履狡兽【师古曰流离困苦之也】白鹿捷狡莵【郭璞曰狡莵健跳故捷取之也○宋祁曰南本郭璞曰下云轴也言轴轹白鹿追捷狡兎也音卫余谓子虚赋已于騊駼下注并音矣此疑不合再出】轶赤电遗光耀【张揖曰轶过也郭璞曰皆妖气为变怪者游光之属】追怪物出宇宙【张揖曰怪物奇禽也天地四方曰宇古徃今来曰宙师古曰张説宙非也许氏説文觧字云宙舟舆所极覆也】弯蕃弱满白羽【文頴曰弯牵也蕃弱夏后氏之良弓名引弓尽箭镝为满以白羽羽箭故言白羽也师古曰弯音乌还反蕃音扶元反】射游枭栎蜚遽【张揖曰枭恶鸟故射之也栎梢也飞遽天上神兽也鹿头而龙身郭璞曰枭枭羊也似人长唇被髪食人师古曰枭郭説近是矣非谓恶鸟之枭也栎音洛遽音钜】择肉而后发先中而命处【郭璞曰言必如所志者也】矢分蓺殪仆【文颖曰所射凖的为蓺一发死为殪郭璞曰仆毙也殪音翳仆音赴师古曰言矢适分则殪死而赴如射蓺也蓺谓射的即今之垜上橜也蓺读与艺同字亦作臬音鱼列反】然后扬节而上浮【郭璞曰言腾逺也】陵惊风歴骇猋【师古曰猋谓疾风从下而上也音必遥反】乘虚亡与神俱【张揖曰虚无廖廓与天通灵言其所乗气之髙故能出飞鸟之上而与神俱也】蔺鹤乱昆鸡【张揖曰昆鸡似鹤黄白色郭璞曰乱者言乱其行伍也】遒孔鸾促鵔防【郭璞曰遒促皆廹捕之也师古曰遒音材由反】拂翳鸟【张揖曰山海经曰九疑之山有五采之鸟名曰翳鸟也】捎凤皇【师古曰捎音山交反】捷鹓鶵揜焦明【张揖曰焦明似凤西方之鸟也】道尽涂殚廻车而还消防乎襄羊降集乎北纮【张揖曰淮南子云九州之外曰八泽八泽之外乃有八纮北方之纮曰委羽郭璞曰襄羊犹彷徉也师古曰纮音宏】率乎直指【师古曰率然直去意】揜乎反乡【师古曰揜然疾归貌】蹷石闗歴封峦过防鹊望露寒【张揖曰此四观武帝建元中作在云阳甘泉宫外师古曰蹶蹋歴经也蹷音钜月反峦音鸾防音支○宋祁曰防越作鳷】下堂棃息宜春【张揖曰棠棃宫名在云阳东南三十里师古曰宜春宫名在杜县东即今曲江池是其处也】西驰宣曲【张揖曰宣曲宫名也在昆明池曲】濯鹢牛首【张揖曰牛首池名也在上林苑西头师古曰濯者所以刺舩也鹢即鹢首之舟也濯音直孝反】登龙台【张揖曰观名也在丰水西北近渭】掩细柳【郭璞曰观名也在昆明池南也】观士大夫之勤略【师古曰略智略也观士之勤大夫之略也】钧猎者之所得获【郭璞曰平其多少也】徒车之所閵轹【郭璞曰徒歩也閵践也轹辗也音来各反师古曰辗音女展反】骑之所蹂若人之所蹈借【师古曰蹂若谓践蹋也蹂音人九反○刘攽曰徒字乃助辞徒犹但也若亦助辞若预及之辞】与其穷极倦惊惮詟伏【郭璞曰穷极倦疲惫也惊惮詟伏詟怖不动貌师古曰音剧惮音丁曷反詟音之渉反】不被创刃而死者它它借借【郭璞曰言交横也师古曰它音徒河反】填阬满谷掩平弥泽【师古曰平平原也弥亦满也】于是乎游戱懈怠置酒乎颢天之台【张揖曰台髙上干皓天也师古曰颢音胡考反】张乐乎胶葛之防【郭璞曰言旷逺深貌也】撞千石之钟【张揖曰千石十二万斤也】立万石之虡【师古曰虡兽名也立一百二十万斤之虡以县钟也】建翠华之旗树灵鼍之鼓【师古曰翠华之旗以翠羽为旗上葆也灵鼍之鼓以鼍皮为鼓鼍音徒河反又音徒丹反】奏陶唐氏之舞【郭璞曰陶唐尧有天下号也如淳曰舞咸池师古曰二家之説皆非也陶唐当为阴康传写字误耳古今人表有葛天氏隂康氏吕氏春秋曰昔阴康氏之始隂多滞伏湛积阳道壅塞不行其序民气郁阏筋骨缩栗不逹故作为舞以宣导之髙诱亦误觧云陶唐尧有天下之号也案吕氏説隂康之后方一一歴言黄帝颛顼帝喾乃及尧舜作乐之本皆有次第岂再陈尧而错乱其序乎盖诱不视古今人表妄改易吕氏本文】聴葛天氏之歌【张揖曰葛天氏三皇时君号也其乐三人持牛尾投足以歌八曲一曰戴民二曰鸟三曰育草木四曰奋五谷五曰敬天常六曰彻帝功七曰依地徳八曰总禽兽之极师古曰张説八曲是也其事亦见吕氏春秋张云三皇时君失之矣】千人倡万人和【师古曰倡读曰唱】山陵为之震动川谷为之荡波【郭璞曰波浪起也】巴俞宋蔡淮南干遮【师古曰巴俞之人刚勇好舞初髙祖用之克平三秦美其功力后使乐府习之因名巴俞舞也宋蔡二国名淮南地名干遮曲名也】文成颠歌【文頴曰文成辽西县名也其县人善歌颠益州颠县其民能作西南夷歌也师古曰颠即滇字也其音则同耳】族居递奏金鼓迭起【师古曰族聚也聚居而递奏也金钟也钟之与鼔亦互起也迭音徒结反】铿鎗闛鞈洞心骇耳【师古曰铿鎗金声也闛鞈鼓音也洞彻也骇惊也铿音口耕反鎗音初衡反闛音托郎反鞈音榻】荆吴郑衞之声【郭璞曰皆淫哇之声】韶濩武象之乐【文頴曰韶舜乐也濩汤乐也武武王乐也张揖曰象周公乐也南人服象为虐于夷武王命周公以兵追之至于海南乃为三象乐也】阴淫案衍之音【郭璞曰流湎曲也师古曰衍音弋战反】鄢郢缤纷激楚结风【李奇曰鄢今宜城县也郢楚都也缤纷舞貌也郭璞曰激楚歌曲也师古曰结风亦曲名也缤音匹人反】俳优侏儒狄鞮之倡【张揖曰狄鞮西方译名郭璞曰西戎乐名也师古曰俳优侏儒倡乐可狎玩者也狄鞮郭説是也鞮音丁奚反】所以娱耳目乐心意者丽靡烂漫于前【郭璞曰言恣所观也】靡曼美色于后【张揖曰靡细也曼泽也】若夫青琴虙妃之徒【伏俨曰青琴古神女也文颖曰虙妃洛水之神女也师古曰虙读与伏字同】絶殊离俗【郭璞曰世无双也】妖冶闲都靓荘刻饰便嬛繛约【郭璞曰靓庄粉白黛黒也刻刻画鬋鬓也便嬛轻丽也繛约婉约也嬛音翾靓音净师古曰妖冶美好也闲都雅丽也繛音绰】柔桡嬽嬽妩媚孅弱【师古曰桡动曲也嬽嬽柔曲貌也纎细也细弱总谓骨体也桡音女教反嬽音于圆反妩音武孅即纎字耳】曳独茧之防防眇阎易以恤削【张揖曰防防褕也防褎也郭璞曰独茧一茧丝也阎易衣长貌也恤削言如刻画作之也师古曰褕音逾防音曳易音弋示反】便姗嫳屑与世殊服【师古曰言其行歩安详容服絶异也便音歩千反姗音先嫳音歩结反】芬芳沤郁酷烈淑郁【郭璞曰香气盛也师古曰沤音一侯反】皓齿粲烂宜笑的皪【郭璞曰鲜明貌也师古曰皪音砾】长眉连娟微睇緜藐【郭璞曰连娟言曲细緜藐视逺貌藐音邈师古曰微睇小视也娟音一全反睇音大计反】色授魂予心愉于侧【张揖曰彼色来授魂徃与接也师古曰愉乐也音逾】于是酒中乐酣【师古曰酒中饮酒中半也乐酣奏乐洽也中音竹仲反】天子芒然而思【师古曰芒然犹防然也芒音莫郎反】似若有亡【师古曰如有失也】曰嗟乎此大奢侈朕以览聴余闲无事弃日【师古曰言聴政余暇不能弃日也闲读曰闲】顺天道以杀伐【郭璞曰因秋气也】时休息以于此【郭璞曰谓苑囿中也○宋祁曰浙本无以字】恐后世靡丽遂往而不返非所以为继嗣创业垂统也【郭璞曰言不可以示将来也师古曰为音于伪反】于是乎乃觧酒罢猎而命有司曰地可垦辟悉为农郊以赡氓隶【师古曰辟读曰辟辟开也邑外谓之郊郊野之田故曰农郊也衞风硕人之诗曰説于农郊也】隤墙填壍【师古曰隤坠也音徒回反】使山泽之民得至焉【师古曰恣其刍牧樵采者也】实陂池而勿禁虚宫馆而勿仞【师古曰实谓人满其中言恣其有所取也仞亦满也勿仞言废罢之也】发仓廪以救贫民补不足恤鳏寡存孤独出徳号省刑罚【师古曰徳号徳音之号令也易夬卦曰孚号有厉是也】改制度易服色革正朔与天下为始于是歴吉日以斋戒【张揖曰歴犹算也】袭朝服乗法驾建华旗鸣玉鸾【郭璞曰鸾铃也在轨曰鸾在轼曰和】游于六蓺之囿驰骛乎仁义之涂【郭璞曰六蓺礼乐射御书数也涂道也师古曰郭説非也此六蓺谓六经者也】览观春秋之林【如淳曰春秋义理繁茂故比之于林薮也】射貍首兼驺虞【郭璞曰貍首逸诗篇名诸侯以为射节驺虞召南之卒章天子以为射节也】弋鹤舞干戚【郭璞曰干盾戚斧也】戴云防揜羣雅【张揖曰防毕也前有九流云防之车诗小雅之材七十四人大雅之材三十一人故曰羣雅也】悲伐檀【师古曰伐檀魏国之诗刺在位贪鄙也】乐乐胥【郑氏曰诗云于胥乐兮师古曰此説非也谓取小雅桑扈之篇云君子乐胥万邦之屏耳胥有材智之人也王者乐得有材智之人使在位也胥音先吕反】脩容乎礼园翺翔乎书圃【师古曰此以上皆取经典之嘉辞以代游猎之娱乐】述易道【郭璞曰脩絜静精微之术】放怪兽【张揖曰苑中奇怪之兽不复猎也】登明堂坐清庙恣羣臣奏得失四海之内靡不受获【师古曰言天下之人皆受恩恵岂直于田猎得兽而已】于斯之时天下大説乡风而聴随流而化芔然兴道而迁义【师古曰芔然犹歘然也迁徙也徙就于义也】刑错而不用徳隆于三皇功羡于五帝【师古曰错置也羡饶也五帝谓黄帝颛顼帝喾尧舜也一曰少昊颛顼髙辛尧舜也错音千故反羡音弋战反】若此故猎乃可喜也若夫终日驰骋劳神苦形罢车马之用抏士卒之精【师古曰罢读曰疲抏挫也音伍官反】费府库之财而无徳厚之恩务在独乐不顾众庶忘国家之政贪雉莵之获则仁者不繇也【师古曰繇读与由同由用也】从此观之齐楚之事岂不哀哉地方不过千里而囿居九百是草木不得垦辟而民无所食也【师古曰辟读曰辟】夫以诸侯之细而乐万乘之所侈仆恐百姓被其尤也【师古曰尤过也被音皮义反】于是二子愀然改容超若自失【师古曰愀变色貌音材小反又音秋诱反○宋祁曰景本无又音秋诱反五字】逡廵避席曰鄙人固陋不知忌讳乃今日见教谨受命矣赋奏天子以为郎亡是公言上林广大山谷水泉万物及子虚言云梦所有甚众侈靡多过其实且非义理所止故删取其要归正道而论之【师古曰言不尚其侈靡之论但取终篇归于正道耳非谓削除其辞也而説者便谓此赋已经史家刋剟失其意矣○刘奉世曰观传所云则是尝删其辞矣若是顔説则删字为长辞恐非传意】


　　前汉书卷五十七上
　　前汉书卷五十七上考证
　　司马相如传上素与临卭令王吉相善云云○凌穉隆曰刘知几谓此传相如自作子长录之班氏曽无増损如果相如自作何以自述鄙事而不讳耶观赋后有非义理所尚故删取其要数语此子长防语自作之説未可据也
　　衡兰芷若注师古曰今流俗书本芷若下有射干字妄增之也○【臣召南】按史记有射干二字文选亦有之然则俗本妄増有自来矣据下文腾逺射干是兽名又稾本射干是草名此文是香草名如史记文选则此赋凡三用射干字
　　诸柘巴且○史记作诸蔗猼且文选作诸柘巴苴其上则有宛雏孔鸾○按史记有赤猨玃猱四字在鸳雏孔鸾之上又蟃蜒防豻之下史记有兕象野犀穷奇獌狿八字此孟坚所删也
　　右夏服之劲箭注伏俨曰夏后氏之良弓名烦弱○【臣召南】按烦弱应作繁弱左传封父之繁弱是也
　　襞积褰绉○按此句下文选有纡徐委曲一句又眇眇忽忽若神之髣髴史记作缥乎忽忽若神仙之彷佛又怠而后游于清池史记作怠而后发游于清池又奔扬防文选作奔物防
　　南有琅邪注张揖曰台名也在渤海间○【臣召南】按琅邪在东海濵不在渤海张揖注讹地理志云琅邪郡琅邪越王尝治此起台馆自齐国言之在南若如揖説反在齐北境矣
　　紫渊径其北注文頴曰西河谷罗县有紫泽在县西北○按地理志谷罗武泽在西北据頴此注则彼武字讹也
　　东注大湖注郭璞曰在吴县云云○【臣召南】按此大湖自指闗中巨泽言之非吴地震泽也顔引郭説非是凡巨泽潴水俱可称大湖不必震泽
　　前汉书卷五十七上考证
　　钦定四库全书
　　前汉书卷五十七下
　　汉　　兰　　　台　　令　　史班　固撰唐正议大夫行袐书少监琅邪县开国子顔师古注
　　司马相如传第二十七下
　　相如为郎数嵗会唐防使略通夜郎僰中【师古曰行取曰略夜郎僰中皆西南夷也僰音蒲北反】发巴蜀吏卒千人郡又多为发转漕万余人用军兴法诛其渠率【师古曰渠大也】巴蜀民大惊恐上闻之乃遣相如责唐防等因谕告巴蜀民以非上意檄曰告巴蜀太守蛮夷自擅不讨之日乆矣时侵犯边境劳士大夫陛下即位存抚天下集安中国然后兴师出兵北征匈奴单于怖骇交臂受事屈膝请和康居西域重译纳贡稽首来享【师古曰来入朝觐豫享祀也一曰享献也献其国珍也】移师东指闽越相诛右吊番禺太子入朝【文颖曰吊至也番禺南海郡治也东伐越后至番禺故言右也师古曰南越为东越所伐汉发兵救之南越蒙天子徳恵故遣太子入朝所以云吊耳非训至也】南夷之君西僰之长常效贡职不敢惰怠延颈举踵喁喁然【师古曰喁喁众口向上也音鱼龙反】皆乡风慕义欲为臣妾【师古曰乡读曰向】道里辽逺山川阻深不能自致【师古曰致至也】夫不顺者已诛而为善者未赏故遣中郎将徃宾之发巴蜀之士各五百人以奉币卫使者不然【张揖曰不然之变也】靡有兵革之事战鬭之患今闻其乃发军兴制【师古曰以发军之法为兴众之制也】惊惧子弟忧患长老郡又擅为转粟运输皆非陛下之意也当行者或亡逃自贼杀【师古曰贼犹害也】亦非人臣之节也夫边郡之士闻防举燧燔【孟康曰防如覆米防县着契臯头有冦则举之燧积薪有冦则燔然之也○宋祁曰防音郁漉水防】皆摄弓而驰荷兵而走【师古曰摄谓张弓注矢而持之也摄音女渉反】流汗相属惟恐居后【师古曰属逮也音之欲反】触白刃冒流矢【师古曰冒犯也】议不反顾计不旋踵人懐怒心如报私讐彼岂乐死恶生非编列之民而与巴蜀异主哉【师古曰编列谓编戸也编音布先反】计深虑逺急国家之难而乐尽人臣之道也故有剖符之封析圭而爵位为通侯【如淳曰析中分也白蔵天子青在诸侯也】居列东第【师古曰东第甲宅也居帝城之东故曰东第也】终则遗显号于后世传土地于子孙事行甚忠敬居位甚安佚【师古曰佚乐也读与逸同】名声施于无穷功烈着而不灭是以贤人君子肝脑涂中原膏液润埜屮而不辞也【师古曰埜与壄同古野字也古草字】今奉币使至南夷【○宋祁云越本使作役】即自贼杀或亡逃抵诛【师古曰抵至也亡逃而至于诛也】身死无名【师古曰无善名也】諡为至愚【师古曰諡者行之迹也终以愚死后叶传称故谓之諡】耻及父母为天下笑人之度量相越岂不逺哉然此非独行者之罪也父兄之教不先子弟之率不谨【师古曰不先者谓往日不素教之也】寡亷鲜耻而俗不长厚也【师古曰寡鲜皆少也鲜音息浅反】其被刑戮不亦宜乎陛下患使者所司之若彼【○宋祁曰所司疑作有司】悼不肖愚民之如此故遣信使【师古曰诚信之人以为使也】晓谕百姓以发卒之事【师古曰谕告也】因数之以不忠死亡之罪【师古曰数责也音所具反】让三老孝弟以不教诲之过【师古曰让责也责其教诲不备也】方今田时重烦百姓【师古曰重难也不欲召聚之也】已亲见近县【师古曰近县之人使者已自见而口谕之矣故为檄文驰以示逺所也】恐逺所谿谷山泽之民不徧闻檄到亟下县道【师古曰亟急也县有蛮夷曰道】咸谕陛下意毋忽【师古曰忽怠忽也】相如还报【师古曰使讫还报天子也】唐蒙已略通夜郎因通西南夷道发巴蜀广汉卒作者数万人治道二嵗道不成士卒多物故【师古曰物故死也解在苏武传】费以亿万计蜀民及汉用事者多言其不便是时卭莋之君长【文頴曰卭者今为卭都县莋者今为定莋县师古曰莋音才各反】闻南夷与汉通得赏赐多多欲愿为内臣妾请吏比南夷上问相如相如曰卭莋冉駹者近蜀道易通【师古曰今州开州等首领姓冉者皆旧冉种也駹音尨】异时尝通为郡县矣【师古曰异时犹言徃时也】至汉兴而罢今仍复通为置县愈于南夷【晋灼曰南夷谓犍为牂牁也西夷谓越巂益州也师古曰愈胜也】上以为然乃拜相如为中郎将建节徃使副使者王然于壶充国吕越人驰四乘之传【师古曰传音张恋反】因巴蜀吏币物以赂西南夷至蜀太守以下郊迎【师古曰迎于郊界之上也○宋祁曰太守字上疑更有蜀字】县令负弩矢先驱【师古曰导路也】蜀人以为宠于是卓王孙临卭诸公皆因门下献牛酒以交驩卓王孙喟然而叹自以得使女尚司马长卿晩【师古曰尚犹配也义与尚公主同今流俗书本此尚字作当葢后人见前云文君恐不得当故改此文以就之耳】乃厚分与其女财与男等相如使略定西南夷卭莋冉駹斯榆之君皆请为臣妾除边闗边闗益斥【师古曰斥开广也○宋祁云淳化本无下边闗二字】西至沬若水【张揖曰沬水出蜀广平徼外若水出旄牛徼外师古曰沬音妹】南至牂柯为徼【张揖曰徼谓以木石水为界者也如淳曰斯榆之君等自求去边闗欲与牂柯作徼塞也师古曰徼音工钓反】通灵山道桥孙水【张揖曰凿开灵山道置灵道县孙水出台登县南至防无入若水师古曰于孙水上作桥也】以通卭莋还报天子大说【师古曰说读曰恱】相如使时蜀长老多言通西南夷之不为用大臣亦以为然相如欲谏业已建之不敢【师古曰本由相如立此事故不敢更谏也】乃著书借蜀父老为辞而已诘难之以风天子【师古曰借假也风读曰讽】且因宣其使指令百姓皆知天子意其辞曰汉兴七十有八载徳茂存乎六世【○宋祁曰六世髙帝恵帝吕氏文帝景帝通武帝六世】威武纷云湛恩汪濊【师古曰纷云盛貎汪濊深广也湛读曰沈汪音乌皇反濊音于喙反○宋祁曰汪当作□】羣生霑濡洋溢乎方外【师古曰洋音羊】于是乃命使西征随流而攘【师古曰攘郤退也音人羊反】风之所被罔不披靡【师古曰被音丕靡反】因朝冉从駹定莋存卭略斯榆举苞蒲结轨还辕东乡将报【师古曰结屈也轨车迹也乡读曰向报报天子也】至于蜀都耆老大夫搢绅先生之徒二十有七人俨然造焉【师古曰造至也造音千到反】辞毕进曰【师古曰辞谓初谒见之辞】葢闻天子之于夷狄也其义覊縻勿絶而已【师古曰羁马络头也縻牛纼也言牵制之故取喻也○宋祁曰于疑作牧】今罢三郡之士通夜郎之涂【师古曰罢读曰疲】三年于兹而功不竟士卒劳倦万民不赡今又接之以西夷百姓力屈恐不能卒业【师古曰屈尽也卒终也业事也】此亦使者之累也【师古曰累音力瑞反】窃为左右患之且夫卭莋西僰之与中国并也歴年兹多不可记已【师古曰已语终之辞也】仁者不以徳来强者不以力并意者殆不可乎【师古曰言古徃帝王虽有仁徳不能招来之虽有强力不能并吞之以其险逺理不可也】今割齐民以附夷狄所恃以事无用【师古曰所恃即中国之人也无用谓西南夷也】鄙人固陋不识所谓使者曰乌谓此乎【师古曰乌于何也】必若所云则是蜀不变服而巴不化俗也仆尚恶闻若说【师古曰尚犹也若如也言仆犹恶闻如此之说况乎逺识之人也恶音一故反○宋祁曰若汝尔也荘子予语若之类不容诂为如】然斯事体大固非观者之所觏也【师古曰觏见也音搆】余之行急其详不可得闻已【师古曰言行程急速不暇为汝详言之】请为大夫粗陈其畧【师古曰粗犹麄也音千戸反】葢世必有非常之人然后有非常之事有非常之事然后有非常之功非常者固常人之所异也【师古曰常人见之以为异也】故曰非常之元黎民惧焉【师古曰元始也非常之事其始难知众人惧之】及臻厥成天下晏如也【师古曰臻至也晏安也】昔者洪水沸出汜滥衍溢民人升降移徙崎岖而不安夏后氏戚之乃堙洪原【师古曰堙塞也水本曰原堙音因】决江疏河洒沈澹灾东归之于海【师古曰疏通也洒分也沈深也澹安也言分散其深水以安定其灾也洒音所宜反澹音徒滥反】而天下永宁当斯之勤岂惟民哉心烦于虑而身亲其劳躬傶骿胝无胈肤不生毛【张揖曰躬体也傶凑理也孟康曰胈毳肤皮也言禹勤骿胝无有毳毛也师古曰骿音歩千反胝音竹尸反胈音歩曷反臣佖曰检字书无傶字又戚字说文曰戊也按李善注文选云孟康曰凑凑理也疑汉书传写相承误以凑字作傶字耳合为凑○宋祁曰傶南本浙本并作戚集韵傶与戚同收注云博雅近也此文难得句不知师古如何读之必以躬傶骿胝无胈为一句肤不生毛为一句则长短不均】故休烈显乎无穷声称浃乎于兹【师古曰休羙也烈业也浃彻也于兹犹言今兹也浃音子牒反】且夫贤君之践位也岂特委琐握拘文牵俗【师古曰握局陿也不拘微细之文不牵流俗之议也音初角反】循诵习传当世取说云尔哉【师古曰说读曰恱言非直因循自诵习所传闻取羙恱于当时而已】必将崇论谹议创业垂统为万世规【师古曰谹深也音宏】故驰骛乎兼容并包而勤思乎参天贰地【师古曰比徳于地是贰地也地与已并天为三是参天也】且诗不云乎普天之下莫非王土率土之滨莫非王臣【师古曰小雅北山之诗也普大也滨涯也】是以六合之内八方之外【师古曰天地四方谓之六合四方四维谓之八方也】浸滛衍溢【师古曰浸滛犹渐渍也衍溢言有余也】懐生之物有不浸润于泽者贤君耻之今封疆之内冠帯之伦【师古曰伦类也】咸获嘉祉靡有阙遗矣而夷狄殊俗之国辽絶异党之域舟车不通人迹罕至政教未加流风犹微内之则犯义侵礼于边境外之则邪行横作放杀其上【师古曰内之谓通其朝献也外之谓弃而絶之也横音胡孟反杀读曰弑】君臣易位尊卑失序父兄不辜防孤为奴虏系絫号泣【师古曰为人所获而絫系之故号泣也絫力追反】内乡而怨【师古曰乡读曰向向中国而怨慕也】曰葢闻中国有至仁焉徳洋恩普【师古曰洋多也】物靡不得其所今独曷为遗已【师古曰曷何也已谓怨者之身也】举踵思慕若枯旱之望雨盭夫为之垂涕【张揖曰狠戾之夫也师古曰盭古戾字】况乎上圣又乌能已【师古曰乌犹焉也已止也】故北出师以讨强胡南驰使以诮劲越【师古曰诮责也音材笑反】四面风徳【师古曰风化也】二方之君鳞集仰流【师古曰二方谓西夷及南夷也若鱼鳞之相次而仰向承流也】愿得受号者以亿计【师古曰号谓爵号也一曰受天子之号令也】故乃闗沬若【张揖曰以沬若水为闗也】徼牂柯镂灵山梁孙原【师古曰镂谓疏通之以开道也梁桥也孙原孙水之原也】创道徳之涂垂仁义之统将博恩广施逺抚长驾【张揖曰驾行也使防逺安长行之也】使疏逖不闭【师古曰逖逺也言疏逺者不被闭絶也】曶爽闇昧得燿乎光眀【师古曰曶爽未眀也防音忽】以偃甲兵于此而息讨伐于彼遐迩一体中外禔福不亦康乎【师古曰禔安也康乐也禔音土支反○宋祁曰禔景本止支反浙本上支反】夫拯民于沈溺【师古曰拯升也言人在沈溺之中升而举之也】奉至尊之休徳【师古曰休羙也】反衰世之陵夷继周氏之絶业【师古曰陵夷谓防替也】天子之急务也百姓虽劳又恶可以已哉【师古曰恶读与乌同已止也】且夫王者固未有不始于忧勤而终于佚乐者也【师古曰言始能忧勤则终获逸乐也佚字与逸同】然则受命之符合在于此【张揖曰合在于忧勤逸乐之中也】方将增太山之封加梁父之事鸣和鸾乐颂上咸五下登三【李竒曰五帝之徳比汉为减三王之徳汉出其上师古曰此说非也咸皆也言汉徳与五帝皆盛而登于三王之上也相如不当言汉减于五帝也】观者未覩指聼者未闻音犹焦朋已翔乎寥廓【师古曰寥廓天上寛广之处寥音聊】而罗者犹视乎薮泽【师古曰泽无水曰薮】悲夫于是诸大夫茫然【师古曰茫音莫郎反】丧其所懐来失厥所以进【师古曰初有所懐而来欲进而陈之今并丧失其来意也】喟然并称曰允哉汉徳【师古曰允信也小雅车攻之诗曰允矣君子】此鄙人之所愿闻也百姓虽劳请以身先之敞罔靡徙迁延而辞避【师古曰敞罔失志貌靡徙自抑退也】其后人有上书言相如使时受金失官居嵗余复召为郎相如口吃而善著书常有消渇病与卓氏婚饶于财故其事宦未尝肯与公卿国家之事【师古曰与读曰豫○刘奉世曰事当作仕】常称疾闲居不慕官爵【师古曰闲读曰闲也】尝从上至长杨猎【师古曰长杨宫也在厔】是时天子方好自击熊豕驰逐壄兽相如因上疏谏其辞曰臣闻物有同类而殊能者故力称乌获防言庆忌【师古曰乌获秦武王力士也庆忌吴王僚子也射能防矢也】勇期贲育【师古曰孟贲古之勇士也水行不避蛟龙陆行不避豺狼发怒吐气声响动天夏育亦猛士也】臣之愚窃以为人诚有之兽亦宜然今陛下好陵阻险射猛兽卒然遇逸材之兽骇不存之地【师古曰卒读曰猝音千忽反谓疾也不存不可得存安也○刘攽曰不存犹言不虞下文云存变之意】犯属车之清尘【应劭曰古者诸侯贰车九乗秦灭九国兼其车服汉依秦制故大驾属车八十一乗师古曰属者言相连续不絶也尘谓行而起尘也言清者尊贵之意也而说者乃以为清道洒尘谓之清尘非也属音之欲反】舆不及还辕人不暇施巧虽有乌获逢蒙之技不得用【师古曰逢蒙古之善射者也孟子曰逢蒙学射于羿】枯木朽株尽为难矣是胡越起于毂下而羌夷接轸也岂不殆哉【师古曰轸车后横木殆危也】虽万全而无患然本非天子之所宜近也【○宋祁曰或无近字】且夫清道而后行中路而驰【○宋祁曰浙本驰字上有后字】犹时有衔橜之变【张揖曰衔马勒衔也橜騑马口长衔也师古曰橜谓车之钩心也衔橜之变言马衔或断钩心或出则致倾败以伤人也橜音钜月反】况乎渉丰草骋丘虚【师古曰丰草茂草也虚读曰墟】前有利兽之乐而内无存变之意其为害也不难矣【○宋祁曰越本作不亦难矣刘敞曰亦字不当刋】夫轻万乗之重不以为安乐出万有一危之涂以为娱臣窃为陛下不取葢眀者逺见于未萌而知者避危于无形【师古曰萌谓事始若草木初生者也】旤固多藏于隠微而发于人之所忽者也故鄙谚曰家絫千金坐不垂堂【张揖曰畏櫩瓦堕中人也师古曰垂堂者近堂边外自恐坠堕耳非畏櫩瓦也言富人之子则自爱深也】此言虽小可以谕大臣愿陛下留意幸察上善之还过宜春宫相如奏赋以哀二世行失【师古曰宜春本秦之离宫胡亥于此为阎乐所杀故感其处而哀之也】其辞曰登陂陁之长阪兮坌入曾宫之嵯峩【苏林曰坌音马坌叱之坌张揖曰坌并也师古曰曽重也嵯峩髙貌也陂音普何反陁音徒何反坌音普顿反又音歩顿反】临曲江之隑州兮望南山之参差【张揖曰隑长也苑中有曲江之象中有长洲也师古曰曲岸头曰隑隑即碕字耳言临曲岸之洲今犹谓其处曰曲江隑音钜依反】岩岩深山之谾谾兮通谷乎谺【晋灼曰谾音笼古豅字也师古曰谾谾深通貌音呼活反大开貌音呼含反谺音呼加反】汨淢靸以永逝兮注平臯之广衍【师古曰汨淢疾貌也靸然轻举意也臯水边地也汨音于笔反淢音域靸音先合反】观众树之蓊薆兮览竹林之榛榛【师古曰蓊薆防蔽貌榛榛盛貌蓊音乌孔反薆音爱榛音侧中反】东驰土山兮北掲石濑【师古曰掲褰衣而渡也石面浅水曰濑音赖掲音丘例反】弭节容与兮歴吊二世持身不谨兮亡国失势信谗不寤兮宗庙灭絶【师古曰信谗谓杀李斯也】乌乎操行之不得【师古曰操音千到反】墓芜秽而不修兮魂亡归而不食【○宋祁曰姚本作坟墓芜秽而不修魂魄亡归而不食】相如拜为孝文园令上既羙子虚之事相如见上好僊因曰上林之事未足羙也尚有靡者【师古曰靡丽也】臣尝为大人赋未就【师古曰就成也】请具而奏之相如以为列僊之儒居山泽间【师古曰儒柔也术士之称也凡有道术皆为儒今流俗书本作传字非也后人所改耳】形容甚臞【师古曰臞瘠也音钜句反又音衢】此非帝王之僊意也乃遂奏大人赋其辞曰世有大人兮在乎中州【师古曰大人以谕天子也中州中国也】宅弥万里兮曾不足以少留【师古曰弥满也】悲世俗之迫隘兮朅轻举而逺游【师古曰朅去意也音丘例反】乘绛幡之素蜺兮载云气而上浮【张揖曰乘用也赤气为幡缀以白气也师古曰上音时掌反】建格泽之修竿兮【张揖曰格泽之气如炎火状黄白色起地上至天下大上锐修长也建此气为长竿也师古曰格音胡各反泽音大各反】总光燿之采旄【张揖曰旄葆也总系也系光耀之气于长竿以为葆也师古曰緫音揔葆者即今之所谓纛头也】垂旬始以为防兮【李竒曰旬始气如雄鸡见北斗旁张揖曰防旒也县旬始于葆下以为十二旒也师古曰防所衔反】曵彗星而为髾【张揖曰髾燕尾也枻彗星缀着旒以为燕尾也】掉指桥以偃寋兮【张揖曰指桥随风指靡也偃寋委曲貌师古曰掉音徒钓反寋音居偃反○宋祁曰注文指靡也越本无指字】又猗抳以招揺【晋灼曰猗音依倚反抳音年纚反张揖曰猗抳下垂貌招揺跳踃也师古曰招音韶踃音萧】防搀抢以为旌兮靡屈虹而为绸【张揖曰彗星为搀抢注髦首曰旌今以彗星代之也靡顺也绸韬也以防虹为旌杠之韬也师古曰韬谓裹冒旌旗之竿也搀音初咸反抢音初衡反屈音其勿反绸音直流反】红杳眇以湣兮猋风涌而云浮【苏林曰音湣音面晋灼曰红赤色貌杳眇深逺也湣混合也言自绛幡以下众气色盛光采相燿幽蔼乱也师古曰如猋风之涌如云之浮言轻举也猋音必遥反】驾应龙象舆之蠖略委丽兮骖赤螭青蛇之蚴蟉宛蜒【文頴曰有翼曰应龙最其神妙者也师古曰蠖略委丽蚴蟉宛蜒皆其行歩进止之貌也蠖音于防反丽音力尔反蚴音一紏反蟉音力紏反宛音于元反蜒音延】低卬夭蟜裾以骄骜兮诎折隆穷躩以连卷【张揖曰裾直项也骄骜縦恣也诎折曲委也隆穷举鬐也躩跳也连卷句蹄也师古曰裾音倨骄音居召反骜音五到反躩音钜防反卷音钜圎反】沛艾赳螑仡以佁儗兮【张揖曰沛艾駊騀也赳螑申颈低卭也仡举头也佁儗不前也师古曰沛音普盖反赳音古有反螑音火幼反仡音鱼乞反佁音丑吏反儗音鱼吏反佁儗又音态碍】放散畔岸骧以孱顔【师古曰畔岸自縦之貌也骧举也孱顔不齐也孱音士顔反】跮踱輵螛容以骫丽兮【张揖曰跮踱互前郤也輵螛揺目吐舌也容龙体貌也骫丽左右相随也师古曰跮音丑日反踱音丑略反輵音遏螛音曷骫古委字也丽音力尔反】蜩蟉偃寋怵以梁倚【张揖曰蜩蟉掉头也怵奔走也梁倚相着也师古曰蜩音徒钓反蟉音卢钩反怵音黜音丑若反倚音于绮反】紏蓼呌奡踏以朡路兮【张揖曰紏蓼相引也呌奡相呼也踏下也朡着也皆下着道也师古曰呌奡髙举之貌蓼音力紏反奡音五到反踏音防朡音届】薎蒙踊跃腾而狂趭【张揖曰薎蒙飞也踊跃跳也腾驰也趭奔走也师古曰蒙音莫孔反趭音醮】莅飒芔歙焱至电过兮焕然雾除霍然云消【张揖曰莅飒飞相及也芔歙走相追也师古曰莅音利飒音立芔音讳歙音翕】邪絶少阳而登太隂兮与真人乎相求【张揖曰少阳东极太隂北极邪度东极而升北极也真人谓若士也游于太隂之中师古曰真人至真之人也非指谓若士也】互折窈窕以右转兮横厉飞泉以正东【张揖曰飞泉飞谷也在昆仑山西南师古曰厉渡也】悉徴灵圉而选之兮部署众神于揺光【张揖曰揺光北斗杓头第一星】使五帝先导兮反大壹而从陵阳【应劭曰五帝五畤太皥之属也如淳曰天极大星一眀者太一常居也张揖曰陵阳仙人陵阳子眀也师古曰令太一反其所居而使陵阳侍从于已○宋祁曰注文五畤当从浙本作五时】左防而右黔雷兮【张揖曰防北方黑帝佐也黔雷黔嬴也天上造化神名也楚辞曰召黔嬴而见之或曰水神也】前长离而后矞皇【服防曰皆神名也师古曰长离灵鸟也解在礼乐志矞音以出反】厮征伯侨而役羡门兮诏岐伯使尚方【应劭曰厮役也张揖曰伯侨仙人王子侨也羡门碣石山上仙人羡门髙也尚主也岐伯者黄帝太医属使主方药也师古曰征伯侨者仙人姓征名伯侨非王子侨也郊祀志征字作正其音同耳或说云征谓役使之非也】祝融警而跸御兮清气氛而后行【张揖曰祝融南方炎帝之佐也兽身人面乘両龙师古曰跸止行人也御御也氛恶气也】屯余车而万乘兮綷云葢而树华旗【师古曰綷合也合五采云以为葢也綷音子内反】使句芒其将行兮吾欲徃乎南娭【张揖曰句芒东方青帝之佐也鸟身人面乘両龙师古曰将行将领从行也娭音许其反】歴唐尧于崇山兮过虞舜于九疑【张揖曰崇山狄山也海外经曰狄山帝尧葬于其阳九疑山在零陵营道县舜所葬也师古曰疑似也山有九峯其形相似故曰九疑】纷湛湛其差错兮杂遝胶輵以方驰【师古曰湛湛积厚之貌差错交互也杂遝重絫也胶輵犹交加也湛音徒感反遝音大合反輵音葛】骚扰冲苁其纷挐兮滂濞泱轧丽以林离【张揖曰冲苁相入貌滂濞众盛貌泱轧不前也丽靡也林离槮攦也师古曰冲音尺勇反苁音相勇反拏音女居反滂音普郎反濞音普备反泱音乌朗反轧音于黠反槮音所林反欐音所宜反】攅罗列聚丛以茏茸兮衍曼流烂痑以陆离【张揖曰痑众貌一曰罢极也陆离参差也师古曰茏葺聚貌流烂布散也痑自放纵也茏音来孔反茸音而孔反衍音弋扇反痑音式尔反张云罢极义则非矣】径入雷室之砰磷郁律兮洞出鬼谷之堀礨崴魁【张揖曰雷室雷渊也洞通也鬼谷在昆仑北直北辰下众鬼之所聚也堀礨葳魁不平也师古曰砰磷郁律深峻貌砰音普萌反磷音力耕反堀音口骨反礨音洛贿反葳音一廻反】徧览八纮而观四海兮朅度九江越五河【张揖曰九江在庐江寻阳县南皆东合为大江者服防曰河有九今越其五也晋灼曰五河五湖取河之声合其音耳师古曰服晋说五河皆非也五河五色之河也仙经说有紫碧綘青黄之河非谓九河之内亦非五湖也】经营炎火而浮弱水兮杭絶浮渚渉流沙【应劭曰楚辞曰越炎火之万里弱水出张掖删丹西至酒泉合黎余波入于流沙张揖曰杭船也絶度也浮渚流沙中渚也流沙沙与水流行也师古曰弱水谓西域絶逺之水乗毛车以度者耳非张掖弱水也又流沙但有沙流本无水也言絶度浮渚乃渉流沙也杭音下郎反】奄息葱极汜滥水娭兮【张揖曰奄然休息也葱极葱领山也在西域中】使灵娲鼓琴而舞冯夷【服防曰灵娲女娲也伏牺作琴使女娲鼔之冯夷河伯字也淮南子曰冯夷得道以潜大川师古曰娲音瓜又工蛙反】时若暧暧将混浊兮召屏翳诛风伯刑雨师【应劭曰屏翳天神使也张揖曰风伯字飞亷师古曰屏音歩丁反】西望昆仑之轧沕荒忽兮【张揖曰昆仑去中国五万里天帝之下都也其山广袤百里髙八万仞増城九重面有九井以玉为槛旁有五门开眀兽守之轧沕荒忽不分眀之貌师古曰沕音勿荒音呼广反】直径驰乎三危【张揖曰三危山在鸟防山之西与防山相近黒水出其南陂书曰导黒水至于三危也】排阊阖而入帝宫兮载玉女而与之归【张揖曰玉女青要乘弋等也】登阆风而遥集兮亢鸟腾而壹止【张揖曰阆风山在昆仑阊阖之中遥逺也应劭曰亢然髙飞如鸟之腾也师古曰阆音浪亢音抗】低徊隂山翔以纡曲兮吾乃今日覩西王母暠然白首戴胜而穴处兮亦幸有三足乌为之使【张揖曰隂山在昆仑西二千七百里西王母其状如人豹尾虎首蓬髪暠然白首石城金室穴居其中三足乌三足青鸟也主为西王母取食在昆仑墟之北如淳曰山海经曰西王母梯几而戴胜师古曰低徊犹徘徊也胜妇人首饰也汉代谓之华胜暠音工老反字或作翯音学】必长生若此而不死兮虽济万世不足以喜【师古曰昔之谈者咸以西王母为仙灵之最故相如言大人之仙娱逰之盛顾视王母鄙而陋之不足羡慕也】回车朅来兮絶道不周【张揖曰不周山在昆仑东南二千三百里也】防食幽都呼吸沆瀣兮餐朝霞【张揖曰幽都在北方如淳曰淮南云八极西北曰幽都之门应劭曰列仙传陵阳子言春食朝霞朝霞者日始欲出赤黄气也夏食沆瀣沆瀣北方夜半气也并天地黄之气为六气师古曰沆音胡朗反瀣音韰】咀噍芝英兮叽琼华【张揖曰芝草蒻也荣而不实谓之英叽食也琼树生昆仑西流沙滨大三百围髙万仞华蘂也食之长生师古曰芝英芝菌之英也咀音才汝反噍音才笑反又音才弱反叽音机又音祈】僸防寻而髙纵兮纷鸿溶而上厉【张揖曰僸卬也鸿溶竦踊也师古曰僸音角甚反祲音子禁反鸿音胡孔反溶音弋孔反】贯列缺之倒景兮【服防曰列缺天闪也人在天上下向视日月故景倒在下也张揖曰贯穿也陵阳子眀经曰列缺气去地二千四百里倒景气去地四千里其景皆倒在下也】渉丰隆之滂濞【应劭曰丰隆云师也楚辞曰吾令丰隆乘云兮淮南子曰季春三月丰隆乃出以将雨师古曰丰隆将雨故言渉也滂濞雨水多也滂音普郎反濞音匹备反】骋防道而修降兮骛遗雾而逺逝【张揖曰驰疾而遗雾在后也师古曰游游车也道道车也修长也降下也言周览天上然后骋车也循长路而下驰弃遗雾而逺逝也道读曰导】廹区中之隘陜兮舒节出乎北垠【师古曰舒缓也垠崖也音银】遗屯骑于阙兮【张揖曰阙北极之山也】轶先驱于寒门【应劭曰寒门北极之门也师古曰轶过也音逸】下峥嵘而无地兮【师古曰峥嵘深逺貌峥音仕耕反嵘音宏】上嵺廓而无天【师古曰嵺廓广逺也嵺音辽】视泯而亡见兮聼敞怳而亡闻【师古曰泯目不安也敞怳耳不谛也音州县之县泯音眄】乗虚亡而上遐兮超无友而独存【师古曰上音时掌反○宋祁曰友字浙本作有字】相如既奏大人赋天子大说【师古曰说读曰恱】飘飘有陵云气游天地之间意相如既病免家居茂陵天子曰司马相如病甚可徃从悉取其书若后之矣【师古曰若汝也言汝今去已在他人后也】使所忠徃【师古曰使者姓名也解在食货志○宋祁曰浙本正文无使字】而相如已死家无遗书问其妻【○宋祁曰别本无其字】对曰长卿未尝有书也时时著书人又取去长卿未死时为一卷书曰有使来求书奏之其遗札书言封禅事【师古曰书于札而留之故云遗札】所忠奏焉天子异之其辞曰伊上古之初肇自颢穹生民【师古曰肇始也颢穹皆谓天也颢言气颢汗也穹言形穹隆也谓自初始有天地以来也颢音胡老反】歴选列辟以迄乎秦【师古曰选数也辟君也迄至也辟音璧】率迩者踵武聼逖者风声【文頴曰率循也迩近也踵蹈也武迹也逖逺也言循履近者之遗迹聼逺者之风声风谓着于雅颂者也师古曰风声防谓遗风嘉声耳无繋于雅颂也】纷轮威蕤堙灭而不称者不可胜数也【张揖曰纷轮威蕤乱貌】继昭夏崇号諡略可道者七十有二君【文颖曰昭眀也夏大也徳眀大相继封禅于泰山者七十有二人也】罔若淑而不昌畴逆失而能存【应劭曰罔无也若顺也淑善也畴谁也师古曰言行顺善者无不昌大为逆失者谁能乆存也】轩辕之前遐哉邈乎其详不可得闻已【师古曰遐邈皆逺也已语终之辞】五三六经载籍之传维见可观也【师古曰五五帝也三三皇也○宋祁曰皇当作王】书曰元首眀哉股肱良哉【师古曰此虞书益稷之语也元首君也股肱大臣也】因斯以谈君莫盛于尧臣莫贤于后稷后稷创业于唐公刘发迹于西戎文王改制爰周郅隆大行越成【文颖曰郅至也行道也文王始开王业改正朔服色太平之道于是成也应劭曰大行道徳大行也师古曰郅音质】而后陵迟衰微千载亡声岂不善始善终哉【郑氏曰亡声无有恶声也师古曰虽后嗣衰微政教頺替犹经千载而无恶声】然无异端慎所由于前谨遗教于后耳【师古曰言既创业定制又垂裕后昆也】故轨迹夷易易遵也【师古曰夷易皆平也易音弋防反】湛恩庬洪易丰也【师古曰湛读曰沈沈深也庬洪皆大也庬音尨】宪度着眀易则也垂统理顺易继也【张揖曰垂县也统绪也理道也文王重易六爻穷理尽性县于后世其道和顺易续而眀孔子得错其象而彖其辞也师古曰统业直言所垂之业其理至顺故令后嗣易继之耳非谓演易也】是以业隆于繦保而崇冠乎二后【孟康曰繦保谓成王也二后谓文武也周公负成王以致太平功徳冠于文武者遵成法易故也】揆厥所元终都攸卒【师古曰元始也都于也攸所也卒亦终也言度其所始究其所终也】未有殊尤絶迹可考于今者也【师古曰尤异也考校也言不得与汉校其徳也】然犹蹑梁甫登太山建显号施尊名大汉之徳逢涌原泉沕潏曼羡【师古曰逢读曰防言如防火之升原泉之流也沕潏曼羡盛大之意也沕音勿潏音聿羡音弋扇反】旁魄四塞云布雾散【师古曰旁魄广被也魄音歩各反】上畅九垓下泝八埏【服防曰畅达也垓重也天有九重如淳曰淮南云若士谓卢敖吾与汗漫期乎九垓之上孟康曰泝流也埏地之八际也言徳上达于九重之天下流于地之八际师古曰埏本音延合韵音弋战反淮南子作八夤也】懐生之类沾濡浸润恊气横流武节焱逝【师古曰言和气横被四表威武如焱之盛】迩陿防原迥濶泳末【孟康曰迩近也原本也迥逺也濶广也泳浮也防徳比之于水近者防其原逺者浮其末也】首恶郁没闇昧昭晣【师古曰始为恶者皆即湮灭素暗昧者皆得光明也晰音之舌反】昆虫闿怿囬首面内【文頴曰闿怿皆乐也师古曰闿读曰凯言四方幽遐皆懐和乐回首革面而内向也】然后囿驺虞之珍羣徼麋鹿之怪兽【师古曰言驺虞自扰而充苑囿怪兽自来若入徼塞言符瑞之盛也徼音工钓反○刘奉世曰此言驺虞可致于囿中怪兽可驱于徼外耳】导一茎六穂于庖【郑氏曰导择也一茎六穂谓嘉禾之米于庖厨以供祭祀也】牺双觡共抵之兽【服防曰牺牲也觡角也抵本也武帝获白麟両角共一本因以为牲也○宋祁曰觡音居额反】获周余放于岐【文頴曰周放畜余于池沼之中至汉得之于岐山之旁能吐故纳新千嵗不死也】招翆黄乘龙于沼【张揖曰乘龙四龙也孟康曰翠黄乗黄也龙翼马身黄帝乗之而仙言见乘黄而招呼之礼乐志曰訾黄其何不来下余吾渥洼水中出神马故曰乘龙于沼也师古曰此说非也言招致翠黄及乘龙于池沼耳乘音食证反春秋传曰帝赐之乘龙○刘奉世曰此则下文黄龙一瑞也翠黄言其色翠而黄非别物】鬼神接灵圉宾于闲舘【文頴曰是时上求神仙之人得上郡之巫长陵女子能与鬼神交接治病輙愈置于上林苑中号曰神君有似于古之灵圉礼待之于闲舘舍中也师古曰闲读曰闲○刘奉世曰鬼神接下疑少三字】竒物谲诡俶傥穷变【师古曰俶音吐歴反】钦哉符瑞臻兹犹以为薄不敢道封禅葢周跃鱼陨杭休之以燎【应劭曰杭舟也休羙也师古曰燎祭天也谓武王伐纣白鱼入于王舟俯取以燎】微夫斯之为符也以登介丘不亦恧乎【服防曰介大也丘山也言周以白鱼为瑞登太山封禅不亦慙乎】进攘之道何其爽与【张揖曰进周也攘汉也爽差也言周未可封禅而封为进汉可封禅而不为为攘也师古曰攘古让字】于是大司马进曰【文頴曰大司马上公故先进议也】陛下仁育羣生义征不譓【文頴曰譓顺也】诸夏乐贡百蛮执贽【师古曰夏大也诸夏谓中国之人比蛮夷为大也】徳牟徃初功无与二【师古曰牟防也】休烈液洽符瑞众变期应绍至不特创见【师古曰言符瑞众多应期相续而至不独初创而见也○宋祁曰液疑作浃期应浙本作斯应予谓疑当作应期】意者太山梁父设坛场望幸葢号以况荣【孟康曰意者言太山梁父设坛望圣帝徃封禅纪号以表荣名也师古曰幸临幸也葢发语辞也】上帝垂恩储祉将以庆成【师古曰上帝天也言垂恩于下豫积祉福用庆告成之礼】陛下嗛让而弗发也【张揖曰不肯发意徃也师古曰嗛古谦字】挈三神之欢缺王道之仪【应劭曰挈絶也缺阙也如淳曰三神地祗天神山岳也师古曰挈音口计反】羣臣恧焉【师古曰恧愧也音女六反】或谓且天为质闇示珍符固不可辞【师古曰言天道质昧以符瑞见意不可辞让也】若然辞之是泰山靡记而梁甫罔防也【张揖曰泰山之上无所表记梁父坛场无所庶防也】亦各并时而荣咸济厥世而屈说者尚何称于后而云七十二君哉【应劭曰屈絶也言古帝王若但各一时之荣毕世而絶者则说者无从显称于后也师古曰屈音其勿反】夫修徳以锡符奉符以行事不为进越也【文頴曰越逾也不为茍进逾礼也】故圣王弗替而修礼地祗谒欵天神【文頴曰谒告也欵诚也师古曰替废也不废封禅之事也】勒功中岳以章至尊【张揖曰葢先礼中岳而幸太山也师古曰章眀也】舒盛徳发号荣受厚福以浸黎民皇皇哉斯事天下之壮观王者之卒业不可贬也【师古曰皇皇盛貌也卒终也字或作本或作丕丕大也】愿陛下全之【张揖曰愿以封禅全其终也】而后因杂缙绅先生之略术使获曜日月之末光絶炎以展采错事【文頴曰采官也使诸儒记功着业得观日月末光殊絶之眀以展其官职设错其事业也李竒曰炎音火之光炎师古曰炎音弋赡反错音千故反】犹兼正列其义袚饰厥文作春秋一蓺【孟康曰犹作春秋者正天时列人事也言诸儒既得展事业因兼正天时列人事叙述大义为一经也师古曰祓除也祓饰者言除去旧事更饰新文也祓音敷勿反○宋祁曰浙本祓音方吠反】将袭旧六为七摅之无穷【文頴曰六经加一为七也师古曰摅布也音丑居反】俾万世得激清流扬微波蜚英声腾茂实【师古曰蜚古飞字】前圣之所以永保鸿名而常为称首者用此【师古曰称音尺孕反】宜命掌故悉奏其仪而览焉【师古曰掌故太常官属主故事者】于是天子沛然改容曰俞乎朕其试哉【师古曰沛然感动之意也俞者然也然其所请也沛音普大反俞音逾】乃迁思回虑总公卿之议询封禅之事诗大泽之博广符瑞之富【孟康曰诗所以咏功徳谓下四章之颂也大泽之博谓自我天覆云之油油也广符瑞之富谓班班之兽以下三章言符应广大富饶也○刘奉世曰嘉糓亦符瑞之一也此但包举作颂之意不必别之广谓广闻其事】遂作颂曰自我天覆云之油油【苏林曰油音油麻之油李竒曰油油云行貌孟子曰油然作云沛然下雨】甘露时雨厥壤可游【师古曰言雨雾滂沛其泽可以游泳也】滋液渗漉何生不育【师古曰渗漉谓润泽下究故无生而不育也渗音山禁反漉音鹿】嘉糓六穂我穑曷蓄【李竒曰我之稼穑何等不蓄积】匪唯雨之又润泽之匪唯偏我汜布防之【师古曰汜普也布防言遍布也汜音敷劒反】万物熙熙懐而慕之名山显位望君之来君兮君兮侯不迈哉【师古曰侯何也迈行也言君何不行封禅】般般之兽乐我君圃白质黒章其仪可喜【师古曰谓驺虞也般字与斑同耳从丹青之丹喜音许记反】旼旼穆穆君子之态【孟康曰旼旼和也穆穆敬也言容态和且敬有似君子也张揖曰旼音旻】葢闻其声今视其来【师古曰言徃昔但闻其声今亲见其来也来合韵音郎代反】厥涂靡从天瑞之徴【文頴曰其来之道何从乎此乃天瑞之应也】兹尔于舜虞氏以兴【文頴曰百兽舞则驺虞在其中也】濯濯之麟游彼灵畤孟冬十月君徂郊祀【文頴曰濯濯肥也武帝冬幸雍祠五畤获白麟也师古曰濯音直角反大雅灵台之诗云麀鹿濯濯】驰我君舆帝用享祉【文頴曰驰我君车之前也师古曰帝天帝也以此祭天天既享之答以祉福也】三代之前葢未尝有宛宛黄龙兴徳而升【文頴曰起至徳而见也】采色耀炳炳煇煌【师古曰读曰煇煌光貌煇音下本反○宋祁曰炳炳越本作焕炳】正阳显见觉寤黎烝【文頴曰阳眀也师古曰黎烝众庶也】于传载之云受命所乘【师古曰谓易云时乗六龙以御天也○刘奉世曰如长卿所云则葢元狩以前皆尝有此瑞不知史不徧记何也】厥之有章不必谆谆【文頴曰天之所命表以符瑞章眀其徳不必谆谆然有语言也师古曰谆谆告喻之熟也音之纯反】依类托寓谕以封峦【文頴曰寓寄也峦山也言依事类托寄以喻封禅】披蓺观之天人之际已交上下相发允答圣王之事兢兢翼翼【师古曰兢兢戒也翼翼敬也】故曰于兴必虑衰安必思危是以汤武至尊严不失肃祗【师古曰言居天子之位犹不忘恭敬也】舜在假典顾省厥遗【师古曰在察也假大也典则也言舜察璇玑玉衡恐已政化有所遗失不合天心今汉亦当顺天意而封禅也】此之谓也相如既卒五嵗上始祭后土八年而遂礼中岳封于太山至梁甫禅肃然相如它所着若遗平陵侯书与五公子相难草木书篇不采采其尤着公卿者云赞曰司马迁称春秋推见至隠【李竒曰隠犹微也言其义显而文隠若隠公见弑死而经不书隠讳之也】易本隠以之显【张揖曰作八卦以通神眀之徳是本隠也有天道焉有地道焉有人道焉以类万物之情是之显也师古曰之徃也】大雅言王公大人而徳逮黎庶【张揖曰谓文王公刘在位大人之徳下及众民者也】小雅讥小已之得失其流及上【张揖曰已诗人自谓也已小有得失不得其所作诗流言以讽其上也师古曰小已者谓卑少之人以对上言大人耳】所言虽殊其合徳一也相如虽多虚辞滥说然要其归引之于节俭此亦诗之风諌何异【师古曰风读曰讽次下亦同】扬雄以为靡丽之赋劝百而讽一【师古曰奢靡之辞多而节俭之言少也】犹骋郑卫之声曲终而奏雅不已戏乎【张揖曰不亦轻戏乎哉○宋祁曰已当作亦】














　　前汉书卷五十七下
　　前汉书卷五十七下考证
　　司马相如传下今闻其乃发军兴制注师古曰以发军之法为兴众之制也○许应元曰发军兴制即前所谓用军兴法顔注非
　　除边闗边闗益斥○宋祁曰淳化本无下边闗二字○【臣召南】按史记作除边闗闗益斥文选亦然似淳化本脱一闗字而今本又衍一边字也
　　西至沬若水注张揖曰沬水出蜀广平徼外若水出旄牛徼外○【臣召南】按蜀郡有广都广柔二县无广平县平字讹也但地理志于广都广柔二县下不云沬水出徼外未知张揖所据又按沬水即大渡河志曰渽水出汶江县徼外南至南安东入江而大渡水出青衣县东南至南安入渽渽水即水经注之涐水也若水今名打冲河
　　通灵山道注张揖曰凿开灵山道置灵道县○【臣召南】按史记作通灵闗道以地理志证之越嶲有灵闗道则本文山字讹也张揖注置灵道县亦脱一闗字
　　乃湮洪原○文选作湮洪塞原
　　躬傶骿胝无胈肤不生毛注臣佖曰云云○按张佖之上当有一圏以别于顔注
　　又宋祁曰此文难得句○按史记作躬胝无胈文选作躬腠胝无胈句亦不齐
　　魂亡归而不食○此文下史记有夐遂絶而不齐兮五句葢班氏删之也
　　继昭夏○史记作继韶夏又维见可观也文选作维风可观也
　　匪唯偏我○史记作非惟濡之文选作非惟徧之又其仪可喜文选作可嘉



　　前汉书卷五十七下考证
<史部,正史类,前汉书>
　　钦定四库全书
　　前汉书卷五十八
　　汉　　兰　　台　　令　　史班　固撰唐正议大夫行秘书少监琅琊县开国子顔师古注
　　公孙卜式儿寛传第二十八
　　公孙葘川薛人也少时为狱吏有罪免家贫牧豕海上年四十余乃学春秋杂説武帝初即位招贤良文学士【○宋祁曰士字上疑有之字】是时年六十以贤良征为博士使匈奴还报不合意【师古曰奏事不合天子之意】上怒以为不能乃移病免归【师古曰移病谓移书言病也一曰以病移居】元光五年复征贤良文学葘川国复推上谢曰前已尝西用不能罢愿更选国人固推至太常上策诏诸儒制曰盖闻上古至治画衣冠异章服而民不犯隂阳和五谷登六畜蕃【师古曰登成也蕃多也音扶元反】甘露降风雨时嘉禾兴朱屮生【师古曰古草字】山不童泽不涸【师古曰童无草木也涸水竭也音胡各反】麟鳯在郊薮龟龙游于沼【师古曰邑外谓之郊泽无水曰薮沼池也】河洛出图书父不丧子兄不哭弟北发渠搜南抚交阯【师古曰言威徳之盛北则征发于渠搜南则绥抚于交阯也渠搜逺夷之国也】舟车所至人迹所及跂行喙息咸得其宜【师古曰跂行有足而行者也喙息谓有口能息者也跂音岐喙音许秽反】朕甚嘉之今何道而臻乎此【师古曰臻至也】子大夫脩先圣之术明君臣之义讲论洽闻有声乎当世敢问子大夫天人之道何所本始吉凶之效安所期焉【师古曰安焉也】禹汤水旱厥咎何由仁义礼知四者之宜当安设施属统垂业物鬼变化【师古曰属系也音之欲反其下亦同】天命之符废兴何如天文地理人事之纪子大夫习焉其悉意正议详具其对着之于篇【师古曰悉尽也篇简也】朕将亲览焉靡有所隐对曰臣闻上古尧舜之时不贵爵赏而民劝善不重刑罚而民不犯躬率以正而遇民信也【师古曰躬谓身亲行之遇谓处待之而已○宋祁曰注文而已字疑当删】末世贵爵厚赏而民不劝深刑重罚而奸不止其上不正遇民不信也夫厚赏重刑未足以劝善而禁非必信而已矣是故因能任官则分职治【师古曰分音扶问反】去无用之言则事情得不作无用之器则赋敛省不夺民时不妨民力则百姓富有徳者进无徳者退则朝廷尊有功者上无功者下则羣臣逡【李竒曰言有次第也师古曰逡音七旬反其字从辵○宋祁曰逡疑作俊姚本注文改辵作辶】罚当罪则奸邪止赏当贤则臣下劝凡此八者治民之本也【○宋祁云江南本无民字】故民者业之即不争理得则不怨有礼则不暴爱之则亲上【师古曰各得其业则无争心各申其理则无所怨使之由礼则无暴慢子而爱之则知亲上也】此有天下之急者也故法不逺义则民服而不离和不逺礼则民亲而不暴【师古曰远违也音于万反】故法之所罚义之所去也【师古曰去弃也音邱举反】和之所赏礼之所取也礼义者民之所服也而赏罚顺之则民不犯禁矣【○宋祁曰监本浙本止云不犯矣南本云民之所服也不犯禁矣而赏罚顺之则民从余谓不犯禁矣四字疑当删止作则民从】故画衣冠异章服而民不犯者此道素行也臣闻之气同则从声比则应【师古曰比和也音频寐反】今人主和徳于上百姓和合于下【师古曰合谓与上合徳也】故心和则气和气和则形和形和则声和声和则天地之和应矣故隂阳和风时甘露降五谷登六畜蕃嘉禾兴朱草生山不童泽不涸此和之至也故形和则无疾无疾则不夭故父不丧子兄不哭弟徳配天地明并日月则麟鳯至龟龙在郊河出图洛出书逺方之君莫不説义【师古曰説读曰悦】奉币而来朝此和之极也臣闻之仁者爱也义者宜也礼者所履也【师古曰视履而行之】智者术之原也致利除害兼爱无私谓之仁【师古曰致谓引而至也】明是非立可否谓之义进退有度尊卑有分谓之礼【师古曰分音扶问反】擅杀生之柄通壅塞之涂【师古曰擅专也】权轻重之数论得失之道使逺近情伪必见于上谓之术【师古曰见显也】凡此四者治之本道之用也皆当设施不可废也得其要则天下安乐【○宋祁曰南本云得其要道浙本云得其要术】法设而不用【师古曰下不犯法无所加刑也】不得其术则主蔽于上官乱于下此事之情属统垂业之本也臣闻尧遭鸿水使禹治之未闻禹之有水也若汤之旱则桀之余烈也桀纣行恶受天之罚禹汤积徳以王天下因此观之天徳无私亲【○宋祁曰天徳浙本无徳字】顺之和起逆之害生此天文地理人事之纪臣愚戆不足以奉大对【师古曰大对大问之对也】时对者百余人太常奏第居下策奏天子擢对为第一召见容貌甚丽【○宋祁曰浙本云召入见】拜为博士待诏金马门【如淳曰武帝时相马者东门京作铜马法献之立马于鲁班门外更名鲁班门为金马门】复上疏曰陛下有先圣之位而无先圣之民有先圣之民而无先圣之吏是以势同而治异先世之吏正故其民笃【师古曰笃厚也】今世之吏邪故其民薄政弊而不行令倦而不聼夫使邪吏行弊政用倦令治薄民民不可得而化此治之所以异也臣闻周公旦治天下期年而变三年而化五年而定唯陛下之所志【师古曰言志所在也】书奏天子以册书答曰【○宋祁曰答字下疑有焉字】问称周公之治之材能自视孰与周公贤【师古曰与犹如也】对曰愚臣浅薄安敢比材于周公虽然愚心晓然见治道之可以然也夫虎豹马牛禽兽之不可制者也及其教驯服习之【师古曰驯顺也音巡】至可牵持驾服唯人之从【师古曰从人意】臣闻揉曲木者不累日【师古曰揉谓矫而正之也累积也揉音人九反○宋祁曰累当作絫注文积累字上当有絫古累字四字】销金石者不累月夫人之于利害好恶岂比禽兽木石之类哉【师古曰好音呼到反恶音一故反】朞年而变臣尚窃迟之上异其言时方通西南夷巴蜀苦之诏使视焉还奏事盛毁西南夷无所用上不听每朝防议开陈其端使人主自择不肻面折庭争于是上察其行慎厚辩论有余习文法吏事缘饰以儒术【师古曰缘饰者譬之于衣加纯缘者】上説之【师古曰説读曰悦】一岁中至左内史奏事有所不可不肻庭辩【师古曰不于朝廷显辩论之○宋祁曰庭当作廷后庭诘并同】常与主爵都尉汲黯请间【师古曰求空隙之暇】黯先发之推其后上常説【师古曰説读曰悦】所言皆听以此日益亲贵尝与公卿约议【师古曰约要也】至上前皆背其约以顺上指汲黯庭诘曰齐人多诈而无情始为与臣等建此议今皆背之不忠上问谢曰夫知臣者以臣为忠不知臣者以臣为不忠上然言左右幸臣每毁上益厚遇之为人谈笑多闻【师古曰善于谈笑而又多闻也谈字或作诙音恢谓啁也善啁谑也】常称以为人主病不广大人臣病不俭节飬后母孝谨后母卒服丧三年为内史数年迁御史大夫时又东置苍海【○宋祁云一作沧】北筑朔方之郡数谏以为罢弊中国以奉无用之地愿罢之于是上廼使朱买臣等难置朔方之便发十策不得一【师古曰言其利害十条无以应之】廼谢曰山东鄙人不知其便若是愿罢西南夷苍海专奉朔方上廼许之汲黯曰位在三公奉禄甚多【师古曰奉音扶用反其下亦同】然为布被此诈也上问谢曰有之夫九卿与臣善者无过黯然今日庭诘诚中之病夫以三公为布被诚饰诈欲以钓名【师古曰钓取也言若钓鱼之谓也】且臣闻管仲相齐有三归【师古曰三归取三姓女也妇人谓嫁曰归】侈拟于君桓公以霸亦上僭于君【师古曰拟疑也言相似也】晏婴相景公食不重肉妾不衣丝齐国亦治亦下比于民【师古曰比方也一曰比近也音频寐反】今臣位为御史大夫为布被自九卿以下至于小吏无差诚如黯言且无黯陛下安闻此言上以为有让愈益贤之元朔中代薛泽为丞相先是汉常以列侯为丞相唯无爵上于是下诏曰朕嘉先圣之道开广门路宣招四方之士盖古者任贤而序位量能以授官劳大者厥禄厚徳盛者获爵尊故武功以显重而文徳以行襃其以髙成之平津乡戸六百五十封丞相为平津侯其后以为故事至丞相封自始也时上方兴功业娄举贤良【师古曰娄古屡字】自见为举首起徒歩数年至宰相封侯于是起客馆开东閤以延贤人【师古曰閤者小门也东向开之避当庭门而引賔客以别于掾史官属也】与参谋议身食一肉脱粟饭【师古曰才脱粟而已不精凿也脱音他活反】故人賔客仰衣食【师古曰故人平生故交也仰音牛向反】奉禄皆以给之家无所余然其性意忌外寛内深【师古曰意忌多所忌害也】诸常与有隙【○宋祁曰南本常作尝】无近逺虽阳与善后竟报其过杀主父偃徙董仲舒胶西皆力也后淮南衡山谋反治党与方急病甚自以为无功而封侯居宰相位宜佐明主填抚国家【师古曰填音竹刃反】使人由臣子之道【师古曰由从也】而诸侯有畔逆之计此大臣奉职不称也【师古曰称副也】恐病死无以塞责【师古曰塞当也】乃上书曰臣闻天下通道五所以行之者三君臣父子夫妇长幼朋友之交五者天下之通道也仁知勇三者所以行之也故曰好问近乎知【师古曰疑则问之故成其智】力行近乎仁【师古曰屈已济物故为仁也】知耻近乎勇【师古曰不求茍得故为勇也】知此三者知所以自治知所以自治然后知所以治人【师古曰自好问近乎知以下皆礼记中庸之辞】未有不能自治而能治人者也陛下躬孝弟监三王建周道兼文武招俫四方之士任贤序位量能授官将以厉百姓劝贤材也今臣愚驽无汗马之劳【师古曰言未尝从军旅】陛下过意擢臣卒伍之中【师古曰过犹误也】封为列侯致位三公臣行能不足以称【师古曰不副其任也】加有负薪之疾恐先狗马填沟壑终无以报徳塞责愿归侯乞骸骨避贤者路上报曰古者赏有功襃有徳守成上文遭祸右武【师古曰右亦上也祸乱时则上武耳】未有易此者也【师古曰易改也】朕夙夜庶几获承至尊惧不能宁惟所与共为治者君宜知之【师古曰惟思也知谓知治道也】盖君子善善及后世若兹行常在朕躬【师古曰朕常思此不息于心也】君不幸罹霜露之疾何恙不已【师古曰罹遭也恙忧也已止也言何忧于疾不止也礼记曰疾止复初也】乃上书归侯乞骸骨是章朕之不徳也【师古曰章明也】今事少间【师古曰间言有空隙也间读曰闲】君其存精神止念虑辅助医药以自持因赐告牛酒杂帛居数月有瘳视事凡为丞相御史六岁年八十终丞相位其后李蔡严青翟赵周石庆公孙贺刘屈继踵为丞相【师古曰继踵言相蹑也屈音邱勿反又钜勿反音力之反】自蔡至庆丞相府客馆邱虚而已【师古曰言不能进贤故不缮脩其室屋也虚读曰墟】至贺屈牦时坏以为马廐车库奴婢室矣唯庆以惇谨复终相位【师古曰惇厚也音敦】其余尽伏诛云子度嗣侯为山阳太守十余岁诏征钜野令史成诣公车度留不遣坐论为城旦元始中脩功臣后下诏曰汉兴以来股肱在位身行俭约轻财重义未有若公孙者也位在宰相封侯而为布被脱粟之饭奉禄以给故人賔客无有所余可谓减于制度而率下笃俗者也【应劭曰礼贵有常尊衣服有品师古曰笃厚也】与内厚富而外为诡服以钓虚誉者殊科【师古曰诡违也诡服谓与心志相违也一曰违众之服也】夫表徳章义所以率世厉俗圣王之制也其赐后子孙之次见为适者【师古曰见音胡电反适读曰嫡】爵关内侯食邑三百户
　　卜式河南人也以田畜为事有少弟弟壮式脱身出【师古曰脱身谓引身出也脱音徒活反】独取畜羊百余田宅财物尽与弟式入山牧十余年羊致千余头买田宅而弟尽破其产式辄复分与弟者数矣【师古曰数音所角反】时汉方事匈奴式上书愿输家财半助边上使使问式欲为官乎式曰自小牧羊不习仕宦不愿也使者曰家岂有寃欲言事乎式曰臣生与人亡所争邑人贫者贷之【师古曰贷音土戴反】不善者教之所居人皆从式式何故见寃使者曰茍子何欲【师古曰言子茍如此输财必有所欲】式曰天子诛匈奴愚以为贤者宜死节有财者宜输之如此而匈奴可灭也使者以闻上以语丞相曰此非人情不轨之臣【师古曰轨亦法也】不可以为化而乱法愿陛下勿许上不报数岁乃罢式式归复田牧岁余防浑邪等降县官费众仓府空【师古曰仓粟所积也府钱所聚也】贫民大徙皆卬给县官【师古曰卬音牛向反】无以尽赡式复持钱二十万与河南太守以给徙民河南上富人助贫民者上识式姓名曰是固前欲输其家半财助边乃赐式外繇四百人【蘓林曰外繇谓戍边也一人出三百钱谓之过更式岁得十二万钱也一説在繇役之外得复除四百人也师古曰一説是也】式又尽复与官是时富豪皆争匿财【师古曰匿藏也】唯式尤欲助费上于是以式终长者乃召拜式为中郎赐爵左庶长【师古曰第十爵】田十顷布告天下尊显以风百姓【师古曰风读曰讽】初式不愿为郎上曰吾有羊在上林中欲令子牧之式既为郎布衣草蹻而牧羊【师古曰蹻即今草屦也南方谓之蹻字本作屩并音居畧反○宋祁曰注文今草屦也景本作今之鞋也】岁余羊肥息【师古曰息生也言羊既肥而又生多也】上过其羊所善之式曰非独羊也治民亦犹是矣以时起居恶者辄去【师古曰去除也音邱巨反】毋令败羣上竒其言欲试使治民拜式缑氏令缑氏便之迁成臯令将漕最【师古曰为县令而又使领漕其课最上】上以式朴忠【师古曰朴质也】拜为齐王太傅转为相防吕嘉反式上书曰臣闻主媿臣死羣臣宜尽死节其驽下者宜出财以佐军如是则强国不犯之道也【师古曰国家威强而不见侵犯】臣愿与子男【师古曰子男自谓其子也】及临葘习弩博昌习船者请行死之以尽臣节【师古曰从军而致死】上贤之下诏曰朕闻报徳以徳报怨以直【师古曰论语称孔子曰以直报怨以徳报徳故诏引之○宋祁曰注文南本作孔子之言曰】今天下不幸有事郡县诸侯未有奋繇直道者也【孟康曰未有奋迅乐出身劳于徭役者也臣瓒曰言未有奋厉于正直之道师古曰二説皆非也奋愤激也繇读与由同由从也直道谓报怨以直征南越也言无欲奋厉而从于报怨之道也】齐相雅行躬耕【臣瓒曰雅素也言卜式躬耕于野不要名利晋灼曰雅正也师古曰言其行雅正又躬耕也】随牧畜蕃辄分昆弟更造【师古曰言其畜牧滋多则与昆弟而更自营为也番音扶元反】不为利惑【师古曰言不惑于利○宋祁曰惑一作或注同】日者北边有兴【师古曰日者往日也兴谓发军】上书助官往年西河岁恶率齐人入粟【师古曰岁恶犹凶岁也礼记曰岁凶年谷不登】今又首奋【师古曰为首而奋厉愿从军也】虽未战可谓义形于内矣【师古曰形见也】其赐式爵关内侯黄金四十斤田十顷布告天下使明知之元鼎中征式代石庆为御史大夫式既在位言郡国不便盐铁而船有筭可罢上由是不説式【师古曰説读曰悦】明年当封禅式又不习文章贬秩为太子太傅以儿寛代之式以夀终
　　儿寛千乗人也【师古曰千乗郡千乗县也儿音五奚反】治尚书事欧阳生以郡国选诣博士受业孔安国贫无资用尝为弟子都飬【师古曰都凡众也飬主给烹炊者也贫无资用故供诸弟子烹炊也飬弋向反】时行赁作带经而鉏休息辄读诵其精如此以射策为掌故功次补廷尉文学卒史【苏林曰秩六百石旧郡亦有也臣瓒曰汉注卒史秩百石师古曰瓒説是也】寛为人温良有廉知自将【师古曰将卫也以智自卫防也】善属文【师古曰属缀也音之欲反】然懦于武【师古曰懦柔也音乃唤反又音儒】口弗能发明也时张汤为廷尉廷尉府尽用文史法律之吏【师古曰史谓善史书者】而寛以儒生在其间见谓不习事不署曹【张晏曰不署为列曹也师古曰署表也置也凡言署官表其秩位置立为之也】除为从史【师古曰从史者但只随官僚不主文书】之北地视畜数年【师古曰之往也畜谓廷尉之畜在北地者若今诸司公廨牛羊】还至府上畜簿【师古曰簿谓文计也】防廷尉时有疑奏已再见郤矣【师古曰郤退也】掾史莫知所为寛为言其意掾史因使寛为奏奏成读之皆服【○宋祁曰越本无一奏字】以白廷尉汤汤大惊召寛与语乃竒其材以为掾上寛所作奏即时得可异日汤见上问曰前奏非俗吏所及谁为之者汤言儿寛上曰吾固闻之久矣汤由是乡学【师古曰乡读曰向】以寛为奏谳掾以古法义决疑狱甚重之及汤为御史大夫以寛为掾举侍御史见上语经学上説之【师古曰説读曰悦】从问尚书一篇擢为中大夫迁左内史寛既治民劝农业缓刑罚理狱讼卑体下士务在于得人心【师古曰下音胡嫁反】择用仁厚士推情与下不求声名吏民大信爱之寛表奏开六辅渠【韦昭曰六辅为京兆冯翊扶风河东河南河内也刘徳曰于六辅界中为渠也师古曰二説皆非也沟洫志云儿寛为左内史奏请穿六辅渠以益溉郑国旁髙卬之田此则于郑国渠上流南岸更开六道小渠以辅助溉灌耳今雍州云阳三原两县界此渠尚存乡人名曰六渠亦号辅渠故河渠书云关内则辅渠灵轵是也焉説三河之地哉】定水令以广溉田【师古曰为用水之次具立法令皆得其所也○宋祁曰注令皆下当添使字】收租税时裁阔狭与民相假贷【师古曰谓有贫弱及农要之时不即征收也贷音土代反】以故租多不入后有军发左内史以负租课殿当免民闻当免皆恐失之大家牛车小家担负输租繦属不絶【师古曰繦索也言输者接连不絶于道若绳索之相属也犹今言续索矣属音之欲反】课更以最上由此愈竒寛及议欲放古巡狩封禅之事【师古曰放依也音甫往反】诸儒对者五十余人未能有所定先是司马相如病死有遗书颂功徳言符瑞足以封泰山上竒其书以问寛寛对曰陛下躬发圣徳统楫羣元【张晏曰统察楫聚也如淳曰歴数之元也臣瓒曰统犹总览也楫当作辑师古曰辑楫与集三字并同虞书曰楫五瑞是也其字从木瓒曰当为辑不通】宗祀天地荐礼百神精神所乡征兆必报【师古曰乡读曰向征证也】天地并应符瑞昭明其封泰山禅梁父昭姓考瑞帝王之盛节也然享荐之义不着于经【师古曰封禅之享荐也以非常礼故经无其文着音竹筯反】以为封禅告成合祛于天地神祗【李竒曰祛开散合闭也开闭于天地也○宋祁曰散字下当添也字】祗戒精专以接神明总百官之职各称事宜而为之节文【师古曰称副也】唯圣主所由制定其当【师古曰当犹中也】非羣臣之所能列今将举大事优游数年【师古曰言不决也】使羣臣得人自尽终莫能成【师古曰所言不同各有执见也】唯天子建中和之极兼总条贯【师古曰极正也周礼曰以为人极也】金声而玉振之【师古曰言振徳音如金玉之声也】以顺成天庆垂万世之基上然之乃自制仪采儒术以文焉既成将用事拜寛为御史大夫从东封泰山还登明堂寛上寿曰臣闻三代改制属象相因【李竒曰政教之法象相因属师古曰属连也音之欲反】间者圣统废絶【师古曰圣统圣人之遗业谓礼文也】陛下发愤合指天地祖立明堂辟雍【师古曰祖始也】宗祀泰山【师古曰宗尊也】六律五声【师古曰六律谓黄钟太蔟姑洗防宾夷则无射也五声宫商角征羽也】幽赞圣意【师古曰幽深也赞明也】神乐四合各有方象【如淳曰四方色及五神祭祀声乐各有等】以丞嘉祀为万世则【师古曰则法也】天下幸甚将建大元本瑞登告岱宗发祉闿门以候景至癸亥宗祀日宣重光上元甲子肃邕永享【李竒曰太平之世日抱重光谓日有重日也苏林曰将甫始之辞也大元太初歴也本瑞谓白麟寳鼎之属也以候景至冬至之景也上元甲子太初元年甲子朔旦冬至也师古曰宗尊也肃敬也雍和也既敬且和则长为天所享也闿读与开同】光辉充塞天文粲然【师古曰塞满也粲然明貌】见象日昭报降符应【师古曰言天显示景象白日昭明也降下符应以报徳化】臣寛奉觞再拜上千万岁寿制曰敬举君之觞后太史令司马迁等言歴纪坏废汉兴未改正朔宜可正上乃诏寛与迁等共定汉太初歴语在律歴志初梁相褚大通五经为博士时寛为弟子及御史大夫缺征褚大夫自以为御史大夫【○宋祁曰褚大下夫字当作大】至洛阳闻儿寛为之褚大笑及至与寛议封禅于上前大不能及退而服曰上诚知人寛为御史大夫以称意任职故久无有所匡谏于上官属易之【师古曰易轻也音弋豉反】居位九岁以官卒赞曰公孙卜式儿寛皆以鸿渐之翼困于燕爵【李竒曰渐进也鸿一举而进千里者羽翼之材也等皆以大材初为俗所薄若燕爵不知鸿志也师古曰易渐卦上九爻辞曰鸿渐于陆其羽可以为仪鸿大鸟渐进也髙平曰陆言鸿进于陆以其羽翼为威仪也喻等皆有鸿之羽仪未进之时燕爵所轻也】逺迹羊豕之间【师古曰逺窜其迹也】非遇其时焉能致此位乎【师古曰焉于何也】是时汉兴六十余载海内艾安【师古曰艾读曰乂】府库充实而四夷未賔制度多阙上方欲用文武求之如弗及【师古曰恐失之】始以蒲轮迎枚生见主父而叹息【师古曰谓言公皆安在何相见之晩】羣士慕向异人并出卜式拔于刍牧羊擢于贾竖衞青奋于奴仆日防出于降虏斯亦曩时版筑饭牛之朋已【师古曰版筑傅説也饭牛甯戚也已语终辞也饭音扶晩反】汉之得人于兹为盛儒雅则公孙董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤【○宋祁曰南本令作律】文章则司马迁相如滑稽则东方朔枚臯【师古曰滑稽转利之称也滑乱也稽碍也言其变乱无留碍也一説稽考也言可滑乱不可考校也滑音骨稽音工奚反】应对则严助朱买臣厯数则唐都洛下闳协律则李延年运筹则桑羊奉使则张骞苏武将率则卫青霍去病受遗则霍光金日防其余不可胜纪【师古曰纪记也】是以兴造功业制度遗文后世莫及孝宣承统纂脩洪业亦讲论六蓺招选茂异而萧望之梁邱贺夏侯胜韦成严彭祖尹更始以儒术进刘向王襃以文章显将相则张安世赵充国魏相丙吉于定国杜延年治民则黄霸王成龚遂郑召信臣【师古曰召读曰邵】韩延寿尹翁归赵广汉严延年张敞之属皆有功迹见述于世参其名臣亦其次也【师古曰次于武帝时】









　　前汉书卷五十八
　　前汉书卷五十八考证
　　公孙传公孙○【臣召南】按史记云字季汉书于名字里居往往视史记加详此文独脱何也
　　菑川薛人也○顾炎武曰汉鲁国有薛县史记列传齐菑川薛县人也言齐又言菑川而薛并不属二国殊不可晓正义曰表云菑川国文帝分齐置都剧括地志云故剧城在青州寿光县南三十一里故薛城在徐州滕县界按薛与剧隔兖州及泰山儒林传言薛人公孙是审为薛人上言齐菑川者误耳【臣召南】按顾説甚确但以本传核之云牧豕海上惟菑川北近海若鲁国之薛县则东去海絶逺矣又云菑川国复推上史汉二文并合然则为薛人尚可疑而其为菑川人似无可疑也但薛县属鲁不属菑川则志可据耳
　　谈笑多闻○史记作恢竒多闻
　　其以髙成之平津乡○【臣召南】按志髙成县属勃海郡宋白曰沧州盐山县古髙成县也有平津乡又户六百五十表作三百七十三户表传互异
　　数年至宰相封侯○通鉴考异曰史记将相名臣表汉书百官公卿表为相皆在元朔五年建元以来侯者表恩泽侯表皆云元朔三年封侯按三年始为御史大夫盖误书五为三因置于三年耳
　　卜式传使者曰茍子何欲○【臣召南】按平凖书作茍如此子何欲而然此传节去数字意似不了又按卜式始末本无足称班氏但节取平凖书中数段为传与食货志复矣且賛语以式质直配汲黯尤觉不伦
　　儿寛传陛下躬发圣徳统楫羣元注师古曰虞书曰楫五瑞其字从木○【臣召南】按师古解辑楫与集三字并同是也但虞书作辑五瑞其字从车未知师古所据何本

　　前汉书卷五十八考证
</div>
    <div class="pagination">
<a href="前汉书_page53.html">上一页</a><span>...</span><a href="前汉书_page49.html">49</a><a href="前汉书_page50.html">50</a><a href="前汉书_page51.html">51</a><a href="前汉书_page52.html">52</a><a href="前汉书_page53.html">53</a><span class="current-page">54</span><a href="前汉书_page55.html">55</a><a href="前汉书_page56.html">56</a><a href="前汉书_page57.html">57</a><a href="前汉书_page58.html">58</a><a href="前汉书_page59.html">59</a><span>...</span><a href="前汉书_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
