<!DOCTYPE html>
<html>
<head>
    <meta charset="UTF-8">
    <title>新元史 - 第 153 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 153 页/共 398 页</h1>
    <div class="content">　　二十一年，部议：“四川行省人吏，比甘肃行省所历月日，一体迁除。” 

　　二十三年，部拟：“福建、两广行省令译史、通事、宣使人等，拟历六十月同考满，止于江南迁用，若行省咨保福建、两广必用人员，于资品上升一等。” 

　　二十四年，部议：“行省、行台、行院令史，九十月考满，若系都省台院发去腹里相应人员，行省令史同台院令史出身，行台、行省降台院一等，俱于腹里迁用，自用者递降一等，止于江南任用。” 

　　二十七年，省议：“中书省蒙古必阇赤俱系正从五品迁除，今蒙古字教授拟比儒学教授例高一等，其必阇赤拟高省掾一等，内外诸衙门蒙古译史，一体升等迁叙。” 

　　二十八年，部拟：“诸路宝钞都提举司蒙古必阇赤，三十月吏目，四十五月都目，六十月提控案牍，役过月日，拟于巡检内叙用。奏差九十月，近上钱谷官，六十月，酌中钱谷官内任用。 

　　翰林院写圣旨必阇赤，比依都省蒙古必阇赤内管宣敕者，八月算十月迁转正六品。”部议：“写圣旨必阇赤比依管宣敕蒙古必阇赤一体，亦合八折十准算月日外据出身已有定例。 

　　崇礼司令译史、知印，省部发补者，考满出为正七品。自用者降一等。宣使省部发去者，考满出为正八品，自用者降一等。各道廉访司通事、译史出身，比依书吏拟合一体考满正九。奏差考满，依通事、译史降二等量拟，于省札钱谷官并巡检内任用。” 

　　三十年，省准：“将作院令译史人等，由省都选发者，考满正七品迁叙，自用者止从本衙门定夺。 

　　大都路蒙古必阇赤若系例后入役人员，拟六十月于巡检内选用，回任减一资升转。” 

　　大德三年。省议：“各路译史如系翰林院选发人员，九十月考满。除蒙古人依准所拟外。其余色目、汉人先历务使一界，升提控一界，于巡检内迁用。” 

　　省议：“大都运司通事比依本司令史，满考者于巡检内在用。” 

　　四年，省准：“云南诸路廉访司寸白通事、译史出身，比依书吏出身，九十月为满，历巡检一任，转升从九品，云离地面迁用。” 

　　七年，宣慰司奏差，除应例补者，一百二十月考满，依例自行保举者降等，任回，添资定夺任用。 

　　廉访司通事、译史，大德元年三月七日已后创入补者，九十月历巡检一任，转从九，如书吏役九十月，充巡检者听。如违不准。 

　　各路译史，如系各道提举学校官选发腹里各铬译史，九十月考满，先历务使一界升提领，再历一界充巡检，三考从九，违者虽历月日，不准。会同馆蒙古必阇赤，九十月务提领内迁用。十年，省准：“中政院写懿旨必阇赤，依写圣旨必阇赤一体出身。” 

　　八番顺元、海北海南宣慰司都元帅府极边重地令译史人等，考满依两广、福建例，于江南迁用。” 

　　延祐六年，省准：“各路通事、译史出身定例：一，各路通事考满除充钱谷官，三界比同路译史，考满一体升转。一，运司蒙古译史，如系翰林院发补，九十月为满，比各路译史减一界升转。回回书吏，依汉人书吏旧例出身，一体定夺。一，各路财斌总管府译史，如系翰林院所发，考满与运司译史一体出身。 

卷六十八 志第三十五
　　○食货一 

　　△户口 科差 税法 

　　元中叶以后，课税所入，视世祖时增二十余倍，即包银之赋亦增至十余倍，其取于民者可谓悉矣。而国用日患其不足，盖縻于佛事与诸事戚之赐赉，无岁无之，而滥恩幸赏，溢出于岁例之外者为尤甚。至大二年，中书省臣言：“常赋岁钞四百万定，入京师者二百八十万定，常年所支止二百七十万定。今已支四百二十万定，又应支而未给者尚百余万定。臣等虑财用不继，敢以上闻。” 

　　及仁宗即位，中书平章政事李孟言：“每岁应支六百万余定，又土木营缮之费数百万定，肉降旨赏赐复用三百万余定，北边军饷又六七百万定，内降旨赏赐复用三百万余定，北边军饷又六七百万定。今帑藏裁余十一万定，安能周给不急费。亟应停罢。” 

　　夫承平无事之日，而出入之县绝如此。若饥馑荐臻，盗贼猝发，何以应之。是故元之亡，亡于饥馑资贼盖民穷财尽，公私困竭，未有不危且乱者也。今为《食货志》，其目二十有二：曰户口，曰科差，曰税法，曰田制，曰农政，曰洞冶课，曰盐课，曰茶课，曰酒醋课，曰市舶课，曰常课，曰额外课，曰斡脱官钱，曰和籴和买，曰钞法，曰海运，曰岁赐，曰禄秩，曰入粟补官，曰赈货，曰内外诸仓，曰惠民药局。凡措办之得失，出入之赢绌，略具于此矣。后世制国用者，尚其鉴之哉。 

　　元之取民，计户、订丁、计亩。丁税、亩税者，历代之所同也。至民户之充差发，则开除于分拨，收系于添额协济者，其事尤胶葛烦碎，为历代所未有焉。今摭其大概，著于篇。 

　　世祖至元八年，命尚书省阅实天下书口，以条画谕天下。初，太宗四年，括中州户得七十三万有余。八年，复括中州户，续得一百一十万有余。宪宗二年，再籍汉地户口。至是，因争理户计者，往复取勘，不能裁决，乃谕尚书省依累降圣旨，分别定夺。凡合当差发户数，再行添额，并令协济额内当差之户。其条画所列，收系充当差发者：曰诸王、公主、驸马并诸官员户计。凡随营诸色人等，于壬子年籍后投来或各处容留人等，不曾附籍，并诸投下人员招收附籍、漏籍、放良、还俗等户。曰五投下。凡系好投拜人户，及在后投属，或本投下招收，别无身役者。曰各投下军站户。凡壬子年籍后投来，别无身役者，又诸色人等有田宅妻子者。曰军户。查照军籍内无姓名者，又原籍贴户不曾应当差役者。曰站赤户。查照原籍贴户，及附籍内不见户数者。曰诸色人匠。诸投下壬子年原籍不当差役人户，附籍军人诸色人等无改拨充匠明文者，诸漏籍户改正为民者。曰驱良。依甲竿年合罕皇帝圣旨，军前虏到驱口随处附籍者。本使附籍户下漏抄驱口，及不当本使差役者。附籍户口在外另籍者，或本使于军籍内作驱攒报者。曰驱良。乙未年附籍民户，壬子年他人户下抄上作驱或漏籍已改正为民者。本抄过者，本使户下附籍驱口在外另作驱口或容留附籍者。本使户下不曾附籍，驱口在外，壬子年不曾抄上者。主奴俱漏籍另居，今次取勘，不见本使下落者。曰放良。民户良书写便住坐，或为良者。驱口壬子年以前得良书，却于他人户下为驱附籍者。诸投下放良户，良书写不得投属别管，官司者抄过为良，依良书另立户名者。巳放为良，本使再立津贴钱物或分当差役文字仍依良书为民者。壬子年附籍漏籍户已经分拨与各投下，并诸官员户计本主放良者。曰新案主户。犯刑官吏已经断没家属，及户下驱奴并依已断发付者。断事官及各属达鲁花赤官擅自断讫之杂犯人等改正为民者。曰输脱户。曰回回畏兀儿户。现住民户城里者。曰答失蛮迷里威失户。有营运产业者。曰打捕户。壬子年附籍打捕户，因争差户计经官陈告者，附籍打捕户揭照壬子年原籍不系打捕户计者，手状称打捕户不纳皮货亦不当差者。曰儒人户。中统四年附籍漏等儒人，或壬子年别作名色附籍，并户头身没子弟读书，又高智耀收到驱儒从实分拣不通文学者。此外诸色人户下子弟深通文义者，止免本身杂役。曰析居户。军站急递铺驾船漏籍铁冶户下人口析居，揭照各籍所无者。民匠打捕鹰户诸色附籍漏籍人等户下析居者。灶户下人口所析居者。但充当丝料。曰招女婿养老。女婿妻亡另居者，或已将原妻休弃者。良人驱户女婿者。年限女婿，年限满而不归者。曰诸人户下漏抄驱口，今已成丁者。曰随朝并各位下诸色承应人见不应承者。曰涿州、合兰水、西京忽兰、南京张子良各管户计革罢，原委头目者，皆籍为当差户数之添额也。 

　　至元二十七年，准尚书省议，籍定儒医户计，拟令除免杂泛差役外，续收儒户医户，别无定夺。 

　　至大四年，诏诸色人等各省定籍，今后各投下诸色，并遵世祖皇帝以来累朝定制，不得擅招户计，诱占驱奴，违者罪之。 

　　其户口总数：中统元年天下户一百四十一万八千四百九十有九，迨至元二十八年，户部上天下户口，内地一百九十九万九千四百四十四，江淮、四川一千一百四十三万八百七十八。口五千九百八十四万八千九百六十四。 

　　科差之名二：曰丝料，曰包银。 

　　丝料之法，太宗八年始行之。每二户出丝一斤，并随路丝绵颜色输出官，五户出丝一斤，并随路丝绵颜色输于本位。 

　　包银之法，宪宗五年始定之。初，汉民科纳包银六两，至是止征四两，二两输银，二两折收丝绢颜色等物。 

　　及世祖而其制益详。 

　　中统元年，立十路宣抚司，定户籍科差条格。各路年例应纳官存留包银并丝料粮税等差发，依原籍民户数目从实科放，勿循近年虚例勘定，合科差发总额，府科与州验民户多寡，土产难易，以十分为率，作大门摊。 

　　其广大抵不一，有元管户、交参户、漏籍户、协济户。于诸户之中，又有丝银全科户、减半科户、止纳丝户、止纳钞户，外又有摊丝户、储也速□儿所管纳丝户、复业户并渐成丁户。户既不等，数亦不同。 

　　元管户内丝银全科系官户，每户输系官丝一斤六两四钱，包银四两。 

　　全科系官五户丝户，每户输系官丝一斤，五户丝六两四钱，包银之数与系官户同。 

　　减半科户，每户输系官丝八两，五户丝三两二钱，包银二两。 

　　止纳系官丝户，若上都、隆兴、西京等十路，十户十斤者，每户输一斤，大都以南等路十户十四斤者。每户输一斤六两四钱。 

　　止纳系官五户丝户，每户输系官丝一斤，五户丝六两四钱。 

　　交参户内丝银户，每户输系官丝一斤六两四钱，包银四两。 

　　漏籍户内止纳丝户，每户输丝之数与交参丝户同。止纳钞户，初年科包银一两五钱，次年递增五钱，增至四两，并科丝料。 

　　协济户内丝银户，每良输系官丝十两二钱，包银四两；止纳丝户，每户输系官丝之数与丝户同。摊丝户，每户科摊丝四斤。 

　　储也贝八速儿所管户，每户科细丝，其数与摊丝同。 

　　复业户并渐成了户，初年免科，第二年减半，第三年全科，与旧户等。 

　　丝料、包银之外，又有俸钞之科，其法亦以户之高下为等。全科户，输一两。减半户，输五钱。 

　　于是以合科之数分为三限输纳，初灾之地听输他物折焉。其物各以时估为则。 

　　二年，复定科差之期。丝科限八月，包银初限八月，中限十月，未限十二月。 

　　三年，又命丝料无过七月，包银无过九月。 

　　至元二年，敕所有诸王并诸投下人户，除匠人、打捕户、鹰房子、金银铁冶户外，有分拨民户五户丝投下交参户，每年合纳丝绵、包银并五户丝，与本路民户一体验贫富科征。 

　　十八年，以应当差发者，多系贫民，其豪强往往侥幸苟避，饬依验人户事业多寡，品第高下，攒造鼠尾文簿科敛。 

　　二十八年，以《至元新格》定科差法，诸差税皆司县正官监视，诸夫役皆先富强、后贫弱、贫富等者，皆先多丁、后少丁。 
</div>
    <div class="pagination">
<a href="新元史_page152.html">上一页</a><span>...</span><a href="新元史_page148.html">148</a><a href="新元史_page149.html">149</a><a href="新元史_page150.html">150</a><a href="新元史_page151.html">151</a><a href="新元史_page152.html">152</a><span class="current-page">153</span><a href="新元史_page154.html">154</a><a href="新元史_page155.html">155</a><a href="新元史_page156.html">156</a><a href="新元史_page157.html">157</a><a href="新元史_page158.html">158</a><span>...</span><a href="新元史_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
