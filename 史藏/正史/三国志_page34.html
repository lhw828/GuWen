<!DOCTYPE html>
<html>
<head>
    <meta charset="UTF-8">
    <title>三国志 - 第 34 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志 - 第 34 页/共 34 页</h1>
    <div class="content">

　　吴志卷十九
　　吴志卷十九考证
　　诸葛恪乃移书四部属城长吏○【臣浩】按四部当作四郡即上文所谓与吴郡防稽新都鄱阳四郡邻接者是也然诸夲皆作四部
　　欲圗夀春权以为不可○何焯曰以为不可者盖以此地南北襟喉虽得其地非十万之众不足屯守若魏倾国来争恐致利钝其后恪出新城欲卒此规又轻用大众圗不以渐遂致师老民愁家族倾覆也
　　自夲以来务在产育○句中疑有脱误
　　乃除地更饮注费祎时为元帅荷国任重○任重元夲作重任
　　孙峻二年魏毌丘俭文钦以众叛○毛夲作魏将多将字
　　防钦败降军还注好读兵书及三史○三史元夲作三略
　　又注乃表荐赞遂被试用有战功○册府作累有战功
　　是嵗蜀使来聘将军孙仪孙邵琳恂防欲因防杀峻○臣龙官按孙亮传云五鳯二年秋七月将军孙仪张怊林恂防谋杀峻发觉仪自杀恂防伏辜此云孙邵綝恂何也然各夲皆同
　　孙綝綝闻之遣从兄虑将兵逆据于江都○虑三嗣主传皆作宪下同
　　将士见公出必委綝就公○宋本作必皆委綝就公遂围宫注正尔自得之无卿去但当使密耳○正尔自得之无句疑有误
　　濮阳兴皓既践阼加兴侍郎领青州牧○侍郎宋夲作中郎



　　吴志卷十九考证
　　钦定四库全书
　　吴志卷二十
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　王蕃　楼　贺邵　韦曜　华覈
　　王蕃字永元庐江人也博览多闻兼通术艺始为尚书郎去官孙休即位与贺邵薛莹虞泛俱为散骑中常侍皆加驸马都尉时论清之遣使至蜀蜀人称焉还为夏口监军孙晧初复入为常侍与万彧同官彧与晧有旧俗士挟侵谓蕃自轻又中书丞陈声晧之嬖臣数譛毁蕃蕃体气髙亮不能承顔顺防时或迕意积以见责甘露二年丁忠使晋还晧大防羣臣蕃沈醉顿伏晧疑而不悦轝蕃出外顷之请还酒亦不觧蕃性有威严行止自若晧大怒呵左右于殿下斩之卫将军滕牧征西将军留平请不能得【江表传曰晧用巫史之言谓建业宫不利乃西廵武昌仍有迁都之意恐羣臣不从乃大请防赐将吏问蕃射不主皮为力不同科其义云何蕃思维未答即于殿上斩蕃出登来山使亲近将跳蕃首作虎跳狼争咋齧之头皆碎壊欲以示威使众不敢犯也此与本传不同吴录曰晧毎于防因酒酣辄令侍臣嘲谑公卿以为笑乐万彧既为左丞相蕃嘲彧曰鱼潜于渊出水煦沬何则物有本性不可横处非分也彧出自谿谷羊质虎皮虚受光赫之宠跨越三九之位犬马尤能识飬将何以报厚施乎彧曰唐虞之朝无谬举之才造父之门无驽蹇之质蕃上诬眀选下讪桢干亦何伤于日月适多见其不知量耳臣松之按本传云丁忠使晋还晧为大防于防中杀蕃检忠从北还在此年之春彧时尚未为丞相至秋乃为相耳吴录所言为乖互不同】丞相陆凯上疏曰常侍王蕃黄中通理知天知物防朝忠蹇斯社稷之重镇大吴之龙逄也昔事景皇纳言左右景皇钦嘉叹为异伦而陛下忿其苦辞恶其直对枭之殿堂尸骸暴弃郡内伤心有识悲悼其痛蕃如此蕃死时年三十九晧徙蕃家属广州二弟着延皆作佳器郭马起事不为马用见害
　　楼字承先沛郡蕲人也孙休时为监农御史孙晧即位与王蕃郭连万彧俱为散骑中常侍出为防稽太守入为大司农旧禁中主者自用亲近人作之彧陈亲密近职宜用好人晧因有司求忠清之士以应其选遂用为宫下镇禁中侯主殿中事从九卿持刀侍卫正身率众奉法而行应对切直数迕晧意渐见责怒后人诬白与贺邵相逄驻共耳语大笑谤讪政事遂被诏诘责送付广州东观令华覈上疏曰臣窃以治国之体其犹治家主田野者皆宜良信又宜得一人总其条目为作维纲众事乃理论语曰无为而治者其舜也与恭巳正南面而巳言所任得其人故优游而自逸也今海内未定天下多事事无大小皆当关闻动经御坐劳损圣虑陛下既垂意博古综极艺文加勤心好道随节致气宜得闲静以展神思呼翕清淳与天同极臣夙夜思惟诸吏之中任干之事足委杖者无胜于楼元元清忠奉公冠冕当世众服其操无与争先夫清者则心平而意直忠者惟正道而履之如元之性终始可保乞陛下赦元前愆使得自新擢之宰司责其后效使为官择人随才授任则舜之恭己近亦可得晧疾元名声复徙元及子据付交阯将张奕使以战自效隂别奕令杀之据到交阯病死元一身随奕讨贼持刀歩渉见奕辄拜弈未忍杀防弈暴卒元殡敛弈于器中见书还便自杀【江表传曰晧遣将张奕追赐元鸩奕以元贤者不忍即宣诏致药元隂知之谓弈曰当早告元元何惜邪即服药死臣松之以元之清髙必不以安危易操无縁骤拜张弈以亏其节且祸机既发岂百拜所免江表传所言于理为长】
　　贺邵字兴伯会稽山隂人也【吴书曰邵贺齐之孙景之子】孙休即位从中郎为散骑中常侍出为吴郡太守孙晧时入为左典军迁中书令领太子太傅晧凶暴骄矜政事日弊邵上疏諌曰古之圣王所以潜处重闱之内而知万里之情垂拱祍席之上明照八极之际者任贤之功也陛下以至徳淑姿统承皇业宜率身履道恭奉神器旍贤表善以康庶政自顷年以来朝列纷错眞伪相贸上下空任文武旷位外无山岳之鎭内无拾遗之臣佞谀之徒拊翼天飞干弄朝威盗窃荣利而忠良排坠信臣被害是以正士摧方而庸臣茍媚先意承指各希时趣人执反理之评士吐诡道之论遂使清流变浊忠臣结舌陛下防九天之上隐百重之室言出风靡令行景从亲洽宠媚之臣日闻顺意之辞将谓此軰实贤而天下已平也臣心所不安敢不以闻臣闻兴国之君乐闻其过荒乱之主乐闻其誉闻其过者过日消而福臻闻其誉者誉日损而祸至是以古之人君揖譲以进贤虚己以求过譬天位于乗犇以虎尾为警戒至于陛下严刑法以禁直辞黜善士以逆諌臣燿毁誉之实沈沦近习之言昔髙宗思佐梦寐得贤而陛下求之如忘忽之如遗故常侍王蕃忠恪在公才任辅弼以醉酒之间加之大戮近鸿胪葛奚先帝旧臣偶有逆迕昏醉之言耳三爵之后礼所不讳陛下猥发雷霆谓之轻慢饮之醇酒中毒陨命自是之后海内悼心朝臣失图仕者以退为幸居者以出为福诚非所以保光洪绪熙隆道化也又何定本趋走小人仆隶之下身无锱铢之行能无鹰犬之用而陛下爱其佞媚假其威柄使定恃宠放恣自擅威福口正国议手弄天机上亏日月之眀下塞君子之路夫小人求入必进奸利定间妄兴事役发江边戍兵以驱麋鹿结罝山陵芟夷林莽殚其九野之兽聚于重围之内上无益时之分下有损耗之费而兵士罢于运送人力竭于驱逐老弱饥冻大小怨叹臣窃观天变自比年以来隂阳错谬四时逆节日食地震中夏陨霜参之典籍皆隂气陵阳小人弄势之所致也臣尝览书传騐诸行事灾祥之应所为寒栗昔髙宗修已以消鼎雉之异宋景崇徳以退荧惑之变愿陛下上惧皇天谴告之诮下追二君攘灾之道远览前代任贤之功近寤今日谬授之失清澄朝位旌叙俊乂放退佞邪抑夺奸势如是之軰一勿复用广延淹滞容受直辞祗承干指敬奉先业则大化光敷天人望塞也传曰国之兴也视民如赤子其亡也以民为草芥陛下昔韬神光潜徳东夏以圣哲茂姿龙飞应天四海延颈八方拭目以成康之化必隆于旦夕也自登位以来法禁转苛赋调益繁中宫内竖分布州郡横兴事役竞造奸利百姓罹杼轴之困黎民罢无已之求老幼饥寒家戸莱色而所在长吏迫畏罪负严法峻刑苦民求办是以人力不堪家戸离散呼嗟之声感伤和气又江边戍兵远当以拓土广境近当以守界备难宜时优育以待有事而徴发赋调烟至云集衣不全防褐食不赡朝夕出当锋镝之难入抱无聊之慼是以父子相弃叛者成行愿陛下寛赋除烦振恤穷乏省诸不急荡禁约法则海内乐业大化普洽夫民者国之本食者民之命也今国无一年之储家无经月之畜而后宫之中坐食者万有余人内有离旷之怨外有损耗之费使库廪空于无用士民饥于糟糠又北敌注目伺国盛衰陛下不恃已之威徳而怙敌之不来忽四海之困穷而轻虏之不为难诚非长策庙胜之要也昔大皇帝勤身苦体创基南夏割据江山拓土万里虽承天赞实由人力也余庆遗祚至于陛下陛下宜勉崇徳器以光前烈爱民养士保全先轨何可忽显祖之功勤轻难得之大业忘天下之不振替兴衰之巨变哉臣闻否泰无常吉凶由人长江之限不可乆恃茍我不守一苇可航也昔秦建皇帝之号据殽凾之阻徳化不修法政苛酷毒流生民忠臣杜口是以一夫大呼社稷倾覆近刘氏据三关之险守重山之固可谓金城石室万世之业任授失贤一朝丧没君臣系颈共为覊仆此当世之眀鉴目前之烱戒也愿陛下远考前事近览世变丰基彊本割情从道则成康之治兴而圣祖之祚隆矣书奏晧深恨之邵奉公贞正亲近所惮乃共邵与楼谤毁国事俱被诘责见送南州邵原复职后邵中恶风口不能言去职数月晧疑其托疾收付酒藏掠考千所邵卒无一语竟见杀害家属徙临海幷下诏诛子孙是岁天册元年也邵年四十九【邵子循字彦先虞预晋书曰循丁家祸流放海濵吴平还乡里节操髙厉童齓不羣言行举动必以礼譲好学博闻尤善三礼举秀才除阳羡武康令顾荣陆机陆云表荐循曰伏见吴兴武康令贺循徳量邃茂才鉴清逺服膺道素风操凝峻歴践三城刑政肃穆守职下县编名凡萃出自新邦朝无知已恪居遐外志不自营年时倏忽而邈无阶绪实州党愚智所为怅然臣等并以凡才累授饰进被服防泽忝豫朝未知良士后时而守局无言惧有蔽贤之咎是以不胜愚管谨冒死表闻久之召为太子舍人石沐破扬州循亦合众事平杜门不出陈敏作乱以循为丹阳内史循称疾固辞敏不敢逼于是江东豪右无不受敏爵位惟循与同郡朱诞不挂贼网后除吴国内史不就元皇帝为镇东将军请循为军司马帝为晋王以循为中书令固譲不受转太常领太子太傅时朝廷初建动有疑议宗庙制度皆循所定朝野谘询为一时儒宗年六十太兴二年卒追赠司空谥曰穆循诸所著论并传于世子隰临海太守】
　　韦曜字嗣吴郡云阳人也【曜本名昭史为晋讳改之】少好学能属文从丞相掾除西安令还为尚书郎迁太子中庶子时蔡颖亦在东宫性好博奕太子和以为无益命曜论之其辞曰盖闻君子耻当年而功不立疾没世而名不称故曰学如不及犹恐失之是以古之志士悼年齿之流迈而惧名称之不立也故勉精厉操晨兴夜寐不遑宁息经之以岁月累之以日力若越之勤董生之笃渐渍徳义之渊栖迟道艺之域且以西伯之圣姬公之才犹有日昃待且之劳故能兴隆周道垂名亿载况在臣庶而可以已乎歴观古今立功名之士皆有累积殊异之迹劳身苦体契阔勤思平居不堕其业穷困不易其素是以卜式立志于耕牧而黄覇受道于囹圄终有荣显之福以成不朽之名故山甫勤于夙夜而吴汉不离公门岂有游堕哉今世之人多不务经术好翫博奕废事弃业忘寝与食穷日尽明继以脂烛当其临局交争雌雄未决专精鋭意心劳体倦人事旷而不修賔旅阙而不接虽有太牢之馔韶夏之乐不暇存也至或赌及衣物徙棊易行亷耻之意弛而忿戾之色发然其所志不出一枰之上所务不过方罫之间胜敌无封爵之赏获地无兼土之实技非六艺用非经国立身者不阶其术征选者不由其道求之于战阵则非孙吴之伦也考之于道艺则非孔氏之门也以变诈为务则非忠信之事也以劫杀为名则非仁者之意也而空妨日废业终无补益是何异设木而击之置石而投之哉且君子之居室也勤身以致养其在朝也竭命以纳忠临事且犹旰食而何博奕之足耽夫然故孝友之行立贞纯之名彰也方今大吴受命海内未平圣朝乾干务在得人勇略之士则受熊虎之任儒雅之徒则防龙鳯之署百行兼苞文武并骛博选良才旌简髦俊设程试之科垂金爵之赏诚千载之嘉防百世之良遇也当世之士宜勉思至道爱功惜力以佐明时使名书史籍勲在盟府乃君子之上务当今之先急也夫一木之枰孰与方国之封枯棊三百孰与万人之将衮龙之服金石之乐足以兼棊局而贸博奕矣假令世士移博弈之力而用之于诗书是有颜闵之志也用之于智计是有良平之思也用之于资货是有猗顿之富也用之于射御是有将帅之备也如此则功名立而鄙贱远矣和废后为黄门侍郎孙亮即位诸葛恪辅政表曜为太史令撰吴书华覈薛莹等皆与参同孙休践祚为中书郎愽士祭酒命曜依刘向故事校定众书又欲延曜侍讲而左将军张布近习宠幸事行多玷惮曜侍讲儒士又性精确惧以古今警戒休意固争不可休深恨布语在休传然曜竟止不入孙晧即位封髙陵亭侯迁中书仆射职省为侍中常领左国史时所在承指数言瑞应晧以问曜曜答曰此人家筐箧中物耳又晧欲为父和作纪曜执以和不登帝位宜名为传如是者非一渐见责怒曜益忧惧自陈衰老求去侍史二官乞欲成所造书以后业别有所付晧终不听时有疾病医药监护持之愈急晧毎飨宴无不竟日坐席无能否率以七升为限虽不悉入口皆浇灌取尽曜素饮酒不过三升初见礼异时常为裁减或密赐茶荈以当酒至于宠衰更见偪彊辄以为罪又于酒后使侍臣难折公卿以嘲弄侵克发摘私短以为欢时有愆过或误犯晧讳辄见收缚至于诛戮曜以为外相毁伤内长尤恨使不济济非佳事也故但示难问经义言论而已晧以为不承用诏命意不忠荩遂积前后嫌忿收曜付狱是嵗鳯皇二年也曜因狱吏上辞曰囚荷恩见哀无与为比曽无芒牦有以上报孤辱恩宠自陷极罪念当灰灭长弃黄泉愚情慺慺窃有所懐贪令上闻囚昔见世间有古歴注其所纪载纪多虚无在书籍者亦复错谬囚寻按传记考合异同采摭耳目所及以作洞纪起自庖牺至于秦汉凡为三卷当起黄武以来别作一卷事尚未成又见刘熙所作释名信多佳者然物类众多难得详防故时有得失而爵位之事又有非是愚以官爵今之所急不冝乖误囚自防至防又作官职训及辩释名各一卷欲表上之新写始毕防以无状幽囚待命泯没之日恨不上闻谨以先死列状乞上言秘府于外料取呈内以闻追惧浅蔽不合天听抱怖雀息乞垂哀省曜冀以此求免而晧更怪其书之垢故又以诘曜曜对曰囚撰此书寔欲表上惧有误谬数数省读不觉防汚被问寒战形气呐吃谨追辞叩头五百下两手自搏而华覈连上疏救曜曰曜运値千载特哀识以其儒学得与史官貂蝉内侍承合天问圣朝仁笃愼终追远迎神之际垂涕曜曜愚惑不逹不能敷宣陛下大舜之美而拘系史官使圣趣不叙至行不彰寔曜愚蔽当死之罪然臣慺慺见曜自少勤学虽老不倦探综坟典温故知新及意所经识古今行事外吏之中少过曜者昔李陵为汉将军败不还而降匈奴司马迁不加疾恶为陵游説汉武帝以迁有良史之才欲使毕成所撰忍不加诛书卒成立垂之无穷今曜在吴亦汉之史迁也伏见前后符瑞彰著神指天应继出累见一统之期庶不复久事平之后当观时设制三王不相因礼五帝不相防乐质文殊涂损益异体宜得曜軰依凖古义有所改立汉氏承秦则有叔孙通定一代之仪曜之才学亦汉通之次也又吴书虽已有头角叙赞未述昔班固作汉书文辞典雅后刘珍刘毅等作汉记远不及固叙传尤劣今吴书当垂千载编次诸史后之才士论次善恶非得良才如曜者实不可使阙不朽之书如臣顽蔽诚非其人曜年已七十余数无几乞赦其一等之罪为终身徒使成书业永足传示垂之百世谨通进表叩头百下晧不许遂诛曜徙其家零陵子隆亦有文学也
　　华覈字永先吴郡武进人也始为上虞尉典农都尉以文学入为秘府郎迁中书丞蜀为魏所并覈诣宫门发表曰间闻贼众蚁聚向西境西境报险谓当无虞定闻陆抗表至成都不守臣主播越社稷倾覆昔卫为翟所灭而桓公存之今道里长远不可救振失委附之土弃贡献之国臣以草芥窃懐不寕陛下圣仁防泽远抚卒闻如此必垂哀悼臣不胜忡怅之情谨拜表以闻孙晧即位封徐陵亭侯寳鼎二年晧更营新宫制度广饰以珠玉所费甚多是时盛夏兴工农守并废覈上疏諌曰臣闻汉文之世九州晏然秦民喜去惨毒之苛政归刘氏之寛仁省役约法与之更始分王子弟以藩汉室当此之时皆以为泰山之安无穷之基也至于贾谊独以为可痛哭及流涕者三可为长叹息者六乃曰当今之势何异抱火于积薪之下而寝其上火未及然而谓之安其后变乱皆如其言臣虽下愚不识大伦窃以曩时之事揆今之势谊云复数年间诸王方刚汉之傅相称疾罢归欲以此为治虽尧舜不能安今大敌据九州之地有大半之众习攻战之余术乘戎马之旧势欲与中国争相吞之计其犹楚汉势不两立非徒汉之诸王淮南济北而已谊之所欲痛哭比今为缓抱火卧薪之喻于今而急大皇帝览前代之如彼察今势之如此故广开农桑之业积不訾之储恤民重役务飬战士是以大小感恩各思竭命期运未至早弃万国自是之后彊臣专政上诡天时下违众议忘安存之本邀一时之利数兴军旅倾竭府藏兵劳民困无时获安今之存者乃创夷之遗众哀苦之余民耳遂使军资空匮仓廪不实布帛之赐寒暑不周重以失业家戸不赡而北积谷养民专心东向无复他警蜀为西藩土地险固加承先主綂御之术谓其守御足以长久不图一朝奄至倾覆唇亡齿寒古人所惧交州诸郡国之南土交阯九眞二郡已没日南孤危存亡难保合浦以北民皆揺动因连避役多有离叛而备戍减少威鎭转轻常恐呼吸复有变故昔海虏窥窬东县多得离民地习海行狃于往年钞盗无日今胷背有嫌首尾多难乃国朝之厄防也诚宜住建立之役先备豫之计勉垦殖之业为饥之之救惟恐农时将过东作向晚有事之日整严未办若舍此急尽力功作卒有风尘不虞之变当委版筑之役应烽燧之急驱怨苦之众赴白刃之难此乃大敌所因为资也如但固守旷日持乆则军粮必乏不待接刃而战士已困矣昔太戊之时桑谷生庭惧而修德恠消殷兴荧惑守心宋以为灾景公下从瞽史之言而荧惑退舍景公延年夫修德于身而感异类言发于口而通神眀臣以愚蔽误忝近署不能翼宣仁泽以感灵祗仰慙俯愧无所投处退伏思惟荧惑桑谷之异天示二主至如他余锱介之妖近是门庭小神所为验之天地无有他变而征祥符瑞前后屡臻明珠既觌白雀继见万亿之祚实灵所挺以九域为宅天下为家不与编戸之民转徙同也又今之宫室先帝所营卜土立基非为不祥又杨市土地与宫连接若大功毕竟舆驾迁住门行之神皆当转移犹恐长久未必胜旧屡迁不可留则有嫌此乃愚臣所以夙夜为忧灼也臣省月令季夏之月不可以兴土功不可以防诸侯不可以起兵动众举大事必有大殃今虽诸侯不防诸侯之军与防无异六月戊巳土行正王既不可犯加又农月时不可失昔鲁隐公夏城中邱春秋书之垂为后戒今筑宫为长世之洪基而犯天地之大禁袭春秋之所书废敬授之上务臣以愚管窃所未安又恐所召离民或有不至讨之则废役兴事不讨日月滋慢若悉竝到大众聚防希无疾病且人心安则念善苦则怨叛江南精兵北土所难欲以十卒当东一人天下未定深可忧惜之如此宫成死叛五千则北军之众更増五万若到万人则倍益十万病者有死亡之损叛者传不善之语此乃大敌所以欢喜也今当角力中原以定彊弱正于际防彼益我损加以劳困此乃雄夫智士所以深忧臣闻先王治国无三年之储曰国非其国安寕之世戒备如此况敌彊大而忽农忘畜今虽颇种殖间者大水沈没其余存者当湏耘获而长吏怖期上方诸郡身渉山林尽力伐材废农弃务士民妻拏羸小垦殖又薄若有水旱则永无所获州郡见米当待有事冗食之众仰官供济若上下空乏运漕不供而北敌犯疆使周召更生良平复出不能为陛下计明矣臣闻君明者臣忠主圣者臣直是以慺慺昧犯天威乞垂哀省书奏晧不纳后迁东观令领右国史覈上疏辞譲晧答曰得表以东观儒林之府当讲校文艺防定疑难汉时皆名学硕儒乃任其职乞更选英贤闻之以卿研精坟典博览多闻可谓悦礼乐敦诗书者也当飞翰骋藻光赞时事以越杨班张蔡之畴怪乃谦光厚自菲薄宜勉修所职以迈先贤勿复纷纷时仓廪无储世俗滋侈覈上疏曰今宼虏充斥征伐未已居无积年之储出无应敌之畜此乃有国者所宜深忧也夫财谷所生当出于民趋时务农国之上急而都下诸官所掌别异各自下调不计民力辄与近期长吏畏罪昼夜催民委舍佃事遑赴防日定送到都或蕴积不用而徒使百姓消力失时到秋收月督其限入夺其播殖之时而责其今年之税如有逋悬则籍没财物故家戸贫困衣食不足宜暂息众役専心农桑古人称一夫不耕或受其饥一女不织或受其寒是以先王治国惟农是务军兴以来已向百载农人废南亩之务女工停机杼之业推此揆之则蔬食而长饥薄衣而履冰者固不少矣臣闻主之所求于民者二民之所望于主者三二谓求其为己劳也求其为己死也三谓饥者能食之劳者能息之有功者能赏之民以致其二事而王失其三望者则怨心生而功不建今帑藏不实民劳役猥主之二求己备民之三望未报且饥者不待美馔而后饱寒者不俟狐貉而后温为味者口之竒文绣者身之饰也今事多而役繁民贫而俗奢百工作无用之器妇人为绮靡之饰不勤麻枲并绣文黼黻转相仿效耻独无有兵民之家犹复逐俗内无担石之储而出有绫绮之服至于富贾商贩之家重以金银奢恣尤甚天下未平百姓不赡宜一生民之原丰谷帛之业而弃功于浮华之巧妨日于侈靡之事上无尊卑等级之差下有耗财费力之损今吏士之家少无子女多者三四少者一二通令戸有一女十万家则十万人人织绩一嵗一束则十万束矣使四疆之内同心戮力数年之间布帛必积恣民五色惟所服用但禁绮绣无益之饰且美貌者不待华来以崇好艳姿者不待文绮以致爱五采之饰足以丽矣若极粉黛穷盛服未必无丑妇废华采去文绣未必无美人也若实如论有之无益废之无损者何爱而不暂禁以充府藏之急乎此救乏之上务富国之本业也使管晏复生无以易此汉之文景承平继统天下已定四海无虞犹以雕文之伤农事锦绣之害女工开富国之利杜饥寒之本况今六合分乖豺狼充路兵不离疆甲不解帯而可以不广生财之原充府藏之积哉晧以覈年老令草表覈不敢又作草文停立待之覈为文曰咨覈小臣草芥凡庸遭眷値圣受防特隆越从朽壌蝉蜕朝中熙光紫闼青是慿毖挹清露沐浴凯风効无丝牦贞阙山崇滋润含垢防贷累重秽质被荣局命得融欲报防极委之皇穹圣防雨注哀弃其尤猥命草对润被下愚不敢违惧速罪诛冒承诏命魂逝形留覈前后陈便宜及贡荐良能解释罪过书百余上皆有补益文多不悉载天册元年以防谴免数嵗卒曜覈所论事章疏咸传于世也
　　评曰薛莹称王蕃器量绰异博多通楼清白节操才理条畅贺邵厉志高防机理清要韦曜笃学好古博见羣籍有记述之才胡冲以为贺蕃一时清妙略无优劣必不得已宜在先邵当次之华覈文赋之才有过于曜而典诰不及也予观覈数献良规期于自尽庶几忠臣矣然此数子防无妄之世而有名位强死其理得免为幸耳
　　吴志卷二十
　　吴志卷二十考证
　　王蕃请不能得注使亲近将跳蕃首○跳字疑衍或作挑
　　楼与王蕃郭连万彧○郭连宋本作郭逴
　　贺邵防稽山隂人也注吴书曰邵贺齐之孙景之子○【臣明楷】按贺齐传云子达及弟景皆有令名为佳将则邵乃齐之从子非孙也
　　饮之醇酒中毒陨命○醇酒疑作酖酒
　　如是之辈一勿复用○是疑作定指上何定也
　　中宫内竖分布州郡○中宫疑作中官
　　宜时优育以侍有事○时宋本作特
　　邵年四十九注石沭破扬州○沭元本作冰晋书亦作冰
　　又注于是江东豪右无不受敏爵位○于是宋本作于时
　　韦曜其所纪载纪多虚无在书籍者亦复错谬○纪多虚无宋本作既多虚无
　　曜运値千载特蒙哀识○宋本无运字哀识宋本作表识
　　实不可使阙不朽之书○阙元本作关
　　华覈西境报险谓当无虞○报险宋本作艰险
　　抱火卧薪之喻于今而急○而急册府作为急
　　讨之则废役兴事不讨日月滋慢○慢册府作蔓为味者口之竒文绣者身之饰也○为味为字疑有误







　　吴志卷二十考证
　　【臣龙官】等谨言陈夀三国志体制简朴叙事质实可以继马班之武后儒争訾其帝魏宼蜀夫夀本仕晋晋承魏祚奉命修史难于立言况夀并不帝魏宼蜀也三国各自为书魏纪二字亦后人所误加非夀之旧又蜀志首曰先主后主讳某逈非孙氏所能比并魏不云纪蜀着其讳可谓帝魏宼蜀乎而末复假杨戏赞以网罗全史且隂着中汉季汉名目于以见皇统斯在变例隠辞令后人自悟苦心千载若揭也但是书出汉入晋首尾几及百年诸书纪载不无舛互而裴松之注更三倍于正文亥豕鲁鱼倘所不免【臣龙官】谨同【臣浩臣良裘臣明楷】等将监本别本与凡汉晋之书参互考订悉心校勘并取前学士【臣】何焯所校本择其引据精确者概行摘出逐卷分注厘为考证计千有余条【臣】等学识顽乏见闻固陋不足称
　　防愧惧交并谨识
</div>
    <div class="pagination">
<a href="三国志_page33.html">上一页</a><span>...</span><a href="三国志_page29.html">29</a><a href="三国志_page30.html">30</a><a href="三国志_page31.html">31</a><a href="三国志_page32.html">32</a><a href="三国志_page33.html">33</a><span class="current-page">34</span>
    </div>
    <div class="pagination"><a href="index.html">返回目录</a></div>
</body>
</html>
