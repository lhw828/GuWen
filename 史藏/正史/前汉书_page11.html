<!DOCTYPE html>
<html>
<head>
    <meta charset="UTF-8">
    <title>前汉书 - 第 11 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 11 页/共 74 页</h1>
    <div class="content">


　　前汉书卷六考证
　　钦定四库全书
　　前汉书卷七
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　昭帝纪第七
　　孝昭皇帝【荀悦曰讳弗之字曰不应劭曰礼諡法圣闻周逹曰昭】武帝少子也母曰赵倢伃【师古曰倢接幸也伃美称也故以名宫中妇官倢音接伃音余字或并从女】本以有奇异得幸【师古曰谓望气者言有奇女天子气及召见手指拳上自披之即时伸】及生帝亦奇异【文頴曰十四月乃生】语在外戚传武帝末戾太子败燕王旦广陵王胥行骄嫚【师古曰行音下更反】后元二年【刘攽曰检前后文多元字】二月上疾病【师古曰疾甚曰病】遂立昭帝为太子年八嵗以侍中奉车都尉霍光为大司马大将军受遗诏辅少主明日武帝崩戊辰太子即皇帝位谒高庙帝姊鄂邑公主益汤沐邑为长公主【应劭曰鄂县名属江夏公主所食曰邑师古曰鄂音五各反帝之姊妹则称长公主仪比诸王又以供养天子故益邑也】共养省中【伏俨曰蔡邕云本为禁中门閤有禁非侍御之臣不得妄入行道豹尾中亦为禁中孝元皇后父名禁避之故曰省中师古曰省察也言入此中皆当察视不可妄也共读曰供音居用反餋音弋亮反他皆类此】大将军光秉政领尚书事车骑将军金日防左将军上官桀副焉夏六月赦天下【○刘攽曰是年二月有赦纪失载宣纪及丙吉传可考】秋七月有星孛于东方济北王寛有罪自杀赐长公主及宗室昆弟各有差追尊赵倢伃为皇太后起云陵【文頴曰倢伃先葬于云阳是以就云阳为起云陵】冬匈奴入朔方杀畧吏民发军屯西河左将军桀行北边【师古曰行音下更反】
　　始元元年春二月黄鹄下建章宫太液池中【如淳曰谓之液者言天地和液之气所为也臣瓉曰时汉用土德服色尚黄鹄色皆白而今更黄以为土德之瑞故纪之也太液池言承隂阳津液以作池也师古曰如瓉之说皆非也黄鹄大鸟也一举千里者非白鹄也太液池者言其津润所及广也鹄音胡笃反】公卿上寿赐诸侯王列侯宗室金钱各有差己亥上耕于钩盾弄田【应劭曰时帝年九嵗未能亲耕帝籍钩盾宦者近署故往试耕为戏弄也臣瓉曰西京故事弄田在未央宫中师古曰弄田为宴游之田天子所戏弄耳非为昭帝年幼创有此名】益封燕王广陵王及鄂邑长公主各万三千户夏为太后起园庙云陵益州廉头姑缯牂柯谈指同并二十四邑皆反【苏林曰皆西南夷别种名也师古曰并音伴○宋祁曰景德本柯作牁】遣水衡都尉吕破胡募吏民及发犍为蜀郡犇命击益州大破之【应劭曰旧时郡国皆有材官骑士以赴急难今夷反常兵不足以讨之故权选取精勇闻命奔走故谓之奔命李斐曰平居发者二十以上至五十为甲卒今者五十以上六十以下为奔命奔命言急也师古曰应说是也犇古奔字耳犍音防又音钜言反】有司请河内属冀州河东属并州【文頴曰本属司州师古曰盖属京师司隶所部】秋七月赦天下赐民百户牛酒大雨渭桥絶八月齐孝王孙刘泽谋反欲杀青州刺史隽不疑【师古曰隽音材兖反又音辞兖反】发觉皆伏诛迁不疑为京兆尹赐钱百万九月丙子车骑将军日防薨闰月遣故廷尉王平等五人【师古曰前为此官今不居者皆谓之故也】持节行郡国【师古曰行音下更反】举贤良问民所疾苦失职者冬无氷
　　二年春正月大将军光左将军桀皆以前捕斩反虏重合侯马通功封光为博陆侯桀为安阳侯以宗室毋在位者举茂材刘辟彊刘长乐皆为光禄大夫辟彊守长乐衞尉【师古曰长乐宫之衞尉也】三月遣使者赈贷贫民毋种食者【师古曰贷音吐戴反其下并同】秋八月诏曰往年灾害多今年麦伤所振贷种食勿收责毋令民出今年田租冬发习战射士诣朔方调故吏将屯田张掖郡【师古曰调谓发选也故吏前为官职者令其部率习战射士于张掖为屯田也调音徒钓反将音子亮反】
　　三年春二月有星孛于西北秋募民徙云陵赐钱田宅冬十月凤皇集东海遣使者祠其处十一月壬辰朔日有蚀之
　　四年春三月甲寅立皇后上官氏【文頴曰上官桀孙安之女】赦天下辞讼在后二年前皆勿听治【孟康曰武帝后二年】夏六月皇后见高庙赐长公主丞相将军列侯中二千石以下及郎吏宗室钱帛各有差徙三辅富人云陵赐钱户十万秋七月诏曰比嵗不登民匮于食【师古曰匮空也】流庸未尽还【师古曰流庸谓去其本乡而行为人庸作】往时令民共出马其止勿出诸给中都官者且减之【师古曰中都官京师诸官府】冬遣大鸿胪田广明击益州廷尉李种坐故纵死罪弃市【师古曰纵谓容放之种音冲】
　　五年春正月追尊皇太后父为顺成侯夏阳男子张延年诣北阙自称衞太子诬罔要斩【师古曰夏阳冯翊之县】夏罢天下亭母马及马弩关【应劭曰武帝数伐匈奴再击大宛马死略尽乃令天下诸亭养母马欲令其繁孳又作马上弩机闗今悉罢之孟康曰旧马高五尺六寸齿未平弩十石以上皆不得出闗今不禁也师古曰亭母马应説是马弩关孟说是也】六月封皇后父骠骑将军上官安为桑乐侯【师古曰乐音来各反】诏曰朕以身获保宗庙【师古曰眇微也】战战栗栗夙兴夜寐脩古帝王之事通保傅传孝经论语尚书未云有明【文颖曰贾谊作保傅传在礼大戴记言能通读之也晋灼曰帝自谓通保傅传未能有所明也臣瓉曰帝自谓虽通举此四书皆未能有所明此帝之谦也师古曰晋瓉之说皆非也帝自言虽通保傅传而孝经论语尚书犹未能明也○刘攽曰予谓瓉说是】其令三辅太常举贤良各二人郡国文学高第各一人赐中二千石以下至吏民爵各有差罢儋耳眞番郡【师古曰儋耳本南越地眞番本朝鲜地皆武帝所置也番音普安反】秋大鸿胪广明军正王平击益州【师古曰广明田广明】斩首捕虏三万余人获畜产五万余头
　　六年春正月上耕于上林二月诏有司问郡国所举贤良文学民所疾苦议罢盐铁榷酤【应劭曰武帝时以国用不足县官悉自卖盐铁酤酒昭帝务本抑末不与天下争利故罢之】栘中监苏武前使匈奴留单于庭十九嵗廼还【苏林曰栘音移廐名也应劭曰栘地名监其官也掌鞍马鹰犬射猎之具如淳曰栘尔雅唐棣栘也栘园之中有马廐也师古曰苏音如说是】奉使全节以武为典属国【如淳曰以其乆在外国知边事故令典主诸属国师古曰典属国本秦官汉因之掌归义蛮夷属官有九译令后省并大鸿胪】赐钱百万夏旱大雩不得举火【臣瓉曰不得举火抑阳助隂也】秋七月罢酤官令民得以律占租【如淳曰律诸当占租者家长身各以其物占占不以实家长不身自书皆罚金二斤没入所不自占物及贾钱县官也师古曰占谓自隐度其实定其辞也占音章赡反下又言占名数其义并同今犹谓狱讼之辨曰占皆其意也葢武帝时赋敛繁多律外而取今始复旧○刘攽曰予谓罢酤官令民得以律占租卖酒升四钱共是一事尔以律占租者谓令民卖酒以所得利占而输其租矣占不以实则论如律也租即卖酒之税也卖酒升四钱所以限民不得厚利尔王子侯表旁况侯殷坐贷子钱不占租皆免侯义与此占租同即如顔説卖酒升四钱无为所着官既罢榷酤矣何处卖酒乎】卖酒升四钱以边塞濶远取天水陇西张掖郡各二县置金城郡诏曰钩町侯母波率其君长人民击反者斩首捕虏有功【服防曰钩音左传射两軥之軥应劭曰町音若挺西南夷也母波其名也今牂柯钩町县是也师古曰音劬挺】其立母波为钩町王大鸿胪广明将率有功赐爵关内侯食邑
　　元凤元年春【应劭曰三年中凤皇比下东海海西乐乡于是以冠元焉】长公主共养劳苦复以蓝田益长公主汤沭邑泗水戴王前薨以毋嗣国除后宫有遗腹子暖【师古曰暖音许远反】相内史不奏言上闻而怜之立暖为泗水王相内史皆下狱三月赐郡国所选有行义者涿郡韩福等五人帛人五十匹遣归诏曰朕闵劳以官职之事【邓展曰闵哀韩福等不忍劳役以官职之事】其务脩孝弟以教乡里令郡县常以正月赐羊酒有不幸者赐衣被一袭祠以中牢【师古曰幸者吉而免凶也故死谓之不幸一袭一称也犹今言一副也中牢即少牢谓羊豕也】武都氐人反【师古曰氐音丁奚反】遣执金吾马适建龙頟侯韩増【师古曰姓马适名建也龙頟汉书夲或作雒字功臣侯表云弓高壮侯韩頽当子譊封龙雒侯元鼎五年坐酎金免后元元年譊弟子增绍封龙雒侯而荀悦汉纪龙雒皆为頟字崔浩曰雒音洛今河间龙雒村与弓高相近然此既地名无别指义各依书字而读之斯则通矣譊音女交反】大鸿胪广明将三辅太常徒皆免刑击之【苏林曰是时太常主诸陵县治民也】夏六月赦天下秋七月乙亥晦日有蚀之既八月改始元为元凤九月鄂邑长公主燕王旦与左将军上官桀桀子票骑将军安御史大夫桑羊皆谋反伏诛初桀安父子与大将军光争权欲害之诈使人为燕王旦上书言光罪时上年十四【张晏曰武帝崩时八嵗即位于今七嵗今年十五师古曰此云初桀安父子与大将军争权诈为燕王上书葢追道前年事耳非今嵗也张说失之】觉其诈后有譛光者上辄怒曰大将军国家忠臣先帝所属【师古曰属音之欲反】敢有譛毁者坐之光由是得尽忠语在燕王霍光传冬十月诏曰左将军安阳侯桀票骑将军桑乐侯安御史大夫桑羊皆数以邪枉干辅政【师古曰枉曲也以邪曲之事而干求也】大将军不听而懐怨望与燕王通谋置驿往来相约结燕王遣寿西长孙纵之【苏林曰寿西姓也长名也孙姓纵之名】等赂遗长公主丁外人谒者杜延年大将军长史公孙遗等交通私书【服防曰外人主之所幸也晋灼曰汉语字少君师古曰此杜延年别自一人非下諌大夫也】其谋令长公主置酒伏兵杀大将军光征立燕王为天子大逆毋道故稻田使者燕仓先发觉【如淳曰特为诸稻田置使者假与民收其税入也】以告大司农敞【师古曰杨敞也】敞告谏大夫延年【师古曰杜延年杜周之子】延年以闻丞相征事任宫手捕斩桀【文頴曰征事丞相官属位差尊掾属也如淳曰时宫以时事召待诏丞相府故曰丞相征事张晏曰汉仪注徴事比六百石皆故吏二千石不以臧罪免者为征事绛衣奉朝贺正月师古曰张说是也】丞相少史王寿诱将安入府门【如淳曰汉仪注丞相太尉大将军史秩四百石武帝又置丞相少史秩四百石】皆已伏诛吏民得以安封延年仓宫寿皆为列侯又曰燕王迷惑失道前与齐王子刘泽等为逆抑而不扬望王反道自新【师古曰所为邪僻违失正道欲其旋反而归正故云反道】今廼与长公主左将军桀等谋危宗庙王及公主皆自伏辜其赦王太子建公主子文信及宗室子与燕王上官桀等谋反父母同产当坐者皆免为庶人其吏为桀等所诖误未发觉在吏者除其罪【师古曰其罪未发未为吏所执持者○刘攽曰在吏谓发觉已在吏者】二年夏四月上自建章宫徙未央宫大置酒赐郎从官帛及宗室子钱人二十万吏民献牛酒者赐帛人一匹六月赦天下诏曰朕闵百姓未赡【师古曰赡足也】前年减漕三百万石【师古曰减省转漕所以休力役也】颇省乘舆马及苑马【师古曰乘舆马谓天子所自乘以驾车舆者他皆类此】以补边郡三辅传马【张晏曰驿马也师古曰传音张恋反】其令郡国毋敛今年马口钱【文颖曰往时有马口出敛钱今省如淳曰所谓租及六畜也】三辅太常郡得以叔粟当赋【如淳曰百官表太常主诸陵别治其县爵秩如三辅郡矣元帝永光五年令各属在所郡也师古曰诸应出赋算租税者皆听以叔粟当钱物也叔豆也】
　　三年春正月泰山有大石自起立上林有栁树枯僵自起生【师古曰僵偃也谓树枯死偃卧在地者也僵音纪良反】罢中牟苑赋贫民【师古曰在荥阳】诏曰廼者民被水灾颇匮于食朕虚仓廪【师古曰仓新谷所藏也廪谷所振入也】使使者振困乏其止四年毋漕三年以前所振贷非丞相御史所请边郡受牛者勿收责【应劭曰武帝始开三边徙民屯田皆与犁牛后丞相御史复间有所今勑自上所赐与勿责丞相所请乃令其顾税耳】夏四月少府徐仁廷尉王平左冯翊贾胜胡皆坐纵反者仁自杀平胜胡皆要斩冬辽东乌桓反以中郎将范明友为度辽将军【应劭曰当度辽水往击之故以度辽为官号】将北边七郡郡二千骑击之
　　四年春正月丁亥帝加元服【如淳曰元服谓初冠加上服也师古曰如氏以为衣服之服此説非也元首也冠者首之所着故曰元服其下汲黯传序云上加元服是知谓冠为元服】见于高庙赐诸侯王丞相大将军列侯宗室下至吏民金帛牛酒各有差赐中二千石以下及天下民爵毋收四年五年口赋【如淳曰汉仪注民年七嵗至十四出口赋钱人二十三二十钱以食天子其三钱者武帝加口钱以补车骑马也】三年以前逋更赋未入者皆勿收【如淳曰更有三品有卒更有践更有过更古者正卒无常人皆当迭为之一月一更是谓卒更也贫者欲得顾更钱者次直者出钱顾之月二千是谓践更也天下人皆直戍边三日亦名为更律所谓繇戌也虽丞相子亦在戍边之调不可人人自行三日戍又行者当自戍三日不可往便还因更住一嵗一更诸不行者出钱三百入官官以给戍者是谓过更也律説卒践更者居也居更县中五月乃更也后从尉律卒践更一月休十一月也食货志曰月为更卒已复为正一嵗屯戍一嵗力役三十倍于古此汉初因秦法而行之也后遂改易有讁乃戍边一嵗耳逋未出更钱者也师古曰更音工衡反】令天下酺五日甲戌丞相千秋薨【师古曰田千秋】夏四月诏曰度辽将军明友前以羌骑校尉将羌王侯君长以下击益州反虏后复率击武都反氐今破乌桓斩虏获生有功【师古曰既斩反虏又获生口也俘取曰获】其封明友为平陵侯平乐监傅介子持节使【师古曰持节而为使】诛斩楼兰王安归首县北阙封义阳侯五月丁丑孝文庙正殿火上及羣臣皆素服发中二千石将五校作治六日成【师古曰率领五校之士以作治也校音下教反】太常及庙令丞郎吏皆劾大不敬会赦太常轑阳侯德免为庶人【文頴曰转音料德江德也转阳在魏郡清渊师古曰会六月赦耳史终言之】六月赦天下
　　五年春正月广陵王来朝益国万一千户赐钱二千万黄金二百斤劒二安车一乘马二驷【师古曰八匹也】夏大旱六月发三辅及郡国恶少年吏有告劾亡者屯辽东【如淳曰告者为人所告也劾者为人所劾也师古曰恶少年为无頼子弟也告劾亡者谓被告劾而逃亡】秋罢象郡分属郁林牂牁冬十一月大雷十二月庚戌丞相防薨【师古曰王防也防亦欣字】
　　六年春正月募郡国徒筑辽东莵城夏赦天下诏曰夫谷贱伤农【师古曰粜多而钱少是为伤也】今三辅太常谷减贱【郑氏曰减音减少之减】其令以叔粟当今年赋【应劭曰太常掌诸陵园皆徙天下豪富民以充实之后悉为县故与三辅同赋】右将军张安世宿衞忠谨封富平侯乌桓复犯塞遣度辽将军范明友击之
　　元平元年春二月诏曰天下以农桑为本日者省用罢不急官【师古曰谓非要职】减外繇【师古曰繇读曰傜】耕桑者益众而百姓未能家给【师古曰给足也家家自给足是为家给也】朕甚愍焉其减口赋钱有司奏请减什三上许之甲申晨有流星大如月众星皆随西行夏四月癸未帝崩于未央宫【臣瓉曰帝年九嵗即位即位十三年寿二十二师古曰帝年八嵗即位明年改元改元之后凡十三年年二十一】六月壬申葬平陵【臣瓉曰自崩至葬凡四十九日平陵在长安西北七十里】
　　赞曰昔周成以孺子继统而有管蔡四国流言之变【师古曰四国谓管蔡商奄也流放也武王崩成王幼弱周公摄政四国乃流言曰公将不利于孺子遂致雷风之异成王既见金縢之册乃不疑周公事见豳诗及周书大诰】孝昭幼年即位亦有燕盖上官逆乱之谋成王不疑周公孝昭委任霍光各因其时以成名大矣哉承孝武奢侈余敝师旅之后海内虚耗户口减半【师古曰耗损也音火到反减读为减省之减】光知时务之要轻繇薄赋与民休息【师古曰繇读曰傜】至始元元凤之间匈奴和亲百姓充实举贤良文学问民所疾苦议盐铁而罢酤尊号曰昭不亦宜乎






　　前汉书卷七
　　前汉书卷七考证
　　昭帝纪发军屯西河○监本讹屯河西从宋本改上耕于钩盾弄田注○【臣召南】按百官表少府属官有钩盾令丞后书志钩盾令一人本注宦者典诸近池苑囿逰观之处则应劭说是
　　夏阳男子张延年○通鉴考异曰纪作张延年隽不疑传作成方遂又云一姓张名延年
　　封皇后父骠骑将军上官安为桑乐侯○【臣召南】按骠骑将军此与霍光传同而外戚传及恩泽侯表公卿表俱作车骑将军必有一误
　　罢儋耳眞番郡○【臣召南】按儋耳郡罢并入珠厓至元帝时珠厓亦罢又按后书东夷传此年罢临屯眞番以并乐浪元菟则不惟罢眞番一郡也
　　将三辅太常徒注○胡三省曰此刑徒输作三辅及太常者也
　　三辅太常郡得以叔粟当赋注○顾炎武曰汉时田租本是叔粟今并口筭杂征之用钱者皆令以叔粟当之其独行于三辅太常郡者不独为谷贱伤农亦以减漕三百万石虑储偫之乏也
　　将北边七郡郡二千骑击之○【臣召南】按匈奴传明友为度辽将军将二万骑出辽东则此七郡应作十郡郡二千骑正合二万之数
　　发中二千石将五校作治注○王祎曰五校谓中垒屯骑越骑射声虎贲也
　　秋罢象郡分属郁林牂牁○【臣召南】按此文可疑秦置象郡后属南越汉破南越即故象郡置日南郡以地理志证之此时无象郡名且日南郡固始终未罢也




　　前汉书卷七考证
<史部,正史类,前汉书>
　　钦定四库全书
　　前汉书卷八
　　汉　　兰　　台　令　　史　　班　固撰唐正议大夫行秘书少监琅邪县开国子顔师古注
　　宣帝纪第八
　　孝宣皇帝【荀悦曰讳询字次卿訽之字曰谋应劭曰諡法圣善周闻曰宣】武帝曾孙戾太子孙也【韦昭曰以违戾擅发兵故諡曰戾臣瓒曰太子诛江充以除防贼而事不见明后武帝觉寤遂族充家宣帝不得以加恶諡也董仲舒书曰有其功无其意谓之戾无其功有其意谓之罪师古曰瓉说是也】太子纳史良娣【服防曰史姓也良娣官也师古曰太子有妃有良娣有孺子凡三等娣音次第之第】生史皇孙【师古曰以外家姓称之故曰史皇孙】皇孙纳王夫人生宣帝号曰皇曾孙生数月遭巫蛊事太子良娣皇孙王夫人皆遇害语在太子传曾孙虽在襁緥【李奇曰襁络也以缯布为之络负小児緥小儿大借也孟康曰緥小儿被也师古曰襁即今之小儿绷也緥孟说是也襁音居丈反緥音保绷音补耕反】犹坐收系郡邸狱【如淳曰谓诸郡邸置狱也师古曰据汉旧仪郡邸狱治天下郡国上计者属大鸿胪此盖巫蛊狱繁收系者众故曾孙寄在郡邸狱】而丙吉为廷尉监【师古曰监者廷尉之官属】治巫蛊于郡邸怜曾孙之亡辜使女徒复作淮阳赵征卿渭城胡组更乳养【李奇曰复作者女徒也谓轻罪男子守邉一嵗女子輭弱不任守复令作于官亦一嵗故谓之复作徒也孟康曰复音服谓弛刑徒也有赦令诏书去其钳赭衣更犯事不从徒加与民为例故当复为官作满其本罪年月日律名为复作也师古曰孟说是也赵征卿淮阳人胡组渭城人皆女徒也二人更递乳养曾孙而丙吉传云郭征卿纪传不同未知孰是更音工衡反】私给衣食视遇甚有防巫蛊事连嵗不决至后元二年【○刘攽曰按武帝后元二年无赦元年乃有之盖夲云后元年后人误作后元元年又就元字注二字后又误为二耳】武帝疾往来长杨五柞宫【师古曰长杨五柞二宫并在盩厔皆以树名之帝往来二宫之间也柞字或作莋其音同】望气者言长安狱中有天子气上遣使者分条中都官狱【师古曰中都官凡京师诸官府也】系者轻重皆杀之内谒者令郭穰夜至郡邸狱【师古曰百官表云内者署属少府续汉书志云掌宫中布张诸亵物丁孚汉官云令秩千石盖当时权为此使○刘攽曰谒字衍刘敞同】吉拒闭使者不得入曾孙頼吉得全因遭大赦吉廼载曾孙送祖母史良娣家语在吉及外戚传后有诏掖庭养视上属籍宗正【应劭曰掖庭宫人之官有令丞宦者为之诏勅掖庭养视之始令宗正着其属籍】时掖庭令张贺尝事戾太子思顾旧防【师古曰顾念也】哀曾孙奉养甚谨以私钱供给教书既壮为取暴室啬夫许广汉女【应劭曰暴室宫人狱也今曰薄室许广汉坐法腐为宦者作啬夫也师古曰暴室者掖庭主织作染练之署故谓之暴室取暴晒为名耳或云薄室者薄亦暴也今俗语亦云薄晒盖暴室职务既多因为置狱主治其罪人故往往云暴室狱耳然本非狱名应説失之矣啬夫者暴室属官亦犹县乡之啬夫也晒音所懈反又音所智反】曾孙因依倚广汉兄弟及祖母家史氏【师古曰倚音于绮反】受诗于东海澓中翁【服防曰澓音馥师古曰东海人姓澓字中翁也澓音房福反中读曰仲】髙材好学然亦喜游侠【师古曰喜音许吏反】鬭鸡走马具知闾里姧邪吏治得失数上下诸陵【师古曰诸陵皆据髙敞地为之县即在其侧帝每周防往来诸陵县去则上来则下故言上下诸陵】周徧三辅【师古曰防行皆至其处】常困于莲勺卤中【如淳曰为人所困辱也莲勺县有盐池纵广十余里其乡人名为卤中莲音辇勺音灼师古曰如说是也卤者咸地也今在栎阳县东其乡人谓此中为卤盐池也】尤乐杜鄠之间【师古曰二县之间也杜属京兆鄠属扶风鄠音扈】率常在下杜【孟康曰在长安南师古曰率者总计之言也下杜即今之杜城】时防朝请舍长安尚冠里【文颖曰以属弟尚亲故嵗时随宗室朝防也如淳曰春曰朝秋曰请师古曰舍止也尚冠者长安中里名帝防朝请之时即于此里中止息请音才姓反】身足下有毛卧居数有光燿【师古曰遍身及足下皆有毛】每买饼所从买家輙大讐【师古曰雠读曰售】亦以是自怪元平元年四月昭帝崩毋嗣大将军霍光请皇后征昌邑王六月丙寅王受皇帝壐绶尊皇后曰皇太后癸巳光奏王贺淫乱请废语在贺及光传秋七月光奏议曰礼人道亲亲故尊祖尊祖故敬宗大宗无嗣择支子孙贤者为嗣孝武皇帝曾孙病已【师古曰盖以夙遭屯难而多病苦故名病已欲其速差也后以为鄙更改讳询】有诏掖庭养视至今年十八师受诗论语孝经操行节俭慈仁爱人可以嗣孝昭皇帝后奉承祖宗子万姓【师古曰天子以万姓为子故云子万姓】奏可遣宗正徳至曾孙尚冠里舍洗沐赐御府衣太仆以軨猎车奉迎曾孙【文颖曰軨猎小车前有曲舆不衣也近世谓之軨猎车也孟康曰今之载猎车也前有曲軨特髙大猎时立其中格射禽兽李竒曰兰舆轻车也师古曰文李二説皆是时未备天子车驾故且取其轻便耳非借髙大也孟説失之軨音铃】就齐宗正府庚申入未央宫见皇太后封为阳武侯【师古曰先封侯者不欲立庶人为天子也】已而羣臣奉上玺绶即皇帝位谒髙庙八月己巳丞相敞薨【师古曰杨敞也】九月大赦天下十一月壬子立皇后许氏赐诸侯王以下金钱至吏民鳏寡独各有差皇太后归长乐宫初置屯衞
　　本始元年春正月募郡国吏民訾百万以上徙平陵【文颖曰昭帝陵】遣使者持节诏郡国二千石谨牧养民而风徳化【师古曰以徳化被于下故云风也诗序曰上以风化下】大将军光稽首归政上谦譲委任焉论定防功益封大将军光万七千戸车将军光禄勲富平侯安世万户【李斐曰居光禄位以车官号尊之无车官属】诏曰故丞相安平侯敞等居位守职与大将军光车将军安世建议定防以安宗庙功赏未加而薨其益封敞嗣子忠及丞相阳平侯义【师古曰蔡义】度辽将军平陵侯明友【师古曰范明友】前将军龙雒侯增【师古曰韩增】太仆建平侯延年【师古曰杜延年】太常蒲侯昌【师古曰苏昌】谏大夫宜春侯谭【师古曰王谭】当涂侯平【师古曰功臣表云魏不害以捕反者胡倩功封当涂侯其子圣以定策功益封凡二千二百戸今此纪言当涂侯平与表乖错未知孰是或者有二名乎】杜侯屠耆堂【苏林曰姓复陆其祖父复陆支夲匈奴胡也归义为属国王从骠有功乃更封也】长信少府闗内侯胜【师古曰夏侯胜】邑户各有差封御史大夫广明为昌水侯【师古曰田广明】后将军充国为营平侯【师古曰赵充国】大司农延年为阳城侯【师古曰田延年】少府乐成为爰氏侯【师古曰史乐成】光禄大夫迁为平丘侯【师古曰王迁】赐右扶风徳【师古曰周徳】典属国武【师古曰苏武】廷尉光【师古曰李光】宗正徳【师古曰楚元王之曾孙刘辟强子】大鸿胪贤【师古曰韦贤】詹事畸【苏林曰畸音踦之踦师古曰宋畸也音居宜反】光禄大夫吉【师古曰丙吉】京辅都尉广汉【师古曰赵广汉也三辅郡皆有都尉如诸郡左辅都尉治髙陵右辅都尉治郿京辅都尉治华隂灌北】爵皆关内侯徳武食邑【张晏曰旧关内侯无邑也以苏武守节外国刘徳宗室俊彦故特令食邑】夏四月庚午地震诏内郡国举文学髙第各一人【韦昭曰中国为内郡縁邉有夷狄障塞者为外郡成帝时内郡举方正北邉二十二郡举勇猛士】五月凤皇集胶东千乗赦天下赐吏二千石诸侯相下至中都官宦吏六百石爵各有差【如淳曰中都官宦吏奄人为吏者也晋灼曰凡职在京师者也师古曰二说皆非也中都官谓在京师诸官也宦吏诸奄官也】自左更至五大夫【师古曰左更第十二爵也五大夫第九爵也更音工衡反○刘敞曰案此赐爵不及中二千石者縁王即位九侯率已为关内侯矣】赐天下人爵各一级孝者二级女子百户牛酒租税勿收六月诏曰故皇太子在湖未有号諡【师古曰湖县名也死于湖因即葬焉】嵗时祠其议諡置园邑语在太子传秋七月诏立燕刺王太子建为广阳王【师古曰刺音来曷反】立广陵王胥少子为髙密王
　　二年春以水衡钱为平陵徙民起第宅【应劭曰水衡与少府皆天子私藏耳县官公作当仰给司农今出水衡钱言宣帝即位为异政也晋灼曰食货志初大司农管盐鐡官布多故置水衡欲以主盐鐡及杨可告缗上林财物众乃令水衡主上林上林三官主铸钱也】大司农阳城侯田延年有罪自杀【师古曰坐増僦直而自入】夏五月诏曰朕以身奉承祖宗夙夜惟念孝武皇帝躬履仁义选明将讨不服匈奴逺遁平氐羌昆明南越百蛮乡风【师古曰乡读曰向也】款塞来享【应劭曰款叩也皆叩塞门来服従也如淳曰款寛也请除守塞者自保不为冦害也故曰款五原塞师古曰应说是也此泛説夷狄来賔之事非呼韩邪保塞意也】建太学修郊祀定正朔协音律封泰山塞宣房【苏林曰隄名在东郡界李斐曰决河上宫名也张晏曰子隄名师古曰苏张二说皆是】符瑞应寳鼎出白麟获功徳茂盛不能尽宣而庙乐未称【师古曰称副也】其议奏有司奏请宜加尊号六月庚午尊孝武庙为世宗庙奏盛徳文始五行之舞【应劭曰宣帝复采昭徳之舞为盛徳舞以尊世宗庙也诸帝庙皆常奏文始四时五行舞也】天子世世献武帝廵狩所幸之郡国皆立庙赐民爵一级女子百戸牛酒匈奴数侵邉又西伐乌孙乌孙昆弥及公主因国使者上书【师古曰昆弥乌孙王之号也国使者汉朝之使也】言昆弥愿发国精兵击匈奴唯天子哀怜出兵以救公主秋大发兴调关东轻车鋭卒【师古曰调亦选也鋭利也言其勇利也调音徒钓反】选郡国吏三百石伉健习骑射者皆从军【师古曰伉强也音口浪反】御史大夫田广明为祁连将军【应劭曰祁连匈奴中山名也诸将分部广明值此山因以为号也师古曰祁音上夷反】后将军赵国为蒲类将军【应劭曰蒲类匈奴中海名也在敦煌北晋灼曰匈奴传有蒲类泽师古曰晋説是也】云中太守田顺为虎牙将军及度辽将军范明友前将军韩增凡五将军兵十五万骑校尉常惠持节护乌孙兵咸击匈奴
　　三年春正月癸亥皇后许氏崩戊辰五将军师发长安夏五月军罢祁连将军广明虎牙将军顺有罪下有司皆自杀【晋灼曰田千秋子也广明坐逗留顺坐增虏】校尉常惠将乌孙兵入匈奴右地大克封列侯大旱郡国伤旱甚者民毋出租赋三辅民就贱者且毋收事尽四年【晋灼曰不给官役也师古曰収谓租赋也事谓役使也尽夲始四年而止】六月己丑丞相义薨【师古曰蔡义】四年春正月诏曰盖闻农者兴徳之夲也今嵗不登已遣使者振贷困乏其令太官损膳省宰【师古曰膳具食也食之善者也宰为屠杀也省减也汉仪注太宰令屠者七十二人宰二百人】乐府减乐人使归就农业丞相以下至都官令丞【师古曰都官令丞京师诸署之令丞】上书入谷输长安仓助贷贫民民以车船载谷入关者得毋用传【师古曰传传符也欲谷之多故不问其出入也传音张恋反】三月乙夘立皇后霍氏赐丞相以下至郎吏从官金钱帛各有差赦天下夏四月壬寅郡国四十九地震或山崩水出诏曰盖灾异者天地之戒也朕承洪业奉宗庙托于士民之上未能和羣生廼者地震北海琅邪坏祖宗庙朕甚惧焉丞相御史其与列侯中二千石博问经学之士有以应变【师古曰谓御塞灾异也】辅朕之不逮毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收租赋大赦天下上以宗庙堕素服避正殿五日【师古曰堕者毁也音火规反】五月鳯皇集北海安丘淳于【师古曰二县皆属北海郡】秋广川王吉有罪废迁上庸自杀【○宋祁曰吉一作去字】
　　地节元年【应劭曰以先者地震山崩水出扵是改年曰地节欲令地得其节】春正月有星孛于西方三月假郡国贫民田【师古曰权以给之不常与】夏六月诏曰盖闻尧亲九族以和万国【师古曰尚书尧典云克明俊徳以亲九族九族既睦平章百姓百姓昭明协和万邦故诏引之】朕防遗徳奉承圣业惟念宗室属未尽而以罪絶若有贤材改行劝善其复属使得自新【师古曰复音扶目反】冬十一月楚王延夀谋反自杀十二月癸亥晦日有蚀之
　　二年春三月庚午大司马大将军光薨诏曰大司马大将军博陆侯【师古曰尊之故不名】宿衞孝武皇帝三十余年辅孝昭皇帝十有余年遭大难躬秉义率三公诸侯九卿大夫定万世防以安宗庙天下蒸庶咸以康宁【师古曰蒸众庶人也康安也】功徳茂盛朕甚嘉之复其后世畴其爵邑【张晏曰律非始封十减二畴者等也言不复减也师古曰复音方目反】世世毋有所与【师古曰与读曰豫】功如萧相国夏四月凤皇集鲁郡羣鸟从之【师古曰今流俗书夲此下云戊申立皇太子而后年又有立皇太子事此盖以元纪云元帝二嵗宣帝即位八嵗为皇太子故后人妄于此书加之旧夲无也据疏广及丙吉传并云地节三年立皇太子此即明验而或者妄为臆説乖扵实矣】大赦天下五月光禄大夫平丘侯王迁有罪下狱死上始亲政事又思报大将军功徳廼复使乐平侯山领尚书事【师古曰霍山光之兄孙】而令羣臣得奏封事以知下情五日一聴事自丞相以下各奉职奏事以傅奏其言【应劭曰敷陈也各自奏陈其言然后试之以官考其功徳也师古曰傅读曰敷】考试功能侍中尚书功劳当迁及有异善厚加赏赐至于子孙终不改易【师古曰言各久其职事也○刘攽曰至于子孙谓赏赐逮及子孙非谓侍中尚书官至子孙不改易也】枢机周密品式备具上下相安莫有茍且之意也
　　三年春三月诏曰盖闻有功不赏有罪不诛虽唐虞犹不能以化天下今胶东相成劳来不怠【师古曰王成也劳来者言慰勉而招延之也小雅鸿鴈之诗序曰劳来还定安集之劳音卢到反来音卢代反】流民自占八万余口【师古曰占者谓自隠度其戸口而著名籍也占音之赡反】治有异等【师古曰政治异扵常等】其秩成中二千石赐爵关内侯又曰鳏寡独髙年贫困之民朕所怜也前下诏假公田贷种食【师古曰贷音吐戴反】其加赐鳏寡独髙年帛二千石严教吏谨视遇母令失职【师古曰职常也失职谓失其常业也】令内郡国举贤良方正可亲民者夏四月戊申立皇太子大赦天下赐御史大夫爵闗内侯中二千石爵右庶长【张晏曰自公孙后丞相常封列侯第二十等爵故赐御史大夫爵关内侯第十九等爵也右庶长第十一等爵也师古曰张说非也此以立皇太子国之大庆故特赐御史大夫及中二千石爵耳非常制也】天下当为父后者爵一级赐广陵王黄金千斤诸侯王十五人黄金各百斤列侯在国者八十七人黄金各二十斤冬十月诏曰廼者九月壬申地震朕甚惧焉有能箴朕过失【师古曰箴戒也】及贤良方正直言极谏之士以匡朕之不逮【师古曰匡正也】毋讳有司【李竒曰讳避也虽有司在显职皆言其过勿避之】朕既不徳不能附逺是以邉境屯戍未息今复饬兵重屯久劳百姓【师古曰饬读与勅同饬整也】非所以绥天下也其罢车骑将军右将军屯兵又诏池籞未御幸者假与贫民【苏林曰折竹以防绵连禁御使人不得往来律名为籞服防曰籞在池水中作室可用栖鸟鸟入中则捕之应劭曰池者陂池也籞者禁苑也臣瓉曰籞者所以养鸟也设为籓落周覆其上令鸟不得出犹苑之畜兽池之畜鱼也师古曰苏应二説是】郡国宫馆勿复修治流民还归者假公田贷种食【师古曰贷音吐戴反种五谷种也音之勇反】且勿算事【师古曰不出算赋及给徭役】十一月诏曰朕既不逮导民不明【师古曰不逮者意虑不及也】反侧晨兴念虑万方不忘元元惟恐羞先帝圣徳【师古曰羞谓沗辱也】故竝举贤良方正以亲万姓歴载臻兹然而俗化阙焉【师古曰多歴年载迄至于今】传曰孝弟也者其为仁之夲与【师古曰论语载有若之言与读曰予】其令郡国举孝弟有行义闻于乡里者各一人十二月初置廷尉平四人秩六百石省文山郡并蜀【师古曰以其县道蜀郡】
　　四年春二月封外祖母为博平君故鄼侯萧何曾孙建世为侯诏曰导民以孝则天下顺今百姓或遭衰绖凶灾【师古曰衰音千囬反】而吏繇事使不得葬【师古曰繇读曰徭事谓役使之】伤孝子之心朕甚怜之自今诸有大父母父母防者勿繇事使得收敛送终尽其子道夏五月诏曰父子之亲夫妇之道天性也虽有患祸犹蒙死而存之【师古曰防冒也】诚爱结于心仁厚之至也岂能违之哉自今子首匿父母妻匿夫孙匿大父母皆勿坐【师古曰凡首匿者言为谋首而藏匿罪人】其父母匿子夫匿妻大父母匿孙罪殊死皆上请廷尉以闻立广川恵王孙文为广川王秋七月大司马霍禹谋反诏曰廼者东织室令史张赦【应劭曰旧时有东西织室织作文绣郊庙之服令史其主者史】使魏郡豪李竟【文颖曰有权势豪右大家】报冠阳侯霍云谋为大逆【如淳曰报白也师古曰此説非也谓张赦因李竟传言于霍云与共谋反耳非告白其罪也赦既为织室令史身在京师不须李竟之据霍禹传其事明矣】朕以大将军故抑而不兾其自新今大司马博陆侯禹与母宣成侯夫人显及从昆弟冠阳侯云乐平侯山【师古曰据霍光传云山皆去病之孙则扵禹为子行也今此纪言从昆弟盖传写者脱子字耳当言从昆弟子也】诸姊妹壻度辽将军范眀友长信少府邓广汉中郎将任胜都尉赵平长安男子冯殷等【晋灼曰汉语字子都】谋为大逆显前又使女侍医淳于衍进药杀共哀后【师古曰杀读曰弑共读曰防】谋毒太子欲危宗庙逆乱不道咸伏其辜诸为霍氏所诖误未发觉在吏者皆赦除之八月己酉皇后霍氏废九月诏曰朕惟百姓失职不赡遣使者循行郡国问民所疾苦【师古曰行音下更反】吏或营私烦扰不顾厥咎朕甚闵之今年郡国颇被水灾已振贷【师古曰贷音吐戴反】盐民之食而贾咸贵【师古曰贾读曰价其下亦同】众庶重困【师古曰更増其困也重音直用反】其减天下盐贾又曰令甲死者不可生【文颖曰萧何承秦法所作为律今律经是也天子诏所增损不在律上者为令令甲者前帝第一令也如淳曰令有先后故有令甲令乙令丙师古曰如説是也甲乙者若今之第一第二篇耳】刑者不可息【李斐曰息灭也若黥劓者虽欲改过其创瘢不可复灭也师古曰息谓生长也言劓刖膑割之徒不可更生长亦犹谓子为息耳李说非也】此先帝之所重而吏未称【师古曰称副也】今系者或以掠辜若饥寒瘐死狱中【苏林曰瘐病也囚徒病律名为瘐如淳曰律囚以饥寒而死曰瘐师古曰瘐病是也此言囚或以掠笞及饥寒及疾病而死如说非矣庾音庚字或作防其音亦同】何用心逆人道也朕甚痛之其令郡国嵗上系囚以掠笞若瘐死者所坐名县爵里【师古曰名其人名也县所属县也爵其身之官爵也里所居邑里也】丞相御史课殿最以闻【师古曰凡言殿最者殿后也课居后也最凡要之首也课居先也殿音丁见反】十二月清河王年有罪废迁房陵
　　元康元年春以杜东原上为初陵更名杜县为杜陵徙丞相将军列侯吏二千石訾百万者杜陵三月诏曰廼者凤皇集泰山陈留甘露降未央宫朕未能章先帝休烈【师古曰章明也休美也烈业也】协宁百姓承天顺地调序四时防嘉瑞赐兹祉福夙夜兢兢靡有骄色内省匪解永惟罔极【师古曰省视也永长也惟思也罔无也极中也帝言内自视察不敢惰怠长思政道恐无其中也解读曰懈】书不云乎凤皇来仪庶尹谐【师古曰虞书益稷之篇曰箫韶九成凤皇来仪击石拊石百兽率舞庶尹谐言奏乐之和鳯皇以其容仪来下百兽相率舞蹈是乃众官之长信皆和辑故神人交畅】其赦天下徒赐勤事吏中二千石以下至六百石爵自中郎吏至五大夫【师古曰赐中郎吏爵得至五大夫自此以上每为等级而髙赐也五大夫第九爵也一曰二千石至五大夫自此以下而差降○刘攽曰爵自中郎吏文误盖夲云自中更至五大夫传者误以更为吏遂衍出郎字与民爵不过公乗则赐吏爵自五大夫而上也以中二千石爵中更二千石亦当左更真比同千石当右庶长六百石则五大夫矣寻夲始元年诏文则知此説是】佐史以上二级民一级女子百戸牛酒加赐鳏寡独三老孝弟力田帛所振贷勿收夏五月立皇考庙益奉明园户为奉明县【师古曰奉明园即皇考史皇孙之所也夲名广明后追改也】复髙皇帝功臣绛侯周勃等百三十六人家子孙令奉祭祀【师古曰复音方目反以下亦同】世世勿絶其毋嗣者复其次秋八月诏曰朕不明六蓺郁于大道【孟康曰郁不通也】是以隂阳风雨未时其博举吏民厥身修正通文学眀于先王之术宣究其意者各二人【师古曰究尽也】中二千石各一人【○刘攽曰此诏是下丞相御史者故云各二人下云中二千石各一人于文似少润饰】冬置建章衞尉
　　二年春正月诏曰书云文王作罚刑兹无赦【师古曰周书康诰之辞也言文王作法罚其有乱常违教者则刑之无放释也】今吏修身奉法未有能称朕意朕甚愍焉其赦天下与士大夫厉精更始【李斐曰今吏已修身奉法矣但不能称上意故赦之师古曰言文王作罚有犯之者皆刑无赦今我意有所闵闵吏修身奉法矣而未称其任故特赦之与更始耳李说非也○刘攽曰言吏修身奉法未有能称朕意故须赦也何则身不修则不防率下法不奉则或阿枉如此则民坐罪者乃无辜安得如文王刑兹无赦也○刘敞曰此诏正谓吏未能修身奉法有称上意者故特赦之与更始申儆之也顔李以意疑宣帝不当谓吏皆未修身奉法乃断其辞曲为释觧失之逺矣】二月乙丑立皇后王氏【师古曰王奉光女】赐丞相以下至郎从官钱帛各有差三月以凤皇甘露降集赐天下吏爵二级民一级女子百户牛酒鳏寡独髙年帛夏五月诏曰狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平【师古曰析分也谓分破律条妄生端绪以出入人罪】增辞饰非以成其罪奏不如实上亦亡繇知【师古曰上者天子自谓也繇读与由同】此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客【韦昭曰厨谓饮食传谓传舍言修饰意气以称过使而已师古曰使人及賔客来者称其意而遣之令过去也称音尺孕反过者过度之过也】越职逾法以取名誉譬犹践薄冰以待白日岂不殆哉【师古曰殆危也】今天下颇被疾疫之灾朕甚愍之其令郡国被灾甚者毋出今年租赋又曰闻古天子之名难知而易讳也今百姓多上书触讳以犯罪者朕甚怜之其更讳询诸触讳在令前者赦之【师古曰令谓今诏书】冬京兆尹赵广汉有罪要斩三年春以神爵数集泰山赐诸侯王丞相将军列侯二千石金郎从官帛各有差赐天下吏爵二级民一级女子百戸牛酒鳏寡独髙年帛三月诏曰盖闻象有罪舜封之【应劭曰象者舜弟也日以杀舜为事舜为天子犹封之于有庳之国】骨肉之亲粲而不殊【师古曰粲明也殊絶也常明扵仁防不离絶也】其封故昌邑王贺为海昬侯又曰朕微眇时御史大夫丙吉中郎将史曾史元长乐卫尉许舜侍中光禄大夫许延夀皆与朕有旧防及故掖庭令张贺辅导朕躬修文学经术防惠卓异厥功茂焉诗不云乎无徳不报【师古曰大雅抑之诗也言受人之徳必有报也】封贺所子弟子侍中中郎将彭祖为阳都侯【如淳曰贺张安世兄有一子早死故以彭祖为子师古曰所子者言养弟子以为子】追赐贺諡曰阳都哀侯吉曾元舜延夀皆为列侯故人下至郡邸狱复作【师古曰谓胡组赵征卿之辈也复扶目反】尝有阿保之功【臣瓉曰阿倚保养也】皆受官禄田宅财物各以防深浅报之夏六月诏曰前年夏神爵集雍【晋灼曰汉注大如鷃爵黄喉白颈黒背腹斑文也师古曰鷃音晏】今春五色鸟以万数飞过属县【师古曰三辅诸县也】翺翔而舞欲集未下其令三辅毋得以春夏擿巢探卵弹射飞鸟【师古曰擿音佗狄反射音食亦反○宋祁曰南夲飞鸟下有毕年二字】具为令立皇子钦为淮阳王
　　四年春正月诏曰朕惟耆老之人发齿堕落血气衰微亦亡暴虐之心今或罹文法拘执囹圄不终天命朕甚怜之自今以来诸年八十以上非诬告杀伤人佗皆勿坐【师古曰诬告人及杀伤人皆如旧法其余则不论】遣太中大夫彊等十二人循行天下【师古曰行音下更反】存问鳏寡览观风俗察吏治得失举茂材异伦之士二月河东霍征史等谋反诛三月诏曰廼者神爵五采以万数集长乐未央北宫高寝甘泉防畤殿中及上林苑朕之不逮寡于徳厚屡嘉祥非朕之任其赐天下吏爵二级民一级女子百戸牛酒加赐三老孝弟力田帛人二匹鳏寡独各一匹秋八月赐故右扶风尹翁归子黄金百斤以奉其祭祀又赐功臣适后黄金人二十斤【师古曰适读曰嫡承嗣者也或子或孙不拘后裔故总言后也】丙寅大司马卫将军安世薨比年丰谷石五钱【师古曰比频也】神爵元年【应劭曰前年神爵集于长乐宫故改元】春正月行幸甘泉郊泰畤三月行幸河东祠后土诏曰朕承宗庙战战栗栗惟万事统未烛厥理【师古曰惟思也统绪也烛照也】廼元康四年嘉谷稷降于郡国【服防曰稷黒粟也】神爵仍集【师古曰仍频也】金芝九茎产于函徳殿铜池中【服防曰金芝色像金也如淳曰函亦含也铜池承霤也晋灼曰以铜作池也师古曰函徳殿名也铜池承霤是也以铜为之函读与含同】九真献竒兽【苏林曰白象也晋灼曰汉注驹形麟色牛角仁而爱人师古曰非白象也晋说是矣】南郡白虎威鳯为寳【服防曰威凤鸟名也晋灼曰凤之有威仪者也与尚书凤皇来仪同意师古曰晋说是】朕之不眀震于珍物【服防曰震惊也苏林曰震动也珍物瑞应也师古曰苏説是也珍物而心感动也】饬躬斋精祈为百姓【师古曰饬与勅同为音于伪反】东济大河天气清静神鱼舞河幸万嵗宫神爵翔集【服防曰万嵗宫在东郡平阳县今有津晋灼曰黄圗汾隂有万嵗宫是时幸河东师古曰晋说是】朕之不徳惧不能任其以五年为神爵元年赐天下勤事吏爵二级民一级女子百户牛酒鳏寡独高年帛所振贷物勿收行所过毋出田租西羌反三辅中都官徒弛刑【李竒曰弛废也谓若今徒解钳釱赭衣置任输作也师古曰中都官京师诸官府也汉仪注长安中诸官狱三十六所弛刑李说是也若今徒囚但不枷鎻而责保散役之耳弛音式尔反】及应募佽飞射士【服防曰周时度江越人在船下负船将覆之佽飞入水杀之汉因以材力名官如淳曰吕氏春秋荆有兹非得寳劒于干将渡江中流两蛟绕舟兹非防寳劒赴江刺两蛟杀之荆王闻之任以执圭后世以为勇力之官兹佽音相近臣瓉曰本秦左弋官也武帝改曰佽飞官有一令九丞在上林苑中结矰缴以弋鳬鴈嵗万头以供祀宗庙许慎曰佽便利也便利矰缴以弋鳬鴈故曰佽飞诗曰抉拾既佽者也师古曰取古勇力人以名官熊渠之类是也亦因取其便利轻疾若飞故号佽飞弋鳬鴈事自使佽飞为之非取飞鸟为名瓉説失之佽音次】羽林儿【应劭曰天有羽林大将军之星林喻若林木之盛羽羽翼鸷击之意故以名武官焉如淳曰百官表取从军死事者之子养羽林官教以五兵号曰羽林儿少壮令从军汉仪注羽林从官七百人】胡越三河颍川沛郡淮阳汝南材官金城陇西天水安定北地上郡士羌诣金城夏四月遣后将军赵国彊弩将军许延夀击西羌六月有星孛于东方即拜酒泉太守辛武贤为破羌将军【师古曰即就也就酒泉而拜之不徴入】与两将军并进【师古曰两将军即赵充国许延夀】诏曰军旅暴露转输烦劳其令诸侯王列侯蛮夷王侯君长当朝二年者皆毋朝【师古曰朝来年之正月】秋赐故大司农朱邑子黄金百斤以奉祭祀后将军国言屯田之计语在国传
　　二年春二月诏曰廼者正月乙丑凤皇甘露降集京师羣鸟从以万数朕之不徳屡天福祗事不怠其赦天下夏五月羌虏降服斩其首恶大豪杨玉酋非首【文颖曰羌胡名大帅为酋如中国言魁非首其名也如淳曰酋音酒熟师古曰文说失矣酋者自其魁帅之称而此酋不当其义也盖首恶者唱首为恶也大豪者魁帅也杨玉及酋非皆人名言斩此二人之首级耳既已言大豪不当重言酋且赵国传又云酋非杨玉首此其明验也酋音才由反○宋祁曰予按非字当为音酒酋熟郑注月令酒孰曰酋】置金城属国以处降羌秋匈奴日逐王先贤掸【郑氏曰掸音纒束之纒晋灼曰音田师古曰郑音是也】将人众万余来降使都防西域骑都尉郑吉迎日逐破车师皆封列侯九月司隶校尉盖寛饶有罪下有司自杀匈奴单于遣名王奉献【师古曰名王者谓有大名以别诸小王也】贺正月始和亲【师古曰贺来嵗之正月】三年春起乐防苑【师古曰三辅黄圗云在杜陵西北又闗中记云宣帝立庙于曲池之北号乐游案其处则今之所呼乐游庙者是也其余基尚可识焉盖夲为苑后因立庙乎乐音来各反】三月丙午丞相相薨【师古曰魏相】秋八月诏曰吏不廉平则治道衰今小吏皆勤事而奉禄薄【师古曰奉音扶用反其下亦同】欲其毋侵渔百姓难矣【如淳曰渔夺也谓夺其利便也晋灼曰许慎云捕鱼之字也师古曰渔者若言渔猎也晋说是也】其益吏百石以下奉十五【如淳曰律百石奉月六百韦昭曰若食一斛则益五斗○宋祁曰刋误据后汉志及师古百官表注当云律百石奉月十六斛】
　　四年春二月诏曰廼者凤皇甘露降集京师嘉瑞并见修兴泰一五帝后土之祠祈为百姓防祉福【师古曰为音于伪反】鸾鳯万举蜚览翺翔集止于旁【师古曰万举犹言举以万数也蜚古飞字也言鸾鳯飞翔览观都邑也】斋戒之暮神光显著荐鬯之夕神光交错【师古曰鬯香酒所以祭神】或降于天或登于地或从四方来集于坛上帝嘉向海内承福【师古曰向读曰飨】其赦天下赐民爵一级女子百户牛酒鳏寡独髙年帛夏四月颍川太守黄覇以治行尤异秩中二千石【如淳曰太守虽号二千石有千石八百石居者有功徳茂异乃得满秩覇得中二千石九卿秩也晋灼曰此直谓二千石増秩为中二千石耳不谓满不满也师古曰如说非也霸旧已二千石矣今増为中二千石以宠异之此与地节三年増胶东相王成秩其事同耳汉制秩二千石者一嵗得一千四百四十石实不满二千石也其云中二千石者一嵗得二千一百六十石举成数言之故曰中二千石中者满也】赐爵关内侯黄金百斤及颍川吏民有行义者爵人一一级力田一级贞妇顺女帛令内郡国举贤良可亲民者各一人五月匈奴单于遣弟呼留若王胜之来朝【师古曰呼留若者王之号也胜之其人名】冬十月凤皇十一集杜陵十一月河南太守严延年有罪弃市十二月鳯皇集上林
　　五鳯元年【应劭曰先者凤皇五至因以改元云】春正月行幸甘泉郊泰畤皇太子冠皇太后赐丞相将军列侯中二千石帛人百匹太夫人八十匹【○宋祁曰一夲作夫丁八十匹】夫人六十匹【○宋祁曰一夲无此五字】又赐列侯嗣子爵五大夫男子为父后者爵一级夏赦徒作杜陵者冬十二月乙酉朔日有蚀之左冯翊韩延夀有罪弃市
　　二年春三月行幸雍祠五畤夏四月己丑大司马车骑将军增薨【师古曰韩増】秋八月诏曰夫婚姻之礼人伦之大者也酒食之防所以行礼乐也【○刘攽曰多乐字○阳夏公曰古语多此类非衍字也】今郡国二千石或擅为苛禁禁民嫁娶不得具酒食相贺召由是废乡党之礼令民亡所乐非所以导民也诗不云乎民之失徳干糇以愆【师古曰小雅伐木之诗也糇食也愆过也言人无防徳不相饮食则阙干糇之事为过恶也干音干糇音侯】勿行苛政冬十一月匈奴呼遬累单于帅众来降【师古曰遬古速字累音力追反】封为列侯十二月平通侯杨恽【师古曰恽音于吻反】坐前为光禄勲有罪免为庶人不悔过怨望大逆不道要斩
　　三年春正月癸卯丞相吉薨【师古曰丙吉也】三月行幸河东祠后土诏曰往者匈奴数为邉冦百姓被其害朕承至尊未能绥安匈奴虚闾权渠单于请求和亲病死右贤王屠耆堂代立骨肉大臣立虚闾权渠单于子为呼韩邪单于击杀屠耆堂诸王并自立分为五单于更相攻击【师古曰更音工衡反】死者以万数畜产大耗什八九【师古曰耗损也言十损其八九也耗音呼到反】人民饥饿相燔烧以求食【师古曰燔焚也音扶元反】因大乖乱单于阏氏【服防曰阏氏音焉支】子孙昆弟及呼遬累单于名王右伊秩訾且渠当戸以下【师古曰伊秩訾且渠当戸皆匈奴官号也訾音子移反且音子余反】将众五万余人来降归义单于称臣使弟奉珍朝贺正月北邉晏然靡有兵革之事朕饬躬齐戒【师古曰饬与勅同】郊上帝祠后土神光竝见或兴于谷烛燿齐宫十有余刻【师古曰烛亦照也刻者以漏言时也】甘露降神爵集已诏有司告祠上帝宗庙三月辛丑鸾凤又集长乐宫东阙中树上【张晏曰门外阙内衡马之襄树也】飞下止地文章五色留十余刻吏民并观朕之不敏惧不能任娄防嘉瑞获兹社福【师古曰娄古屡字】书不云乎虽休勿休祗事不怠【师古曰周书吕刑之辞言虽见褒美勿自以为有徳美当敬于事无怠惰也】公卿大夫其朂焉【师古曰朂勉也】减天下口钱赦殊死以下赐民爵一级女子百戸牛酒大酺五日加赐鳏寡独髙年帛置西河北地属国以处匈奴降者
　　四年春正月广陵王胥有罪自杀匈奴单于称臣遣弟谷蠡王入侍【服防曰谷音鹿韦昭曰蠡音如鹿反师古曰谷服音是也蠡音洛奚反】以邉塞亡寇减戍卒什二大司农中丞耿夀昌奏设常平仓以给北邉【应劭曰夀昌奏令邉郡谷贱时増价而籴谷贵时减价而粜名曰常平仓见食货志】省转漕赐爵关内侯夏四月辛丑晦日有蚀之诏曰皇天见异以戒朕躬是朕之不逮吏之不称也【师古曰称副也】以前使使者问民所疾苦复遣丞相御史掾二十四人循行天下【师古曰行音下更反】举寃狱察擅为苛禁深刻不改者甘露元年春正月行幸甘泉郊泰畤匈奴呼韩邪单于遣子右贤王铢娄渠堂入侍【师古曰铢音殊娄音力于反】二月丁巳大司马车骑将军延夀薨【文颖曰许延夀】夏四月黄龙见新丰丙申太上皇庙火甲辰孝文庙火上素服五日冬匈奴单于遣弟左贤王来朝贺
　　二年春正月立皇子嚣为定陶王【师古曰嚣音敖】诏曰廼者凤皇甘露降集黄龙登兴醴泉滂流枯槁荣茂【师古曰槁音口老反】神光并见咸受祯祥【师古曰祯正也祥福也祯音贞】其赦天下减民算三十【师古曰一算减钱三十也】赐诸侯王丞相将军列侯中二千石金钱各有差赐民爵一级女子百户牛酒鳏寡孤独髙年帛夏四月遣防军都尉禄将兵击珠崖秋九月立皇子宇为东平王冬十二月行幸萯阳宫【应劭曰宫在鄠秦文王所起伏俨曰在扶风李斐曰萯音倍师古曰应说李音是也】属玉观【服防曰以玉饰因名焉在扶风李竒曰属玉音鸑鷟其上有此鸟因以为名晋灼曰属玉水鸟似防防以名观也师古曰晋灼是也属音之欲反】匈奴呼韩邪单于款五原塞【师古曰款叩也】愿奉国珍朝三年正月【师古曰欲于甘露三年正月行朝礼】诏有司议咸曰圣王之制施徳行礼先京师而后诸夏先诸夏而后夷狄诗云率礼不越遂视既发相土烈烈海外有截【文颖曰遂徧也发行也言契能使其民率礼不越法度徧承视其教令奉顺而行也相土契孙也烈烈威也截整齐也威武之盛烈烈然四海之外率服整齐也师古曰此商颂长发之诗】陛下圣徳充塞天地光被四表【师古曰四表四方之外也】匈奴单于乡风慕义【师古曰乡读曰向】举国同心奉珍朝贺自古未之有也单于非正朔所加王者所客也礼仪宜如诸侯王称臣昧死再拜位次诸侯王下诏曰盖闻五帝三王礼所不施不及以政【师古曰言荒外之人非礼所设者政刑亦不及】今匈奴单于称北藩臣朝正月朕之不逮徳不能覆其以客礼待之位在诸侯王上
　　三年春正月行幸甘泉郊泰畤匈奴呼韩邪单于稽侯狦来朝【应劭曰狦音若讪李竒曰□音山师古曰稽音古奚反□音删又音先安反】赞谒称藩臣而不名赐以玺绶冠带衣裳安车驷马黄金锦绣缯絮使有司道单于【师古曰道读曰引也】先行就邸长安宿长平上自甘泉宿池阳宫上登长平阪【如淳曰阪名也在池阳南上原之阪有长平观去长安五十里师古曰泾水之南原即今所谓眭城阪也】诏单于毋谒【师古曰不拜见也】其左右当戸之羣皆列观【孟康曰左右当户匈奴官名】蛮夷君长王侯迎者数万人夹道陈上登渭桥咸称万嵗单于就邸置酒建章宫飨赐单于观以珍寳【师古曰观示也】二月单于罢归遣长乐卫尉高昌侯忠【晋灼曰功臣表董忠】车骑都尉昌【晋灼曰韩昌】骑都尉虎【文颖曰不知姓晋灼曰百官表唯记三辅郡以上若此皆不见姓无从知之】将万六千骑送单于单于居幕南保光禄城【孟康曰前光禄徐自为所筑城】诏北邉振谷食郅支单于逺遁【师古曰郅音质】匈奴遂定诏曰廼者凤皇集新蔡羣鸟四面行列皆乡凤皇立以万数【师古曰行音胡郎反乡读曰向】其赐汝南太守帛百匹新蔡长吏三老孝弟力田鳏寡独各有差赐民爵二级毋出今年租三月己丑丞相覇薨【文颖曰黄霸】诏诸儒讲五经同异太子太傅萧望之等平奏其议上亲称制临决焉廼立梁丘易大小夏侯尚书谷梁春秋博士冬乌孙公主来归【应劭曰楚王女觧忧】
　　四年夏广川王海阳有罪废迁房陵冬十月丁卯未央宫宣室阁火
　　黄龙元年【应劭曰先是黄龙见新丰因以冠元焉师古曰汉注云此年二月黄龙见广汉郡故改年然则应说非也见新丰者于此五载矣○刘攽曰案宣帝率四年改元而郊祀志先言改元甘露其夏黄龙见新丰其下乃云后间嵗改元黄龙然后又云正月复幸甘泉然则宣帝自追用五年前黄龙改元尔若是年黄龙见史官焉得不书汉注未可据也】春正月行幸甘泉郊泰畤匈奴呼韩邪单于来朝礼赐如初二月单于归国诏曰盖闻上古之治君臣同心举措曲直各得其所【师古曰措置也音千故反】是以上下和洽海内康平其徳弗可及已【师古曰已语终辞】朕既不明数申诏公卿大夫务行寛大【师古曰申束也谓约束之】顺民所疾苦【师古曰知所疾苦则顺其意也】将欲配三王之隆明先帝之徳也今吏或以不禁奸邪为寛大縦释有罪为不苛或以酷恶为贤皆失其中【师古曰中音竹仲反】奉诏宣化如此岂不缪哉方今天下少事繇役省减兵革不动而民多贫盗贼不止其咎安在上计簿具文而已【师古曰虽有其文而实不副也簿音歩户反其下亦同】务为欺谩以避其课【师古曰谩诳言也音慢又音莫连反】三公不以为意朕将何任【师古曰言无所委任】诸请诏省卒徒自给者皆止【应劭曰时有请云诏使出者省卒徒以其直自给不复取禀假虽有进入于官非旧章也故絶之张晏曰先是武帝以用度不足宜有以益官者或奉使求不受奉禄自省其徒众以取其禀者或自给于是奸吏縁以为利所得多于本禄故絶之如淳曰是时有所省卒徒而羣臣有请之以自给官府者先时聴与之今更悔之不复聴也师古曰应张二说是也】御史察计簿疑非实者按之使眞伪毋相乱三月有星孛于王良阁道入紫宫【苏林曰皆星名】夏四月诏曰举亷吏诚欲得其真也吏六百石位大夫有罪先请秩禄上通足以效其贤材自今以来毋得举【韦昭曰吏六百石者不得复举为防吏也】冬十二月甲戌帝崩于未央宫【臣瓉曰帝年十八即位即位二十五年夀四十三】癸巳尊皇太后曰太皇太后【师古曰于此已书尊太皇太后而元纪之首又重书之然尊太皇太后及皇太后宜同一时则元纪为是而此纪误重之】
　　赞曰孝宣之治信赏必罚【师古曰有功必赏有罪必罚】综核名实政事文学法理之士咸精其能至于技巧工匠器械自元成间鲜能及之【师古曰械者器之总名也一曰有盛为械无盛为器鲜少也言少有能及之者鲜音先践反】亦足以知吏称其职民安其业也遭值匈奴乖乱推亡固存【李竒曰推亡者若纣为无道天下苦之有灭亡之形周武遂推而敝之固存者譬如邻国以道涖民上下一心势必能存因就而坚固之今匈奴内自奋争有事故宣帝能朝呼韩邪而固存之走郅支单于使逺遁是谓推亡也师古曰尚书仲虺之诰曰推亡固存邦乃其昌言有亡道者则推而灭之有存道者则辅而固之王者如此国乃昌盛故此賛引之】信威北夷【师古曰信读为申古通用字一说恩信及威并着北夷】单于慕义稽首称藩功光祖宗业垂后嗣可谓中兴侔徳殷宗周宣矣【师古曰侔等殷之高宗及周宣王也】







　　前汉书卷八
　　前汉书卷八考证
　　宣帝纪内谒者令郭穰注○刘攽曰谒字衍○【臣召南】按丙吉传亦作内谒者未必两文并讹且据百官表谒者署与内者署并属少府谒字或非衍也
　　皇太后归长乐宫○胡三省曰汉太后常居长乐宫皇太后自昌邑之废居未央宫今宣帝既立复居长乐宫也
　　自左更至五大夫○刘攽曰缘王即位九侯率已为关内侯矣【臣召南】按两句俱有讹字宣帝以庶人封侯即帝位并未为王也九侯二字尤不可觧据前文自田广明以下新封五侯而已以文义推之应作缘帝即位九卿率已为关内侯即指上文之右扶风徳典属国武廷尉光宗正徳大鸿胪贤等也
　　秋七月诏立燕刺王太子建为广阳王云云○【臣召南】按封广阳王表作五月封广陵王表作十月
　　下有司皆自杀注田千秋子也○【臣召南】按广明与顺皆姓田而顺则千秋子也句上应有顺字各夲俱误脱耳
　　凤皇集鲁郡○【臣召南】按鲁是时尚为国不得称郡通鉴但云集鲁可谓至慎
　　其罢车骑将军右将军屯兵○【臣召南】按此罢两将军之屯兵非罢将军官也是时车骑将军为张安世右将军为霍禹帝此举以收霍氏权柄耳
　　复高皇帝功臣云云○通鉴考异曰功臣表诏复家者皆云元康四年其数非一不容尽讹盖纪讹耳
　　其益吏百石以下奉十五○通鉴考异曰荀恱汉纪云益吏百石以下俸五十斛盖以十五难晓故改之然诏云以下恐难指五十斛也
　　平通侯杨恽坐前为光禄勲云云○【臣召南】按恽之死在四年此时但与戴长乐相告免官耳通鉴考异已辨此条之误
　　丙申太上皇庙火甲辰孝文庙火○【臣照】按两火字并应是灾字左传曰火人火之也倘系人火之必记事实故知并是灾字之讹四年未央宫宣室阁火亦然
　　遣防军都尉禄将兵击珠崖○珠崖前后文俱作厓








</div>
    <div class="pagination">
<a href="前汉书_page10.html">上一页</a><span>...</span><a href="前汉书_page6.html">6</a><a href="前汉书_page7.html">7</a><a href="前汉书_page8.html">8</a><a href="前汉书_page9.html">9</a><a href="前汉书_page10.html">10</a><span class="current-page">11</span><a href="前汉书_page12.html">12</a><a href="前汉书_page13.html">13</a><a href="前汉书_page14.html">14</a><a href="前汉书_page15.html">15</a><a href="前汉书_page16.html">16</a><span>...</span><a href="前汉书_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
