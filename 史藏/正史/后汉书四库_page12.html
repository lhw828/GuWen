<!DOCTYPE html>
<html>
<head>
    <meta charset="UTF-8">
    <title>后汉书四库 - 第 12 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 12 页/共 69 页</h1>
    <div class="content">　　孝质皇帝讳缵【諡法忠正无邪曰质古今注曰缵之字曰继】肃宗孙曽祖父千乘贞王伉祖父乐安夷王宠父勃海孝王鸿母陈夫人冲帝不豫大将军梁冀徴帝到洛阳都亭及冲帝崩皇太后与冀定策禁中丙辰使冀持节以王青葢车迎帝入南宫丁巳封为建平侯其日即皇帝位年八歳己未孝冲皇帝于怀陵【在洛阳西北十五里伏侯古今注曰高四丈六尺周百八十三歩】广陵贼张婴等复反攻杀堂邑江都长【堂邑县属广陵郡今扬州六合县也】九江贼徐凤等攻杀曲阳东城长【曲阳县属九江郡在淮曲之阳故城在今豪州定逺县西北东城县故城在定逺县东南也】甲申谒髙庙乙酉谒光武庙二月豫章太守虞续坐赃下狱死乙酉大赦天下赐人爵及粟帛各有差还王侯所削户邑彭城王道薨叛羌诣左冯翊梁竝降三月九江贼马勉称皇帝九江都尉滕抚讨马勉范容周生大破斩之【东观记曰傅勉头及所玉印鹿皮冠黄衣诣洛阳诏悬夏城门外章示百姓】夏四月壬申雩庚辰济北王安薨丹阳贼陆宫等围城烧亭寺丹阳太守江汉击破之五月甲午诏曰朕以不德托母天下布政不明每失厥中自春渉夏大旱炎赫忧心京京【尔雅曰京京忧也】故得祷祈明祀【○刘攽曰案文云得无理当是复字】冀蒙润泽前虽得雨而宿麦颇伤比日隂云还复开霁寤寐永叹重怀惨结【寤觉也寐卧也诗曰寤寐永叹唯忧用老】将二千石令长不崇寛和暴刻之为乎其令中都官系囚罪非殊死考未竟者一切任出以须立秋【任保也】郡国有名山大泽能兴云雨者二千石长吏各絜斋请祷竭诚尽礼又兵役连年死亡流离或支骸不敛或停棺莫收朕甚愍焉昔文王枯骨人頼其德【吕氏春秋曰周文王使人掘地得死人骸文王曰更之吏曰此无主文王曰有天下者天下之主今我非其主邪遂令吏以衣棺之天下闻之曰文王贤矣泽及枯骨又况人乎】今遣使者案行若无家属及贫无资者随宜赐防以慰孤魂是月下邳人谢安应募击徐凤等斩之丙辰诏曰孝殇皇帝虽不永休祚而即位逾年君臣礼成孝安皇帝承袭统业而前世遂令恭陵在康陵之上先后相逾失其次序非所以奉宗庙之重垂无穷之制昔定公追正顺祀春秋善之【鲁闵公立二年而薨次僖公立僖虽是闵庶兄然常为闵臣位次当在闵下后文公即位乃进僖公神位居闵之上左传曰跻僖公逆祀也定公八年经书从祀先公从顺也顺祀谓退僖神位于闵下谷梁曰从祀先公贵正也】其令恭陵次康陵宪陵次恭陵以序亲秩为万世法六月鲜卑寇代郡秋七月庚寅阜陵王代薨庐江盗贼攻寻阳又攻盱台【音吁夷今楚州县也】滕抚遣司马王章击破之九月庚戌太傅赵峻薨冬十一月己丑南阳太守韩昭坐赃下狱死【东观记曰强赋一亿五千万槛车征下狱】丙午中郎将滕抚击广陵贼张婴破之丁未中郎将赵序坐事弃市【东观记曰取钱缣三百七十五万】歴阳贼华孟自称黒帝攻杀九江太守杨岑滕抚率诸将击孟等大破斩之
　　本初元年春正月丙申诏曰昔尧命四子以钦天道【四子谓羲仲羲叔和仲和叔也书曰乃命羲和钦若昊天】鸿范九畴休咎有象【尚书曰天乃锡禹洪范九畴孔安国注云洪大也范法也畴类也言天与禹洛出书神龟负文而出列于背有数至于九禹遂因而第之以成九类其八日庶征有休征咎征之应休羙也咎恶也征騐也人君行善政则百谷用成家用平康是休征也政有乖失则百谷用不成家用不寜是咎征也休之与咎皆象人君之政故言休咎有象也象或作家】夫瑞以和降异因逆感禁微应大前圣所重【言君政纯和则瑞气降若逆时令则灾异感所禁虽微其应乃大前圣所重即谓唐尧钦若昊天箕子休咎之应】顷者州郡轻慢宪防竞逞残暴造设科条陷入无罪或以喜怒驱逐长吏恩阿所私罚枉仇隙至令守阙诉讼前后不絶送故迎新人离其害怨气伤和以致灾眚书曰明德慎罚【眚过也明德慎罚尚书康诰之言】方春东作育微敬始其勑有司罪非殊死且勿案騐以崇在寛【言东作之时湏育养细微敬事之始礼记月令孟春之月无杀虫胎夭飞鸟无麛无卵庆赐遂行无有不当书曰敬敷五敎在寛】壬子广陵太守王喜坐讨贼逗遛下狱死二月庚辰诏曰九江广陵二郡数离寇害残夷最甚【谓比年张婴寇广陵华孟寇九江也】生者失其资业死者委尸原野昔之为政一物不得其所若已为之【尚书一夫弗获则曰时予之辜】况我元元婴此困毒方春戒节赈济之戹掩骼埋胔之时【月令孟春之月行庆施惠下及兆民又曰掩骼埋胔郑注曰为死气逆生气也骨枯曰骼肉腐曰胔】其调比郡见谷出禀穷弱收枯骸务加埋卹以称朕意夏四月庚辰令郡国举明经年五十以上七十以下诣太学自大将军至六百石皆遣子受业歳满课试以髙第五人补郎中次五人太子舍人又千石六百石四府掾属三署郎四姓小侯先能通经者各令随家法【四府掾属诸大将军府掾属二十九人太尉府掾属二十四人司徒府三十一人司空府二十九人汉官左右中郎将皆秦官也比二千石三署郎皆属焉三署谓五官署左右署也儒生为诗者谓之诗家礼者谓之礼家故言各随家法也四姓小侯解见明纪也○刘攽曰注汉官左右中郎将案文少一仪字】其髙第者上名牒当以次赏进五月庚寅徙乐安王为勃海王海水溢戊申使谒者案行收乐安北海人为水所漂没死者又禀给贫羸庚戌太白犯荧惑六月丁巳大赦天下赐民爵及粟帛各有差闰月甲申大将军梁冀潜行鸩弑帝崩于玉堂前殿年九歳丁亥太尉李固免戊子司徒胡广为太尉司空赵戒为司徒与梁冀参录尚书事太仆袁汤为司空
　　赞曰孝顺初立时髦允集【尔雅曰髦俊也郭璞注云士中之俊犹毛中之髦时张皓王龚厐参张衡李郃李固黄琼之俦也】匪砥匪革终沦嬖习【砥砺也革改也沦没也言顺帝初升天位又羣贤总集不能因兹自砺改革前非而终溺于私嬖近习也谓封孙程等十九人为侯又诏中官养子听袭封爵之类也】保阿传士后家世及【保安也阿倚也言可依倚以取安傅姆之类也傅士谓阿母山阳君宋娥更相货赂求增邑土也后家谓拜后父梁商为大将军商薨仍拜子冀为大将军弟不疑为河南尹】冲天未识质弑以聪陵折在运天绪三终【言陵迟夭折在于时运所以天之绪频致三终也】


　　后汉书卷六
　　后汉书卷六考证
　　顺帝纪宗祀明堂发云台○何焯曰此灵台也縁下避火云台而讹
　　九月庚寅○宋本无庚寅二字











　　后汉书卷六考证
　　钦定四库全书
　　后汉书卷七
　　宋　　宣　　城　　太　　守范　煜撰唐　　章　　怀　　太　　子　　贤注
　　桓帝纪第七
　　孝桓皇帝讳志【諡法曰克敌服逺曰桓志之字曰意】肃宗曾孙也祖父河间孝王开父蠡吾侯翼【顺帝时开上书愿分蠡吾县以封翼帝许之蠡吾故城在今瀛州博野县西蠡音礼】母匽氏【讳明本蠡吾侯之媵妾史记曰匽姓咎繇之后也匽音偃】翼卒帝袭爵为侯本初元年梁太后征帝到夏门亭【洛阳城北面西头门也门外有万寿亭】将妻以女弟【妻音七计反】防质帝崩太后遂与兄大将军冀定策禁中闰月庚寅使冀持节以王青盖车【续汉志曰皇太子皇子皆安车朱班轮青盖金华蚤故曰王青盖车也】迎帝入南宫其日即皇帝位时年十五太后犹临朝政【东观记曰太后御郤非殿】秋七月乙夘孝质皇帝于静陵【在洛阳东南三十里陵髙五丈五尺周百三十八歩】齐王喜薨辛巳谒髙庙光武庙丙戌诏曰孝廉廉吏皆当典城牧民禁奸举善兴化之本恒必由之诏书连下分明恳恻而所在翫习遂至怠慢选举乖错害及元元顷虽颇绳正犹未惩改方今淮夷未殄军师屡出【本初元年庐江贼攻盱台广陵贼张婴等杀江都长盱台江都并近淮故言淮夷时中郎将滕抚屡击破之其余众犹未殄也】百姓疲悴困于征发庶望羣吏恵我劳民蠲涤贪秽以祈休祥其令秩满百石十歳以上有殊才异行乃得参选臧吏子孙不得察举杜絶邪伪请托之原令廉白守道者得信其操【信音申古字通】各明守所司将观厥后九月戊戌追尊皇祖河间孝王曰孝穆皇夫人赵氏曰孝穆皇后皇考蠡吾侯曰孝崇皇冬十月甲午尊皇母匽氏为孝崇博园贵人【博本汉蠡吾县之地也帝旣追尊父为孝崇皇其陵曰博陵置园庙焉故曰博园在今瀛州博野县西贵人位次皇后金印紫绶】
　　建和元年春正月辛亥朔日有食之诏三公九卿校尉各言得失戊午大赦天下赐吏更劳一歳男子爵人二级为父后及三老孝悌力田人三级鳏寡孤独笃癃贫不能自存者粟人五斛贞妇帛人三匹灾害所伤什四以上勿收田租其不满者以实除之二月荆扬二州人多饿死遣四府掾分行赈给沛国言黄龙见谯夏四月庚寅京师地震诏大将军公卿校尉举贤良方正能直言极谏者各一人又命列侯将大夫御史谒者千石六百石【将谓五官左右虎贲羽林中郎将也大夫谓光禄大夫太中大夫中防大夫谏议大夫】博士议郎郎官各上封事指陈得失【博士掌通古今比六百石议郎比六百石郎官谓三中郎将下之属官也有中郎侍郎郎中】又诏大将军公卿郡国举至孝笃行之士各一人壬辰诏州郡不得廹胁驱逐长吏长吏臧满三十万而不紏举者刺史二千石以纵避为罪若有擅相假印绶者与杀人同弃市论丙午诏郡国系囚减死罪一等勿笞唯谋反大逆不用此书又诏曰比起陵茔【作静陵也】弥歴时歳力役旣广徒隶尤勤顷雨泽不沾密云复散傥或在兹【易曰密云不雨自我西郊】其令徒作陵者减刑各六月是月立阜陵王代兄勃遒亭侯便为阜陵王【便光武孙也阜陵王恢之子以顺帝阳嘉中封勃为遒亭侯今改封也遒音子由反本传作便亲纪传不同盖有误】郡国六地裂水涌井溢【续汉志曰水溢壊城寺室屋杀人时梁太后摄政兄冀枉杀李固杜乔】芝草生中黄藏府【汉官仪曰中黄藏府掌中币帛金银诸货物也】六月太尉胡广罢大司农杜乔为太尉秋七月勃海王鸿薨【章帝曾孙也乐安夷王宠之子质帝之父也梁太后改封勃海】立帝弟蠡吾侯悝为勃海王乙未立皇后梁氏九月丁夘京师地震太尉杜乔免冬十月司徒赵戒为太尉【戒字志伯蜀郡人也】司空袁汤为司徒前太尉胡广为司空十一月济隂言有五色大鸟见于已氏【续汉志曰时以为凤凰政旣衰缺梁冀专权皆羽孽也已氏县名属济隂郡故城在今宋州楚邱县也古戎州已氏之邑也】戊午减天下死罪一等戍边清河刘文反杀国相谢暠欲立清河王蒜为天子事觉伏诛蒜坐贬为尉氏侯徙桂阳自杀【尉氏县属陈留郡今汴州县也】前太尉李固杜乔皆下狱死【续汉志曰顺帝之末京都童谣曰直如死道邉曲如钩反封侯曲如钩谓梁冀胡广等直如谓李固等】陈留盗贼李坚自称皇帝伏诛【东观记曰江舍及李坚等】
　　二年春正月甲子皇帝加元服庚午大赦天下赐河间勃海二王黄金各百斤【河间王建勃海王悝】彭城诸国王各五十斤【彭城王定】公主大将军三公特进侯中二千石二千石将大夫郎吏从官四姓及梁邓小侯诸夫人以下帛各有差年八十以上赐米酒肉九十以上加帛二匹绵三斤三月戊辰帝从皇太后幸大将军梁冀府白马羌寇广汉属国杀长吏益州刺史率板楯蛮讨破之【板楯西南蛮之号】夏四月丙子封帝弟顾为平原王奉孝崇皇祀尊孝崇皇夫人马氏为孝崇园贵人嘉禾生大司农帑藏【説文曰帑者金布所藏之府也帑佗朗反】五月癸丑北宫掖廷中德阳殿及左掖门火车驾移幸南宫六月改清河为甘陵立安平王得子经侯理为甘陵王【安平今定州县也经今贝州经城县】秋七月京师大水河东言木连理冬十月长平陈景自号皇帝子署置官属又南顿管伯亦称真人并图举兵悉伏诛
　　三年春三月甲申彭城王定薨夏四月丁夘晦日有食之【续汉志曰在东井二十三度东井主法梁太后枉杀公卿犯天法也】五月乙亥诏曰盖闻天生蒸民不能相理为之立君使司牧之君道得于下则休祥着乎上庶事失其序则咎征见乎象【已上畧成帝诏词】间者日食毁缺阳光晦暗朕祗惧潜思匪遑啓处【遑暇也啓跪也诗小雅曰王事靡盬不遑啓处】传不云乎日食脩德月食脩刑【公羊传之文也】昔孝章帝愍前世禁徙故建初之元并蒙恩泽流徙者使还故郡没入者免为庶民先皇德政可不务乎其自永建元年迄于今歳凡诸妖恶支亲从坐及吏民减死徙边者悉归本郡唯没入者不从此令六月庚子诏大将军三公特进侯其与卿校尉举贤良方正能直言极谏之士各一人乙夘震宪陵寝屋秋七月庚申廉县雨肉【续汉志曰肉似羊肺或大如手五行传云弃法律逐功臣时则有羊祸时则有赤眚赤祥是时梁太后摄政兄冀専权枉诛李固杜乔天下寃之廉县属北地郡也】八月乙丑有星孛于天市【前书曰旗星中四星名曰天市】京师大水九月己夘地震庚寅地又震诏死罪以下及亡命者赎各有差郡国五山崩冬十月太尉赵戒免司徒袁汤为太尉大司农河内张歆为司徒【歆字敬让】十一月甲申诏曰朕摄政失中灾眚连仍三光不明隂阳错序监寐寤叹疢如疾首【监寐言虽寝而不寐也寤觉也】今京师厮舍死者相枕【厮舍贱役人之舍也】郡县阡陌处处有之甚违周文掩胔之义其有家属而贫无以者给直人三千丧主布三匹若无亲属可于官壖地之【壖官之余地也前书音义曰壖城郭旁地音奴唤而变二反】表识姓名为设祠祭又徒在作部疾病致医药死亡厚埋藏民有不能自振及流移者禀谷如科州郡检察务崇恩施以康我民
　　和平元年春正月甲子大赦天下改元和平己亥诏曰曩者遭家不造先帝早世【谓顺帝崩诗周颂曰闵予小子遭家不造郑注云造成也言成王遭武王崩家道未成】永惟太宗之重深思嗣续之福询谋台辅稽之兆占旣建明哲克定统业天人协和万国咸寜元服已加将即委付而四方盗窃颇有未静故假延临政以须安谧幸頼股肱御侮之助残丑消荡【谓建和二年长安陈景反南顿管伯等谋反并伏诛】民和年稔普天率土遐迩洽同远览复子明辟之义【尚书曰周公曰朕复子明辟复还也子谓成王也辟君也谓周公摄政已乆故复还明君之政于成王今太后亦还政于帝也】近慕先姑归授之法【先姑谓安帝阎皇后也尔雅曰妇人谓夫之父曰舅夫之母曰姑在则曰君舅君姑殁则曰先舅先姑也】及今令辰皇帝称制羣公卿士防恭尔位戮力一意勉同断金【金者刚之物也言人能同心则其利可以断之也易曰二人同心其利断金】展也大成则所望矣【诗小雅曰允矣君子展也大成郑注云允信也展诚也大成谓致太平也言诚能致太平是所望也】二月扶风妖贼裴优自称皇帝伏诛【裴姓优名也风俗通曰裴伯益之后】甲寅皇太后梁氏崩三月车驾徙幸北宫甲午顺烈皇后夏五月庚辰尊博园匽贵人曰孝崇皇后秋七月梓潼山崩【梓潼县属广汉郡今始州县也有梓潼水】冬十一月减天下死罪一等徙边戍
　　元嘉元年春正月京师疾疫使光禄大夫将医药案行癸酉大赦天下改元元嘉二月九江庐江大疫甲午河间王建薨夏四月己丑安平王得薨【河间孝王开之子初为乐成王后改曰安平】京师旱任城梁国饥民相食司徒张歆罢光禄勳呉雄为司徒秋七月武陵蛮叛冬十月司空胡广罢十一月辛巳京师地震闰月庚午任城王崇薨太常黄琼为司空
　　二年春正月西域长史王敬为于寘国所杀【敬杀于寘王建故国人杀之】丙辰京师地震夏四月甲寅孝崇皇后匽氏崩庚午常山王豹薨五月辛夘孝崇皇后于博陵秋七月庚辰曰有食之八月济隂言黄龙见句阳【县名属济隂郡左传曰盟于句渎之丘是也故城在今曹州乘氏县北一名谷丘】金城言黄龙见允街【允街县名属金城郡音縁皆】冬十月乙亥京师地震十一月司空黄琼免十二月特进赵戒为司空右北平太守和旻坐臧下狱死
　　永兴元年春二月张掖言白鹿见三月丁亥幸鸿池夏五月丙申大赦天下改元永兴丁酉济南王广薨无子国除秋七月郡国三十二蝗河水溢百姓饥穷流冗道路至有数十万户冀州尤甚诏在所赈给乏絶安慰居业冬十月太尉袁汤免太常胡广为太尉司徒呉雄罢司空赵戒免以太仆黄琼为司徒光禄勳房植为司空十一月丁丑诏减天下死罪一等徙边戍是歳武陵太守应奉招诱叛蛮降之
　　二年春正月甲午大赦天下二月辛丑初听刺史二千石行三年丧服癸夘京师地震诏公卿校尉举贤良方正能直言极谏者各一人诏曰比者星辰缪越坤灵震动灾异之降必不空发勑已脩政庶望有补其舆服制度有逾侈长饰者皆宜损省【长音直亮反】郡县务存俭约申明旧令如永平故事六月彭城泗水増长逆流【张衡对策曰水者五行之首逆流者人君之恩不能下及而致逆也】诏司隶校尉部刺史曰蝗灾为害水变仍至五谷不登人无宿储其令所伤郡国种芜菁以助人食京师蝗东海朐山崩【朐山名也在今海州朐山县南】九月丁夘朔日有食之诏曰朝政失中云汉作旱【云汉诗大雅篇名也周宣王时大旱故作诗曰倬彼云汉昭回于天郑注云云汉天河也倬然转运于天时旱渴雨故宣王夜视天河望其焉】川灵涌水蝗虫孳蔓残我百谷太阳亏光饥馑荐臻其不被害郡县当为饥馁者储天下一家趣不糜烂则为国宝其禁郡国不得卖酒祠祀裁足太尉胡广免司徒黄琼为太尉闰月光禄勳尹颂为司徒【颂字公孙巩人】减天下死罪一等徙边戌蜀郡李伯诈称宗室当立为太初皇帝伏诛冬十一月甲辰校猎上林苑遂至函谷闗赐所过道傍年九十以上钱各有差太山琅邪贼公孙举等反叛杀长吏
　　永寿元年春正月戊申大赦天下改元永寿二月司隶冀州饥人相食【司隶州即洛阳】勑州郡赈给贫弱若王侯吏民有积谷者一切貣得十分之三【貣音吐得反又音徒得反】以助禀贷其百姓吏民者以见钱雇直【雇犹酬也】王侯须新租乃偿【须待也】夏四月白乌见齐国六月洛水溢坏鸿德苑【续汉志曰水溢至津城门漂流人物时梁冀専政疾害忠良威权震主后遂诛灭也】南阳大水司空房植免太常韩縯为司空【縯音翼善反】诏太山琅邪遇贼者勿收租赋复更算三年又诏被水死流失尸骸者令郡县钩求收及所唐突压溺物故七歳以上赐钱人二千坏败庐舍亡失谷食尤贫者禀人二斛巴郡益州郡山崩【益州郡名也武帝置诸本无郡字者误也】秋七月初置太山琅邪都尉官【汉官仪曰秦郡有尉一人典兵禁捕盗贼景帝更名都尉建武七年省唯边郡往往置都尉及属国都尉今二郡寇贼不息故置】南匈奴左台且渠伯德等叛寇羙稷【羙稷西河县也】安定属国都尉张奂讨除之
　　二年春正月初听中官得行三年服【中官常侍以下】二月甲申东海王臻薨三月蜀郡属国夷叛秋七月鲜卑寇云中太山贼公孙举等寇青兖徐三州遣中郎将段颎讨破斩之冬十一月置太官右监丞官【汉官仪曰太官右监丞秩比六百石也】十二月京师地震
　　三年春正月己未大赦天下夏四月九真蛮夷叛太守儿式讨之战殁遣九真都尉魏朗击破之复屯据日南闰月庚辰晦日有食之六月初以小黄门为守宫令置冗从右仆射官【汉官仪曰守宫令一人黄门冗从仆射一人并秩六百石也】京师蝗秋七月河东地裂冬十一月司徒尹颂薨长沙蛮叛寇益阳【县名属长沙国在益水之阳今潭州县也故城在县东】司空韩縯为司徒太常北海孙朗为司空【朗字代平】
　　延熹元年春三月己酉初置鸿德苑令【汉官仪曰苑令一人秩六百石】夏五月己酉大防公卿以下赏赐各有差甲戌晦日有食之京师蝗六月戊寅大赦天下改元延熹丙戌分中山置博陵郡以奉孝崇皇园陵【博陵郡故城在今瀛州博野县后徙安平】大雩秋七月己巳云阳地裂甲子太尉黄琼免太常胡广为太尉冬十月校猎广成遂幸上林苑十二月鲜卑寇边使匈奴中郎将张奂率南单于击破之
　　二年春二月鲜卑寇鴈门己亥阜陵王便薨蜀郡夷寇蚕陵杀县令三月复断刺史二千石行三年丧夏京师雨水六月鲜卑寇辽东秋七月初造显阳苑置丞丙午皇后梁氏崩乙丑懿献皇后于懿陵大将军梁冀谋为乱八月丁丑帝御前殿诏司隶校尉张彪将兵围冀第收大将军印绶冀与妻皆自杀衞尉梁淑河南尹梁屯骑校尉梁让越骑校尉梁忠长水校尉梁防等及中外宗亲数十人皆伏诛太尉胡广坐免司徒韩縯司空孙朗下狱【东观记曰并坐不衞宫止长寿亭减死一等以爵赎之】壬午立皇后邓氏追废懿陵为贵人冢诏曰梁冀奸暴浊乱王室孝质皇帝聪敏早茂冀心怀忌畏私行杀毒永乐太后亲尊莫二【和平元年有司奏太后所居皆以永乐为称置官属太仆少府焉】冀又遏絶禁还京师【谓太后常居博园不得在洛阳】使朕离母子之爱隔顾复之恩祸害深大罪衅日滋頼宗庙之灵及中常侍单超徐璜具瑗左悺【説文曰悺忧也音工奂反今作心旁官即悹字也今相传音绾】唐衡尚书令尹勳等激愤建策内外协同漏刻之间桀逆枭夷【枭县首于木也】斯诚社稷之祐臣下之力宜班庆赏以酬忠勳其封超等五人为县侯勳等七人为亭侯【五县侯谓单超新丰侯徐璜武原侯具瑗东武阳侯左悺上蔡侯唐衡汝阳侯七亭侯谓尹勳宜阳都乡霍谞邺都亭张敬山阳西乡欧阳参脩武仁亭李玮宜阳金门虞放寃句吕都亭周永下邳高迁乡】于是旧故恩私多受封爵大司农黄琼为太尉光禄大夫中山祝恬为司徒【恬字伯休卢奴人】大鸿胪梁国盛允为司空【允字伯代】初置秘书监官【汉官仪秘书监一人秩六百石】冬十月壬申行幸长安乙酉幸未央宫甲午祠髙庙十一月庚子遂有事十一陵壬寅中常侍单超为车骑将军十二月己巳至自长安赐长安民粟人十斛园陵人五斛行所过县三斛烧当等八种叛寇陇右防羌校尉段颎追击于罗亭破之【东观记曰追到积石山卽与罗亭相近在今鄯州也】天竺国来献
　　三年春正月丙申大赦天下丙午车骑将军单超薨闰月烧当叛寇张掖护羌校尉段颎追击于积石大破之【积石山在今鄯州龙支县南即禹贡云导河积石是也】白马令李云坐直諌下狱死夏四月上郡言甘露降五月甲戌汉中山崩六月辛丑司徒祝恬薨七月司空盛允为司徒太常虞放为司空【放字子仲陈留人也】长沙蛮宼郡界九月太山琅邪贼劳丙等复叛宼掠百姓遣御史中丞赵某【史阙名也】持节督州郡讨之丁亥诏无事之官权絶奉丰年如故冬十一月日南蛮贼率众诣郡降勒姐羌围允街【勒姐羌号也姐音子野反】段颎击破之太山贼叔孙无忌攻杀都尉侯章十二月遣中郎将宗资讨破之武陵蛮宼江陵车骑将军冯绲讨皆降防荆州刺史度尚讨长沙蛮平之
　　四年春正月辛酉南宫嘉德殿火戊子丙署火【丙署署名也续汉志曰丙署长七人秩四百石黄绶宦者为之主中宫别处】大疫二月壬辰武库火司徒盛允免大司农种暠为司徒三月省冗从右仆射官【永夀三年置】太尉黄琼免夏四月太常刘矩为太尉甲寅封河间王开子博为任城王五月辛酉有星孛于心丁夘原陵长寿门火己夘京师雨雹【东观记曰大如鸡子续汉志曰诛杀过差宠小人也】六月京兆扶风及凉州地震庚子岱山及博尤来山并頺裂【博今博城县也太山有徂来山一名尤来】己酉大赦天下司空虞放免前太尉黄琼为司空犍为属国夷寇钞百姓益州刺史山昱击破之零吾羌与先零诸种并叛宼三辅秋七月京师雩减公卿以下奉貣王侯半租占卖闗内侯虎贲羽林缇骑营士五大夫钱各有差九月司空黄琼免大鸿胪刘宠为司空冬十月天竺国来献南阳黄武与襄城惠得昆阳乐季訞言相署皆伏诛先零沈氐羌与诸种羌寇幷凉二州十一月中郎将皇甫规击破之十二月夫余王遣使来献
　　五年春正月省大官右监丞【永夀三年置】壬午南宫丙署火三月沈氐羌寇张掖酒泉壬午济北王次薨夏四月长沙贼起宼桂阳苍梧【东观记曰时攻没苍梧取铜虎符太守甘定刺史侯辅各奔出城桂阳郡在桂水之阳今连州县】惊马逸象突入宫殿乙丑恭陵东阙火【安帝陵也】戊辰虎贲掖门火己巳太学西门自坏五月康陵园寝火【殇帝陵也】长沙零陵贼起攻桂阳苍梧南海交阯遣御史中丞盛脩督州郡讨之不克乙亥京师地震诏公卿各上封事甲申中藏府丞禄署火秋七月己未南宫承善闼火【尔雅曰宫中门谓之闱广雅曰闱谓之闼】鸟吾羌宼汉阳陇西金城诸郡兵讨破之八月庚子诏减虎贲羽林住寺不任事者半奉勿与冬衣【东观记曰以京师水旱疫病帑藏空虚虎贲羽林不任事者住寺减半奉据此谓简选疲弱不胜军事者留住寺也】其公卿以下给冬衣之半艾县贼焚烧长沙郡县宼益阳杀令【东观记曰时贼乘刺史车屯据临湘居太守舍贼万人以上屯益阳杀长吏艾县名属豫章郡故城在今洪州建昌县】又零陵蛮亦叛宼长沙己夘罢琅邪都尉官【永寿元年置】冬十月武陵蛮叛宼江陵南郡太守李肃坐奔北弃市辛丑以太常冯绲为车骑将军讨之假公卿以下奉又换王侯租以助军粮出濯龙中藏钱还之十一月冯绲大破叛蛮于武陵京兆虎牙都尉宗谦坐臧下狱死【京兆虎牙都尉屯长安见西羌传】滇那羌宼武威张掖酒泉太尉刘矩免太常杨秉为太尉六年春二月戊午司徒种暠薨三月戊戌大赦天下衞尉颍川许栩为司徒【栩字季阙郾人】夏四月辛亥康陵东署火五月鲜卑寇辽东属国秋七月甲申平陵园寝火【平陵昭帝陵也】桂阳盗贼李研等宼郡界武陵蛮复叛太守陈奉与战大破降之陇西太守孙羌讨滇那羌破之八月车骑将军冯绲免冬十月丙辰校猎广成遂幸函谷闗上林苑十一月司空刘宠免南海贼宼郡界十二月卫尉周景为司空
　　七年春正月庚寅沛王荣薨三月癸亥陨石于鄠夏四月丙寅梁王成薨五月己丑京师雨雹秋七月辛夘赵王干薨野王山上有死龙荆州刺史度尚击零陵桂阳盗贼及蛮夷大破平之冬十月壬寅南廵狩庚申幸章陵祠旧宅遂有事于园庙赐守令以下各有差戊辰幸云梦临汉水还幸新野祠湖阳新野公主鲁哀王寿张敬侯庙【光武姊湖阳长公主新野长公主兄鲁哀王舅寿张敬侯樊重并光武时立庙】防羌校尉段颎击当煎羌破之十二月辛丑车驾还宫
　　八年春正月遣中常侍左悺之苦县祠老子【史记曰老子者楚苦县厉乡曲仁里人也名耳字姓李氏为周守藏史有神庙故就祠之苦县属陈国故城在今亳州谷阳县也苦音戸又如字】勃海王悝谋反降为廮陶王【廮陶县属钜鹿郡故城在今赵州廮陶县西南】丙申晦日有食之诏公卿校尉举贤良方正己酉南宫嘉德署黄龙见千秋万歳殿火太仆左称有辠自杀癸亥皇后邓氏废河南尹邓万世【邓后之叔父也】虎贲中郎将邓防下狱死【邓后之兄子】防羌校尉段颎击勒姐羌破之三月辛巳大赦天下夏四月甲寅安陵园寝火【惠帝陵也】丁巳坏郡国诸房祀【房谓祠堂也王涣传曰时唯密县存故太传卓茂庙洛阳留令王涣祠】济隂东郡济北河水清五月壬申罢太山都尉官【永寿元年置】丙戌太尉杨秉薨丙辰缑氏地裂桂阳胡兰朱盖等复反攻没郡县转宼零陵零陵太守陈球拒之遣中郎将度尚长沙太守抗徐等击兰盖大破斩之【谢承书曰抗徐字伯徐丹阳人少为郡佐史有胆智策畧三府表徐有将率之任特迁长沙太守风俗通曰卫大夫三抗之后汉有抗喜为汉中太守】苍梧太守张叙为贼所执又桂阳太守任背敌畏懦皆弃市闰月甲午南宫长秋和欢殿后钩楯掖庭朔平署火【长秋宫名汉官仪曰朔平署司马一人】六月段颎击当煎羌于湟中大破之【湟水名在今鄯州湟水县】秋七月太中大夫陈蕃为太尉八月戊辰初令郡国有田者亩敛税钱【亩十钱也】九月丁未京师地震冬十月司空周景免太常刘茂为司空【茂字叔盛彭城人也】辛巳立贵人窦氏为皇后勃海妖贼盖登等【盖古盍反】称太上皇帝有玉印珪璧铁劵相署置皆伏诛【续汉书曰时登等有玉印五皆如白石文曰皇帝信玺皇帝行玺其三无文字璧二十二珪五铁劵十一开王庙带玉绶衣绛衣相署置也】十一月壬子德阳殿西閤黄门北寺火延及广义神虎门烧杀人【广义神虎洛阳宫西门在金商门外袁山松书曰是时连月火灾诸宫寺或一日三发又夜有讹言击鼓相惊陈蕃等上疏谏曰唯善政可以己之书奏不省】使中常侍管霸之苦县祠老子
　　九年春正月辛亥朔日有食之诏公卿校尉郡国举至孝沛国戴异得黄金印无文字遂与广陵人龙尚等共祭井作符书称太上皇伏诛【东观记曰戴异鉏田得金印到广陵以与龙尚】己酉诏曰比歳不登人多饥穷又有水旱疾疫之困盗贼征发南州尤甚【谓长沙桂阳零陵等郡也并属荆州】灾异日食谴告累至政乱在予仍获咎征其令大司农絶今歳调度征求及前年所调未毕者勿复收责其灾旱盗贼之郡勿收租余郡悉半入三月癸巳京师有火光转行人相惊噪司隶豫州饥死者什四五至有灭户者遣三府掾赈禀之陈留太守韦毅坐臧自杀夏四月济隂东郡济北平原河水清司徒许栩免五月太常胡广为司徒六月南匈奴及乌桓鲜卑寇縁边九郡秋七月沈氐羌寇武威张掖诏举武猛三公各二人卿校尉各一人太尉陈蕃免庚午祠黄老于濯龙宫遣使匈奴中郎将张奂击南匈奴乌桓鲜卑九月光禄勲周景为大尉南阳太守成瑨太原太守刘质并以谮弃市【时小黄门赵津犯法质考杀之宦官怨恚有司承防奏质等】司空刘茂免大秦国王遣使奉献【时国王安敦献象牙犀角玳瑁】冬十二月洛城傍竹柏枯伤光禄勳汝南宣酆为司空【酆字伯应封东阳亭侯】南匈奴乌桓率众诣张奂降司隶校尉李膺等二百余人受诬为党人并坐下狱书名王府【河内牢脩告之事具刘淑传】
　　永康元年春正月先零羌寇三辅中郎将张奂破平之当煎羌宼武威防羌校尉段颎追击于鸾鸟大破之【鸾鸟县名属武威郡鸾音雚】西羌悉平夫余王寇莬太守公孙域与战破之夏四月先零羌宼三辅五月丙申京师及上党地裂庐江贼起寇郡界壬子晦日有食之诏公卿校尉举贤良方正六月庚申大赦天下悉除党锢改元永康【时李膺等颇引宦者子弟宦官多惧请帝以天时当赦帝许之故除党锢也】丙寅阜陵王统薨秋八月魏郡言嘉禾生甘露降巴郡言黄龙见【续汉志曰时人欲就沱浴见沱水浊因相戏恐此中有黄龙语遂行人闻郡欲以为羙故上言之时史以书帝纪桓帝政化衰缺而多言瑞应皆此类也先儒言瑞兴非时则为妖孽而人言生龙皆龙孽也】六州大水勃海海溢诏州郡溺死者七歳以上钱人二千一家皆被害者悉为收敛其亡失谷食禀人三斛冬十月先零羌寇三辅使匈奴中郎将张奂击破之十一月西河言白见十二月壬申复廮陶王悝为勃海王丁丑帝崩于德阳前殿年三十六戊寅尊皇后曰皇太后太后临朝是歳复博陵河间二郡比丰沛
　　论曰前史称桓帝好音乐善琴笙【前史谓东观记】饰芳林而考濯龙之宫【薛综注东京赋云濯龙殿名芳林谓両旁树木兰也考成也既成而祭之左传曰考仲子之宫】设华盖以祠浮图老子【浮图今佛也续汉志曰祀老子于濯龙宫文罽为坛饰淳金银器设华盖之坐用郊天乐】斯将所谓听于神乎【左传曰史嚚曰国将兴听于人将亡听于神】及诛梁冀奋威怒天下犹企其休息而五邪嗣虐流衍四方【五邪谓单超徐璜左悺唐衡具瑗也】自非忠贤力争屡折奸锋【忠贤谓李膺陈蕃窦武黄琼朱穆刘淑刘陶等各上书极谏以折宦官等奸谋之锋也】虽愿依斟流彘亦不可得已【帝王纪曰夏帝相为羿所逐相乃都啇丘依同姓诸侯斟灌斟寻氏史记曰周厉王好利暴虐周人相与畔而袭厉王王出奔于彘言帝宠幸宦竖令执威权頼忠臣李膺等竭力谏争以免簒弑之祸不然则虽愿如夏相依斟周王流彘不可得也斟灌斟寻国故城在今青州彘晋地也】赞曰桓自宗支越跻天禄【越谓非次也跻升也天禄天位也左传子家覊曰天禄不再】政移五幸刑淫三狱【幸佞也淫滥也五幸即上五邪也三狱谓李固杜乔李云杜众成瑨刘质也】倾宫虽积皇身靡续【帝王纪曰纣多发羙女以充倾宫之室妇人衣绫纨者三百余人据桓帝纳三皇后又博采宫女五六千人并无子也】





　　后汉书卷七
　　后汉书卷七考证
　　桓帝纪辛巳谒高庙光武庙○何焯曰光武庙上疑脱壬午谒三字
　　自号皇帝子○皇监本作黄今从宋本【臣会汾】按黄帝子义亦可通犹前书言白帝子赤帝子也
　　和平元年春正月甲子大赦天下改元和平己亥诏曰○何焯曰若以甲子下赦则己亥归政当在二月疑日有讹







　　后汉书卷七考证
　　钦定四库全书
　　后汉书卷八
　　宋　　宣　　城　　太　　守范　煜撰唐　　章　　怀　　太　　子　　贤注
　　灵帝纪第八
　　孝灵皇帝讳宏【谥法曰乱而不损曰灵伏侯古今注曰宏之字曰大】肃宗孙也曾祖河间孝王开祖淑父苌世封解渎亭侯【淑以河间王子封为解渎亭侯苌袭父封故言世封也解渎亭在今定州义丰县东北也】帝袭侯爵母董夫人桓帝崩无子皇太后与父城门校尉窦武定防禁中使守光禄大夫刘儵持节将左右羽林至河间奉迎【续汉志曰桓帝之初京都童謡曰城上乌尾毕逋公为吏子为徒一徒死百乘车车班班入河间河间姹女工数钱以钱爲室金为堂石上慊慊舂黄粱梁下有悬鼓我欲击之丞卿怒城上乌者防髙独食不与下共谓人主多聚敛也公为吏子为徒者言蛮夷叛逆父既为军吏子弟又为卒徒往击之也一徒死百乘车者言前一人讨胡既死矣后又遣百乘车往也车班班者言乗舆班班入河间迎灵帝也姹女数钱言帝既立其母永乐太后好聚金以为堂室也石上慊慊者言太后虽积金钱犹慊慊常若不足使人舂黄粱而食之也我欲击之者言太后敎帝使卖官受钱天下忠笃之士怨望欲击鼓求见卿悬鼔者复怒而止我也】
　　建寜元年春正月壬午城门校尉窦武爲大将军己亥帝到夏门亭【东观记曰到夏门外万夀亭羣臣谒见】使窦武持节以王青盖车迎入殿中庚子卽皇帝位年十二改元建寜以前太尉陈蕃爲太傅与窦武及司徒胡广叅録尚书事使护校尉叚颎讨先零羌二月辛酉葬孝桓皇帝于宣陵【在洛阳东南三十里髙十二丈周三百歩】庙曰威宗庚午谒髙庙辛未谒世祖庙大赦天下赐民爵及帛各有差叚颎大破先零羌于逢义山【山在今原州髙平县逢一作途】闰月甲午追尊皇祖爲孝元皇夫人夏氏爲孝元皇后考爲孝仁皇夫人董氏爲愼园贵人【愼园在今瀛州乐夀县东南俗呼爲二皇陵】夏四月戊辰太尉周景薨司空宣酆免长乐卫尉王畅爲司空五月丁未朔日有食之诏公卿以下各上封事及郡国守相举有道之士各一人又故刺史二千石清髙有遗恵爲众所归者皆诣公车太中大夫刘矩爲太尉六月京师雨水秋七月破羌将军叚颎复破先零羌于泾阳【泾阳县名属安定故城在原州凉县南也】八月司空王畅免宗正刘宠爲司空九月丁亥中常侍曹节矫诏诛太傅陈蕃大将军窦武及尚书令尹勲侍中刘瑜屯骑校尉冯述皆夷其族皇太后迁于南宫【太后与窦武宻谋欲诛曹节今武等既诛故太后被迁】司徒胡广爲太傅录尚书事司空刘宠爲司徒大鸿胪许栩爲司空冬十月甲辰晦日有食之令天下系囚罪未决入缣赎各有差十一月太尉刘矩免太仆沛国闻人袭为太尉【姓闻人名袭字定卿风俗通曰少正卯鲁之闻人其后氏焉】十二月鲜卑及濊貊宼幽拜二州
　　二年春正月丁丑大赦天下三月乙巳尊慎园董贵人爲孝仁皇后【续汉志曰置永乐宫仪如桓帝尊匽贵人之礼】夏四月癸巳大风雨雹诏公卿以下各上封事五月太尉闻人袭罢司空许栩免六月司徒刘宠为太尉太常许训爲司徒【训字季师平舆人】太仆长沙刘嚣爲司空【嚣字重寜】秋七月破羌将军段颎大破先零羌于射虎塞外谷东羌悉平九月江夏蛮叛州郡讨平之丹阳山越贼围太守陈夤夤击破之冬十月丁亥中常侍侯览讽有司奏前司空虞放太仆杜密长乐少府李膺司隶校尉朱瑀颍川太守巴肃沛相荀翌河内太守魏朗山阳太守翟超皆爲钩党下狱【钩谓相牵引也事见刘淑李膺传】死者百余人妻子徙边诸附从者锢及五属【五属谓五服内亲也】制诏州郡大举钩党于是天下豪杰及儒学行义者一切结爲党人【续汉志曰建寜中京都长者皆以苇方笥爲装具时有识者窃言苇笥郡国谳箧也后党人禁锢防赦有疑者皆谳廷尉人名悉入方笥中】庚子晦日有食之十一月太尉刘宠免太仆郭禧爲太尉【字公房扶沟人也禧音僖】鲜卑宼幷州是嵗长乐太仆曹节为车骑将军百余日罢
　　三年春正月河内人妇食夫河南人夫食妇三月丙寅晦日有食之夏四月太尉郭禧罢太中大夫闻人袭为太尉秋七月司空刘嚣罢八月大鸿胪桥爲司空九月执金吾董宠下狱死冬济南贼起攻东平陵【东平陵县名属济南郡故城在今济州东】郁林乌浒民相率内属【乌浒南方夷号也广州记曰其俗食人以鼻饮水口中进噉如故】
　　四年春正月甲子帝加元服大赦天下赐公卿以下各有差唯党人不赦二月癸夘地震海水溢河水清三月辛酉朔日有食之太尉闻人袭免太仆李咸爲太尉【字元卓汝南西平人】诏公卿至六百石各上封事大疫使中谒者廵行致医药司徒许训免司空桥为司徒夏四月太常来艳爲司空【艳字季徳南阳新野人】五月河东地裂雨雹山水暴出秋七月司空来艳免癸丑立贵人宋氏爲皇后【执金吾宋酆女前年入掖庭为贵人】司徒桥免太常宗俱爲司空【俱字伯俪南阳安定人】前司空许栩为司徒冬鲜卑宼幷州
　　熹平元年春三月壬戌太傅胡广薨夏五月己巳大赦天下改元熹平长乐太仆侯览有罪自杀六月京师雨水癸巳皇太后窦氏崩秋七月甲寅葬桓思皇后宦官讽司隶校尉叚颎捕系太学诸生千余人【时有人书朱雀阙云天下大乱公卿皆尸禄故捕之事见宦者传】冬十月勃海王悝被诬谋反丁悝及妻子皆自杀十一月防稽人许生自称越王宼郡县【东观记曰防稽许昭聚众自称大将军立父生为越王攻破郡县】遣扬州刺史臧旻丹阳太守陈夤讨破之十二月司徒许栩罢大鸿胪袁隗爲司徒鲜卑宼幷州是嵗甘陵王恢薨
　　二年春正月大疫使使者廵行致医药丁丑司空宗俱薨二月壬午大赦天下以光禄勲杨赐为司空三月太尉李咸免夏五月以司隶校尉叚颎为太尉沛相师迁坐诬罔国王下狱死【国王陈愍王宠也臣贤案陈敬王传云国相师迁又东观记曰陈行相师迁奏沛相魏愔前爲陈相与陈王宠交通明魏愔为沛相此言师迁为沛相盖误也】六月北海地震东莱北海海水溢【续汉志曰时出大鱼二枚各长八九丈髙二丈余】秋七月司空杨赐免太常颍川唐珍为司空冬十二月日南徼外国重译贡献太尉段颎罢鲜卑宼幽幷二州癸酉晦日有食之
　　三年春正月夫余国遣使贡献二月己巳大赦天下太常陈耽爲太尉【耽字汉公东海人也】三月中山王畅薨无子国除夏六月封河间王利子康爲济南王奉孝仁皇祀秋洛水溢冬十月癸丑令天下系囚罪未决入缣赎十一月扬州刺史臧旻率丹阳太守陈夤大破许生于防稽斩之任城王博薨十二月鲜卑宼北地北地太守夏育追击破之鲜卑又宼幷州司空唐珍罢永乐少府许训爲司空
　　四年春三月诏诸儒正五经文字刻石立于太学门外封河间王建孙佗为任城王【建桓帝弟】夏四月郡国七大水五月丁夘大赦天下延园陵灾【成帝陵也在今武阳县西】遣使者持节告祠延陵鲜卑宼幽州六月农三辅螟遣守宫令之盐监穿渠为民兴利【前汉地理志及续汉郡国志并无盐今蒲州安邑县西南有盐城○刘攽曰注盐城当作盐池耳及无盐字下当有一监字说文监字训为盐池然则注家案地志求盐所在则无之二汉志不谓池为监也而据今所见则有池云】令郡国遇灾者减田租之半其伤害什四以上勿收责冬十月丁巳令天下系囚罪未决入缣赎拜冲帝母虞羙人爲宪园贵人【顺帝虞羙人也宪园在洛阳东北】质帝母陈夫人爲渤海孝王妃【渤海孝王鸿之夫人也】改平凖为中凖【汉官仪曰平凖令一人秩六百石也】使宦者为令列于内署自是诸署悉以阉人爲丞令
　　五年夏四月癸亥大赦天下益州郡夷叛太守李颙讨平之复崇髙山名爲嵩髙山【前书武帝祠中岳改嵩髙为崇髙东观记曰使中郎将堂谿典请雨因上言改之名为嵩髙山】大雩使侍御史行诏狱亭部理寃枉原轻系休囚徒五月太尉陈耽罢司空许训为太尉闰月永昌太守曹鸾坐讼党人弃市【讼谓申理之也其言切直帝怒槛车送槐里狱掠杀之也】诏党人门生故吏父兄子弟在位者皆免官禁锢六月壬戌太常南阳刘逸【字大逈安众人】为司空秋七月太尉许训罢光禄勲刘寛为太尉冬十月壬午御殿后槐树自防倒竖司徒袁隗罢十一月丙戌光禄大夫杨赐为司徒十二月甘陵王定薨试太学生年六十以上百余人除郎中太子舍人至王家郎郡国文学吏【汉官仪曰太子舍人王家郎中并秩二百石无员】是嵗鲜卑宼幽州沛国言黄龙见谯六年春正月辛巳大赦天下二月南宫平城门及武库东垣屋自壊【平城门洛阳城南门也蔡邕曰平城门正阳之门与宫连郊祀法驾所从出门之最尊者武库禁兵所藏东垣库之外障易传曰小人在位厥妖城门自壊】夏四月大旱七州蝗鲜卑宼三边【谓东西与北邉】市贾民为宣陵孝子者数十人皆除太子舍人秋七月司空刘逸免卫尉陈球为司空八月遣破鲜卑中郎将田晏出云中使匈奴中郎将臧旻与南单于出鴈门护乌桓校尉夏育出髙栁并伐鲜卑晏等大败冬十月癸丑朔日有食之太尉刘寛免帝临辟雍辛丑京师地震辛亥令天下系囚罪未决入缣赎十一月司空陈球免十二月甲寅太常河南孟爲太尉【字叔逹音乙六反】庚辰司徒杨赐免太常陈耽为司空鲜卑宼辽西永安太仆王旻下狱死【永安宫之太仆也】
　　光和元年春正月合浦交阯乌浒蛮叛招引九眞日南民攻没郡县太尉孟罢二月辛亥朔日有食之癸丑光禄勳陈国袁滂为司徒【滂字公喜】己未地震始置鸿都门学生【鸿都门名也于内置学时其中诸生皆勑州郡三公举召能为尺牍辞赋及工书鸟篆者相课试至千人焉】三月辛丑大赦天下改元光和太常常山张颢为太尉【颢字智眀捜神记曰颢为梁相新雨后有鹊飞翔近地令人擿之堕地化为圆石颢命椎破得一金印文曰忠孝侯印】夏四月丙辰地震侍中寺雌鸡化为雄司空陈耽免太常来艳为司空五月壬午有白衣人入徳阳殿门亡去不获【东观记曰白衣人言梁伯夏敎我上殿与中黄门桓贤语因忽不见】六月丁丑有黑气堕所御温徳殿庭中【东观记曰堕所御温明殿庭中如车盖隆起奋迅五色有头体长十余丈形貌似龙】秋七月壬子青虹见御坐玉堂后殿庭中【洛阳宫殿名南宫有玉堂前后殿据杨赐传云堕嘉徳殿前】八月有星孛于天市九月太尉张颢罢太常陈球为太尉司空来艳薨冬十月屯骑校尉袁逢爲司空皇后宋氏废后父执金吾酆下狱死丙子晦日有食之十一月太尉陈球免十二月丁巳光禄大夫桥为太尉是嵗鲜卑宼酒泉京师马生人【京房易传曰诸侯相伐厥妖马生人】初开西邸卖官自关内侯虎贲羽林入钱各有差【山阳公载记曰时卖官二千石二千万四百石四百万其以徳次应选者半之或三分之一于西园立库以贮之】私令左右卖公卿公千万卿五百万
　　二年春大疫使常侍中谒者廵行致医药三月司徒袁滂免大鸿胪刘郃为司徒【郃字季承】乙丑太尉桥罢太中大夫段颎为太尉京兆地震司空袁逢罢太常张济为司空【济字元江细阳人】夏四月甲戍朔日有食之辛巳中常侍王甫及太尉叚颎并下狱死丁酉大赦天下诸党人禁锢小功以下皆除之【时上禄长和浮上言党人锢及五族有乖典训帝従之】东平王端薨五月卫尉刘寛为太尉秋七月使匈奴中郎将张修有罪下狱死【时张修擅斩单于呼微更立羌渠为单于故坐死】冬十月甲申司徒刘郃永乐少府陈球卫尉阳球歩兵校尉刘纳谋诛宦者事泄皆下狱死巴郡板楯蛮叛遣御史中丞萧瑗督益州刺史讨之不克十二月光禄勲杨赐为司徒鲜卑宼幽幷二州是嵗河间王利薨洛阳女子生儿两头四臂【京房易传曰二首下不一也厥妖人生两头】
　　三年春正月癸酉大赦天下二月公府驻驾庑自坏【公府三公府也驻驾停车防也庑廊屋也音无禹反续汉志云南北四十余间坏】三月梁王元薨夏四月江夏蛮叛六月诏公卿举能通尚书毛诗左氏谷梁春秋各一人悉除议郎秋表是地震涌水出【表是县属酒泉郡故城在今甘州张掖县西北】八月令系囚罪未决入缣赎各有差冬闰月有星孛于狼弧【二星名也】鲜卑宼幽幷二州十二月己巳立贵人何氏为皇后【南阳宛人也车骑将军何贡女】是歳作罼圭灵昆苑【罼圭苑有二东单圭苑周一千五百歩中有鱼梁台西罼圭苑周三千三百歩并在洛阳宣平门外】
　　四年春正月初置騄骥廐丞领受郡国调马【騄骥善马也调谓徴发也】豪右辜马一匹至二百万【前书音义曰辜障也専也谓障余人卖买而自取其利】二月郡国上芝英草夏四月庚子大赦天下交阯刺史朱儁讨交阯合浦乌浒蛮破之六月庚辰雨雹【续汉书曰雹大如鸡子】秋七月河南言鳯皇见新城羣鸟随之赐新城令及三老力田帛各有差九月庚寅朔日有食之太尉刘寛免卫尉许为太尉闰月辛酉北宫东掖庭永巷署灾【永巷宫中署名也汉官仪曰令一人宦者为之秩六百石掌宫婢侍使○刘攽曰注侍使案使当作史即给尚书郎侍史之类】司徒杨赐罢冬十月太常陈耽为司徒鲜卑宼幽幷二州是岁帝作列肆于后宫使诸采女贩卖更相盗窃争鬭帝着商估服饮宴为乐又于西园弄狗着进贤冠带绶【三礼图曰进贤冠文官服之前髙七寸后髙三寸长八寸续汉志曰灵帝宠用便嬖子弟转相汲引卖关内侯直五百万令长强者贪如豺狼弱者畧不类物实狗而冠也昌邑王见狗冠方山冠龚遂曰王之左右皆狗而冠】又驾四驴帝躬自操辔驱驰周旋京师转相放效【续汉志曰驴者乃服重致逺上下山谷野人之所用耳何有帝王君子而骖驾之乎天意若曰国且大乱贤愚倒植凡执政者皆如驴也】
　　五年春正月辛未大赦天下二月大疫三月司徒陈耽免夏四月旱太常袁隗爲司徒五月庚申永乐宫署灾【续汉志曰徳阳前殿西北入门内永乐太后宫署灾】秋七月有星孛于太微巴郡板楯蛮诣太守曹谦降癸酉令系囚罪未决入缣赎八月起四百尺观于阿亭道冬十月太尉许罢太常杨赐爲太尉校猎上林苑歴函谷关遂廵狩于广成苑十二月还幸太学
　　六年春正月日南徼外国重译贡献二月复长陵县比丰沛三月辛未大赦天下夏大旱秋金城河水溢五原山岸崩始置圃囿署以宦者为令冬东海东莱琅邪井中冰厚尺余大有年
　　中平元年春二月钜鹿人张角自称黄天其部师有三十六万皆着黄巾同日反叛【续汉书曰三十六万余人】安平甘陵人各执其王以应之【安平王续甘陵王忠】三月戊申以河南尹何进为大将军将兵屯都亭置八关都尉官【都亭在洛阳八闗谓函谷广城伊阙大谷轘辕旋门小平津孟津也】壬子大赦天下党人还诸徙者【时中常侍吕彊言于帝曰党锢久积若与黄巾合谋悔之无救帝惧皆赦之】唯张角不赦诏公卿出马弩举列将子孙及吏民有明战阵之畧者诣公车遣北中郎将卢植讨张角左中郎将皇甫嵩右中郎将朱儁讨颍川黄巾庚子南阳黄巾张曼成攻杀郡守褚贡夏四月太尉杨赐免太仆农邓盛为太尉【盛字伯能】司空张济罢大司农张温为司空朱儁为黄巾波才所败侍中向栩张钧坐言宦者下狱死【时钧上书曰今斩常侍悬其首于南郊以谢天下即兵自消也章以章示常侍故下狱也】汝南黄巾败太守赵谦于邵陵【邵陵县名属汝南郡故城在今豫州郾城县东】广阳黄巾杀幽州刺史郭勳及太守刘卫五月皇甫嵩朱儁复与波才等战于长社大破之【长社今许州县也故城在长葛县西】六月南阳太守秦颉击张曼成斩之交阯屯兵执刺史及合浦太守来逹自称柱天将军遣交阯刺史贾琮讨平之皇甫嵩朱儁大破汝南黄巾于西华【西华县属汝南郡故城在今陈州项城县西】诏嵩讨东郡朱儁讨南阳卢植破黄巾围张角于广宗宦官诬奏植抵罪【植连破张角垂当防之小黄门左丰言扵帝曰卢中郎固垒息军以待天诛帝怒遂槛车征植减死一等】遣中郎将董卓攻张角不克洛阳女子生儿两头共身【续汉志曰上西门外女子生儿两头异肩共胷以为不祥堕地弃之其后政在私门上下无别两头之象】秋七月巴郡妖巫张修反宼郡县【刘艾纪曰时巴郡巫人张修疗病愈者雇以五斗米号为五斗米师】河南尹徐灌下狱死八月皇甫嵩与黄巾战于仓亭获其帅【其帅卜己也仓亭在东郡】乙巳诏皇甫嵩北讨张角九月安平王续有罪诛国除冬十月皇甫嵩与黄巾贼战于广宗获张角弟梁角先死乃戮其尸【发棺断头传送马市】以皇甫嵩爲左车骑将军十一月皇甫嵩又破黄巾于下曲阳斩张角弟寳湟中义从胡北宫伯玉与先零羌叛以金城人边章韩遂为军帅攻杀护羌校尉伶征金城太守陈懿【伶姓也周有大夫伶州鸠】癸巳朱儁防宛城斩黄巾别帅孙夏诏减太官珍羞御食一肉廐马非郊祭之用悉出给军十二月己巳大赦天下改元中平是嵗下邳王意薨无子国除郡国生异草备龙蛇鸟兽之形【风俗通曰亦作人状操持兵弩一一备具续汉志曰龙蛇鸟兽其状毛羽头目足翅皆具是嵗黄巾贼起汉遂微弱】
　　二年春正月大疫琅邪王据薨二月己酉南宫大灾火半月乃灭【续汉志曰时烧灵台殿乐成殿延及北阙度道西烧嘉徳和驩殿】己亥广阳门外屋自坏【洛阳城西面南头门也】税天下田亩十钱【以修宫室】黑山贼张牛角等十余軰并起所在宼钞司徒袁隗免三月廷尉崔烈为司徒北宫伯玉等宼三辅遣左车骑将军皇甫嵩讨之不克夏四月庚戌大风雨雹五月太尉邓盛罢太仆河南张延为太尉【延字公威歆之子】秋七月三辅螟左车骑将军皇甫嵩免八月以司空张温为车骑将军讨北宫伯玉九月特进杨赐为司空冬十月庚寅司空杨赐薨光禄大夫许相为司空【相字公弼平舆人许训之子】前司徒陈耽谏议大夫刘陶坐直言下狱死十一月张温破北宫伯玉于羙阳因遣荡宼将军周愼追击之围榆中【县名故城在今兰州金城县东也】又遣中郎将董卓讨先零羌愼卓并不克鲜卑宼幽幷二州是嵗造万金堂于西园洛阳民生儿两头肆臂
　　三年春二月江夏兵赵慈反杀南阳太守秦颉庚戌大赦天下太尉张延罢车骑将军张温为太尉中常侍赵忠爲车骑将军复修玉堂殿铸铜人四黄钟四【其音中黄钟也子为黄钟】及天禄虾蟆又铸四出文钱【天禄兽也时使掖廷令毕岚铸铜人列于苍龙武阙外钟悬于玉堂及云台殿前天禄虾蟆吐水于平门外事具宦者传案今邓州南阳县北有宗资碑旁有两石兽镌其防一曰天禄一曰辟邪据此即天禄辟邪并兽名也汉有天禄阁亦因兽以立名】五月壬辰晦日有食之六月荆州刺史王敏讨赵慈斩之车骑将军赵忠罢秋八月怀陵上有雀万数悲鸣因鬬相杀【懐陵冲帝陵也续汉志曰天戒若曰诸懐爵禄而尊厚者还自相害也】冬十月武陵蛮叛宼郡界郡兵讨破之前太尉张延为宦人所谮下狱死十二月鲜卑宼幽幷二州
　　四年春正月己夘大赦天下二月荥阳贼杀中牟令【中牟今郑州县刘艾纪曰令落皓及主簿潘业临阵不顾皆被害】己亥南宫内殿罘罳自坏【前书音义曰罘罳连阙曲阁也音浮思】三月河南尹何苖讨荥阳贼破之拜苖为车骑将军夏四月凉州刺史耿鄙讨金城贼韩遂鄙兵大败遂宼汉阳汉阳太守傅爕战没扶风人马腾汉阳人王国并叛宼三辅太尉张温免司徒崔烈为太尉五月司空许相为司徒光禄勳沛国丁宫为司空【宫字元雄】六月洛阳民生男两头共身【刘艾纪曰上西门外刘仓妻生也】渔阳人张纯与同郡张举举兵叛【○刘攽曰案他处叛贼未尝言举兵者当由其人名举故衍】攻杀右北平太守刘政辽东太守杨终护乌桓校尉公綦稠等举兵自称天子宼幽冀二州【○刘攽曰案张举自称天子误出一兵字】秋九月丁酉令天下系囚罪未决入缣赎冬十月零陵人观鹄【观姓鹄名】自称平天将军宼桂阳长沙太守孙坚击斩之十一月太尉崔烈罢大司农曹嵩为太尉十二月休屠各胡叛是嵗卖闗内侯假金印紫绶传世入钱五百万
　　五年春正月休屠各胡宼西河杀郡守郉纪丁酉大赦天下二月有星孛于紫宫黄巾余贼郭大等起于西河白波谷宼太原河东三月休屠各胡攻杀并州刺史张懿遂与南匈奴左部胡合杀其单于夏四月汝南葛陂黄巾攻没郡县【葛陂在今豫州新蔡县西北】太尉曹嵩罢五月永乐少府樊陵为太尉【陵字徳云胡阳人也】六月丙寅大风太尉樊陵罢益州黄巾马相攻杀刺史郗俭自称天子又宼巴郡杀郡守赵部益州从事贾龙击相斩之郡国七大水秋七月射声校尉马日防为太尉八月初置西园八校尉【乐资山阳公载记曰小黄门蹇硕为上军校尉虎贲中郎将袁绍为中军校尉屯骑校尉鲍鸿为下军校尉议郎曹操为典军校尉赵融为助军左校尉冯芳为助军右校尉谏议大夫夏牟为左校尉淳于琼为右校尉凡八校尉皆统于蹇硕】司徒许相罢司空丁宫为司徒光禄勳南阳刘为司空【字子髙安众人】卫尉董重爲骠骑将军九月南单于叛与白波贼宼河东遣中郎将孟益率骑都尉公孙瓒讨渔阳贼张纯等冬十月壬午御殿后槐树自拔倒竖青徐黄巾复起宼郡县甲子帝自称无上将军燿兵于平乐观【平乐观在洛阳城西】十一月凉州贼王国围陈仓右将军皇甫嵩救之遣下军校尉鲍鸿讨葛陂黄巾巴郡板楯蛮叛遣上军别部司马赵瑾讨平之公孙瓒与张纯战于石门大破之【时乌桓反叛与贼张纯等攻蓟中故瓒追击之石门山名在今营州西南】是嵗改刺史新置牧
　　六年春二月左将军皇甫嵩大破王国于陈仓三月幽州牧刘虞购斩渔阳贼张纯下军校尉鲍鸿下狱死夏四月丙午朔日有食之太尉马日防免幽州牧刘虞为太尉丙辰帝崩于南宫嘉徳殿年三十四戊午皇子辩即皇帝位年十七尊皇后曰皇太后太后临朝大赦天下改元为光熹封皇弟协为渤海王后将军袁隗为太傅与大将军何进参録尚书事上军校尉蹇硕下狱【时蹇硕谋欲立渤海王协发觉○刘攽曰正文蹇硕下狱案硕以此时诛明少一死字】五月辛巳骠骑将军董重下狱死【董重皇后之弟子也】六月辛亥孝仁皇后董氏崩辛酉孝灵皇帝于文陵【在洛阳西北三十里陵髙十二文周回三百步】雨水秋七月甘陵王忠薨庚寅孝仁皇后归葬河间愼陵徙渤海王协为陈留王司徒丁宫罢八月戊辰中常侍张让段珪等杀大将军何进于是虎贲中郎将袁术烧东西宫攻诸宦者庚午张让段珪等刼少帝及陈留王幸北宫徳阳殿何进部曲将吴匡与车骑将军何苖战于朱雀阙下苖败斩之辛未司隶校尉袁绍勒兵收伪司隶校尉樊陵河南尹许相及诸阉人无少长皆斩之让珪等复刼少帝陈留王走小平津【小平津在今巩县西北续汉志曰时京师童謡曰侯非侯王非王千乗万骑上北印案献帝未有爵号为段珪等所执公卿百官皆随其后到河上乃得还】尚书卢植追让珪等斩数人其余投河而死【献帝春秋曰河南中部掾闵贡见天子出率骑追之北到河上天子饥渇贡宰羊进之厉声责让等曰君以阉宦之隶刀锯之残越从汚泥扶侍日月卖防国恩阶贱为贵刼迫帝王荡覆王室假息漏刻游魂河津自亡新以来奸臣贼子未有如君者今不速死吾射杀汝譲等惶怖义手再拜叩头向天子辞曰臣等死陛下自爱遂投河死】帝与陈留王协夜歩逐萤光行数里得民家露车共乗之辛未还宫大赦天下改光熹为昭宁幷州牧董卓杀执金吾丁原司空刘免董卓自为司空九月甲戌董卓废帝为农王自六月雨至于是月
　　论曰秦本纪说赵髙谲二世指鹿为马【史记曰赵髙欲爲乱恐羣臣不听乃先设验持鹿献胡亥曰马也胡亥曰丞相误也以问羣臣左右或言马或言鹿者髙皆隂法中之自此左右不敢言之也】而赵忠张让亦绐灵帝不得登髙临观【时宦官并起第宅拟则宫室帝常登永安侯台宦官恐望见之乃使赵忠等谏曰人君不当登髙登髙则百姓散离自是不敢复登台榭见宦者传】故知亡敝者同其致矣然则灵帝之为灵也优哉
　　赞曰灵帝负乗委体宦孽【易曰负且乘致寇至言帝以小人而乗君子之噐】征亡备兆小雅尽缺【诗小雅曰小雅废则四夷交侵中国防矣缺亦废也】麋鹿霜露遂栖宫卫【史记曰伍子胥諌吴王吴王不听子胥曰臣今见麋鹿逰于姑苏之台宫中生荆棘露沾衣也言帝为政贪乱任寄不得其人寻以献帝迁播洛阳丘墟故麋鹿栖宫卫也协韵卫音于别反刘攽曰熹平五年书十月壬午御殿后槐树自防倒竖中平五年又书十月壬午御殿后槐树自防倒竖年数日月无少异者盖必有一误臣攽案中平五年十月又书甲子帝称无上将军云云壬午到甲子凡四十五日非一月所能兼也则中平所记为衍矣又案续汉志中平五年亦无此异】







</div>
    <div class="pagination">
<a href="后汉书四库_page11.html">上一页</a><span>...</span><a href="后汉书四库_page7.html">7</a><a href="后汉书四库_page8.html">8</a><a href="后汉书四库_page9.html">9</a><a href="后汉书四库_page10.html">10</a><a href="后汉书四库_page11.html">11</a><span class="current-page">12</span><a href="后汉书四库_page13.html">13</a><a href="后汉书四库_page14.html">14</a><a href="后汉书四库_page15.html">15</a><a href="后汉书四库_page16.html">16</a><a href="后汉书四库_page17.html">17</a><span>...</span><a href="后汉书四库_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
