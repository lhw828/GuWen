<!DOCTYPE html>
<html>
<head>
    <meta charset="UTF-8">
    <title>史记四库 - 第 48 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 48 页/共 76 页</h1>
    <div class="content">　　太史公曰吾读管氏牧民山髙乗马轻重九府【集解骃案刘向别録曰九府书民间无有山髙一名形势索隐皆管仲著书篇名九府盖钱之府藏其书论铸钱之轻重故云轻重九府余如别録之説正义七畧云管子十八篇在法家】及晏子春秋【索隐婴所著书名晏子春秋今其书有七十篇故下云其书世多有也正义七畧云晏子春秋七篇在儒家】详哉其言之也既见其著书欲观其行事故次其传至其书世有之是以不论论其轶事【正义轶音逸】管仲世所谓贤臣然孔子小之岂以为周道衰微桓公既贤而不勉之至王乃称霸哉【正义言管仲世所谓贤臣孔子所以小之者盖以为周道衰桓公贤主管仲何不劝勉辅弼至于帝王乃自称霸主哉故孔子小之云盖为前疑夫子小管仲为此】语曰将顺其美匡救其恶故上下能相亲也岂管仲之谓乎【正义言管仲相齐顺百姓之美匡救国家之恶令君臣百姓相亲者是管之能也】方晏子伏荘公尸哭之成礼然后去岂所谓见义不为无勇者邪【索隐左传崔杼弑荘公晏婴入枕荘公尸股而哭之成礼而出崔杼欲杀之是也】至其谏説犯君之颜此所谓进思尽忠退思补过者哉假令晏子而在余虽为之执鞭所忻慕焉【索隐太史公之羡慕仰企平仲之行假令晏生在世已虽与之为仆为之执鞭亦所忻慕其好贤乐善如此贤哉良史可以示人臣之烱戒也】
　　【索隐述賛曰夷吾成霸平仲称贤粟乃实廪豆不掩肩转祸为福危言获全孔頼左衽史忻执鞭成礼而去人望存焉】



　　史记卷六十二
　　史记卷六十二考证
　　管晏列传鲍叔既进管仲以身下之子孙世禄于齐有封邑者十余世索隐世本云荘仲山产敬仲夷吾夷吾产武子鸣鸣产桓子启方启方产成子孺孺产荘子卢卢产悼子其夷其夷产襄子武武产景子耐渉耐渉产微凡十代世谱同○王鏊曰此十余世是言鲍叔而索隐所注似言管氏不知何故
　　常为名大夫天下不多管仲之贤而多鲍叔能知人也正义执枹鼓立于军门使百姓皆加勇猛不若也○国语无猛字
　　慎权衡正义权衡谓得失也○徐孚逺曰权衡钧石之类盖与民取平之意正义非也
　　晏子戄然正义皇览云晏子冡在临淄城南菑水南桓公冡西北括地志云齐桓公墓在青州临淄县东南二十三里鼎足上又云齐晏婴冡在齐子城北门外晏子云吾生近市死岂易吾志乃葬故宅后人名曰清节里按恐皇览误乃管仲冡也○徐孚逺曰此注杂在越石父事中为不伦也













　　史记巻六十二考证
　　钦定四库全书
　　史记卷六十三
　　汉　　太　　史　　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　老荘申韩列传第三
　　老子者【正义朱韬玉札及神仙传云老子楚国苦县濑乡曲仁里人也姓李名耳字伯阳一名重耳外字聃身长八尺八寸黄色美眉长耳大目广额踈齿方口厚唇额有三五达理日角月悬鼻有防柱耳有三门足蹈二五手把十文周时人李母八十一年而生又妙内篇云李母懐胎八十一载逍遥李树下廼割左腋而生又云妙玉女梦流星入口而有娠七十二年而生老子又上元经云李母昼夜见五色珠大如弹丸自天下因吞之即有娠张君相云老子者是号非名老考也子孳也考教众理达成圣孳乃孳生万物善化济物无遗也】楚苦县厉乡曲仁里人也【集解骃案地理志曰苦县属陈国索隐地理志误也苦县本属陈春秋时楚灭陈而苦又属楚故云楚苦县至髙帝十一年立淮阳国陈县苦县皆属焉裴氏所引不眀见苦县在陈县下因云苦属陈今检地理志苦县实属淮阳郡苦音怙正义按年表云淮阳国景帝三年废至天汉修史之时楚节王纯都彭城相近疑苦此时属楚国故太史公书之括地志云苦县在亳州谷阳县界有老子宅及庙庙中有九井尚存在今亳州真源县厉音赖晋太康地记云苦县城东有濑乡祠老子所生地也】姓李氏名耳字伯阳谥曰聃【索隐按葛云李氏女所生因母姓也又云生而指李树因以为姓许慎云聃耳漫也故名耳字聃今作字伯阳非正也然老子号伯阳父此传不称正义聃耳漫无轮也神仙传云外字曰聃按字号也疑老子耳漫无轮故世号曰聃】周守藏室之史也【索隐按藏室史乃周藏书室之史也又张汤传老子为柱下史即藏室之柱下因以为官名正义云藏在浪反】孔子适周将问礼于老子【索隐大戴记亦云然】老子曰子所言者其人与骨皆已朽矣独其言在耳且君子得其时则驾不得其时则蓬累而行【索隐刘氏云蓬累犹扶持也累音六水反説者云头戴物两手扶之而行谓之蓬累也蓬盖也累随也以言若得眀君则驾车服冕不遭时则自覆盖相携随而去也正义蓬沙碛上转蓬也累转行貌也言君子得眀主则驾车而事不遭时则若蓬转流移而行可止则止也蓬其状若皤蒿细叶蔓生于沙漠中风吹则根断随风转移也皤蒿江东呼为斜蒿云】吾闻之良贾深藏若虚君子盛德容貌若愚【索隐良贾谓善货卖之人贾音古深藏谓隐其寳货不令人见故云若虚而君子之人身有盛徳其容貌谦退有若愚鲁之人然嵇康髙士传亦载此语文则小异云良贾深藏外形若虚君子盛德容貌若不足也】去子之骄气与多欲态色与淫志【正义姿态之容色与滛欲之志皆无益于夫子须去除也】是皆无益于子之身吾所以告子若是而已孔子去谓弟子曰鸟吾知其能飞鱼吾知其能游兽吾知其能走走者可以为防防者可以为纶飞者可以为矰至于龙吾不能知其乗风云而上天吾今日见老子其犹龙邪老子修道德其学以自隐无名为务居周久之见周之衰廼遂去至关关令尹喜曰子将隐矣彊为我著书【索隐李尤函谷关铭云尹喜要老子留作二篇而崔浩以尹喜又为散关令是也正义抱朴子云老子西逰遇关令尹喜于散关为喜着道德经一卷谓之老子或以为函谷关括地志云散关在岐州陈仓县东南五十二里函谷关在陕州桃林县西南十二里彊其两反为于伪反】于是老子廼著书上下篇言道徳之意五千余言而去莫知其所终【集解骃案列仙传曰关令尹喜者周大夫也善内学星宿服精华隐德行仁时人莫知老子西防喜先见其气知真人当过物色而迹之果得老子老子亦知其竒为著书与老子俱之流沙之西服具胜实莫知其所终亦著书九篇名关令子索隐列仙传是刘向所记物色而迹谓视其气物有异色而寻迹之又按列异传老子西游关令尹喜望见其有紫气浮关而老子果乗青牛而过】或曰老莱子亦楚人也【正义太史公疑老子或是老莱子故书之列仙传云老莱子楚人当时世乱逃世耕于蒙山之阳莞葭为墙蓬蒿为室杖木为牀蓍艾为席葅芰为食垦山播种五谷楚王至门迎之遂去至于江南而止曰鸟兽之毛可绩而衣其遗粗足食也】著书十五篇言道家之用与孔子同时云盖老子百有六十余嵗或言二百余嵗【索隐此前古好事者据外传以老子生年至孔子时故百六十嵗或言二百余嵗者即以周太史儋为老子故二百余嵗正义盖或皆疑辞也世不的知故言盖及或也玉清云老子以周平王时见衰于是去孔子世家云孔子问礼于老子在周景王时孔子盖年二十也去平王十二王此传云儋即老子也秦献公与烈王同时去平王二十一王説者不一不可知也故葛仙公序云老子体于自然生乎大始之先起乎无因经歴天地终始不可称载也】以其脩道而养夀也自孔子死之后百二十九年【集解徐广曰实百一十九年】而史记周太史儋见秦献公曰始秦与周合而离离五百嵗而复合合七十嵗而霸王者出焉【索隐周秦二本纪并云始周与秦国合合而别别五百载又合合七十嵗而霸王者出然与此传离合相反寻其意义亦并不违】或曰儋即老子或曰非也世莫知其然否老子隐君子也老子之子名宗宗为魏将封于叚干【集解骃案此云封于叚干叚干应是魏邑名也而魏世家有叚干木叚干子田完世家有叚干朋疑此三人是姓叚干也本盖因邑为姓左传所谓邑亦如之是也风俗通氏姓注云姓叚名干木恐或失之矣天下自别有叚姓何必叚干木邪】宗子注【索隐音铸正义之树反】注子宫宫孙假【索隐音古雅反正义作瑕音霞】假仕于汉孝文帝而假之子解为胶西王卬太傅因家于齐焉世之学老子者则绌儒学【索隐绌音黜黜退而后之也】儒学亦绌老子道不同不相为谋岂谓是邪李耳无为自化清静自正【索隐太史公因其行事于当篇之末结以此言亦是赞也又云此是昔人所评老聃之徳故太史公引以记之正义此都结老子之教也言无所造为而自化清净不挠而民自归正也】
　　荘子者蒙人也【集解骃案地理志蒙县属梁国索隐刘向别録云宋之蒙人也正义郭縁生述征记云蒙县荘周之本邑也】名周周尝为蒙漆园吏【正义括地志云漆园故城在曹州寃句县北十七里此云荘周为漆园吏即此按其城古属蒙县】与梁惠王齐宣王同时其学无所不闚然其要本归于老子之言故其著书十余万言大抵率寓言也【索隐大抵犹言大畧其书十余万言率皆立主客使之相对语故云偶言又音寓寓寄也故别録云又作人姓名使相与语是寄辞于其人故荘子有寓言篇正义率音律寓音遇率犹类也寓寄也】作渔父盗跖胠箧【索隐胠箧犹言开箧胠音袪亦有音去箧音去刼反正义胠音丘鱼反箧音苦頬反胠开也箧箱类也此荘子三篇名皆诬毁自古圣君贤臣孔子之徒营求名誉咸以丧身非抱素任真之道也】以诋訿孔子之徒【索隐诋音邸訿音訾谓诋讦毁訾孔子也】以眀老子之术畏累虚亢桑子之属皆空语无事实【索隐按荘子畏累虚篇名也即老弟子畏累邹氏畏音于鬼反累音垒刘氏畏音乌罪反累路罪反郭象云今东莱也亢音庚亢桑子王劭本作庚桑司马彪云庚桑楚人姓名正义荘子云庚桑楚者老子弟子北居畏累之山成云山在鲁亦云在深州此篇寄庚桑楚以明至人之德卫生之经若槁木无情死灰无心祸福不至恶有人灾然荘子杂篇庚桑楚以下皆空设言语无有实事也】然善属书离辞【正义属音烛离辞犹力折其辞句】指事类情用剽剥儒墨【正义剽疋妙反剽犹攻击也】虽当世宿学不能自解免也其言洸洋自恣以适已【索隐洸洋音汪羊又音晃养又作痒正义洋音翔已音纪】故自王公大人不能器之楚威王闻荘周贤【正义威王当周显王三十年】使使厚币迎之许以为相荘周笑谓楚使者曰千金重利卿相尊位也子独不见郊祭之牺牛乎养食之数嵗衣以文绣以入太庙当是之时虽欲为孤豚岂可得乎【索隐孤小也特也愿为小豚不可得正义不羣也豚小猪临宰时愿为孤小豚不可得也】子亟去【索隐音棘犹急也】无汚我【索隐汚乌故反】我寕防戱汚渎之中自快【索隐汚渎音乌读潢汚之小渠也】无为有国者所覊终身不仕以快吾志焉【正义荘子云荘子钓于濮水之上楚王使大夫往曰愿以境内累荘子持竿不顾曰吾闻楚有神龟死二千嵗矣巾笥藏之庙堂之上此龟宁死为留骨而贵乎宁生曵尾泥中乎大夫曰宁曵尾涂中荘子曰往矣吾将曵尾于涂中与此传不同】
　　申不害者京人也【索隐申子名不害按别録云京今河南京县正义括地志云京县故城在郑州荥阳县东南二十里郑之京邑也】故郑之贱臣学术以干韩昭侯【索隐术即刑名法术】昭侯用为相内修政敎外应诸侯十五年终申子之身国治兵彊无侵韩者【索隐王劭按纪年韩昭侯之世兵寇屦交异乎此言】申子之学本于黄老而主刑名著书二篇号曰申子【集解骃案刘向别録曰今民间所有上书二篇中书六篇皆合二篇已过太史公所记也正义阮孝绪七畧云申子三卷也】韩非者韩之诸公子也【正义阮孝绪七畧云韩子二十卷韩世家云王安五年非使秦九年虏王安韩遂亡】喜刑名法术之学【集解骃案新序曰申子之书言人主当执术无刑因循以督责臣下其责深刻故号曰术啇鞅所为书号曰法皆曰刑名故号曰刑名法术之书索隐著书三十余篇号曰韩子】而其归本于黄老【索隐刘氏云黄老之法不尚繁华清简无为君臣自正韩非之论诋駮浮滛法制无私而名实相称故曰归于黄老斯未为得其本防今按韩子书有解老喩老二篇是大抵亦崇黄老之学也】非为人口吃【正义音讫】不能道説而善著书与李斯俱事荀卿【正义孙卿子二十二卷名况赵人楚兰陵令避汉宣帝讳改姓孙也】斯自以为不如非非见韩之削弱数以书谏韩王【索隐韩王安也】韩王不能用于是韩非疾治国不务脩眀其法制执势以御其臣下富国彊兵而以求人任贤反举浮淫之蠧而加之于功实之上以为儒者用文乱法而侠者以武犯禁寛则宠名誉之人急则用介胄之士【正义介甲也胄兜鍪也】今者所养非所用【索隐言非疾时君以禄养其臣者乃皆安禄养交之臣非勇悍忠梗及折冲御侮之人也】所用非所养【索隐言人主临事任用并非常所禄养之士故难可尽其死力也】悲亷直不容于邪枉之臣【索隐又非奸邪谄谀之臣不容亷直之士】观往者得失之变【正义韩非见王安不用忠良令国削弱故观往古有国之君则得失之变异而作韩子二十卷】故作孤愤五蠧内外储说林説难十余万言【索隐此皆非所著书篇名也孤愤愤孤直不容于时也五蠧蠧政之事有五也内外储按韩子有内外储説篇内储言眀君执术以制臣下利之在己故曰内也外储言眀君观聼臣下之言行以断其赏罚赏罚在彼故曰外也储蓄二事所谓眀君也説林者广説诸事其多若林故曰説林也今韩子有説林上下二篇説难者説前人行事与已不同而诘难之故其书有説难篇】然韩非知説之难为説难书甚具终死于秦不能自脱【索隐説音税难音奴干反言防説之道为难故曰説难其书词甚髙故特载之然此篇亦与韩子防异烦省小不同刘伯荘亦申其意粗释其防文幽防故有刘説也】説难曰凡説之难非吾知之有以説之难也【正义凡説难识情理不当人主之心恐犯逆鳞説之难知故言非吾知之有以説之乃为难】又非吾辩之难能眀吾意之难也【正义能分眀吾意以説之亦又未为难也尚非甚难】又非吾敢横失能尽之难也【索隐韩子横失作横佚刘氏云吾之所言无横无失陈辞发策能尽説情此虽是难尚非难也正义横扩孟反又非吾敢有横失词理能尽説己之情此虽是难尚非极难】凡説之难在知所説之心可以吾説当之【索隐刘氏云关説之难正在于此也按説之心者谓人君之心也言以人臣防末射尊重之意贵贱隔絶旨趣难知自非髙识莫近防防故曰説之难也乃须审眀人主之意必以説合其情故云吾説当之也正义前者三説并未为难凡説之难者正在于此言深辩知前人意可以吾説当之闇与前人心防説则行乃是难矣】所説出于为名髙者也而説之以厚利则见下节而遇卑贱必弃逺矣【索隐谓所説之王中心本出欲立髙名者也説臣乃陈厚利是其见下节也既不防髙情故遇卑贱必弃逺矣刘氏云稽古羲皇祖述尧舜是为名髙也】所説出于厚利者也而説之以名髙则见无心而逺事情必不收矣【索隐亦谓所説之君出意本规厚利而説臣乃陈名髙之节则是説者无心逺于我之事情必不收用也故刘氏曰若秦孝公志于彊国而商鞅説以帝王故怒而不用也】所説实为厚利而显为名髙者也【索隐韩子实字作隂显者阳也谓其君实为厚利而诈作欲为名髙之节也正义前人必欲厚利诈慕名髙则阳收其説实踈逺之】而説之以名髙则阳收其身而实防之若説之以厚利则隂用其言而显弃其身【索隐谓若下文云郑武公隂欲伐胡而关其思极论深计虽知説当终遭显戮也正义前人好利厚诈慕名髙説之以厚利则隂用説者之言而显不收其身説士不可不察】此之不可不知也夫事以密成而以泄败未必其身泄之也而语及其所匿之事如是者身危【正义事多相类语言或説其相类之事前人觉悟便成漏泄故身危也】贵人有过端而説者眀言善议以推其恶者则身危【正义人主有过失之端绪而引美善之议以推人主之恶则身危】周泽未渥也而语极知说行而有功则德亡【正义渥霑濡也人臣事君未满周至之恩泽而説事当理事行有功君不以为恩德故德亡】説不行而有败则见疑如是者身危【索隐谓人臣事上其道未合至周之恩未沾渥于下而輙吐诚极知其道説有功则其德亦亡亡无也韩子作则见忘然见志胜于德亡也又若説不行而有败则见疑如是者身危是恩意未深輙评时政不为所信更致嫌疑若下文所云邻父以墙坏有盗却为见疑即其类也正义説事不行或行有败怀则必致危殆若此者身危也】夫贵人得计而欲自以为功説者与知焉则身危【正义与音预人主先得其计已功説者知前发其踪迹身必危亡】彼显有所出事廼自以为也故説者与知焉则身危【索隐谓人主眀有所出事乃自以为功而説者与知是则以为间故身危正义人主眀所出事乃以有所营为説者预知其计而説者身亡危】彊之以其所必不为【索隐刘氏云若项羽必欲衣锦东归而説者彊述关中违防忤情自招诛灭也】止之以其所不能已者身危【索隐刘氏云若汉景帝决废栗太子而周亚夫彊欲止之竟不从其言后遂下狱也正义彊其两反人主必不欲有为而説者彊令为之人主己营为而説者彊止之者身危】故曰与之论大人则以为间已【正义间音纪苋反説彼大人之短以为窃己之事情乃为刺讥间之】与之论细人则以为鬻权【索隐韩子鬻权作卖重谓荐彼细防之人言堪大用则疑其挟诈而卖我之权正义鬻音育刘伯荘云论则疑其挟诈卖己之权】论其所爱则以为借资【正义説人主爱行人主以为借己之资籍也】论其所憎则以为尝已【正义论説人主所憎恶人主则以为尝试于己也】径省其辞则不知而屈之【索隐谓人主意在文华而説者但径防省畧其辞则以説者为无知而见屈辱也正义省山景反】泛滥博文则多而久之【索隐谓人主志在简要而説者务于浮辞泛滥博渉文华则君上嫌其多迃诞文而无当正义泛滥浮辞也博文广言句也言浮説广陈必多词理时乃永久人主疲倦】顺事陈意则曰怯懦而不尽【正义懦音乃乱反説者陈言顺人主之意则或怯懦而不尽事情也】虑事广肆则曰草野而倨侮【正义草野犹鄙陋也广陈言词多有鄙陋乃成倨傲侮慢】此説之难不可不知也凡説之务在知饰所説之所敬而灭其所丑【索隐所説谓所説之主也饰其所敬者説士当知人主之所敬而时以文饰之灭其所丑谓人主有所避讳而丑之逰説者当灭其事端而不言也】彼自知其计则无以其失穷之【正义前人自知其失误説士无以失误穷极之乃为讪上也】自勇其断则无以其敌怒之【索隐谓人主自勇其断説士无以己意而攻间之是以卑下之谋自敌于上以致谴怒也正义断音端乱反刘伯荘云贵人断甲为是説者以乙破之乙之理难同怒以下敌上也】自多其力则无以其难概之【索隐概犹格也刘氏云秦昭王决欲攻赵白起苦説其难遂已之心拒格君上故致杜邮之僇正义概古代反】规异事与同计誉异人与同行者则以饰之无伤也【正义刘伯荘云贵人与甲同计与乙同行者説士陈言无伤甲乙也】有与同失者则眀饰其无失也【索隐按上文言人主规亊誉人与人同计同行今説者之词不得伤于同计同行之人仍可文饰其类也又若人主与同失者而説者则可眀饰其无失也正义人主与甲同失説者文饰甲之无失】大忠无所拂辞【索隐拂音佛大忠之人志在匡君于善君初不从则且退止待君之悦而又防谏即不拂悟于君也】悟言无所击排【索隐谓大忠説谏之词本欲归于安人兴化亦无别有所击射排摈按韩子作击摩】廼后申其辩知焉此所以亲近不疑【正义拂悟当为咈忤古字假借耳咈违也忤逆也言大忠之事拟安民兴化事在匡弼君初亦不击排乃后周泽霑濡君臣道合乃敢辩智説焉此所以亲近而不见疑是知尽之难】知尽之难也【集解徐广曰知一作得难一作辞索隐谓人臣尽知事上之道难也韩子作得尽之辞正义言説士知谈説之难也为能尽此谈説之道得当人主之心君臣相合乃是知尽之难也】得旷日弥久而周泽既渥【索隐谓君臣道合旷日已久诚着于君也君之渥泽周浃于臣鱼水相须盐梅相和也】深计而不疑交争而不罪廼眀计利害以致其功直指是非以饰其身以此相持此説之成也【正义夫知尽之难则君臣道合故得旷日弥久而周泽既渥深计而君不疑与君交争而不罪而得眀计国之利害以致其功直指是非任爵禄于身以此君臣相执持此説之成也】伊尹为庖【正义殷本纪云乃为有莘氏媵臣负鼎爼以滋味説汤致王道是也】百里奚为虏【正义晋世家云袭灭虞公及大夫百里以媵秦穆姬也】皆所由干其上也故此二子者皆圣人也犹不能无役身而渉世如此其污也【正义污音乌故反庖虏是污】则非能仕之所设也【索隐韩子作能士之所耻也】宋有富人天雨墙坏其子曰不筑且有盗其邻人之父亦云暮而果大亡其财其家甚知其子而疑邻人之父【正义其子邻父説皆当矣而切见疑非处知则难乎】昔者郑武公欲伐胡【正义世本云胡归姓也括地志云胡城在豫州郾城县界】廼以其子妻之因问羣臣曰吾欲用兵谁可伐者关其思曰胡可伐廼戮关其思曰胡兄弟之国也子言伐之何也胡君闻之以郑为亲己而不备郑郑人袭胡取之此二説者其知皆当矣【正义当当浪反】然而甚者为戮薄者见疑非知之难也处知则难矣昔者弥子瑕见爱于卫君卫国之法窃驾君车者罪至刖既而弥子之母病人闻往夜告之弥子矫驾君车而出君闻之而贤之曰孝哉为母之故而犯刖罪与君防果园弥子食桃而甘不尽而奉君君曰爱我哉忘其口而念我及弥子色衰而爱弛得罪于君君曰是尝矫驾吾车又尝食我以其余桃故弥子之行未变于初也前见贤而后获罪者爱憎之至变也故有爱于主则知当而加亲见憎于主则罪当而加防故谏説之士不可不察爱憎之主而后説之矣夫龙之为虫也【正义龙虫类也故言龙之为虫】可扰狎而骑也然其喉下有逆鳞径尺人有婴之则必杀人人主亦有逆鳞説之者能无婴人主之逆鳞则防矣【索隐防庶也谓庶防于善谏説正义説者能不犯人主逆鳞则庶防矣】人或传其书至秦秦王见孤愤五蠧之书曰嗟乎寡人得见此人与之防死不恨矣李斯曰此韩非之所著书也秦因急攻韩韩王始不用非及急廼遣非使秦秦王悦之未信用李斯姚贾害之毁之曰韩非韩之诸公子也今王欲并诸侯非终为韩不为秦此人之情也今王不用久留而归之此自遗患也不如以过法诛之秦王以为然下吏治非李斯使人遗非药使自杀韩非欲自陈不得见秦王后悔之使人赦之非己死矣【集解骃案战国防曰秦王封姚贾千户以为上卿韩非短之曰贾梁监门子盗于梁臣于赵而逐取世监门子梁大盗赵逐臣与同社稷之计非所以励羣臣也王召贾问之贾答云云廼诛韩非也】申子韩子皆著书传于后世学者多有余独悲韩子为説难而不能自脱耳
　　太史公曰老子所贵道虚无因应变化于无为故著书辞称防妙难识荘子散道德放论要亦归之自然申子卑卑【集解骃案自勉励之意也】施之于名实韩子引防墨切事情眀是非其极惨礉【集解骃案胡革反用法惨急而鞠礉深刻】少恩皆原于道德之意而老子深逺矣
　　【索隐述賛曰伯阳立敎清净无为道尊东鲁迹窜西垂荘蒙栩栩申害卑卑刑名有术説难极知悲彼周防终亡李斯】







　　史记卷六十三
　　史记卷六十三考证
　　老荘申韩列传老子者正义朱韬玉札及神仙传云○【臣照】按汉武惑于神仙方士并宗老子故司马迁作老子传着其乡里详考其子孙以眀老子者亦人耳非所谓乘云气御飞龙不可方物者故一则曰老子隐君子也再则曰老子隐君子也良史心苦矣正义翻引神仙荒唐谬悠之论以为史注夏虫不可语氷有如是
　　合七十嵗而覇王者出焉○周本纪封禅书云合十七嵗秦本纪云七十七嵗





　　史记卷六十三考证
　　钦定四库全书
　　史记卷六十四
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　司马穰苴列传第四
　　司马穰苴者田完之苗裔也【索隐穰苴田氏之族为大司马故曰司马穰苴也正义穰音若羊反苴音子徐反田穰苴为司马官主兵】齐景公时晋伐阿甄而燕侵河上【索隐阿甄皆齐邑晋太康地记曰阿即东阿也地理志云甄城县属济隂正义河上黄河南岸地即沧德二州北界】齐师败绩景公患之晏婴乃荐田穰苴曰穰苴虽田氏庶孽然其人文能附众武能威敌愿君试之景公召穰苴与语兵事大説之以为将军【索隐谓命之为将以将军也将音即匠反遂以将军为官名故尸子曰十万之师无将军则乱六国时有此官】将兵扞燕晋之师穰苴曰臣素卑贱君擢之闾伍之中加之大夫之上士卒未附百姓不信人微权轻愿得君之宠臣国之所尊以监军乃可于是景公许之使荘贾往穰苴既辞与荘贾约曰旦日日中防于军门【索隐按旦日谓眀日日中时期防于军门】穰苴先驰至军立表下漏待贾【索隐立表谓立木为表以视日景下漏谓下滴漏以知刻数也】贾素骄贵以为将已之军而已为监不甚急【正义己音纪监甲暂反】亲戚左右送之留饮日中而贾不至穰苴则仆表决漏【索隐仆音赴仆者卧其表也决漏谓决去壶中漏水以贾失期过日中故也】入行军勒兵申眀约束约束既定夕时荘贾乃至穰苴曰何后期为贾谢曰不佞大夫亲戚送之故留穰苴曰将受命之日则忘其家临军约束则忘其亲援枹鼓之急则忘其身【索隐援音袁枹音浮正义援作操枹音孚谓鼓挺也】今敌国深侵邦内骚动士卒暴露于境君寝不安席食不甘味百姓之命皆悬于君何谓相送乎召军正问曰军法期而后至者云何对曰当斩荘贾惧使人驰报景公请救既往未及反于是遂斩荘贾以徇三军三军之士皆振栗乆之景公遣使者持节赦贾驰入军中穰苴曰将在军君令有所不受【集解魏武帝曰茍便于事不拘君命】问军正曰军中不驰今使者驰云何正曰当斩使者大惧穰苴曰君之使不可杀之乃斩其仆车之左驸马之左骖以徇三军【索隐谓斩其使者仆车之左驸又斩马之左骖以御马在左故也正义驸音附刘伯荘云驸者箱外之立木承重校者徇行示也】遣使者还报然后行士卒次舍井灶饮食问疾医药身自拊循之悉取将军之资粮享士卒身与士卒平分粮食最比【正义比作卑必耳反】其羸弱者三日而后勒兵病者皆求行争奋出为之赴战晋师闻之为罢去燕师闻之度水而解【正义度黄河水北去而解】于是追击之遂取所亡封内故境而引兵归未至国释兵旅解约束誓盟而后入邑景公与诸大夫郊迎劳师成礼然后反归寝既见穰苴尊为大司马田氏日以益尊于齐已而大夫鲍氏髙国之属害之谮于景公景公退穰苴苴发疾而死田乞田豹之徒由此怨髙国等【索隐田乞田僖子豹亦僖子之族也】其后及田常杀简公尽灭髙子国子之族至常曽孙和因自立为齐威王【索隐此文误也当云田和自立至其孙因号为齐威王故世家云田和自立号太公其孙号威王也】用兵行威大放穰苴之法【正义放方往反】而诸侯朝齐齐威王使大夫追论古者司马兵法而附穰苴于其中因号曰司马穰苴兵法太史公曰余读司马兵法闳廓深逺虽三代征伐未能竟其义如其文也亦少襃矣【索隐谓司马法説行兵揖让有三代之法而齐区区小国又当战国之时故云少襃】若夫穰苴区区为小国行师何暇及司马兵法之揖让乎世既多司马兵法以故不论著穰苴之列传焉
　　【索隐述赞曰燕侵河上齐师败绩婴荐穰苴武能威敌斩贾以徇三军惊惕我卒既彊彼寇退壁法行司马实赖宗戚】







　　史记卷六十四
　　史记卷六十四考证
　　司马穰苴列传齐景公时晋伐阿甄而燕侵河上○古史曰太史公为司马穰苴传言齐景公拔以为将遂以成功归为大司马大夫髙国害之谮而杀之其言甚羙世皆信之予以春秋左氏考之未有燕晋伐齐者也而战国防称司马穰苴执政者也湣王杀之故大臣不附意者穰苴湣王之臣尝为湣王却燕晋而战国杂説遂以为景公时耶习学记言曰左氏前后载齐事甚详使有穰苴暴起立功不应遗落也况伐阿鄄侵河上皆景公时所无大司马亦非齐官迁故称田乞田豹由此怨髙国若不考信于左氏者盖作书之人夸大其词而迁信之尔



　　史记卷六十四考证
<史部,正史类,史记>
　　钦定四库全书
　　史记卷六十五
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　孙子呉起列传第五
　　孙子武者齐人也【正义魏武帝云孙子者齐人事于呉王阖闾为呉将作兵法十三篇】以兵法见于呉王阖庐阖庐曰子之十三篇【正义七録云孙子兵法三卷案十三篇为上卷又有中下二卷】吾尽观之矣可以小试勒兵乎对曰可阖庐曰可试以妇人乎曰可于是许之出宫中美女得百八十人孙子分为二队以王之宠姬二人各为队长【索隐队徒对反长竹两反】皆令持防令之曰汝知而心与左右手背乎妇人曰知之孙子曰前则视心左视左手右视右手后即视背妇人曰诺约束既布乃设鈇钺即三令五申之于是鼓之右妇人大笑孙子曰约束不眀申令不熟将之罪也复三令五申而鼓之左妇人复大笑孙子曰约束不眀申令不熟将之罪也既已眀而不如法者吏士之罪也乃欲斩左右队长吴王从防上观见且斩爱姬大骇趣使使下令【索隐趣音促急也使音色吏反】曰寡人已知将军能用兵矣寡人非此二姬食不甘味愿勿斩也孙子曰臣既已受命为将将在军君命有所不受遂斩队长二人以徇用其次为队长于是复鼓之妇人左右前后跪起皆中规矩防墨无敢出声于是孙子使使报王曰兵既整齐王可试下观之唯王所欲用之虽赴水火犹可也呉王曰将军罢休就舍寡人不愿下观孙子曰王徒好其言不能用其实于是阖庐知孙子能用兵卒以为将西破彊楚入郢北威齐晋显名诸侯孙子与有力焉孙武既死【集解骃案越絶书曰呉县巫门外大冡孙武冡也去县十里索隐越絶书子贡所着恐非也其书多记呉越絶后土地或后人所録正义七録云越絶十六卷或云伍子胥撰】后百余嵗有孙膑膑生阿鄄之间膑亦孙武之后世子孙也孙膑尝与庞涓俱学兵法【索隐膑频忍反厐皮江反涓古反】庞涓既亊魏得为惠王将军而自以为能不及孙膑乃隂使召孙膑膑至庞涓恐其贤于己疾之则以法刑断其两足而黥之欲隐勿见齐使者如梁【正义今汴州】孙膑以刑徒隂见説齐使齐使以为竒窃载与之齐齐将田忌善而客待之忌数与齐诸公子驰逐重射孙子见其马足不甚相逺马有上中下軰于是孙子谓田忌曰君弟重射【索隐弟且也重射好射也】臣能令君胜田忌信然之与王及诸公子逐射千金【正义射音石随逐而射睹千金】及临质【索隐质犹对也将欲对射之时也一云质谓堋非也】孙子曰今以君之下驷与彼上驷取君上驷与彼中驷取君中驷与彼下驷既驰三軰毕而田忌一不胜而再胜卒得王千金于是忌进孙子于威王威王问兵法遂以为师其后魏伐赵赵急请救于齐齐威王欲将孙膑膑辞谢曰刑余之人不可于是乃以田忌为将而孙子为师居辎车中坐为计谋田忌欲引兵之赵孙子曰夫解杂乱纷纠者不控卷【索隐谓事之杂乱纷纠也解杂乱纷纠者当善以手解之不可控卷而击之卷即拳也刘氏云控总卷缩非也】救鬬者不撠【索隐音搏防谓救鬬者当善防解之无以手助相搏撠则其怒益炽矣按撠谓以手持撠刺人也】批亢虚【索隐批音白结反亢音苦浪反按批者相排批也音白灭反言敌人相亢拒也者撃也冲也虚者空也按谓前人相亢必须批之彼兵若虚则冲之欲令击梁之虚也此当是旧语故孙子以言之也】形格势禁则自为解耳【索隐谓若批其相亢击彼虚则是事形相格而其势自禁止则彼自为解兵也】今梁赵相攻轻兵锐卒必竭于外老弱罢于内君不若引兵疾走大梁据其街路冲其方虚彼必释赵而自救是我一举解赵之围而收弊于魏也【索隐谓齐今引兵据大梁之冲是冲其方虚之时梁必释赵而自救是一举释赵而弊魏】田忌从之魏果去邯郸与齐战于桂陵大破梁军后十五年【索隐王劭按纪年梁惠王十七年齐田忌败梁桂陵至二十七年十二月齐田朌败梁马陵计相去无十五嵗也】魏与赵攻韩韩告急于齐齐使田忌将而往直走大梁魏将厐涓闻之去韩而归齐军既已过而西矣孙子谓田忌曰彼三晋之兵素悍勇而轻齐齐号为怯善战者因其势而利导之兵法百里而趣利者蹶上将【集解魏武帝曰蹶犹挫也索隐蹶音巨月反刘氏云蹶犹毙】五十里而趣利者军半至使齐军入魏地为十万灶眀日为五万灶又眀日为三万灶庞涓行三日大喜曰我固知齐军怯入吾地三日士卒亡者过半矣乃弃其歩军与其轻锐倍日并行逐之孙子度其行暮当至马陵马陵道狭而旁多阻隘可伏兵乃斫大树白而书之曰庞涓死于此树之下于是令齐军善射者万弩夹道而伏期曰暮见火举而俱发庞涓果夜至斫木下见白书乃鑚火烛之读其书未毕齐军万弩俱发魏军大乱相失庞涓自知智穷兵败乃自刭曰遂成竖子之名【索隐竖子谓膑】齐因乘胜尽破其军虏魏太子申以归孙膑以此名显天下世传其兵法
　　吴起者卫人也好用兵尝学于曾子事鲁君齐人攻鲁鲁欲将呉起呉起取齐女为妻而鲁疑之呉起于是欲就名遂杀其妻以眀不与齐也鲁卒以为将将而攻齐大破之鲁人或恶呉起曰起之为人猜忍人也其少时家累千金防仕不遂遂破其家乡党笑之吴起杀其谤己者三十余人而东出卫郭门与其母诀齧臂而盟曰起不为卿相不复入卫遂事曾子居顷之其母死起终不归曾子薄之而与起絶起乃之鲁学兵法以事鲁君鲁君疑之起杀妻以求将夫鲁小国而有战胜之名则诸侯圗鲁矣且鲁卫兄弟之国也而君用起则是弃卫鲁君疑之谢呉起呉起于是闻魏文侯贤欲事之文侯问李克曰吴起何如人哉李克曰起贪而好色【索隐王劭云此李克言吴起贪下文云魏文侯知起廉尽能得士心又公叔之仆称起为人节廉岂前贪而后廉何言之相反也今李克言起贪者起本家累千金破产求仕非实贪也盖言贪者是贪荣名耳故母死不赴杀妻将鲁是也或者起未委质于魏犹有贪迹及其见用则尽廉能亦何异乎陈平之为人也】然用兵司马穰苴不能过也于是魏文侯以为将击秦拔五城起之为将与士卒最下者同衣食卧不设席行不骑乘亲裹赢粮与士卒分劳苦卒有病疽者起为吮之【索隐吮音弋软反又才软反】卒母闻而哭之人曰子卒也而将军自吮其疽何哭为母曰非然也往年吴公吮其父其父战不旋踵遂死于敌吴公今又吮其子妾不知其死所矣是以哭之文侯以吴起善用兵廉平尽能得士心乃以为西河守以拒秦韩魏文侯既卒起事其子武侯武侯浮西河而下中流顾而谓吴起曰美哉乎山河之固此魏国之寳也起对曰在德不在险昔三苖氏左洞庭右彭蠡德义不脩禹灭之夏桀之居左河济右泰华伊阙在其南羊肠在其北【集解瓒曰今河南城为直之皇甫谧曰壶关有羊肠阪在太原晋阳西北九十里】脩政不仁汤放之殷纣之国左孟门【索隐刘氏按纣都朝歌今孟山在其西今言左则东边别有孟门也】右太行常山在其北大河经其南脩政不德武王杀之由此观之在德不在险若君不脩德舟中之人尽为敌国也【集解骃案扬子法言曰美哉言乎使起之用兵每若斯则太公何以加诸】武侯曰善即封吴起为西河守甚有声名魏置相相田文【索隐吕氏春秋作商文】吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩赵宾从子孰与起文曰不如子起曰此子三者皆出吾下而位加吾上何也文曰主少国疑大臣未附百姓不信方是之时属之于子乎属之于我乎起黙然良乆曰属之子矣文曰此乃吾所以居子之上也吴起乃自知弗如田文田文既死公叔为相【索隐韩之公族】尚魏公主而害吴起公叔之仆曰起易去也公叔曰柰何其仆曰吴起为人节廉而自喜名也君因先与武侯言曰夫吴起贤人也而侯之国小又与彊秦壤界臣窃恐起之无留心也武侯即曰柰何君因谓武侯曰试延以公主起有留心则必受之无留心则必辞矣以此卜之君因召吴起而与归即令公主怒而轻君吴起见公主之贱君也则必辞于是吴起见公主之贱魏相果辞魏武侯武侯疑之而弗信也吴起惧得罪遂去即之楚楚悼王素闻起贤至则相楚眀法审令捐不急之官废公族疏逺者以抚养战鬬之士要在彊兵破驰説之言从横者于是南平百越北并陈蔡却三晋西伐秦诸侯患楚之彊故楚之贵戚尽欲害吴起及悼王死宗室大臣作乱而攻吴起吴起走之王尸而伏之击起之徒因射刺吴起并中悼王【索隐楚系家悼王名疑】悼王既葬太子立【索隐肃王也】乃使令尹尽诛射吴起而并中王尸者坐射起而夷宗死者七十余家太史公曰世俗所称师旅皆道孙子十三篇吴起兵法世多有故弗论论其行事所施设者语曰能行之者未必能言能言之者未必能行孙子筹策庞涓眀矣然不能蚤救患于被刑吴起説武侯以形势不如德然行之于楚以刻暴少恩忘其躯悲夫
　　【索隐述賛曰孙子兵法一十三篇美人既斩良将得焉刖孙膑脚筹策庞涓吴起相魏西河称贤惨礉事楚死后留权】







　　史记卷六十五
　　史记卷六十五考证
　　孙子吴起列传君第重射索隐重射好射也○徐孚逺曰重射者再射也索隐非
　　救鬭者不搏撠索隐按撠谓以手持撠刺人也○余有丁曰撠义当为击非矛防也
　　批亢虚索隐按批者相排批也言敌人相亢拒也者击也冲也虚者空也按谓前人相亢必须批之彼兵若虚则冲之欲令击梁之虚也此当是旧语故孙子以言之也○顾炎武曰索隐非也此与刘敬传搤其肮之肮同张晏曰喉咙也下文所谓据其街路是也以敌人所不及备故之虚
　　即封吴起为西河守○徐孚逺曰前既为西河守矣此又云盖杂引而未删正【臣照】按徐説非也武侯曰善即封吴起盖加以封耳下乃云为西河守甚有声名而不得为相今并作一句读遂疑此句重出
　　公叔为相索隐韩之公族○【臣照】按战国防公叔疑为魏公叔痤非韩公族也公叔痤为魏将而与韩赵战浍北禽乐祚赏田百万禄之反走再拜而辞以让吴起之后则非害起者也此与国策参差不同

</div>
    <div class="pagination">
<a href="史记四库_page47.html">上一页</a><span>...</span><a href="史记四库_page43.html">43</a><a href="史记四库_page44.html">44</a><a href="史记四库_page45.html">45</a><a href="史记四库_page46.html">46</a><a href="史记四库_page47.html">47</a><span class="current-page">48</span><a href="史记四库_page49.html">49</a><a href="史记四库_page50.html">50</a><a href="史记四库_page51.html">51</a><a href="史记四库_page52.html">52</a><a href="史记四库_page53.html">53</a><span>...</span><a href="史记四库_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
