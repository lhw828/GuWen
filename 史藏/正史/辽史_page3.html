<!DOCTYPE html>
<html>
<head>
    <meta charset="UTF-8">
    <title>辽史 - 第 3 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 3 页/共 221 页</h1>
    <div class="content">
　　八月壬辰，上次恩德山。皇子李胡生。

　　冬十月戊寅，剌葛破平州，还，复与迭剌、寅底石、安端等反。甲申，遣人使梁致祭。壬辰，还次北阿鲁山，闻诸弟以兵阻道，引军南趋十七泺。是日燔柴。翼日，次七渡河，诸弟各遣人谢罪。上犹矜怜，许以自新。

　　是岁，以兵讨两冶，以所获僧崇文等五十人归西楼，建天雄寺以居之，以示天助雄武。

　　七年春正月甲辰朔，以用兵免朝。晋王李存拨幽州，擒刘守光。甲寅，王师次赤水城，弟剌葛等乞降。上素服，乘赭白马，以将军耶律乐姑、辖剌仅阿钵为御，解兵器、肃侍卫以受之，因加慰谕。剌葛等引退，上复数遣使抚慰。

　　二月甲戌朔，梁均王友贞讨杀其兄友，嗣立。

　　三月癸丑，次芦水，弟迭剌哥图为奚王，与安端拥千馀骑而至，绐称入觐。上怒曰：「尔曹始谋逆乱，朕特恕之，使改过自新，尚尔反覆，将不利於朕！」遂拘之。以所部分隶诸军。而剌葛引其众至乙室堇淀，具天子旗鼓，将自立，皇太后阴遣人谕令避去。会弭姑乃、怀里阳言车驾且至，其众惊溃，掠居民北走，上以兵追之。剌葛遣其党寅底石引兵径趋行宫，焚其辎重、庐帐，纵兵大杀。皇后急遣蜀古鲁救之，<六>仅得天子旗鼓而已。其党神速姑复劫西楼，焚明王楼。上至土河，秣马休兵，若不为意。诸将请急追之，上曰：「俟其远遁，人各怀土。怀土既切，其心必离，我军乘之，破之必矣！」尽以先所获资畜分赐将士，留夷离毕直里姑总政务。

　　夏四月戊寅，北追剌葛。己卯，次弭里，问诸弟面木叶山射鬼箭厌禳，<七>乃执叛人解里向彼，亦以其法厌之。至达里淀，选轻骑追及培只河，尽获其党辎重、生口。先遣室韦及吐浑酋长拨剌、迪里姑等五人分兵伏其前路，命北宰相迪里古为先锋进击之。剌葛率兵逆战，迪里古以轻兵薄之。其弟遏古只临阵，射数十人毙，众莫敢前。相拒至晡，众乃溃。追至柴河，遂自焚其车乘庐帐而去。前遇拨剌、迪里姑等伏发，合击，遂大败之。剌葛奔溃，遗其所夺神帐於路，上见而拜奠之。所获生口尽纵归本土。其党库古只、磨朵皆面缚请罪。师次札堵河，大雨暴涨。

　　五月癸丑，遣北宰相迪辇率骁骑先渡。甲寅，奏擒剌葛、涅里衮阿钵於榆河，前北宰相萧实鲁、寅底石自刭不殊。遂以黑白羊祭天地。壬戌，剌葛、涅里衮阿钵诣行在，以稿索自缚，牵羊望拜。上还至大岭。时大军久出，辎重不相属，士卒煮马驹、采野菜以为食，孳畜道毙者十七八，物价十倍，器服资货委弃於楚里河，狼藉数百里，因更剌葛名暴里。丙寅，至库里，以青牛白马祭天地。以生口六百、马二千三百分赐大、小鹘军。

　　六月辛巳，至榆岭，以辖赖县人扫古非法残民，磔之。甲申，上登都庵山，抚其先奇首可汗遗迹，徘徊顾瞻而兴叹焉。闻狱官涅离擅造大校，人不堪其苦，有至死者，命诛之。壬辰，次狼河，获逆党雅里、弭里，生埋之铜河南轨下。放所俘还，多为于骨里所掠。上怒，引轻骑驰击。复遣骁将分道追袭，尽获其众并掠者。庚子，次阿敦泺，以养子涅里思附诸弟叛，以鬼箭射杀之。其馀党六千，各以轻重论刑。于厥掠生口者三十馀人，亦俾赎其罪，放归本部。至石岭西，诏收回军乏食所弃兵仗，召北府兵验而还之。以夷离涅里衮附诸弟为叛，不忍显戮，命自投崖而死。

　　秋八月己卯，幸龙眉宫，逆党二十九人，以其妻女赐有功将校，所掠珍宝、孳畜还主；亡其本物者，命责偿其家；不能偿者，赐以其部曲。

　　九月壬戌，上发自西楼。

　　冬十月庚午。驻赤崖。戊寅，和州回鹘来贡。癸未，乙室府人迪里古、迷骨离部人特里以从逆诛。诏群臣分决滞讼，以韩知古录其事，只里姑掌捕亡。

　　十一月，祠木叶山。还次昭乌山，省风俗，见高年，议朝政，定吉凶仪。

　　十二月戊子，燔柴于莲花泺。

　　八年春正月甲辰，以曷鲁为迭剌部夷离，忽烈为惕隐。于骨里部人特离敏执逆党怖胡、亚里只等十七人来献，上亲鞫之。辞多连宗室及有胁从者，乃杖杀首恶怖胡，馀并原释。于越率懒之子化哥屡蓄奸谋，上每优容之，而反覆不悛，召父老群臣正其罪，并其子戮之，分其财以给卫士。有司所鞫逆党三百馀人，狱既具，上以人命至重，死不复生，赐宴一日，随其平生之好，使为之。酒酣，或歌、或舞、或戏射、角，各极其意。明日，乃以轻重论刑。首恶剌葛，其次迭剌哥，上犹弟之，不忍置法，杖而释之。以寅底石、安端性本庸弱，为剌葛所使，皆释其罪。前于越赫底里子解里、剌葛妻辖剌已实预逆谋，命皆绞杀之。寅底石妻涅离胁从，安端妻粘睦姑尝有忠告，并免。因谓左右曰：「诸弟性虽敏黠，而蓄奸稔恶。尝自矜有出人之智，安忍凶狠，溪壑可塞而贪黩无厌。求人之失，虽小而可恕，谓重如泰山；身行不义，虽入大恶，谓轻於鸿毛。昵比群小，谋及妇人，同恶相济，以危国祚。虽欲不败，其可得乎？北宰相实鲁妻馀卢睹姑於国至亲，一旦负朕，从于叛逆，未置之法而病死。此天诛也。解里自幼与朕常同寝食，眷遇之厚，冠於宗属，亦与其父背大恩而从不轨，兹可恕乎！」

　　秋七月丙申朔，有司上诸帐族与谋逆者三百馀人罪状，皆弃市。上叹曰：「致人于死，岂朕所欲。若止负朕躬，尚可容贷。此曹恣行不道，残害忠良，涂炭生民，剽掠财产。民间昔有万马，今皆徒步，有国以来所未尝有。实不得已而诛之。」

　　冬十月甲子朔，建开皇殿於明王楼基。

　　九年春正月，乌古部叛，讨平之。

　　夏六月，幽州军校齐行本举其族及其部曲男女三千人请降，诏授检校尚书、左仆射，赐名兀欲，给其堿食。数日亡去，幽帅周德威纳之。及诏索之，德威语不逊，乃议南征。

　　冬十月戊申，钩鱼于鸭渌江。新罗遣使贡方物，高丽遣使进宝剑，吴越王钱遣滕彦休来贡。

　　是岁，君基太一神数见，诏图其像。

　　神册元年春二月丙戌朔，上在龙化州，迭烈部夷离耶律曷鲁等率百僚请上尊号，三表乃允。丙申，群臣及诸属国筑坛州东，上尊号曰大圣大明天皇帝，后曰应天大明地皇后。大赦，建元神册。初，阙地为坛，得金铃，因名其地曰金铃冈。坛侧满林曰册圣林。

　　三月丙辰，以迭烈部夷离曷鲁为阿庐朵里于越，百僚进秩、颁赉有差，赐三日。立子倍为皇太子。

　　夏四月乙酉朔，晋幽州节度使卢国用来降，<八>以为幽州兵马留後。甲辰，梁遣郎公远来贺。

　　六月庚寅，吴越王遣滕彦休来贡。

　　秋七月壬申，亲征突厥、吐浑、项、小蕃、沙陀诸部，皆平之。俘其酋长及其户万五千六百，铠甲、兵仗、器服九十馀万，宝货、驼马、牛羊不可胜算。

　　八月，拨朔州，擒节度使李嗣本。勒石纪功於青冢南。

　　冬十月癸未朔，乘胜而东。

　　十一月，攻蔚、新、武、妫、儒五州，斩首万四千七百馀级。自代北至河曲阴山，尽有其地。遂改武州为归化州，妫州为可汗州，置西南面招讨司，选有功者领之。其围蔚州，敌楼无故自坏，众军大噪乘之，不时而破。时梁及吴越二使皆在焉，诏引环城观之，因赐滕彦休名曰逑吕。

　　十二月，收山北八军。

　　二年春二月，晋新州裨将卢文进杀节度使李存榘来降。进攻其城，刺史安金全遁，以文进部将刘殷为刺史。

　　三月辛亥，攻幽州，节度使周德威以幽、并、镇、定、魏五州之兵拒于居庸关之西，合战於新州东，大破之，斩首三万馀级，杀李嗣恩之子武八。<九>以后弟阿骨只为统军，实鲁为先锋，东出关略燕、赵，不遇敌而还。己未，于骨里叛，命室鲁以兵讨之。

　　夏四月壬午，围幽州，不克。

　　六月乙巳，望城中有气如烟火状，上曰：「未可攻也。」以大暑霖潦，班师。留曷鲁、卢国用守之。剌葛与其子赛保里叛入幽州。

　　秋八月，李存遣李嗣源等救幽州，曷鲁等以兵少而还。

　　三年春正月丙申，以皇弟安端为大内惕隐，命攻云州及西南诸部。

　　二月，达旦国来聘。癸亥，城皇都，以礼部尚书康默记充版筑使。梁遣使来聘。晋、吴越、渤海、高丽、回鹘、阻卜、项及幽、镇、定、魏、潞等州各遣使来贡。

　　夏四月乙巳，皇弟迭烈哥谋叛，事觉，知有罪当诛，预为营圹，而诸戚请免。上素恶其弟寅底石妻涅里衮，乃曰：「涅里衮能代其死，则从。」涅里衮自缢圹中，并以奴女古、叛人曷鲁只生瘗其中。遂赦迭烈哥。

　　五月乙亥，诏建孔子庙、佛寺、道观。

　　秋七月乙酉，于越曷鲁薨，上震悼久之，辍朝三日，赠赙有加。

　　冬十二月庚子朔，幸辽阳故城。辛丑，北府宰相萧敌鲁薨。戊午，以于越曷鲁弟污里轸为迭烈部夷离，萧阿古只为北府宰相。甲子，皇孙隈欲生。

※校勘记

　　一：霞濑益石烈张元济校勘记（以下称张校）引百官志一「石烈，县也」，百官志二「弭里，乡也」，谓石烈下不应缀乡字。按国语解又以石烈为乡，弭里为乡之小者。石烈乡，乡字亦复赘。检下文太祖七年六月辖赖县、营卫志下六院部辖懒石烈，均此名异译。乡字衍。

　　二：伐河东代北代北，原误「伐北」，据兵卫志上及永乐大典（道光殿本考证引）改。

　　三：如迂王集会埚纪太宗天显五年十月作如迂正集会埚。

　　四：夏四月丁未朔唐梁王朱全忠废其主寻弑之钱大昕廿二史考异（以下称考异）引欧阳修五代史记（以下称新五代史），梁王即位在四月甲子，明年正月「弑济阴王」。此系之四月朔，误。

　　五：河东李克用卒卒字，据张校补。

　　六：皇后急遣蜀古鲁救之蜀古鲁，仪卫志四作曷古鲁，是。

　　七：问诸弟面木叶山射鬼箭厌禳冯家升辽史初校（以下称冯校）云：问当作闻。

　　八：晋幽州节度使卢国用来降按此为次年二月卢文进来降之重出。考异又论是时幽州节度使为周德威，不能同时又是卢国用。因文进为契丹平州节度使，遂误以契丹所授之官为唐官。辑本薛居正五代史（以下称旧五代史）九七文进字国用，新五代史四八作大用。
</div>
    <div class="pagination">
<a href="辽史_page2.html">上一页</a><a href="辽史.html">1</a><a href="辽史_page2.html">2</a><span class="current-page">3</span><a href="辽史_page4.html">4</a><a href="辽史_page5.html">5</a><a href="辽史_page6.html">6</a><a href="辽史_page7.html">7</a><a href="辽史_page8.html">8</a><span>...</span><a href="辽史_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
