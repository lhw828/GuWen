<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 10 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 10 页/共 34 页
  </h1>
  <div class="content">
   魏志卷十二
　　魏志卷十二考证
　　崔琰遂赐琰死注人得琰书以褁帻笼持其笼行都道中○宋本无持其笼三字毛本都作部
　　鲁国孔融注郡人甄子然孝行知名○宋本作郑子然又注太祖外虽寛容而内不防平○宋本寛容下有之字
　　娄圭皆以恃旧不防见诛注后坐藏亡命被系当死○监本讹坐赃今改正
　　何夔官至车骑将军注和帝佳之○一本作和帝伟之司马芝今条同等为兵幸时发遣○条北宋本作调防内官欲以事托芝○何焯校本作曹内官




　　魏志卷十二考证
　　钦定四库全书
　　魏志卷十三
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　钟繇【子毓】　华歆　　王朗【子肃】
　　钟繇字元常頴川长社人也【先贤行状曰钟皓字季明温良笃慎博学诗律教授门生千有余人为郡功曹时太丘长陈实为西门亭长皓深独敬异实少皓十七嵗常礼待与同分义防辟公府临辞太守问谁可代君皓曰明府欲必得其人西门亭长可用实曰钟君似不察人为意不知何独识我皓为司徒掾公出道路泥泞导从恶其相洒去公车絶逺公椎轼言司徒今日为独行耳还府向閤铃下不扶令揖掾属公奋手不顾时举府掾属皆投劾出皓为西曹掾即开府门分布晓语已出者曰臣下不能得自直扵君若司举绳墨以公失宰相之礼又不胜任诸君终身何所任邪掾属以故皆止都官果移西曹掾问空府去意皓召都官吏以见掾属名示之乃止前后九辟三府迁南乡林虑长不之官时郡中先軰为海内所归者苍梧太守定陵陈稚叔故黎阳令颍隂荀淑及皓少府李膺常宗此三人曰荀君清识难尚陈钟至徳可师膺之姑为皓兄之妻生子觐与膺年齐并有令名觐又好学慕古有退譲之行为童防时膺祖太尉修言觐似我家性国有道不废国无道免于刑戮者也复以膺妹妻之觐辟州宰未尝屈就膺谓觐曰孟轲以为人无好恶是非之心非人也弟扵人何太无皂白邪觐尝以膺之言白皓皓曰元礼祖公在位诸父并盛韩公之甥故得然耳国武子好昭人过以为怨本今岂其时保身全家汝道是也觐早亡膺虽荷功名位至卿佐而卒陨身世祸皓年六十九终扵家皓二子廸敷并以党锢不仕繇则廸之孙】甞与族父瑜俱至洛阳道遇相者曰此童有贵相然当厄于水努力慎之行未十里度桥马惊堕水防死瑜以相者言中益贵繇而供给资费使得専学举孝防【谢承汉书曰南阳隂修为颍川太守以旌贤擢俊为务举五官掾张仲方正察功曹钟繇主簿荀彧主记掾张礼贼曹掾杜祐孝亷荀攸计吏郭图为吏以光国朝】除尚书郎阳陵令以疾去辟三府为廷尉正黄门侍郎是时汉帝在西京李傕郭泛等乱长安中与关东断絶太祖领兖州牧始遣使上书【世语曰太祖遣使从事王必致命天子】傕泛等以为闗东欲自立天子今曹操虽有使命非其至实议留太祖使拒絶其意繇説傕泛等曰方今英雄并起各矫命専制唯曹兖州乃心王室而逆其忠欵非所以副将来之望也傕泛等用繇言厚加答报由是太祖使命遂得通太祖既数听荀彧之称繇又闻其说傕泛益虚心后傕脇天子繇与尚书郎韩斌同策谋天子得出长安繇有力焉拜御史中丞迁侍中尚书仆射并録前功封东武亭侯时关中诸将马腾韩遂等各拥彊兵相与争太祖方有事山东以关右为忧乃表繇以侍中守司校尉持节督闗中诸军委之以后事特使不拘科制繇至长安移书腾遂等为陈祸福腾遂各遣子入侍太祖在官渡与袁绍相持繇送马一千余匹给军太祖与繇书曰得所送马甚应其急关右平定朝廷无西顾之忧足下之勲也昔萧何镇守关中足食成军亦适当尔其后匃奴单于作乱平阳繇率诸军围之未防而袁尚所置河东太守郭援到河东众甚盛诸将议欲释之去繇曰袁氏方彊援之来闗中隂与之通所以未悉叛者顾吾威名故耳若弃而去示之以弱所在之民谁非寇讐縦吾欲归其得至乎此为未战先自败也且援刚愎好胜必易吾军若渡汾为营及其未济击之可大克也张既説马腾防击援腾遣子超将精兵逆之援至果轻渡汾众止之不济水未半击大破之【司马彪战畧曰袁尚遣高干郭援将兵数万人与匈奴单于宼河东遣使与马腾韩遂等连和腾等隂许之传干说腾曰古人有言顺道者昌逆徳者亡曹公奉天子诛暴乱法明国治上下用命有义必赏无义必罚可谓顺道矣袁氏背王命驱胡虏以陵中国寛而多忌仁而无防兵虽强实失天下心可谓逆徳矣今将军既事有道不尽其力隂懐两端欲以坐观成败吾恐成败既定奉辞责罪将军先为诛首矣扵是腾惧干曰智者转祸为福今曹公与袁氏相持而髙干郭援独制河东曹公虽有万全之计不能禁河东之不危也将军诚能引兵讨援内外击之其势必举是将军一举防袁氏之臂觧一方之急曹公必重徳将军将军功名竹帛不能尽载也惟将军审所择腾曰敬从教扵是遣子超将精兵万余人并将遂等兵与繇防击援等大败之】斩援降单于语在既其后河东卫固作乱与张晟张琰及髙干等并为寇繇又率诸将讨破之【魏畧曰诏徴河东太守王邑邑以天下未定心不愿徴而吏民亦恋邑郡掾卫固中郎将范先等各诣繇求乞邑而诏已拜杜畿为太守畿已入界繇不聼先等促邑交符邑佩卬绶径从河北诣许自归繇时治在洛阳自以威禁失督司之法乃上书自劾曰臣前上言故镇北将军领河东太守安阳亭侯王邑巧辟治官犯突科条事当推劾检实奸诈被诏书当如所紏以其归罪故加寛赦又臣上言吏民大小各懐顾望谓邑当还拒太守杜畿今皆反悔共迎畿之官谨按文书臣以空虗被防防擢入充近侍兼典机衡忝膺重任总统偏方既无徳政以惠民物又无威刑以检不恪至使邑违犯诏书郡掾卫固诳廹吏民讼诉之言交驿道路渐失其礼不防王命今虽反悔丑声流闻咎皆由臣威刑不摄臣又疾病前后歴年气力日防尸素重禄旷废职任罪明法正谨按侍中守司校尉东武亭侯钟繇幸得防恩以斗筲之才仍见防擢显从近密衔命督师明知诏书深疾长吏政教寛弱检下无刑乆病淹滞众职荒顿法令失张邑虽违科当必绳正法既举文书操弹失理至乃使邑逺诣阙廷隳忝使命挫伤爪牙而固诳廹吏民拒畿连月今虽反悔犯顺失正海内凶赫罪一由繇威刑闇弱又繇乆病不任所职非繇大臣当所宜为繇轻慢宪度不畏诏令不与国同心为臣不忠无所畏忌大为不敬又不承用诏书奉诏不谨又聪明蔽塞为下所欺弱不胜任数罪谨以劾臣请法车徴诣廷尉治繇罪大鸿胪削爵土臣乆婴笃疾渉夏盛剧命县呼吸不任部官輙以文书付功曹从事马适议免冠徒跣伏须罪诛诏不聼】自天子西迁洛阳人民单尽繇徙关中民又招纳亾叛以充之数年间民户稍实太祖征关中得以为资表繇为前军师魏国初建为大理迁相国文帝在东宫赐繇五熟釡为之铭曰扵赫有魏作汉藩辅厥相惟钟实干心膂靖恭夙夜匪遑安处百寮师师楷兹度矩【魏畧曰繇为相国以五熟釜鼎范因太子铸之釜成太子与繇书曰昔有黄三鼎周之九寳咸以一体使调一味岂若斯釜五味时芳盖鼎之烹餁以飨上帝以飬圣贤昭徳祈福莫斯之美故非大人莫之能造故非斯器莫宜盛徳今之嘉釡有逾兹美夫周之尸臣宋之考父卫之孔悝晋之魏颗彼四臣者并以功徳勒名钟鼎今执事寅亮大魏以隆圣化堂堂之徳扵斯为盛诚太常之所宜铭彛器之所宜勒故作斯铭勒之釜口庶可赞洪美垂之不朽臣松之按汉书郊祀志孝宣时美阳得鼎京兆尹张敞上议曰按鼎有刻书曰王命尸臣官此栒邑尸主事之臣栒音荀豳地赐尔鸾旂黼黻雕戈尸臣拜首稽首曰敢对天子丕显休命此殆周之所以褒赐大臣子孙大臣子孙刻铭其先功藏之于宫庙也考父铭见左氏传孔悝铭在礼记事显故不载国语曰昔克潞之役秦来图败晋功魏颗以其身追秦师扵辅氏亲止杜回其勒铭于景钟至于今不遗类其子孙不可不兴也太子所称四铭者也魏畧曰后太祖征汉中太子在孟津闻繇有玉玦欲得之而难公言宻使临菑侯转因人说之繇即送之太子与繇书曰夫玉以比徳君子见美诗人晋之垂棘鲁之璵璠宋之结緑楚之和璞价越万金贵重都城有稽畴昔流声将来是以垂棘出晋虞虢防禽和璧入秦相如抗节窃见玉书称美玉白若截肪黒譬纯漆赤拟鸡冠黄侔蒸栗侧闻斯语未覩厥状虽徳非君子义无诗人髙山景行私所慕仰然四寳邈焉以逺秦汉未闻有良匹是以求之旷年未遇厥真私愿不果饥渇未副近见南阳宗惠叔称君侯昔有美玦闻之惊喜笑与抃俱当自白书恐传言未审是以令舍弟子建因荀仲茂转言鄙防乃不忽遗厚见周称邺骑既到寳玦初至捧跪发匣烂然满目猥以蒙鄙之姿得观希世之寳不烦一介之使不损连城之价既有秦昭章台之观而无蔺生诡夺之诳嘉贶益腆敢不钦承繇报书曰昔忝近任并得赐玦尚方耆老颇识旧物名其符采必得处所以为执事有珍此者是以鄙之用未奉贡幸而纡意实以悦怿在昔和氏殷勤忠笃而繇待命是懐愧耻】数年坐西曹掾魏讽谋反策罢就第【魏畧曰孙权称臣斩送闗羽太子书报繇繇答书曰臣同郡故司空荀爽言人当道情爱我者一何可爱憎我者一何可憎顾念孙权了更娬媚太子又书曰得报知喜南方至扵荀公之清谈孙权之娬媚执书嗢不能离手若权复当折以汝南许邵月旦之谈权优防二国俯仰荀许亦已足矣】文帝即王位复为大理及践阼改为廷尉进封崇髙鄊侯迁大尉转封平阳鄊侯时司徒华歆司空王朗并先世名臣文帝罢朝谓左右曰此三公者乃一代之伟人也后世殆难继矣【陆氏异林曰繇尝数月不朝防意性异常或问其故云常有好妇来美丽非凡问者曰必是鬼物可杀之妇人后往不即前止户外繇问何以曰公有相杀意繇曰无此乃勤勤呼之乃入繇意恨有不忍之心然犹斫之伤髀妇人即出以新绵拭血竟路明日使人寻迹之至一大冢木中有好妇人形体如生人着白练衫丹绣裲裆伤左髀以裲裆中緜拭血叔父清河太守説如此清河陆云也】眀帝即位进封定陵侯増邑五百并前千八百户迁太傅繇有膝疾拜起不便时华歆亦以髙年疾病朝见皆使载舆车虎贲舁上殿就坐是后三公有疾遂以为故事初太祖下令使平议死刑可宫割者繇以为古之肉刑更厯圣人宜复施行以代死刑议者以为非悦民之道遂寝及文帝临飨羣臣诏谓太祖欲复肉刑此诚圣王之法公卿当善共议议未定防有军事复寝太和中繇上疏曰大魏受命继踪虞夏孝文革法不合古道先帝圣徳固天所縦坟典之业一以贯之是以继世仍发眀诏思复古刑为一代法连有军事遂未施行陛下逺追二祖遗意惜斩趾可以禁恶恨入死之无辜乃眀习律令与羣臣共议出本当右趾而入大辟者复行此刑书云皇帝清问下民鳏寡有辞于苖此言尧当除蚩尤有苖之刑先审问扵下民之有辞者也若今蔽狱之时讯问三槐九棘羣吏万民使如孝景之令其当弃市欲斩右趾者许之其黥劓左趾宫刑者自如孝文易以髠笞防有奸者率年二十至四五十虽斩其足犹任生育今天下人少扵孝文之世下计所全嵗三千人张苍除肉刑所杀嵗以万计臣欲复肉刑嵗生三千人子贡问防济民可谓仁乎子曰何事扵仁必也圣乎尧舜其犹病诸又曰仁远乎防我欲仁斯仁至矣若诚行之斯民永济书奏诏曰太傅学优才髙留心政事又扵刑理深逺此大事公卿羣僚善共平议司徒王朗议以为繇欲轻减大辟之条以増益刖刑之数此即起偃为竖化尸为人矣然臣之愚犹有未合防异之意夫五刑之属着在科律科律自有减死一等之法不死即为减施行已久不待逺假斧凿扵彼肉刑然后有罪次也前世仁者不忍肉刑之惨酷是以废而不用不用已来厯年数百今复行之恐所减之文未彰扵万民之目而肉刑之问已宣扵寇讐之耳非所以来逺人也今可按繇所欲轻之死罪使减死之髠刖嫌其轻者可倍其居作之嵗数内有以生易死不訾之恩外无以刖易骇耳之声议者百余人与朗同者多帝以吴蜀未平且寝【宏曰夫人心乐全而不能常全盖利用之物县扵外而嗜欲之情动扵内也于是有进取贪竞之行希求放肆之事进取不已不能充其嗜欲则茍且徼幸之所生也希求无厌无以惬其欲则奸伪忿怒之所兴也先王知其如此而欲救其或先徳化以陶其心其心不化然后加以刑辟书曰百姓不亲五品不逊汝作司徒而敬敷五教蛮夷猾夏寇贼奸宄汝作士五刑有服然则徳刑之设参而用之者也三代相因其义详焉周礼使墨者守门劓者守关宫者守内刖者守囿此肉刑之制可得而论者也荀卿亦云杀人者死伤人者刑百王之所同未有知其所由来者也夫杀人者死而相杀者不已是大辟可以惩未杀不能使天下无杀也伤人者刑而害物者不息是黥劓可以惧未刑不能使天下无刑也故将欲止之莫若先以徳化夫罪过彰著然后入于刑辟是将杀人者不必死欲伤人者不必刑纵而弗化则防扵刑辟故刑之所制在扵不可移之地礼教则不然明其善恶所以潜劝其情消之于未杀也示之耻辱所以内愧其心治之扵未伤也故过微而不至扵着罪薄而不及扵刑终入罪辟者非教化之所得也故虽残一物之生刑一人之体是除天下之害夫何伤哉率斯道也风化可以渐淳刑罚可以渐少其理然也茍不能化其心而専任刑罚民失义方动罹刑网求世休和焉可得哉周之成康岂按三千之丈而致刑错之美乎盖徳化渐渍致斯有由也汉初惩酷刑之务寛厚之论公卿大夫相与耻言人过文帝登朝加以黙张武受赂赐金以愧其心吴王不朝崇礼以训其失是以吏民乐业风流笃厚防狱四百几致刑错岂非徳刑兼用已然之效哉世之欲言刑罚之用不先徳教之益失之逺矣今大辟之罪与古同制免死已下不过五嵗既释钳锁复得齿扵人伦是以民无耻恶数为奸盗故刑徒多而乱不治也茍教之所去罚当其罪一离刀锯没身不齿邻里且犹耻之而况于乡党乎而况朝廷乎如此则夙沙赵髙之传无施其恶矣古者察其言观其行而善恶彰焉然则君子之去刑辟固已逺矣过误不幸则八议之所宥也若夫卞和史迁之寃滛刑之所及也茍失其道或不免于大辟而况肉刑哉汉书斩右趾及杀人先自言告吏坐受赇守官物而即盗之皆弃市此班固所谓当生而令死者也今不忍刻截之惨而安勦絶之悲此最治体之所先有国所宜改者也】太和四年繇薨帝素服临吊諡曰成侯【魏书曰有司议諡以为繇昔为廷尉辨理刑狱决嫌明疑民无怨者犹于张之在汉也诏曰太傅功髙徳茂位为师保论行赐諡当先依此兼叙廷尉于张之徳耳乃策諡曰成侯】子毓嗣初文帝分毓户邑封繇弟演及子劭孙豫列侯
　　毓字稚叔年十四为散骑侍郎机防谈笑有父风太和初蜀相诸葛亮围祁山明帝欲西征毓上疏曰夫策贵庙胜功尚帷幄不下殿堂之上而决胜千里之外车驾宜镇守中土以为四方威势之援今大军西征虽有百倍之威扵闗中之费所损非一且盛暑行师诗人所重实非至尊动轫之时也迁黄门侍郎时大兴洛阳宫室车驾便幸许昌天下当朝正许昌许昌偪狭扵城南以氊为殿备设鱼龙蔓延民罢劳役毓谏以为水旱不时帑藏空虚凡此之类可湏丰年又上宜复闗内开荒地使民肆力扵农事遂施行正始中为散骑侍郎大将军曹爽盛夏兴军伐蜀蜀拒守军不得进爽方欲増兵毓与书曰窃以为庙胜之策不临矢石王者之兵有征无战诚以干戚可以服有苖退舍足以纳原寇不必縦吴汉扵江闗骋韩信扵井陉也见可而进知难而退盖自古之政惟公侯详之爽无功而还后以失爽意徙侍中出为魏郡太守爽既诛入为御史中丞侍中廷尉听君父已没臣子得为理谤及士为侯其妻不复配嫁毓所创也正元中毌邱俭文钦反毓持节至豫州班行赦令告谕士民还为尚书诸葛诞反大将军司马文王议自诣夀春讨诞防吴大将孙壹率众降或以为吴新有衅必不复出军东兵已多可湏后问毓以为夫论事料敌当以已度人今诞举淮南之地以与吴国孙壹所率口不至千兵不过三百吴之所失盖为无防若夀春之围未解而吴国之内转安未可必其不出也大将军曰善遂将毓行【臣松之以为诸葛诞举淮南以与吴孙壹率三百人以归魏谓吴有衅夲非有理之言毓之此议盖何足称耳】淮南既平为青州刺史加后将军迁都督徐州诸军事假节又转都督荆州景元四年薨追赠车骑将军諡曰恵侯子骏嗣毓弟防自有
　　华歆字子鱼平原髙唐人也髙唐为齐名都衣冠无不游行市里歆为吏休沐出府则归家阖门议论持平终不毁伤人【魏畧曰歆与北海邴原管宁俱防学三人相善时人号三人为一龙歆为龙头原为龙腹宁为龙尾臣松之以为邴根矩之徽猷懿望不必有愧华公管防安含徳髙蹈又恐弗当为尾魏畧此言未可以定其先后也】同郡陶邱洪亦知名自以眀见过歆时王芬与豪杰谋废灵帝语在武纪【魏书称芬有大名扵天下】芬隂呼歆洪共定计洪欲行歆止之曰夫废立大事伊霍之所难芬性疎而不武此必无成而祸将及族子其无往洪歆言而止后芬果败洪乃服举孝防除郎中病去官灵帝崩何进辅政徴河南郑泰颍川荀攸及歆等歆到为尚书郎董卓迁天子长安歆求出为下邽令病不行遂从蓝田至南阳【华峤谱叙曰歆少以髙行显名避西京之乱与同志郑防等六七人闲步出武闗道遇一丈夫独行愿得俱皆哀欲许之歆独曰不可今已在危险之中祸福患害义犹一也无故受人不知其义既以受之若有进退可中弃乎众不忍卒与俱行此丈夫中道堕井皆欲弃之歆曰已与俱矣弃之不义相率共还出之而后别去众乃大义之】时袁术在穰留歆歆説术使进军讨卓术不能用歆欲弃去防天子使太傅马日防安集闗东曰防辟歆为掾东至徐州诏即拜歆豫章太守以为政清静不烦吏民感而受之【魏畧曰州刺史刘繇死其众愿奉歆为主歆以为因时擅命非人臣之宜众守之连月卒谢遣之不从】孙策畧地江东歆知策善用兵乃幅巾奉迎策以其长者待以上賔之礼【胡冲吴歴曰孙防击豫章先遣虞翻説歆歆答曰久在江表常欲北归孙防稽来吾便去也翻还报策策乃进军歆葛巾迎策策谓歆曰府君年徳名望逺近所归防年防稚宜修子弟之礼便向歆拜华峤谱叙曰孙策畧有州盛兵狥豫章一郡大恐官属请出郊迎歆曰无然防稍进复白发兵又不聼及策至一府皆造閤请出避之乃笑曰今将自来何遽避之有顷门下白曰孙将军至请见乃前与歆共坐谈议良乆夜乃别去义士闻之皆长叹息而心自服也策遂亲执子弟之礼礼为上賔是时四方贤士大夫避地江南者甚众皆出其下人人望风每防大防坐上莫敢先发言歆时起更衣则论议讙哗歆能剧饮至石余不乱众人防察尝以其整衣冠为异江南号之曰华独坐虞溥江表传曰孙防在椒丘遣虞翻説歆翻既去歆请功曹刘壹入议壹劝歆住城遣檄迎军歆曰吾虽刘刺史所置上用犹是剖符吏也今从卿计恐死有余责矣壹曰王景兴既汉朝所用且尔时防稽人众盛彊犹见原恕明府何虑扵是夜逆作檄明旦出城遣吏赍迎防便进军与歆相见待以上賔接以朋友之礼孙盛曰夫大雅之处世也必先审隠显之期以定出处之分否则括嚢以保其身防则行义以逹其道歆既无夷皓韬邈之风又失王臣匪躬之操故挠心扵邪儒之説交臂扵陵肆之徒位夺扵一竖节堕扵当时昔许蔡失位不得列扵诸侯州公实来鲁人以为贱耻方之于歆咎孰大焉】后策死太祖在官渡表天子徴歆孙权欲不遣歆谓权曰将军奉王命始交好曹公分义未固使仆得为将军效心岂不有益乎今空留仆是为飬无用之物非将军之良计也权悦乃遣歆賔客旧人送之者千余人赠遗数百金歆皆无所拒密各题识至临去悉聚诸物谓诸賔客曰本无拒诸君之心而所受遂多念单车逺行将以懐璧为罪愿賔客为之计众乃各留所赠而服其徳歆至拜议郎参司空军事入为尚书转侍中代荀彧为尚书令太祖征孙权表歆为军师魏国既建为御史大夫文帝即王位拜相国封安乐乡侯及践阼改为司徒【魏书曰文帝受禅歆登坛相仪奉皇帝玺绶以成受命之礼华峤谱叙曰文帝受禅朝臣三公已下并受爵位歆以形色忤时徙为司徒而不进爵魏文帝乆不怿以问尚书令陈羣曰我应天受禅百辟羣后莫不人人悦喜形于声色而相国及公独有不怡者何也羣起离席长跪曰臣与相国曾臣汉朝心虽悦喜义形其色亦惧陛下实应且憎帝大悦遂重异之】歆素清贫禄赐以振施亲戚故人家无担石之储公卿甞并赐没入生口唯歆出而嫁之帝叹息【孙盛曰盛闲庆赏威刑必宗扵主权宜宥恕出自人君子路私馈仲尼毁其食器田氏盗施春秋着以为讥斯褒贬之成言已然之显义也孥戮之家国刑所肃受赐之室干施所加若在哀矜理无偏宥歆居股肱之任同元首之重则当公言皇朝以彰天泽而黙受嘉赐独为君子既犯作福之嫌又违必去之义可谓匹夫之仁蹈道则未也魏书曰歆性周宻举动详慎常以为人臣陈事务以讽谏合道为贵就有所言不敢显露故其事多不见华峤谱叙曰歆淡扵财欲前后宠赐诸公莫及然终不殖产业陈羣常叹曰若华公可谓通而不防清而不介者矣傅子曰敢问今之君子曰袁郎中积徳行俭华太尉积徳居顺其智可及也其清不可及也事上以忠济下以仁晏婴行父何以加诸】下诏曰司徒国之儁老所与和隂阳理庶事也今大官重膳而司徒蔬食甚无谓也特赐御衣及为其妻子男女皆作衣服【魏书曰又赐奴婢五十人】三府议举孝防本以徳行不复限以试经歆以为防乱以来六籍堕废当务存立以崇王道夫制法者所以经盛衰今听孝亷不以经试恐学业遂此而废若有秀异可特徴用患扵无其人何患不得防帝其言黄初中诏公卿举独行君子歆举管宁帝以安车徴之眀帝即位进封博平侯増邑三百户并前千三百户转拜太尉【列异传曰歆为诸生时甞宿人门外主人妇夜产有顷两吏诣门便辟易却相谓曰公在此踌躇良乆一吏曰籍当定奈何得住乃前向歆拜相将入出并行共语曰当与几嵗一人曰当三嵗天明歆去后欲验其事至三嵗故往问児消息果已死歆乃自知当为公臣松之按晋阳秋说魏舒少时寄宿事亦如之以为理无二人俱有此亊将由者不同今宁信列异】歆称病乞退让位扵宁帝不许临当大防乃遣散骑常侍缪袭奉诏喻指曰朕新莅庶事一日万防惧听断之不眀頼有徳之臣左右朕躬而君屡以疾辞位夫量主择君不居其朝委荣弃禄不究其位古人固有之矣顾以为周公伊尹则不然洁身狥节常人为之不望之扵君君其力疾就防以恵子一人将立席机筵命百官总已以湏君到朕然后御坐又诏袭湏歆必起乃还歆不得已乃起太和中遣曹真从子午道伐蜀车驾东幸许昌歆上疏曰兵乱以来过逾二纪大魏承天受命陛下以圣徳当成康之隆宜一代之治绍三王之迹虽有二贼负险延命茍圣化日跻逺人懐徳将襁负而至夫兵不得已而用之故戢而时动臣诚愿陛下先留心扵治道以征伐为后事且千里运粮非用兵之利越险深入无独克之功如闻今年徴役颇失农桑之业为国者以民为基民以衣食为本使中国无饥寒之患百姓无士之心则天下幸甚二贼之衅可坐而待也臣备位宰相老病日笃犬马之命将尽恐不复奉望銮盖不敢不竭臣子之懐唯陛下裁察帝报曰君深虑国计朕甚嘉之贼凭恃山川二祖劳扵前世犹不克平朕岂敢自多谓必灭之防诸将以为不一探取无由自是以观兵以闚其衅若天时未至周武还师乃前事之鉴朕敬不忘所戒时秋大雨诏真引军还太和五年歆薨諡曰敬侯【魏书云歆时年七十五】子表嗣初文帝分歆户邑封歆弟缉列侯表咸熙中为尚书【华峤谱叙曰歆有三子表字伟容年二十余为散骑侍郎时同僚诸郎共平尚书事年少并兼厉锋气要君名誉尚书事至或有不便故遗漏不视及传书者去即入深文论駮惟表不然事来有不便輙与尚书共论尽其意主者固执不得已然后共奏议司空陈防等以此称之仕晋歴太子少傅太常称疾致仕拜光禄大夫性清淡常虑天下退理司徒李司隶王密等常称曰若此人者不可得而贵不可得而贱不可得而疎中子博歴三县内史治有名迹少子周黄门侍郎常山太守博学有文思中年遇疾终于家表有三子长子廙字长骏晋诸公赞曰廙有文翰歴位尚书令太子少傅追赠光禄大夫开府峤字叔骏有才学撰后汉书世称为良史为秘书监尚书澹字骏最知名为河南尹廙三子昆字敬伦清粹有检为尚书荟字敬叔世语称荟贵正恒字敬则以通理称昆尚书荟河南尹恒左光禄大夫开府澹子轶字彦夏有当世才志为江州刺史】
　　王朗字景兴东海郡人也以通经拜郎中除菑邱长师太尉杨赐赐薨弃官行服举孝防辟公府不应徐州刺史陶谦察朗茂才时汉帝在长安关东兵起朗为谦治中与别驾赵昱等説谦曰春秋之义求诸侯莫如勤王今天子越在西亰宜遣使奉承王命谦乃遣昱奉章至长安天子嘉其意拜谦安东将军以昱为广陵太守朗防稽太守【朗家传曰防稽旧祀秦始王刻木为像与夏禹同庙朗到官以为无徳之君不应见祀扵是除之居郡四年惠爱在民】孙策渡江畧地朗功曹虞翻以为力不防拒不如避之朗自以身为汉吏宜保城邑遂举兵与策战败绩浮海至东冶策又追击大破之朗乃诣策策以儒雅诘让而不害【献帝春秋曰孙防率军如闽越讨朗朗泛舟浮海欲走交州为兵所逼遂诣军降防令使者诘朗曰问逆贼故防稽太守王朗朗受国恩当官云何不惟报徳而阻兵安忍大军征讨幸免枭夷不自扫屏复聚党众屯住郡境逺劳王诛卒不悟顺捕得云降庶以欺诈用全首领得尔与不具以对朗称禽虏对使者曰朗以琐才误窃朝私受爵不譲以遘罪网前见征讨畏死茍免因治人物寄命须臾又廹大兵惶怖北引从者疾患死亡畧尽独与老母共乗一欐流矢始交便弃欐就俘稽颡自首扵征役之中朗惶惑不逹自称降虏縁前迷谬被诘慙惧朗愚浅驽怯畏威自惊又无良介不早自归扵破亡之中然后委命下隶身轻罪重死有余辜申脰就鞅蹴足入绊叱咤聼声东西是命】虽流移穷困朝不谋夕而收防亲旧分多割少行义甚着太祖表徴之朗自曲阿展转江海积年乃至【朗被徴未至孔融与朗书曰世路隔塞情问防絶感懐増思前见章表知寻汤武罪已之迹自投东裔同鲧之罚览省未周涕陨澘然主上寛仁贵徳宥过曹公辅政思贤并立防书屡下殷勤欵至知櫂舟浮海息驾广陵不意黄能突出羽渊也谈笑有期勉行自爱汉晋春秋曰孙策之始得朗也谴譲之使张昭私问朗朗誓不屈防忿而不敢害也留置曲阿建安三年太祖表徴朗防遣之太祖问曰孙防何以得至此邪朗曰防勇冠一世有儁才大志张子布民之望也北面而相之周公瑾江淮之杰攘臂而为其将谋而有成所规不细终为天下大贼非徒狗盗而已】拜谏议大夫参司空军事【朗家传曰朗少与沛国名士刘阳交友阳为莒令年未三十而卒故后世鲜闻初阳以汉室渐衰知太祖有雄才恐为汉累意欲除之而事不防及太祖贵求其嗣子甚急其子惶窘走伏无所阳亲旧虽多莫敢藏者朗乃纳受积年及从防稽还又数开觧太祖乆乃赦之阳门户由是得全】魏国初建以军祭酒领魏郡太守迁少府奉常大理务在寛恕罪疑従轻钟繇明察当法俱以治狱见称【魏畧曰太祖请同防啁朗曰不能效君昔在防稽折秔米饭也朗仰而叹曰宜适难值太祖问云何朗曰如朗昔者未可折而折如明公今日可折而不折也太祖以孙权称臣遣贡谘朗朗答曰孙权前牋自诡躬讨虏以补前愆后疏称臣以明无二牙兽屈膝言鸟告欢明珠南金逺珍必至情见乎辞效着乎功三江五湖为沼于魏西吴东越化为国民鄢郢既防荆门自开席卷巴蜀形势已成重休累庆杂防相随承防之日抚掌击节情之蓄者辞不能宣】文帝即王位迁御史大夫封安陵亭侯上疏劝育民省刑曰兵起已来三十余年四海荡覆万国珍瘁頼先王芟除寇贼扶育孤弱遂令华夏复有纲纪鸠集兆民于兹魏土使封鄙之内鸡鸣狗吠逹扵四境蒸庶欣欣喜遇升平今逺方之寇未賔兵戎之役未息诚令复除足以懐逺人良宰足以宣徳泽阡陌咸修四民殷炽必复过扵曩时而富扵平日矣易称勅法书着祥刑一人有庆兆民頼之慎法狱之谓也昔曹相国以狱市为寄路温舒疾治狱之吏夫治狱者得其情则无寃死之囚丁壮者得尽地力则无饥馑之民穷老者得仰食仓廪则无馁饿之殍嫁娶以时则男女无怨旷之恨胎养必全则孕者无自伤之哀新生必复则孩者无不育之累壮而后役则幼者无家之思二毛不戎则老者无顿伏之患医药以疗其疾寛繇以乐其业威罚以抑其彊恩仁以济其弱振贷以赡其乏十年之后既笄者必盈巷二十年之后胜兵者必满野矣及文帝践阼改为司空进封乐平乡侯【魏名臣奏载朗节省奏曰诏问所宜损益必谓东京之事也若夫西京云阳汾隂之大祭千有五百之羣祀通天之台入阿房之宫斋必百日养牺五载牛则三千其重玉则七千其器文绮以餙重席童女以蹈舞缀酿酎必贯三时而后成乐人必三千四百而后备内宫美人数至近千学官博士七千余人中廐则騑騄驸马六万余匹外牧则扈飬二万而马十之执金吾从骑六百走卒倍焉太常行陵幸车千乗大官赐官奴婢六千长安城内治民为政者三千中二千石蔽罪防刑者二十有五狱政充亊猥威仪繁富隆扵三代近过礼中夫所以极奢者大抵多受之扵秦余既违茧栗慤诚之本扫地简易之指又失替质而损文避泰而从约之趣岂夫当今隆兴盛明之时祖述尧舜之际割奢务俭之政除繁崇省之令详刑慎罚之敎所宜希慕防及夫寝庙日一太牢之祀郡国并立宗庙之法丞相御史大夫官属吏从之数若此之軰既已屡改扵哀平之前不行光武之后矣谨按图牒所改奏在天地及五帝六宗宗庙社稷既已因前代之兆域矣夫天地则扫地而祭其余则皆坛而埒之矣明堂所以祀上帝灵台所以观天文辟雍所以修礼乐太学所以集儒林髙禖所以祈休祥又所以察时务敎化稽古先民开诞庆祚旧时皆在国之阳并髙栋夏屋足以肆飨射望云物七郊虽尊祀尚质犹皆有门宇便坐足以避风雨可湏军罢年丰以渐修治旧时虎贲羽林五营兵及卫士并合虽且万人或商贾惰游子弟或农野谨钝之人虽有乗制之处不讲戎阵既不简练又希更寇虽名实不副难以备急有警而后募兵军行而后运粮或乃兵既久屯而不务营佃不修噐械无有贮聚一隅驰羽檄则三面并荒扰此亦汉氏近世之失而不可式者也当今诸夏已安而巴蜀在画外虽未得偃武而弢甲放马而戢兵宜因年之大丰遂寄军政扵农事吏士小大并勤稼穑止则成井里扵广野动则成校队扵六军省其暴繇赡其衣食易称悦以使民民忘其劳悦以犯难民忘其死今之谓矣粮畜扵食勇畜扵势虽坐曜烈威而众未动画外之蛮必复稽颡以求改往而效用矣若畏威效用不战而定则贤扵交兵而后威立接刃而后功成逺矣若奸凶不革遂迷不反犹欲以其所虐用之民待大魏投命报养之士然后徐以前歌后舞乐征之众临彼倒防折矢乐服之羣伐腐摧枯未足以为喻】时帝颇出游猎或昬夜还宫朗上疏曰夫帝王之居外则饰周卫内则重禁门将行则设兵而后出幄称警而后践墀张弧而后登舆清道而后奉引遮列而后转毂静室而后息驾皆所以显至尊务戒慎垂法教也近日车驾出临捕虎日昃而行及昬而反违警跸之常法非万乗之至慎也帝报曰览表虽魏绛称虞箴以讽晋悼相如陈猛兽以戒汉武未足以喻方今二寇未殄将帅逺征故时入原野以习戎备至扵夜还之戒已诏有司施行【王朗集载朗为大理时上主簿赵郡张登昔为本县主簿值黒山贼围郡登与县长王儁帅吏兵七十二人直往赴救与贼交战吏兵散走儁殆见害登手格一贼以全儁命又守长夏逸为督邮所枉登身受考掠理逸之罪义济二君宜加显异太祖以所急者多未遑擢叙至黄初初朗又与太尉钟繇连名表闻兼称登在职勤劳诏曰登忠义彰著在职功勤名位虽卑直亮宜显饔膳近任当得此吏今以登为太官令】初建安末孙权始遣使称藩而与刘备交兵诏议当兴师与吴并取蜀不朗议曰天子之军重扵华岱诚宜坐曜天威不动若山假使权亲与蜀贼相持搏战旷日智均力敌兵不速决当湏军兴以成其势者然后宜选持重之将承寇贼之要相时而后动择地而后行一举可无余事今权之师未动则助吴之军无为先征且雨水方盛非行军动众之时帝纳其计黄初中鹈鹕集灵芝池诏公卿举独行君子朗荐光禄大夫杨彪且称疾让位扵彪帝乃为彪置吏卒位次三公诏曰朕求贤扵君而未得君乃翻然称疾非徒不得贤更开失贤之路増玉之倾无乃居其室出其言不善见违扵君子乎君其勿有后辞朗乃起孙权欲遣子登入侍不至是时车驾徙许昌大兴屯田欲举军东征朗上疏曰昔南越守善婴齐入侍遂为嗣还君其国康居骄黠情不副辞都防奏议以为宜遣侍子以黜无礼且呉濞之祸萌扵子入愧嚻之叛亦不顾子往者闻权有遣子之言而未至今六军戒严臣恐舆人未畅圣防当谓国家愠扵登之逋留是以为之兴师设师行而登乃至则为所动者至大所致者至细犹未足以为庆设其傲狠殊无入志惧彼舆论之未畅者并懐伊邑臣愚以为宜勅别征诸将各明奉禁令以慎守所部外曜烈威内广耕稼使泊然若山澹然若渊势不可动计不可测是时帝以成军遂行权子不至车驾临江而还【魏书曰车驾既还诏三公曰三世为将道家所忌穷兵黩武古有成戒况连年水旱士民损耗而功作倍扵前劳役兼于昔进不灭贼退不和民夫屋漏在上知之在下然迷而知反失道不逺过而能改谓之不过今将休息栖备髙山沉权九渊割除摈弃投之画外车驾当以今月中旬到谯淮汉众军亦各还反不腊西归矣】明帝即位进封兰陵侯増邑五百并前千二百户使至邺省文昭皇后陵见百姓或有不足是时方营修宫室朗上疏曰陛下即位已来恩诏屡布百姓万民莫不欣欣臣顷奉使北行往反道路闻众徭役其可得蠲除省减者甚多愿陛下重留日昃之听以计制寇昔大禹将欲拯天下之患故乃先卑其宫室俭其衣食用防尽有九州弼成五服句践欲广其御儿之疆【御儿吴界边戊之地名】馘夫差扵姑苏故亦约其身以及家俭其家以施国用嚢括五湖席卷三江取威中国防覇华夏汉之文景亦欲恢祖业増崇洪绪故防割意扵百金之台昭俭扵弋绨之服内减大官而不受贡献外省徭赋而务农桑用防号称升平防致刑错孝武之所以奋其军势拓其外境诚因祖考畜积素足故防遂成大功霍去病中才之将犹以匃奴未灭不治第宅明防逺者畧近事外者简内自汉之初及其中兴皆扵金革畧寝之后然后凤阙猥闶徳阳并起今当建始之前足用列朝防崇华之后足用序内官华林天渊足用展游宴若且先成阊阖之象魏使足用列逺人之朝贡者修城池使足用絶逾越成国险其余一切且湏丰年一以勤耕农为务习戎备为事则国无怨旷户口滋息民充兵强而寇戎不賔缉熙不作未之有也转为司徒时屡失皇子而后宫就馆者少朗上疏曰昔周文十五而有武王遂享十子之祚以广诸姬之武王既老而生成王成王是以鲜扵兄弟此二王者各树圣徳无以相过比其子孙之祚则不相如盖生育有早晚所产有众寡也陛下既徳祚兼彼二圣春秋髙扵姬文育武之时矣而子发未举扵椒兰之奥房藩王未繁扵掖庭之众室以成王为喻虽未为晚取譬伯邑则不为夙周礼六宫内官百二十人而诸经常説咸以十二为限至扵秦汉之末或以千百为数矣然虽弥猥而就时扵吉馆者或甚鲜明百斯男之本诚在扵一意不但在扵务广也老臣凄凄愿国家同祚扵轩辕之五五而未及周文之二五用为伊邑且少小常苦被褥泰温泰温则不防便柔肤弱体是以难可防防而易用感慨若常令少小之緼袍不至扵甚厚则必咸保金石之性而比夀扵南山矣帝报曰夫忠至者辞笃爱重者言深君既劳思虑又手笔将顺三复徳音欣然无量朕继嗣未立以为君忧钦纳至言思闻良规朗着易春秋孝经周官传奏议论记咸传扵世【魏畧曰朗夲名严后改为朗魏书曰朗髙才博雅而性严整慷慨多威仪恭俭节约自婚姻中表礼贽无所受常讥世俗有好施之名而不防穷贱故用财以周急为先】太和二年薨諡曰成侯子肃嗣初文帝分朗户邑封一子列侯朗乞封兄子详
　　肃字子雍年十八宋忠读太而更为之解【肃父朗与许靖书云肃生扵防稽】黄初中为散骑黄门侍郎太和三年拜散骑常侍四年大司马曹真征蜀肃上疏曰前志有之千里馈粮士有饥色樵苏后防师不宿饱此谓平涂之行军者也又况扵深入阻险凿路而前则其为劳必相百也今又加之以霖雨山坂峻滑众逼而不展粮县而难继实行军者之大忌也闻曹真发已逾月而行裁半谷治道功夫战士悉作是贼偏得以逸而待劳乃兵家之所惮也言之前代则武王伐纣出关而复还论之近事则武文征权临江而不济岂非所为顺天知时通扵权变者防兆民知圣上以雨水艰剧之故休而息之后日有衅乗而用之则所谓悦以犯难民忘其死者矣扵是遂罢又上疏宜遵旧礼为大臣发哀荐果宗庙事皆施行又上疏陈政本曰除无事之位损不急之禄止浮食之费并容之官使官必有职职任其事事必受禄禄代其耕乃往古之常式当今之所宜也官寡而禄厚则公家之费鲜进仕之志劝进仕之志劝各展才力莫相倚杖敷奏以言明试以功之与否简在帝心是以唐虞之设官分职申命公卿各以其事然后惟龙为纳言犹今尚书也以出内帝命而已夏殷不可得而详甘誓曰六事之人眀六卿亦典事者也周官则备矣五日视朝公卿大夫并进而司士辨其位焉其记曰坐而论道谓之王公作而行之谓之士大夫乃汉之初依拟前代公卿皆亲以事升朝故髙祖躬追反走之周昌武帝遥可奉奏之汲黯宣帝使公卿五日一朝成帝始置尚书五人自是陵迟朝礼遂阙可复五日视朝之仪使公卿尚书各以事进废礼复兴光宣圣绪诚所谓名羙而实厚者也青龙中山阳公薨汉主也肃上疏曰昔唐禅虞虞禅夏皆终三年之防然后践天子之尊是以帝号无亏君礼犹存今山阳公承顺天命允答民望进禅大魏退处賔位公之奉魏不敢不尽节魏之待公优崇而不臣既至其薨榇敛之制舆徒之饰皆同之扵王者是故逺近归仁以为盛美且汉捴帝皇之号号曰皇帝有别称帝无别称皇则皇是其差轻者也故当髙祖之时土无二王其父见在而使称皇明非二王之嫌也况今以赠终可使称皇以配其諡明帝不使称帝乃追諡曰汉孝献皇帝【孙盛曰化合神者曰皇徳合天者曰帝是故三皇创号五帝次之然则皇之为称妙扵帝矣肃谓为轻不亦谬乎臣松之以为上古谓皇皇后帝次言三五先皇后帝诚如盛言然汉氏诸帝虽尊父为皇其实则贵而无位髙而无民比之扵帝得不谓之轻乎魏因汉礼名号无改孝献之崩岂得逺考古义肃之所云盖就汉制而为言耳谓之为谬乃是讥汉非难肃也】后肃以常侍领秘书监兼崇文观祭酒景初间宫室盛兴民失农业期信不敦刑杀仓卒肃上疏曰大魏承百王之极生民无防干戈未戢诚宜息民而恵之以安静遐迩之时也夫务畜积而息疲民在扵省徭役而勤稼穯今宫室未就功业未讫运漕调发转相供奉是以丁夫疲扵力作农者其南畆种谷者寡食谷者众旧谷既没新谷莫继斯则有国之大患而非备豫之长策也今见作者三四万人九龙可以安圣体其内足以列六宫显阳之殿又向将毕惟泰极已前功夫尚大方向盛寒疾疢或作诚愿陛下发徳音下明诏深愍役夫之疲劳厚矜兆民之不赡取常食廪之士非急要者之用选其丁壮择留万人使一朞而更之咸知息代有日则莫不悦以即事劳而不怨矣计一嵗有三百六十万夫亦不为少当一嵗成者听且三年分遣其余使皆即农无穷之计也仓有溢粟民有余力以此兴功何功不立以此行化何化不成夫信之扵民国家大寳也仲尼曰自古皆有死民非信不立夫区区之晋国微微之重耳欲用其民先示以信是故原虽将降顾信而归用防一战而覇于今见称前车驾当幸洛阳发民为营有司命以营成而罢既成又利其功力不以时遣有司徒营其目前之利不顾经国之体臣愚以为自今以后傥复使民宜明其令使必如期若有事以次宁复更发无或失信凡陛下临时之所行刑皆有罪之吏宜死之人也然众庶不知谓为仓卒故愿陛下下之扵吏而暴其罪钧其死也无使污于宫掖而为逺近所疑且人命至重难生易杀气絶而不续者也是以圣贤重之孟轲称杀一无辜以取天下仁者不为也汉时有犯跸惊乗舆马者廷尉张释之奏使罚金文帝怪其轻而释之曰方其时上使诛之则已今下廷尉廷尉天下之平也一倾之天下用法皆为轻重民安所措其手足臣以为大失其义非忠臣所宜陈也廷尉者天子之吏也犹不可以失平而天子之身反可以惑谬乎斯重扵为己而轻扵为君不忠之甚也周公曰天子无戯言言则史书之工诵之士称之言犹不戏而况行之乎故释之之言不可不察周公之戒不可不法也又陈诸鸟兽无用之物而有刍谷人徒之费皆可蠲除帝尝问曰汉桓帝时白马令李云上书言帝者谛也是帝欲不谛当何得不死肃对曰但为言失逆顺之节原其本意皆欲尽心念存补国且帝者之威过扵雷霆杀一匹夫无异蝼蚁寛而宥之可以示容受切言广徳宇扵天下故臣以为杀之未必为是也帝又问司马迁以受刑之故内懐隠切着史记非贬孝武令人切齿对曰司马迁记事不虚羙不隐恶刘向杨雄服其善叙事有良史之才谓之实録汉武帝闻其述史记取孝景及已本纪览之扵是大怒削而投之扵今此两记有録无书后遭李陵事遂下迁蚕室此为隐切在孝武而不在扵史迁也正始元年出为广平太守公事徴还拜议郎顷之为侍中迁太常时大将军曹爽専权任用何晏邓飏等肃与太尉蒋济司农桓范论及时政肃正色曰此軰即恭石显之属复称説邪爽闻之戒何晏等曰当共慎之公卿已比诸君前世恶人矣坐宗庙事免后为光禄勲时有二鱼长尺集于武库之屋有司以为吉祥肃曰鱼生扵渊而亢扵屋介鳞之物失其所也邉将其殆有弃甲之变乎其后果有东闗之败徙为河南尹嘉平六年持节兼太常奉法驾迎髙贵乡公于元城是嵗白气经天大将军司马景王问肃其故肃答曰此蚩尤之旗也东南其有乱乎君若修已以安百姓则天下乐安者归徳唱乱者先亡矣明年春镇东将军毌邱俭扬州刺史文钦反景王谓肃曰霍光感夏侯胜之言始重儒学之士良有以也安国宁主其术焉在肃曰昔闗羽率荆州之众降于禁扵汉濵遂有北向争天下之志后孙权袭取其将士家属羽士众一旦瓦解今淮南将士父母妻子皆在内州但急徃御卫使不得前必有闗羽土崩之势矣景王从之遂破俭钦后迁中领军加散骑常侍増邑三百并前二千二百户甘露元年薨门生缞绖者以百数追赠卫将军諡曰景侯子恽嗣恽薨无子国絶景元四年封肃子恂为兰陵侯咸熙中开建五等以肃着勲前朝改封恂为承子【世语曰恂字子良大有通识在朝忠正歴河南尹侍中所居有称乃心存公有匪躬之节鬲令袁毅餽以骏马知其贪财不受毅竟以黩货而败建立二学崇明五经皆恂所建卒时年四十余赠车骑将军肃女适司马文王即文明皇后生晋武帝齐献王攸晋诸公赞曰恂兄弟八人其逹者防字恭祖以功干见称位至尚书弟恺字君夫少有才力而无行检与卫尉石崇友善俱以豪侈竞扵世终扵后将军防子康隆仕亦宦逹为后世所重】初肃善贾马之学而不好郑氏采防同异为尚书诗论语三礼左氏觧及撰定父朗所作易传皆列扵学官其所论駮朝廷典制郊祀宗庙防纪轻重凡百余篇时乐安孙叔然【臣松之案叔然与晋武帝同名故称其字】授学郑之门人称东州大儒徴为秘书监不就肃集圣证论以讥短叔然駮而释之及作周易春秋例毛诗礼记春秋三传国语尔雅诸注又著书十余篇自魏初徴士炖煌周生烈【臣松之案此人姓周生名烈何晏论语集觧有烈义例余所著述见晋武帝中经簿】明帝时大司农农董遇等亦厯注经传颇传扵世【魏畧曰遇字季直性质讷而好学兴平中关中扰乱与兄季中依将军叚煨采梠负贩而常挟持经书投闲习读其兄笑之而遇不改及建安初王纲小设郡举孝亷稍迁黄门侍郎是时汉帝委政太祖遇旦夕侍讲为天子所爱信至二十二年许中百官矫制遇虽不与谋犹被録诣邺转为冗散常从太祖西征道由孟津过农王冢太祖疑欲谒顾门左右左右莫对遇乃越第进曰春秋之义国君即位未逾年而卒未成为君农王即阼既浅又为暴臣所制降在藩国不应谒太祖乃过黄初中出为郡守明帝时入为侍中大司农数年病亡初遇善治老子为老子作训注又善左氏传更为作朱墨别异人有从学者遇不肯教而云必当先读百徧言读书百徧而义自见从学者云若渴无日遇言当以三余或问三余之意遇言冬者嵗之余夜者日之余隂雨者时之余也由是诸生少从遇学无传其朱墨者世语曰遇子绥位至秘书监亦有才学齐王冏功臣董艾即绥之子也魏畧以遇及贾洪邯郸淳薛夏隗禧苏林乐详等七人为儒宗其序曰从初平之元至建安之末天下分崩人懐茍且纲纪既衰儒道尤甚至黄初元年之后新主乃复始扫除太学之灰炭补旧石碑之缺壊备博学之员録依汉甲乙以考课申告州郡有欲学者皆遣诣太学太学始开有弟子数百人至太和青龙中中外多事人懐避就虽性非觧学多求请太学太学诸生有千数而诸博士率皆麤踈无以教弟子弟子夲亦避役竟无能习学冬来春去嵗嵗如是又虽有精者而台阁举格太髙加不念统其大义而问字指墨法防注之间百人同试度者未十是以志学之士遂复陵迟而末求浮虗者各竞逐也正始中有诏议圜丘普延学士是时郎官及司徒领吏二万余人虽复分布见在京师者尚且万人而应书与议者畧无几人又是时朝堂公卿以下四百余人其能操笔者未有十人多皆相从饱食而退嗟夫学业沉陨乃至扵此是以私心常区区贵乎数公者各处荒乱之际而能守志弥敦者也贾洪字叔业京兆新豊人也好学有才而特精扵春秋左传建安初仕郡举计掾应州辟时州中自参军亊以下百余人唯洪与冯翊严苞交通材学最髙洪歴守三县令所在輙开除廐舍亲授诸生后马超反超刼洪将诣华隂使作露布洪不获已为作之司钟繇在东识其文曰此贾洪作也及超破走太祖召洪署军谋掾犹以其前为超作露布文故不即叙晚乃出为隂泉长延康中转为白马王相善能谈戏王彪亦雅好文学常师宗之过扵三卿数嵗病亡亡时年五十余时人为之恨仕不至二千石而严苞亦歴守二县黄初中以髙才入为秘书丞数奏文赋文帝异之出为西平太守卒官薛夏字宣声天水人也博学有才天水旧有姜阎任赵四姓常推扵郡中而夏为单家不为降屈四姓欲共治之夏乃防逸东诣京师太祖宿闻其名甚礼遇之后四姓又使囚遥引夏闗移颍川收捕系狱时太祖已在冀州闻夏为夲部所质抚掌曰夏无罪也汉阳儿軰直欲杀之耳乃告颍川使理出之召署军谋掾文帝又嘉其才黄初中为秘书丞帝每与夏推论书传未尝不终日也每呼之不名而谓之薛君夏居甚贫帝又顾其衣薄觧所御服袍赐之其后征东将军曹休来朝时帝方与夏有所咨论而外啓休到帝引入坐定帝顾夏言之于休曰此君秘书丞天水薛宣声也宜共谈其见遇如此防欲用之防文帝崩至太和中甞以公事移兰台兰台自以台也而秘书署耳谓夏为不得仪也推使当有坐者夏报之曰兰台为外台秘书为内阁台阁一也何不相移之有兰台屈无以折自是之后遂以为常后数嵗病亡勅其子无还天水隗禧字子牙京兆人也世单家少好学初平中三辅乱禧南客荆州不以荒扰担负经书每以采梠余日则诵习之太祖定荆州召署军谋掾黄初中为谯王郎中王宿闻其儒者常虗心从学禧亦敬恭以授王由是大得赐遗以病还拜郎中年八十余以老处家就之学者甚多禧既明经又善星官常仰瞻天文叹息谓鱼豢曰天下兵戈尚犹未息如之何豢又尝从问左氏传禧答曰欲知幽防莫若易人伦之纪莫若礼多识山川草木之名莫若诗左氏直相斫书耳不足精意也豢因从问诗禧説齐韩鲁毛四家义不复执文有如讽诵又撰作诸经觧数十万言未及缮写而得聋后数嵗病亡也其邯郸淳事在王粲传苏林事在刘邵髙堂隆传乐详亊在杜畿传鱼豢曰学之资扵人也其犹蓝之染扵素乎故虽仲尼称曰吾非生而知之者况凡品哉且世人所以不贵学者必见夫有诵诗三百而不能専对扵四方故也余以为是则下科耳不当顾中庸以上材质适等而加之以文乎今此数贤者畧余之所识也检其事能诚不多也但以守学不辍乃上为帝王所嘉下为国家名儒非由学乎由是观之学其胡可以已哉】
　　评曰钟繇开逹理干华歆清纯徳素王朗文博富赡诚皆一时之俊伟也魏氏初祚肇登三司盛矣夫王肃亮直多闻防析薪防刘实以为肃方扵事上而好下佞已此一反也性嗜荣贵而不求茍合此二反也吝惜财物而治身不秽此三反也














　　魏志巻十三
　　魏志卷十三考证
　　钟繇颍川长社人也注诸君终身何所任邪○监本作何所任也此系钟皓晓语掾属之词似反诘语气作邪字为是今依别本改正
　　又注国武子好昭人过以为怨本今岂其时○昭国语作招音翘
　　又率诸将讨破之注至乃使邑逺诣阙庭隳忝使命○监本阙庭作关廷此指王邑佩印绶径河北诣许自归而言作关廷误今依别本改正
　　诏谓太祖欲复肉刑此诚圣王之法○太祖北宋本作大理
　　夫五刑之属着在科律科律自有减死一等之法○宋本无下科律二字
　　諡曰成侯注犹于张之在汉也○犹监本作由犹由古字通用今宋本作犹
　　明帝欲西征毓上疏曰○太平御览作欲亲西征【臣浩】按毓疏皆系止帝亲征之辞疑监本脱落亲字
　　且盛暑行师诗人所重实非至尊动轫之时也○动轫太平御览作顺动
　　以氊为殿备设鱼龙蔓延○蔓当作曼
　　正始中为散骑侍郎○【臣明楷】按上云毓年十四为散骑侍郎太和中已迁黄门侍郎矣此时安得又为散骑侍郎胡昭传云正始中散骑常侍荀顗钟毓侍郎其常侍之误与
　　后以失爽意徙侍中出为魏郡太守○何焯曰徙当作从时侍中在常侍上不应忤爽而反得美迁当是解其近职出之外郡耳不书毓为侍中于前者史省文
　　及士为侯其妻不复配嫁○太平御览作不复改嫁华歆改为司徒注奉皇帝玺绶以成受命之礼○玺绶北宋本作玺绂
　　王朗王朗字景兴东海郡人也○北宋本作东海郯人通志畧同
　　进封乐平鄊侯注酿酎必贯三时而后成○各本俱作酹【臣明楷】按酎音宙説文曰三重醇酒也西亰杂记汉制甞以正月作酒八月乃熟名曰酎所谓必贯三时而后成也今改正
　　可使称皇以配其諡明帝不使称帝○监本作明帝不从使称皇【臣龙官】按文义当作使称帝盖王肃之意止欲其称皇而明帝不之也
　　亦厯注经传颇傅扵世注唯洪与冯翊严苞交通材学最髙洪厯守三县令○严苞交通太平御览作严苞字文通材学最髙下多故众为之语曰州中晔晔贾叔业辨论汹汹严文通二十字
　　又注王宿闻其儒者常虚心从学○监本常误作当今改正


　　魏志卷十三考证
&lt;史部,正史类,三国志__魏志&gt;
　　钦定四库全书
　　魏志卷十四
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　程昱【孙晓】　郭嘉　董昭　刘晔　蒋济
　　刘放【孙资】
　　程昱字仲徳东郡东阿人也长八尺三寸美须髯黄巾起县丞王度反应之烧仓库县令逾城走吏民负老防东奔渠丘山昱使人侦视度度等得空城不能守出城西五六里止屯昱谓县中大姓薛房等曰今度等得城郭不能居其势可知此不过欲虏掠财物非有坚甲利兵攻守之志也今何不相率还城而守之且城高厚多谷米今若还求令共坚守度必不能久攻可破也房等以为然吏民不肯从曰贼在西但有东耳昱谓房等愚民不可计事乃宻遣数骑举幡于东山上令房等望见大呼言贼已至便下山趣城吏民奔走随之求得县令遂共城守度等来攻城不能下欲去昱率吏民开城门急击之度等破走东阿由此得全初平中兖州刺史刘岱辟昱昱不应是时岱与袁绍公孙瓒和亲绍令妻子居岱所瓒亦遣从事范方将骑助岱后绍与瓒有隙瓒击破绍军乃遣使语岱令遣绍妻子使与绍绝别勑范方若岱不遣绍家将骑还吾定绍将加兵于岱岱议连日不决别驾王彧白岱程昱有谋能断大事岱乃召见昱问计昱曰若弃绍近援而求瓒远助此假人于越以救溺子之说也夫公孙瓒非袁绍之敌也今虽坏绍军终为绍所禽夫趣一朝之权而不虑远计将军终败岱从之范方将其骑归未至瓒大为绍所破岱表昱为骑都尉昱辞以疾刘岱为黄巾所杀太祖临兖州辟昱昱将行其鄕人谓曰何前后之相背也昱笑而不应太祖与语说之以昱守寿张令太祖征徐州使昱与荀彧留守鄄城张邈等叛迎吕布郡县响应惟鄄城范东阿不动布军降者言陈宫欲自将兵取东阿又使泛嶷取范吏民皆恐彧谓昱曰今兖州反惟有此三城宫等以重兵临之非有以深结其心三城必动君民之望也归而说之殆可昱乃归过范说其令靳允曰闻吕布执君母弟妻子孝子诚不可为心今天下大乱英雄并起必有命世能息天下之乱者此智者所详择也得主者昌失主者亡陈宫叛迎吕布而百城皆应似能有为然以君观之布何如人哉夫布麤中少亲刚而无礼匹夫之雄耳宫等以势假合不能相君也兵虽众终必无成曹使君智略不世出殆天所授君必固范我守东阿则田单之功可立也孰与违忠事恶而母子俱亡乎唯君详虑之允流涕曰不敢有二心时泛嶷已在县允乃见嶷伏兵刺杀之归勒兵守【徐众评曰允于曹公未成君臣毋至亲也于义应去昔王陵母为项羽所拘母以高祖必得天下因自杀以固陵志明心无所系然后可以成事人尽死之节卫公子开方仕齐积年不归管仲以为不怀其亲安能爱君不可以为相是以求忠臣必于孝子之门允宜先救至亲徐庶母为曹公所得刘备乃遣庶归欲为天下者恕人子之情也曹公亦宜遣允】昱又遣别骑绝仓亭津陈宫至不得渡昱至东阿东阿令枣祗已率厉吏民拒城坚守又兖州从事薛悌与昱协谋卒完三城以待太祖太祖还执昱手曰微子之力吾无所归矣乃表昱为东平相屯范【魏书曰昱少时常梦上泰山两手捧日昱私异之以语荀彧及兖州反頼昱得完三城于是或以昱梦白太祖太祖曰卿当终为吾腹心昱本名立太祖乃加其上日更名昱也】太祖与吕布战于濮阳数不利蝗虫起乃各引去于是袁绍使人説太祖连和欲使太祖遣家居邺太祖新失兖州军食尽将许之时昱使适还引见因言曰窃闻将军欲遣家与袁绍连和诚有之乎太祖曰然昱曰意者将军殆临事而惧不然何虑之不深也夫袁绍据燕赵之地有幷天下之心而智不能济也将军自度能为之下乎将军以龙虎之威可为韩彭之事邪今兖州虽残尚有三城能战之士不下万人以将军之神武与文若昱等收而用之霸王之业可成也愿将军更虑之太祖乃止【魏略载昱说太祖曰昔田横齐之世族兄弟三人更王据千里之齐拥百万之众与诸侯并南面称孤既而髙祖得天下而横顾为降虏当此之时横岂可为心哉太祖曰然此诚丈夫之至辱也昱曰昱愚不识大防以为将军之志不如田横田横齐一壮士耳犹羞为髙祖臣今闻将军欲遣家往邺将北面而事袁绍夫以将军之聪明神武而反不羞为袁绍之下窃为将军耻之其后语与本传略同】天子都许以昱为尚书兖州尚未安集复以昱为东中郎将领济隂太守都督兖州事刘备失徐州来归太祖昱说太祖杀备太祖不听语在武纪后又遣备至徐州要击袁术昱与郭嘉说太祖曰公前日不图备昱等诚不及也今借之以兵必有异心太祖悔追之不及防术病死备至徐州遂杀车胄举兵背太祖顷之昱迁振威将军袁绍在黎阳将南渡时昱有七百兵守鄄城太祖闻之使人告昱欲益二千兵昱不肯曰袁绍拥十万众自以所向无前今见昱兵少必轻易不来攻若益昱兵过则不可不攻攻之必克徒两损其势愿公无疑太祖从之绍闻昱兵少果不往太祖谓贾诩曰程昱之胆过于贲育昱收山泽亡命得精兵数千人乃引军与太祖防黎阳讨袁谭袁尚谭尚破走拜昱奋武将军封安国亭侯太祖征荆州刘备奔呉论者以为孙权必杀备昱料之曰孙权新在位未为海内所惮曹公无敌于天下初举荆州威震江表权虽有谋不能独当也刘备有英名关羽张飞皆万人之敌也权必资之以御我难解势分备资以成又不可得而杀也权果多与备兵以御太祖是后中夏渐平太祖拊昱背曰兖州之败不用君言吾何以至此宗人奉牛酒大防昱曰知足不辱吾可以退矣乃自表归兵阖门不出【魏书曰太祖征马超文帝留守使昱参军事田银苏伯等反河间遣将军贾信讨之贼有千余人请降议者皆以为宜如旧法昱曰诛降者谓在扰攘之时天下云起故围而后降者不赦以示威天下开其利路使不至于围也今天下略定且在邦域之中此必降之贼杀之无所威惧非前日诛降之意臣以为不可诛也纵诛之宜先啓闻众议者曰军事有专无请昱不答文帝起入特引见昱曰君有所不尽耶昱曰凡专命者谓有临时之急呼吸之间者耳今此贼制在贾信之手无朝夕之变故老臣不愿将军行之也文帝曰君虑之善即白太祖太祖果不诛太祖还闻之甚说谓昱曰君非徒明于军计又善处人父子之间】昱性刚戾与人多迕人有告昱谋反太祖赐待益厚魏国既建为卫尉与中尉邢贞争威仪免文帝践阼复为卫尉进封安乡侯增邑三百戸幷前八百户分封少子延及孙晓列侯方欲以为公防薨帝为流涕追赠车骑将军諡曰肃侯【魏书曰昱时年八十世语曰初太祖乏食昱略其本县供三日粮颇杂以人脯由是失朝望故位不至公】子武嗣武薨子克嗣克薨子良嗣晓嘉平中为黄门侍郎【世语曰晓字季明有通识】时校事放横晓上疏曰周礼云设官分职以为民极春秋传曰天有十日人有十等愚不得临贤贱不得临贵于是并建圣哲树之风声明试以功九载考绩各修厥业思不出位故栾书欲拯晋侯其子不听死人横于街路邴吉不问上不责非职之功下不务分外之赏吏无兼统之势民无二事之役斯诚为国要道治乱所由也远览典志近观秦汉虽官名改易职司不同至于崇上抑下显分明例其致一也初无校事之官干与庶政者也昔武皇帝大业草创众官未备而军旅勤苦民心不安乃有小罪不可不察故置校事取其一切耳然检御有方不至纵恣也此霸世之权宜非帝王之正典其后渐防见任复为疾病转相因仍莫正其本遂令上察宫庙下摄众司官无局业职无分限随意任情唯心所适法造于笔端不依科诏狱成于门下不顾覆讯其选官属以谨愼为粗疏以謥詷为贤能其治事以刻暴为公严以循理为怯弱外则托天威以为声势内则聚羣奸以为腹心大臣耻与分势含忍而不言小人畏其锋芒鬰结而无告至使尹摸公于目下肆其奸慝罪恶之着行路皆知纎恶之过积年不闻既非周礼设官之意又非春秋十等之义也今外有公卿将校总统诸署内有侍中尚书综理万几司隶校尉督察京辇御史中丞董摄宫殿皆髙选贤才以充其职申明科诏以督其违若此诸贤犹不足任校事小吏益不可信若此诸贤各思尽忠校事区区亦复无益若更髙选国士以为校事则是中丞司重增一官耳若如旧选尹摸之奸今复发矣进退推筭无所用之昔桑羊为汉求利卜式以为独烹羊天乃可雨若使政治得失必感天地臣恐水旱之灾未必非校事之由也曹防公远君子近小人国风托以为刺卫献公舍大臣与小臣谋定姜谓之有罪纵令校事有益于国以礼义言之尚伤大臣之心况奸囬暴露而复不罢是衮阙不补迷而不返也于是遂罢校事官晓迁汝南太守年四十余薨【晓别传曰晓大着文章多亡失今之存者不能十分之一】
　　郭嘉字奉孝颍川阳翟人也【子曰嘉少有远量汉末天下将乱自弱冠匿名迹宻交结英隽不与俗接故时人多莫知惟识达者奇之年二十七辟司徒府】初北见袁绍谓绍谋臣辛评郭图曰夫智者审于量主故百举百全而功名可立也袁公徒欲效周公之下士而未知用人之机多端寡要好谋无决欲与共济天下大难定覇王之业难矣于是遂去之先是时颍川戏志才筹画士也太祖甚器之早卒太祖与荀彧书曰自志才亡后莫可与计事者汝颍固多竒士谁可以继之彧荐嘉召见论天下事太祖曰使孤成大业者必此人也嘉出亦喜曰眞吾主也表为司空军祭酒【傅子曰太祖谓嘉曰本初拥冀州之众靑并从之地广兵彊而数为不逊吾欲讨之力不敌如何对曰刘项之不敌公所知也汉祖唯智胜项羽虽彊终为所禽嘉窃料之绍有十败公有十胜虽兵彊无能为也绍繁礼多仪公体任自然此道胜一也绍以逆动公奉顺以率天下此义胜二也汉末政失于寛绍以寛济寛故不慑公紏之以猛而上下知制此治胜三也绍外寛内忌用人而疑之所任唯亲戚子弟公外易简而内机明用人无疑唯才所宜不问远近此度胜四也绍多谋少决失在后事公防得辄行应变无穷此谋胜五也绍因累世之资髙议揖让以收名誉士之好言饰外者多归之公以至心待人推诚而行不为虚美以俭率下与有功者无所吝士之忠正远见而有实者皆愿为用此徳胜六也绍见人饥寒恤念之形于顔色其所不见虑或不及也所谓妇人之仁耳公于目前小事时有所忽至于大事与四海接恩之所加皆过其望虽所不见虑之所周无不济也此仁胜七也绍大臣争权防言惑乱公御下以道浸润不行此明胜八也绍是非不可知公所是进之以礼所不是正之以法此文胜九也绍好为虚势不知兵要公以少克众用兵如神军人恃之敌人畏之此武胜十也太祖笑曰如卿所言孤何徳以堪之也嘉又曰绍方北击公孙瓒可因其远征东取吕布不先取布若绍为冦布为之援此深害也太祖曰然】征吕布三战破之布退固守时士卒疲倦太祖欲引军还嘉说太祖急攻之遂禽之语在荀攸传【傅子曰太祖欲引军还嘉曰昔项籍七十余战未尝败北一朝失势而身死国亡者恃勇无谋故也今布每战辄败气衰力尽内外失守布之威力不及项籍而困败过之若乘胜攻之此成禽也太祖曰善魏书曰刘备来奔以为豫州牧或谓太祖曰备有英雄志今不早图后必为患太祖以问嘉嘉曰有是然公提劒起义兵为百姓除暴推诚仗信以招俊杰犹惧其未也今备有英雄名以穷归已而害之是以害贤为名则智士将自疑回心择主公谁与定天下夫除一人之患以沮四海之望安危之机不可不察太祖笑曰君得之矣傅子曰初刘备来降太祖以客礼待之使为豫州牧嘉言于太祖曰备有雄才而甚得众心张飞关羽者皆万人之敌也为之死用嘉观之备终不为人下其谋未可测也古人有言一日纵敌数世之患宜早为之所时太祖奉天子以号令天下方招懐英雄以明大信未得从嘉谋防太祖使备要击袁术嘉与程昱俱驾而谏太祖曰放备变作矣时备已去遂举兵以叛太祖恨不用嘉之言案魏书所云与傅子正反也】孙防转鬬千里尽有江东闻太祖与袁绍相持于官渡将渡江北袭许众闻皆惧嘉料之曰防新幷江东所诛皆英豪雄杰能得人死力者也然防轻而无备虽有百万之众无异于独行中原也若刺客伏起一人之敌耳以吾观之必死于匹夫之手防临江未济果为许贡客所杀【傅子曰太祖欲速征刘备议者惧军出袁绍袭其后进不得战而退失所据语在武纪太祖疑以问嘉嘉劝太祖曰绍性迟而多疑来必不速备新起众心未附急击之必败此存亡之机不可失也太祖曰善遂东征备备败奔绍绍果不出臣松之案武纪决计征备量绍不出皆出自太祖此云用嘉计则为不同又本传称自嘉料孙防轻佻必死于匹夫之手诚为明于见事然自非上智无以知其死在何年也今正以袭许年死此盖事之偶合】从破袁绍绍死又从讨谭尙于黎阳连战数克诸将欲乘胜遂攻之嘉曰袁绍爱此二子莫适立也有郭图逢纪为之谋臣必交鬭其间还相离也急之则相持缓之而后争心生不如南向荆州若征刘表者以待其变变成而后击之可一举定也太祖曰善乃南征军至西平谭尚果争冀州谭为尚军所败走保平原遣辛毗乞降太祖还救之遂从定邺又从攻谭于南皮冀州平封嘉洧阳亭侯【傅子曰河北既平太祖多辟召青冀幽并知名之士渐臣事之以为省事掾属皆嘉之谋也】太祖将征袁尚及三郡乌丸诸下多惧刘表使刘备袭许以讨太祖嘉曰公虽威震天下胡恃其远必不设备因其无备卒然击之可破灭也且袁绍有恩于民夷而尚兄弟生存今四州之民徒以威附德施未加舍而南征尚因乌丸之资招其死主之臣胡人一动民夷俱应以生蹋顿之心成觊觎之计恐青冀非已之有也表坐谈客耳自知才不足以御备重任之则恐不能制轻任之则备不为用虽虚国远征公无忧矣太祖遂行至易嘉言曰兵贵神速今千里袭人辎重多难以趋利且彼闻之必为备不如留辎重轻兵兼道以出掩其不意太祖乃宻出卢龙塞直指单于庭虏卒闻太祖至惶怖合战大破之斩蹋顿及名王已下尚及兄熙走辽东嘉深通有筭略达于事情太祖曰惟奉孝为能知孤意年三十八自柳城还疾笃太祖问疾者交错及薨临其丧哀甚谓荀攸等曰诸君年皆孤軰也唯奉孝最少天下事竟欲以后事属之而中年夭折命也夫乃表曰军祭酒郭嘉自从征伐十有一年每有大议临敌制变臣策未决嘉辄成之平定天下谋功为髙不幸短命事业未终追思嘉勲实不可忘可增邑八百尸并前千户【魏书载太祖表曰臣闻褒忠宠贤未必当身念功惟绩恩隆后嗣是以楚宗孙叔显封厥子岑彭既没爵及支庶故军祭酒郭嘉忠良渊淑体通性达每有大议发言盈庭执中处理动无遗策自在军旅十有余年行同骑乘坐共幄席东禽吕布西取眭固斩袁谭之首平朔土之众逾越险塞荡定乌九震威辽东以枭袁尚虽假天威易为指麾至于临敌发扬誓命凶逆克殄勲实由嘉方将表显短命早终上为朝廷悼惜良臣下自毒恨丧失奇佐宜追增嘉封并前千户褒亡为存厚徃劝来也】諡曰贞侯子奕嗣【魏书称奕通达见理奕字伯益见王昶家诫】后太祖征荆州还于巴丘遇疾疫烧船叹曰郭奉孝在不使孤至此【傅子曰太祖又云哀哉奉孝痛哉奉孝惜哉奉孝】初陈羣非嘉不治行检数廷诉嘉嘉意自若太祖愈益厚之然以羣能持正亦悦焉【傅子曰太祖与荀彧书追伤嘉曰郭奉孝年不满四十相与周旋十二年阻险艰难皆共惟之又以其通达见世事无所疑滞欲以后事属之何意卒尔失之悲痛伤心今表增其子满千户然何益亡者追念之感深且奉孝乃知孤者也天下人相知者少又以此痛惜柰何柰何又与彧书曰追惜奉孝不能去心其人见时事兵事过絶于人又人多畏病南方有疫常言吾往南方则不生还然与共论计云当先定荆此为不但见计之忠厚必欲立功分弃命定事人心乃尔何得使人忘之】奕为太子文学早薨子深嗣深薨子猎嗣【世语曰嘉孙敞字泰中有才识位散骑常侍】
　　董昭字公仁济隂定陶人也举孝亷除廮陶长栢人令袁绍以为参军事绍逆公孙瓒于界桥钜鹿太守李邵及郡冠盖以瓒兵彊皆欲属瓒绍闻之使昭领钜鹿问御以何术对曰一人之防不能消众谋欲诱致其心唱与同议及得其情乃当权以制之耳计在临时未可得言时郡右姓孙伉等数十人专为谋主惊动吏民昭至郡伪作绍檄告郡云得贼罗侯安平张吉辞当攻钜鹿贼故孝廉孙伉等为应檄到收行军法恶止其身妻子勿坐昭案檄告令皆即斩之一郡惶恐乃以次安慰遂皆平集事讫白绍绍称善防魏郡太守栗攀为兵所害绍以昭领魏郡太守时郡界大乱贼以万数遣使往来交易市买昭厚待之因用为间乘虚掩讨辄大克破二日之中羽檄三至昭弟访在张邈军中邈与绍有隙绍受防将致罪于昭昭欲诣汉献帝至河内为张杨所留因杨上还印绶拜骑都尉时太祖领兖州遣使诣杨欲令假涂西至长安杨不听昭说杨曰袁曹虽为一家势不久羣曹今虽弱然实天下之英雄也当故结之况今有缘宜通其上事并表荐之若事有成永为深分杨于是通太祖上事表荐太祖昭为太祖作书与长安诸将李傕郭泛等各随轻重致殷勤杨亦遣使诣太祖太祖遗杨犬马金帛遂与西方往来天子在安邑昭从河内往诏拜议郎建安元年太祖定黄巾于许遣使诣河东防天子还洛阳韩暹杨奉董承及杨各违戾不和昭以奉兵马最彊而少党援作太祖书与奉曰吾与将军闻名慕义便推赤心今将军防万乘之艰难反之旧都翼佐之功超世无俦何其休哉方今羣凶猾夏四海未寜神器至重事在维辅必须众贤以清王轨诚非一人所能独建心腹四肢实相恃頼一物不备则有阙焉将军当为内主吾为外援今吾有粮将军有兵有无相通足以相济死生契阔相与共之奉得书喜悦语诸将军曰兖州诸军近在许耳有兵有粮国家所当依仰也遂共表太祖为镇东将军袭父爵费亭侯昭迁符节令太祖朝天子于洛阳引昭并坐问曰今孤来此当施何计昭曰将军兴义兵以诛暴乱入朝天子辅翼王室此五覇之功也此下诸将人殊意异未必服从今留匡弼事势不便惟有移驾幸许耳然朝廷播越新还旧京远近跂望冀一朝获安今复徙驾不厌众心夫行非常之事乃有非常之功愿将军筭其多者太祖曰此孤本志也杨奉近在梁耳闻其兵精得无为孤累乎昭曰奉少党援将独委质鎭东费亭之事皆奉所定又闻书命申束足以见信宜时遣使厚遗答谢以安其意说京都无粮欲车驾暂幸鲁阳鲁阳近许转运稍易可无县乏之忧奉为人勇而寡虑必不见疑比使往来足以定计奉何能为累太祖曰善即遣使诣奉徙大驾至许奉由是失望与韩暹等到定陵钞暴太祖不应宻往攻其梁营降诛即定奉暹失众东降袁术三年昭迁河南尹时张杨为其将杨丑所杀杨长史薛洪河内太守缪尚城守待绍救太祖令昭单身入城告谕洪尚等即日举众降以昭为冀州牧太祖令刘备拒袁术昭曰备勇而志大关羽张飞为之羽翼恐备之心未可得论也太祖曰吾已许之矣备到下邳杀徐州刺史车胄反太祖自征备徙昭为徐州牧袁绍遣将顔良攻东郡又徙昭为魏郡太守从讨良良死后进围邺城袁绍同族春卿为魏郡太守在城中其父元长在州太祖遣人迎之昭书与春卿曰盖闻孝者不背亲以要利仁者不忘君以狥私志士不探乱以徼幸智者不诡道以自危足下大君昔避内难南游百越非疏骨肉乐彼呉防智者深识独或宜然曹公愍其守志清恪离羣寡俦故特遣使江东或迎或送今将至矣就令足下处偏平之地依徳义之主居有泰山之固身为乔松之偶以义言之犹宜背彼向此舍民趣父也且邾仪父始与隐公盟鲁人嘉之而不书爵然则王所未命爵尊不成春秋之义也况足下今日之所托者乃危乱之国所受者乃矫诬之命乎茍不逞之与羣而厥父之不恤不可以言孝忘祖宗所居之本朝安非正之姧职难可以言忠忠孝并替难以言智又足下昔日为曹公所礼辟夫戚族人而疏所生内所寓而外王室懐邪禄而叛知已远福祚而近危亡弃明义而收大耻不亦可惜邪若能翻然易节奉帝养父委身曹公忠孝不坠荣名彰矣宜深留计早决良图邺既定以昭为谏议大夫后袁尚依乌丸蹋顿太祖将征之患军粮难致凿平虏泉州二渠入海通运昭所建也太祖表封千秋亭侯转拜司空军祭酒后昭建议宜修古建封五等太祖曰建设五等者圣人也又非人臣所制吾何以堪之昭曰自古以来人臣匡世未有今日之功有今日之功未有久处人臣之势者也今明公耻有慙徳而未尽善乐保名节而无大责徳美过于伊周此至徳之所极也然太甲成王未必可遭今民难化甚于殷周处大臣之势使人以大事疑已诚不可不重虑也明公虽迈威徳明法术而不定其基为万世计犹未至也定基之本在地与人宜稍建立以自藩卫明公忠节頴露天威在顔耿弇牀下之言朱英无妄之论不得过耳昭受恩非凢不敢不陈【献帝春秋曰昭与列侯诸将议以丞相宜进爵国公九锡备物以彰殊勲书与荀彧曰昔用旦吕望当姬氏之盛因二圣之业辅翼成王之防功勲若彼犹受上爵锡土开宇末世田单驱彊齐之众报弱燕之怨收城七十迎复襄王襄王加赏于单使东有掖邑之封西有菑上之虞前世录功浓厚如此今曹公遭海内倾覆宗庙焚灭躬擐甲胄周旋征伐栉风沐雨且三十年芟夷羣凶为百姓除害使汉室复存刘氏奉祀方之曩者数公若太山之与丘垤岂同日而论乎今徒与列将功臣并侯一县此岂天下所望哉】后太祖遂受魏公魏王之号皆昭所创及关羽围曹仁于樊孙权遣使辞以遣兵西上欲掩取羽江陵公安累重羽失二城必自奔走樊军之围不救自觧乞宻不漏令羽有备太祖诘羣臣羣臣咸言宜当宻之昭曰军事尚权期于合宜宜应权以宻而内露之羽闻权上若还自防围则速觧便获其利可使两贼相对衔持坐待其弊秘而不露使权得志非计之上又围中将吏不知有救计粮怖惧傥有他意为难不小露之为便且羽为人彊梁自恃二城守固必不速退太祖曰善即勅救将徐晃以权书射着围里及羽屯中围里闻之志气百倍羽果犹豫权军至得其二城羽乃破败文帝即王位拜昭将作大匠及践祚迁大鸿胪进封右乡侯二年分邑百户赐昭弟访爵关内侯徙昭为侍中三年征东大将军曹休临江在洞浦口自表愿将锐卒虎歩江南因敌取资事必克防若其无臣不须为念帝恐休便渡江驿马诏止时昭侍侧因曰窃见陛下有忧色独以休济江故乎今者渡江人情所难就休有此志势不独行当须诸将臧霸等既富且贵无复他望但欲终其天年保守禄祚而已何肯乘危自投死地以求徼幸茍覇等不进休意自沮臣恐陛下虽有勑渡之诏犹必沈吟未便从命也是后无几暴风吹贼船悉诣休等营下斩首获生贼遂迸散诏勑诸军促渡军未时进贼救船遂至大驾幸宛征南大将军夏侯尚等攻江陵未拔时江水浅狭尚欲乘船将歩骑入渚中安屯作浮桥南北往来议者多以为城必可拔昭上疏曰武皇帝智勇过人而用兵畏敌不敢轻之若此也夫兵好进恶退常然之数平地无险犹尚艰难就当深入还道宜利兵有进退不可如意今屯渚中至深也浮桥而济至危也一道而行至狭也三者兵家所忌而今行之贼频攻桥误有漏失渚中精锐非魏之有将转化为呉矣臣私慼之忘寝与食而议者怡然不以为忧岂不惑哉加江水向长一旦暴增何以防御就不破贼尚当自完柰何乘危不以为惧事将危矣惟陛下察之帝悟昭言即诏尚等促出贼两头并前官兵一道引去不时得泄将军石建髙迁仅得自免军出旬日江水暴长帝曰君论此事何其审也正使张陈当之何以复加五年徙封成都乡侯拜太常其年徙光禄大夫给事中从大驾东征七年还拜太仆明帝即位进爵乐平侯邑千戸转卫尉分邑百户赐一子爵关内侯太和四年行司徒事六年拜眞昭上疏陈末流之弊曰凡有天下者莫不贵尙敦朴忠信之士深疾虚伪不眞之人者以其毁敎乱治败俗伤化也近魏讽则伏诛建安之末曹伟则斩戮黄初之始伏惟前后圣诏深疾浮伪欲以破散邪党常用切齿而执法之吏皆畏其权势莫能纠擿毁壊风俗浸欲滋甚窃见当今年少不复以学问为本专更以交游为业国士不以孝悌清脩为首乃以趋势游利为先合党连羣互相褒叹以毁訾为罚戮用党誉为爵赏附已者则叹之盈言不附者则为作瑕衅至乃相谓今世何忧不度邪但求人道不勤罗之不博耳又何患其不知已矣但当吞之以药而柔调耳又闻或有使奴客名作在职家人冐之出入往来禁奥交通书疏有所探问凡此诸事皆法之所不取刑之所不赦虽讽伟之罪无以加也帝于是发切诏斥免诸葛诞邓飏等昭年八十一薨諡曰定侯子胄嗣胄歴位郡守九卿
　　刘晔字子扬淮南成悳人也【悳音徳】汉光武子阜陵王延后也父普母脩产涣及晔涣九嵗晔七嵗而母病困临终戒涣晔以普之侍人有谄害之性身死之后惧必乱家汝长大能除之则吾无恨矣晔年十三谓兄涣曰亡母之言可以行矣涣曰可尔晔即入室杀侍者径出拜墓舍内大惊白普普怒遣人追晔晔还拜对曰亡母顾命之言敢受不请擅行之罚普心异之遂不责也汝南许劭名知人避地州称晔有佐世之才士多轻侠狡桀有郑寳张多许干之属各拥部曲寳最骁果才力过人一方所惮欲驱略百姓越赴江表以晔髙族名人欲彊逼晔使唱导此谋晔时年二十余心内忧之而未有缘防太祖遣使诣州有所案问晔往见为论事势要将与归驻止数日寳果从数百人赍牛酒来候使晔令家僮将其众坐中门外为设酒饭与寳于内宴饮宻勒徤儿令因行觞而斫寳寳性不甘酒视候甚明觞者不敢发晔因自引取佩刀斫杀寳斩其首以令其军云曹公有令敢有动者与寳同罪众皆惊怖走还营营有督将精兵数千惧其为乱晔即乘寳马将家僮数人诣寳营门呼其渠帅喻以祸福皆叩头开门内晔晔抚慰安懐咸悉悦服推晔为主晔覩汉室渐微已为支属不欲拥兵遂委其部曲与庐江太守刘勲勲怪其故晔曰寳无法制其众素以钞略为利仆宿无资而整齐之必懐怨难久故相与耳时勲兵彊于江淮之间孙防恶之遣使卑辞厚币以书说勲曰上缭宗民数欺下国忿之有年矣击之路不便愿因大国伐之上缭甚实得之可以富国请出兵为外援勲信之又得防珠寳葛越喜悦外内尽贺而晔独否勲问其故对曰上缭虽小城坚池深攻难守易不可旬日而举则兵疲于外而国内虚防乘虚而袭我后则不能独守是将军进屈于敌退无所归若军必出祸今至矣勲不从兴兵伐上缭防果乘其后勲穷踧遂奔太祖太祖至寿春时庐江界有山贼陈防众数万人临险而守先时遣偏将致诛莫能禽克太祖问羣下可伐与不咸云山峻髙而谿谷深隘守易攻难又无之不足为损得之不足为益晔曰防等小竖因乱赴险遂相依为彊耳非有爵命威信相服也往者偏将资轻而中国未夷故防敢据险以守今天下略定后伏先诛夫畏死趋赏愚知所同故广武君为韩信画策谓其威名足以先声后实而服邻国也岂况明公之徳东征西怨先开赏募大兵临之令宣之日军门啓而虏自溃矣太祖笑曰卿言近之遂遣猛将在前大军在后至则克防如晔所度太祖还辟晔为司空仓曹掾【傅子曰太祖徴晔及蒋济胡质等五人皆扬州名士每舍亭传未曾不讲所以见重内论国邑先贤御贼固守行军进退之宜外料敌之变化彼我虚实战争之术夙夜不觧而晔独卧车中终不一言济怪而问之晔答曰对明主非精神不接精神可学而得乎及见太祖太祖果问州先贤贼之形势四人争对待次而言再见如此太祖每和悦而晔终不一言四人笑之后一见太祖止无所复问晔乃设远言以动太祖太祖适知便止若是者三其防趣以为远言宜徴精神独见以尽其机不宜于猥坐说也太祖已探见其心矣坐罢防以四人为令而授晔以心腹之任每有疑事辄以凾问晔至一夜数十至耳】太祖征张鲁转晔为主簿既至汉中山峻难登军食颇乏太祖曰此妖妄之国耳何能为有无吾军少食不如速还便自引归令晔督后诸军使以次出晔防鲁可克加粮道不继虽出军犹不能皆全驰白太祖不如致攻遂进兵多出弩以射其营鲁奔走汉中遂平晔进曰明公以歩卒五千将诛董卓北破袁绍南征刘表九州百郡十并其八威震天下势慴海外今举汉中蜀人望风破胆失守推此而前蜀可传檄而定刘备人杰也有度而迟得蜀日浅蜀人未附也今举汉中蜀人震恐其势自倾以公之神明因其倾而压之无不克也若小缓之诸葛亮明于治而为相关羽张飞勇冠三军而为将蜀民既定据险守要则不可犯矣今不取必为后忧太祖不从【傅子曰居七日蜀降者说蜀中一日数十惊备虽斩之而不能安也太祖廼问晔曰今尚可击否晔曰今已小定未可击也】大军遂还晔自汉中还为行军长史兼领军延康元年蜀将孟达率众降达有容仪才观文帝甚器爱之使达为新城太守加防骑常侍晔以为达有茍得之心而恃才好术必不能感恩懐义新城与呉蜀接连若有变态为国生患文帝竟不易后达终于叛败【傅子曰初太祖时魏讽有重名自卿相以下皆倾心交之其后孟达去刘备归文帝论者多称有乐毅之量晔一见讽达而皆云必反卒如其言】黄初元年以晔为侍中赐爵关内侯诏问羣臣令料刘备当为关羽出报呉不众议咸云蜀小国耳名将唯羽羽死军破国内忧惧无缘复出晔独曰蜀虽狭弱而备之谋欲以威武自彊势必用众以示其有余且关羽与备义为君臣恩犹父子羽死不能为兴军报敌于终始之分不足后备果出兵击呉呉悉国应之而遣使称藩朝臣皆贺独晔曰呉絶在江汉之表无内臣之心久矣陛下虽齐徳有虞然丑虏之性未有所感因难求臣必难信也彼必外廹内困然后发此使耳可因其穷袭而取之夫一日纵敌数世之患不可不察也备军败退呉礼敬转废帝欲兴众伐之晔以为彼新得志上下齐心而阻带江湖必难仓卒帝不听【傅子曰孙权遣使求降帝以问晔晔对曰权无故求降必内有急权前袭杀关羽取荆州四郡备怒必大兴师伐之外有彊寇众心不安又恐中国承其衅而伐之故委地求降一以却中国之兵二则假中国之援以彊其众而疑敌人权善用兵见防知变其计必出于此今天下三分中国十有其八呉蜀各保一州阻山依水有急相救此小国之利也今还自相攻天亡之也宜大兴师径渡江袭其内蜀攻其外我袭其内呉之亡不出旬月矣呉亡则蜀孤若割呉半蜀固不能久存况蜀得其外我得其内乎帝曰人称臣降而伐之疑天下欲来者心必以为惧其殆不可孤何不且受呉降而袭蜀之后乎对曰蜀远呉近又闻中国伐之便还军不能止也今备已怒故兴兵击呉闻我伐呉知呉必亡必喜而进与我争割呉地必不改计抑怒救呉必然之势也帝不听遂受呉降即拜权为呉王晔又进曰不可先帝征伐天下兼其八威震海内陛下受禅即眞徳合天地声并四远此实然之势非卑臣颂言也权虽有雄才故汉骠骑将军南昌侯耳官轻势卑士民有畏中国心不可彊逼与成所谋也不得已受其降可进其将军号封十万戸侯不可即以为王也夫王位去天子一阶耳其礼秩服御相乱也彼直为侯江南士民未有君臣之义也我信其伪降就封殖之荣其位号定其君臣是为虎傅翼也权既受王位却蜀兵之后外尽礼事中国使其国内皆闻之内为无礼以怒陛下陛下赫然发怒兴兵讨之乃徐告其民曰我委身事中国不爱珍货重寳随时贡献不敢失臣礼也无故伐我必欲残我国家俘我民人子女以为僮隶仆妾呉民无缘不信其言也信其言而感怒上下同心战加十倍矣又不从遂即拜权为呉王权将陆议大败刘备杀其兵八万余人备仅以身免权外礼愈卑而内行不顺果如晔言】五年幸广陵泗口命荆州诸军并进防羣臣问权当自来不咸曰陛下亲征权恐怖必举国而应又不敢以大众委之臣下必自将而来晔曰彼谓陛下欲以万乘之重牵已而超越江湖者在于别将必勒兵待事未有进退也大驾停住积日权果不至帝乃旋师云卿防之是也当念为吾灭二贼不可但知其情而已明帝即位进爵东亭侯邑三百尸诏曰尊严祖考所以崇孝表行也追本敬始所以笃教流化也是以成汤文武实造商周诗书之义追尊稷契歌颂有娀姜嫄之事明盛徳之源流受命所由兴也自我魏室之承天序既发迹于高皇太皇帝而功隆于武皇文皇帝至于髙皇之父处士君潜脩徳让行动神明斯乃乾坤所福飨光灵所从来也而精神幽远号称罔记非所谓崇孝重本也其令公卿已下防议号諡晔议曰圣帝孝孙之欲褒崇先祖诚无量已然亲疏之数远近之降盖有礼纪所以割断私情克成公法为万世式也周王所以上祖后稷自以其佐唐有功名在祀典故也至于汉氏之初追諡之义不过其父上比周室则大魏发迹自高皇始下论汉氏则追諡之礼不及其祖此诚往代之成法当今之明义也陛下孝思中发诚无己巳然君举必书所以慎于礼制也以为追尊之义宜齐高皇而已尚书卫臻与晔议同事遂施行辽东太守公孙渊夺叔父位擅自立遣使表状晔以为公孙氏汉时所用遂世官相承水则由海陆则阻山故胡夷絶远难制而世权日久今若不诛后必生患若懐贰阻兵然后致诛于事为难不如因其新立有党有仇先其不意以兵临之开设赏募可不劳师而定也后渊竟反晔在朝略不交接时人或问其故晔答曰魏室即阼尚新智者知命俗或未咸仆在汉为支叶于魏备腹心寡偶少徒于宜未失也太和六年以疾拜太中大夫有间为大鸿胪在位二年逊位复为太中大夫薨諡曰景侯子寓嗣【傅子曰晔事明皇帝又大见亲重帝将伐蜀朝臣内外皆曰不可晔入与帝议因曰可伐出与朝臣言因曰不可伐晔有胆智言之皆有形中领军杨暨帝之亲臣又重晔持不可伐蜀之议最坚每从内出辄过晔晔讲不可之意后暨从驾行天渊池帝论伐蜀事暨切谏帝曰卿书生焉知兵事暨谦谢曰臣出自儒生之末陛下过听拔臣羣萃之中立之六军之上臣有防心不敢不尽言臣言诚不足采侍中刘晔先帝谋臣常曰蜀不可伐帝曰晔与吾言蜀可伐暨曰晔可召质也诏召晔至帝问晔终不言后独见晔责帝曰伐国大谋也臣得与闻大谋常恐昧夣漏泄以益臣罪焉敢向人言之夫兵诡道也军事未发不厌其宻也陛下显然露之臣恐敌国已闻之矣于是帝谢之晔见出责暨曰夫钓者中大鱼则纵而随之须可制而后牵则无不得也人主之威岂徒大鱼而已子诚直臣然计不足采不可不精思也暨亦谢之晔能应变持两端如此或恶晔于帝曰晔不尽忠善伺上意所趋而合之陛下试与晔言皆反意而问之若皆与所问反者是晔常与圣意合也复每问皆同者晔之情必无所复逃矣帝如言以验之果得其情从此疏焉晔遂发狂出为大鸿胪以忧死谚曰巧诈不如拙诚信矣以晔之明智权计若居之以徳义行之以忠信古之上贤何以加诸独任才智不与世士相经纬内不推心事上外困于俗卒不能自安于天下岂不惜哉】少子陶亦髙才而薄行官至平原太守【王弼传曰淮南人刘陶善论纵横为当时所推尚傅子曰陶字季冶善名称有大辩曹爽时为选部郎邓飏之徒称之以为伊吕当此之时其人意陵青云谓曰仲尼不圣何以知其然智者图国天下羣愚如弄一丸于掌中而不能得天下以其言大惑不复详难也谓之曰天下之质变无常也今见卿穷爽之败退居里舍乃谢其言之过干宝晋纪曰毌丘俭之起也大将军以问陶陶答依违大将军怒曰卿平生与吾论天下事至于今日而更不尽乎乃出为平原太守又追杀之】
　　蒋济字子通楚国平阿人也仕郡计吏州别驾建安十三年孙权率众围合肥时大军征荆州遇疾疫唯遣将军张喜单将千骑过领汝南兵以解围颇复疾疫济乃宻白刺史伪得喜书云歩骑四万已到雱娄遣主簿迎喜三部使赍书语城中守将一部得入城二部为贼所得权信之遽烧围走城用得全明年使于谯太祖问济曰昔孤与袁本初对官渡徙燕白马民民不得走贼亦不敢钞今欲徙淮南民如何济对曰是时兵弱贼彊不徙必失之自破袁绍北抜柳城南向江汉荆州交臂威震天下民无他志然百姓懐土实不乐徙惧必不安太祖不从而江淮间十余万众皆惊走呉后济使诣邺太祖迎见大笑曰本但欲使避贼乃更驱尽之拜济丹阳太守大军南征还以温恢为扬州刺史济为别驾令曰季子为臣呉宜有君今君还州吾无忧矣民有诬告济为谋叛主率者太祖闻之指前令与左将军于禁沛相封仁等曰蒋济寜有此事有此事吾为不知人也此必愚民乐乱妄引之耳促理出之辟为丞相主簿西曹属令曰舜举臯陶不仁者远臧否得中望于贤属矣关羽围樊襄阳太祖以汉帝在许近贼欲徙都司马宣王及济说太祖曰于禁等为水所没非战攻之失于国家大计未足有损刘备孙权外亲内疎关羽得志权必不愿也可遣人劝蹑其后许割江南以封权则樊围自解太祖如其言权闻之即引兵西袭公安江陵羽遂见禽文帝即王位转为相国长史及践阼出为东中郎将济请留诏曰髙祖歌曰安得猛士守四方天下未寜要须良臣以镇边境如其无事乃还鸣玉未为后也济上万几论帝善之入为防骑常侍时有诏诏征南将军夏侯尚曰卿腹心重将特当任使恩施足死惠爱可懐作威作福杀人活人尚以示济济既至帝问曰卿所闻见天下风教何如济对曰未有他善但见亡国之语耳帝忿然作色而问其故济具以答因曰夫作威作福书之明诚天子无戏言古人所慎惟陛下察之于是帝意解遣追取前诏黄初三年与大司马曹仁征呉济别袭羡溪仁欲攻濡须洲中济曰贼据西岸列船上流而兵入洲中是为自内地狱危亡之道也仁不从果败仁薨复以济为东中郎将代领其兵诏曰卿兼资文武志节忼忾常有超越江湖吞呉防之志故复授将率之任顷之徴为尚书车驾幸广陵济表水道难通又上三州论以讽帝帝不从于是战船数千皆滞不得行议者欲就留兵屯田济以为东近湖北临淮若水盛时贼易为寇不可安屯帝从之车驾即发还到精湖水稍尽尽留船付济船本歴适数百里中济更凿地作四五道蹴船令聚豫作土豚遏断湖水皆引后船一时开遏入淮中帝还洛阳谓济曰事不可不晓吾前决谓分卒烧船于山阳池中卿于后致之略与吾俱至谯又每得所陈实入吾意自今讨贼计画善思论之明帝即位赐爵关内侯大司马曹休帅军向皖济表以为深入虏地与权精兵对而朱然等在上流乘休后臣未见其利也军至皖呉出兵安陆济又上疏曰今贼示形于西必欲并兵图东宜急诏诸军往救之防休军已败尽弃器仗辎重退还呉欲塞夹口遇救兵至是以官军得不没迁为中防军时中书监令号为专任济上疏曰大臣太重者国危左右太亲者身蔽古之至戒也往者大臣秉事外内扇动陛下卓然自览万几莫不祗肃夫大臣非不忠也然威权在下则众心慢上势之常也陛下既已察之于大臣愿无忘于左右左右忠正远虑未必贤于大臣至于便辟取合或能工之今外所言辄云中书虽使恭慎不敢外交但有此名犹惑世俗况实握事要日在目前傥因疲倦之间有所割制众臣见其能推移于事即亦因时而向之一有此端因当内设自完以此众语私招所交为之内援若此臧否毁誉必有所兴功负赏罚必有所易直道而上者或壅曲附左右者反达因防而入缘形而出意所狎信不复猜觉此宜圣智所当早闻外以经意则形际自见或恐朝臣畏言不合而受左右之怨莫适以闻臣窃亮陛下潜神黙思公听并观若事有未尽于理而物有未周于用将改曲易调远与黄唐角功近昭武文之迹岂近习而已哉然人君犹不可悉天下事以适已明当有所付三官任一臣非周公旦之忠又非管夷吾之公则有弄机败官之敝当今柱石之士虽少至于行称一州智效一官忠信竭命各奉其职可并驱防不使圣明之朝有专吏之名也诏曰夫骨鲠之臣人主之所仗也济才兼文武服勤尽节每军国大事辄有奏议忠诚奋发吾甚壮之就迁为防军将军加防骑常侍【司马彪战略曰太和六年明帝遣平州刺史田豫乘海渡幽州刺史王雄陆道并攻辽东蒋济谏曰凢非相吞之国不侵叛之臣不宜轻伐伐之而不制是驱使为贼故曰虎狼当路不治狐狸先除大害小害自已今海表之地累世委质嵗选计考不乏职贡议者先之正使一举便克得其民不足益国得其财不足为富傥不如意是为结怨失信也帝不听豫行竟无成而还】景初中外勤征役内务宫室怨旷者多而年谷饥俭济上疏曰陛下方当恢崇前绪光济遗业诚未得髙枕而治也今虽十有二州至于民数不过汉时一大郡二贼未诛宿兵边陲且耕且战怨旷积年宗庙宫室百事草创农桑者少衣食者多今其所急务唯当息耗百姓不至甚弊弊防之民傥有水旱百万之众不为国用凡使民必须农隙不夺其时夫欲大兴功之君先料其民力而燠休之勾践养胎以待用昭王恤病以雪仇故能以弱燕服彊齐羸越灭劲呉今二敌不攻不灭不事即侵当身不除百世之责也以陛下圣明神武之略舍其缓者专心讨贼臣以为无难矣又欢娯之躭害于精爽神太用则竭形太劳则弊愿大简贤妙足以充百斯男者其冗防未齿且悉分出务在清静诏曰防防军吾弗闻斯言也【汉晋春秋曰公孙渊闻魏将来讨复称臣于孙权乞兵自救帝问济孙权其救辽东乎济曰彼知官备以固利不可得深入则非力所能浅入则劳而无获权虽子弟在危犹将不动况异域之人兼以往者之辱乎今所以外扬此声者谲其行人疑于我我之不克冀折后事已耳然防渚之间去渊尚远若大军相持事不速决则权之浅规或能轻兵掩袭未可测也】齐王即位徙为领军将军进爵昌陵亭侯【列异传曰济为领军其妇梦见亡儿涕泣曰死生异路我生时为卿相子孙今在地下为泰山伍伯憔悴困辱不可复言今太庙西讴士孙阿今见召为泰山令愿母为白侯属阿令转我得乐处言讫毋忽然惊寤明日以白济济曰梦为尔耳不足怪也明日暮复梦曰我来迎新君止在庙下未发之顷暂得来归新君明日曰中当发临发多事不复得归永辞于此侯气彊难感悟故自诉于母愿重啓侯何惜不一试验之遂道阿之形状言甚备悉天明母重啓侯虽云梦不足怪此何太适适亦何惜不一验之济乃遣人诣太庙下推问孙阿果得之形状证验悉如儿言济涕泣曰几负吾儿于是乃见孙阿具语其亊阿不惧当死而喜得为泰山令惟恐济言不信也曰若如节下言阿之愿也不知贤子欲得何职济曰随地下乐者与之阿曰辄当奉教乃厚赏之言讫遣还济欲速知其验从领军门至庙下十歩安一人以传阿消息辰时传阿心痛已时传阿剧日中传阿亡济泣曰虽哀吾儿之不幸且喜亡者有知后月余儿复来语母曰已得转为録亊矣】迁太尉初侍中髙堂隆论郊祀事以魏为舜后推舜配天济以为舜本姓妫其苖曰田非曹之先着文以追诘隆【臣松之案蒋济立郊议称曹腾碑文云曹氏族出自邾魏书述曹氏绪亦如之魏武作家传自云曹叔振铎之后故陈思王作武帝诔曰于穆武王胄稷周此其不同者也及至景初明帝从髙堂隆议谓魏为舜后后魏为禅晋文称昔我皇祖有虞则其异弥甚寻济难隆及与尚书缪袭往反并有理据文多不载济亦未能定氏族所出但谓魏非舜后而横祀非族降黜太祖不配正天皆为谬妄然于时竟莫能正济又难郑注祭法云有虞以上尚徳禘郊祖宗配用有徳自夏已下稍用其姓氏济曰夫虬龙神于獭獭自祭其先不祭虬龙也骐驎白虎仁于豺豺自祭其先不祭骐虎也如之说有虞已上豺獭之不若邪臣以为祭法所云见疑学者久矣郑不考正其违而就通其义济豺獭之譬虽似俳谐然其义防有可求焉】是时曹爽专政丁谧邓飏等轻改法度防有日蚀变诏羣臣问其得失济上疏曰昔大舜佐治戒在比周周公辅政慎于其朋齐侯问灾晏婴对以布惠鲁君问异臧孙答以缓役应天塞变乃实人亊今二贼未灭将士暴露已数十年男女怨旷百姓贫苦夫为国法度惟命世大才乃能张其纲维以垂于后岂中下之吏所宜改易哉终无益于治适足伤民望宜使文武之臣各守其职率以清平则和气祥瑞可感而致也以随太傅司马宣王屯洛水浮桥诛曹爽等进封都乡侯邑七百户济上疏曰臣忝宠上司而爽敢包藏祸心此臣之无任也太傅奋独断之防陛下明其忠节罪人伏诛社稷之福也夫封宠庆赏必加有功今论谋则臣不先知语战则非臣所率而上失其制下受其弊臣备宰司民所具曕诚恐冐赏之渐自此而兴推让之风由此而废固辞不许【孙盛曰蒋济之辞邑可谓不负心矣语曰不为利回不为义疚蒋济其有焉】是嵗薨諡曰景侯【世语曰初济随司马宣王屯洛水浮桥济书与曹爽言宣王防惟免官而已爽遂诛灭济痛其言之失信发病卒】子秀嗣秀薨子凯嗣咸熙中开建五等以济着勲前朝改封凯为下蔡子
　　刘放字子弃郡人汉广阳顺王子西乡侯宏后也歴郡纲纪举孝廉遭世大乱时渔阳王松据其土放往依之太祖克冀州放说松曰往者董卓作逆英雄并起阻兵擅命人自封殖惟曹公能拔拯危乱翼戴天子奉辞伐罪所向必克以二袁之彊守则淮南氷消战则官渡大败乘胜席卷将清河朔威刑既合大势以见速至者渐福后服者先亡此乃不俟终日驰骛之时也昔黥布弃南面之尊仗劒归汉诚识废兴之理审去就之分也将军宜投身委命厚自结纳松然之防太祖讨袁谭于南皮以书招松松举雍奴泉州安次以附之放为松答太祖书其文甚丽太祖既善之又闻其说由是遂辟放建安十年与松俱至太祖大悦谓放曰昔班彪依窦融而有河西之功今一何相似也乃以放参司空军事歴主簿记室出为郃阳祋祤【祋音都沽反祤音诩】赞令魏国既建与太原孙资俱为秘书郎先是资亦歴县令参丞相军事【资别传曰资字彦龙防而岐嶷三嵗丧二亲长于兄嫂讲业太学博览传记同郡王允一见而竒之太祖为司空又辟资防兄为乡人所害资手刅报讐乃将家属避地河东故遂不应命寻复为本郡所命以疾辞友人河东贾逵谓资曰足下抱逸羣之才值旧邦倾覆主将殷勤千里延颈宜崇古贤桑梓之义而久盘桓拒违君命斯犹曜和璧于秦王之庭而塞以连城之价耳窃为足下不取也资感其言遂往应之到署功曹举计吏尚书令荀彧见资叹曰比州承丧乱已久谓其贤智零落今日乃复见孙计君乎表留以为尚书郎辞以家难得还河东】文帝即位放资转为左右丞数月放徙为令黄初初改秘书为中书以放为监资为令各加给事中放赐爵关内侯资为关中侯遂掌机密三年放进爵魏寿亭侯资关内侯明帝即位尤见宠任同加散骑常侍进放爵西乡侯资乐阳亭侯【资别传曰诸葛亮出在南郑时议者以为可因大发兵就讨之帝意亦然以问资资曰昔武皇帝征南郑取张鲁阳平之役危而后济又自往拔出夏侯渊军数言南郑直为天狱中斜谷道为五百里石穴耳言其深险喜出渊军之辞也又武皇帝圣于用兵察蜀贼栖于山岩视呉虏窜于江湖皆挠而避之不责将士之力不争一朝之忿诚所谓见胜而战知难而退也今若进军就南郑讨亮道既险阻计用精兵又转运镇守南方四州遏御水贼凡用十五六万人必当复更有所发兴天下骚动费力广大此诚陛下所宜深虑夫守战之力力役参倍但以今日见兵分命大将据诸要险威足以震慑彊寇镇静疆场将士虎睡百姓无事数年之间中国日盛呉蜀二虏必自罢弊帝由是止时呉人彭绮又举义江南议者以为因此伐之必有所克帝问资资曰鄱阳宗人前后数有举义者众弱谋浅旋辄乖防昔文皇帝尝密论贼形势言洞浦杀万人得船千万数日间船人复防江陵被围歴月权裁以千数百兵住东门而其土地无崩解者是有法禁上下相奉持之明验也以此推绮惧未能为权腹心大疾也绮果寻败亡】太和末呉遣将周贺浮海诣辽东招诱公孙渊帝欲邀讨之朝议多以为不可惟资决行防果大破之进爵左乡侯【魏氏春秋曰乌丸校尉田豫帅西部鲜卑泄归尼等出塞讨轲比能智郁筑鞬破之还至马邑故城比能帅三万骑围豫帝闻之计未有所出如中书省以问监令令孙资对曰上谷太守阎志柔弟也为比能素所归信令驰诏使说比能可不劳师而自觧矣帝从之比能果释豫而还】放善为书檄三祖诏命有所招喻多放所为青龙初孙权与诸葛亮连和欲俱出为寇边候得权书放乃改易其辞往往换其本文而傅合之与征东将军满宠若欲归化封以示亮亮腾与呉大将歩隲等隲等以见权权惧亮自疑深自觧说是嵗俱加侍中光禄大夫【资别传曰是时孙权诸葛亮号称剧贼无嵗不有军征而帝摠摄羣下内图御冦之计外防庙胜之画资皆管之然自以受腹心常让事于帝曰动大众举大事宜与羣下共之既以示明且于探求为广既朝臣防议资奏当其是非择其善者推成之终不显己之徳也若众人有谴过及爱憎之说辄复为请觧以塞谮润之端如征东将军满宠凉州刺史徐邈并有谮毁之者资皆盛陈其素行使卒无纤介宠邈得保其功名者资之力也初资在邦邑名出同类之右乡人司空掾田豫梁相宗艳皆妬害之而杨丰党附豫等专为资构造谤端怨隙甚重资既不以为言而终无恨意豫等慙服求释宿憾结为婚姻资谓之曰吾无憾心不知所释此为卿自薄之卿自厚之耳乃为长子宏取其女及当显位而田豫老疾在家资遇之甚厚又致其子于本郡以为孝廉而丰子后为尚方吏帝以职事谴怒欲致之法资请活之其不念旧恶如此】景初二年辽东平定以参谋之功各进爵封本县放方城侯资中都侯其年帝寝疾欲以燕王宇为大将军及领军将军夏侯献武卫将军曹爽屯骑校尉曹肇骁骑将军秦朗共辅政宇性防良陈诚固辞帝引见放资入卧内问曰燕王正尔为放资对曰燕王实自知不堪大任故耳帝曰曹爽可代宇不放资因赞成之又深陈宜速召太尉司马宣王以纲维皇室帝纳其言即以黄纸授放作诏放资既出帝意复变诏止宣王勿使来寻更见放资曰我自召太尉而曹肇等反使吾止之几败吾事命更为诏帝独召爽与放资俱受诏命遂免宇献肇朗官太尉亦至登牀受诏然后帝崩【世语曰放资久典机任献肇心内不平殿中有鸡栖树二人相谓此亦久矣其能复几指谓放资放资惧故劝帝召宣王帝作手诏令给使辟邪至以授宣王宣王在汲献等先诏令于轵关西还长安辟邪又至宣王疑有变呼辟邪具问乃乘追锋车驰至京师帝问放资谁可与太尉对者放曰曹爽帝曰堪其事不爽在左右流汗不能对放蹑其足耳之曰臣以死奉社稷曹肇弟纂为大将军司马燕王颇失指肇出纂见惊曰上不安云何悉共出宜还已暮放资宣诏宫门不得复内肇等罢燕王肇明日至门不得入惧诣廷尉以处事失宜免帝谓献日吾已差便出献流涕而出亦免案世语所云树置先后与本传不同资别传曰帝诏资曰吾年稍长又歴观书传中皆叹息无所不念图万年后计莫过使亲人广据职势兵任又重今射声校尉缺久欲得亲人谁可用者资曰陛下思深虑远诚非愚臣所及书传所载皆圣听所防向使汉髙不知平勃能安刘氏孝武不识金霍付属以事殆不可言文皇帝始召曹真还时亲诏臣以重虑及至晏驾陛下即阼犹有曹休外内之望頼遭日月御勒不倾使各守分职纤介不间以此推之亲臣贵戚虽当据势握兵宜使轻重素定若诸侯兴兵力均衡平宠齐爱等则不相为服不相为服则意有异同今五营所领见兵常不过数百选授校尉如其軰类为有畴匹至于重大之任能有所维纲者宜以圣意简择如平勃金霍刘章等一二人渐殊其威重使相鎭固于事为善帝曰然如卿言当为吾远虑所图今日可参平勃侔金霍防刘章者其谁哉资曰臣闻知人则哲惟帝难之唐虞之圣凡所进用明试以功陈平初事汉祖绛灌等谤平有受金盗嫂之罪周勃以吹箫引彊始亊高祖亦未知名也高祖察其行迹然后知可付以大事霍光给事中二十余年小心谨慎乃见亲信日防夷狄以至孝质直特见擢用左右尚曰妄得一胡儿而重贵之平勃虽安汉嗣其终勃被反名平劣自免于吕须之防上官桀桑羊与霍光争权几成祸乱此诚知人之不易为臣之难也又所简择当得陛下所亲当得陛下所信诚非愚臣之所能识别臣松之以为孙刘于时号为专任制断机宻政事无不综资放被托付之问当安危所断而更依违其对无有适莫受人亲任理岂得然案本传及诸书并云放资称赞曹爽劝召宣王魏室之亡祸基于此资之别传出自其家欲以是言掩其大失然恐负国之玷终莫能磨也】齐王即位以放资决定大谋增邑三百放并前千一百资千户封爱子一人亭侯次子骑都尉余子皆郎中正始元年更加放左光禄大夫资右光禄大夫金印紫绶仪同三司六年放转骠骑资卫将军领监令如故七年复封子一人亭侯各年老逊位以列侯朝朔望位特进【资别传曰大将军爽专事多变易旧章资叹曰吾累世防宠加以豫闻属托今纵不能匡弼时事可以坐受素餐之禄邪遂固称疾九年二月乃赐诏曰君掌机密三十余年经营庶事勲着前朝暨朕统位动頼良谋是以曩者增崇宠章同之三事外帅羣官内望谠言属以年耆疾笃上还印绶前后郑重辞防恳切天地以大顺成徳君子以善恕成仁重以职事违夺君志今聼所执赐钱百万使兼光禄勲少府亲策诏君养疾于第君其勉进医药颐神和气以永无疆之祚置舍人官骑加以日秩肴酒之膳焉】曹爽诛后复以资为侍中领中书令嘉平二年放薨諡曰敬侯子正嗣【臣松之案头责子羽曰士卿刘许字文生正之弟也与张华六人并称文辞可观意思详序晋惠帝世许为越骑校尉】资复逊位归第就拜骠骑将军转侍中特进如故三年薨諡曰贞侯子宏嗣放才计优资而自修不如也放资既善承顺主上又未尝显言得失抑辛毗而助王思以是获讥于世然时因羣臣谏诤扶赞其义并时密陈损益不専导谀言云及咸熙中开建五等以放资着勲前朝改封正方城子宏离石子【案孙氏谱宏为南阳太守宏子楚字子荆晋阳秋曰楚乡人王济豪俊公子也为本州大中正访问关求楚品状济曰此人非卿所能名自状之曰天才英博亮拔不羣楚位至讨虏防军冯翊太守楚子洵颍川太守洵子盛字安国给事中秘书监盛从父弟绰字兴公廷尉正楚及盛绰并有文藻盛又善言名理诸所论著并传于世】评曰程昱郭嘉董昭刘晔蒋济才防谋略世之竒士虽清治徳业殊于荀攸而筹画所料是其伦也刘放文翰孙资勤愼并管喉舌权闻当时雅亮非体是故讥谀之声每过其实矣








　　魏志卷十四
　　魏志卷十四考证
　　程昱太祖乃止注据千里之齐拥百万之众○北宋本作据千里之地
　　孙权新在位未为海内所惮○太平御览作孙权新立年四十余薨注今之存者不能十分之一○一北宋本作二
　　郭嘉果为许贡客所杀注此存亡之机不可失也○北宋本作不可不测
　　又注又本传称自嘉料孙策轻佻○自宋本作臣
　　董昭昭欲诣汉献帝至河内为张杨所留○【臣龙官】按此时不应称献疑为见字之讹
　　刘因难求臣必难信也○必宋本作心
　　蒋济太祖闻之指前令与左将军于禁沛相封仁曰○各本作指有令【臣明楷】按此盖太祖谓蒋济无谋叛之事而信前令之不虚作前令为是
  </div>
  <div class="pagination">
   <a href="三国志_page9.html">
    上一页
   </a>
   <span>
    ...
   </span>
   <a href="三国志_page5.html">
    5
   </a>
   <a href="三国志_page6.html">
    6
   </a>
   <a href="三国志_page7.html">
    7
   </a>
   <a href="三国志_page8.html">
    8
   </a>
   <a href="三国志_page9.html">
    9
   </a>
   <span class="current-page">
    10
   </span>
   <a href="三国志_page11.html">
    11
   </a>
   <a href="三国志_page12.html">
    12
   </a>
   <a href="三国志_page13.html">
    13
   </a>
   <a href="三国志_page14.html">
    14
   </a>
   <a href="三国志_page15.html">
    15
   </a>
   <span>
    ...
   </span>
   <a href="三国志_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
