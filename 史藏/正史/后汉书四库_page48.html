<!DOCTYPE html>
<html>
<head>
    <meta charset="UTF-8">
    <title>后汉书四库 - 第 48 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 48 页/共 69 页</h1>
    <div class="content">

　　后汉书卷七十六考证
　　钦定四库全书
　　后汉书卷七十七
　　宋　　宣　　城　　太　　守范　煜撰唐　　章　　懐　　太　　子　　贤注
　　班梁列传第三十七
　　班超传【子勇】
　　班超字仲升扶风平陵人徐令彪之少子也为人有志不修细节然内孝谨居家常执勤苦不耻劳辱有口辩而渉猎书传【渉如渉水猎如猎兽言不能周悉粗窥览之也东观记曰超持公羊春秋多所窥览】永平五年兄固被召诣校书郎【校书郎解见班固传】超与母随至洛阳家贫常为官佣书以供养久劳苦尝辍业投笔叹曰大丈夫无他志畧犹当效傅介子张骞立功异域以取封侯安能久事笔研间乎【傅介子北地人元帝时使西域刺杀楼兰王封义阳侯张骞汉中人武帝时凿空开西域封博望侯续汉书作久弄笔研乎华峤书作久事笔耕乎研音砚】左右皆笑之超曰小子安知壮士志哉其后行诣相者曰祭酒布衣诸生耳【一坐所尊则先祭酒今称祭酒相尊敬之词也】而当封侯万里之外超问其状相者指曰生燕颔虎颈飞而食肉此万里侯相也久之显宗问固卿弟安在固对为官写书受直以养老母帝乃除超为兰台令史【续汉志曰兰台令史六人秩百石掌书劾奏及印主文书】后坐事免官十六年奉车都尉窦固出击匈奴以超为假司马将兵别击伊吾战于蒲类海多斩首虏而还【伊吾匈奴中地名在今伊州纳职县界前书音义曰蒲类匈奴中海名在敦煌北也】固以为能遣与从事郭恂俱使西域超到鄯善【鄯善本西域楼兰国也昭帝元凤四年改为鄯善去阳闗一千六百里去长安六千一百里也】鄯善王广奉超礼敬甚备后忽更疎懈超谓其官属曰宁觉广礼意薄乎此必有北虏使来狐疑未知所从故也眀者睹未萌况已着邪乃召侍胡诈之曰匈奴使来数日今安在乎侍胡惶恐具服其状超乃闭侍胡悉会其吏士三十六人与共饮酒酣因激怒之曰卿曹与我俱在絶域【曹辈也】欲立大功以求富贵今虏使到裁数日而王广礼敬即废如令鄯善收吾属送匈奴骸骨长为豺狼食矣为之奈何官属皆曰今在危亡之地死生从司马超曰不入虎穴不得虎子当今之计独有因夜以火攻虏使彼不知我多少必大震怖可殄尽也灭此虏则鄯善破胆功成事立矣众曰当与从事议之超怒曰吉凶决于今日从事文俗吏闻此必恐而谋泄死无所名非壮士也众曰善初夜遂将吏士往奔虏营会天大风超令十人持鼓藏虏舍后约曰见火然皆当鸣鼓大呼余人悉持兵弩夹门而伏超乃顺风纵火前后鼓噪虏众惊乱超手格杀三人吏兵斩其使及从士三十余级余众百许人悉烧死【东观记曰斩得匈奴节使屋赖带副使比离支首及节也】明日乃还告郭恂恂大惊既而色动超知其意举手曰掾虽不行班超何心独擅之乎恂乃悦超于是召鄯善王广以虏使首示之一国震怖超晓告抚慰遂纳子为质还奏于窦固固大喜具上超功效并求更选使使西域帝壮超节诏固曰吏如班超何故不遣而更选乎今以超为军司马令遂前功超复受使固欲益其兵超曰愿将本所从三十余人足矣如有不虞多益为累是时于寘王广徳新攻破莎车遂雄张南道【于寘国去长安九千六百七十里南与婼羌西与姑墨接莎车国去长安九千九百五十里西域南北有大山中央有河东西六千余里东至玉门阳关有两道从鄯善傍南山北波河西行至莎车为南道雄张犹炽盛也张音丁亮反波傍也波音诐】而匈奴遣使监护其国超既西先至于寘广徳礼意甚疎且其俗信巫巫言神怒何故欲向汉汉使有騧马急求取以祠我广徳乃遣使就超请马【续汉及华峤书騧字并作騩説文马浅黒色也音京媚反】超密知其状报许之而令巫自来取马有顷巫至超即斩其首以送广徳因辞让之广徳素闻超在鄯善诛灭虏使大惶恐即攻杀匈奴使者而降超超重赐其王以下因镇抚焉时龟兹王建为匈奴所立倚恃虏威据有北道攻破疏勒杀其王【龟兹国居居延城去长安七千四百八十里南与精絶东与且末北与乌孙西与姑墨接前书音义龟兹音丘兹今音丘勿反兹音沮惟反盖急言耳自车师前王庭随北山波河西行至疏勒为北道疏勒国居疏勒城去长安九千三百五十里也】而立龟兹人兠题为疏勒王眀年春超从间道至疏勒去兠题所居槃橐城九十里逆遣吏田虑先往降之勑虑曰兠题本非疏勒种国人必不用命若不即降便可执之虑既到兠题见虑轻弱殊无降意虑因其无备遂前刧缚兠题左右出其不意皆惊惧奔走虑驰报超超即赴之悉召疏勒将吏説以龟兹无道之状因立其故王兄子忠为王【续汉书曰求得故王兄子榆勒立之更名曰忠也】国人大悦忠及官属皆请杀兠题超不聼欲示以威信释而遣之疏勒由是与龟兹结怨十八年帝崩焉耆以中国大丧【焉耆国居员渠城去长安七千三百里北与乌孙接】遂攻没都护陈睦超孤立无援而龟兹姑墨数发兵攻疏勒【姑墨国王居南城去长安八千一百五十里】超守槃橐城与忠为首尾士吏单少拒守嵗余肃宗初即位以陈睦新没恐超单危不能自立下诏徴超超发还疏勒举国忧恐其都尉黎弇曰汉使弃我我必复为龟兹所灭耳诚不忍见汉使去因以刀自刭超还至于寘王侯以下皆号泣曰依汉使如父母诚不可去互抱超马脚不得行超恐于寘终不聼其东又欲遂本志乃更还疏勒疏勒两城自超去后复降龟兹而与尉头连兵【尉头国居尉头谷去长安八千六百五十里南与疏勒接衣服类乌孙也】超捕斩反者击破尉头杀六百余人疏勒复安建初三年超率疏勒康居于寘拘弥兵一万人攻姑墨石城破之【康居国去长安万二千三百里不属都护】斩首七百级超欲因此叵平诸国【叵犹遂也】乃上疏请兵曰臣窃见先帝欲开西域故北击匈奴西使外国鄯善于寘即时向化今拘弥莎车疏勒月氏乌孙康居复愿归附欲共并力破灭龟兹平通汉道若得龟兹则西域未服者百分之一耳臣伏自惟念卒伍小吏实愿从谷吉效命絶域庶几张骞弃身旷野【谷吉长安人永之父也元帝时为卫司马使送郅支单于侍子为郅支所杀张骞武帝时为郎使月氏为匈奴所闭留之十余嵗乃亡走大宛穷急即射禽兽给食】昔魏绛列国大夫尚能和辑诸戎【魏绛晋大夫晋悼公时山戎使孟乐如晋因魏绛纳虎豹之皮请和诸戎公悦使魏绛盟诸戎事见左传辑亦和也】况臣奉大汉之威而无铅刀一割之用乎【贾谊曰莫邪为钝兮铅刀为铦楚词曰捐弃太阿寳铅刀兮】前世议者皆曰取三十六国号为断匈奴右臂【前书曰汉遣公主为乌孙夫人结为昆弟则是断匈奴右臂也哀帝时刘歆上议曰武帝时立五属国起朔方伐朝鲜起菟乐浪以断匈奴之左臂也西伐大宛结乌孙裂匈奴之右臂南面以西为右也】今西域诸国自日之所入莫不向化【西域传曰自条支国乘水西行可百余日近日所入也】大小欣欣贡奉不絶唯焉耆龟兹独未服从臣前与官属三十六人奉使絶域备遭艰戹自孤守疏勒于今五载胡夷情数臣颇识之问其城郭小大皆言倚汉与依天等以是效之则葱领可通【效犹騐也西河旧事曰葱领山其上多葱因以为名】葱领通则龟兹可伐今宜拜龟兹侍子白霸为其国王以歩骑数百送之与诸国连兵嵗月之间龟兹可禽以夷狄攻夷狄计之善者也【前书晁错曰以蛮夷攻蛮夷中国之利也】臣见莎车疏勒田地肥广草牧饶衍不比敦煌鄯善间也【敦煌今凉州县】兵可不费中国而粮食自足且姑墨温宿二王特为龟兹所置【温宿国王居温宿城去长安八千三百五十里也】既非其种更相厌苦其埶必有降反若二国来降则龟兹自破愿下臣章参考行事诚有万分死复何恨臣超区区特防神灵窃冀未便僵仆目见西域平定陛下举万年之觞【诗曰跻彼公堂称彼兕觥万寿无疆前书儿寛传曰臣寛再拜上千万嵗寿】荐勳祖庙布大喜于天下【荐进也勳功也左氏传曰反行饮至舍爵策勳焉】书奏帝知其功可成议欲给兵平陵人徐干素与超同志上疏愿奋身佐超五年遂以干为假司马将弛刑及义从千人就超先是莎车以为汉兵不出遂降于龟兹而疏勒都尉番辰【番音潘下同】亦复反叛会徐干适至超遂与干击番辰大破之斩首千余级多获生口超既破番辰欲进攻龟兹以乌孙兵彊宜因其力乃上言乌孙大国控十万故武帝妻以公主【乌孙国居赤谷城去长安八千九百里武帝元封中以江都王建女细君为公主以妻乌孙赠送甚盛乌孙以为右夫人】至孝宣皇帝卒得其用【西域传曰宣帝即位乌孙遣使上书言匈奴连发大兵侵击乌孙欲隔絶汉乌孙愿发国半精兵五万骑尽力击匈奴唯天子出兵以救公主汉大发十五万骑五将军分道并出乌孙以五万骑从西方入至右谷蠡王庭获四万余级马牛羊七十余万】今可遣使招慰与共合力帝纳之八年拜超为将兵长史假鼓吹幢麾【将兵长史解见和帝纪平帝元始二年使谒者大司马掾持节行边兵遣执金吾候陈茂假以钲鼓古今乐録曰横吹胡乐也张骞入西域传其法于长安唯得摩诃兠勒一曲李延年因之更造新声二十八解乘舆以为武乐后汉以给边将万人将军得之在俗用者有黄鹄陇头出关入关出塞入塞折杨栁黄覃子赤之杨望行人十曲刘熙释名曰幢童也其貌童童然蔡邕月令章句曰羽鸟翼也以为旌幢麾也横吹麾幢皆大将所有超非大将故言假】以徐干为军司马别遣衞李邑护送乌孙使者赐大小昆弥以下锦帛【前书曰乌孙国王先号昆莫名猎骄靡后书昆弥云后代取昆字靡弥声相近音有轻重耳昆莫既死子孙争国汉令立元贵靡为大昆弥乌就屠为小昆弥赐印绶故有大小昆弥之号焉】李邑始到于寘而値龟兹攻疏勒恐惧不敢前因上书陈西域之功不可成又盛毁超拥爱妻抱爱子安乐外国无内顾心超闻之叹曰身非曾参而有三至之防恐见疑于当时矣【三至解见宼荣传】遂去其妻帝知超忠乃切责邑曰纵超拥爱妻抱爱子思归之士千余人何能尽与超同心乎令邑诣超受节度诏超若邑任在外者便留与从事超即遣邑将乌孙侍子还京师徐干谓超曰邑前亲毁君欲败西域今何不縁诏书留之更遣他吏送侍子乎超曰是何言之陋也以邑毁超故今遣之内省不疚何防人言【疚病也防忧也论语孔子曰内省不疚夫何忧何惧左氏传曰诗云礼义不愆何恤乎人之言诗谓逸诗也】快意留之非忠臣也明年复遣假司马和恭等四人将兵八百诣超超因发疏勒于寘兵击莎车莎车隂通使疏勒王忠啖以重利【谓多以珍寳诱引之啖音徒滥反前书高祖令陆贾徃説秦将防以利啖与防同】忠遂反从之西保乌即城超乃更立其府丞成大为疏勒王悉发其不反者以攻忠积半嵗而康居遣精兵救之超不能下是时月氐新与康居婚相亲超乃使使多赍锦帛遗月氏王令晓示康居王康居王乃罢兵执忠以归其国乌即城遂降于超后三年忠説康居王借兵还据损中【损中未详东观记作蝢中续汉及华峤书并作损中本或作植未知孰是也】密与龟兹谋遣使诈降于超超内知其奸而外伪许之忠大喜即从轻骑诣超超密勒兵待之为供张设乐【供音居用反张音竹亮反】酒行乃叱吏缚忠斩之因击破其众杀七百余人南道于是遂通明年超发于寘诸国兵二万五千人复击莎车而龟兹王遣左将军发温宿姑墨尉头合五万人救之超召将校及于寘王议曰今兵少不敌其计莫若各散去于寘从是而东长史亦于此西归可须夜鼓声而发隂缓所得生口龟兹王闻之大喜自以万骑于西界遮超温宿王将八千骑于东界徼于寘超知二虏已出密召诸部勒兵鸡鸣驰赴莎车营胡大惊乱奔走追斩五千余级大获其马畜财物莎车遂降龟兹等因各退散自是威震西域初月氐尝助汉击车师有功是嵗贡奉珍寳符拔师子【续汉书曰符拔形似麟而无角】因求汉公主超拒还其使由是怨恨永元二年月氐遣其副王谢将兵七万攻超超众少皆大恐超譬军士曰月氐兵虽多然数千里逾葱领来非有运输何足忧邪但当收谷坚守彼饥穷自降不过数十日决矣谢遂前攻超不下又钞掠无所得超度其粮将尽必从龟兹求救乃遣兵数百于东界要之谢果遣骑赍金银珠玉以赂龟兹超伏兵遮击尽杀之持其使首以示谢谢大惊即遣使请罪愿得生归超纵遣之月氐由是大震嵗奉贡献明年龟兹姑墨温宿皆降乃以超为都护徐干为长史拜白霸为龟兹王遣司马姚光送之超与光共胁龟兹废其王尤利多而立白霸使光将尤利多还诣京师超居龟兹它干城徐干屯疏勒西域唯焉耆危须尉犁以前没都护懐二心其余悉定六年秋超遂发龟兹鄯善等八国兵合七万人及吏士贾客千四百人讨焉耆兵到尉犁界而遣晓説焉耆尉犁危须曰都护来者欲镇抚三国即欲改过向善宜遣大人来迎当赏赐王侯已下【大人谓其酋长】事毕即还今赐王防五百匹焉耆王广遣其左将北鞬支奉牛酒迎超【鞬音九言反】超诘鞬支曰汝虽匈奴侍子而今秉国之权都护自来王不以时迎皆汝罪也或谓超可便杀之超曰非汝所及此人权重于王今未入其国而杀之遂令自疑设备守险岂得到其城下哉于是赐而遣之广乃与大人迎超于尉犁奉献珍物焉耆国有苇桥之险广乃絶桥不欲令汉军入国超更从它道厉度【由带以上为厉由膝以下为揭见尔雅也】七月晦到焉耆去城二十里正营大泽中【○刘攽曰案文正当作止】广出不意大恐乃欲悉驱其人共入山保焉耆左候元孟先尝质京师密遣使以事告超超即斩之示不信用乃期大会诸国王因扬声当重加赏赐于是焉耆王广尉犁王泛及北鞬支等三十人相率诣超其国相腹久等十七人惧诛皆亡入海【十七字本或为七十】而危须王亦不至坐定超怒诘广曰危须王何故不到腹久等所縁逃亡遂叱吏士收广泛等于陈睦故城斩之传首京师因纵兵钞掠斩首五千余级获生口万五千人马畜牛羊三十余万头更立元孟为焉耆王超留焉耆半嵗慰抚之于是西域五十余国悉皆纳质内属焉明年下诏曰往者匈奴独擅西域宼盗河西永平之末城门书闭先帝深愍边氓婴罹宼害乃命将帅击右地破白山临蒲类【西河旧事曰白山之中有好木匈奴谓之天山去蒲类海百里郭义恭广志曰西域有白山通嵗有雪亦名雪山破白山见明纪也】取车师城郭诸国震慴响应遂开西域置都护而焉耆王舜舜子忠独谋悖逆恃其险隘覆没都护并及吏士先帝重元元之命惮兵役之兴故使军司马班超安集于寘以西超遂逾葱领迄县度【迄至也县度山名县音谓以防索县缒而过也其处在皮山国以西賔国之东也】出入二十二年莫不賔从改立其王而绥其人不动中国不烦戎士得逺夷之和同异俗之心而致天诛蠲宿耻以报将士之讐【致犹至也蠲除也】司马法曰赏不逾月欲人速覩为善之利也其封超为定逺侯邑千户【东观记曰其以汉中郡南郑之西乡户千封超为定逺侯故城在今洋州西乡县南】超自以久在絶域年老思土十二年上疏曰臣闻太公封齐五世葬周狐死首丘代马依风【礼记曰太公封于营丘比及五世皆反葬于周君子曰乐乐其所自生礼不亡其本古之人有言曰狐死正丘首仁也郑注曰正丘首丘也代郡名在赵北韩诗外传曰代马依北风飞鸟掦故巢也】夫周齐同在中土千里之间况于逺处絶域小臣能无依风首丘之思哉蛮夷之俗畏壮侮老【案前书曰匈奴其俗壮者食肥美老者食其余贵壮徤贱老弱也】臣超犬马齿殱常恐年衰奄忽僵仆孤魂弃捐昔苏武留匈奴中尚十九年今臣幸得奉节带金银护西域【金银谓印也金印紫绶银印青绶也】如自以寿终屯部诚无所恨然恐后世或名臣为没西域臣不敢望到酒泉郡但愿生入玉门关【玉门关属敦煌郡今沙州也去长安三千六百里关在敦煌县西北酒泉今肃州也去长安二千八百五十里也】臣老病衰困冒死瞽言谨遣子勇随献物入塞【东观记曰时安息遣使献大爵师子超遣子勇随入塞也】及臣生在令勇目见中土而超妺同郡曹寿妻昭亦上书请超曰妾同产兄西域都护定逺侯超幸得以微功特防重赏爵列通侯位二千石天恩殊絶诚非小臣所当被超之始出志捐躯命冀立微功以自陈效会陈睦之变道路隔絶超以一身转侧絶域晓譬诸国因其兵众每有攻战輙为先登身被金夷【夷伤也】不避死亡赖防陛下神灵且得延命沙漠至今积三十年骨肉生离不复相识所与相随时人士众皆已物故超年最长今且七十衰老被病头发无黑两手不仁【不仁犹不遂也】耳目不聪明扶杖乃能行虽欲竭尽其力以报塞天恩廹于嵗暮犬马齿索蛮夷之性悖逆侮老而超旦暮入地久不见代恐开奸宄之源生逆乱之心而卿大夫咸懐一切莫肯逺虑如有卒暴超之气力不能从心便为上损国家累世之功下弃忠臣竭力之用诚可痛也故超万里归诚自陈苦急延颈逾望三年于今未蒙省録【逾遥也高祖逾谓黥布曰何苦而反】妾窃闻古者十五受兵六十还之【周礼乡大夫职曰国中七尺以及六十野自六尺以及六十有五皆征之征谓赋税从征役也韩诗外传曰二十行役六十免役与周礼国中同即知一与周礼七尺同礼国中六十免役野即六十有五晚于国中五年国中七尺从役野六尺即是野又早于国中五年七尺谓二十六尺即十五也此言十五受兵谓据野外为言六十还之据国中为説也○刘攽曰注即知一与周礼七尺同礼国中六十免役案文一字当作二十又下文礼国中当云周礼国中】亦有休息不任职也縁陛下以至孝理天下得万国之欢心不遗小国之臣况超得备侯伯之位故敢触死为超求哀匄超余年【匄乞也】一得生还复见阙庭使国永无劳逺之虑西域无仓卒之忧超得长防文王骨之恩子方哀老之恵【骨解见明纪田子方魏文侯之师也见君之老马弃之曰少尽其力老而弃之非仁也于是收而养之事见史记也】诗云民亦劳止汔可小康恵此中国以绥四方【诗大雅也汔其也康绥皆安也言先施恩恵于中国然后乃安四方】超有书与妾生诀恐不复相见妾诚伤超以壮年竭忠孝于沙漠疲老则便捐死于旷野诚可哀怜如不救护超后有一旦之变冀幸超家得蒙赵母卫姬先请之贷【赵母谓赵奢之妻赵括之母也惧括败先请得不坐事见史记卫姬者齐桓公之姬桓公与管仲谋伐卫桓公入姬请卫之罪事见列女传也】妾愚戆不知大义触犯忌讳书奏帝感其言乃徴超还超在西域三十一年十四年八月至洛阳拜为射声校尉超素有胷胁疾既至病遂加帝遣中黄门问疾赐医药其九月卒年七十一朝廷愍惜焉使者吊祭赠赗甚厚子雄嗣初超被徴以戊巳校尉任尚为都护【○刘攽曰案是时但有戊校尉多已字】与超交代尚谓超曰君侯在外国三十余年而小人猥承君后任重虑浅宜有以诲之超曰年老失智任君数当大位岂班超所能及哉必不得已愿进愚言塞外吏士本非孝子顺孙皆以罪过徙补边屯而蛮夷懐鸟兽之心难养易败今君性严急水清无大鱼察政不得下和【家语孔子曰水至清则无鱼人至察则无徒】宜荡佚简易寛小过总大纲而已超去后尚私谓所亲曰我以班君当有竒策今所言平平耳尚至数年而西域反乱以罪被徴如超所戒有三子长子雄累迁屯骑校尉会叛羌宼三辅诏雄将五营兵屯长安就拜京兆尹雄卒子始嗣尚清河孝王女隂城公主主顺帝之姑贵骄滛乱与嬖人居帷中而召始入使伏牀下始积怒永建五年遂拔刃杀主帝大怒腰斩始同产皆弃市超少子勇
　　勇字宜僚少有父风永初元年西域反叛以勇为军司马与兄雄俱出敦煌迎都护及西域甲卒而还因罢都护后西域絶无汉吏十余年元初六年敦煌太守曹宗遣长史索班将千余人屯伊吾车师前王及鄯善王皆来降班后数月北单于与车师后部遂共攻没班进撃走前王畧有北道鄯善王急求救于曹宗宗因此请出兵五千人击匈奴报索班之耻因复取西域邓太后召勇诣朝堂会议先是公卿多以为宜闭玉门关遂弃西域勇上议曰昔孝武皇帝患匈奴彊盛兼总百蛮以逼障塞于是开通西域离其党与论者以为夺匈奴府藏断其右臂遭王莽簒盗徴求无厌胡夷忿毒遂以背叛光武中兴未遑外事故匈奴负彊驱率诸国及至永平再攻敦煌河西诸郡城门昼闭孝明皇帝深惟庙策【古者谋事必就祖故言庙策也】乃命虎臣出征西域【毛诗曰进厥虎臣阚如虓虎】故匈奴逺遁边境得安及至永元莫不内属会间者羌乱西域复絶北虏遂遣责诸国备其逋租高其价直严以期会鄯善车师皆懐愤怨思乐事汉其路无从前所以时有叛者皆由牧养失宜还为其害故也今曹宗徒耻于前负欲报雪匈奴而不寻出兵故事未度当时之宜也夫要功荒外万无一成若兵连祸结悔无及已况今府藏未充师无后继是示弱于逺夷暴短于海内臣愚以为不可许也旧敦煌郡有营兵三百人今宜复之复置护西域副校尉居于敦煌如永元故事又宜遣西域长史将五百人屯楼兰西当焉耆龟兹径路南彊鄯善于寘心胆北扞匈奴东近敦煌如此诚便尚书问勇曰今立副校尉何以为便又置长史屯楼兰利害云何勇对曰昔永平之末始通西域初遣中郎将居敦煌后置副校尉于车师既为胡虏节度又禁汉人不得有所侵扰故外夷归心匈奴畏威今鄯善王尤还【尤还王名】汉人外孙若匈奴得志则尤还必死此等虽同鸟兽亦知避害若出屯楼兰足以招附其心愚以为便长乐衞尉镡显廷尉綦母参司校尉崔据难曰朝廷前所以弃西域者以其无益于中国而费难供也今车师已属匈奴鄯善不可保信一旦反覆班将能保北虏不为边害乎【以勇为军司马故以将言将音子亮反】勇对曰今中国置州牧者以禁郡县奸猾盗贼也若州牧能保盗贼不起者臣亦愿以要斩保匈奴之不为边害也今通西域则虏埶必弱虏埶必弱则为患微矣【○刘攽曰案文此句多一必字】孰与归其府藏续其断臂哉今置校尉以扞抚西域设长史以招懐诸国若弃而不立则西域望絶望絶之后屈就北虏縁边之郡将受困害恐河西城门必复有昼闭之儆矣今不廓开朝廷之徳而拘屯戍之费若北虏遂炽岂安边久长之策哉太尉属毛轸难曰今若置校尉则西域骆驿遣使求索无厌与之则费难供不与则失其心一旦为匈奴所廹当复求救则为役大矣勇对曰今设以西域归匈奴而使其恩徳大汉不为钞盗则可矣如其不然则因西域租入之饶兵马之众以扰动縁边是为富仇讐之财增暴夷之埶也置校尉者宣威布徳以繋诸国内向之心以疑匈奴觊觎之情而无财费耗国之虑也且西域之人无它求索其来入者不过禀食而已今若拒絶埶归北属夷虏并力以宼并凉则中国之费不止千亿置之诚便于是从勇议复敦煌郡营兵三百人置西域副校尉居敦煌虽复羁縻西域然亦未能出屯其后匈奴果数与车师共入宼钞河西大被其害延光二年夏复以勇为西域长史将兵五百人出屯栁中【栁中今西州县】明年正月勇至楼兰以鄯善归附特加三绶而龟兹王白英犹自疑未下勇开以恩信白英乃率姑墨温宿自缚诣勇降勇因发其兵歩骑万余人到车师前王庭击走匈奴伊蠡王于伊和谷收得前部五千余人于是前部始复开通还屯田栁中四年秋勇发敦煌张掖酒泉六千骑及鄯善疏勒车师前部兵击后部王军就大破之【军就名也】首虏八千余人马畜五万余头捕得军就及匈奴持节使者将至索班没处斩之以报其耻传首京师永建元年更立后部故王子加特奴为王勇又使别校诛斩东且弥王亦更立其种人为王【且音子余反】于是车师六国悉平其冬勇发诸国兵击匈奴呼衍王呼衍王亡走其众二万余人皆降捕得单于从兄勇使加特奴手斩之以结车师匈奴之隙北单于自将万余骑入后部至金且谷勇使假司马曹俊驰救之单于引去俊追斩其贵人骨都侯于是呼衍王遂徙居枯梧河上是后车师无复虏迹城郭皆安唯焉耆王元孟未降二年勇上请攻元孟于是遣敦煌太守张朗将河西四郡兵三千人配勇【河西四郡金城敦煌张掖酒泉】因发诸国兵四万余人分骑为两道击之勇从南道朗从北道约期俱至焉耆而朗先有罪欲徼功自赎遂先期至爵离关遣司马将兵前战首虏二千余人元孟惧诛逆遣使乞降张朗径入焉耆受降而还元孟竟不肯靣缚唯遣子诣阙贡献朗遂得免诛勇以后期徴下狱免后卒于家
　　梁慬传
　　梁慬字伯威【慬音勤】北地弋居人也【弋居县名郡国志曰有鐡官】父讽歴州宰永元元年车骑将军窦宪出征匈奴除讽为军司马令先赍金帛使北单于宣国威徳其归附者万余人后坐失宪意髠输武威武威太守承防杀之窦氏既灭和帝知其为宪所诬徴慬除为郎中慬有勇气常慷慨好功名初为车骑将军邓鸿司马再迁延平元年拜西域副校尉慬行至河西会西域诸国反叛攻都护任尚于疏勒尚上书求救诏慬将河西四郡羌胡五千骑驰赴之慬未至而尚已得解会徴尚还以骑都尉叚禧为都护西域长史赵博为骑都尉禧博守它干城它干城小慬以为不可固乃谲説龟兹王白霸欲入共保其城白霸许之吏人固谏白霸不聼慬既入遣将急迎禧博合军八九千人龟兹吏人并叛其王而与温宿姑墨数万兵反共围城慬等出战大破之连兵数月胡众败走乘胜追击凡斩首万余级获生口数千人骆驼畜产数万头龟兹乃定而道路尚隔檄书不通嵗余朝廷忧之公卿议者以为西域阻逺数有背叛吏士屯田其费无已永初元年遂罢都护遣骑都尉王发关中兵迎慬禧博及伊吾卢栁中屯田吏士二年春还至敦煌会众羌反叛朝廷大发兵西击之逆诏慬留为诸军援慬至张掖日勒【日勒县名属张掖郡故城在今甘州删丹县东南】羌诸种万余人攻亭杀畧吏人慬进兵击大破之乘胜追至昭武【县名属张掖郡故城在今甘州张掖县西北也】虏遂散走其能脱者十二三及至姑臧羌大豪三百余人诣慬降并慰譬遣还故地河西四郡复安慬受诏当屯金城闻羌转宼三辅廹近园陵即引兵赴击之转战武功美阳关【美阳县名故城在武功县北七里于其所置关】慬临阵被创不顾连破走之尽还得所掠生口获马畜财物甚众羌遂奔散朝廷嘉之数玺书劳勉委以西方事令为诸军节度三年冬南单于与乌桓大人俱反以大司农何熙行车骑将军事中郎将厐雄为副将羽林五校营士及发縁边十郡兵二万余人【縁边十郡谓五原云中定襄鴈门朔方代郡上谷渔阳辽西右北平】又辽东太守耿率将鲜卑种众共击之诏慬行度辽将军事厐雄与耿防共撃匈奴奥鞬日逐王破之单于乃自将围中郎将耿种于美稷连战数月攻之转急种移檄求救明年正月慬将八千余人驰往赴之至属国故城与匈奴左将军乌桓大人战破斩其渠帅杀三千余人虏其妻子获财物甚众单于复自将七八千骑迎攻围慬慬被甲奔击所向皆破虏遂引还虎泽三月何熙军到五原曼柏【曼柏县名属五原郡】暴疾不能进遣厐雄与慬及耿种歩骑万六千人攻虎泽连营稍前单于惶怖遣左奥鞬日逐王诣慬乞降慬乃大陈兵受之单于脱防徒跣靣缚稽颡纳质会熙卒于师即拜慬度辽将军厐雄还为大鸿胪雄巴郡人有勇畧称为名将明年安定北地上郡皆被羌宼谷贵人流不能自立诏慬发边兵迎三郡太守使将吏人徙扶风界慬即遣南单于兄子优孤涂奴将兵迎之既还慬以涂奴接其家属有劳輙授以羌侯印绶坐专擅徴下狱扺罪明年校书郎马融上书讼慬与护羌校尉厐参有诏原刑语在厐参传会叛羌寇三辅关中盗贼起拜慬谒者将兵击之至湖县病卒
　　何熙字孟孙陈国人少有大志永元中为谒者身长八尺五寸善为威容赞拜殿中音动左右和帝伟之擢为御史中丞歴司校尉大司农及在军临没遗言薄三子临瑾阜临瑾并有政能阜俊才早殁临子衡为尚书以正直称坐讼李膺等下狱免官废于家
　　论曰时政平则文徳用而武畧之士无所奋其力能故汉世有发愤张胆争膏身于夷狄以要功名多矣祭肜耿秉啓匈奴之权班超梁慬奋西域之畧卒能成功立名享受爵位荐功祖庙勒勲于后亦一时之志士也赞曰定逺慷慨专功西遐坦歩葱雪咫尺龙沙【葱领雪山白龙堆沙漠也八寸曰咫坦歩言不以为艰咫尺言不以为逺也】慬亦抗愤勇乃负荷【左传曰其父析薪其子弗克负荷言勇能继超之功业】




　　后汉书卷七十七
　　后汉书卷七十七考证
　　班超传祭酒布衣诸生耳注今称祭酒相尊敬之词也○顾起元曰相称得为祭酒犹唐人之称先辈耳
　　梁慬传河西四郡复安○宋本无四字【臣会汾】按武帝取匈奴昆邪休屠地置武威张掖酒泉敦煌是为河西四郡今从监本









　　后汉书卷七十七考证
　　钦定四库全书
　　后汉书卷七十八
　　宋　　宣　　城　　太　　守范　煜撰唐　　章　　懐　　太　　子　　贤注
　　杨李翟应霍爰徐列传第三十八
　　杨终传
　　杨终字子山蜀郡成都人也年十三为郡小吏太守竒其才遣诣京师受业习春秋【袁山松书曰时蜀郡有雷震决曹终上白记以为断狱烦苛所致太守乃令终赋雷电之意而竒之】显宗时徴诣兰台拜校书郎建初元年大旱谷贵终以为广陵楚淮阳济南之狱徙者万数又逺屯絶域吏民怨旷乃上疏曰臣闻善善及子孙恶恶止其身百王常典不易之道也【春秋昭公二十年曹公孙会自鄸出奔宋公羊传曰畔也曷为不言畔为公子喜时之后讳也春秋为贤者讳也何贤乎公子喜时譲国也君子善善也长恶恶也短恶恶止其身善善及子孙贤者子孙故君子为之讳】秦政酷烈违牾天心一人有罪延及三族【前书音义曰父族母族妻族也】高祖平乱约法三章太宗至仁除去收孥【太宗文帝也史记曰文帝徳至盛也岂不仁哉除去收拏相坐之律也】万姓廓然防被更生泽及昆虫功垂万世陛下圣明徳被四表今以比年久旱灾疫未息【灾字或作牛疫病也】躬自菲薄广访失得三代之隆无以加焉臣窃按春秋水旱之变皆应暴急惠不下流自永平以来仍连大狱有司穷考转相牵引掠拷寃滥家属徙边加以北征匈奴西开三十六国频年服役转输烦费又逺屯伊吾楼兰车师戊巳民懐土思怨结边域传曰安土重居谓之众庶【元帝诏曰安土重迁黎人之性也】昔殷人近迁洛邑且犹怨望【尚书盘庚序曰盘庚五迁将治亳殷人咨胥怨亳今河南偃师故曰近迁洛邑】何况去中土之肥饶寄不毛之荒极乎【毛草也尔雅曰觚竹北户西王母日下谓之四荒又曰东至于泰逺西至于邠国南至于濮鈆北至于祝栗谓四极言不毛荒极直论逺耳非必此地也】之且南方暑湿障毒互生愁困之民足以感动天地移变隂阳矣陛下留念省察以济元元书奏肃宗下其章司空第五伦亦同终议太尉牟融司徒鲍昱校书郎班固等难伦以施行既久孝子无改父之道先帝所建不宜回异终复上书曰秦筑长城功役繁兴胡亥不革卒亡四海故孝元弃珠崖之郡光武絶西域之国不以介鳞易我衣裳【元帝初元三年珠崖郡反待诏贾捐之以为宜弃珠崖救人饥饿乃罢珠崖郡光武二十一年鄯善车师王等十六国皆遣子入侍请都护帝以中国初定未遑外事还其侍子厚加赏赐介鳞喻逺夷言其人与鱼鼈无异也衣裳谓中国也杨雄法言曰珠崖之絶捐之之力也否则鳞介易我衣裳】鲁文公毁泉台春秋讥之曰先祖为之而已毁之不如勿居而已以其无妨害于民也【公羊传曰毁泉台何以书讥尔筑之讥毁之讥先祖为之而已毁之勿居而已也】襄公作三军昭公舍之君子大其复古以为不舍则有害于民也【公羊传曰襄公十一年作三军三军者何三卿也昭公五年传曰舍中军舍中军者何复古也言舍之与留量时制宜也】今伊吾之役楼兰之屯久而未还非天意也帝从之聼还徙者悉罢边屯终又言宣帝博徴羣儒论定五经于石渠阁方今天下少事学者得成其业而章句之徒破壊大体宜如石渠故事永为后世则于是诏诸儒于白虎观论考同异焉会终坐事繋狱博士赵博校书郎班固贾逵等以终深晓春秋学多异闻表请之终又上书自讼即日贳出乃得与于白虎观焉【与音预】后受诏删太史公书为十余万言时太后兄卫尉马廖谨笃自守不训诸子终与廖交善以书戒之曰终闻尧舜之民可比屋而封桀纣之民可比屋而诛【事见陆贾新语】何者尧舜为之隄防桀纣示之骄奢故也诗曰皎皎练丝在所染之【逸诗曰皎皎白貌也墨子曰墨子见染丝者叹曰染于苍则苍染于黄则黄故染不可不慎也】上智下愚谓之不移中庸之流要在教化春秋杀太子母弟直称君甚恶之者坐失教也【公羊传曰晋侯杀其太子申生曷为直称晋侯曰以杀其太子母弟直称君者甚之也○刘攽曰注称晋侯曰以杀其太子案今文当云曷为直称晋侯以杀其太子】礼制人君之子年八嵗为置少傅教之书计以开其明【大戴礼曰古者八嵗出就外舍学小蓺焉履小节焉又曰为置三少曰少保少傅少师是与太子宴者也礼记内则曰十年出就外傅居宿于外学书记也】十五置太傅教之经典以道其志汉兴诸侯王不力教诲多触禁忌故有亡国之祸而乏嘉善之称今君位地尊重海内所望岂可不临深履薄以为至戒黄门郎年防血气方盛【廖子防及光俱为黄门郎孔子曰及其壮也血气方刚戒之在鬬也】既无长君退让之风【文帝窦后兄长君弟广国字少君此两人所出微绛灌等选长者之有节行者与之居长君少君由此为退让君子不敢以富贵骄人也】而要结轻狡无行之客纵而莫诲视成任性【马防传曰兄弟贵盛賔客奔凑四方毕至数百余人皆为食客也】鉴念前世可为寒心君侯诚宜以临深履薄为戒廖不纳子豫后坐县书诽谤【县音悬】廖以就国终兄凤为郡吏太守亷范为州所考遣凤终终为范游説坐徙北地【益部耆旧传曰终徙于北地望松县而母于蜀物故终自伤被罪充边乃作晨风之诗以舒其愤也】帝东廵狩凤皇黄龙并集终赞颂嘉瑞上述祖宗鸿业凡十五章奏上诏贳还故郡着春秋外传十二篇改定章句十五万言永元十二年徴拜郎中以病卒【袁山松书曰侍中贾逵荐终博达忠直徴拜郎中及卒赐钱二十万也】
　　李法传
　　李法字伯度汉中南郑人也博通羣书性刚而有节和帝永元九年应贤良方正对策除博士迁侍中光禄大夫嵗余上疏以为朝政苛碎违永平建初故事宦官权重椒房宠盛又讥史官记事不实后世有识寻功计徳必不明信坐失防下有司免为庶人还乡里杜门自守故人儒生时有之者言谈之次问其不合上意之由法未尝应对友人固问之法曰鄙夫可与事君乎哉茍患失之无所不至【此以上论语孔子之言也郑注云无所不至谓謟佞邪媚无所不为也】孟子有言夫仁者如射正已而后发发而不中不怨胜己者反诸身而已矣【孟子公孙丑篇之言也反诸身而已言克己自责不责人也】在家八年徴拜议郎谏议大夫正言极辞无改于旧出为汝南太守政有声迹后归乡里卒于家
　　翟酺传
　　翟酺字子超广汉雒人也【雒属广汉郡漳山雒水所出南入湔故城在今雒县南湔音子田反】四世传诗酺好老子尤善图纬天文歴算以报舅讐当徙日南亡于长安为卜相工后牧羊凉州遇赦还仕郡徴拜议郎迁侍中时尚书有缺诏将大夫六百石以上试对政事天文道术以高第者补之酺自恃能高而忌故太史令孙懿恐其先用乃往懿既坐言无所及唯涕泣流连懿怪而问之酺曰图书有汉贼孙登将以才智为中官所害观君表相似当应之【春秋保干图曰汉贼臣名孙登大形小口长七尺九寸巧用法多技方诗书不用贤人杜口也】酺受恩接凄怆君之祸耳懿忧惧移病不试【移病谓作文移而称病也】由是酺对第一拜尚书时安帝始亲政事追感祖母宋贵人悉封其家又元舅耿寳及皇后兄弟阎显等并用威权酺上疏谏曰臣闻微子佯狂而去殷叔孙通背秦而归汉彼非自疏其君时不可也臣荷殊絶之恩防值不讳之政岂敢雷同受宠而以戴天履地【雷之发声物皆同应言无是非者谓之雷同礼记曰毋雷同左传曰君履后土而戴皇天也】伏惟陛下应天履祚歴值中兴当建太平之功而未闻致化之道盖逺者难明请以近事徴之昔窦邓之宠倾动四方兼官重绂盈金积货至使议弄神器改更社稷【神器谓天位也老子曰天下神器不可为也窦宪出入禁中得幸太后图为杀害帝知其谋诛之邓太后崩宫人告邓悝邓等取废帝故事谋立平原王得帝闻遂免邓氏为庶人也】岂不以埶尊威广以致斯患乎及其破壊头颡堕地愿为孤豚岂可得哉【庄子曰或聘庄子庄子谓其使曰子见夫牺牛乎衣以文绣食以刍菽及其牵而入于太庙欲为孤犊其可得乎此作豚不同也】夫致贵无渐失必暴受爵非道殃必疾今外戚宠幸功均造化汉元以来未有等比陛下诚仁恩周洽以亲九族然禄去公室政移私门覆车重寻宁无摧折【贾谊曰谚云前车覆后车诫也】而朝臣在位莫肯正议翕翕訾訾更相佐附【诗小雅曰翕翕訾訾亦孔之哀毛传曰翕翕然患其上訾訾然不思称职尔雅曰翕翕訾訾莫供职也訾音将徙反訿与訾古字通】臣恐威权外假归之良难虎翼一奋卒不可制【韩诗外传曰无为虎傅翼将飞入邑择人而食夫置不肖之人于位是为虎傅翼也】故孔子曰吐珠于泽谁能不含【春秋保干图曰臣功大者主威侵权并族害己奸行吐珠于泽谁能不含谕君之权柄外假则必竞取以为己利犹珠出于泽中谁能不含取以为己寳也吐犹出也】老子称国之利器不可以示人【老子道经曰鱼不可脱于泉国之利器不可以示人河上公注曰利器谓权道也理国权道不可以示执事之臣】此最安危之极戒社稷之深计也夫俭徳之恭政存约节【左氏传鲁大夫御孙曰俭徳之恭侈恶之大也】故文帝爱百金于露台饰帷帐于皁囊【文帝常欲作露台计直百金曰百金中人十家之产何以台为遂止不作又东方朔曰文帝集上书囊以为殿帷】或有讥其俭者上曰朕为天下守财耳岂得妄用之哉至仓谷腐而不可食钱贯朽而不可校今自初政已来日月未久费用赏赐已不可算敛天下之财积无功之家帑藏单尽民物雕伤卒有不虞复当重赋百姓怨叛既生危乱可待也昔成王之政周公在前召公在后毕公在左史佚在右四子挟而维之目见正容耳闻正言一日即位天下旷然言其法度素定也今陛下有成王之尊而无数子之佐虽欲崇雍熙致太平其可得乎自去年已来灾谴频数地坼天崩高岸为谷修身恐惧则转祸为福轻慢天戒则其害弥深愿陛下亲自劳防研精致思勉求忠贞之臣诛逺佞謟之党损玉堂之盛尊天爵之重【孟子曰公卿大夫人爵也仁义礼智信天爵也】割情欲之欢罢宴私之好帝王图籍陈列左右心存亡国所以失之鉴观兴王所以得之庶灾害可息丰年可招矣书奏不省而外戚宠臣咸畏恶之延光三年出为酒泉太守叛羌千余骑徙敦煌来钞郡界【○刘攽曰案文徙当作从】酺赴击斩首九百级羌众几尽威名大震迁京兆尹顺帝即位拜光禄大夫迁将作大匠损省经用嵗息四五千万【经常也】屡因灾异多所匡正【益都耆旧传曰时诏问酺隂阳失序水旱隔并其设销复兴济之本酺上奏陈图书之意曰汉四百年将有弱主闭门聼难之祸数在三百年之间宜升歴改宪行先王至徳要道奉率时禁抑损奢侈宣明质朴以延四百年之难帝从之】由是权贵共诬酺及尚书令高堂芝等交通属托坐减死归家复被章云酺前与河南张楷等谋反逮诣廷尉及杜真等上书讼之事得明释卒于家【益都耆旧传曰杜真字孟宗广汉绵竹人也少有孝行习易春秋诵百万言兄事同郡翟酺酺后被系狱真上檄章救酺系狱笞六百竟免酺难京师莫不壮之】着援神钩命解诂十二篇【援神契钩命决皆孝经纬篇名也诂音古】初酺之为大匠上言孝文皇帝始置五经博士【武帝建元五年始置五经博士文帝之时未遑庠序之事酺之此言不知何据】武帝大合天下之书【武帝诏曰其令礼官劝学举遗兴礼举遗谓搜求遗逸是合天下之书也】而孝宣论六经于石渠学者滋盛弟子万数【宣帝甘露三年诏诸儒讲五经于殿中兼平公羊谷梁同异上亲临决焉时更崇谷梁传故此言六经也石渠阁名昭帝时博士弟子员百人宣帝末增倍之元帝时诏无置弟子员以广学者故言以万数也】光武初兴愍其荒废起太学博士舍内外讲堂诸生横卷为海内所集明帝时辟雍始成欲毁太学太尉赵熹以为太学辟雍皆宜兼存故并传至今而顷者頽废至为园采刍牧之处宜更脩缮诱进后学帝从之酺免后遂起太学更开拓房室学者为酺立碑铭于学云
　　应奉传
　　应奉字世叔汝南南顿人也曾祖父顺字华仲和帝时为河南尹将作大匠公亷约已明逹政事【华峤书曰华仲少给事郡县为吏清公不发私书举孝亷尚书郎转右丞迁冀州刺史亷直无私迁东平相赏罚必信吏不敢犯有梓树生于防事室上事后母至孝众以为孝感之应时窦宪出屯河西刺史二千石皆遣子弟奉赂遗宪宪败后咸被绳黜顺独不在其中由是显名为将作大匠视事五年省费亿万汝南记曰华仲妻本是汝南邓元义前妻也元义父伯考为尚书仆射元义还乡里妻留事姑甚谨姑憎之幽闭空室节其食饮羸露日困妻终无怨言后伯考怪而问之时义子朗年数嵗言母不病但苦饥耳伯考流涕曰何意亲姑反为此祸因遣归家更嫁为华仲妻仲为将作大匠妻乘朝车出元义于路傍观之谓人曰此我故妇非有它过家夫人遇之实酷本自相贵其子朗时为郎母与书皆不答与衣裳輙以烧之母不以介意意欲见之乃至亲家李氏堂上令人以它词请朗朗至见母再拜涕泣因起出母追谓之曰我几死自为汝家所弃我何罪过乃如此邪因此遂絶也】生十子皆有才学中子叠江夏太守叠生郴武陵太守郴生奉奉少聪明自为童儿及长凡所经履莫不暗记读书五行并下为郡决曹史行部四十二县録囚徒数百千人及还太守备问之奉口説罪系姓名坐状轻重无所遗脱时人竒之【谢承书曰奉少为上计吏许训为计掾俱到京师训自发乡里在路昼顿暮宿所见长吏賔客亭长吏卒奴仆训皆密疏姓名欲试奉还郡出疏示奉奉云前食颍川纶氏都亭亭长胡奴名禄以饮浆来何不在疏坐中皆惊又云奉年二十时尝诣彭城相袁贺贺时出行闭门造车匠于内开扇出半靣视奉奉即委去后数十年于路见车匠识而呼之○刘攽曰注奉少为上计吏许训为计掾案吏当为史总而言掾史皆吏别而言之不同上计有史有掾也】着汉书后序多所述载【袁山松书曰奉又删史记汉书及汉记三百六十余年自汉兴至其时凡十七卷名曰汉事】大将军梁冀举茂才先是武陵蛮詹山等四千余人反叛执县令屯结连年诏下公卿议四府举奉才堪将帅【四府解见皇后纪】永兴元年拜武陵太守到官慰纳山等皆悉降散于是兴学校举侧陋政称变俗坐公事免延熹中武陵蛮复宼乱荆州车骑将军冯绲以奉有威恩为蛮夷所服上请与俱征拜从事中郎【谢承书曰时诏奉曰蛮夷叛逆作难积恶放恣镬中之鱼火炽汤尽当悉燋烂以刷国耻朝廷以奉昔守南土威名播越故复式序重任奉之废兴期在于今赐奉钱十万駮犀方具劒金错把刀劒革带各一奉其勉之】奉勤设方略贼破军罢绲推功于奉荐为司校尉紏举奸违不避豪戚以严厉为名及邓皇后败而田贵人见幸桓帝有建立之议奉以田氏微贱不宜超登后位上书谏曰臣闻周纳狄女襄王出居于郑【左传襄王将以狄女为后富臣谏曰不可狄固贪惏王又启之王不从狄人伐周襄王出奔○刘攽曰注富臣案臣当作辰】汉立飞燕成帝嗣泯絶母后之重兴废所因宜思闗雎之所求逺五禁之所忌【韩诗外传曰妇人有五不娶丧父之长女不娶为其不受命也世有恶疾不娶弃于天也世有刑人不娶弃于人也乱家女不娶类不正也逆家子不娶废人伦也】帝纳其言竟立窦皇后及党事起奉乃慨然以疾自退追愍屈原因以自伤着感骚三十篇数万言诸公多荐举会病卒子劭
　　劭字仲逺【谢承书曰应氏谱并云字仲逺续汉书文士传作仲援汉官仪又作仲瑗未知孰是○刘攽曰注谢承书曰应氏谱并云案文多一曰字】少笃学博览多闻灵帝时举孝亷辟车骑将军何苖掾中平二年汉阳贼边章韩遂与羌胡为宼东侵三辅时遣车骑将军皇甫嵩西讨之嵩请发乌桓三千人北军中邹靖上言乌桓众弱宜开募鲜卑事下四府大将军掾韩卓议以为乌桓兵寡而与鲜卑世为仇敌若乌桓被发则鲜卑必袭其家乌桓闻之当复弃军还救非唯无益于实乃更沮三军之情邹靖居近边塞究其态诈若令靖募鲜卑轻骑五千必有破敌之效劭駮之曰鲜卑隔在漠北犬羊为羣无君长之帅庐落之居而天性贪暴不拘信义故数犯障塞且无宁嵗唯至互市乃来靡服茍欲中国珍货非为畏威懐徳计获事足旋踵为害是以朝家外而不内盖为此也【朝家犹国家也公羊传曰春秋内诸夏而外夷狄也】往者匈奴反叛度辽将军马续乌桓校尉王元发鲜卑五千余骑又武威太守赵冲亦率鲜卑征讨叛羌斩获丑虏既不足言而鲜卑越溢多为不法裁以军令则忿戾作乱制御小缓则陆掠残害劫居人钞商旅噉人牛羊略人兵马得赏既多不肻去复欲以物买鐡边将不聼便取缣帛聚欲烧之边将恐怖畏其反叛辞谢抚顺无敢拒违今狡宼未殄而羌为巨害如或致悔其可追乎臣愚以为可募陇西羌胡守善不叛者简其精勇多其牢赏【牢禀食也或作劳劳功也】太守李参沈静有谋必能奬厉得其死力当思渐消之略不可仓卒望也韩卓复与劭相难反覆于是诏百官大会朝堂皆从劭议三年举髙第再迁六年拜太山太守初平二年黄巾三十万众入郡界劭紏率文武连与贼战前后斩首数千级获生口老弱万余人辎重二千两贼皆退却郡内以安兴平元年前太尉曹嵩及子徳从琅邪入太山劭遣兵迎之未到而徐州牧陶谦素怨嵩子操数击之乃使轻骑追嵩徳并杀之于郡界劭畏操诛弃郡奔冀州牧袁绍初安帝时河间人尹次颍川人史玉皆坐杀人当死次兄初及玉母军并诣官曹求代其命因缢而物故尚书陈忠以罪疑从轻议活次玉劭后追駮之据正典刑有可存者其议曰尚书称天秩有礼五服五章哉天讨有罪五刑五用哉而孙卿亦云凡制刑之本将以禁暴恶且惩其末也凡爵列官秩赏庆刑威皆以类相从使当其实也若徳不副位能不称官赏不酬功刑不应罪不祥莫大焉杀人者死伤人者刑此百王之定制有法之成科高祖入关虽尚约法然杀人者死亦无寛降夫时化则刑重时乱则刑轻【犯化之罪固重犯乱之罪为轻】书曰刑罚时轻时重此之谓也今次玉公以清时释其私憾阻兵安忍僵尸道路【阻持也左传曰卫州吁阻兵而安忍】朝恩在寛幸至冬狱而初军愚狷妄自投毙昔召忽亲死子紏之难而孔子曰经于沟渎人莫之知【召忽齐大夫子紏齐襄公之庶子也子紏与小白争国子紏被杀召忽其也遂死之论语孔子论召忽曰岂若匹夫匹妇之为谅也自经于沟渎而莫之知也】鼂氏之父非错刻峻遂能自陨其命班固亦云不如赵母指括以全其宗【前书鼂错为御史大夫改更律令诸侯諠哗错父闻而非之曰刘氏安而鼂氏危矣遂饮药而死史记曰赵母赵将马服君赵奢之妻赵括之母也奢死赵欲以括为将母谓赵王曰王以为括如其父父子异心愿王勿遣王曰吾计决矣括母曰王终将之即有不称妾得无随乎王许诺及括败王以母先言竟不诛也而班固引之以为鼂错赞词】传曰仆妾感慨而致死者非能义勇顾无虑耳【言仆妾之致死者顾无由计虑耳语见史记栾布传賛也】夫刑罚威狱以类天之震燿杀戮也温慈和惠以放天之生殖长育也【左传郑大夫游吉之语】是故春一草枯则为灾秋一木华亦为异今杀无罪之初军而活当死之次玉其为枯华不亦然乎陈忠不详制刑之本而信一时之仁遂广引八议求生之端夫亲故贤能功贵勤賔岂有玉次当罪之科哉【周礼小司寇职郑司农曰亲宗室有罪先请也故谓旧知也贤谓有徳行者能谓有道蓺者功谓有大勳也贵谓若今墨绶有罪先请也勤谓憔悴国事賔谓二王后】若乃小大以情原心定罪【左传曰小大之狱虽不能察必以情原心定罪解见霍谞传也】此为求生非谓代死可以生也败法乱政悔其可追劭凡为駮议三十篇皆此类也又删定律令为汉仪建安元年乃奏之曰夫国之大事莫尚载籍也【○刘攽曰案文多一也字】载籍也者决嫌疑明是非【礼记曰夫礼者决嫌疑明是非】赏刑之宜允获厥中俾后之人永为监焉故胶东相董仲舒老病致仕朝廷每有政议数遣廷尉张汤亲至陋巷问其得失【事见前书】于是作春秋决狱二百三十二事动以经对言之详矣逆臣董卓荡覆王室典宪焚燎靡有孑遗开辟以来莫或兹酷【或有也】今大驾东迈廵省许都拔出险难其命惟新臣累世受恩荣祚丰衍窃不自揆贪少云补輙撰具律本章句尚书旧事廷尉板令决事比例司徒都目五曹诏书【司徒即丞相也总领纲纪佐理万机故有都目成帝初置尚书员五人汉旧仪有常侍曹二千石曹户曹主客曹三公曹也】及春秋断狱凡二百五十篇蠲去复重为之节文【复音复重音定容反】又集駮议三十篇以类相从凡八十二事其见汉书二十五汉记四【即东观记】皆删叙润色以全本体其二十六博采古今瓌玮之士文章焕炳徳义可观其二十七臣所创造岂繄自谓必合道【繄音乌兮反繄犹是也】心焉愤邑聊以借手【借音自夜反】昔郑人以干鼠为璞鬻之于周宋愚夫亦寳燕石缇防十重夫覩之者掩口卢胡而笑斯文之俗无乃类旃【尹文子曰郑人谓玉未琢者为璞周人谓防未腊者为璞周人遇郑贾人曰欲买璞乎郑贾曰欲之出璞视之乃鼠也因谢不取战国防亦然今此乃云郑人以干鼠为璞便与二説不同此云干鼠彼云未腊事又差舛阙子曰宋之愚人得燕石梧台之东归而藏之以为大寳周客闻而观之主人父斋七日端冕之衣衅之以特牲革匮十重缇巾十袭客见之俛而掩口卢胡而笑曰此燕石也与瓦甓不殊主人父怒曰商贾之言竪匠之心藏之愈固守之弥谨旃之也防音袭缇赤色缯也楚词曰袭英衣兮缇防谓鲜明之衣】左氏实云虽有姬姜丝麻不弃惟悴菅蒯盖所以代匮也【左传曰诗云虽有丝麻无弃菅蒯虽有姬姜无弃蕉萃凡百君子莫不代匮杜预云逸诗也姬姜大国之女蕉萃陋贱之人蕉萃憔悴古字通】是用敢露顽才厠于明哲之末虽未足纲纪国体宣洽时雍庶几观察增阐圣聼惟因万机之余暇游意省览焉献帝善之二年诏拜劭为袁绍军谋校尉时始迁都于许旧章堙没书记罕存劭慨然叹息乃缀集所闻着汉官礼仪故事凡朝廷制度百官典式多劭所立初父奉为司时并下诸官府郡国各上前人像赞劭乃连缀其名録为状人纪又论当时行事着中汉辑序撰风俗通以辩物类名号释时俗嫌疑文虽不典后世服其洽闻凡所著述百三十六篇又集解汉书皆传于时后卒于邺弟子玚璩并以文才称【华峤书曰劭弟珣字季瑜司空掾珣生玚魏志曰玚字徳琏玚弟璩字休琏咸以文章显也】中兴初有应妪者生四子而寡见神光照社试探之乃得黄金自是诸子宦学并有才名至玚七世通显【应顺将作大匠子叠江夏太守叠生郴武陵太守郴生奉从事中郎奉生劭车骑将军掾劭弟珣司空掾珣子玚曹操辟为丞相掾】
　　霍谞传
　　霍谞字叔智魏郡邺人也少为诸生明经有人诬谞舅宋光于大将军梁商者以为妄刋章文坐系洛阳诏狱掠考困极谞时年十五奏记于商曰将军天覆厚恩愍舅光寃结前者温教许为平议虽未下吏断决其事已防神明顾省之聼皇天后土实闻徳音窃独踊跃私自庆幸谞闻春秋之义原情定过赦事诛意故许止虽弑君而不罪赵盾以纵贼而见书【许止许悼公之子名止也公羊传曰冬葬许悼公贼未讨何以书葬不成乎弑也许悼公是止进药而杀是以君子加弑焉葬许悼公是君子之赦止赦止者免止罪之辞也何休注云原止欲愈父之病无害父之意故赦之是原情定过也又曰晋史书赵盾弑其君赵盾曰天乎无辜吾不弑君太史曰尔为仁为义人杀尔君而不讨贼此非弑君如何此赦事诛意也】此仲尼所以王法汉世所宜遵前脩也传曰人心不同譬若其靣【左传郑子产谓子皮曰人心不同譬如面焉吾岂敢谓子靣如吾靣乎】斯盖谓大小窳隆丑美之形至于鼻目众窍毛发之状未有不然者也情之异者刚柔舒急倨敬之间至于趋利避害畏死乐生亦复均也谞与光骨肉义有相隐言其寃滥未必可谅且以人情平论其理光衣冠子孙径路平易【谓遵依常辙无所规求也】位极州郡日望徴辟亦无瑕秽纎介之累无故刋定诏书欲以何名就有所疑当求其便安岂有触冒死祸以解细微譬犹疗饥于附子止渴于酖毒未入肠胃已絶咽喉岂可为哉【史记苏秦曰饥人之所以饥而不食乌喙者以其愈充腹而与饿死者同患也附子乌喙根同而状异也】昔东海孝妇见枉不辜幽灵感革天应枯旱【前书曰东海有孝妇少寡无子养姑甚谨姑欲嫁之终不肻姑告邻人曰孝妇养我勤苦我老久累丁壮乃自经死姑女告吏曰妇杀我母吏騐之急孝妇自诬服具狱上府太守竟论杀妇郡中枯旱三年后太守至自祭孝妇墓天立大雨嵗熟】光之所坐情既可原守阙连年而终不见理呼嗟紫宫之门泣血两观之下【天有紫防宫是上帝之所居也王者立宫象而为之两观谓阙也】伤和致灾为害滋甚凡事更赦令不应复案夫以罪刑明白尚防天恩岂有寃谤无徴反不得理是为刑宥正罪戮加诬侵也不偏不党其若是乎明将军徳盛位尊人臣无二言行动天地举厝移隂阳诚能留神沛然晓察必有于公高门之福【于公东海人为郡决曹决狱平其闾门壊父老共脩之于公曰少高大闾门令容驷马盖车我决狱多有隂徳子孙必有兴者至子定国为丞相孙永为御史大夫】和气立应天下幸甚商高谞才志即为奏原光罪由是显名仕郡举孝亷稍迁金城太守性明逹笃厚能以恩信化诱殊俗甚为羌胡所敬服遭母忧自上归行丧服阕公车徴再迁北海相入为尚书仆射是时大将军梁冀贵戚秉权自公卿以下莫敢违牾谞与尚书令尹勲数奏其事又因陛见陈闻罪失及冀诛后桓帝嘉其忠节封邺都亭侯前后固让不许出为河南尹迁司校尉转少府廷尉卒官子隽安定太守
　　爰延传
　　爰延字季平陈留外黄人也清苦好学能通经教授性质慤少言辞县令陇西牛述好士知人乃礼请延为廷掾范丹为功曹濮阳潜为主簿【濮阳姓也】常共言谈而已后令史昭以为乡啬夫仁化大行人但闻啬夫不知郡县在事三年州府礼请不就桓帝时徴博士太尉杨秉等举贤良方正再迁为侍中帝游上林苑从容问延曰朕何如主也对曰陛下为汉中主帝曰何以言之对曰尚书令陈蕃任事则化中常侍黄门豫政则乱是以知陛下可与为善可与为非【前书曰齐桓公管仲相之则覇竖貂辅之则乱可与为善可与为恶是谓中人】帝曰昔朱云廷折栏槛今侍中靣称朕违敬闻阙矣【朱云字游成帝时上书求见曰今朝廷大臣上不能匡主下无以益人臣愿赐尚方斩马劒断佞臣一人以励其余上问曰谁也对曰安昌侯张禹上大怒曰小臣廷辱师傅罪死不赦御史将云下云攀殿槛折云呼曰臣得从龙逢比干游于地下足矣未知朝廷如何耳上意乃解及后当脩槛上曰勿易因而辑之以旌直臣○刘攽曰昔朱云廷折栏槛案文廷下少争字】拜五官中郎将转长水校尉迁魏郡太守徴拜大鸿胪帝以延儒生常特宴见时太史令上言客星经帝坐帝密以问延延因上封事曰臣闻天子尊无为上故天以为子位临臣庶威重四海动静以理则星辰顺序意有邪僻则晷度错违陛下以河南尹邓万有龙潜之旧封为通侯恩重公卿惠丰宗室加顷引见与之对博上下媟黩有亏尊严臣闻之帝左右者所以咨政徳也故周公戒成王曰其朋其朋言慎所与也【尚书周公戒成王曰孺子其朋孺子其朋慎其徃】昔宋闵公与彊臣共博列妇人于侧积此无礼以致大灾【公羊经书宋万弑其君防传曰宋万尝与鲁庄公战获于庄公归舍诸宫中数月然后归之与宋闵公博妇人在侧万曰甚矣鲁侯之淑鲁侯之羙天下诸侯宜为君者唯鲁侯尔闵公矜此妇人妬其言顾曰此虏也鲁侯之羙恶乎至万怒搏闵公絶其脰】武帝与幸臣李延年韩嫣同卧起尊爵重赐情欲无猒遂生骄滛之心行不义之事卒延年被戮嫣伏其辜【李延年中山人也身及父母兄弟皆故倡人也武帝时延年女弟得幸号曰李夫人延年善歌舞为协律都尉佩二千石印绶与上卧起弟季与中人乱出入骄恣上遂诛延年兄弟韩嫣韩王信之曾孙也武帝为王时与嫣相爱后位至上大夫赏赐拟邓通与上卧起出入永巷以奸闻被诛】夫爱之则不觉其过恶之则不知其善所以事多放滥物情生怨故王者赏人必酬其功爵人必甄其徳【甄明也】善人同处则日闻嘉训恶人从游则日生邪情孔子曰益者三友【论语孔子曰友直友谅友多闻益矣友便僻友善柔友便佞损矣】邪臣惑君乱妾危主以非所言则悦于耳以非所行则玩于目故令人君不能逺之仲尼曰唯女子与小人为难养近之则不逊逺之则怨盖圣人之明戒也昔光武皇帝与严光俱寝上天之异其夕即见【事见逸人传】夫以光武之圣徳严光之高贤君臣合道尚降此变岂况陛下今所亲幸以贱为贵以卑为尊哉惟陛下逺防谀之人纳謇謇之士除左右之权寤宦官之敝使积善日熙【熙广也】佞恶消殄则干灾可除帝省其奏因以病自上乞骸骨还家灵帝复特徴不行病卒子骥白马令亦称善士【谢承书曰兴字骥】
　　徐璆传
　　徐璆字孟本【璆音仇字孟玉】广陵海西人也父淑度辽将军有名于边【谢承书曰淑字伯进寛裕博学习孟氏易春秋公羊传礼记周官善诵太公六韬交接英雄常有壮志】璆少博学辟公府举高第【袁山松书曰璆少履清髙立朝正色称扬后进惟恐不及】稍迁荆州刺史时董太后姊子张忠为南阳太守因埶放滥臧罪数亿璆临当之部太后遣中常侍以忠属璆璆对曰臣身为国不敢闻命太后怒遽徴忠为司校尉以相威临璆到州举奏忠臧余一亿使冠军县上簿诣大司农以彰暴其事又奏五郡太守及属县有臧污者悉徴案罪威风大行中平元年与中郎将朱儁击黄巾贼于宛破之张忠怨璆与诸阉宦构造无端璆遂以罪徴有破贼功得免官归家后再徴迁汝南太守转东海相所在化行献帝迁许以廷尉徴当诣京师道为袁术所劫授璆以上公之位璆乃叹曰龚胜鲍宣独何人哉守之必死【龚胜字君賔楚人也好学明经哀帝时为光禄大夫乞骸骨王莽即位遣使以上卿徴胜不食而死鲍宣字子都渤海人也哀帝时为司隶校尉王莽辅政诛汉忠臣不附已者宣及何武等皆死】术不敢逼术死军破璆得其盗国玺及还许上之【卫宏曰秦以前以金玉银为方寸玺秦以来天子独称玺又以玉羣下莫得用其玉出蓝田山题是李斯书其文曰受命于天既夀永昌号曰传国玺汉髙祖定三秦子婴献之髙祖即位乃佩之王莽簒位就元后求玺后乃出以投地上螭一角缺及莽败时仍带玺绂杜呉杀莽不知取玺公賔就斩莽首并取玺更始将李松送上更始赤眉至髙陵更始奉玺上赤眉建武三年盆子奉以上光武孙坚从桂阳入雒讨董卓军于城南见井中有五色光军人莫敢汲坚乃浚得玺袁术有僣盗意乃拘坚妻求之术得玺举以向肘魏武谓之曰我在不聼汝乃至此时璆得而献之】并送前所假汝南东海二郡印绶司徒赵温谓璆曰君遭大难犹存此邪璆曰昔苏武困于匈奴不坠七尺之节况此方寸印乎后拜太常使持节拜曹操为丞相操以相让璆璆不敢当卒于官
　　论曰孙懿以高明见忌而受欺于隂计翟酺资谲数取通而终之以謇谏岂性智自有周偏先后之要殊度乎应氏七世才闻而奉劭采章为盛及撰著篇籍甄纪异知虽云小道亦有可观者焉延璆应对辩正而不可犯陵上之尤斯固辞之不可以已也【左氏传孔子曰辞之不可以已也如是夫子产有辞诸侯赖之】
　　赞曰杨终李法华阳有闻【益州古梁州之域尚书曰华阳黑水惟梁州孔安国注曰北拒华山之阳南拒黑水故常璩叙蜀事而谓之华阳国志焉】二应克聪亦表汝坟【郑注周礼曰水涯曰坟】翟酺诈懿霍谞请舅延能讦帝璆亦牾后













　　后汉书巻七十八
　　后汉书卷七十八考证
　　杨终传善善及子孙恶恶止其身注曹公孙防自鄸出奔宋○鄸字旧本误郑从春秋原文改
　　鲁文公毁泉防春秋讥之注公羊传曰毁泉防何以书讥尔○【臣防汾】按原文讥字下脱何讥二字
　　又先祖为之而已毁之勿居而已○【臣防汾】按原文勿居上脱不如二字
　　诗曰皎皎素丝在所染之注逸诗曰皎皎白貌也○注曰字误当改也字
　　既无长君退譲之风注绛灌等选长者之有节行者与之居○【臣防汾】按史记外戚传云选长者士之有节行者与居此注脱一士字衍一字当改正
　　翟酺传事得明释卒于家注直上檄章救酺○【臣防汾】按自上移下曰檄此止可言上章耳不应有檄字明衍
　　应奉传时人竒之注尝诣彭城相袁贺○城字监本误丞【臣防汾】按袁闳传父贺为彭城相今改正
　　史臣论应对辩正而不可犯陵上之尤○可字衍













　　后汉书巻七十八考证
<史部,正史类,后汉书>
　　钦定四库全书
　　后汉书卷七十九
　　宋　　宣　　城　　太　　守范　煜撰唐　　章　　懐　　太　　子　　贤注
　　王充王符仲长统列传第三十九
　　王充传
　　王充字仲任会稽上虞人也其先自魏郡元城徙焉充少孤乡里称孝后到京师受业太学【袁山松书曰充防聪明诣太学观天子临辟雍作六儒论】师事扶风班彪好博览而不守章句家贫无书常游洛阳市肆阅所卖书一见輙能诵忆遂博通众流百家之言后归乡里屏居教授仕郡为功曹以数谏争不合去充好论説始若诡异终有理实以为俗儒守文多失其真乃闭门潜思絶庆吊之礼户牖墙壁各置刀笔著论衡八十五篇二十余万言【袁山松书曰充所作论衡中土未有传者蔡邕入吴始得之恒秘玩以为谈助其后王朗为会稽太守又得其书及还许下时人称其才进或曰不见异人当得异书问之果以论衡之益由是遂见传焉抱朴子曰时人嫌蔡邕得异书或搜求其帐中隐处果得论衡抱数卷持去邕丁宁之曰唯我与尔共之勿广也】释物类同异正时俗嫌疑刺史董勤辟为从事转治中自免还家友人同郡谢夷吾上书荐充才学【谢承书曰夷吾荐充曰充之天才非学所加虽前世孟轲孙卿近汉扬雄刘向司马迁不能过也】肃宗特诏公车徴病不行年渐七十志力衰耗乃造养性书十六篇裁节嗜欲颐神自守永元中病卒于家
　　王符传
　　王符字节信安定临泾人也少好学有志操与马融窦章张衡崔瑗等友善安定俗鄙庶孽【何休注公羊传云孽贱也】而符无外家为乡人所贱自和安之后世务游宦当涂者更相荐引而符独耿介不同于俗以此遂不得升进志意蕴愤乃隐居著书三十余篇以讥当时失得不欲章显其名故号曰潜夫论其指讦时短讨讁物情【讦攻也讁责也】足以观见当时风政着其五篇云尔
　　贵忠篇曰夫帝王之所尊敬者天也皇天之所爱育者人也今人臣受君之重位牧天之所爱焉可以不安而利之养而济之哉是以君子任职则思利人达上则思进贤故居上而下不怨在前而后不恨也书称天工人其代之王者法天而建官【尚书咎繇谟曰亡旷庶官天工人其代之孔安国注云言人代天理官不可以天官私非其才也又曰明王奉若天道建邦设都孔安国注云天有日月北斗五星二十八宿皆有尊卑相正之法言明王奉顺此道以立国设都也】故明主不敢以私授忠臣不敢以虚受窃人之财犹谓之盗况偷天官以私已乎【左传介之推曰窃人之财犹谓之盗况贪天功以为已力乎】以罪犯人必加诛罚况乃犯天得无咎乎夫五世之臣以道事君【五代谓唐虞夏商周也○刘攽曰五世之臣案此世字当是代字后人误改】泽及草木仁被率土是以福祚流衍本支百世【诗大雅曰文王孙子本支百世】季世之臣以謟媚主不思顺天专仗杀伐白起恬秦以为功天以为贼【史记曰白起为秦将与赵战于长平阬赵卒四十五万人蒙恬为秦将北逐戎翟筑长城起临洮至辽东延袤万余里此为虐于人也】息夫董贤主以为忠天以为盗【息夫躬字子微哀帝时告东平王云事封宜陵侯董贤字圣卿得幸哀帝为贤起大第于北阙下封为高安侯】易曰徳薄而位尊智小而谋大鲜不及矣【易系辞之言】是故徳不称其祸必酷能不称其殃必大【○刘攽曰案文少两字盖本云徳不称其位能不称其禄】夫窃位之人天夺其鉴【论语孔子曰臧文仲其窃位者欤左传晋卜偃曰虢必亡矣天夺之鉴而益其疾也杜预注云鉴所以自照也】虽有明察之资仁义之志一旦富贵则背亲捐旧丧其本心疎骨肉而亲便辟薄知友而厚犬马宁见朽贯千万而不忍贷人一钱情知积粟腐仓而不忍贷人一斗骨肉怨望于家细人谤讟于道前人以败后争袭之诚可伤也歴观前政贵人之用心也与婴儿子何其异哉婴儿有常病贵人有常祸父母有常失人君有常过婴儿常病伤于饱也贵臣常祸伤于宠也哺乳多则生癎病富贵盛而致骄疾爱子而贼之骄臣而灭之者非一也极其罚者乃有仆死深牢衔刀都市【赵将李牧为韩仓所譛赐死将自诛臂短不能及衔刀于柱以自杀见战国防】岂非无功于天有害于人者乎夫鸟以山为埤而増巢其上鱼以泉为浅而穿穴其中卒所以得者饵也【曽子之文也亦见大戴礼】贵戚愿其宅吉而制为令名欲其门坚而造作鐡枢卒其所以败者非苦禁忌少而门枢朽也常苦崇财货而行骄僣耳不上顺天心下育人物而欲任其私智窃弄君威反戾天地欺诬神明居累卵之危而图太山之安为朝露之行而思传世之功【朝露言易尽也苏子曰人生一世若朝露之托于桐叶耳其与几何】岂不惑哉岂不惑哉
</div>
    <div class="pagination">
<a href="后汉书四库_page47.html">上一页</a><span>...</span><a href="后汉书四库_page43.html">43</a><a href="后汉书四库_page44.html">44</a><a href="后汉书四库_page45.html">45</a><a href="后汉书四库_page46.html">46</a><a href="后汉书四库_page47.html">47</a><span class="current-page">48</span><a href="后汉书四库_page49.html">49</a><a href="后汉书四库_page50.html">50</a><a href="后汉书四库_page51.html">51</a><a href="后汉书四库_page52.html">52</a><a href="后汉书四库_page53.html">53</a><span>...</span><a href="后汉书四库_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
