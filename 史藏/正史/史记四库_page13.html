<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 13 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 13 页/共 76 页
  </h1>
  <div class="content">
   项羽召见诸侯将诸侯将入辕门○一本无下诸侯将三字
　　故立申阳为河南王都雒阳正义汉都洛阳改为雒汉以火徳忌水故去洛旁水而加佳魏于行次为土土水之忌也水得土而流土得水而柔故除佳以加水○此鱼豢典略语水经注及魏志注中亦引之火徳作火行水之忌也作水之牡也
　　故立芮为衡山王都邾正义春秋时邾国曹姓狭居至鲁隐公徙蕲○春秋隠公世无邾徙蕲事
　　故立都为齐王都临菑正义括地志云青州临菑县地即古临菑地也一名齐城古营邱之地所封齐之都也○文有舛误据汉书地理志宜云青州临菑县地一名齐城即古营邱之地师尚父所封齐之都也
　　使刘贾将兵佐彭越烧楚积聚项王东击破之走彭越汉王则引兵渡河复取成臯○归有光曰汉髙纪使刘贾佐彭越烧楚积聚羽乃令曹咎守成臯而引兵定梁地汉破咎兵汜水上复取成臯是一事而此纪前后倒置遂作两叚若汉先取成臯楚无缘得令咎守之也考汉书纪传自明
　　与汉俱临广武而军正义戴延之侧西征记云○侧字衍
　　睢阳以北至谷城以与彭越正义括地志云谷城故在齐州东阿县东二十六里○故下宜有城字
　　至垓下正义与老君相接○老君下宜有庙字
　　于是项王乃欲东渡乌江正义注水经云水又北左传黄律口汉书所谓乌江亭长防船以待项羽即此也○此条今本水经注无之
　　封吕胜为湼阳侯正义括地志云湼阳故地城在邓州穰县东北六十里○湼阳故地城地字衍文
　　及羽背闗懐楚正义顔师古云背约不王髙祖于闗中懐楚谓思东归而都彭城○顾炎武曰谓舎闗中形胜之地而都彭城若如师古之解乃背约非背闗也






　　史记卷七考证
&lt;史部,正史类,史记&gt;
　　钦定四库全书
　　史记卷八
　　汉　　太　　史　　令司马迁　撰
　　宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　高祖本纪第八
　　高祖【集解骃案汉书音义曰讳邦张晏曰礼谥法无高以为功最高而为汉帝之太祖故特起名焉】沛丰邑中阳里人姓刘氏【集解李斐曰沛小沛也刘氏随魏徙大梁移在丰居中阳里孟康曰后沛为郡丰为县索隐按高祖刘累之后别食邑于范士会之裔留秦不反更为刘氏刘氏随魏徙大梁后居丰今言姓刘氏者是左传天子建德因生以赐姓胙之土命之氏诸侯以字为谥因以为族说者以为天子赐姓命氏诸侯命族族者氏之别名也然则因生赐姓若舜生姚墟以为姚姓封之于虞即号有虞氏是也若其后子孙更不得赐姓卽遂以虞为姓云姓虞氏今此云姓刘氏亦其义也故姓者所以统系百代使不别也氏者所以别子孙之所出又系本篇言姓则在上言氏则在下故五帝本纪云禹姓姒氏契姓子氏弃姓姫氏是也按汉改泗水为沛郡治相城故注以沛为小沛也】字季【索隠按汉书名邦字季此单云字亦有可疑按汉高祖长兄名伯次名仲不见别名则季亦是名也故项岱云高祖小字季卽位易名邦后因讳邦不讳季所以季布犹称姓】父曰太公【索隠皇甫谧云名执嘉王符云太上皇名煓与湍同音正义春秋握成图云刘媪梦赤鸟如龙戯已生执嘉】母曰刘媪【集解文頴曰幽州及汉中皆谓老妪为媪孟康曰长老尊称也左师谓太后曰媪爱燕后贤长安君礼乐志地神曰媪媪母别名也音乌老反索隠韦昭云媪妇人长老之称皇甫谧云媪盖姓王氏又据春秋握成图以为执嘉妻含始游洛池生刘季诗含神雾亦云姓字皆非正史所出盖无可取今近有人云母温氏贞时打得班固泗水亭长古碑文其字分明作温字云母温氏贞与贾膺复徐彦伯魏奉古等执对反覆沉汉古人未闻聊记异见于何取实也孟康注地神曰媪者礼乐志云后土富媪张晏云坤为母故称媪也正义帝王世纪云汉昭灵后含始游洛池有宝鸡衔赤珠出日后吞之生高祖诗含神雾亦云含始即昭灵后也陈留风俗传云沛公起兵野战丧皇妣于黄乡天下平定使使者以梓宫招幽魂于是丹蛇在水自洒跃入梓宫其浴处有遗髪諡曰昭灵夫人汉仪注云高帝母起兵时死小黄城后于小黄立陵庙括地志云小黄故城在汴州陈留县东北三十三里顔师古云皇甫谧等妄引谶记好竒骋博强为高祖父母名字皆非正史所说盖无取焉宁有刘媪本姓实存史迁肯不详载即理而言断可知矣】其先刘媪尝息大泽之陂梦与神遇是时雷电晦防太公往视则见蛟龙于其上【索隠按诗含神雾云赤龙感女媪刘季兴又广雅云有鳞曰蛟龙】已而有身遂产高祖高祖为人隆凖而龙顔【集解服防曰凖音拙应劭曰隆高也凖颊权凖也颜頟颡也齐人谓之颡汝南淮泗之间曰颜文颖曰凖鼻也索隠始皇蜂目长凖盖鼻高起文颖说是高祖感龙而生故其颜貎似龙长颈而高鼻】美须髯左股有七十二黑子【正义河图云帝刘季日角戴胜斗胷龟背龙股长七尺八寸握成图云赤帝体为朱鸟其表龙颜多黒子按左阳也七十二黑子者赤帝七十二日之数也木火土金水各居一方一歳三百六十日四方分之各得九十日土居中央并索四季各十八日俱成七十二日故高祖七十二黑子者应火德七十二日之征也有一本七十日者非也许北人呼为黡子吴楚谓之志志记也】仁而爱人喜施【正义喜许记反施尸跂反】意豁如也【集解服防曰豁达也】常有大度不事家人生产作业及壮试为吏【集解应劭曰试补吏】为泗水亭长【正义秦法十里一亭十亭一乡亭长主亭之吏高祖为泗水亭长也国语有寓室即今之亭也亭长盖今里长也民有讼诤吏留平辨得成其政括地志云泗水亭在徐州沛县东一百步有高祖庙也】廷中吏无所不狎侮好酒及色常从王媪武负贳酒【集解韦昭曰贳赊也索隐邹诞生贳音世与字林声韵并同又音时夜反广雅云贳賖也说文云贳贷也临淮有贳阳县汉书功臣表贳阳侯刘纒而此纪作射阳则贳亦射也】醉卧武负王媪见其上常有龙怪之高祖每酤留饮酒雠数倍【集解如淳曰雠亦售索隠乐彦云借雠为售盖古字少假借耳今亦依字读盖高祖大度既贳饮且雠其数倍价也】及见怪岁竟此两家常折劵弃责【索隠周礼小司寇聼称责以傅别郑司农云傅别劵书也郑元云傅别谓大手书于札中而别之也然则古用简札书故可折至歳终总弃不贵也】高祖常繇咸阳【集解应劭曰繇役也索隠韦昭云秦所都武帝更名渭城应劭云今长安也按闗中记云孝公都咸阳今渭城是在渭北始皇都咸阳今城南大城是也名咸阳者山南曰阳水北亦曰阳其地在渭水之北又在九嵕诸山之南故曰咸阳】纵观观秦皇帝【正义包恺云上音馆下音官恣意故纵观也】喟然太息曰嗟乎大丈夫当如此也单父人吕公【集解骃案汉书音义曰单音善父音斧索隐韦昭云单父县名属山阳崔浩云史失其名但举姓而言公又按汉旧仪云吕公汝南新蔡人又相经云魏人吕公名文字叔平也】善沛令避仇从之客因家沛焉沛中豪杰吏闻令有重客皆往贺萧何为主吏【集解孟康曰主吏功曹也】主进【集解文颖曰主赋敛礼进为之帅索隐郑氏云主赋敛礼钱也颜师古曰进者防礼之财字本作賮声转为进宣帝数负进义与此同】令诸大夫曰【正义曰大夫客之贵者总称之】进不满千钱坐之堂下高祖为亭长素易诸吏乃绐为谒曰贺钱万实不持一钱【集解应劭曰绐欺也音殆索隐韦昭云绐诈也刘氏云绐欺负也何休云绐疑也谓高祖素狎易诸吏乃诈为谒谒谓以札书姓名若今之通刺而兼载钱谷也】谒入吕公大惊起迎之门吕公者好相人见高祖状貌因重敬之引入坐萧何曰刘季固多大言少成事高祖因狎侮诸客遂坐上坐【正义上在果反下在卧反】无所诎【正义音丘忽反】酒阑【集解文颖曰阑言希也谓饮酒者半罢半在谓之阑】吕公因目固留高祖【正义不敢对众显言故目动而留之】高祖竟酒后吕公曰臣少好相人【集解张晏曰古人相与语多自称臣自卑下之道若今人相与语皆自称仆】相人多矣无如季相愿季自爱臣有息女【正义息生也谓所生之女也】愿为季箕帚妾酒罢吕媪怒吕公曰公始常欲奇此女与贵人沛令善公求之不与何自妄许与刘季吕公曰此非儿女子所知也卒与刘季吕公女乃吕后也生孝惠鲁元公主【集解服防曰元长也食邑于鲁韦昭曰元谥也正义汉帝制女曰公主仪比诸侯姊妹曰长公主仪比诸侯王姑曰大长公主仪比诸侯王】高祖为亭长时常告归之田【集解服防曰告音如嘷呼之嘷李斐曰休谒之名也吉曰告凶曰宁孟康曰古者名吏休假曰告告又音喾汉律吏二千石有予告赐告予告者在官有功最法所当得者也赐告者病满三月当免天子优赐复其告使得带印绂将官属归家治疾也索隐韦昭云告请归乞假也音告语之告战国防曰商君告归延笃以为告归今之归宁也刘伯庄颜师古并音古笃反服音如嘷呼之嘷按东观汉记田邑传云邑年三十歴卿大夫号归罢厌事少所嗜欲寻号与嘷同古者当有此语今服防虽据田邑号归亦恐未为得然此告字当音诰诰号声相近故后告归号归遂变也】吕后与两子居田中耨有一老父过请饮吕后因餔之【正义必捕反以食饲人也父本请饮吕后因饲之国语云国中童子无不餔】老父相吕后曰夫人天下贵人令相两子见孝惠曰夫人所以贵者乃此男也相鲁元亦皆贵老父已去高祖适从旁舍来吕后具言客有过相我子母皆大贵高祖问曰未逺乃追及问老父老父曰乡者夫人婴儿皆似君君相贵不可言高祖乃谢曰诚如父言不敢忘德及高祖贵遂不知老父处高祖为亭长乃以竹皮为冠令求盗之薛治之【集解应劭曰以竹始生皮作冠今鹊尾冠是也求盗者旧时亭有两卒其一为亭父掌开闭扫除一为求盗掌逐捕盗贼薛鲁国县也有作冠师故往治之索隐应劭曰一名长冠侧竹皮裹以纵前高七寸广三寸如板又蔡邕独断云长冠楚制也高祖以竹皮为之谓之刘氏冠司马彪舆服志亦以刘氏冠为鹊尾冠应劭云旧亭卒名弩父陈楚谓之亭父或云亭部淮泗谓之求盗也】时时冠之【正义音馆】及贵常冠所谓刘氏冠【正义音官顔师古云后号为刘氏冠其后诏曰爵非公乘以上不得冠刘氏冠即此】乃是也高祖以亭长为县送徒郦山徒多道亡自度比至皆亡之【正义度田洛反比必寐反】至丰西泽中止饮夜乃解纵所送徒曰公等皆去吾亦从此逝矣徒中壮士愿从者十余人高祖被酒【正义被加也】夜径泽中【索隐旧音经按广雅云径小道音古定反言酒后放徒夜径行泽中不敢由正路且从小径】令一人行前【正义行音下孟反】行前者还报曰前有大蛇当径【索隐郑云步道曰径】愿还高祖醉曰壮士行何畏乃前拔劒击斩蛇【索隐汉旧仪云斩蛇劒长七尺又高祖云吾以布衣提三尺劒取天下二文不同者崔豹古今注当高祖为亭长理应提三尺劒耳及贵当别得七尺宝劎故仪因言之正义按其蛇大理须别求是劒斩之三尺劒者常佩之劒括地志云斩蛇沟源出徐州丰县中平地故老云高祖斩蛇处至县西十五里入泡水也】蛇遂分为两【索隐谓斩蛇分为两叚】径开行数里醉因卧后人来至蛇所有一老妪夜哭人问何哭妪曰人杀吾子故哭之人曰妪子何为见杀妪曰吾子白帝子也化为蛇当道今为赤帝子斩之【集解应劭曰秦襄公自以居西戎主少昊之神作西畤祠白帝至献公时栎阳雨金以为瑞又作畦畤祠白帝少昊金德也赤帝尧后谓汉也杀之者明汉当灭秦也秦自谓水汉初自谓土皆失之至光武乃改定索隐按太康地理志云畤在栎阳故城内其畤若畦故曰畦畤畦音户圭反应注云秦自谓水者按秦文公获黒龙命河为德水是也又按春秋合诚图云水神哭子褎败宋均以为高祖斩白蛇而神母哭则此母水精也此皆谬説又注云至光武乃改者谓改汉为火德秦为金德与雨金及赤帝子之理合者也】故哭人乃以妪为不诚欲笞之【集解徐广曰一作苦索隐説文云笞击也汉书作苦谓欲困辱之】妪因忽不见后人至高祖觉【索隐包恺伯庄音古孝反】后人告高祖高祖乃心独喜自负【集解应劭曰负恃也索隐晋灼云自恃斩蛇事】诸从者日益畏之秦始皇帝常曰东南有天子气于是因东游以厌之【索隐厌音一渉反又一冉反广雅云厌镇也】高祖即自疑亡匿隐于芒砀山泽岩石之间【集解徐广曰芒今临淮县也砀县在梁骃按应劭曰二县之界有山泽之固故隐于其间也正义括地志云宋州砀山县在州东一百五十里本汉砀阳县也砀山在县东】吕后与人俱求常得之高祖怪问之吕后曰季所居上常有云气【正义顔师古曰京房易兆候云何以知贤人隐四方常有大云五色具而不雨其下有贤人隐矣故吕后望云气而得之】故从往常得季高祖心喜沛中子弟或闻之多欲附者矣秦二世元年【集解徐广曰高祖时年四十八索隐应劭云始皇欲以一至万示不相袭始者一故至子称二世崔浩云二世始皇子胡亥又按善文称隐士云赵高为二世杀十七兄而立为王则二世是第十八子也】秋陈胜等起蕲至陈而王号为张楚【索隐蕲县名属沛音机又音祈】诸郡县皆多杀其长吏以应陈涉沛令恐欲以沛应涉掾主吏萧何曹参【索隐按汉书萧曹传参为狱掾何为主吏】乃曰君为秦吏今欲背之率沛子弟恐不听愿君召诸亡在外者可得数百人因劫众【索隐説文云以力胁之也】众不敢不听乃令樊哙召刘季刘季之众已数十百人矣【索隐汉书作数百人刘伯庄云数十人或至百人则是百人已下也】于是樊哙从刘季来沛令后悔恐其有变乃闭城城守欲诛萧曹萧曹恐逾城保刘季【集解韦昭曰以为保鄣】刘季乃书帛射城上谓沛父老曰天下苦秦乆矣今父老虽为沛令守诸侯并起今屠沛【索隐范晔谓克城多所诛杀故云屠】沛今共诛令择子弟可立者立之以应诸侯则家室完不然父子俱屠无为也父老乃率子弟共杀沛令开城门迎刘季欲以为沛令刘季曰天下方扰诸侯并起今置将不善壹败涂地【索隐言一朝破败使肝脑涂地】吾非敢自爱恐能薄【正义能才能也高祖谦言才能薄劣不能完全其众能者兽形色似熊足似鹿为物坚中而强力人之有贤才者皆谓之能也】不能完父兄子弟此大事愿更相推择可者萧曹等皆文吏自爱恐事不就后秦种族其家尽让刘季诸父老皆曰平生所闻刘季诸珍怪当贵且卜筮之莫如刘季最吉于是刘季数让众莫敢为乃立季为沛公【集解徐广曰九月也骃按汉书音义曰旧楚僣称王其县宰为公陈涉为楚王沛公起应涉故从楚制称曰公】祠黄帝祭蚩尤于沛庭【集解应劭曰左传曰黄帝战于阪泉以定天下蚩尤好五兵故祠祭之求福祥也瓒曰管仲云葛卢山交而出水金从之出蚩尤受之以作劒防索隐按管子云葛卢之山发而出金今注引发作交误也】而衅皷【集解应劭曰衅祭也杀牲以血涂皷曰衅瓒曰按礼记及大戴礼有衅庙之礼皆无祭事索隐説文云衅血祭也司马法曰血于鼙皷者神戎器也顔师古曰杀牲以血祭者皆名为衅臣瓒以为皆无祭事非也又古人新成钟鼎亦必衅之应劭曰衅呼为舋马融注周礼灼龟之兆云谓其象似玉瓦原之衅防是用名之此説皆非防音火稼反】旗帜皆赤【索隐墨翟云帜帛长丈五广半幅字诂云帜标也字林又云熊旗五斿谓与士卒为期于其下故曰旗也帜或作识或作志嵇康音试萧该音炽】由所杀蛇白帝子杀者赤帝子故上赤于是少年豪吏如萧曹樊哙等皆为收沛子弟二三千人攻胡陵方与【集解郑德曰音房豫属山阳郡索隐邓展曰胡陵县名属山阳章帝改曰胡陆】还守丰秦二世二年陈涉之将周章军西至戏而还【索隐应劭云章字文陈人文颖云戏在新丰东二十里戏亭北孟康云水名也又述征记云戏水自骊山冯公谷北流歴戏亭东入渭按今其水东惟有戏驿存还谓为章邯所破而还邯音酣】燕赵齐魏皆自立为王【索隐按汉书高纪二世二年八月武臣自立为赵王田儋自立为齐王韩广自立为燕王魏咎自立为魏王】项氏起吴秦泗川监平【集解文颖曰泗川今沛郡也高祖更名沛秦时御史监郡若今刺史平名也索隐如淳云秦并天下为三十六郡置守尉监故此有监平下有守壮则平壮皆名也】将兵围丰二日出与战破之命雍齿守丰引兵之薛泗川守壮败于薛走至戚【集解如淳曰壮名也戚音将毒反索隐晋灼云东海县也郑德包恺并如字读李登音千笠反正义括地志云沂州临沂县有汉戚县故城地理志云临沂县属东海郡】沛公左司马得泗川守壮杀之【索隐顔师古云得司马之名非也按后云左司马曹无伤自此已下更不见替易处盖是左司马无伤得泗川守壮而杀之】沛公还军亢父【集解郑德曰亢音人相亢答父音甫属任城郡索隐旧音刚刘伯庄包恺并音苦浪反正义音刚又苦浪反括地志云亢父县也沛公屯军于此】至方与周市来攻方与未战陈王使魏人周市畧地周市使人谓雍齿曰丰故梁徙也【集解文颖曰梁惠王孙假为秦所灭转东徙于丰故曰丰梁徙】今魏地已定者数十城齿今下魏魏以齿为侯守丰不下且屠丰雍齿雅不欲属沛公【集解服防曰雅故也苏林曰雅素也】及魏招之即反为魏守丰沛公引兵攻丰不能取沛公病还之沛沛公怨雍齿与丰子弟叛之闻东阳甯君秦嘉【集解文颖曰秦嘉东阳郡人也为甯县君瓒曰陈胜传曰广陵人秦嘉然则嘉非东阳人也秦嘉初起兵于郯号曰大司马又不为甯县君东阳甯君自一人秦嘉又自一人索隐按下文直云东阳甯君又别言秦嘉则臣瓒之説为得顔师古以甯是姓君者时人号之】立景驹为假王在留【索隐韦昭云今彭城留县也正义括地志云留城在徐州沛县东南五十里即张良所封处】乃往从之欲请兵以攻丰是时秦将章邯从陈别将司马尼【集解如淳曰从陈涉将也涉在陈其将相别在他许皆称陈尼章邯司马索隐谓章邯从陈别将将兵向他处而遣司马尼将领兵士北定楚地孔文祥曰邯别遣尼屠相又一説云从谓追逐之言章邯讨逐陈别将而司马尼别将兵北定楚地此理亦通也】将兵北定楚地屠相至砀【索隐韦昭云相沛县应劭云砀梁国苏林音唐又音宕正义括地志云故相城在徐州符离县西北九十里砀在宋州东一百五十里】东阳甯君沛公引兵西与战萧西【索隐韦昭云萧沛之县名谓在萧县之西】不利还收兵聚留引兵攻砀三日乃取砀因收砀兵得五六千人攻下邑拔之【索隐范晔云得城为拔韦昭云下邑县名属梁国也】还军丰闻项梁在薛【正义今徐州滕县故薛城也】从骑百余往见之【集解徐广曰三月】项梁益沛公卒五千人五大夫将十人【集解苏林曰五大夫第九爵也以五大夫为将凡十人也】沛公还引兵攻丰【集解徐广曰表云拔之雍齿奔魏】从项梁月余项羽已拔襄城【索隐韦昭云颍川县正义襄城许州县】还项梁尽召别将居薛闻陈王定死因立楚后怀王孙心为楚王治盱台【索隐韦昭云临淮县音吁夷正义楚县也】项梁号武信君居数月北攻亢父救东阿【索隐韦昭云东郡之县名正义济州县也】破秦军齐军归楚独追北【集解服防曰师败曰北】使沛公项羽别攻城阳屠之【索隐地理志城阳属济阴】军濮阳之东【正义濮阳故城在濮州西八十六里本汉濮阳县】与秦军战破之秦军复振【集解李奇曰振整也如淳曰振起也收败卒自振迅而复起也】守濮阳环水【集解文颖曰决水以自环守为固也张晏曰依河水以自环绕作垒正义按二説皆通其濮阳县北临黄河言秦军北阻黄河南凿沟引黄河水环绕作壁垒为固楚军乃去】楚军去而攻定陶【索隐地理志云济阴县】定陶未下沛公与项羽西畧地至雍丘之下【索隐韦昭云故杞国今陈留县】与秦军战大破之斩李由还攻外黄【索隐韦昭云上陈留县正义在雍丘东】外黄未下项梁再破秦军有骄色宋义谏不聼【索隐荀悦汉纪云故楚令尹宋义当别有所出】秦益章邯兵夜衔枚击项梁【集解骃案周礼有衔枚氏郑曰衔枚止言语嚣讙也枚状如着横衔之繣结于项者繣音获】大破之定陶项梁死沛公与项羽方攻陈留闻项梁死引兵与吕将军俱东吕臣军彭城东项羽军彭城西沛公军砀章邯已破项梁军则以为楚地兵不足忧乃渡河北击赵大破之当是之时赵歇为王【索隐歇苏林音如字郑德音遏絶之遏徐广音乌辖反今依字读】秦将王离围之钜鹿城此所谓河北之军也秦二世三年楚懐王见项梁军破恐徙盱台都彭城并吕臣项羽军自将之以沛公为砀郡长【正义括地志云宋州本秦砀郡苏林云长如郡守韦昭云秦名曰守是时改曰长】封为武安侯将砀郡兵封项羽为长安侯号为鲁公吕臣为司徒其父吕青为令尹【索隐按表青封信阳侯正义应劭云天子曰师尹诸侯曰令尹时去六国近故置令尹臣瓒曰诸侯之卿唯楚称令尹其余国不称时立楚之后故置官司皆如楚旧也】赵数请救懐王乃以宋义为上将军项羽为次将范增为末将北救赵令沛公西畧地入闗与诸将约先入定闗中者王之【索隐韦昭云函谷武闗也又三辅旧事云西以防闗为限东以函谷为界二闗之中谓之闗中】当是时秦兵彊常乘胜逐北诸将莫利先入闗独项羽怨秦破项梁军奋【索隐韦昭云愤激也】愿与沛公西入闗懐王诸老将皆曰项羽为人僄悍猾贼【索隐説文云僄疾也悍勇也一云僄轻也音匹妙反汉书作祸贼也】项羽尝攻襄城襄城无遗类皆阬之【集解徐广曰遗一作噍噍食也音在妙反骃按如淳曰类无复有活而噍食者也青州俗言无孑遗为无噍类】诸所过无不残灭且楚数进取【集解如淳曰楚谓陈涉也数进取多所攻取】前陈王【集解骃按汉书音义曰陈涉也】项梁皆败不如更遣长者扶义而西【正义遣长者扶持仁义而西告谕秦长少令降下也】告谕秦父兄秦父兄苦其主乆矣今诚得长者往毋侵暴宜可下今项羽僄悍今【集解徐广曰无此字】不可遣独沛公素寛大长者可遣卒不许项羽而遣沛公西畧地收陈王项梁散卒乃道砀至成阳与杠里【集解骃案汉书音义曰道由砀也成阳杠里二县名索隐成阳县名在济隂韦昭云在颍州非也服防云杠里县名如淳云秦军所屯地名】秦军夹壁破魏二军楚军出兵击王离大破之【集解徐广曰表云三年十月攻破东郡尉及王离军于成武南】沛公引兵西遇彭越昌邑【正义地理志云昌邑属山阳括地志云在曹州成武县东北三十二里有梁邱故城是也】因与俱攻秦军战不利还至栗【索隐韦昭云县名属沛也】遇刚武侯【集解应劭曰楚懐王将也骃案汉书音义曰功臣表云棘蒲刚侯陈武武一姓柴刚武侯宜为刚侯武魏将也瓒曰功臣表柴武以将军起薛别救东阿至霸上入汉中非懐王将也又非魏将也例未有称谥正义颜师古云史失其名姓唯识其爵号不知谁也不当改为刚侯武应氏以为懐王将又云魏将无据矣表六年三月封孟颜二人説是】夺其军可四千余人并之与魏将皇欣魏申徒武蒲之军【正义并魏将也欣字或作防音许斤反蒲汉书作满并通也】并攻昌邑昌邑未拔西过高阳【集解文颖曰聚邑名也属陈留圉县瓒曰陈留传曰在雍丘西南】郦食其【集解郑德曰音歴异基】谓监门曰诸将过此者多吾视沛公大人长者乃求见説沛公沛公方踞牀使两女子洗足郦生不拜长揖曰足下必欲诛无道秦不宜踞见长者于是沛公起摄衣谢之延上坐食其説沛公袭陈留【集解骃案汉书音义曰春秋传曰轻行无钟皷曰袭】得秦积粟乃以郦食其为广野君【索隐韦昭云在山阳】郦商为将将陈留兵与偕攻开封【索隐韦昭云河南县】开封未拔西与秦将杨熊战白马【索隐韦昭云东郡县正义括地志云白马故城在滑州卫南县西南二十四里戴延之西征记云白马故城卫之漕邑】又战曲遇东大破之【索隐徐广云曲遇在中牟韦昭云志不载司马彪郡国志中牟有曲遇聚也】杨熊走之荥阳【索隐韦昭云故卫地河南县也】二世使使者斩以徇【集解徐广曰四月】南攻颍阳屠之因张良遂略韩地轘辕【集解文颖曰河南新郑南至颍川南北皆韩地也以良累世相韩故因之瓒曰轘辕险道名在缑氏东南索隐按十三州志云河南缑氏县以山为名一云轘辕为九十二曲是险道也】当是时别将司马印方欲渡河入闗沛公乃北攻平阴【集解骃案地理志河南有平隂县今河隂是也】絶河津南战雒阳东军不利还至阳城【正义今洛州夏禹所都】收军中马骑与南阳守齮战犨东【集解骃案地理志南阳有犨县索隐齮音蚁许慎以为侧齧也】破之略南阳郡南阳守齮走保城守宛【正义守音狩宛于元反括地志云南阳县故城在宛大城之南隅其西南有二面皆故宛城】沛公引兵过而西张良諌曰沛公虽欲急入闗秦兵尚众距险今不下宛宛从后击彊秦在前此危道也于是沛公乃夜引兵从他道还更旗帜黎明围宛城三匝【索隐黎音犂黎犹比也谓比至天明也汉书作迟音值值待也谓待天明时皆言早意也楚汉春秋曰上南攻宛匿旌旗人衔枚马束舌鸡未鸣已围宛城三匝】南阳守欲自刭其舍人陈恢曰死未晩也乃逾城见沛公曰臣闻足下约先入咸阳者王之今足下留守宛宛大郡之都也连城数十人民众积蓄多吏人自以为降必死故皆坚守乘城【索隐李奇曰乘守也韦昭曰乘登也】今足下尽日止攻士死伤者必多引兵去宛宛必随足下后足下前则失咸阳之约后又有彊宛之患为足下计莫若约降封其守因使止守引其甲卒与之西诸城未下者闻声争开门而待足下通行无所累沛公曰善【集解徐广曰七月也】乃以宛守为殷侯【索隐韦昭曰在河内】封陈恢千户引兵西无不下者至丹水【正义括地志云故丹城在邓州内乡县西南百三十里南去丹水二百步汲纪年云后稷放帝子丹朱于丹水是也舆地志云秦为丹水县也地理志云丹水县属农郡抱朴子云丹水出丹鱼先夏至十日夜伺之鱼浮水侧光照如火网而取之割其血以涂足可以步行水上长居川中不溺】高武侯鳃【集解苏林曰鳃音鱼鳃之鳃晋灼曰功臣表戚鳃也】襄侯王陵降西陵【集解韦昭曰汉封王陵为安国侯初起兵时在南阳南阳有穰县疑襄当为穰而无禾字省耳今邵公或作召字此类多矣瓒曰时韩成封穰侯江夏有襄是所封索隐按王陵封安国侯是定天下为丞相时封耳此言襄侯当如臣瓒解盖初封江夏之襄也】还攻胡阳【集解一云陵索隐韦昭云南阳县】遇畨君别将梅鋗与皆降析郦【集解如淳曰持益反索隐邹诞生音锡歴苏林如淳音掷析属农郦属南阳出地理志而左传云析一名白羽析今内乡县郦今菊潭县也】遣魏人甯昌使秦使者未来是时章邯已以军降项羽于赵矣初项羽与宋义北救赵及项羽杀宋义代为上将军诸将黥布皆属破秦将王离军降章邯诸侯皆附及赵高已杀二世使人来欲约分王闗中沛公以为诈乃用张良计使郦生陆贾往説秦将防以利因袭攻武闗破之【索隐左传云楚司马起营所以临上雒谓晋人曰将通于少习杜预以为商县武闗又太康地理志武闗当冠军县西峣闗在武闗之西】又与秦军战于蓝田南益张疑兵旗帜诸所过毋得掠卤【集解应劭曰卤与虏同】秦人憙秦军解因大破之又战其北大破之乘胜遂破之
　　汉元年十月【集解如淳曰张苍传云以高祖十月至霸上故因秦以十月为歳首正义沛公已未年七月至霸上项羽封十八诸侯沛公封汉王后刘项五年战鬬汉遂灭楚天下归汉故却书初至霸上战之月】沛公兵遂先诸侯至霸上【正义故霸陵在雍州万年县东北二十五里汉霸陵文帝之陵邑也东南去霸陵十里地理志云霸陵故芷阳文帝更名三秦记云霸城秦穆公筑为宫因名霸城汉于北置霸陵庙记云霸城汉文帝筑沛公入闗遂至霸上即此也】秦王子婴素车白马系颈以组封皇帝玺符节【索隐韦昭云天子印称玺又独以玉符发兵将也节使者所拥也説文云符信也汉制以竹长六寸分而相合释名云节为号令赏罚之节也又节毛上下相重取象竹节又汉官仪曰子婴上始皇玺因服御之代代传受号又汉传国玺正义按天子有六玺皇帝行玺皇帝之玺皇帝信玺天子行玺天子之玺天子信玺皇帝信玺凡事皆用之玺令施行天子信玺以迁拜封王侯之玺以发兵皆以　都紫泥封青布索白素两端无缝三秦记云紫泥水　今成州舆地志云汉封诏玺用紫泥则此水之泥也】降轵道旁【索隐轵音只汉书宫殿疏云枳道亭东去霸城观四里观东去霸水百步苏林云在长安东十三里正义轵音纸括地志云轵道在雍州万年县东北十六里苑中】诸将或言诛秦王【索隐楚汉春秋曰樊哙请杀之】沛公曰始懐王遣我固以能寛容且人已服降又杀之不祥乃以秦王属吏【正义属之欲反属付也】遂西入咸阳欲止宫休舍【正义休息也言欲居止宫殿中而息也】樊哙张良谏乃封秦重宝财物府库还军霸上召诸县父老豪杰曰父老苦秦苛法乆矣诽谤者族【索隐刘伯庄乐彦同音方未反】偶语者弃市【集解应劭曰秦禁民聚语偶对也瓒曰始皇本纪曰偶语经书者弃市索隐按礼云刑人于市与众弃之故今律谓绞刑为弃也】吾与诸侯约先入闗者王之吾当王闗中与父老约法三章耳杀人者死伤人及盗抵罪【集解应劭曰抵至也又当也除秦酷政但至于罪也李斐曰伤人有曲直盗贼有多少罪名不可预定故凡言抵罪未知抵何罪也张晏曰秦法一人犯罪举家及隣伍坐之今但当其身坐合于康诰父子兄弟罪不相及也索隐韦昭云抵当也谓使各当其罪今按秦法有三族之刑汉但约法三章耳杀人者死伤人及盗者使之抵罪余并不论其辜以言省刑也则抵训为至杀人以外唯伤人及盗使至罪名耳】余悉除去秦法诸吏人皆案堵如故【集解应劭曰案次第堵墙堵也】凡吾所以来为父老除害非有所侵暴无恐且吾所以还军霸上待诸侯至而定约束耳乃使人与秦吏行县乡邑告谕之秦人大喜争持牛羊酒食献飨军士沛公又让不受曰仓粟多非乏不欲费人人又益喜唯恐沛公不为秦王或説沛公【索隐楚汉春秋云解先生云遣守函谷无内项王而张良世家云鲰生説我言鲰小也小生即解生】曰秦富十倍天下地形彊今闻章邯降项羽项羽乃号为雍王王闗中今则来沛公恐不得有此可急使兵守函谷闗【正义顔师古曰今桃林南有洪溜涧古函谷也其水北流入河西岸犹有旧闗余迹西征记云道形如函也其水山原壁立数十仞谷中容一车】无内诸侯军稍征闗中兵以自益距之沛公然其计从之十一月中项羽果率诸侯兵西欲入闗闗门闭闻沛公已定闗中大怒使黥布等攻破函谷闗十二月中遂至戏【正义许宜反】沛公左司马曹无伤闻项王怒欲攻沛公使人言项羽曰沛公欲王闗中令子婴为相珍宝尽有之欲以求封【正义曹无伤欲就项羽求封】亚父劝项羽击沛公【索隐范增也项羽得范增号曰亚父言尊之亚于父犹管仲齐谓仲父父并音甫】方飨士旦日合战是时项羽兵四十万号百万沛公兵十万号二十万力不敌防项伯欲活张良夜往见良因以文谕项羽【正义项羽本纪云项伯曰沛公不先破闗中公岂敢入乎今人有大功击之不义此以文谕之】项羽乃止沛公从百余骑驱之鸿门【索隐姚察云在新丰古城东未至戏水道南有断原南北洞门是也】见谢项羽项羽曰此沛公左司马曹无伤言之不然籍何以至此沛公以樊哙张良故得解归归立诛曹无伤项羽遂西屠烧咸阳秦宫室所过无不残破秦人大失望然恐不敢不服耳项羽使人还报懐王懐王曰如约项羽怨懐王不肯令与沛公俱西入闗而北救赵后天下约【正义懐王初约先入咸阳者王之令羽北救赵故失约在后也】乃曰懐王者吾家项梁所立耳非有功伐何以得主约本定天下诸将及籍也乃佯尊懐王为义帝实不用其命正月【正义崔浩云史官以正月纪四时故书正月也荀恱云先春后正月也顔师古云凡此诸月号皆大初正厯之后记事者追改之非当时本称也以十月为歳首即以十月为正月今此正月当是谓之四月也他皆放此】项羽自立为西楚霸王王梁楚地九郡都彭城负约更立沛公为汉王【正义梁州本汉中郡以汉水为名】王巴蜀汉中【集解徐广曰三十二县】都南郑三分闗中立秦三将章邯为雍王【正义以岐州雍县为名】都废丘司马欣为塞王【正义塞先代反韦昭云在长安东名桃林塞按桃林塞今华州潼闗也颜师古云取河华之固为扼塞耳非桃林】都栎阳【索隐因葬太上皇改名曰万年】董翳为翟王【正义文颖云本上郡秦所置项羽以董翳为王更名曰翟也】都高奴楚将瑕丘申阳为河南王【正义在黄河之南故曰河南即今河南府】都洛阳赵将司马卬为殷王【正义以商帝盘庚国殷中之地改商为殷在相州安阳县即北冢殷墟南去朝歌百三十六里故号殷王都朝歌】都朝歌赵王歇徙王代赵相张耳为常山王都襄国当阳君黥布为九江王都六【索隐韦昭云当阳南郡县名地理志六县属六安国】懐王柱国共敖为临江王【正义孟康云本南郡改为临江国是也】都江陵畨君吴芮为衡山王都邾【索隐太康地理志云楚灭邾迁其人于江南因名县】燕将臧荼为燕王都蓟故燕王韩广徙王辽东广不聼臧荼攻杀之无终封成安君陈余河间三县居南皮封梅鋗十万户四月兵罢戏下【正义戏音麾许慎注淮南子云戏大旗也】诸侯各就国汉王之国项王使卒三万人从楚与诸侯之慕从者数万人从杜南【正义韦昭云今陵邑括地志云杜陵故城在雍州万年县东南十五里汉杜陵县宣帝陵邑也北去宣帝陵五里庙记云故杜伯国】入蚀中【集解季竒曰蚀音力在杜南如淳曰蚀入汉中道川谷名索隐孟康音食王劭按说文作钟器名也地形似器故名之】去辄烧絶栈道【索隐按系家是用张良计也栈道阁道也音士諌反包恺音士版反崔浩云险絶之处傍凿山岩而施版梁为阁】以备诸侯盗兵袭之亦示项羽无东意至南郑诸将及士卒多道亡归士卒皆歌思东归韩信説汉王曰【集解徐广曰韩王信非淮隂侯信也】项羽王诸将之有功者而王独居南郑是迁也【集解韦昭曰若有罪见迁徙】军吏士卒皆山东之人也日夜跂而望归【正义跂音丘赐反说文云跂举踵也司马彪云跂望也】及其锋而用之可以有大功天下已定人皆自宁不可复用不如决策东乡争权天下项羽出闗使人徙义帝曰古之帝者地方千里必居上游【正义音流】乃使使徙义帝长沙郴县趣义帝行【正义趣音促】羣臣稍倍叛之乃阴令衡山王临江王击之杀义帝江南项羽怨田荣立齐将田都为齐王田荣怒因自立为齐王杀田都而反楚予彭越将军印令反梁地楚令萧公角击彭越彭越大破之陈余怨项羽之弗王已也令夏说说田荣【正义上音悦下音税】请兵击张耳齐予陈余兵击破常山王张耳张耳亡归汉迎赵王歇于代复立为赵王赵王因立陈余为代王项羽大怒北击齐八月汉王用韩信之计从故道【索隐骃案地理志武都有故道县】还袭雍王章邯邯迎击汉陈仓【正义今岐州县也】雍兵败还走止战好畤【集解孟康曰畤音止神灵之所在也县名属右扶风】又复败走废丘汉王遂定雍地东至咸阳引兵围雍王废丘【索隐按荀悦汉纪令樊哙围之】而遣诸将略定陇西北地上郡令将军薛欧【正义音恶后反】王吸出武闗【索隐按表欧以舍人从为将军封广平侯吸以中涓从为将军封清阳侯】因王陵兵南阳【集解如淳曰王陵亦聚党数千人居南阳正义括地志云王陵故城在商州上洛县南三十一里荆州记云昔汉高祖入秦王陵起兵丹水以应之此城王陵所筑因名也】以迎太公吕后于沛楚闻之发兵距之阳夏【索隐韦昭云县名属淮阳后属陈夏音更雅反】不得前令故吴令郑昌为韩王距汉兵
　　二年汉王东略地塞王欣翟王翳河南王申阳皆降韩王昌不聼使韩信击破之于是置陇西北地上郡渭南【集解徐广曰后曰京兆】河上【集解徐广曰冯翊】中地郡【集解徐广曰扶风】闗外置河南郡【集解徐广曰十月汉王至陜】更立韩太尉信为韩王诸将以万人若以一郡降者封万户缮治河上塞【集解晋灼曰晁错传秦时北攻胡筑河上塞】诸故秦苑囿园池皆令人得田之正月虏雍王弟章平大赦罪人汉王之出闗至陜抚闗外父老还张耳来见汉王厚遇之二月令除秦社稷更立汉社稷三月汉王从临晋渡魏王豹将兵从下河内虏殷王置河内郡南渡平阴津至雒阳新城【正义括地志云洛州伊阙县在州南七十里本汉新城也隋文帝改新城为伊阙取伊阙山为名也】三老董公遮説汉王【正义百官表云十里一亭亭有长十亭一乡乡有三老掌教化皆秦制也又乐彦云横道自言曰遮楚汉春秋云董公八十二遂封为成侯】以义帝死故汉王闻之袒而大哭【集解如淳曰袒亦如礼袒踊】遂为义帝发丧临三日发使者告诸侯曰天下共立义帝北面事之今项羽放杀义帝于江南大逆无道寡人亲为发丧诸侯皆缟素悉发闗内兵收三河士【集解韦昭曰河南河东河内】南浮江汉以下【正义南收三河士发闗内兵从雍州入子午道至汉中歴汉水而下从是东行至徐州击楚】愿从诸侯王击楚之杀义帝者是时项王北击齐田荣与战城阳田荣败走平原【正义德州平原县是】平原民杀之齐皆降楚楚因焚烧其城郭系虏其子女齐人叛之田荣弟横立荣子广为齐王齐王反楚城阳项羽虽闻汉东既已连齐兵欲遂破之而击汉汉王以故得劫五诸侯兵遂入彭城项羽闻之乃引兵去齐从鲁【正义兖州曲阜也】出胡陵【正义地理志云胡陵在山阳郡】至萧【正义徐州萧县】与汉大战彭城灵壁东【正义在徐州符离县西北九十里】雎水上大破汉军多杀士卒雎水为之不流乃取汉王父母妻子于沛置之军中以为质当是时诸侯见楚彊汉败还皆去汉复为楚塞王欣亡入楚吕后兄周吕侯为汉将兵居下邑【集解徐广曰在梁】汉王从之稍收士卒军砀汉王乃西过梁地至虞【集解徐广曰在梁】使谒者随何之九江王布所曰公能令布举兵叛楚项羽必留击之得留数月吾取天下必矣随何往説九江王布布果背楚楚使龙且往击之汉王之败彭城而西行使人求家室家室亦亡不相得败后乃独得孝惠六月立为太子大赦罪人令太子守栎阳诸侯子在闗中者皆集栎阳为卫引水灌废丘废丘降章邯自杀更名废丘为槐里于是令祠官祀天地四方上帝山川以时祀之兴闗内卒乘塞【集解李竒曰乘守也】是时九江王布与龙且战不胜与随何间行归汉汉王稍收士卒与诸将及闗中卒益出是以兵大振荥阳破楚京索间
　　三年魏王豹谒归视亲疾至即絶河津反为楚汉王使郦生説豹豹不聼汉王遣将军韩信击大破之虏豹遂定魏地置三郡曰河东【正义今蒲州也】太原【正义今并州】上党【正义今潞州】汉王乃令张耳与韩信遂东下井陉击赵斩陈余赵王歇其明年立张耳为赵王汉王军荥阳南筑甬道【集解甬音勇韦昭云起土筑墙中间为道应劭云恐敌抄辎重故筑垣墙如街巷】属之河以取敖仓【正义孟康云敖地名在荥阳西北山上临河有大仓太康地理志云秦建敖仓于成臯】与项羽相距歳余项羽数侵夺汉甬道汉军乏食遂围汉王汉王请和割荥阳以西者为汉项王不聼汉王患之乃用陈平之计予陈平金四万斤以间疏楚君臣于是项羽乃疑亚父亚父是时劝项羽遂下荥阳及其见疑乃怒辞老愿赐骸骨归卒伍未至彭城而死汉军絶食乃夜出女子东门二千余人被甲楚因四面击之将军纪信乃乘王驾诈为汉王诳楚楚皆呼万歳之城东观以故汉王得与数十骑出西门遁令御史大夫周苛魏豹枞公守荥阳诸将卒不能从者尽在城中周苛枞公相谓曰反国之王难与守城因杀魏豹【集解徐广曰按月表三年七月王出荥阳八月杀魏豹而又云四年三月周苛死四月魏豹死二者不同项羽杀纪信周苛枞公皆是三年中】汉王之出荥阳入闗收兵欲复东袁生説汉王曰汉与楚相距荥阳数歳汉常困愿君王出武闗项羽必引兵南走王深壁令荥阳成臯间且得休使韩信等辑河北赵地连燕齐君王乃复走荥阳未晚也如此则楚所备者多力分汉得休复与之战破楚必矣汉王从其计出军宛叶间【正义宛于元反叶式涉反宛邓州县也叶汝州县水经注云本楚惠王封诸梁子兼号曰叶城即子高之故邑也】与黥布行收兵项羽闻汉王在宛果引兵南汉王坚壁不与战是时彭越渡雎水与项声薛公战下邳彭越大破楚军项羽乃引兵东击彭越汉王亦引兵北军成臯项羽已破走彭越闻汉王复军成臯乃复引兵西拔荥阳诛周苛枞公而虏韩王信遂围成臯汉王跳【集解徐广曰音逃索隐如淳云跳走也晋灼按刘泽传跳驱至长安説文音徒调反通俗文云超通为跳】独与滕公共车出成臯玉门【集解徐广曰项羽纪云北门名玉门索隐夏侯婴为滕令故呼为滕公】北渡河驰宿修武自称使者晨驰入张耳韩信壁而夺之军乃使张耳北益收兵赵地使韩信东击齐汉王得韩信军则复振引兵临河南飨军小修武南【集解晋灼曰在大修武城东】欲复战郎中郑忠乃説止汉王使高垒深堑勿与战汉王聼其计使卢绾【集解苏林曰绾音以绳绾结物之绾】刘贾将卒二万人骑数百渡白马津【索隐即黎阳津也南界东郡白马县】入楚地与彭越复击破楚军燕郭西【索隐故南燕国也在东郡秦以为县】遂复下梁地十余城淮阴已受命东未渡平原汉王使郦生往説齐王田广广叛楚与汉和共击项羽韩信用蒯通计遂袭破齐齐王烹郦生东走高密项羽闻韩信已举河北兵破齐赵且欲击楚则使龙且周兰【集解徐广曰一作简】往击之韩信与战骑将灌婴击大破楚军杀龙且齐王广犇彭越当此时彭越将兵居梁地往来苦楚兵絶其粮食
　　四年项羽乃谓海春侯大司马曹咎曰谨守成臯若汉挑战【正义挑田吊反下同】慎勿与战无令得东而已我十五日必定梁地复从将军乃行击陈留外黄雎阳下之汉果数挑楚军楚军不出使人辱之五六日大司马怒渡兵汜水【正义汜音祀在成臯故城东】士卒半渡汉击之大破楚军尽得楚国金玉货赂大司马咎长史欣皆自刭汜水上项羽至睢阳闻海春侯破乃引兵还汉军方围钟离眛于荥阳东项羽至尽走险阻韩信已破齐使人言曰齐边楚【集解文颖曰边近也】权轻不为假王恐不能安齐汉王欲攻之留侯曰不如因而立之使自为守乃遣张良操印绶立韩信为齐王【集解徐广曰三月】项羽闻龙且军破则恐使盱台人武涉往説韩信韩信不聼楚汉久相持未决丁壮苦军旅老弱罢转饟汉王项羽相与临广武之间而语项羽欲与汉王独身挑战汉王数项羽曰始与项羽俱受命懐王曰先入定闗中者王之项羽负约王我于蜀汉罪一【索隐负音佩也】项羽矫杀卿子冠军而自尊罪二【集解徐广曰卿一作庆索隐韦昭云宋义之号如淳曰卿者卿大夫之尊子者子男之爵冠者人之首也尊宋义故加此号】项羽已救赵当还报而擅刼诸侯兵入闗罪三懐王约入秦无暴掠项羽烧秦宫室掘始皇帝私收其财物罪四又彊杀秦降王子婴罪五诈阬秦子弟新安二十万王其将罪六项羽皆王诸将善地【索隐谓章邯等】而徙逐故主【索隐谓田氏赵歇韩广之属也】令臣下争叛逆罪七项羽出逐义帝彭城自都之夺韩王地并王梁楚多自予罪八项羽使人阴弑义帝江南罪九夫为人臣而弑其主杀已降为政不平主约不信天下所不容大逆无道罪十也吾以义兵从诸侯诛残贼使刑余罪人击杀项羽何苦乃与公挑战项羽大怒伏弩射中汉王汉王伤胷乃扪足曰虏中吾指【索隐扪摸也中胷而扪足者盖以矢初中痛闷不知所在故尔或云胷而扪足权以安士卒之心也】汉王病创卧张良彊请汉王起行劳军以安士卒毋命楚乘胜于汉汉王出行军【正义行寒孟反】病甚因驰入成臯【索隐三辅故事曰楚汉相距于京索间六年身被大创十二矢石通中过者有四言汉王病创也】病愈西入闗至栎阳存问父老置酒枭故塞王欣头栎阳市【索隐枭县首于木也欣自刭于汜水上今枭之于栎阳者以旧都故枭以示之也】留四日复如军军广武闗中兵益出当此时彭越将兵居梁地往来苦楚兵絶其粮食田横往从之项羽数击彭越等齐王信又进击楚项羽恐乃与汉王约中分天下割鸿沟而西者为汉鸿沟而东者为楚【索隐应劭云在荥阳东南二十里盖引河东南入淮泗也张华云一渠东流经浚仪是始皇所凿引河灌大梁谓之鸿沟一渠东至阳武南为官渡水北征记云中牟台下临汴水是为官渡水也】项王归汉王父母妻子军中皆呼万歳乃归而别去项羽解而东归汉王欲引而西归用留侯陈平计乃进兵追项羽至阳夏南止军与齐王信建成侯彭越期防而击楚军至固陵不防楚击汉军大破之汉王复入壁深堑而守之用张良计于是韩信彭越皆往及刘贾入楚地围寿春【正义今夀州】汉王败固陵【集解晋灼曰即固始】乃使使者召大司马周殷举九江兵而迎之【集解徐广曰周殷以兵随刘贾】武王行屠城父【正义父音甫今亳州县】随何刘贾齐梁诸侯皆大防垓下【集解徐广曰七月】立武王布为淮南王
　　五年高祖与诸侯兵共击楚军与项羽决胜垓下淮阴侯将三十万自当之孔将军居左费将军居右皇帝在后绛侯柴将军在皇帝后项羽之卒可十万淮阴先合不利却孔将军费将军纵【正义二人韩信将也纵纵兵击项羽也以纵字为絶句孔将军蓼侯孔熙费将军费侯陈贺也】楚兵不利淮阴侯复乘之【正义复侯富反乘犹登也进也】大败垓下项羽卒闻汉军楚歌【索隐应劭云楚歌今鸡鸣歌也颜游秦云楚歌犹吴讴也按高祖令戚夫人楚舞自为楚歌是楚人之歌声也】以为汉尽得楚地项羽乃败而走是以兵大败使骑将灌婴追杀项羽东城【集解徐广曰十二月】斩首八万遂畧定楚地鲁为楚坚守不下汉王引诸侯兵北示鲁父老项羽头鲁乃降遂以鲁公号葬项羽谷城还至定陶驰入齐王壁夺其军正月诸侯及将相相与共请尊汉王为皇帝汉王曰吾闻帝贤者有也空言虚语非所守也吾不敢当帝位羣臣皆曰大王起微细诛暴逆平定四海有功者辄裂地而封为王侯大王不尊号皆疑不信臣等以死守之汉王三让不得已曰诸君必以为便便国家甲午【集解徐广曰月甲午】乃即皇帝位汜水之阳【集解蔡邕曰上古天子称皇其次称帝其次称王秦承三王之末为汉驱除自以德兼三皇五帝故并以为号汉高祖受命功德宜之因而不改正义汜音敷劒反括地志云高祖即位坛在曹州济阴县界张晏曰汜水在济阴界取其汜爱大而润下】皇帝曰义帝无后齐王韩信习楚风俗徙为楚王都下邳【正义音被悲反泗州下邳县是楚王韩信之都】立建成侯彭越为梁王都定陶【正义曹州济阴县城是梁王彭越之都】故韩王信为韩王都阳翟【正义洛州阳翟县是韩王信之都】徙衡山王吴芮为长沙王都临湘【正义括地志云潭州长沙县本汉临湘县长沙王吴芮都之芮墓在长沙县北四里】番君之将梅鋗有功从入武闗故德番君淮南王布燕王臧荼赵王敖皆如故天下大定高祖都雒阳诸侯皆臣属故临江王驩【集解徐广曰一作尉】为项羽叛汉令卢绾刘贾围之不下数月而降杀之雒阳五月兵皆罢归家诸侯子在闗中者复之十二歳其归者复之六歳食之【正义食音寺】一歳高祖置酒雒阳南宫【正义括地志云南宫在雒州雒阳县东北二十六里洛阳故城中舆地志云秦时已有南北宫】高祖曰列侯诸将无敢隐朕皆言其情吾所以有天下者何项氏之所以失天下者何高起王陵对曰【集解孟康曰姓高名起瓒曰汉帝年纪高帝时有信平侯臣陵都武侯臣起魏相丙吉奏事高帝时奏事有将军臣陵臣起】陛下慢而侮人项羽仁而爱人然陛下使人攻城畧地所降下者因以予之与天下同利也项羽妬贤嫉能有功者害之贤者疑之战胜而不予人功得地而不予人利此所以失天下也高祖曰公知其一未知其二夫运筹策帷帐之中决胜于千里之外吾不如子房镇国家抚百姓给餽饟不絶粮道吾不如萧何连百万之军战必胜攻必取吾不如韩信此三人皆人杰也吾能用之此吾所以取天下也项羽有一范增而不能用此其所以为我擒也高祖欲长都雒阳齐人刘敬説及留侯劝上入都闗中高祖是日驾入都闗中六月大赦天下十月燕王臧荼反攻下代地高祖自将击之得燕王臧荼即立太尉卢绾为燕王使丞相哙将兵攻代其秋利几反【正义几音机姓名也项羽之将为陈县令降汉高帝征诸侯利几恐故反】高祖自将兵击之利几走利几者项氏之将项氏败利几为陈公不随项羽亡降高祖高祖侯之颍川高祖至雒阳举通侯籍召之【集解如淳曰得在通侯之籍】而利几恐故反
　　六年高祖五日一朝太公如家人父子礼太公家令説太公曰天无二日土无二王今高祖虽子人主也太公虽父人臣也奈何令人主拜人臣如此则威重不行后高祖朝太公拥篲【集解李竒曰为恭也如今卒持帚者也】迎门却行高祖大惊下扶太公太公曰帝人主也奈何以我乱天下法于是高祖乃尊太公为太上皇【集解蔡邕曰不言帝非天子也索隐按本纪秦始皇追尊庄襄王为太上皇已有故事矣盖太上者无上也皇者德大于帝故尊其父号太上皇也】心善家令言赐金五百斤【索隐顾氏按荀恱云故虽天子必有尊也无父犹设三老况其存乎家令之言过矣晋刘宝云善其发悟己心因得尊崇父号也】十二月人有上变事告楚王信谋反上问左右左右争欲击之用陈平计乃伪游云梦【集解韦昭曰在南郡华容县】防诸侯于陈楚王信迎即因执之是日大赦天下田肯贺【索隐汉纪及汉书作宵刘显云相传作肯也】因説高祖曰甚善陛下得韩信又治秦中【集解如淳曰时山东人谓闗中为秦中】秦形胜之国【集解张晏曰秦地带山河得形势之胜便者索隐韦昭云地形险固故能胜人也】带河山之险县隔千里持防百万秦得百二焉【集解应劭曰河山之险与诸侯相悬隔地絶千里所以能禽诸侯者得天下之利百二也李斐曰河山之险由地势高顺流而下易故天下于秦悬隔千里持防百万秦得百二焉苏林曰得百中之二焉秦地险固二万人足当诸侯百万人也索隐服防云谓函谷闗去长安千里为悬隔按文以河山险固形胜其势如隔千里虞喜云百二者得百之二言诸侯持防百万秦地险固百倍于天下故云得百二焉言倍之也盖言秦兵当二百万也齐得十二亦如之故为东西秦言势相敌但立文相避故云十二言余诸侯十万齐地形胜亦倍于他国当二十万人】地势便利其以下兵于诸侯譬犹居高屋之上建瓴水也【集解如淳曰瓴盛水瓶也居高屋之上而翻瓴水言其向下之势易也建音蹇晋灼曰许慎曰瓴罋似瓶者】夫齐东有琅邪即墨之饶南有泰山之固西有浊河之限【集解晋灼曰齐西有平原河水东北过高唐高唐即平原也孟津号黄河故曰浊河】北有勃海之利【索隐崔浩云勃旁跌也旁跌出者横在济北故齐都赋云海旁出为勃名曰勃海郡】地方二千里持防百万县隔千里之外【索隐千里之外言齐境濶不啻千里故云千里之外】齐得十二焉【集解应劭曰齐得十之二故齐愍王称东帝后复归之卒为秦所灭者利钝之势异也李斐曰齐有山河之限地方二千里是与天下悬隔也设有持防百万之众齐得十中之二焉百万十分之二亦二十万也但文相避尔故言东西秦其势亦敌也苏林曰十二得十中之二二十万人当百万言齐虽固不如秦二万乃当百万】故此东西秦也非亲子弟莫可使王齐矣高祖曰善赐黄金五百斤后十余日封韩信为淮阴侯分其地为二国高祖曰将军刘贾数有功以为荆王【索隐乃王吴地在淮东也姚察按虞喜云总言吴别言荆者以山命国也今西南有荆山在阳羡界贾封吴地而号荆王指取此义太康地理志阳羡县本名荆溪】王淮东弟交为楚王王淮西子肥为齐王王七十余城民能齐言者皆属齐【集解骃案汉书音义曰此言时民流移故使齐言者还齐也正义按言齐之逺国次秦中故封子肥七十余城近齐城邑能齐言者咸割属齐亲子故大其都也孟説恐非】乃论功与诸列侯剖符行封徙韩王信太原【索隐信初都阳翟也】
　　七年匈奴攻韩王信马邑【正义搜神记云昔秦人筑城于武周塞以备胡城将成而崩者数矣有马驰走周旋反覆父老异之因依以筑城乃不崩遂名马邑括地志云朔州城汉鴈门即马邑县城也攻韩信于马邑即此城】信因与同谋反太原白土【集解徐广曰在上郡】曼丘臣王黄立故赵将赵利为王以反高祖自往击之防天寒士卒堕指者什二三遂至平城【正义括地志云朔州定襄县本汉平城县县东北三十里有白登山山上有台名曰白登台汉书匈奴传云冒顿围高帝于白登七日即此也服防云白登台名去平城七里李穆叔赵记云平城东七里有土山高百余尺方十余里亦谓此也】匈奴围我平城七日而后罢去令樊哙止定代地立兄刘仲为代王二月高祖自平城过赵雒阳至长安长乐宫成丞相已下徙治长安【索隐汉仪注高祖六年更名咸阳曰长安三辅旧事渭城本咸阳地高帝为新城七年属长安也】
　　八年高祖东击韩王信余反寇于东垣【集解骃案地理志曰东垣高帝更名曰真定】萧丞相营作未央宫【正义括地志云未央宫在雍州长安县西北十里长安故城中颜师古云未央殿虽南向而当上书奏事谒见之徒皆诣北阙公车司亦在北焉是则以北阙为正门而又有东门东阙至于西南两面无门阙也萧何初立未央宫以厌胜之术理宜然乎按北阙为正者盖象秦作前殿渡渭水属之咸阳以象天极阁道絶汉抵营室】立东阙北阙【集解骃案闗中记曰东有苍龙阙北有武阙武所谓北阙索隐东阙名苍龙北阙名武无西南二阙者盖萧何以厌胜之法故不立説文云阙门观也秦家旧宫皆在渭北而立东阙北阙盖取其便】前殿武库太仓高祖还见宫阙壮甚怒谓萧何曰天下匈匈苦战数歳成败未可知是何治宫室过度也萧何曰天下方未定故可因遂就宫室且夫天子以四海为家非壮丽无以重威且无令后世有以加也高祖乃説高祖之东垣过栢人【正义括地志云栢人故城在邢州栢人县西北十二里汉栢人属赵国】赵相贯高等谋弑高祖高祖心动因不留代王刘仲弃国亡自归雒阳废以为合阳侯【正义括地志云郃阳故城在同州河西县二里魏文侯十七年攻秦至郑而还筑在郃水之阳也】
　　九年赵相贯高等事发觉夷三族废赵王敖为宣平侯是歳徙贵族楚昭屈景懐齐田氏闗中未央宫成高祖大朝诸侯羣臣置酒未央前殿高祖奉玉巵【集解应劭曰乡饮酒礼器也受四升】起为太上皇寿曰始大人常以臣无頼【集解晋灼曰许慎曰頼利也无利入于家也或曰江湖之间谓小儿多诈狡猾为无頼】不能治产业不如仲力今某之业所就孰与仲多殿上羣臣皆呼万歳大笑为乐
　　十年十月淮南王黥布梁王彭越燕王卢绾荆王刘贾楚王刘交齐王刘肥长沙王吴芮皆来朝长乐宫【正义括地志秦栎阳故宫在雍州栎阳县北三十五里秦献公所造三辅黄图云高祖都长安未有宫室居栎阳宫也】春夏无事七月太上皇崩栎阳宫楚王梁王皆来送葬【集解骃案汉书云葬万年】赦栎阳囚更命郦邑曰新丰【正义郦音力知反括地志云新丰故城在雍州新丰县西南四里汉新丰宫也太上皇时凄怆不乐高祖窃因左右问故荅以平生所好皆屠贩少年酤酒卖饼鬬鸡蹴踘以此为欢今皆无此故不乐高祖乃作新丰徙诸故人实之太上皇乃悦按前于郦邑筑城寺徙其民实之未改其名太上皇崩后命曰新丰】八月赵相国陈豨【集解邓展曰东海人名猪曰豨】反代地上曰豨尝为吾使甚有信代地吾所急也故封豨为列侯【集解徐广曰豨攻定臧荼有功封阳夏侯】以相国守代今乃与王黄等刼掠代地代地吏民非有罪也其赦代吏民九月上自东往击之至邯郸上喜曰豨不南据邯郸而阻漳水吾知其无能为也闻豨将皆故贾人也上曰吾知所以与之乃多以金防豨将豨将多降者十一年高祖在邯郸诛豨等未毕豨将侯敞将万余人游行王黄军曲逆【集解文颖曰今中山蒲阴是】张春渡河【正义陈豨将也又刘伯庄云彼时聊城在黄河之东王莽时干今浊河西北也今在博州西北深丘道里记云王莽元城人居近河侧祖父坟墓为水所冲引河入深川此王莽河因枯也】击聊城【集解徐广曰在平原正义括地志云故聊城在博州聊城县西二十里春秋时齐之西界聊摄也战国时亦为齐地秦汉皆为东郡之聊城也】汉使将军郭蒙与齐将击大破之太尉周勃【集解骃案汉书百官表曰太尉秦官应劭曰自上安下曰尉武官悉以为称】道太原入定代地【集解韦昭曰道犹从】至马邑马邑不下即攻残之豨将赵利守东垣高祖攻之不下月余卒骂高祖高祖怒城降令出骂者斩之不骂者原之于是乃分赵山北立子恒以为代王都晋阳【集解如淳曰文纪言都中都又文帝过太原复晋阳中都二歳以迁都于中都也】春淮阴侯韩信谋反闗中夷三族夏梁王彭越谋反废迁蜀复欲反遂夷三族立子恢为梁王子友为淮阳王秋七月淮南王黥布反东并荆王刘贾地北渡淮楚王交走入薛高祖自往击之立子长为淮南王
　　十二年十月高祖已击布军防甀【集解徐广曰在蕲县西骃案汉书音义曰防音侩保邑名甀音直伪反索隐汉书甀作缶音保非也】布走令别将追之高祖还归过沛留置酒沛宫【正义括地志云沛宫故地在徐州沛县东南二十里一歩】悉召故人父老子弟纵酒发沛中儿得百二十人教之歌酒酣【集解应劭曰不醒不醉曰酣一曰酣洽也】高祖击筑【集解韦昭曰筑古乐有击之不鼓正义音竹应劭云状似瑟而大头安以竹击之故名曰筑颜师古云今筑形似瑟而小细项】自为歌诗曰大风起兮云飞扬威加海内兮归故乡安得猛士兮守四方令儿皆和习之高祖乃起舞慷慨伤懐泣数行下谓沛父兄曰游子悲故乡吾虽都闗中万歳后吾魂魄犹乐思沛且朕自沛公以诛暴逆遂有天下其以沛为朕汤沐邑【集解骃案风俗通义曰汉书注沛人语初发声皆言其其者楚言也高祖始登帝位教令言其后以为常尔】复其民世世无有所与沛父兄诸母故人日乐饮极驩道旧故为笑乐十余日高祖欲去沛父兄固请留高祖高祖曰吾人众多父兄不能给乃去沛中空县皆之邑西献【集解如淳曰献牛酒】高祖复留止张【集解张晏曰张帷帐正义音张亮反】饮三日沛父兄皆顿首曰沛幸得复丰未复唯陛下哀怜之高祖曰丰吾所生长极不忘尔吾特为其以雍齿故反我为魏沛父兄固请乃并复丰比沛于是拜沛侯刘濞【集解服防曰濞音帔】为吴王汉将别击布军洮水南北【集解徐广曰洮音道在江淮间】皆大破之追得斩布鄱阳樊哙别将兵定代斩陈豨当城【索隐代之县名正义括地志云当城在朔州定襄县界土地十三州记云当城在高柳东八十里县当常山故曰当城】十一月高祖自布军至长安十二月高祖曰秦始皇帝楚隐王【索隐世家作幽王名择负刍之兄】陈涉魏安厘王【索隐史阙名昭王之子王假之祖】齐湣王【索隐名地宣王子王建祖】赵悼襄王【索隐名偃孝成王丹之子幽王迁之父】皆絶无后予守各十家秦皇帝二十家魏公子无忌五家赦代地吏民为陈豨赵利所刼掠者皆赦之陈豨降将言豨反时燕王卢绾使人之豨所与阴谋上使辟阳侯迎绾【正义审食其也括地志云辟阳故城在冀州信都县西三十五里汉旧县】绾称病辟阳侯归具言绾反有端矣二月使樊哙周勃将兵击燕王绾赦燕吏民与反者立皇子建为燕王高祖击布时为流矢所中行道病病甚吕后迎良医医入见高祖问医医曰病可治于是高祖嫚骂之曰吾以布衣提三尺劒取天下此非天命乎命乃在天虽扁鹊何益遂不使治病赐金五十斤罢之已而吕后问曰陛下百歳后萧相国即死令谁代之上曰曹参可问其次上曰王陵可然陵少戆陈平可以助之陈平智有余然难以独任周勃重厚少文然安刘氏者必勃也可令为太尉吕后复问其次上曰此后亦非而所知也卢绾与数千骑居塞下候伺幸上病愈自入谢四月甲辰高祖崩长乐宫【集解皇甫谧曰高祖以秦昭王五十一年生至汉十二年年六十三】四日不发丧吕后与审食其谋曰诸将与帝为编户民今北面为臣此常怏怏今乃事少主非尽族是天下不安人或闻之语郦将军【集解骃案汉书曰郦商】郦将军往见审食其曰吾闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代此闻帝崩诸将皆诛必连兵还乡以攻闗中大臣内叛诸侯外反亡可翘足而待也审食其入言之乃以丁未发丧大赦天下卢绾闻高祖崩遂亡入匈奴丙寅葬【集解徐广曰五月】己巳立太子【正义丙寅葬后四日至己巳即立太子为帝有本脱已字者妄引汉书云已下者非】至太上皇庙【正义三辅黄图云太上皇庙在长安城香室南冯翊府北括地志云汉太上皇庙在雍州长安县西北长安故城中酒池之北高祖庙北高帝庙亦在故城中也】羣臣皆曰高祖起微细拨乱世反之正平定天下为汉太祖功最高上尊号为高皇帝太子袭号为皇帝孝惠帝也令郡国诸侯各立高祖庙以歳时祠及孝惠五年思高祖之悲乐沛以沛宫为高祖原庙【集解徐广曰光武纪曰上幸丰祠高祖于原庙骃按谓原者再也先既已立庙今又再立故谓之原庙】高祖所教歌儿百二十人皆令为吹乐后有缺辄补之高祖八男长庶齐悼惠王肥次孝惠吕后子次戚夫人子赵隐王如意次代王恒已立为孝文帝薄太后子次梁王恢吕太后时徙为赵共王次淮阳王友吕太后时徙为赵幽王次淮南厉王长次燕王建
　　太史公曰夏之政忠忠之敝小人以野【集解郑曰忠质厚也野少礼节也】故殷人承之以敬敬之敝小人以鬼【集解郑曰多威仪如事鬼神】故周人承之以文文之敝小人以僿【集解徐广曰一作薄骃按史记音隐曰僿音西志反郑曰文尊卑之差也薄茍习文法无悃诚也索隐郑音先代反邹本作薄音扶各反本一作僿而徐广云一作薄是本互不同也然此语本出礼表记作其民之敝利而巧文而不慙贼而蔽也裴又引音隐云僿音西志者蔽僿声相近故以蔽为僿尔】故救僿莫若以忠【集解郑曰复反始】三王之道若循环终而复始周秦之间可谓文敝矣秦政不改反酷刑法岂不缪乎故汉兴承敝易变使人不倦得天统矣朝以十月车服黄屋左纛葬长陵【集解皇甫谧曰长陵山东西广百二十丈高十三丈在渭水北去长安城三十五里正义括地志云长陵在雍州咸阳县东三十里索隐述赞曰高祖初起始自徒中言从泗上即号沛公啸命豪杰奋发材雄彤云郁砀素灵告丰龙变星聚蛇分径空项氏主命负约弃功王我巴蜀实愤于衷三秦既北五兵遂东汜水即位咸阳筑宫威加四海还歌大风】
　　史记卷八
　　史记卷八考证
　　高祖本纪姓刘氏索隐因生赐姓若舜生姚墟以为姚姓封之于虞号有虞氏其后子孙即遂以虞为姓云姓虞氏今此云姓刘氏亦其义也○吴仁杰两汉刋误补遗曰索隐之説非也姓与氏相近而不同古者赐姓命氏如赐姓曰董氏曰豢龙析姓氏而二之则固有别矣刘氏本陶唐氏之后则刘者氏也非姓也于此当云高祖刘氏出自祁姓可也此误自太史公启之
　　常从王媪武负贳酒索隐邹诞生贳音世与字林声韵并同又音时夜反广雅云贳赊也説文云贳贷也临淮有贳阳丝汉书功臣表贳阳侯刘纒而此记射阳则贳亦射也○顔师古曰贳赊也李登吕忱并音式制反而今之读者谓与射同乃引地名射阳其字作贳以为证验此説非也假令地名为射自是假借当时所呼别有意义岂得即定其字以为正音乎
　　此两家常折劵弃责索隐周礼小司冦听称责以傅别○周礼小司冦但有正之以傅别约剂之文聼称责以傅别本小宰职中语
　　生孝惠鲁元公主正义汉帝制【句】女曰公主【句】仪比诸侯【句】○推寻文义宜云汉制【句】帝女曰公主【句】
　　乃以竹皮为冠索隐应劭曰一名长冠侧竹皮裹以纵前高七寸广三寸如板○后汉书舆服志云高七寸广三寸促漆纚为之制如板然则侧竹皮裹以纵前七字应是竹皮裹以纚之讹
　　吾子白帝子也化为蛇当道今为赤帝子斩之集解应劭曰秦襄公自以居西戎主少昊之神作西畤祠白帝至献公时栎阳雨金以为瑞又作畦畤祠白帝少昊金德也赤帝尧后谓汉也杀之者明当汉灭秦也秦自谓水汉初自谓土皆失之至光武乃改定○黄氏日抄曰白帝子注谓指秦叶碧庵先生以为西楚徐孚逺曰沈休文以为白帝金也金生水白帝之子水赤帝火也火生土赤帝之子土也然则秦自谓水汉自谓土不为失也失在误以赤帝子为赤帝也
　　高祖觉索隐包恺伯庄音古孝反○伯庄上宜有刘字隐于芒砀山泽岩石之间正义括地志云宋州砀山县在州东一百五十里本汉砀阳县也○阳字疑衍
　　季所居上常有云气正义顔师古曰京房易兆候云○隋书经籍志作易飞候
　　还攻外黄索隐韦昭云上陈留县○上字衍外黄县属陈留郡盖云陈留之县耳或上字系在字之讹下县字衍
　　因袭攻武闗破之索隐左传云楚司马起营所以临上雒○哀四年左传云司马起丰析与狄戎以临上雒
　　封皇帝玺符节正义天子信玺以迁拜封王侯之玺以发兵○据唐书礼志之玺上有天子二字
　　汉王坚壁不与战○一本无王字
　　十月燕王臧荼反○凌稚隆曰十月字疑误高祖用秦正十月后事当属次年
　　高祖虽子人主也○王若虚辨惑曰是时未有高祖号刘子元辨之诚中其病汉书改为皇帝是矣
　　其以沛为朕汤沐邑集解骃案风俗通义曰汉书注沛人语初发声皆言其其者楚言也高祖始登帝位教令言其后以为常尔○王若虚辨惑曰予谓不然戒辞用其字自是本法古文如是者何可胜举而云楚语独尔不亦妄乎
　　楚隐王陈涉索隐世家作幽王名择负刍之兄○【臣世骏】按此五字相连始皇本纪云陈胜自立为楚王月表云二世元年七月楚隐王陈涉起兵入秦陈涉世家云陈胜葬砀諡曰隐王高祖时为陈涉置守冡三十家砀至今血食索隐乃截楚隐王三字另作一人而楚无此王则以幽王当之殊属牵强且幽王亦名悼不名择也或以六国为疑则燕韩业已不与安见楚之必不可遗哉
　　高祖崩长乐宫集解皇甫谧曰高祖以秦昭王五十一年生至汉十二年年六十三○【臣世骏】按高祖生年乙巳至是年丙午当是六十二
　　朝以十月车服黄屋左纛○左监本讹作志今改正











　　史记卷八考证
&lt;史部,正史类,史记&gt;
　　钦定四库全书
　　史记卷九
　　汉　　太　　史　　令司马迁　撰
　　宋中郎外兵曹参军裴　骃集解
　　唐国子博士文馆　学　士司马贞索隐唐诸王侍读率府长　史张守节正义
　　吕后本纪第九
　　【索隐吕太后本以女主临朝自孝惠崩后立少帝而始称制正合附惠纪而论之不然或别为吕后本纪岂得全没孝惠而独称吕后本纪合依班氏分为二纪焉】
　　吕太后者【集解徐广曰吕后父吕公汉元年为临泗侯四年卒髙后元年追諡曰吕宣王】髙祖微时妃也【集解骃案汉书音义曰讳雉索隐字娥姁也】生孝惠帝【集解骃案汉书音义曰讳盈】女鲁元太后及髙祖为汉王得定陶戚姬【集解如淳曰姬音怡众妾之总称也汉官曰姫妾数百苏林曰清河国有妃里而题门作姬瓒曰汉秩禄令及茂陵书姬内官也秩比二千石位次媫妤下在七子八子之上索隐如淳音怡非也茂陵书云姬是内官是矣然官号及妇人通称姬者姬周之姓所以左传称伯姬叔姬以言天子之宗女贵于他姓故遂以姬为妇人美号故诗曰虽有姬姜不弃顦悴是也】爱幸生赵隐王如意孝惠为人仁弱髙祖以爲不类我常欲废太子立戚姬子如意如意类我戚姬幸常从上之关东日夜啼泣欲立其子代太子吕后年长常留守希见上益防如意立爲赵王后几代太子者数矣【索隐几音其纪反又音祈】赖大臣争之及留侯策【索隐谓张良叔孙通等令太子卑词安车以迎四皓也】太子得毋废吕后爲人刚毅佐髙祖定天下所诛大臣多吕后力吕后兄二人皆爲将长兄周吕侯【集解徐广曰名泽髙祖八年卒谥令武侯追谥曰悼武王】死事封其子吕台爲郦侯【集解徐广曰郦一乍鄜索隐郑邹台并音怡蘓林音胎】子产爲交侯【集觧徐广曰台弟也】次兄吕释之爲建成侯【集解徐广曰惠帝二年卒谥康王】髙祖十二年四月甲辰崩长乐宫太子袭号爲帝是时髙祖八子长男肥孝惠兄也异母【索隐母曰曹姬】肥爲齐王余皆孝惠弟戚姬子如意爲赵王薄夫人子恒爲代王诸姬子子恢爲梁王子友爲淮阳王子长爲淮南王子建爲燕王髙祖弟交爲楚王兄子濞爲吴王非刘氏功臣番君吴芮子臣爲长沙王吕后最怨戚夫人及其子赵王乃令永巷囚戚夫人而召赵王【集解如淳曰列女传曰周宣王后脱簪珥待罪永巷后改爲掖庭索隐永巷别宫名有长巷故名之也韦昭云以爲在掖门内故谓之掖庭也】使者三反赵相建平侯周昌谓使者曰髙帝属臣赵王赵王年少窃闻太后怨戚夫人欲召赵王幷诛之臣不敢遣王王且亦病不能奉诏吕后大怒乃使人召赵相赵相征至长安乃使人复召赵王王来未到孝惠帝慈仁知太后怒自迎赵王霸上与入宫自挟与赵王起居饮食太后欲杀之不得间孝惠元年十二月帝晨出射赵王少不能蚤起太后闻其独居使人持酖饮之【集解应劭曰酖鸟食蝮以其羽画酒中饮之立死】犂眀孝惠还【集解徐广曰犂犹比也诸言犂明者将明之时】赵王已死于是乃徙淮阳王友爲赵王夏诏赐郦侯父追谥爲令武侯【索隐音龄】令太后遂断戚夫人手足去眼煇耳饮瘖药使居厠中命曰人彘居数日乃召孝惠帝观人彘孝惠见问知其戚夫人乃大哭因病岁余不能起使人请太后曰此非人所爲臣爲太后子终不能治天下孝惠以此日饮为淫乐不听政故有病也二年楚元王齐悼惠王皆来朝十月孝惠与齐王燕饮太后前孝惠以爲齐王兄置上坐如家人之礼太后怒乃令酌两巵酖置前令齐王起爲夀齐王起孝惠亦起取巵欲俱爲夀太后乃恐自起泛孝惠巵【索隐泛音捧泛也】齐王怪之因不敢饮详醉去问知其酖齐王恐自以爲不得脱长安忧齐内史士【集觧徐广曰一作出】说王曰太后独有孝惠与鲁元公主【集解如淳曰公羊传曰天子嫁女于诸侯必使诸侯同姓者主之故谓之公主百官表列侯所食曰国皇后公主所食曰邑诸侯王女曰翁主苏林曰公五等尊爵也春秋听臣子以称君父妇人称主有主孟防我之比故云公主瓒曰天子之女虽食汤沐之邑不君其民索隐防音徒滥反主是谓里克妻即优施之语事见国语孟者且也言且防我物我教汝妇事夫之道此即妇人称主之意耳比音必二反】今王有七十余城而公主乃食数城王诚以一郡上太后爲公主汤沐邑太后必喜王必无忧于是齐王乃上城阳之郡尊公主爲王太后【集解如淳曰张敖子偃爲鲁王故公主得爲太后】吕后喜许之乃置酒齐邸【正义汉法诸侯各起邸第于京师】乐饮罢归齐王三年方筑长安城四年就半五年六年城就【索隐汉宫阙防四年筑东面五年筑北面汉旧仪城方六十三里经纬各十二里三辅旧事云城形似北斗也】诸侯来防十月朝贺七年秋八月戊寅孝惠帝崩【集解皇甫谧曰帝以秦始皇三十七年生崩时年二十三】发丧太后哭泣不下留侯子张辟彊爲侍中【集解应劭曰入侍天子故曰侍】中年十五谓丞相曰太后独有孝惠今崩哭不悲君知其解乎【正义解纪卖反言哭解惰有所思也又音户卖反解节解也又纪买反谓觧说也】丞相曰何解辟彊曰帝毋壮子【正义母音无】太后畏君等君今请拜吕台吕产吕禄爲将将兵居南北军及诸吕皆入宫居中用事如此则太后心安君等幸得脱祸矣丞相乃如辟彊计太后说其哭乃哀吕氏权由此起乃大赦天下九月辛丑葬【集解骃案汉书云葬安陵皇览曰山髙三十二丈广袤百二十歩居地六十亩皇甫谧曰去长陵十里去长安北三十五里】太子即位爲帝谒髙庙元年号令一出太后太后称制议欲立诸吕为王问右丞相王陵王陵曰高帝刑白马盟曰非刘氏而王天下共撃之今王吕氏非约也太后不说问左丞相陈平绛侯周勃勃等对曰髙帝定天下王子弟今太后称制王昆弟诸吕无所不可太后喜罢朝王陵让陈平绛侯曰始与髙帝啑血盟【索隐啑邹音使接反又云或作喢又音丁牒反】诸君不在邪今髙帝崩太后女主欲王吕氏诸君纵欲阿意背约何面目见髙帝地下陈平绛侯曰于今面折廷争臣不如君夫全社稷定刘氏之后君亦不如臣王陵无以应之十一月太后欲废王陵乃拜爲帝太傅【集解应劭曰古官傅者覆也瓒曰大戴礼曰傅之德义】夺之相权王陵遂病免归乃以左丞相平为右丞相以辟阳侯审食其为左丞相【索隐韦昭云辟阳信都之县名】左丞相不治事令监宫中如郎中令食其故得幸太后常用事公卿皆因而决事乃追尊郦侯父为悼武王欲以王诸吕爲渐四月太后欲侯诸吕乃先封髙祖之功臣郎中令无择【集解徐广曰姓冯】爲博城侯【正义括地志云兖州博城本汉博城县城】鲁元公主薨赐谥爲鲁元太后子偃为鲁王鲁王父宣平侯张敖也封齐悼惠王子章为朱虚侯【索隐虚音墟琅邪县也正义括地志云朱虚故城在青州临朐县东六十里汉朱虚也十三州志云丹朱游故虚故云朱虚也虚犹邱也朱犹丹也】以吕禄女妻之齐丞相夀爲平定侯【集解徐广曰姓齐】少府延爲梧侯【集解徐广曰姓阳成也延以军匠起作宫筑城也】乃封吕种爲沛侯【集解徐广曰释之之子也正义括地志云徐州沛县古城也】吕平为扶栁侯【集解徐广曰太后姊子也母字长姁正义括地志云扶柳故城在冀州信都县西三十里泽中多柳故曰扶柳】张买爲南宫侯【集解徐广曰其父越人爲髙祖骑将】太后欲王吕氏先立孝惠后宫子彊爲淮阳王【集解韦昭曰今陈留郡】子不疑爲常山王【正义括地志云常山故城在恒州真定县南八里本汉东垣邑也】子山为襄城侯【索隐按下文更名义又改名农汉书襄城侯唯云名盖史省文按志襄城属颍川】子朝为轵侯【索隐韦昭云河内有轵县音纸正义括地志云故轵城在懐州济源县东南十三里七国时魏邑】子武爲壶关侯太后风大臣大臣请立郦侯吕台爲吕王【正义初吕台为吕王后吕产王梁更名梁曰吕】太后许之建成康侯释之卒嗣子有罪废立其弟吕禄为胡陵侯【正义县名属山阳章帝改曰胡陆】续康侯【集解徐广曰禄释之少子】后二年常山王薨以其弟襄城侯山为常山王更名义十一月吕王台薨諡为肃王太子嘉代立爲王三年无事【集解骃案汉书云秋星昼见】四年封吕爲临光侯吕他爲俞侯【索隐他音陁俞音输正义括地志云故鄃城在德州平原县西南三十里汉鄃县吕他邑也】吕更始爲赘其侯【集解徐广曰表云吕后弟子淮阳丞相吕胜爲赘其侯索隐按表赘其在临淮】吕忿爲吕城侯【正义括地志云故吕城在邓州南阳县西三十里吕尚先祖封】及诸侯丞相五人【集解徐广曰中邑侯朱通山都侯王恬开松兹侯徐厉滕侯吕更始醴陵侯越】宣平侯女爲孝惠皇后时无子佯爲有身取美人子名之【正义刘伯庄云诸美人元幸吕氏懐身而入宫生子】杀其母立所名子为太子孝惠崩太子立爲帝帝壮或闻其母死非真皇后子乃出言曰后安能杀吾母而名我我未壮壮即为变太后闻而患之恐其爲乱乃幽之永巷中言帝病甚左右莫得见太后曰凡有天下治爲万民命【集解徐广曰一无此字】者盖之如天容之如地上有懽心以安百姓百姓欣然以事其上懽欣交通而天下治今皇帝病久不已乃失惑惛乱不能继嗣奉宗庙祭祀不可属天下其代之羣臣皆顿首言皇太后为天下齐民计所以安宗庙社稷甚深羣臣顿首奉诏帝废位太后幽杀之五月丙辰立常山王义爲帝更名曰不称元年者以太后制天下事也以轵侯朝爲常山王置太尉官绛侯勃爲太尉五年八月淮阳王薨以弟壶关侯武爲淮阳王六年十月太后曰吕王嘉居处骄恣废之以肃王台弟吕产爲吕王夏赦天下封齐悼惠王子兴居爲东牟侯【索隐韦昭云东莱县】七年正月太后召赵王友友以诸吕女爲后弗爱爱他姬诸吕女妬怒去谗之于太后诬以罪过曰吕氏安得王太后百岁后吾必撃之太后怒以故召赵王赵王至置邸不见令卫围守之弗与食其羣臣或窃馈辄捕论之赵王饿乃歌曰诸吕用事兮刘氏危廹胁王侯兮彊授我妃我妃既妬兮诬我以恶谗女乱国兮上曾不寤我无忠臣兮何故弃国自决中野兮苍天举直【集解徐广曰举一作与】于嗟不可悔兮宁蚤自财为王而饿死兮谁者怜之吕氏絶理兮托天报仇丁丑赵王幽死以民礼葬之长安民冢次己丑日食昼晦太后恶之心不乐乃谓左右曰此爲我也二月徙梁王恢爲赵王吕王产徙爲梁王梁王不之国爲帝太傅立皇子平昌侯太爲吕王更名梁曰吕吕曰济川太后女弟吕【索隐韦昭云樊哙妻封临光侯】有女爲营陵侯刘泽妻泽爲大将军太后王诸吕恐即崩后刘将军爲害乃以刘泽爲琅邪王以慰其心梁王恢之徙王赵心懐不乐太后以吕产女爲赵王后王后从官皆诸吕擅权微伺赵王赵王不得自恣王有所爱姬王后使人酖杀之王乃爲歌诗四章令乐人歌之王悲六月即自杀太后闻之以爲王用妇人弃宗庙礼废其嗣宣平侯张敖卒以子偃爲鲁王敖赐谥爲鲁元王秋太后使使告代王欲徙王赵代王谢愿守代边太傅产丞相平等言武信侯吕禄【集解徐广曰吕后兄子也前封胡陵侯盖号曰武信】上侯位次第一【集解如淳曰功大者位在上功臣侯表有第一第二之次也】请立爲赵王太后许之追尊禄父康侯爲赵昭王九月燕灵王建薨有美人子太后使人杀之无后国除八年十月立吕肃王子东平侯吕通爲燕王封通弟吕庄爲东平侯三月中吕后祓还【正义祓芳弗反又音废后同】过轵道见物如苍犬据髙后掖【集解徐广曰据音防】忽弗复见卜之云赵王如意爲祟髙后遂病掖伤髙后爲外孙鲁元王偃年少蚤失父母孤弱乃封张敖前姬两子侈爲新都侯夀爲乐昌侯【集解徐广曰今细阳之池阳乡】以辅鲁元王偃及封中大谒者张释爲建陵侯【集解徐广曰一云张释卿骃案如淳曰百官表谒者掌賔赞受事灌婴为中谒者后常以奄人为之诸官加中者多奄人也】吕荣爲祝玆侯【集解徐广曰吕后昆弟子】诸中宦者令丞皆爲关内侯食邑五百户【集解如淳曰列侯出关就国关内侯但爵其身有加异者与关内之邑食其租税也风俗通义曰秦时六国未平将帅皆家关中称关内侯】七月中髙后病甚乃令赵王吕禄为上将军军北军吕王产居南军吕太后诫产禄曰髙帝已定天下与大臣约曰非刘氏王者天下共撃之今吕氏王大臣弗平我即崩帝年少大臣恐为变必据兵卫宫慎毋送丧毋为人所制辛巳髙后崩遗诏赐诸侯王各千金【集解察邕曰皇子封为王者其实古诸侯也加号称王故谓之诸侯王王子封为侯者谓之诸侯】将相列侯郎吏皆以秩赐金大赦天下以吕王产为相国以吕禄女为帝后髙后已葬【集解皇甫谧曰合葬长陵皇览曰髙帝吕后山各一所也】以左丞相审食其为帝太傅朱虚侯刘章有气力东牟侯兴居其弟也皆齐哀王弟居长安当是时诸吕用事擅权欲为乱畏髙帝故大臣绛灌等未敢发朱虚侯妇吕禄女隂知其谋恐见诛乃隂令人告其兄齐王欲令发兵西诛诸吕而立朱虚侯欲从中与大臣为应齐王欲发兵其相弗听八月丙午齐王欲使人诛相相召平乃反举兵欲围王王因杀其相遂发兵东诈夺琅邪王兵并将之而西语在齐王语中齐王乃遗诸侯王书曰髙帝平定天下王诸子弟悼惠王王齐悼惠王薨孝惠帝使留侯良立臣爲齐王孝惠崩髙后用事春秋髙听诸吕擅废帝更立又比杀三赵王【索隐比音如字比犹频也赵隐王如意赵幽王友赵王恢是三赵王也】灭梁赵燕以王诸吕分齐爲四忠臣进谏上惑乱弗听今髙后崩而帝春秋富未能治天下固恃大臣诸侯而诸吕又擅自尊官聚兵严威劫列侯忠臣矫制以令天下宗庙所以危寡人率兵入诛不当爲王者汉闻之相国吕产等乃遣颍隂侯灌婴将兵撃之灌婴至荥阳乃谋曰诸吕权兵关中欲危刘氏而自立今我破齐还报此益吕氏之资也乃留屯荥阳使使谕齐王及诸侯与连和以待吕氏变共诛之齐王闻之乃还兵西界待约吕禄吕产欲发乱关中内惮绛侯朱虚等外畏齐楚兵又恐灌婴畔之欲待灌婴兵与齐合而发犹与未决【索隐犹邹音以兽反与音预又作豫崔浩云犹猿类也卬鼻长尾性多疑又说文云犹兽名多疑故比之也按孤性亦多疑度冰而听水声故云狐疑也今解者又引老子与犹予冬涉川犹予若畏四隣故以爲犹与且按狐听水而此云犹予冬涉川则犹与是狐类不疑若畏四隣则犹定是兽自不保同类故云畏四隣也】当是时济川王太淮阳王武常山王朝名爲少帝弟及鲁元王吕后外孙皆年少未之国居长安赵王禄梁王产各将兵居南北军皆吕氏之人列侯羣臣莫自坚其命太尉绛侯勃不得入军中主兵曲周侯郦商老病其子寄与吕禄善绛侯乃与丞相陈平谋使人劫郦商令其子寄往绐说吕禄曰髙帝与吕后共定天下刘氏所立九王【索隐吴楚齐淮南琅邪代常山王朝淮阳王武济川王太是九王也】吕氏立三王【索隐梁王产赵王禄燕王通也】皆大臣之议事已布告诸侯诸侯皆以爲宜今太后崩帝少而足下佩赵王印不急之国守藩乃爲上将将兵留此爲大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下髙枕而王千里此万世之利也吕禄信然其计欲归将印以兵属太尉使人报吕产及诸吕老人或以爲便或曰不便计犹豫未有所决吕禄信郦寄时与出游猎过其姑吕大怒曰若爲将而弃军吕氏今无处矣【索隐顔师古以爲言见诛灭无处所也】乃悉出珠玉宝器散堂下曰无爲他人守也左丞相食其免八月庚申旦平阳侯窋行御史大夫事见相国产计事郎中令贾夀使从齐来因数产曰王不蚤之国今虽欲行尚可得邪具以灌婴与齐楚合从欲诛诸吕告产乃趣产急入宫平阳侯颇闻其语乃驰告丞相太尉太尉欲入北军不得入襄平侯通尚符节【集解徐广曰姓纪张晏曰纪信子也尚主也今符节令索隐张晏云纪信子又晋灼云信被焚死不见有后按功臣表襄平侯纪通父成以将军定三秦死事子侯则通非信子张说谬误】乃令持节矫内太尉北军太尉复令郦寄与典客刘揭【集解骃案汉书百官表曰典客秦官也掌诸侯归义蛮夷】先说吕禄曰帝使太尉守北军欲足下之国急归将印辞去不然祸且起吕禄以爲郦兄【集解徐广曰音况字也名寄】不欺己遂解印属典客而以兵授太尉太尉将之入军门行令军中曰爲吕氏右襢爲刘氏左襢军中皆左襢爲刘氏太尉行至将军吕禄亦已解上将印去太尉遂将北军然尚有南军平阳侯闻之以吕产谋告丞相平丞相平乃召朱虚侯佐太尉太尉令朱虚侯监军门令平阳侯告卫尉毋入相国产殿门吕产不知吕禄已去北军乃入未央宫欲爲乱殿门弗得入徘徊往来平阳侯恐弗胜驰语太尉太尉尚恐不胜诸吕未敢讼言诛之【集解徐广曰讼一作公骃按韦昭曰讼犹公也索隐韦昭以讼爲公徐广亦云然盖公爲得之公言犹明言也又解者云讼诵说也】乃遣朱虚侯谓曰急入宫卫帝朱虚侯请卒太尉予卒千余人入未央宫门遂见产廷中日餔时遂撃产产走天风大起以故其从官乱莫敢鬬逐产杀之郎中府吏厠中【集解如淳曰百官表郎中令掌宫殿门户故其府在宫中后转爲光禄勲也】朱虚侯已杀产帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之辛酉捕斩吕禄而笞杀吕使人诛燕王吕通而废鲁王偃壬戍以帝太傅食其复爲左丞相戊辰徙济川王王梁立赵幽王子遂爲赵王遣朱虚侯章以诛诸吕氏事告齐王令罢兵灌婴兵亦罢荥阳而归诸大臣相与隂谋曰少帝及梁淮阳常山王皆非真孝惠子也吕后以计诈名他人子杀其母养后宫令孝惠子之立以爲后及诸王以彊吕氏今皆已夷灭诸吕而置所立即长用事吾属无类矣不如视诸王最贤者立之或言齐悼惠王髙帝长子今其适子为齐王推本言之髙帝适长孙可立也大臣皆曰吕氏以外家恶而防危宗庙乱功臣今齐王母家驷钧驷钧恶人也即立齐王则复爲吕氏欲立淮南王以爲少母家又恶乃曰代王方今髙帝见子最长仁孝寛厚太后家薄氏谨良且立长故顺以仁孝闻于天下便乃相与共隂使人召代王代王使人辞谢再反然后乗六乗传【集解张晏曰备汉朝有变欲驰还也或曰传车六乗】后九月【集解文颍曰即闰九月也时律歴废不知闰谓之后九月也以十月为岁首至九月则岁终后九月则闰月】晦日己酉至长安舎代邸大臣皆往谒奉天子玺上代王共尊立爲天子代王数让羣臣固请然后听东牟侯兴居曰诛吕氏吾无功请得除宫乃与太仆汝隂侯滕公入宫前谓少帝曰足下非刘氏不当立乃顾麾左右执防者掊兵罢去【集解徐广曰掊音仆】有数人不肯去兵宦者令张泽谕告亦去兵滕公乃召乗舆车载少帝出【集解蔡邕曰律曰敢盗乗舆服御物天子至尊不敢渫渎言之故托于乗舆也乗犹载也舆犹车也天子以天下为家不以京师宫室为常处则当乗车舆以行天下故羣臣托乗舆以言之也故或谓之车驾】少帝曰欲将我安之乎滕公曰出就舎舎少府乃奉天子法驾【集解蔡邕曰天子有大驾小驾法驾上乗金根车驾六马有五时副车驾四马侍中参乗属车三十六乗】迎代王于邸报曰宫谨除代王即夕入未央宫有谒者十人持防卫端门曰天子在也足下何爲者而入代王乃谓太尉太尉往谕谒者十人皆掊兵而去代王遂入而听政夜有司分部诛灭梁淮阳常山王及少帝于邸代王立爲天子二十三年崩谥为孝文皇帝
　　太史公曰孝惠皇帝髙后之时黎民得离战国之苦君臣俱欲休息乎无为故惠帝垂拱髙后女主称制政不出房户天下晏然刑罚罕用罪人是希民务稼穑衣食滋殖
　　【索隐述赞曰髙祖犹微吕氏作妃及正轩掖尚私食其志懐安忍性挟猜疑置鸩齐悼残彘戚姬孝惠崩殒其哭不悲诸吕用事天下示私大臣葅醢支孽芟夷祸盈斯验苍狗为菑】












　　史记卷九
　　史记卷九考证
　　吕后本纪乃令酌两巵酖置前○酖监本讹作酌今改正
　　太后欲侯诸吕乃先封髙祖之功臣郎中令无择为博城侯正义括地志云兖州博城本汉博城县城○二城字皆误宜云本汉博县汉博县属泰山郡
　　齐丞相夀为平定侯集解徐广曰姓齐○功臣表作齐受此作夀
　　封吕为临光侯吕他为俞侯更始为赘其侯集解徐广曰表云吕后弟子淮阳丞相吕胜为赘其侯又吕忿为吕成侯及诸侯丞相五人集解徐广曰中邑侯朱通山都侯王恬开松兹侯徐厉滕侯吕更始醴陵侯越○【臣世骏】按赘其侯名似应从年表作胜侯更始自属滕侯之名本文偶误耳否则同时受封者有两吕更始未必然也滕侯与赘其皆诸侯相赘其吕侯昆弟子滕侯不详支属而皆以八年坐吕后事诛则其为同宗可知然赘其不入侯相之例而滕侯不附诸吕之中其以亲疏别欤
  </div>
  <div class="pagination">
   <a href="史记四库_page12.html">
    上一页
   </a>
   <span>
    ...
   </span>
   <a href="史记四库_page8.html">
    8
   </a>
   <a href="史记四库_page9.html">
    9
   </a>
   <a href="史记四库_page10.html">
    10
   </a>
   <a href="史记四库_page11.html">
    11
   </a>
   <a href="史记四库_page12.html">
    12
   </a>
   <span class="current-page">
    13
   </span>
   <a href="史记四库_page14.html">
    14
   </a>
   <a href="史记四库_page15.html">
    15
   </a>
   <a href="史记四库_page16.html">
    16
   </a>
   <a href="史记四库_page17.html">
    17
   </a>
   <a href="史记四库_page18.html">
    18
   </a>
   <span>
    ...
   </span>
   <a href="史记四库_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
