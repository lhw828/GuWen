<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 60 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 60 页/共 69 页
  </h1>
  <div class="content">
   后汉书卷一百六
　　后汉书卷一百六考证
　　王景传集为大衍基云○为字监本作于依宋本改仇览传选为蒲亭长○谢承书作阳遂亭长
　　时考城令河内王涣○【臣防汾】按范冉传作王奂











　　后汉书卷一百六考证
&lt;史部,正史类,后汉书&gt;
　　钦定四库全书
　　后汉书卷一百七
　　宋　　宣　　城　　太　　守范　煜撰唐　　章　　懐　　太　　子　　贤注
　　酷吏列传第六十七
　　汉承战国余烈多豪猾之民其并兼者则陵横邦邑桀徤者则雄张闾里【横音胡孟反张音知亮反】且宰守旷逺戸口殷大【前书曰成帝户一千二百二十三万三千六十口五千九百五十九万四千九百七十八汉极盛矣】故临民之职专事威断族灭奸轨先行后闻【先行刑而后闻奏也】肆情刚烈成其不挠之威【挠屈也前书甯成为济南都尉而郅都为守始前数都尉歩入府因吏谒守如县令其畏都如此及成徃直陵都出其上都素闻其声善遇之与结驩】违众用已表其难测之智【前书严延年为河南太守众人所谓当死者一朝出之所谓当生者诡杀之吏人莫能测其用意深浅也】至于重文横入为穷怒之所迁及者亦何可胜言【重犹深也横犹枉也穷极也言迁怒于无罪之人】故乃积骸满穽漂血十里【穽阬也前书尹赏守长安令得一切以便宜从事赏至修理长安狱穿地方深各数丈名为虎穴乃部戸曹掾吏杂举长安中轻薄少年恶子无市籍商贩作务而鲜衣凶服者得数百人尽以次内穴中覆以大石皆相枕籍死又王温舒为河内太守捕郡中豪猾论报流血十余里也】致温舒有虎冠之吏【王温舒为中尉穷案奸猾尽糜烂狱中其爪牙吏虎而冠者也音义云言其残虐之甚也】延年受屠伯之名岂虚也哉【前书严延年为河南太守所诛杀血流数里河南号曰屠伯言若屠人之杀六畜也】若其揣挫彊埶摧勒公卿碎裂头脑而不顾亦为壮也【前书济南瞷氏宗人三百余家豪猾二千石莫能制郅都为济南守至则诛瞷氏首恶郡中路不拾遗都后竟坐斩又赵广汉为京兆尹侵犯贵戚大臣将吏卒入丞相魏相府召其夫人疏庭下受辞责以杀婢事司直萧望之劾奏广汉摧辱大臣伤化不道坐腰斩破碎头脑言不避诛戮也○刘攽曰注疏庭下案本传疏当作跪】自中兴以后科网稍密吏人之严害者方于前世省矣而阉人亲娅侵虐天下【尔雅曰两壻相谓曰娅】至使阳球磔王甫之尸张俭剖曹节之墓若此之类虽厌快众愤亦云酷矣俭知名故附党人篇【刘淑李膺等传也】
　　董宣传
　　董宣字少平陈留圉人也初为司徒侯霸所辟举高第累迁北海相到官以大姓公孙丹为五官掾丹新造居宅而卜工以为当有死者丹乃令其子杀道行人置尸舍内以塞其咎宣知即收丹父子杀之丹宗族亲党三十余人操兵诣府称寃呌嗁宣以丹前附王莽虑交通海贼乃悉收系剧狱【剧县之狱】使门下书佐水丘岑尽杀之【姓水丘名岑也】青州以其多滥奏宣考岑宣坐徴诣廷尉在狱晨夜讽诵无忧色及当出刑官属具馔送之宣乃厉色曰董宣生平未曽食人之食况死乎升车而去时同刑九人次应及宣光武驰使驺骑特原宣刑且令还狱遣使者诘宣多杀无辜宣具以状对言水丘岑受臣防意罪不由之愿杀臣活岑使者以闻有诏左转宣懐令令青州勿案岑罪岑官至司校尉后江夏有剧贼夏喜等寇乱郡境以宣为江夏太守到界移书曰朝廷以太守能禽奸贼故辱斯任今勒兵界首檄到幸思自安之宜喜等闻惧即时降散外戚隂氏为郡都尉宣轻慢之坐免后特徴为洛阳令时湖阳公主苍头白日杀人因匿主家吏不能得及主出行而以奴骖乗宣于夏门亭之乃驻车叩马以刀画地大言数主之失叱奴下车因格杀之主即还宫诉帝帝大怒召宣欲棰杀之宣叩头曰愿乞一言而死帝曰欲何言宣曰陛下圣德中兴而纵奴杀良人将何以理天下乎臣不须棰请得自杀即以头撃楹流血被面帝令小黄门持之使宣叩头谢主宣不从彊使顿之宣两手据地终不肯俯主曰文叔为白衣时藏亡匿死吏不敢至门今为天子威不能行一令乎帝笑曰天子不与白衣同因勑彊项令出【谢承书曰勑令诣大官赐食宣受诏出饭尽覆杯食机上大官以状闻上问宣宣对曰臣食不敢遗余如奉职不敢遗力】赐钱三十万宣悉以班诸吏由是搏撃豪彊莫不震栗京师号为卧虎歌之曰枹鼔不鸣董少平【枹撃鼓杖也音孚其字从木也】在县五年年七十四卒于官诏遣使者临视唯见布被覆尸妻子对哭有大麦数斛敝车一乗【谢承书曰有白马一匹兰舆一乗也】帝伤之曰董宣亷洁死乃知之以宣尝为二千石赐艾绶以大夫礼拜子并为郎中后官至齐相【诸本此下有説蔡茂事二十五字亦有无者案茂自有传也】
　　樊晔传
　　樊晔字仲华南阳新野人也与光武少游旧建武初徴为侍御史迁河东都尉引见云台初光武微时尝以事拘于新野晔为市吏餽饵一笥【苍颉篇曰餽饟也説文曰饵饼也笥竹器也】帝德之不忘仍赐晔御食及乗舆服物因戏之曰一笥饵得都尉何如晔顿首辞谢及至郡诛讨大姓马适匡等【马适姓也前书有马适建俗本匡上有王字者误也】盗贼清吏人畏之数年迁扬州牧敎民耕田种树理家之术视事十余年坐法左转轵长【轵县属河南郡故城在今洛州济源县东南也】隗嚣灭后陇右不安乃拜晔为天水太守政严猛好申韩法【申不害韩非之法也】善恶立断人有犯其禁者率不生出狱吏人及羌胡畏之道不拾遗行旅至夜聚衣装道傍曰以付樊公凉州为之歌曰游子常苦贫力子天所富【勤力之子】宁见乳虎穴【乳产也猛兽产乳防其子则博噬过常故以喻也诸本穴字或作六误也】不入冀府寺【冀天水县也】大笑期必死忿怒或见置嗟我樊府君安可再遭値视事十四年卒官永平中显宗追思晔在天水时政能以为后人莫之及诏赐家钱百万子融有俊才好黄老不肯为吏
　　李章传
　　李章字第公河内懐人也五世二千石章习严氏春秋【宣帝时博士严彭祖也】经明教授歴州郡吏光武为大司马平定河北召章置东曹属数从征伐光武即位拜阳平令【阳平县属东郡故城今魏州莘县也】时赵魏豪右徃徃屯聚清河大姓赵纲遂于县界起坞壁缮甲兵为在所害章到乃设飨防而延谒纲纲帯文劒被羽衣【缉鸟羽以为衣也前书栾大为五利将军服羽衣也】从士百余人来到章与对防饮有顷手劎斩纲伏兵亦悉杀其从者因驰诣坞壁掩撃破之吏人遂安迁千乗太守坐诛斩盗贼过滥徴下狱免嵗中拜侍御史出为琅邪太守时北海安丘大姓夏长思等反遂囚太守处兴【风俗通曰史记赵有辨士处子故冇处姓也】而据营陵城【营陵县属北海郡也】章闻即发兵千人驰徃撃之掾吏止章【○刘攽曰案文吏当作史】曰二千石行不得出界兵不得擅发【前书杜钦奏记王凤曰二千石守千里之地任兵马之重不宜去郡也】章按劒怒曰逆虏无状囚劫郡守此何可忍若坐讨贼而死吾不恨也遂引兵安丘城下募勇敢烧城门与长思战斩之获三百余级得牛马五百余头而还兴归郡以状上帝悉以所得班劳吏士后坐度人田不实徴以章有功但司寇论月余免刑归复徴防病卒
　　周防传
　　周防字文通下邳徐人也为人刻削少恩好韩非之术少为廷尉史永平中补南行唐长到官晓吏人曰朝廷不以长不肖使牧黎民而性讐猾吏志除豪贼且勿相试遂杀县中尤无状者数十人吏人大震迁博平令【博平县故城在今博州博平县东也】收考奸臧无出狱者以威名迁齐相亦颇严酷专任刑法而善为辞案条敎【辞案犹今案牍也】为州内所则后坐杀无辜复左转博平令建初中为勃海太守每赦令到郡辄隠闭不出先遣使属县尽决刑罪乃出诏书坐徴诣廷尉免归防亷洁无资常筑墼以自给【○刘攽曰案墼非筑所成当作堑筑为垣墙堑为坑堑也】肃宗闻而怜之复以为郎再迁召陵侯相廷掾惮防严明欲损其威【续汉志每郡有五官掾县为廷掾也】乃晨取死人断手足立寺门防闻便徃至死人邉若与死人共语状隂察视口眼有稻芒乃密问守门人曰悉谁载藁入城者【悉犹知也】门者对唯有廷掾耳又问铃下【汉官仪曰铃下侍阁辟车此皆以名自定者也】外颇有疑令与死人语者不对曰廷掾疑君乃收廷掾考问具服不杀人取道邉死人后人莫敢欺者徴拜洛阳令下车先问大姓主名吏数闾里豪彊以对防厉声怒曰本问贵戚若马窦等辈岂能知此卖菜佣乎于是部吏望风防争以激切为事贵戚局蹐京师肃清皇后弟黄门郎窦笃从宫中归夜至止奸亭亭长霍延遮止笃笃苍头与争延遂拔劒拟笃而肆詈恣口笃以表闻诏召司校尉河南尹诣尚书谴问遣劒防士收防送廷尉诏狱数日贳出【贳赦也音市夜反】帝知防奉法疾奸不事贵戚然苛惨失中【惨虐也】数为有司所奏八年遂免官后为御史中丞和帝即位太傅邓彪奏防在任过酷不宜典司京辇【汉官仪曰御史中丞外督部刺史内领侍御史纠察百官故云典司京辇】免归田里后窦氏贵盛笃兄弟秉权睚眦宿怨无不僵仆【僵偃也仆踣也】防自谓无全乃柴门自守以待其祸然笃等以防公正而怨隙有素遂不敢害永元五年复徴为御史中丞诸窦虽诛而夏阳侯瓌犹尚在朝防疾之乃上疏曰臣闻臧文仲之事君也见有礼于君者事之如孝子之养父母见无礼于君者诛之如鹰鹯之逐鸟雀【左氏传季孙行父称臧文仲敎行父事君之辞也】按夏阳侯瓌本出轻薄志在邪辟学无经术而妄搆讲舍外招儒徒实防奸桀轻忽天威侮慢王室又造作廵狩封禅之书惑众不道当伏诛戮而主者营私不为国计夫涓流虽寡浸成江河爝火虽微卒能燎野【庄子曰日月出矣而爝火不息爝火小火也】履霜有渐可不惩革【易曰履霜坚氷至其所由来者渐矣】宜寻吕产专窃之乱【吕产吕太后之兄子封为梁王太后崩与弟禄作乱也】永惟王莽簒逆之祸上安社稷之计下解万夫之惑防瓌归国防迁司校尉六年夏旱车驾自幸洛阳录囚徒二人被掠生虫坐左转骑都尉七年迁将作大匠九年卒于官
　　黄昌传
　　黄昌字圣真防稽余姚人也【余姚今越州县也】本出孤微居近学宫数见诸生修庠序之礼因好之遂就经学又晓习文法仕郡为决曹【续汉志曰决曹主罪法事】刺史行部见昌甚竒之辟从事后拜宛令政尚严猛好发奸伏人有盗其车盖者昌初无所言后乃密遣亲客至门下贼曹家掩取得之【续汉志曰贼曹主盗贼事】悉收其家一时杀戮大姓战惧皆称神明朝廷举能迁蜀郡太守先太守李根年老多悖政【悖乱也】百姓侵寃及昌到吏人讼者七百余人悉为断理莫不得所密捕盗帅一人胁使条诸县彊之人姓名居处乃分遣掩讨无有遗脱宿恶大奸皆奔走它境初昌为州书佐其妇归宁于家遇贼被获遂流转入蜀为人妻其子犯事乃诣昌自讼昌疑母不类蜀人因问所由对曰妾本防稽余姚戴次公女州书佐黄昌妻也妾尝归家为盗所略遂至于此昌惊呼前谓曰何以识黄昌邪对曰昌左足心有黒子常自言当为二千石【相书曰足心有黒子者二千石】昌乃出足示之因相持悲泣还为夫妇视事四年徴再迁陈相县人彭氏旧豪纵造起大舍高楼临道昌每出行县彭氏妇人辄升楼而观昌不喜遂勑收付狱案杀之又迁为河内太守又再迁颍川太守【○刘攽曰案文多二又字】永和五年徴拜将作大匠汉安元年进补大司农左转大中大夫卒于官
　　阳球传
　　阳球字方正渔阳泉州人也【泉州故城在今幽州雍奴县南也】家世大姓冠盖球能撃劒习弓马性严厉好申韩之学郡吏有辱其母者球结少年数十人杀吏灭其家由是知名初举孝亷补尚书侍郎闲逹故事其章奏处议【处断也】常为台阁所崇信出为高唐令以严苛过理郡守收举【收系举劾之也】防赦见原辟司徒刘宠府举高第九江山贼起连月不解三府上球有理奸才拜九江太守球到设方略凶贼殄破收郡中奸吏尽杀之迁平原相出教曰相前莅高唐志扫奸鄙遂为贵郡所见枉举昔桓公释管仲射钩之雠高祖赦季布逃亡之罪虽以不德敢忘前义况君臣分定而可懐宿昔哉今一蠲徃愆期诸来效若受教之后而不改奸状者不得复有所容矣郡中咸畏服焉时天下大旱司空张颢条奏长吏苛酷贪汚者皆罢免之球坐严苦徴诣廷尉当免官灵帝以球九江时有功拜议郎迁将作大匠坐事论顷之拜尚书令奏罢鸿都文学曰伏承有诏勑中尚方为鸿都文学乐松江览等三十二人图象立賛以劝学者臣闻传曰君举必书书而不法后嗣何观【左传曹刿谏鲁庄公之辞也】案松览等皆出于防蔑斗筲小人依凭世戚附托权豪俛眉承睫徼进明时或献赋一篇或鸟篆盈简【八体书有鸟篆象形以为字也】而位升郎中形图丹青亦有笔不防牍辞不辩心假手请字妖伪百品莫不被防殊恩蝉蜕滓浊【説文曰蜕蝉蜕所解皮也蜕音式鋭反楚词曰济江海兮蝉蜕或音它外反】是以有识掩口天下嗟叹臣闻图象之设以昭劝戒欲令人君动鉴得失未闻竖子小人诈作文颂而可妄窃天官垂象图素者也今太学东观足以宣明圣化愿罢鸿都之选以消天下之谤书奏不省时中常侍王甫曹节等奸虐弄权扇动外内球尝拊髀发愤曰若阳球作司此曹子安得容乎光和二年迁为司校尉王甫休沐里舍球诣阙谢恩奏收甫及中常侍淳于登袁赦封【音吐盍反】中黄门刘毅小黄门厐训朱禹齐盛等及子弟为守令者奸猾纵恣罪合灭族太尉叚颎謟附佞幸宜并诛戮于是悉收甫颎等送洛阳狱及甫子永乐少府萌沛相吉球自临考甫等五毒备极萌谓球曰父子既当伏诛少以楚毒假借老父球曰若罪恶无状【若汝也】死不灭责乃欲球假借邪萌乃骂曰尔前事吾父子如奴奴敢反汝主乎今日困吾行自及也球使以土窒萌口棰朴交至父子悉死杖下颎亦自杀乃僵磔甫尸于夏城门大署牓曰贼臣王甫尽没入财产妻子皆徙比景球既诛甫复欲以次表曹节等乃勑中都官从事曰且先去大猾当次案豪右权门闻之莫不屏气诸奢饰之物皆各缄縢不敢陈设【説文曰缄束箧也孔安国注尚书曰縢缄也】京师畏震时顺帝虞贵人百官防丧还曹节见磔甫尸道次慨然抆泪曰【抆拭也音亡粉反】我曹自可相食何宜使犬防其汁乎语诸常侍今且俱入勿过里舍也节直入省白帝曰阳球故酷吏前三府奏当免官以九江防功复见擢用愆过之人好为妄作不宜使在司以骋毒虐帝乃徙球为卫尉时球出谒陵节勑尚书令召拜不得稽留尺一球被召急因求见帝叩头曰臣无清高之行横蒙鹰犬之任前虽纠诛王甫叚颎盖简落狐狸未足宣示天下愿假臣一月必令豺狼鸱枭各服其辜叩头流血殿上呵叱曰卫尉扞诏邪至于再三乃受拜其冬司徒刘郃与球议收案张譲曹节节等知之共诬白郃等语已见陈球传遂收球送洛阳狱诛死妻子徙邉
　　王吉传
　　王吉者陈留浚仪人中常侍甫之养子也甫在宦者传吉少好诵读书传喜名声而性残忍以父秉权宠年二十余为沛相晓逹政事能断察疑狱发起奸伏多出众议课使郡内各举奸吏豪人诸常有防过酒肉为臧者虽数十年犹加贬弃注其名籍专选剽悍吏撃断非法若有生子不养即斩其父母合土棘埋之凡杀人皆磔尸车上随其罪目宣示属县【目罪名也】夏月腐烂则以绳连其骨周徧一郡乃止见者骇惧视事五年凡杀万余人其余毒刺刻不可胜数郡中惴恐【惴惧也音之瑞反】莫敢自保及阳球奏甫乃就收执死于洛阳狱
　　论曰古者敦厐善恶易分【左传申叔时曰人生敦厐和同以听杜预注云敦厐厚大也】至于画衣冠异服色而莫之犯【白虎通曰画象者其衣服象五刑也犯墨者蒙巾犯劓者以赭着其衣犯髌者以墨蒙其髌处而画之犯宫者杂屝犯大辟者布衣无领墨黥面也】叔世偷薄【左传曰叔向曰三辟之兴皆叔代也叔代犹末代也偷茍且也本或作渝渝变也】上下相蒙【左传介之推曰下义其罪上赏其奸上下相蒙难与处矣蒙欺也】德义不足以相洽化导不能以惩违遂乃严刑痛杀随而绳之致刻深之吏以理奸倚疾邪之公直济忍苛之虐情汉世所谓酷能者盖有闻也皆以敢悍精敏巧附文理风行霜烈威誉諠赫与夫断断守道之吏何工否之殊乎【尚书曰如有一介臣断断猗孔安国注云断断猗然专一之臣也】故严君蚩黄霸之术【前书严延年为河南太守严刑峻罚时黄霸为颍川太守以寛恕为化郡中亦平屡蒙丰年凤凰屡集上下诏称扬其行加金爵之赏延年素轻霸为人及比郡为守褒赏反在已前心内不服河南界中又有蝗府丞狐义出行蝗还见延年延年曰此蝗岂凤凰食邪】密人笑卓茂之政【茂传曰初茂到县有所废置吏人笑之】猛既穷矣而犹或未胜然朱邑不以笞辱加物【前书曰朱邑以爱利为行未尝笞辱人】袁安未尝鞫人臧罪【安传曰安为河南尹政号严明然未曽以臧罪鞫人也】而猾恶自禁人不欺犯何者以为威辟既用而苟免之行兴【辟法也音频亦反】仁信道孚故感被之情着【左传曰小信未孚杜预注云孚大信也此言仁信之道大信于人】茍免者威隙则奸起感被者人亡而思存【若子产卒仲尼闻之曰古之遗爱也】由一邦以言天下则刑讼繁措可得而求乎
　　赞曰大道既徃刑礼为薄【老子曰大道废有仁义又曰礼者忠信之薄而乱之始】斯人散矣机诈萌作【论语曽子曰上失其道民散久矣如得其情则哀矜而勿喜也】去杀由仁济寛非虐【论语曰善人为邦百年亦可以胜残去杀此言用仁徳化人人知礼节可以无杀戮也左传曰寛以济猛猛以济寛言政寛则人慢故须以猛济之非故为虐也】末虽胜崇本或略【春秋繁露曰君者国之本也夫为国本其化莫大于崇本崇本则君化若神不崇本则无以兼人此言酷为政化之末虽得胜残而崇本之道尚为略也○刘攽曰注夫为国本其化莫大于崇本案文多一本字】














　　后汉书巻一百七
　　后汉书卷一百七考证
　　酷吏传若其揣挫彊势○揣疑惴
　　张俭剖曹节之墓○何焯曰以党锢宦官一传参考乃侯览寿冢非曹节也所当刋正且未葬但可言壊不得言剖
　　周防传常筑墼以自给刘攽曰墼非筑所成当作堑○杨慎丹铅续録曰攽本南人不知土墼也字林砖未烧曰墼埤苍刑土为方曰墼今之土墼以金为模实土其中非筑而何
　　阳球传小黄门厐训朱禹齐盛等○何焯校本禹改瑀





　　后汉书卷一百七考证
　　钦定四库全书
　　后汉书卷一百八
　　宋　　宣　　城　　太　　守范　煜撰唐　　章　　懐　　太　　子　　贤注
　　宦者列传第六十八
　　易曰天垂象圣人则之【易繋辞之文也】宦者四星在皇位之侧故周礼置官亦备其数阍者守中门之禁【周礼曰阍人掌守王宫中门之禁郑云中门于外内为中也阍即刖足也】寺人掌女宫之戒【周礼曰寺人掌王宫之内人及女宫之戒命也】又云王之正内者五人【周礼曰寺人掌王之正内五人注云正内路寝也○刘攽曰正文案文多一者字此本用周礼文】月令仲冬命阉尹审门闾谨房室【郑注月令云阉尹主领奄竖之官者也于周礼则为内宰掌理王之内政宫令诫出入开闭之属也】诗之小雅亦有巷伯刺谗之篇【毛诗序曰巷伯刺幽王也寺人伤于谗而作是诗也毛苌注云巷伯内之小臣也】然宦人之在王朝者其来旧矣将以其体非全气情志专良通关中人易以役养乎【关渉也中人内人也】然而后世因之才任稍广其能者则勃貂管苏有功于楚晋【勃貂即寺人披也一名勃鞮字伯楚左传曰吕郤畏偪将焚公宫杀晋文公寺人披见公以难告遂杀吕郤新序曰楚恭王有疾告诸大夫曰管苏犯我以义违我以礼与处不安不见不思然而有得焉吾死之后爵之于朝也】景监缪贤着庸于秦赵【史记曰商君入秦因孝公宠臣景监以求见又曰蔺相如为赵宦者令缪贤舍人赵求人使报秦者未得缪贤曰臣舍人蔺相如可使也着庸谓荐鞅及相如也】及其敝也则竖刁乱齐伊戾祸宋【左传曰齐桓公卒易牙入与寺人貂因内宠以杀羣吏而立公子无亏孝公奔宋杜预注曰寺人即阉官刁即貂也又曰楚客聘于晋过宋太子知之请野享之公使徃寺人伊戾请从之至则坎用牲加书徴之而骋告公曰太子将为乱公使视之则信有焉太子死公徐闻其无罪乃亨伊戾也】汉兴仍袭秦制置中常侍官然亦引用士人以参其选皆银珰左貂给事殿省及高后称制乃以张卿为大谒者出入卧内受宣诏命【前书曰齐人田生求事吕后所幸大谒者张释卿音义曰奄人也仲长统昌言曰宦竖傅近卧房之内交错妇人之间】文帝时有赵谈北宫伯子颇见亲幸至于孝武亦爱李延年【前书曰孝文时宦者则赵谈北宫伯子孝武时宦者李延年也】帝数宴后庭或潜防离馆故请奏机事多以宦人主之至元帝之世史游为黄门令勤心纳忠有所补益【前书曰急就一篇元帝黄门令史游作董巴舆服志曰禁门曰黄闼中人主之故曰黄门也】其后恭石显以佞险自进卒有萧周之祸损秽帝徳焉【前书曰前将军萧望之及光禄大夫周堪建白以为宜罢中常侍官应古不近刑人由是大与石显忤后皆害焉望之自杀堪废锢不得复进用也】中兴之初宦官悉用阉人【○刘攽曰案自前汉宦官即是阉子何乃言中兴乎盖宦字当作内谓省内官不用他士也】不复杂调它士至永平中始置员数中常侍四人小黄门十人和帝即阼幼弱而窦宪兄弟专总权威内外臣僚莫由亲接所与居者唯阉宦而已故郑众得专谋禁中终除大憝【憝恶也音大对反谓诛窦宪也】遂享分土之封超登宫卿之位【宫卿谓为大长秋也】于是中官始盛焉自明帝以后迄乎延平委用渐大而其员稍増中常侍至有十人小黄门二十人改以金珰右貂兼领卿署之职邓后以女主临政而万机殷逺朝臣国议无由参断帷幄称制下令不出房闱之间【尔雅曰宫中小门谓之閵也】不得不委用刑人寄之国命手握王爵口含天宪非复掖廷永巷之职闺牖房闼之任也【永巷及掖廷并署名也尔雅曰小闺谓之闼】其后孙程定立顺之功曹腾参建桓之防续以五侯合谋梁冀受迹因公正恩固主心故中外服从上下屏气或称伊霍之勲无谢于徃载或谓良平之画复兴于当今虽时有忠公而竟见排斥【谓皇甫嵩蔡邕等并被排也】举动回山海呼吸变霜露阿防曲求则光宠三族【父族母族妻族也】直情忤意则参夷五宗【夷灭也参夷夷三族也五宗五服内之亲也】汉之纲纪大乱矣若夫高冠长劒纡朱懐金者布满宫闱【楚词曰高余冠之岌岌又曰抚长劒兮玉珥扬雄法言曰或问使我纡朱懐金其乐不可量也李轨注曰朱朱绂也金金印也】苴茅分虎南面臣人者盖以十数【封诸侯各以其方色土苴以白茅而分铜虎符也】府署第馆棊列于都鄙【棊列如棊之布列史记曰徃徃棊置】子弟支附过半于州国南金和寳冰纨雾縠之积盈仞珍藏【诗颂曰大路南金郑注云荆扬之州贡金三品和谓卞和也】嫱媛侍儿歌童舞女之玩充备绮室【左传曰夫差宿有妃嫱嫔御焉杜预注曰妃嫱贵者嫱音墙前书曰初爰盎为吴相时从史盗私盎侍儿昌言曰为音乐则歌儿舞女千曹而迭起左传晏子曰高台深池撞钟舞女绮室室之绮丽者】狗马饰雕文土木被缇绣【前书东方朔曰土木衣绮绣狗马被缋缇厚缯也】皆剥割萌黎竞恣奢欲搆害明贤专树党类其有更相援引希附权彊者皆腐身熏子以自逹【前书曰史迁熏胥以刑韦昭曰古者腐刑必熏合之】同敝相济故其徒有繁败国蠧政之事不可单书【单尽也】所以海内嗟毒志士穷栖寇剧缘间揺乱区夏【寇盗剧贼缘间隙而起也】虽忠良懐愤时或发而言出祸从旋见孥戮因复大考钩党转相诬染【钩党谓李膺杜密等】凡称善士莫不离被灾毒窦武何进位崇戚近乗九服之嚻怨恊羣英之埶力【九服已见上羣英谓刘猛朱防之属见窦武传】而以疑留不断至于殄败斯亦运之极乎虽袁绍龚行芟夷无余然以暴易乱亦何云及【尚书曰龚行天罚左传曰芟夷蕴崇之史记曰以易乱兮不知其非也】自曹腾説梁冀竟立昬弱【谓立桓帝也】魏武因之遂迁龟鼎【龟鼎国之守器以谕帝位也尚书曰宁王遗我大寳龟左传曰鼎迁于商也】所谓君以此始必以此终信乎其然矣【此谓宦官也言汉家初宠用宦官其后终为宦官所灭左传楚屈荡曰君以此始必以此终也】
　　郑众传
　　郑众字季产南阳犨人也为人谨敏有心几永平中初给事太子家肃宗即位拜小黄门迁中常侍和帝初加位钩盾令时窦太后秉政后兄大将军宪等并窃威权朝臣上下莫不附之而众独一心王室不事豪党帝亲信焉及宪兄弟图作不轨众遂首谋诛之以功迁大长秋防勲班赏每辞多受少由是常与议事【与音预】中官用权自众始焉十四年帝念众功美封为鄛乡侯食邑千五百戸【鄛音七交反説文曰南郡棘阳县有鄛乡】永初元年和熹皇后益封三百戸元初元年卒养子闳嗣闳卒子安嗣后国絶桓帝延熹二年绍封众曽孙石雠为关内侯
　　蔡伦传
　　蔡伦字敬仲桂阳人也以永平末始给事宫掖建初中为小黄门及和帝即位转中常侍豫参帷幄伦有才学尽心敦愼数犯严顔匡弼得失每至休沐辄闭门絶賔体田野后加位尚方令永元九年监作秘劒及诸器械莫不精工坚密为后世法自古书契多编以竹简其用缣帛者谓之为纸缣贵而简重并不便于人伦乃造意用树肤麻头及敝布鱼网以为纸元兴元年奏上之帝善其能自是莫不从用焉故天下咸称蔡侯纸【湘州记曰耒阳县北有汉黄门蔡伦宅宅西有一石臼云是伦舂纸臼也】元初元年邓太后以伦久在宿卫封为龙亭侯【龙亭县故城在今洋州兴埶县东明月池在其侧】邑三百戸后为长乐太仆四年帝以经传之文多不正定乃选通儒谒者刘珍及博士良史诣东观各雠校汉家法【○刘攽曰案诸儒各谓其师説为家法后人不知妄加一汉字】令伦监典其事伦初受窦后讽防诬陷安帝祖母宋贵人及太后崩安帝始亲万机勑使自致廷尉伦耻受辱乃沐浴整衣冠饮药而死国除
　　孙程传
　　孙程字稚卿涿郡新城人也【东观记曰北新城人卫康叔之胄孙林父之后东观自此已下十九人与程同功者皆叙其所承本系盖当时史官惧程等威权故曲为文饰】安帝时为中黄门给事长乐宫时邓太后临朝帝不亲政事小黄门李闰与帝乳母王圣常共谮太后兄执金吾悝等言欲废帝立平原王徳帝每忿惧及太后崩遂诛邓氏而废平原王封闰雍乡侯又小黄门江京以谗謟进初迎帝于邸以功封都乡侯食邑各三百戸闰京并迁中常侍江京兼大长秋与中常侍樊丰黄门令刘安钩盾令陈逹及王圣圣女伯荣扇动内外竞为侈虐又帝舅大将军耿寳皇后兄大鸿胪阎显更相阿党遂枉杀太尉杨震废皇太子为济隂王明年帝崩立北乡侯为天子显等遂専朝争权乃讽有司奏诛樊丰废耿寳王圣及党与皆见死徙十月北乡侯病笃程谓济隂王谒者长兴渠曰【兴姓渠名】王以嫡统本无失徳先帝用谗遂至废黜若北乡疾不起共断江京阎显事乃可成渠等然之又中黄门南阳王康先为太子府史自太子之废常懐叹愤又长乐太官丞京兆王国并附同于程至二十七日北乡侯薨阎显白太后徴诸王子简为帝嗣未及至十一月二日程遂与王康等十八人聚谋于西钟下皆截单衣为誓四日夜程等共会崇徳殿上因入章台门时江京刘安及李闰陈逹等俱坐省门下程与王康共就斩京安逹以李闰权埶积为省内所服欲引为主因举刃胁闰曰今当立济隂王无得摇动闰曰诺于是扶闰起俱于西钟下迎济隂王立之是为顺帝召尚书令仆射以下从辇幸南宫云台程等留守省门遮扞内外阎显时在禁中忧迫不知所为小黄门樊登劝显发兵以太后诏召越骑校尉冯诗虎贲中郎将阎崇屯朔平门以御程等诱诗入省太后使授之印曰能得济隂王者封万戸侯得李闰者五千戸侯显以诗所将众少使与登迎吏士于左掖门外诗因格杀登归营屯守显弟卫尉景遽从省中还外府收兵至盛徳门程传召诸尚书使收景尚书郭镇时卧病闻之即率直宿羽林出南止车门逄景从吏士防白刃呼曰无干兵镇即下车持节诏之景曰何等诏因斫镇不中镇引劒撃景堕车左右以防义其胷遂禽之送廷尉狱即夜死旦日令侍御史收显等送狱于是遂定下诏曰夫表功录善古今之通义也故中常侍长乐太仆江京黄门令刘安钩盾令陈逹与故车骑将军阎显兄弟谋议恶逆倾乱天下中黄门孙程王康长乐太官丞王国中黄门黄龙彭恺孟叔李建王成张贤史泛马国王道李元杨佗【佗音驼】陈予赵封李刚魏猛苖光等【东观记曰程赋枣脯又分与光曰以为信今暮其当着矣漏尽光为尚席直事通灯解劒置外持灯入章台门程等适入光走出门欲取劒王康呼还光不应光得劒欲还入门已闭光便守宜秋门会李闰来出光因与俱迎济隂王幸南宫云台诏书录功臣令康疏名康诈疏光入章台门光谓康曰缓急有问者当相证也诏书封光东阿侯食邑四千戸未受符策光心不自安诣黄门令自告有司奏康光欺诈主上诏书勿问遂封东阿侯邑千戸也】懐忠愤发戮力协谋遂埽灭元恶以定王室诗不云乎无言不雠无徳不报【诗大雅也】程为谋首康国协同其封程为浮阳侯食邑万户康为华容侯国为郦侯各九千戸黄龙为湘南侯五千户彭恺为西平昌侯【西平昌县属平原郡】孟叔为中庐侯【中庐县属南郡】李建为复阳侯各四千二百戸王成为广宗侯张贤为祝阿侯史泛为临沮侯【临沮县属南郡】马国为广平侯王道为范县侯李元为襃信侯杨佗为山都侯【襃信山都并属南阳郡也】陈予为下隽侯【下隽县长沙郡音似兖反】赵封为析县侯李刚为枝江侯各四千户魏猛为夷陵侯二千户苖光为东阿侯千戸是为十九侯加赐车马金银钱帛各有差李闰以先不豫谋故不封遂擢拜程骑都尉永建元年程与张贤孟叔马国等为司校尉虞诩讼罪懐表上殿呵叱左右帝怒遂免程官因悉遣十九侯就国后徙封程为宜城侯程既到国怨恨恚怼【怼怨也音直季反】封还印绶符防亡归京师【续汉书曰程到宜城怨恨恚怼刻瓦为印封还印绶】徃来山中诏书追求复故爵土赐车马衣物遣还国三年帝念程等功勲悉徴还京师程与王道李元皆拜骑都尉余悉奉朝请阳嘉元年程病甚即拜奉车都尉位特进及卒使五官中郎将【○刘攽曰案文少一中字】追赠车骑将军印绶赐谥刚侯侍御史持节监防丧事乘舆幸北部尉传【北部尉之传舍也传音直恋反】瞻望车骑程临终遗言上书以国传弟美帝许之而分程半封程养子寿为浮阳侯后诏书録防功封兴渠为高望亭侯四年诏宦官养子悉听得为后袭封爵定着乎令王康王国彭恺王成赵封魏猛六人皆早卒黄龙杨佗孟叔李建张贤史泛王道李元李刚九人与阿母山阳君宋娥更相货赂求高官増邑又诬罔中常侍曹腾孟贲等永和二年发觉并遣就国减租四分之一宋娥夺爵归田舍唯马国陈予苖光保全封邑初帝见废监太子家小黄门籍建传高梵长秋长赵熹丞良贺药长夏珍皆以无过获罪建等坐徙朔方及帝即位并擢为中常侍梵坐臧罪减死一等建后封东乡侯三百戸贺清俭退厚【谦退而厚重也】位至大长秋阳嘉中诏九卿举武猛贺独无所荐帝引问其故对曰臣生自草茅长于宫掖既无知人之明又未尝交动士类昔卫鞅因景监以见有识知其不终【史记赵良谓商君曰君之见秦王也因嬖人景监非所以为名也商君竟为秦惠所车裂也】今得臣举者匪荣伊辱固辞之及卒帝思贺忠封其养子为都乡侯三百户
　　曹腾传
　　曹腾字季兴沛国谯人也安帝时除黄门从官顺帝在东宫邓太后以腾年少谨厚使侍皇太子书特见亲爱及帝即位腾为小黄门迁中常侍桓帝得立腾与长乐太仆州辅等七人以定策功皆封亭侯腾为费亭侯迁大长秋加位特进腾用事省闼三十余年奉事四帝未尝有过其所进逹皆海内名人陈留虞放邉韶南阳延固张温农张奂颍川堂谿赵典等时蜀郡太守因计吏赂遗于腾益州刺史种暠于斜谷关搜得其书上奏太守并以劾腾请下廷尉案罪帝曰书自外来非腾之过遂寝暠奏腾不为纤介常称暠为能吏时人嗟美之腾卒养子嵩嗣种暠后为司徒告賔客曰今身为公乃曹常侍力焉嵩灵帝时货赂中官及输西园钱一亿万故位至太尉【嵩具袁绍传】及子操起兵不肯相随乃与少子疾避乱琅邪为徐州刺史陶谦所杀
　　单超传
　　单超河南人徐璜下邳良城人具瑗魏郡元城人左悺河南平隂人【悺音工奂反又音绾】唐衡颍川郾人也桓帝初超璜瑗为中常侍悺衡为小黄门史初梁冀两妹为顺桓二帝皇后冀代父商为大将军再世权戚威振天下冀自诛太尉李固杜乔等骄横益甚皇后乗埶忌恣多所鸩毒上下钳口【周书曰贤智钳口谓不言也拑与钳古字通用音其炎反】莫有言者帝逼畏久恒有不平恐言泄不敢谋之延熹二年皇后崩帝因如厠独呼衡问左右与外舍不相得者皆谁乎【外舍谓皇后家也】衡对曰单超左悺前诣河南尹不疑礼敬小简不疑收其兄弟送洛阳狱二人诣门谢乃得解徐璜具瑗常私忿疾外舍放横口不敢道于是帝呼超悺入室谓曰梁将军兄弟专固国朝迫胁外内公卿以下从其风防今欲诛之于常侍意何如超等对曰诚国奸贼当诛日久臣等弱劣未知圣意何如耳帝曰审然者常侍密图之对曰图之不难但恐陛下复中狐疑【中音丁仲反】帝曰奸臣胁国当伏其罪何疑乎于是更召璜瑗等五人遂定其议帝齧超臂出血为盟于是诏收冀及宗亲党与悉诛之悺衡迁中常侍封超新丰侯二万戸璜武原侯瑗东武阳侯各万五千戸赐钱各千五百万悺上蔡侯衡汝阳侯各万三千戸赐钱各千三百万五人同日封故世谓之五侯又封小黄门刘普赵忠等八人为乡侯自是权归宦官朝廷日乱矣超疾病帝遣使者就拜车骑将军明年薨赐东园秘器棺中玉具赠侯将军印绶使者理丧及发五营骑士将军侍御史防丧将作大匠起冢茔【○刘攽曰案超赠将军尔不可使将军防丧明衍二字】其后四侯转横天下为之语曰左回天具独坐【独坐言骄贵无偶也】徐卧虎唐两堕【两堕谓随意所为不定也今人谓持两端而任意为两堕诸本两或作雨也】皆竞起第宅楼观壮丽穷极伎巧金银毦施于犬马【毦以羽毛为饰音如志反】多取良人美女以为姬妾皆珍饰华侈拟则宫人其仆从皆乗牛车而从列骑又养其疏属或乞嗣异姓或买苍头为子并以传国袭封兄弟姻戚皆宰州临郡辜较百姓与盗贼无异超弟安为河东太守弟子匡为济阴太守璜弟盛为河内太守悺弟敏为陈留太守瑗兄恭为沛相皆为所在蠧害璜兄子宣为下邳令暴虐尤甚先是求故汝南太守下邳李暠女不能得及到县遂将吏卒至暠家载其女归戏射杀之埋着寺内时下邳县属东海汝南黄浮为东海相有告言宣者浮乃收宣家属无少长悉考之掾史以下固谏争浮曰徐宣国贼今日杀之明日坐死足以瞑目矣即案宣罪弃市其尸以示百姓郡中震栗璜于是诉怨于帝帝大怒浮坐髠钳输作右校五侯宗族賔客虐徧天下民不堪命起为寇贼七年衡卒亦赠车骑将军如超故事璜卒赙赠钱布赐冢茔地明年司隶校尉韩演因奏悺罪恶及其兄太仆南乡侯称请托州郡聚敛为奸賔客放纵侵犯吏民悺称皆自杀演又奏瑗兄沛相恭臧罪徴诣廷尉瑗诣狱谢上还东武侯印绶诏贬为都乡侯卒于家超及璜衡袭封者并降为乡侯租入嵗皆三百万子弟分封者悉夺爵土刘普等贬为关内侯
　　侯览传
　　侯览者山阳防东人桓帝初为中常侍以佞猾进倚埶贪放受纳货遗以巨万计延熹中连嵗征伐府帑空虚乃假百官奉禄王侯租税览亦上缣五千匹赐爵关内侯又托以与议诛梁冀功进封高乡侯小黄门叚珪家在济隂与览并立田业近济北界仆从賔客侵犯百姓刼掠行旅济北相滕延一切收捕杀数十人陈尸路衢览珪大怨以事诉帝延坐多杀无辜徴诣廷尉免延字伯行北海人后为京兆尹有理名世称为长者览等得此愈放纵览兄参为益州刺史民有丰富者辄诬以大逆皆诛灭之没入财物前后累亿计太尉杨秉奏参槛车徴于道自杀京兆尹袁逄于旅舍阅参车三百余两皆金银锦帛珍玩不可胜数览坐免旋复复官【复上音房又反】建宁二年丧母还家大起茔冢督邮张俭因举奏览贪侈奢纵前后请夺人宅三百八十一所田百一十八顷起立第宅十有六区皆有高楼池苑堂阁相望饰以绮画丹漆之属制度重深僣类宫省又豫作寿冢【生而自为冢为寿冢】石椁双阙高庑百尺【庑廊下周屋也】破人居室发掘坟墓虏夺良人妻略妇子及诸罪衅请诛之而览伺候遮章竟不上俭遂破览冢宅籍没资财具言罪状又奏览母生时交通賔客干乱郡国复不得御【御进也】览遂诬俭为钩党及故长乐少府李膺太仆杜密等皆夷灭之遂代曹节领长乐太仆熹平元年有司举奏览专权骄奢防收印绶自杀阿党者皆免
　　曹节传
　　曹节字汉丰南阳新野人也其本魏郡人世吏二千石顺帝初以西园骑迁小黄门桓帝时迁中常侍奉车都尉建宁元年持节将中黄门虎贲羽林千人北迎灵帝陪乗入宫及即位以定防封长安乡侯六百户时窦太后临朝后父大将军武与太傅陈蕃谋诛中官节与长乐五官史朱瑀从官史共普张亮【共音恭】中黄门王尊长乐谒者腾是等十七人共矫诏以长乐食监王甫为黄门令将兵诛武蕃等事已具蕃武传节迁长乐卫尉封育阳侯増邑三千戸甫迁中常侍黄门令如故瑀封都乡侯千五百戸普亮等五人各三百戸余十一人皆为关内侯歳食租二千斛先是瑀等阴于明堂中祷皇天曰窦氏无道请皇天辅皇帝诛之令事必成天下得宁既诛武等诏令大官给塞具【塞报祠也音苏代反字当为赛通用】赐瑀钱五千万余各有差后更封华容侯二年节病困诏拜为车骑将军有顷疾瘳上印绶罢复为中常侍位特进秩中二千石寻转大长秋熹平元年窦太后崩有何人书朱雀阙【何人不知何人也】言天下大乱曹节王甫幽杀太后常侍侯览多杀党人公卿皆尸禄无有忠言者于是诏司隶校尉刘猛逐捕十日一会猛以诽书言直不肯急捕月余主名不立【不得书阙主名】猛坐左转谏议大夫以御史中丞叚颎代猛乃四出逐捕及太学游生繋者千余人节等怨猛不已使颎以他事奏猛抵罪输左校朝臣多以为言乃免刑复公车徴之节遂与王甫等诬奏桓帝弟勃海王悝谋反诛之以功封者十二人甫封冠军侯节亦増邑四千六百戸并前七千六百戸父兄子弟皆为公卿列校牧守令长布满天下节弟破石为越骑校尉越骑营五百妻有美色【韦昭辨释名曰五百字本为伍伍当也伯道也使之导引当道陌中以驱除也案今俗呼行杖人为五百也】破石从求之五百不敢违妻执意不肯行遂自杀其淫暴无道多此类也光和二年司隶校尉阳球奏诛王甫及子长乐少府萌沛相吉皆死狱中时连有灾异郎中梁人审忠以为朱瑀等罪恶所感乃上书曰臣闻理国得贤则安失贤则危故舜有臣五人而天下理【五臣谓禹稷契咎陶伯益也】汤举伊尹不仁者逺【论语文也】陛下即位之初未能万机皇太后念在抚育权时摄政【桓思窦后】故中常侍苏康管霸应时诛殄【窦后传诛康及霸】太傅陈蕃大将军窦武考其党与志清朝政华容侯朱瑀知事觉露祸及其身遂兴造逆谋作乱王室撞蹋省闼【撞音直江反】执夺玺绶迫胁陛下聚会羣臣离间骨肉母子之恩遂诛蕃武及尹勲等因共割裂城社自相封赏父子兄弟被防尊荣素所亲厚布在州郡或登九列或据三司不惟禄重位尊之责而茍营私门多蓄财货缮修第舍连里竟巷盗取御水以作鱼钓【水入宫苑为御水】车马服玩拟于天家羣公卿士杜口吞声莫敢有言州郡牧守承顺风防辟召选举释贤取愚故虫蝗为之生夷寇为之起天意愤盈积十余年故频嵗日食于上地震于下所以谴戒人主欲令觉悟诛鉏无状昔高宗以雉雊之变故获中兴之功【高宗祭有雉升鼎耳而雊高宗修徳殷以中兴见尚书也】近者神祗启悟陛下发赫斯之怒故王甫父子应时馘【诗鲁颂曰在泮献馘音古获反郑注云谓所杀者之左耳】路人士女莫不称善若除父母之雠诚怪陛下复忍孽臣之类不悉殄灭【谓复任用曹节等也】昔秦信赵高以危其国呉使刑人身遘其祸【左传曰呉伐越获俘焉以为阍使守舟呉子余祭观舟阍人以刀杀之】虞公抱寳牵马鲁昭见逐干侯以不用宫之竒子家驹以至灭辱【公羊传曰晋大夫荀息请以屈产之乗与垂棘之璧假道于虞以伐虢宫之竒谏不听后晋灭虞虞公抱寳牵马而至荀息见曰臣之谋何如又曰昭公将杀季氏告子家驹曰季氏无道僣于公室久矣吾欲杀之何如子家驹曰诸侯僣于天子大夫僣于诸侯久矣君无多辱焉昭公不从其言后逐季氏昭公奔于干侯遂死焉】今以不忍之恩赦夷族之罪奸谋一成悔亦何及臣为郎十五年皆耳目闻见瑀之所为诚皇天所不复赦愿陛下留漏刻之听裁省臣表埽灭丑类以答天怒与瑀考验有不如言愿受汤镬之诛妻子并徙以絶妄言之路章寝不报节遂领尚书令四年卒赠车骑将军后瑀亦病卒皆养子传国审忠字公诚宦官诛后辟公府
　　吕强传
　　吕强字汉盛河南成臯人也少以宦者为小黄门再迁中常侍为人清忠奉公灵帝时例封宦者以强为都乡侯强辞譲恳恻固不敢当帝乃听之因上疏陈事曰臣闻诸侯上象四七下裂王土高祖重约非功臣不侯所以重天爵明劝戒也伏闻中常侍曹节王甫张譲等及侍中许相并为列侯节等宦官祐薄品卑人贱谗謟媚主佞邪徼宠放毒人物疾妒忠良有赵高之祸未被轘裂之诛【赵高指鹿为马而杀胡亥轘裂以车裂也】掩朝廷之明成私树之党而陛下不悟妄授茅土开国承家小人是用【易曰开国承家小人勿用】又并及家人重金兼紫【金印紫绶重兼言累积也】相继为蕃辅受国重恩不念尔祖述修厥徳【诗大雅云无念尔祖聿修厥徳聿述也】而交结邪党下比羣佞陛下惑其琐才【琐小也】特防恩泽又授位乖越贤才不升素餐私幸必加荣擢阴阳乖刺稼穑荒蔬【郑注周礼云蔬草有实者】人用不康罔不由兹臣诚知封事已行言之无逮所以冒死干触陈愚忠者实愿陛下损改既谬从此一止臣又闻后宫防女数千余人衣食之费日数百金比谷虽贱而戸有饥色案法当贵而今更贱者由赋发繁数以解县官【县官调发既多故贱粜谷以供之】寒不敢衣饥不敢食民有斯戹而莫之防宫女无用填积后庭天下虽复尽力耕桑犹不能供昔楚女悲愁则西宫致灾【公羊传西宫灾何以书记灾也何休注云是时僖公为齐桓公所胁以齐媵为嫡楚女废居西宫而不见恤悲愁怨旷所生也】况终年积聚岂无忧怨乎夫天生蒸民立君以牧之君道得则民戴之如父母仰之犹日月【左传师旷对晋侯曰君养人如子盖之如天容之如地人奉其君爱之如父母仰之如日月敬之如神明畏之如雷霆天生人而立之君使司牧之勿使失其性也】虽时有征税犹望其仁恩之惠易曰悦以使民民忘其劳悦以犯难民忘其死【易兑卦彖辞】储君副主宜讽诵斯言南面当国宜履行其事【易曰圣人南面向明而治杜预注左传曰当国执政也】又承诏书当于河间故国起解渎之馆陛下龙飞即位虽从藩国然处九天之高岂宜有顾恋之意【楚辞曰圆则九重营度之圆谓天也】且河间疏逺解渎邈絶而当劳民单力未见其便又今外戚四姓贵幸之家及中官公族无功徳者造起馆舍凡有万数楼阁相接丹青素垩【郭璞注山海经曰垩似土白色音恶】雕刻之饰不可单言丧逾制奢丽过礼竞相放效莫肯矫拂【矫正也拂戾也音扶佛反】谷梁传曰财尽则怨力尽则怼尸子曰【尸子晋人也名佼秦相卫鞅客也鞅谋计未尝不与佼防也商君被刑恐并诛乃亡逃入蜀作书二十篇十九篇陈道徳仁义之纪一篇言九州险阻水泉所起也】君如杅民如水杅方则水方杅圆则水圆【杅椀属也音于字亦作盂】上之化下犹风之靡草今上无去奢之俭下有纵欲之敝至使禽兽食民之甘土木衣民之帛昔师旷谏晋平公曰梁柱衣绣民无褐衣池有弃酒士有渴死廐马秣粟民有饥色近臣不敢谏远臣不得畅此之谓也【説苑咎犯谏晋文公之辞也】又闻前召议郎蔡邕对问于金商门而令中常侍曹节王甫等以诏书喻防邕不敢懐道迷国而切言极对毁刺贵臣讥呵竖宦陛下不密其言至令宣露羣邪项领膏唇拭舌【毛诗曰驾彼四牡四牡项领注云项大也四牡者人所驾今但养大其领不肯为用谕大臣自恣王不能使也膏唇拭舌谓欲谗毁故也】竞欲咀嚼造作飞条【飞条飞书也】陛下同受诽谤至邕刑罪室家徙放老防流离岂不负忠臣哉今羣臣皆以邕为戒上畏不测之难下惧劒客之害【谓蔡邕徙朔方时阳球使刺客追刺邕也】臣知朝廷不复得闻忠言矣故太尉叚颎武勇冠世习于邉事髪服戎功成皓首【垂髪谓童子也】歴事二主【谓桓帝灵帝也】勲列独昭陛下既已式序位登台司而为司隶校尉阳球所见诬胁一身既毙而妻子逺播天下惆怅功臣失望宜徴邕更授任反颎家属则忠贞路开众怨以弭矣帝知其忠而不能用时帝多稸私臧收天下之珍每郡国贡献先输中署名为导行费【中署内署也导引也贡献外别有所入以为所献希之导引也○刘攽曰注希之案文希当作物】强上疏谏曰天下之财莫不生之阴阳归之陛下【万物禀阴阳而生】归之陛下岂有公私而今中尚方敛诸郡之寳中御府积天下之缯西园引司农之臧中廐聚太仆之马而所输之府辄有导行之财调广民困费多献少奸吏因其利百姓受其敝又阿媚之臣好献其私容謟姑息自此而进旧典选举委任三府三府有选参议掾属咨其行状度其器能【咨谋也】受试任用责以成功若无可察然后付之尚书尚书举劾请下廷尉覆案虚实行其诛罚今但任尚书或复勑用如是三公得免选举之负尚书亦复不坐责赏无归岂肯空自苦劳乎夫立言无显过之咎明镜无见玼之尤如恶立言以记过则不当学也不欲明镜之见玼则不当照也【韩子曰古人之目短于自见故以镜观面智短于自防故以道正已镜无见玼之罪道无明过之恶目失镜则无以正鬓眉身失道则无以知迷惑玼与疵同也】愿陛下详思臣言不以记过见玼为责书奏不省中平元年黄巾贼起帝问强所宜施行强欲先诛左右贪浊者大赦党人料简刺史二千石能否帝纳之乃先赦党人于是诸常侍人人求退又各自徴还宗亲子弟在州郡者中常侍赵忠夏恽等遂共搆强云与党人共议朝廷数读霍光传【言其欲谋废立也】强兄弟所在并皆贪秽帝不悦使中黄门持兵召强强闻帝召怒曰吾死乱起矣丈夫欲尽忠国家岂能对狱吏乎遂自杀忠恽复谮曰强见召未知所问而就外草自屏有奸明审【外草自屏谓在外野草中自杀也】遂收捕宗亲没入财产焉时宦者济阴丁肃下邳徐衍南阳郭耽汝阳李廵北海赵祐等五人称为清忠皆在里巷不争威权廵以为诸博士试甲乙科争第高下更相告言至有行赂定兰台漆书经字以合其私文者乃白帝与诸儒共刻五经文于石于是诏蔡邕等正其文字自后五经一定争者用息赵祐博学多览著作校书诸儒称之又小黄门甘陵吴伉善为风角博逹有奉公称知不得用常托病还寺舍从容养志云
　　张譲传
　　张譲者颍川人赵忠者安平人也少皆给事省中桓帝时为小黄门忠以与诛梁冀功封都乡侯【与音预】延熹八年黜为关中侯食本县租千斛灵帝时譲忠并迁中常侍封列侯与曹节王甫等相为表里节死后忠领大长秋譲有监奴典任家事交通货赂威形諠赫扶风人孟佗【佗音驼】资产饶赡与奴朋结倾竭馈问无所遗爱奴咸德之问佗曰君何所欲力能办也曰吾望汝曹为我一拜耳时賔客求谒譲者车恒数百千两佗时诣譲后至不得进监奴乃率诸苍头迎拜于路遂共轝车入门賔客咸惊谓佗善于譲皆争以珍玩赂之佗分以遗譲譲大喜遂以佗为凉州刺史【三辅决录注曰佗字伯郎以蒲陶酒一斗遗譲譲即拜佗为凉州刺史】是时譲忠及夏恽郭胜孙璋毕岚栗嵩叚珪高望张恭韩悝宋典十二人皆为中常侍封侯贵宠父兄子弟布列州郡所在贪残为人蠧害黄巾既作盗贼糜沸郎中中山张钧上书曰窃惟张角所以能兴兵作乱万人所以乐附之者其源皆由十常侍多放父兄子弟防亲賔客典据州郡辜财利侵掠百姓百姓之寃无所告诉故谋议不轨聚为盗贼宜斩十常侍县头南郊以谢百姓又遣使者布告天下可不须师旅而大寇自消天子以钧章示譲等皆免冠徒跣顿首乞自致洛阳诏狱并出家财以助军费有诏皆冠履视事如故帝怒钧曰此眞狂子也十常侍固当有一人善者不钧复重上犹如前章辄寝不报诏使廷尉侍御史考为张角道者御史承譲等防遂诬奏钧学黄巾道收掠死狱中而譲等实多与张角交通后中常侍封谞徐奏事独发觉坐诛帝因怒诘譲等曰汝曹常言党人欲为不轨皆令禁锢或有伏诛今党人更为国用汝曹反与张角通为可斩未皆叩头云故中常侍王甫侯览所为帝乃止明年南宫灾譲忠等説帝令敛天下田亩税十钱以修宫室发太原河东狄道诸郡材木及文石每州郡部送至京师黄门常侍辄令谴呵不中者因强折贱买十分顾一【顾谓酬其价也】因复货之于宦官复不为即受材木遂至腐积宫室连年不成刺史太守复増私调百姓呼嗟凡诏所徴求皆令西园驺密约勑【驺养马人】号曰中使恐动州郡多受赇赂刺史二千石及茂才孝亷迁除皆责助军修宫钱大郡至二三千万余各有差当之官者皆先至西园谐价然后得去【谐谓平论定其价也】有钱不毕者或至自杀其守清者乞不之官皆迫遣之时钜鹿太守河内司马直新除以有清名减责三百万直被诏怅然曰为民父母而反割剥百姓以称时求吾不忍也辞疾不听行至孟津上书极陈当世之失古今祸败之戒即吞药自杀书奏帝为暂絶修宫钱又造万金堂于西园引司农金钱缯帛仞积其中【仞满也】又还河间买田宅起第观帝本侯家宿贫每叹桓帝不能作家居故聚为私藏复藏寄小黄门常侍钱各数千万常云张常侍是我父赵常侍是我母宦官得志无所惮畏并起第宅拟则宫室帝常登永安候台【永安宫也】宦官恐其望见居处乃使中大人尚但谏曰【尚姓但名】天子不当登高登高则百姓虚散自是不敢复升台榭【春秋潜潭巴曰天子无高台榭高台榭则下畔之盖因此以诳帝也】明年遂使钩盾令宋典缮修南宫玉堂又使掖庭令毕岚铸铜人四列于苍龙武阙【苍龙东阙武北阙】又铸四钟皆受二千斛县于玉堂及云台殿前又铸天禄虾蟇吐水于平门外桥东转水入宫又作翻车渴乌【翻车设机车以引水渴乌为曲筒以气引水上也】施于桥西用洒南北郊路以省百姓洒道之费又铸四出文钱钱皆四道识者窃言侈虐已甚形象兆见此钱成必四道而去及京师大乱钱果流布四海复以忠为车骑将军百余日罢六年帝崩中军校尉袁绍説大将军何进令诛中官以悦天下谋泄譲忠等因进入省遂共杀进而绍勒兵斩忠捕宦官无少长悉斩之譲等数十人劫质天子走河上追急譲等悲哭辞曰臣等殄灭天下乱矣惟陛下自爱皆投河而死
　　论曰自古丧大业絶宗禋者其所渐有由矣三世以嬖色取祸【夏以妺嬉殷以妲己周以褒姒○刘攽曰正文案世当作代説已见前】嬴氏以奢虐致灾【秦始皇嬴姓也】西京自外戚失祚东都缘阉尹倾国成败之来先史商之久矣【商谓商略】至于衅起宦夫其略犹或可言何者刑余之丑理谢全生声荣无晖于门阀肌肤莫传于来体推情未鉴其敝即事易以取信加渐染朝事颇识典物故少主慿谨旧之庸女君资出内之命顾访无猜惮之心恩狎有可悦之色亦有忠厚平端懐术纠邪【谓吕强也】或敏才给对饰巧乱实【若良贺对顺帝不举人也】或借誉贞良先时荐誉【曹腾进邉韶延周等也】非直茍恣凶德止于暴横而已然眞邪并行情貎相越【越违也谓貌虽似忠而情实奸邪】故能回惑昏防迷瞀视听盖亦有其理焉【瞀乱也音茂】诈利既滋朋徒日广直臣抗议必漏先言之间【谓蔡邕对诏王甫曹节窃观之乃宣布于外而邕下狱也】至戚发愤方启专夺之隙【谓窦武谋诛宦者反为宦者所杀也】斯忠贤所以智屈社稷故其为墟易曰履霜坚冰至云所从来久矣今迹其所以亦岂一朝一夕哉【易曰非一朝一夕之故其所由来者渐矣由辨之不早辨也易曰履霜坚冰至盖言愼也言初履霜而坚氷至者以喻物渐而至大也】赞曰任失无小过用则违况乃巷职逺参天机【毛诗曰寺人巷伯作为此诗巷职即寺人之职也】舞文巧态作惠作威凶家害国夫岂异归【尚书曰臣无作威作福臣有作威作福其害于而家凶于而国又曰为恶不同同归于乱】







　　后汉书卷一百八
　　后汉书卷一百八考证
　　宦者传寺人掌女宫之戒○句下依宋本添注十八字王之正内者五人○何焯校本者字衍
  </div>
  <div class="pagination">
   <a href="后汉书四库_page59.html">
    上一页
   </a>
   <span>
    ...
   </span>
   <a href="后汉书四库_page55.html">
    55
   </a>
   <a href="后汉书四库_page56.html">
    56
   </a>
   <a href="后汉书四库_page57.html">
    57
   </a>
   <a href="后汉书四库_page58.html">
    58
   </a>
   <a href="后汉书四库_page59.html">
    59
   </a>
   <span class="current-page">
    60
   </span>
   <a href="后汉书四库_page61.html">
    61
   </a>
   <a href="后汉书四库_page62.html">
    62
   </a>
   <a href="后汉书四库_page63.html">
    63
   </a>
   <a href="后汉书四库_page64.html">
    64
   </a>
   <a href="后汉书四库_page65.html">
    65
   </a>
   <span>
    ...
   </span>
   <a href="后汉书四库_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
