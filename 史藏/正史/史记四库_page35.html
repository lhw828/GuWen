<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 35 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 35 页/共 76 页
  </h1>
  <div class="content">
   唐诸王侍读率府长史张守节正义
　　平凖书第八
　　【集解骃案汉书百官表曰大司农属官有平凖令索大司农属官有平凖令丞者以均天下郡国输敛贵则粜之贱则买之平赋以相凖输归于京都故命曰平凖】
　　汉兴接秦之弊丈夫从军旅老弱转粮饟作业剧而财匮自天子不能具钧驷【索天子驾驷马其色宜齐同今言国家贫天子不能具钧色之驷马汉书作醇驷醇与纯一色也或作骍非也】而将相或乗牛车齐民无藏盖【集解如淳曰齐等无有贵贱故谓之齐民若今言平民矣晋灼曰中国被教之民也苏林曰无物可盖藏】于是为秦钱重难用更令民铸钱【集解骃案汉书食货志曰铸榆荚钱索顾氏案古今注云秦钱半两径寸二分重十二铢荚钱重三铢钱谱云文为汉兴也】一黄金一斤【索隠如淳云时以钱为货黄金一斤直万钱非也又臣瓒下注云秦以一镒为一金汉以一斤为一金是其义也】约法省禁而不轨逐利之民蓄积余业以稽市物物踊腾粜【集解李竒曰稽贮滞也如淳曰稽考也考校市物价贵贱有时晋灼曰踊甚也言计市物贱而豫益稸之也物贵而出卖故使物甚腾也汉书粜字作跃索隠李竒云稽贮滞韦昭云稽留待也稽字当如李韦二释晋灼及马融训稽为计及考于义为踈如淳曰踊腾犹仾昂也仾昂者乍贵乍贱也今案汉书粜字作跃者谓物踊贵而价起有如物之腾跃而起也然粜者出卖之名故食货志云大熟则上粜三而舎一是也】米至石万钱马一疋则百金【集解瓒曰秦以一镒为一金汉以一斤为一金】天下已平高祖乃令贾人不得衣丝乗车重租税以困辱之孝惠高后时为天下初定复弛商贾之律然市井之子孙亦不得仕宦为吏量吏禄度官用以赋于民而山川园池市井【正义古人未有市及井若朝聚井汲水便将货物于井邉货卖故言市井】租税之入自天子以至于封君汤沐邑皆各为私奉养焉不领于天下之经费【索隠案经训常言封君已下皆以汤沐邑为私奉养故不领入天子之常税为一年之费也】漕转山东粟以给中都官嵗不过数十万石【索隠説文云漕水转谷也一云车运曰转水运曰漕中都犹都内也皆天子之仓府以给中都官者即今太仓以畜官储者也】至孝文时荚钱益多轻【集解如淳曰如榆荚也】乃更铸四铢钱其文为半两令民縦得自铸钱故吴诸侯也以即山铸钱【索隐案即训就言就出铜之山铸钱故下文云即名铜山是也一解即山山名也】富埒天子【集解徐广曰埒者际畔言邻接相次也骃案孟康曰富与天子等而防减也或曰埒等也】其后卒以叛逆邓通大夫也以铸钱财过王者故吴邓氏钱布天下而铸钱之禁生焉匈奴数侵盗北边屯戌者多邉粟不足给食当食者于是募民能输及转粟于邉者拜爵爵得至大庻长【索隐汉书食货志云文帝用晁错言令人入粟邉六百石爵上造稍增至四千石为五大夫万二千石为大庶长各以多少为差】孝景时上郡以西旱亦复修卖爵令而贱其价以招民及徒复作得输粟县官以除罪益造苑马以广用【索隐谓增益苑囿造廐而养马以广用则马是军国之用也】而宫室列观舆马益增修矣至今上即位数岁汉兴七十余年之间国家无事非遇水旱之灾民则人给家足都鄙廪庾皆满而府库余货财京师之钱累巨万【集解韦昭曰巨万今万万】贯朽而不可校【集觧如淳曰校数也】太仓之粟陈陈相因充溢露积于外至腐败不可食众庶街巷有马阡陌之间成羣而乗字牝者摈而不得聚防【集觧骃案汉书音义曰皆乘父马有牝马间其间则相踶齧故斥不得出会同】守闾阎者食粱肉为吏者长子孙【集解如淳曰时无事吏不数转至于子孙长大而不转职任】居官者以为姓号【集解如淳曰仓氏庾氏是也索隐案如淳注出食货志也】故人人自爱而重犯法先行义而后绌耻辱焉当是之时网疏而民富役财骄溢或至兼并豪党之徒以武断于乡曲【索隐乡曲豪富无官位而以威势主断曲直故曰武断也】宗室有土公卿大夫以下争于奢侈室庐舆服僭于上无限度物盛而衰固其变也自是之后严助朱买臣等招来东瓯【正义乌侯反今台州永宁是也】事两越【正义南越及闽越南越今广州南海也闽越今建州建安也】江淮之间萧然烦费矣唐蒙司马相如开路西南夷凿山通道千余里以广巴蜀巴蜀之民罢焉彭吴贾灭朝鲜置沧海之郡【索隐彭吴贾人姓名始开其道而灭之朝鲜番名】则燕齐之间靡然发动及王恢设谋马邑匈奴絶和亲侵扰北边兵连而不解天下苦其劳而干戈日滋行者赍居者送中外骚扰而相奉百姓抏弊以巧法【索隠三苍抏音五官反邹氏又音五乱反按抏者耗也消耗之名言百姓贫弊故行巧抵之法也】财赂衰耗而不赡入物者补官出货者除罪选举陵迟廉耻相冐武力进用法严令具兴利之臣自此始也【集解韦昭曰羊孔仅之属也】其后汉将嵗以数万骑出击胡及车骑将军卫青取匈奴河南地【正义谓灵夏三州地取在元朔二年】筑朔方【正义今夏州也括地志云夏州秦上郡汉分置朔方郡魏不改隋置夏州】当是时汉通西南夷道作者数万人千里负担馈粮率十余钟致一石【集觧骃案汉书音义曰钟六石四斗】散币于卭僰以集之【索隠应劭云临卭属蜀僰属犍为】数岁道不通蛮夷因以数攻吏发兵诛之【索隠谓发军兴以诛之也】悉巴蜀租赋不足以更之【集解韦昭曰更续也或曰更偿也】乃募豪民田南夷入粟县官而内受钱于都内【集解服防曰入谷于外县受钱于内府也】东至沧海之郡人徒之费拟于南夷又兴十万余人筑卫朔方转漕甚辽逺自山东咸被其劳费数十百巨万府库益虚乃募民能入奴婢得以终身复为郎增秩及入羊为郎始于此其后四年【集解徐广曰元朔五年】而汉遣大将将六将军军十余万击右贤王获首虏万五千级明年大将军将六将军仍再出击胡得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军之士马死者十余万兵甲之财转漕之费不与焉于是大农陈藏钱【集解韦昭曰陈久也】经耗赋税既竭犹不足以奉战士有司言天子曰朕闻五帝之教不相复而治禹汤之法不同道而王所由殊路而建德一也北边未安朕甚悼之日者大将军攻匈奴斩首虏万九千级留蹛无所食【索隠蹛音逝谓贮也韦昭云音滞谓积也又案古今字诂蹛今滞字则蹛与滞同谓富人贮滞积谷则贫者无所食也】议令民得买爵及赎禁锢免减罪请置赏官命曰武功爵【集解瓒曰茂陵中书有武功爵一级曰造士二级曰闲舆卫三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰左庻长十一级曰军卫此武帝所制以宠军功】级十七万凡直三十余万金【索隠大顔云一金万钱也计十一级级十七万合百八十七万金而此云三十余万金其数必有误者顾氏案或解云初一级十七万自此已上每级加二万至十七级合成三十七万也】诸买武功爵官首者试补吏先除【索隠官首武功爵第五也位稍高故得试为吏先除用也】千夫如五大夫【索隠千夫武功十一等爵第七五大夫旧二十等爵第九也言千夫爵秩比于五大夫故杨仆以千夫为吏殆谓此】其有罪又减二等爵得至乐卿【集解徐广曰爵名也骃案汉书音义曰十爵左庻长以上至十八爵为大庶长也名乐卿乐卿者朝位从九卿加乐者别正卿又十九爵为乐公食公卿禄而无职索隠盖此言武功置爵唯得至于乐卿也臣瓒所引茂陵书盖后人记其爵次耳今注称十爵至十八庻长为乐卿十九至二十为乐公乃以旧二十爵释武功爵盖亦臆説尔非也大顔亦以为然】以显军功军功多用越等大者封侯卿大夫小者郎吏吏道杂而多端则官职耗废自公孙以春秋之义绳臣下取汉相张汤用峻文决理为廷尉于是见知之法生【集解张晏曰吏见知不举劾为故縦】而废格沮诽穷治之狱用矣【集解如淳曰废格天子文法使不行也诽谓非上所行若顔异反唇之比也索隠格音阁沮音才绪反诽音非谓废格天子之命而不行及沮败诽谤之者皆被穷治故云废格沮诽之狱用矣】其明年淮南衡山江都王谋反迹见而公卿寻端治之竟其党与而坐死者数万人长吏益惨急而法令明察当是之时招尊方正贤良文学之士或至公卿大夫公孙以汉相布被食不重味为天下先然无益于俗稍骛于功利矣其明年骠骑仍再出击胡获首四万其秋浑邪王率数万之众来降于是汉发车二万乗迎之既至受赏赐及有功之士是岁费凡百余巨万初先是往十余岁河决观【集解徐广曰观县名也属东郡光武改曰卫公国】梁楚之地固已数困而縁河之郡隄塞河輙决壊费不可胜计其后番系欲省砥柱之漕穿汾河渠以为溉田作者数万人郑当时为渭漕渠囘逺凿直渠自长安至华阴作者数万人朔方亦穿渠作者数万人各歴二三朞功未就费亦各巨万十数天子为伐胡盛养马马之来食长安者数万匹卒牵掌者关中不足乃调旁近郡而胡降者皆衣食县官县官不给天子乃损膳解乘舆驷出御府禁藏以赡之其明年山东被水菑民多饥乏于是天子遣使者虚郡国仓廥【集解徐广曰音脍】以振贫民犹不足又募豪富人相贷假尚不能相救乃徙贫民于闗以西及充朔方以南新秦中【集解服防曰地名在北方千里如淳曰长安已北朔方已南瓒曰秦逐匈奴以収河南地徙民以实之谓之新秦今以地空故复徙民以实之】七十余万口衣食皆仰给县官数岁假予产业使者分部护之冠盖相望其费以亿计不可胜数于是县官大空而富商大贾或蹛财役贫【集解骃案汉书音义曰蹛停也一曰贮也索隠萧该案字林云贮尘也音伫此谓居积停滞尘乆也子贡发贮鬻财是也】转毂百数【集解李竒曰车也】废居居邑【集解徐广曰废居者贮畜之名也有所废有所畜言其乗时射利也骃案服防曰居毂于邑也如淳曰居贱物于邑中以待贵索隠刘氏云废出卖也居停蓄也是出卖于居者为废故徐氏曰有所废有所畜是也】封君皆低首仰给【集解晋灼曰低音抵距也服防曰仰给于商贾索隠服防説是也而刘伯荘以为封君及大商皆低首营私以自给不佐天子非也】冶铸煮盐财或累万金而不佐国家之急黎民重困于是天子与公卿议更钱造币以赡用而摧浮滛并兼之徒是时禁苑有白鹿而少府多银锡自孝文更造四铢钱至是岁四十余年从建元以来用少县官往往即多铜山而铸钱民亦间盗铸钱不可胜数钱益多而轻【集解如淳曰磨钱取镕故也瓒曰铸钱者多故钱轻轻亦贱也】物益少而贵【集解如淳曰但铸作钱不作余物】有司言曰古者皮币诸侯以聘享金有三等黄金为上白金为中赤金为下【集解骃案汉书音义曰白金银也赤金丹阳铜索説文云铜赤金也注云丹阳铜者神异经云西方金山有丹阳铜也】今半两钱法重四铢【集解韦昭曰文为半两实重四铢】而奸或盗摩钱里取镕【集解徐广曰音容吕静曰冶噐法谓之镕】钱益轻薄而物贵则逺方用币烦费不省乃以白鹿皮方尺缘以藻缋【集解徐广曰藻一作紫】为皮币直四十万王侯宗室朝觐聘享必以皮币荐璧然后得行又造银锡为白金【集解如淳曰杂铸银锡为白金也】以为天用莫如龙【索易云行天莫如龙是也】地用莫如马【索隠易云行地莫如马是也】人用莫如龟【索礼云诸侯以龟为寳是也】故白金三品其一曰重八两圜之其文龙名曰白选直三千【索隠顾氏案钱谱其文为龙形隠起肉好皆图文又作云霞之象选蘓林音选择之选包恺及刘氏音息恋反尚书大传云夏后氏不杀不刑死罪罚二千馔马融云馔六两汉书作撰二字音同也晋灼案黄图云直三千三百也】二曰重差小方之其文马直五百【索隠谓以八两差为三品此重六两下小撱重四两也云以重差小者谓半两为重故差小重六两而其形方钱谱肉好皆方隠起马形肉好之下又有连珠文也】三曰复小撱之其文龟直三百【索隠撱音汤果反尔雅注撱者狭长也谓长而去四角也钱谱肉圆好方皆隠起龟甲文】令县官销半两钱更铸三铢钱文如其重盗铸诸金钱罪皆死而吏民之盗铸白金者不可胜数于是以东郭咸阳孔仅为大农丞领盐铁事【索隠东郭姓咸阳名也案风俗通东郭牙齐大夫咸阳其后也】桑羊以计算用事侍中咸阳齐之大煮盐孔仅南阳大冶皆致生累千金故郑当时进言之羊雒阳贾人子以心计年十三侍中故三人言利事析秋毫矣【索隠言百物毫芒至秋皆羙细今言羊等三人言利亊纤悉能分析其秋毫也】法既益严吏多废免兵革数动民多买复及五大夫徴发之士益鲜于是除千夫五大夫为吏不欲者出马故吏皆通适令伐棘上林【集解韦昭曰欲令出马无马者令伐棘索隠谓故吏先免者皆适令伐棘上林不谓无马者韦説非也】作昆明池【索隠案黄圗武帝穿昆明池周四十里以习水战荀悦云昆明子居滇河中故习水战以伐之也】其明年大将军骠骑大出击胡【集解徐广曰元狩四年】得首虏八九万级赏赐五十万金汉军马死者十余万匹转漕车甲之费不与焉是时财匮战士颇不得禄矣有司言三铢钱轻易奸诈乃更请诸郡国铸五铢钱周郭其下令不可磨取镕焉大农上盐铁丞孔仅咸阳言山海天地之藏也皆宜属少府【索隠韦昭云少府天子私所给赐经用也公用属大司农】陛下不私以属大农佐赋愿募民自给费因官器作煮盐官与牢盆【集解如淳曰牢廪食也古者名廪为牢也盆者煑盐盆索隠蘓林云牢价直也今世人言雇手牢盆小顔云蘓説是乐彦云牢乃盆名其説异也】浮食竒民欲擅管山海之货【集解张晏曰若人执仓库之管籥或曰管固索隠包恺竒音羁谓侯也非农工之俦故言竒也擅音善】以致富羡役利细民【索隠羡音弋战反羡饶也与衍同义】其沮事之议不可胜听【索隠沮止也仅等言山海之藏宜属大农竒人欲擅其利必有沮止之议此不可听许也】敢私铸铁器煑盐者釱左趾【集解史记音义曰釱音徒计反韦昭曰釱以铁为之着左趾以代刖也索隠三苍云釱踏脚钳也字林音大计反张斐汉晋律序云状如跟衣着足足下重六斤以代刖至魏武改以灭代釱也】没入其器物郡不出铁者置小铁官【集解邓展曰铸故铁】便属在所县使孔仅东郭咸阳乗传举行天下盐铁作官府除故盐铁家富者为吏吏道益杂不选而多贾人矣商贾以币之变多积货逐利于是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南亩【集解李竒曰齐皆也】商贾滋众贫者畜积无有皆仰县官异时算轺车贾人缗钱皆有差请算如故【集解李斐曰缗也以贯钱也一贯千缗出二十算也诗云维丝伊缗如淳曰胡公名钱为缗者诗云氓之蚩蚩抱布贸故谓之缗也索隠异时犹前时也説文云轺小车也傅子言汉代贱乗轺今则贵之言算轺车者有轺车使出税一算二算也缗音旻】诸贾人末作贳贷买居邑稽诸物【索隠稽者停留也即上文所谓废居居邑也】及商以取利者虽无市籍各以其物自占【索隠郭璞云占自隠度也谓各自隠度其财物多少为文簿送之官也若不尽皆没入于官占音之赡反】率缗钱二千而一算【集解瓒曰此缗钱为是储缗钱也故随其用所施施于利重者其算亦多】诸作有租及铸【集解如淳曰以手力所作而卖之】率缗钱四千一算非吏比者三老北边骑士【集解如淳曰非吏而得与吏比者官谓三老北邉骑士也楼船令边郡选富者为车骑士】轺者以一算商贾人轺车二算【集解如淳曰啇贾有轺车使出二算重其赋也】船五丈以上一算匿不自占占不悉戍边一岁没入缗钱【索隠悉尽也具也若通其家财不周悉尽者罚戍边一岁】有能告者以其半畀之贾人有市籍者及其家属皆无得籍名田以便农【索隠谓贾人有市籍不许以名占田也】敢犯令没入田僮【索隠若贫人更占田则没其田及仆僮皆入之于官】天子乃思卜式之言召拜式为中郎爵左庶长赐田十顷布告天下使明知之初卜式者河南人也以田畜为事亲死式有少弟弟壮式脱身出分独取畜羊百余田宅财物尽予弟式入山牧十余嵗羊致千余头买田宅而其弟尽破其业式輙复分予弟者数矣是时汉方数使将撃匈奴卜式上书愿输家之半县官助边天子使使问式欲官乎式曰臣少牧不习仕宦不愿也使问曰家岂有寃欲言事乎式曰臣生与人无分争式邑人贫者贷之不善者教顺之所居人皆从式式何故见寃于人无所欲言也使者曰茍如此子何欲而然式曰天子诛匈奴愚以为贤者宜死节于边有财者宜输委如此而匈奴可灭也使者具其言入以闻天子以语丞相曰此非人情不轨之臣不可以为化而乱法愿陛下勿许于是上久不报式数歳乃罢式式归复田牧岁余会军数出浑邪王等降县官费众仓府空其明年贫民大徙皆仰给县官无以尽赡卜式持钱二十万予河南守以给徙民河南上富人助贫人者籍天子见卜式名识之曰是固前而欲输其家半助边乃赐式外繇四百人【集解骃案汉书音义曰外繇谓戍边也一人出三百钱谓之过更式歳得十二万钱也一説在繇役之外得复除四百人】式又尽复子县官是时富豪皆争匿财唯式尤欲输之助费天子于是以式终长者故尊显以风百姓初式不愿为郎上曰吾有羊上林中欲令子牧之式乃拜为郎布衣屩而牧羊【集解韦昭曰履草也】岁余羊肥息上过见其羊善之式曰非独羊也治民亦犹是也以时起居恶者輙斥去毋令败羣上以式为竒拜为缑氏令试之缑氏便之迁为成臯令将漕最上以为式朴忠拜为齐王太傅而孔仅之使天下铸作器三年中拜为大农列于九卿【集解徐广曰元鼎二年时丙寅岁】而桑羊为大农丞筦诸防计事稍稍置均输以通货物矣【集解孟康曰谓诸当所输于官者皆令输其土地所饶平其所在时价官更于佗处卖之输者既便而官有利汉书百官表大司农属官有均输令】始令吏得入谷补官郎至六百石自造白金五铢钱后五岁赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大抵无虑皆铸金钱矣【索隠抵归也刘氏云大抵犹大畧也案大抵无虑者谓言大略归于铸钱更无他事从虑也】犯者众吏不能尽诛取于是遣博士禇大徐偃等分曹循行郡国【集解服防曰分曹职案行】举兼并之徒守相为吏者而御史大夫张汤方隆贵用事减宣杜周等为中丞义纵尹齐王温舒等用惨急刻深为九卿而直指夏兰之属始出矣而大农顔异诛【集解徐广曰元狩四年时壬戌嵗也】初异为济南亭长以亷直稍迁至九卿上与张汤既造白鹿皮币问异异曰今王侯朝贺以苍璧直数千而其皮荐反四十万本末不相称天子不説张汤又与异有郤及人有告异以它议事下张汤治异异与客语客语初令下有不便者【集解李竒曰异与客语道诏令初下有不便处也】异不应防反唇汤奏异当九卿见令不便不入言而腹诽论死自是之后有腹诽之法以此而公卿大夫多謟谀取容矣天子既下缗钱令而尊卜式百姓终莫分财佐县官于是杨可告缗钱纵矣郡国多奸铸钱【索隠谓多奸巧杂以铅锡也】钱多轻而公卿请令京师铸钟官赤侧【集解如淳曰以赤铜为其郭也今钱见有赤侧者不知作法云何索隠钟官掌铸赤侧之钱韦昭曰侧边也】一当五赋官用非赤侧不得行【集解骃案汉书音义曰俗所谓紫绀钱也】白金稍贱民不寳用县官以令禁之无益岁余白金终废不行是岁也张汤死【集解徐广曰元鼎三年】而民不思【索隠乐彦云诸所废兴附王防下皆自汤故人不思也】其后二岁赤侧钱贱民巧法用之不便又废于是悉禁郡国无铸钱专令上林三官【集解骃案汉书百官表水衡都尉武帝元鼎二年初置掌上林苑属官有上林均输钟官辨铜令然则上林三官其是此三令乎】铸钱既多而令天下非三官钱不得行诸郡国所前铸钱皆废销之输其铜三官而民之铸钱益少计其费不能相当唯真工大奸乃盗为之卜式相齐而杨可告缗徧天下【集解瓒曰商贾居积及伎巧之家非桑农所生出谓之缗茂陵中书有缗田奴婢是也索隠杨姓可名也如淳云告缗令杨可所告言】中家以上大抵皆遇告杜周治之狱少反者【集解如淳曰治匿缗之罪其狱少有反者索隠反音幡反谓反使从轻也案刘德为京兆尹每行县多所平反是也】乃分遣御史廷尉正监分曹【索隠如淳云曹軰也谓分曹軰而出为使也】往即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事畜藏之产业而县官有盐铁缗钱之故用益饶矣益广关置左右辅【集解徐广曰元鼎三年丁卯嵗徙函谷关于新安东界】初大农筦盐铁官布多【索隠布谓泉布】置水衡欲以主盐铁及杨可告缗钱上林财物众乃令水衡主上林上林既充满益广是时越欲与汉用船战逐【集解韦昭曰战鬬驰逐也】乃大修昆明池列观环之治楼船高十余丈旗帜加其上甚壮【索隠盖始穿昆明池欲与滇王战今乃更大修之将与南越吕嘉战逐故作楼船于是杨仆有将军之号又下文云因南方楼船卒二十余万击南越也昆明池有豫章舘豫章地名以言将出军于豫章也】于是天子感之乃作柏梁台高数十丈宫室之修由此日丽乃分缗钱诸官而水衡少府大农太仆各置农官往往即郡县比没入田田之【索隠谓比者所没入之田也】其没入奴婢分诸苑养狗马禽兽及与诸官诸官益新置多【集解如淳曰水衡少府太仆司农皆有农官是为多】徙奴婢众而下河漕度四百万石【索隠乐彦云度犹运也】及官自籴乃足【索隠谓天子所给廪食者多故不如官自籴乃足也】所忠言世家子弟【集解如淳曰世世有禄秩家索隠所忠人姓名服防云掌故官取书于司马相如者封禅书公孙卿因所忠言宝鼎是也唯姚察独以为所患非也】富人或鬬鸡走狗马弋猎博戏乱齐民【索隠晋灼云中国被教齐整之民也】乃徴诸犯令相引数千人命曰株送徒入财者得补郎郎选衰矣【集解应劭曰株根本也送引也如淳曰株根蔕也诸坐博戏事决为徒者能入钱得补郎也或曰先至者为根索隠李竒曰先至者为魁株也送当作选选引也应李二音是先至之人今之相引似若得其株本则枝叶自穷故曰株送徒又文頴曰凡鬬鸡胜者为株传云阳沟之鸡三岁为株今则鬬鸡走马者用之因其鬬鸡本胜时名故云株选徒者也】是时山东被河菑及嵗不登数年人或相食方一二千里天子怜之诏曰江南火耕水耨【集解应劭曰烧草下水种稲草与稲并生高七八寸因悉芟去复下水灌之草死独稲长所谓火耕水耨也】令饥民得流就食江淮间欲留之处遣使冠盖相属于道防之下巴蜀粟以振之其明年天子始廵郡国东渡河河东守不意行至不办自杀行西逾陇陇西守以行往卒【集解骃案汉书音义曰逾度也卒仓卒】天子从官不得食陇西守自杀于是上北出萧闗从数万骑猎新秦中以勒边兵而归新秦中或千里无亭徼【集解如淳曰徼亦卒求盗之属也晋灼曰徼塞也瓒曰既无亭又不徼廵无卫邉之备也】于是诛北地太守以下而令民得畜牧边县【集解骃案汉书音义曰令民得畜牧于边县也瓒曰先是新秦中千里无民畏宼不敢畜牧令设亭徼故民得畜牧也】官假马母三嵗而归及息什一以除告缗用充仭新秦中【集解李竒曰边有官马今令民能畜官母马者满三歳归之也及有蕃息与当出缗筭者皆复令居新秦中又充仭之也谓与民母马令得为马种令十母马还官一驹此为息什一也瓒曰前以边用不足故设告缗之令设亭徼边民无警皆得田牧新秦中已充故除告缗不复取于民】既得宝鼎立后土太一祠【集解徐广曰元鼎四年立后土五年立太畤】公卿议封禅事而天下郡国皆豫治道桥缮故宫及当驰道县县治官储设供具而望以待幸其明年南越反西羌侵边为桀于是天子为山东不赡赦天下因南方楼船卒二十余万人击南越数万人发三河以西骑撃西羌又数万人渡河筑令居【索隠令音零姚氏音连韦昭云金城县】初置张掖酒泉郡【集解徐广曰元鼎六年】而上郡朔方西河河西闻田官斥塞卒【集解如淳曰塞斥卒】六十万人戍田之中国缮道餽粮逺者三十近者千余里皆仰给大农边兵不足乃发武库工官兵器以赡之车骑马乏絶县官钱少买马难得乃着令令封君以下至三百石以上吏以差出牝马天下亭亭有畜牸马嵗课息齐相卜式上书曰臣闻主忧臣辱而越反臣愿父子与齐习船者往死之天子下诏曰卜式虽躬耕牧不以为利有余輙助县官之用今天下不幸有急而式奋愿父子死之虽未战可谓义形于内赐爵闗内侯金六十斤田十顷布告天下天下莫应列侯以百数皆莫求从军击羌越至酎少府省金【集解如淳曰省视诸侯金有轻有重也或曰至尝酎饮宗庙时少府视其金多少也】而列侯坐酎金失侯者百余人【集解如淳曰汉仪注王子为侯侯嵗以户口酎黄金于汉庙皇帝临受献金以助祭大祀日饮酎饮酎受金金少不如斤两色恶王削县侯免国索隠刘氏云言列侯多以百而数故坐酎金失侯者一百六人也】乃拜式为御史大夫【集解徐广曰元鼎六年】式既在位见郡国多不便县官作盐铁铁器苦恶【集解瓒曰谓作铁噐民患苦其不好】贾贵【索隠言盐既苦而器又恶故买卖贵也苦又音古言噐苦窳不好凡病之噐云苦窳窳音庾事见本纪苦如字读亦通】或彊令民买卖之而船有算商者少物贵乃因孔仅言船算事上由是不悦卜式汉连兵三嵗诛羌灭南越畨禺以西至蜀南者置初郡十七【集解徐广曰南越为九郡骃案晋灼曰元鼎六年定越地以为南海苍梧鬰林合浦交趾九眞日南珠崖儋耳郡定西南夷以为武都防牱越嶲沈犂汶山郡及地理志西南夷传所置犍为零陵益州郡凡十七也】且以其故俗治毋赋税南阳汉中以往郡各以地比给初郡【索隠比音鼻南阳汉中已往之郡各以其地比近给初郡初郡即西南初置之郡也】吏卒奉食币物传车马被具【索隠奉音扶用反包氏同】而初郡时时小反杀吏汉发南方吏卒往诛之间岁万余人费皆仰给大农大农以均输调盐铁助赋故能赡之然兵所过县为以訾给毋乏而已不敢言擅赋法矣【集解徐广曰擅一作经经常也唯取用足耳不暇顾经常法则矣】其明年元封元年卜式贬秩为太子太傅而桑羊为治粟都尉领大农尽代仅筦天下盐铁羊以诸官各自市相与争物故腾跃而天下赋输或不偿其僦费【索隠服防谓载云僦言所输物不足偿其雇载之费也僦音子就反】乃请置大农部丞数十人分部主郡国各往往县置均输盐铁官令逺方各以其物贵时商贾所转贩者为赋而相灌输置平凖于京师都受天下委输召工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利【集解如淳曰牟取也】则反本而万物不得腾踊故抑天下物名曰平凖天子以为然许之于是天子北至朔方东到太山廵海上并北边以归所过赏赐用帛百余万匹钱金以巨万计皆取足大农羊又请令史得入粟补官及罪人赎罪令民能入粟甘泉各有差以复终身不告缗他郡国各输急处【索隠谓他郡能入粟输所在急要之处也】而诸农各致粟山东漕益嵗六百万石一岁之中太仓甘泉仓满边余谷诸物均输帛五百万匹民不益赋而天下用饶于是羊赐爵左庶长黄金再百斤焉是岁小旱上令官求雨卜式言曰县官当食租衣税而已今羊令吏坐市列肆【索隠谓吏坐市肆行列之市】贩物求利亨羊天乃雨
　　太史公曰农工商交易之路通而龟贝金钱刀布之币兴焉【索隠钱本名泉言货之流如泉也故周有泉府之官及景王乃铸大钱布泉者言货流布故周礼谓三夫之布食货志货布长二寸五分首长八分足枝长八分刀者钱也食货志有契刀错刀契刀长二寸直五百错刀以黄金错直五千以其形如刀故曰刀以其利于人也又古者货贝宝龟食货志有十朋五贝皆用为货贝各有多少两贝为朋故直二百一十六元龟十朋故直二千一百六十已下各有差也】所从来久远自高辛氏之前尚矣靡得而记云故书道唐虞之际诗述殷周之世安宁则长庠序先本绌末以礼义防于利事变多故而亦反是是以物盛则衰时极而转【集解徐广曰时一作衰】一质一文终始之变也禹贡九州各因其土地所宜人民所多少而纳职焉汤武承易变使民不倦各兢兢所以为治而稍陵迟衰防齐桓公用管仲之谋通轻重之权【集解管子有轻重之法】徼山海之业以朝诸侯用区区之齐显成霸名魏用李克尽地力为彊君自是之后天下争于战国贵诈力而贱仁义先富有而后推让故庶人之富者或累巨万而贫者或不厌糟糠有国彊者或并羣小以臣诸侯而弱国或絶祀而灭世以至于秦卒并海内虞夏之币金为三品【索隠即下或黄或白或赤也黄黄金也白白银也赤赤铜也见食货志】或黄或白或赤或钱或布【集解如淳曰布于民间也】或刀【集解如淳曰名钱为刀者以其利于民】或龟贝及至秦中一国之币为三等黄金以镒名【集解孟康曰二十两为镒】为上币铜钱识曰半两重如其文为下币而珠玉龟贝银锡之属为器饰寳藏不为币然各随时而轻重无常于是外攘夷狄内兴功业海内之士力耕不足粮饟女子纺绩不足衣服古者尝竭天下之资财以奉其上犹自以为不足也无异故云事势之流相激使然曷足怪焉
　　【索隠述賛曰平凖之立通货天下既入县官或振华夏其名刀布其文龙马増筭告缗裒多益寡羊心计卜式长者都内克殷取赡郊野】




　　史记卷三十
　　史记卷三十考证
　　平凖书物踊腾粜索隠按汉书粜字作跃者谓物踊贵而价起有如物之腾跃而起也然粜者出卖之名故食货志云大熟则上粜三而舍一是也○【臣世骏】按作跃则宜属上句作粜则宜属下句
　　布衣屩而牧羊集解韦昭曰履草也○推寻文义宜云屩草履也
　　徙奴婢众○徙一本作徒
　　名工官治车诸器○名一本作召






　　史记卷三十考证
&lt;史部,正史类,史记&gt;
　　钦定四库全书
　　史记卷三十一
　　汉　　太　　　　史　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　吴太伯世家第一
　　【索隐系家者记诸侯本系也言其下及子孙常有国故孟子曰陈仲子齐之系家又董仲舒曰王者封诸侯非官之也得以代代爲家者也】
　　吴太伯【集解韦昭曰后武王追封爲吴伯故曰吴太伯索隐国语黄池之防晋定公使谓吴王夫差曰夫命圭有命固曰吴伯不曰吴王是吴夲伯爵也范甯解论语曰太者善大之称伯者长也周太王之元子故曰太伯称仲雍季歴皆以字配名则伯亦是字又是爵但其名史籍先阙尔正义吴国号也太伯居梅里在常州无锡县东南六十里至十九世孙寿梦居之号句吴寿梦卒诸樊南徙吴至二十一代孙光使子胥筑阖闾城都之今蘓州也】太伯弟仲雍【索隐伯仲季是兄弟次第之字若表徳之字意义与名相符则系夲曰吴孰哉居藩篱宋忠曰孰哉仲雍字藩篱今吴之余暨也解者云雍是孰食故曰雍字孰哉也】皆周太王之子而王季歴之兄也季歴贤而有圣子昌太王欲立季歴以及昌于是太伯仲雍二人乃犇荆蛮文身断髪示不可用【集解应劭曰常在水中故断其髪文其身以象龙子故不见伤害正义江熈云太伯少弟季歴生文王昌有圣徳太伯知其必有天下故欲传国于季歴以太王病托采药于吴越不反太王薨而季歴立一让也季歴薨而文王立二让也文王薨而武王立遂有天下三让也又释云太王病托采药生不事之以礼一让也太王薨而不反使季歴主防不葬之以礼二让也断髪文身示不可用使季歴主祭祀不祭之以礼三让也】以避季歴季歴果立是爲王季而昌爲文王太伯之犇荆蛮自号句吴【集解宋忠曰句吴太伯始所居地名索隐荆者楚之旧号以州言之曰荆蛮者闽也南夷之名蛮亦称越此言自号句吴吴名起于太伯明以前未有吴号地在楚越之界故称荆蛮顔师古注汉书以吴言句者夷之发声犹言于越耳此言号句吴当如顔解而注引宋忠以为地名者系本居篇云孰哉居藩篱孰姑徙句吴宋氏见史记有太伯自号句吴之文遂弥缝解彼云是太伯始所居地名裴氏引之恐非其义藩篱既有其地句吴何总不知眞实吴人不闻别有城邑谓名句吴则系本之文或难依信】荆蛮义之从而归之千余家立爲吴太伯太伯卒【集解皇览曰太伯在吴县北梅里聚去城十里】无子弟仲雍立是爲吴仲雍仲雍卒【索隐吴地记曰仲雍在吴乡常孰县西海虞山上与言偃并列】子季简立季简卒子叔达立叔达卒子周章立是时周武王克殷求太伯仲雍之后得周章周章已君吴因而封之乃封周章弟虞仲于周之北故夏虚【集解徐广曰在河东大阳县】是爲虞仲【索隐夏都安邑虞仲都大阳之虞城在安邑南故曰夏虚左传曰太伯虞仲太王之昭则虞仲是太王之子必也又论语称虞仲夷逸隐居放言是仲雍称虞仲今周章之弟亦称虞仲者盖周章之弟字仲始封于虞故曰虞仲则仲雍本字仲而爲吴之始祖故后代亦称虞仲所以祖与孙同号也】列爲诸侯周章卒子熊遂立熊遂卒子柯相立【正义柯音歌相音相匠反】柯相卒子彊鸠夷立彊鸠夷卒子余桥疑吾立【正义桥音蹻骄反】余桥疑吾卒子柯卢立柯卢卒子周繇立【正义繇音遥又如字】周繇卒子屈羽立【正义屈音居勿反】屈羽卒子夷吾立夷吾卒子禽处立禽处卒子转立【索隐谯周古史考云柯转】转卒子颇髙立【索隐古史考作颇梦】颇髙卒子句卑立【索隐古史考云毕轸】是时晋献公灭周北虞公以开晋伐虢也【索隐春秋经僖公五年冬晋人执虞公左氏二年传曰晋荀息请以屈产之乘与垂棘之璧假道于虞以伐虢虞公许之且请先伐虢宫之奇諌不聼晋里克荀息帅师防虞师伐虢灭下阳五年传曰晋侯复假道伐虢宫之竒以其族行曰虞不腊矣八月甲午晋侯围上阳冬十有二月灭虢师还遂袭虞灭之】句卑卒子去齐立去齐卒子夀梦立【正义梦莫公反】寿梦立而吴始益大称王自太伯作吴五世而武王克殷封其后爲二其一虞在中国其一吴在夷蛮十二世而晋灭中国之虞中国之虞灭二世而夷蛮之吴兴【正义中国之虞灭后二世合七十一年至夀梦而兴大称王】大凡从太伯至寿梦十九世【索隐寿梦是仲雍十八代孙】王寿梦二年【索隐自寿梦以下始有其年春秋唯记卒计寿梦二年当成公七年】楚之亡大夫申公巫臣怨楚将子反而犇晋自晋使吴教吴用兵乘车令其子爲吴行人【集解服防曰行人掌国賔客之礼籍以待四方之使賔大客受小客之币辞索隐左氏成二年曰巫臣聘齐及郑使介反币而以夏姬行遂奔晋七年传曰子重子反杀巫臣之族而分其室巫臣遗二子书曰余必使尔罢于奔命以死巫臣使于吴吴子寿梦悦之乃通吴于晋敎呉乘车敎之战阵敎之叛楚寘其子狐庸焉使爲行人呉始伐楚伐巢伐徐马陵之防吴入州来子重子反于是乎一岁七奔命】吴于是始通于中国吴伐楚十六年楚共王伐吴至衡山【集解杜预曰吴兴乌程县南也索隐春秋经襄三年楚公子婴齐帅师伐吴左传曰楚子重伐吴爲简之师克鸠兹至于衡山也】二十五年王寿梦卒【索隐襄十二年经曰秋九月吴子乘卒左传曰寿梦计从成六年至此正二十五年系本曰吴孰姑徙句吴宋忠曰孰姑夀梦也代谓祝梦乘诸也寿孰音相近姑之言诸也毛诗传读姑爲诸孰姑夀梦是一人又名乘也】寿梦有子四人长曰诸樊【索隐春秋经书吴子遏左传称诸樊盖遏是其名诸樊是其号公羊传遏作谒】次曰余祭次曰余昧【索隐左氏曰阍戕戴吴杜预曰戴吴余祭也又襄二十八年左氏齐庆封奔吴吴句余与之朱方杜预曰句余吴子夷末也按余祭以襄二十九年卒则二十八年赐庆封邑不得是夷末但句余或别是一人杜预误以爲夷末尔惟史记公羊作余昧左氏及谷梁并爲夷末夷末句余音字各异不得爲一正义祭侧界反昧莫葛反】次曰季札【索隐公羊传曰谒也余祭也夷昧也与季子同母者四人季子弱而才兄弟皆爱之同欲以爲君季子犹不受谒请兄弟迭为君而致国乎季子皆曰诺故谒也死余祭也立余祭也死夷昧也立夷昧也死则国冝之季子季子使而亡焉僚者长庶也即之阖闾曰将从先君之命与则国冝之季子也如不从先君之命则宜立者我也僚恶得爲君乎于是使专诸刺僚史记夀梦四子亦约公羊文但以僚爲余昧子爲异耳左氏其文不明服防用公羊杜预依史记及呉越春秋下注徐广引系本云夷昧生光引吴越春秋云王僚夷昧子今检系本呉越春秋并无此语然按左氏狐庸对赵文子谓夷末甚徳而度其天所啓也必此君之子孙实终之若以僚爲夷末子不应此言又光言我王嗣则光是夷昧子明僚是夀梦庶子】季札贤而夀梦欲立之季札让不可于是乃立长子诸樊摄行事当国王诸樊元年【集解骃案系本曰诸樊徙吴也索隐按在左氏襄十四年】诸樊已除丧让位季札季札谢曰曹宣公之卒也诸侯与曹人不义曹君【集解服防曰宣公曹伯庐也以鲁成公十三年防晋侯伐秦卒于师曹君公子负刍也负刍在国闻宣公卒杀太子而自立故曰不义之也】将立子臧子臧去之以成曹君【集解服防曰子臧负刍庶兄索隐成十三年左传曰曹宣公卒于师曹人使公子负刍守使公子欣时逆丧秋负刍杀其太子而自立杜预曰皆宣公庶子也负刍成公也欣时子臧也十五年传曰会于戚讨曹成公也执而归诸京师诸侯将见子臧于王而立之子臧曰前志有之曰圣达节杜预曰圣人应天命不拘常体也次守节杜预曰谓贤者下失节杜预曰愚者妄动也爲君非吾节也虽不能圣敢失守乎遂逃奔宋】君子曰能守节矣君义嗣【集解王肃曰义冝也嫡子嗣国得礼之冝杜预曰诸樊嫡子故曰义嗣索隐君子者左丘明所爲史评仲尼之辞指仲尼为君子也】谁敢干君有国非吾节也札虽不才愿附于子臧之义吴人固立季札季札弃其室而耕乃舍之【正义舍音舍】秋吴伐楚楚败我师四年晋平公初立【索隐左传襄十六年春葬晋悼公平公即位是也】十三年王诸樊卒【索隐春秋经襄二十五年十有二月吴子遏伐楚门于巢卒左氏曰吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死彊其少安从之吴子门焉牛臣隐于短墙以射之卒】有命授弟余祭欲传以次必致国于季札而止以称先王夀梦之意且嘉季札之义兄弟皆欲致国令以渐至焉季札封于延陵故号曰延陵季子【索隐襄三十一年左传赵文子问于屈狐庸曰延州来季子其果立乎杜预曰延州来季札邑昭二十七年左传曰吴子使延州来季子聘于上国杜预曰季子本封延陵后复封州来故曰延州来成七年左传曰吴入州来杜预曰州来楚邑淮南下蔡县是昭十三年传吴伐州来二十三年传吴灭州来则州来本爲楚邑吴伐灭以封季子也地理志云防稽毗陵县季札所居太康地理志曰故延陵邑季札所居粟头有季札祠地理志云沛郡下蔡县古州来国爲楚所灭后吴取之至夫差迁昭侯于州来公羊传曰季子去之延陵终身不入吴国何休曰不入吴朝廷也此云封于延陵谓国而赐之以采邑杜预春秋释例土地名则云延州来阙不知何故而爲是言】王余祭三年齐相庆封有罪自齐来犇吴吴予庆封朱方之县【集解骃案吴地记曰朱方秦改曰丹徒】以爲奉邑以女妻之冨于在齐四年吴使季札聘于鲁【集解骃案在春秋鲁襄公二十九年】请观周乐【集解服防曰周乐鲁所受四代之乐也杜预曰鲁以周公故有天子礼乐】爲歌周南召南【集解杜预曰此皆各依其本国歌所常用声曲】曰美哉始基之矣【集解王肃曰言始造王基也】犹未也【集解贾逵曰言未有雅颂之成功也杜预曰犹有商纣未尽善也】然勤而不怨【集解杜预曰未能安乐然其音不怨怒】歌邶鄘卫【集解杜预曰武王伐纣分其地爲三监三监叛周公灭之并三监之地更封康叔故三国尽被康叔之化】曰羙哉渊乎忧而不困者也【集解贾逵曰渊深也杜预曰亡国之音哀以思其民困卫康叔武公德化深逺虽遭宣公乱懿公灭亡民犹秉义不至于困】吾闻卫康叔武公之德如是是其卫风乎【集解贾逵曰康叔遭管叔蔡叔之难武公罹幽王褒姒之变故曰康叔武公之徳如是杜预曰康叔武公皆卫之令德君也聼声以爲别故有疑言】歌王【集解服防曰王室当在雅衰防而列在风故国人犹尊之故称王犹春秋之王人也杜预曰王黍离也】曰美哉思而不惧其周之东乎【集解服防曰平王东迁雒邑杜预曰宗周殒灭故忧思犹有先王之遗风故不惧也正义思音肆】歌郑【集解贾逵曰郑风东郑是】曰其细已甚民不堪也是其先亡乎【集解服防曰其风细弱已甚摄于大国之间无逺虑持久之风故曰民不堪将先亡也】歌齐曰羙哉泱泱乎大风也哉【集解服防曰泱泱舒缓深逺有太和之意其诗风刺辞约而义微体疎而不切故曰大风索隐泱于良反泱泱犹汪洋汪洋美盛貌也杜预曰大之声】表东海者其太公乎【集解王肃曰言为东海之表式】国未可量也【集解服防曰国之兴衰世数长短未可量也杜预曰言其或将复兴】歌曰羙哉荡荡乎乐而不滛【集解贾逵曰荡然无忧自乐而不荒滛也】其周公之东乎【集解杜预曰周公遭管蔡之变东征为成王陈后稷先公不敢荒滛以成王业故言其周公东乎】歌秦曰此之谓夏声夫能夏则大大之至也其周之旧乎【集解杜预曰秦仲始有车马礼乐去戎狄之音而有诸夏之声故谓之夏声及襄公佐周平王东迁而受其故地故曰周之旧也】歌魏曰美哉沨沨乎大而婉俭而易行以德辅此则盟主也【集解徐广曰盟一作明骃案贾逵曰其志大直而有曲体归中和中庸之徳难成而实易行故曰以德辅此则盟主也杜预曰惜其国小而无明君索隐沨音冯又音泛杜预曰中庸之声婉约也大而约则俭节易行左传盟作明故徐广亦云一作明此以聼声知政言其明聼尔非盟防也】歌唐曰思深哉其有陶唐氏之遗风乎不然何忧之逺也【集解杜预曰晋本唐国故有尧之遗风忧深思逺情发于声也】非令德之后谁能若是歌陈曰国无主其能久乎【集解杜预曰滛声放荡无所畏忌故曰国无主】自郐以下无讥焉【集解服防曰郐以下及曹风也其国小无所刺讥】歌小雅【集解杜预曰小雅小正亦乐歌之章】曰美哉思而不贰【集解杜预曰思文武之徳无贰叛之心也】怨而不言【集解王肃曰非不能言畏罪咎也】其周徳之衰乎【集解杜预曰衰小也】犹有先王之遗民也【集解杜预曰谓有殷王余俗故未大】歌大雅【集解杜预曰大雅陈文王之徳以正天下】曰广哉熈熈乎【集解杜预曰熙熈和乐声】曲而有直体【集解杜预曰论其声】其文王之徳乎歌颂【集解杜预曰颂者以其成功告于神明】曰至矣哉【集解贾逵曰言道备至也】直而不倨【集解杜预曰倨傲也】曲而不诎【集解杜预曰诎挠也】近而不偪【集解杜预曰谦退也】逺而不携【集解杜预曰携贰也】迁而不【集解服防曰迁徙也文王徙酆武王居鄗杜预曰滛过荡也】复而不厌【集解杜预曰常日新也】哀而不愁【集解杜预曰知命也】乐而不荒【集解杜预曰节之以礼也】用而不匮【集解杜预曰德大】广而不宣【集解杜预曰不自显也】施而不费【集解杜预曰因民所利而利之】取而不贪【集解杜预曰义然后取】处而不底【集解杜预曰守之以道】行而不流【集解杜预曰制之以义】五声和八风平【集解杜预曰宫商角徴羽谓之五声八方之气谓之八风】节有度守有序【集解杜预曰八音克谐节有度也无相夺伦守有序也】盛徳之所同也【集解杜预曰颂有殷鲁故曰盛徳之所同】见舞象箾南籥者【集解贾逵曰象文王之乐武象也箾舞曲也南籥以籥舞也索隐箾音朔又苏雕反】曰美哉犹有憾【集解服防曰憾恨也恨不及已以伐纣而致太平也索隐憾或作感字省尔亦读为憾又音胡暗反】见舞大武【集解贾逵曰大武周公所作武王乐也】曰美哉周之盛也其若此乎见舞韶防者【集解贾逵曰韶防殷成汤乐大防也】曰圣人之也【集解贾逵曰大也】犹有慙德圣人之难也【集解服防曰慙于始伐而无圣佐故曰圣人之难也】见舞大夏【集解贾逵曰夏禹之乐大夏也】曰美哉勤而不德【集解服防曰禹勤其身以治水土也】非禹其谁能及之见舞招箾【集解服防曰有虞氏之乐大韶也索隐韶箫二字体变耳】曰徳至矣哉大矣【集解服防曰至帝王之道极于韶也盍美尽善也】如天之无不焘也【集解贾逵曰焘覆也】如地之无不载也虽甚盛德无以加矣观止矣若有他乐吾不敢观【集解服防曰周用六代之乐尧曰咸池黄帝曰云门鲁受四代下周二等故不舞其二季札知之故曰有他乐吾不敢请】去鲁遂使齐说晏平仲曰子速纳邑与政【集解服防曰入邑与政职于公不与国家之事】无邑无政乃免于难齐国之政将有所归未得所归难未息也故晏子因陈桓子以纳政与邑是以免于栾高之难【正义难乃惮反在鲁昭公八年栾施高彊二氏作难陈桓子和之乃解也】去齐使于郑见子产如旧交谓子产曰郑之执政侈难将至矣政必及子子爲政慎以礼【集解服防曰礼所以经国家利社稷也】不然郑国将败去郑适卫说蘧瑗史狗史防公子荆公叔发公子朝曰卫多君子未有患也自卫如晋将舍于宿【集解骃案左传曰将宿于戚索隐按太史公欲自为一家事虽出于左氏文则随义而换既以舍字替宿遂以宿字替戚尔戚既是邑名理应不易今冝读宿爲戚戚衞邑孙文子旧所食也】闻钟声【集解服防曰孙文子鼓钟作乐也】曰异哉吾闻之辩而不德必加于戮【集解服防曰辩若鬬辩也夫以辩争不以徳居之必加于刑戮也】夫子获罪于君以在此【集解贾逵曰夫子孙文子也获罪出献公以戚畔也】惧犹不足而又可以畔乎【索隐按春秋左氏传曰而又何乐此畔字冝读曰乐乐谓闻钟声也畔非其义耳】夫子之在此犹燕之巢于幕也【集解王肃曰言至危也】君在殡而可以乐乎【集解贾逵曰言卫君献公棺在殡未葬】遂去之文子闻之终身不听琴瑟【集解服防曰闻义而改也琴瑟不聼况于钟鼓乎】适晋说赵文子【索隐名武】韩宣子【索隐名起正义世本云名秦】魏献子【索隐名舒】曰晋国其萃于三家乎【集解服防曰言晋国之祚将集于三家】将去谓叔向曰吾子勉之君侈而多良大夫皆冨政将在三家【集解杜预曰冨必厚施故政在三家也】吾子直【集解服防曰直不能曲桡以从众】必思自免于难季札之初使北过徐君徐君好季札劒口弗敢言季札心知之爲使上国未献还至徐徐君已死于是乃解其寳劒系之徐君冡树而去【正义括地志云徐君庙在泗州徐城县西南一里卽延陵季子挂劒之徐君也】从者曰徐君已死尚谁予乎季子曰不然始吾心已许之岂以死倍吾心哉七年楚公子围弑其王夹敖而代立是爲灵王【索隐春秋经襄二十五年呉子遏卒二十九年阍杀呉子余祭昭十五年吴子夷末卒是余祭立四年余昧在位十七年系家倒错二王之年此七年正是余昧之三年昭元年经曰冬十有一月楚子麇卒左传曰楚公子围将聘于郑未出境闻王有疾而还入问王疾缢而弑之孙卿曰以冠缨绞之遂杀其二子幕及平夏葬王于郏谓之郏敖】十年楚灵王防诸侯而以伐吴之朱方以诛齐庆封吴亦攻楚取三邑而去【集解骃案左传曰吴伐楚入棘栎麻以报朱方之役索隐杜预注彼云皆楚东鄙邑也谯周云酂县东北有棘亭汝阴新蔡县东北有栎亭按解者以麻即襄城县故麻城是也】十一年楚伐吴至雩娄【集解服防曰雩娄楚之东邑索隐昭五年左传曰楚子伐吴使沉尹射待命于巢防启疆待命雩娄今直言至雩娄略耳】十二年楚复来伐次于干谿【集解杜预曰干谿在谯国城父县南楚东境】楚师败走十七年王余祭卒【索隐春秋襄二十九年经曰阍杀吴子余祭左传曰吴人伐越获俘焉以爲阍使守舟吴子余祭观舟阍以刀杀之公羊传曰近刑人则轻死之道也合在季札聘鲁之前倒错于此】弟余昧立王余昧二年楚公子弃疾弑其君灵王代立焉【索隐据春秋即余昧十五年也昭十三年经曰夏四月楚公子比自晋归于楚弑其君防于干谿楚公子弃疾杀公子比左氏具载词繁不录公子比弃疾皆灵王弟也比即子干也灵王公子围也即位后易名爲防弃疾即位后易名熊居是爲平王史记以平王遂有楚国故曰弃疾弑君春秋以子干爲王故曰比弑其君彼此各有意义也】四年王余昧卒欲授弟季札季札让逃去于是吴人曰先王有命兄卒弟代立必致季子季子今逃位则王余昧后立今卒其子当代乃立王余昧之子僚爲王【索隐此文以爲余昧子公羊传以爲夀梦庶子】王僚二年公子光伐楚【集解徐广曰世本云夷昧生光吴越春秋曰王僚夷昧子与史记同】败而亡王舟光惧袭楚复得王舟而还【集解骃案左传曰舟名余皇索隐计僚元年当昭十六年比二年公子光亡王舟事在左氏昭十七年】五年楚之亡臣伍子胥来奔公子光客之【索隐左传昭二十年曰伍员如吴言伐楚之利于州于杜预曰州于吴子僚也公子光曰是宗爲戮而欲反其雠不可从也员曰彼将有他志余姑爲之求士而鄙以待之乃见鱄设诸焉而耕于鄙是谓以客礼接之】公子光者王诸樊之子也【索隐此文以爲诸樊子系本以爲夷昧子也】常以爲吾父兄弟四人当传至季子季子即不受国光父先立即不传季子光当立阴纳贤士欲以袭王僚八年吴使公子光伐楚败楚师迎楚故太子建毋于居巢以归因北伐败陈蔡之师九年公子光伐楚防居巢钟离【集解服防曰钟离州来西邑也索隐昭二十四年经曰冬吴灭巢左氏曰楚子爲舟师以略吴疆沈尹戍曰此行也楚必亡邑不抚民而劳之吴不动而速之吴人踵楚边人不备遂灭巢及钟离而还地理志居巢属庐江钟离属九江应劭曰钟离子之国也】初楚边邑卑梁氏之处女与吴边邑之女争桑【索隐左氏无其事】二女家怒相灭两国边邑长闻之怒而相攻灭吴之边邑吴王怒故遂伐楚取两都而去【正义两都即钟离居巢】伍子胥之初犇吴说吴王僚以伐楚之利公子光曰胥之父兄爲僇于楚欲自报其仇耳未见其利于是伍员知光有他志【集解服防曰欲取国】乃求勇士专诸【集解贾逵曰吴勇士索隐专或作剸左传作鱄设诸刺客传曰诸堂邑人也正义吴越春秋专诸丰邑人伍子胥初亡楚如吴时遇之于途专诸方与人鬪甚不可当其妻呼还子胥怪而问其状专诸曰夫屈一人之下必申万人之上胥因而相之雄貌深目侈口熊背知其勇士】见之光光喜乃客伍子胥子胥退而耕于野以待专诸之事【索隐依左传即上五年公子光客之是也事合记于五年不应略彼而更具于此也】十二年冬楚平王卒【索隐昭二十六年春秋经书楚子居卒是也按十二诸侯年表及左传合在僚十二年】十三年春吴欲因楚丧而伐之【索隐据表及左氏僚止合有十二年事并见昭二十七年左传】使公子盖余烛庸【集解贾逵曰二公子皆吴王僚之弟索隐春秋作掩余而史记并作盖余音同而字异者或谓太史公被腐刑不欲言掩也贾逵及杜预并刺客传皆云二公子王僚母弟而昭二十三年左传曰光帅右掩余帅左杜注云掩余吴王夀梦子又系族谱亦云二公子并夀梦子若依公羊僚为夀梦子则与系族谱合也】以兵围楚之六【集解杜预曰在庐江六县西南】使季札于晋以观诸侯之变【集解服防曰察彊弱】楚发兵絶吴兵后吴兵不得还于是吴公子光曰此时不可失也【集解贾逵曰时言可杀王时也】告专诸曰不索何获【集解服防曰不索当何时得也】我眞王嗣当立吾欲求之季子虽至不吾废也【集解王肃曰聘晋还至也】专诸曰王僚可杀也母老子弱【集解服防曰母老子弱专诸托其母子于光也王肃曰专诸言王母老子弱也索隠依王肃解与史记同于理无失服防杜预见左传下文云我尔身也以其子爲卿遂强解是无若我何犹言我无若是何语不近情过爲迂回非也】而两公子将兵攻楚楚絶其路方今吴外困于楚而内空无骨鲠之臣是无奈我何光曰我身子之身也【集解服防曰言我身犹尔身也】四月丙子光伏甲士于窟室【集解杜预曰掘地爲室也索隐春秋经唯言夏四月左氏亦云丙子当别有按据不知出何书】而谒王僚饮【索隐谒请也本或作请左氏作飨王】王僚使兵陈于道自王宫至光之家门阶户席皆王僚之亲也人夹持铍【集解音披索隐刘逵注吴都赋铍两刃小刀】公子光详爲足疾入于窟室【集解杜预曰恐难作王党杀已素避之也索隐详音阳爲如字左氏曰光伪足疾详即伪也或读此爲字音伪非也岂佯伪重言耶】使专诸置匕首于炙鱼之中【集解服防曰全鱼炙也索隐刘氏曰匕首短劒也按盐铁论以爲长尺八寸通俗文云其头类七故曰匕首短刃可袖者】以进食手匕首刺王僚铍交于匈【集解贾逵曰交专诸匈也】遂弑王僚公子光竟立爲王是爲吴王阖庐阖庐乃以专诸子爲卿季子至曰茍先君无废祀民人无废主社稷有奉乃吾君也吾敢谁怨乎哀死事生以待天命【集解服防曰待其天命之终也】非我生乱立者从之先人之道也【集解杜预曰吴自诸樊已下兄弟相传而不立适是乱由先人起也季子自知力不能讨光故云】复命哭僚墓【集解服防曰复命于僚哭其墓也正义复音伏下同】复位而待【集解杜预曰复本位待光命】吴公子烛庸盖余二人将兵遇围于楚者闻公子光弑王僚自立乃以其兵降楚楚封之于舒【索隐左氏昭二十七年曰掩余奔徐烛庸奔钟吾三十年经曰吴灭徐徐子奔楚左传曰吴子使徐人执掩余使钟吾人执烛庸二公子奔楚楚子大封而定其徙无封舒之事当是舒徐字乱又且疎畧也】王阖庐元年举伍子胥爲行人而与谋国事楚诛伯州犂其孙伯嚭亡奔吴【集解徐广曰伯嚭州犂孙也史记与吴越春秋同嚭音披美反】吴以爲大夫三年吴王阖庐与子胥伯嚭将兵伐楚防舒杀吴亡将二公子光谋欲入郢将军孙武曰民劳未可待之【索隐左传此年有子胥对耳无孙武事也】四年伐楚取六与五年伐越败之六年楚使子常囊瓦伐吴【正义左传云楚嚢瓦爲令尹杜预云囊之孙子常】迎而击之大败楚军于豫章取楚之居巢而还【索隐在左传定十年当爲阖庐七年】九年吴王阖庐谓伍子胥孙武曰始子之言郢未可入今果如何【索隐言今欲果敢伐楚可否也】二子对曰楚将子常贪而唐蔡皆怨之王必欲大伐必得唐蔡乃可阖庐从之悉兴师与唐蔡西伐楚【索隐定四年经蔡侯以吴子及楚人战于柏举楚师败绩吴入郢是也】至于汉水楚亦发兵拒吴夹水陈【正义音阵】吴王阖庐弟夫槩【正义音古代反】欲战阖庐弗许夫槩曰王已属臣兵兵以利爲上尚何待焉遂以其部五千人袭冐楚楚兵大败走于是吴王遂纵兵追之比至郢五战楚五败楚昭王亡出郢奔郧【集解服防曰郧楚县】郧公弟【正义左传云郧公辛之弟懐也】欲弑昭王昭王与郧公犇随【集解服防曰随楚与国也】而吴兵遂入郢子胥伯嚭鞭平王之尸以报父雠【索隐左氏无此事】十年春越闻吴王之在郢国空乃伐吴吴使别兵击越楚告急秦秦遣兵救楚击吴吴师败阖庐弟夫槩见秦越交败吴吴王留楚不去夫槩亡归吴而自立爲吴王阖庐闻之乃引兵归攻夫槩夫槩败奔楚楚昭王乃得以九月复入郢而封夫槩于堂谿爲堂谿氏【集解司马彪曰汝南吴房有堂谿亭正义括地志云豫州吴房县在州西北九十里应劭云吴王阖庐弟夫槩奔楚封之于堂谿氏本房子国以封吴故曰吴房】十一年吴王使太子夫差伐楚取番楚恐而去郢徙鄀【集解服防曰鄀楚邑索隐定六年左传四月己丑吴太子终累败楚舟师杜预曰阖庐子夫差兄此以爲夫差当谓名异而一人耳左传又曰获潘子臣小惟子及大夫七人楚于是乎迁郢于鄀此言番番音潘楚邑名子臣即其邑之大夫也】十五年孔子相鲁【索隐定十年左传曰夏公防齐侯于祝其实夹谷孔丘相犂弥言于齐侯曰孔丘知礼而无勇是也杜预以爲相防仪也而史迁孔子系家云摄行相事按左氏孔丘以公退曰士兵之又使兹无还揖对葢是摄国相也】十九年夏吴伐越越王句践迎击之檇李【集解贾逵曰檇李越地杜预曰吴郡嘉兴县南有檇李城也檇音醉】越使死士挑战【集解徐广曰死一作亶越世家亦然或者以爲人名氏乎骃案贾逵曰死士死罪人也郑众曰死士欲以死报恩者也杜预曰敢死之士也正义挑音田鸟反】三行造吴师呼自刭【集解骃案左传曰使罪人三行属剑于颈】吴师观之越因伐吴败之姑苏【集解骃案越絶书曰阖庐起姑苏台三年聚材五年乃成高见三百里索隐姑苏台名在吴县西三十里】伤吴王阖庐指军却七里吴王病伤而死【索隐左传云定十四年越子大败之灵姑浮以戈击阖庐阖庐伤将指还卒于陉去檇李七里此云击之檇里又云败之姑苏自爲乖异杜预注檇里在嘉兴县南灵姑浮越大夫也】阖庐使立太子夫差谓曰尔而忘句践杀汝父乎对曰不敢三年乃报越【集解骃案越絶书曰阖庐冡在吴县昌门外名曰虎邱下池广六十步水深一丈五尺桐棺三重澒池六尺玉鳬之流扁诸之剑三千方员之口三千槃郢鱼肠之劒在焉卒十余万人治之取土临湖葬之三日白虎居其上故号曰虎邱索隐此以爲阖庐谓夫差夫差对阖庐若左氏传则云对曰者夫差对所使之人也澒音胡贡反以水银爲池】王夫差元年【集解骃案越絶书曰太伯到夫差二十六代且千岁索隐按太伯至夀梦十九代诸樊已下六王唯二十五年】以大夫伯嚭爲太宰【索隐左传定四年伯嚭爲太宰当阖庐九年非夫差代也】习战射常以报越爲志二年吴王悉精兵以伐越败之夫椒【集解贾逵曰夫椒越地杜预曰太湖中椒山也索隐贾逵云越地盖近得之然其地阙不知所在杜预以爲太湖中椒山非战所夫椒与椒山不得爲一且夫差以报越爲志又伐越当至越地何乃不离吴境近在太湖中又按越语云败五湖也】报姑苏也越王句践乃以甲兵五千人栖于防稽【集解贾逵曰防稽山名索隐鸟所止宿曰栖越爲吴败依山林故以鸟栖爲喻左传作保国语作栖】使大夫种因吴太宰嚭而行成【集解服防曰行成求成也索隐大夫官也种名也吴越春秋以爲种姓文而刘氏云姓大夫非也正义国语云越饰美女八人纳太宰嚭曰子茍然放越之罪】请委国爲臣妾吴王将许之伍子胥谏曰昔有过氏杀斟灌以伐斟寻【集解贾逵曰过国名也斟灌斟寻夏同姓也夏后相依斟灌而国故曰杀夏后相也索隐过音戈寒浞之子浇所封国也猗姓国晋地道记曰东莱掖县有过乡北有过城是古之过国者也斟灌斟寻夏同姓贾氏据系本而知也按地理志北海夀光县应劭云古防灌禹后今灌亭是也又平夀县云故防寻禹后今防城是也防与斟同】灭夏后帝相【集解服防曰夏后相啓之孙】帝相之妃后缗方娠【集解贾逵曰缗有仍之姓也杜预曰娠懐身也】逃于有仍【集解贾逵曰有仍国名后缗之家】而生少康【集解服防曰后缗遗腹子】少康爲有仍牧正【集解王肃曰牧正牧官之长也】有过又欲杀少康少康奔有虞【集解贾逵曰有虞帝舜之后杜预曰梁国虞县】有虞思夏德于是妻之以二女而邑之于纶【集解贾逵曰纶虞邑】有田一成有众一旅【集解贾逵曰方十里爲成五百人爲旅】后遂収夏众抚其官职【集解服防曰因此基业稍取夏遗民余众墲脩夏之故官宪典】使人诱之遂灭有过氏【索隐传云使女艾谍浇季杼诱豷遂灭过氏杜预曰谍也】复禹之绩祀夏配天【集解服防曰以鮌配天也】不失旧物【集解贾逵曰物职也杜预曰物事也】今吴不如有过之彊而句践大于少康今不因此而灭之又将寛之不亦难乎且句践爲人能辛苦今不灭后必悔之吴王不听听太宰嚭卒许越平与盟而罢兵去七年吴王夫差闻齐景公死而大臣争宠新君弱乃兴师北伐齐子胥諌曰越王句践食不重味衣不重采吊死问疾且欲有所用其众此人不死必爲吴患今越在腹心疾而王不先而务齐不亦谬乎吴王不听遂北伐齐败齐师于艾陵【集解杜预曰艾陵齐地索隐此之七年鲁哀公六年也左氏此年无伐齐事哀十一年有败齐师于艾陵】至缯【集解杜预曰琅邢缯县】召鲁哀公而征百牢季康子使子贡以周礼说太宰嚭乃得止【集解贾逵曰周礼王合诸侯享礼十有二牢上公九牢侯伯七牢子男五牢索隐事在哀七年当夫差八年不应上连七年按左传曰子服景伯对不聼乃与之非谓季康子使子贡说得不用百牢太宰嚭自别召康子乃使子贡辞之耳】因留略地于齐鲁之南九年爲驺伐鲁至与鲁盟乃去【索隐左传驺作邾杜预注左传亦曰邾今鲁国驺县是也驺邾声相近自乱耳驺宜音邾】十年因伐齐而归十一年复北伐齐越王句践率其众以朝吴厚献遗之吴王喜唯子胥惧曰是弃吴也【索隐左氏作豢吴豢飬也】諌曰越在腹心今得志于齐犹石田无所用【集解王肃曰石田不可耕】且盘庚之诰有顚越勿遗【集解服防曰颠陨也越坠也颠越无道则割絶无遗也索隐左传曰其颠越不共则劓殄无遗育无俾易种于兹邑是商所以兴也今君易之此即艾陵战时也】商之以兴【集解徐广曰一本作盘庚之诰有颠之越之商之以兴子胥传诰曰有颠越商之兴】吴王不听使子胥于齐子胥属其子于齐鲍氏【集解服防曰鲍氏齐大夫索隐左传直云使于齐杜预云私使人至齐国属其子按左氏又云反役王闻之明非子胥自使也】还报吴王吴王闻之大怒赐子胥属镂之劒以死【集解服防曰属镂劒名赐使自刎索隐劒名见越絶书正义属音烛镂音力于反】将死曰树吾墓上以梓令可爲器【索隐传云树吾墓槚槚可材也吴其亡乎梓槚相类因变文耳】抉吾眼置之吴东门以观越之灭吴也【索隐抉乌穴反此国语文彼以抉爲辟又云以手抉之集解王愠曰孤不使大夫得有见乃盛以鸱夷投之江也正义吴俗传云子胥亡后越从松江北开渠至横山东北筑城伐吴子胥乃与越军梦令从东南入破吴越王即移向三江口岸立坛杀白马祭子胥杯动酒尽越乃开渠子胥作涛荡罗城东开入灭吴至今犹号曰示浦门曰防防是从东门入灭呉也】齐鲍氏弑齐悼公吴王闻之哭于军门外三日【集解服防曰诸侯相临之礼索隐公名阳生左传哀十年曰呉伐齐南鄙齐人杀悼公不言鲍氏又鲍叔以哀八年爲悼公所杀今言鲍氏盖其宗党尔且此伐在艾陵战之前年今记于后亦爲颠倒错乱也】乃从海上【集解徐广曰上作中】攻齐齐人败吴吴王乃引兵归十三年吴召鲁衞之君防于橐臯【集解服防曰橐臯地名也杜预曰在淮南逡遒县东南索隐哀公十二年左传曰公防吴于橐臯卫侯防吴于郧此并言防衞橐臯者按左传吴征会于衞初卫杀吴行人惧谋于子羽子羽曰不如止也子木曰往也衞侯本不欲赴防故鲁以夏防衞及秋乃防之耳所以太史公言其召鲁衞防于橐臯也郧发阳也广陵海陵县东南有发繇口橐臯县名在夀春橐音吐各反臯音姑逡音七廵反遒音才猷反】十四年春吴王北防诸侯于黄池【集解杜预曰陈留封邱县南有黄亭近济水】欲霸中国以全周室六月戊子越王句践伐吴乙酉越五千人与吴战丙戌虏吴太子友丁亥入吴吴人告败于王夫差夫差恶其闻也【集解贾逵曰恶其闻诸侯】或泄其语吴王怒斩七人于幕下【集解服防曰以絶口】七月辛丑吴王与晋定公争长吴王曰于周室我爲长【集解杜预曰吴爲太伯后故爲长】晋定公曰于姬姓我爲伯【集解杜预曰爲侯伯】赵鞅怒将伐吴乃长晋定公【集解徐广曰黄池之盟吴先歃晋次之与外传同骃案贾逵曰外传曰吴先歃晋亚之先叙晋晋有信又所以外吴索隐此依左传文按左传赵鞅呼司马寅曰日肝矣大事未成二臣之罪也建鼓整列二臣死之长防必可知也是赵鞅怒司马寅对曰请姑视之反曰肉食者无墨今吴王有墨国其胜乎杜预曰墨气色下也国爲敌所胜也又曰太子死乎且夷徳轻不忍久请少待之乃先晋人是也徐贾所云据国语不与左传合非也左氏鲁襄之代晋楚爲防先书晋晋有信耳外传即国语也书有二名也外吴者吴夷贱之不许同中国故言外】吴王已盟与晋别欲伐宋太宰嚭曰可胜而不能居也乃引兵归国国亡太子内空王居外久士皆罢敝于是乃使厚币以与越平十五年齐田常杀简公十八年越益彊越王句践率兵使伐败吴师于笠泽楚灭陈二十年越王句践复伐吴【索隐哀十九年左氏曰越人侵楚以误吴也杜预曰误吴使不爲备也无伐吴事也】二十一年遂围吴二十三年十一月丁卯越败吴越王句践欲迁吴王夫差于甬东【集解贾逵曰甬东越东鄙甬江东也韦昭曰勾章东海口外州也索隐国语曰甬勾东越地会稽勾章县东海中州也按今鄮县即是其处】予百家居之吴王曰孤老矣不能事君王也吾悔不用子胥之言自令陷此遂自刭死【集解骃案越絶书曰夫差冡在犹亭西卑犹位越王使干戈人一土以葬之近太湖去县五十七里索隐左传云乃缢越人以归犹亭亭名卑犹位三字共爲地名吴地记曰徐枕山一名卑犹位是也音路禾反小竹笼以盛土也】越王灭吴诛太宰嚭以爲不忠而归
　　太史公曰孔子言太伯可谓至徳矣三以天下让民无得而称焉【集解王肃曰太伯弟季歴贤又生圣子昌昌必有天下故太伯以天下三让于王季其让隐故无得而称言之者所以爲至徳也】余读春秋古文乃知中国之虞与荆蛮句吴兄弟也延陵季子之仁心慕义无穷见微而知清浊呜呼又何其闳览博物君子也【集解骃案皇览曰延陵季子冡在毘陵县暨阳乡至今吏民皆祀事】
　　【索隠述赞曰太伯作吴髙让雄图周章受国别封于虞夀梦初覇始用兵车三子递立延陵不居光既簒位是称阖闾王僚见杀贼由专诸夫差轻越取败姑苏甬东之耻空慙伍胥】












　　史记卷三十一
　　史记卷三十一考证
　　吴太伯世家吴太伯正义至二十一代孙光使子胥筑阖闾城都之○子胥监本讹作子齐今改正
　　太伯弟仲雍索隐孰哉仲雍字藩篱今吴之余暨也○藩篱监本讹作孰篱今改正
　　文身断髪示不可用○困学纪闻曰传言太伯端委仲雍断髪史记云二人皆文身断髪示不可用与传异
　　将立子臧索隐愚者妄动也○愚监本讹作悬今改正君子曰能守节矣索隐君子者左邱明所谓史评仲尼之词指仲尼爲君子也○【臣照】按季札聘鲁孔子八岁让国时孔子未生也其引子臧之事何遽得孔子论断之语而称之左氏于孔子论断类皆明着其说其称君子曰者是记当时之君子有此语耳或以爲邱明自谓或以君子爲孔子皆未达左氏之义也又正义嫡子嗣国得礼之冝○礼监本讹作体今改正
　　犹有先王之遗民也集解杜预曰谓有殷王余俗故未大○徐孚逺曰杜注非也葢言文武之遗民周衰尚在镐京无縁有殷王余俗
　　十七年王余祭卒○【臣人龙】按左传及十二诸侯年表余祭于四年爲阍所杀此作十七年是与传表互异然年表既言阍杀余祭而仍书十七年又似余祭死于是年为眞
　　弟余昧立○春秋作夷末公羊传作夷昧
　　初楚边邑卑梁氏之处女与吴边邑之女争桑○【臣照】按楚世家吴之邉邑卑梁与楚边邑钟离小童争桑灭卑梁人卑梁大夫怒发邑兵攻钟离楚王闻之怒发国兵灭卑梁吴王闻之亦大怒发兵灭钟离居巢则卑梁爲吴邉邑钟离爲楚边邑明矣此云楚边邑卑梁氏云云则又似卑梁爲楚之边邑也
　　胥之父兄爲僇于楚欲自报其仇耳○之一本作以人持夹铍索隐曰两刃小刀○监本讹作两刀小刄今改正
　　有虞思夏徳于是妻之以二女而邑之于纶○【臣照】按左传思是虞君名此直作思念之思
　　十三年吴召鲁衞之君防于橐臯○【臣世骏】按左传橐臯之防但有鲁君年表并同秋徴防于卫乃防于郧耳此并两事为一









　　史记卷三十一考证
　　钦定四库全书
　　史记卷三十二
　　汉　　　太　　史　　　令司马迁　撰宋中郎外兵曹参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　齐太公世家第二
　　【正义括地志云天齐池在青州临淄县东南十五里封禅书云齐之所以为齐者以天齐】
　　太公望吕尚者东海上人【集解骃案吕氏春秋曰东夷之士索隠谯周曰姓姜名牙炎帝之裔伯夷之后掌四岳有功封之于吕子孙从其封姓吕尚其后也按后文王得之渭濵云吾先君太公望子久矣故号太公望盖牙是字尚是其名后武王号为师尚父则尚父官名】其先祖尝为四岳佐禹平水土甚有功虞夏之际封于吕【集解徐广曰吕在南阳宛县西】或封于申姓姜氏【索隠地理志申在南阳宛县申伯之国吕亦在宛县之西也】夏商之时申吕或封枝庶子孙或为庶人尚其后苗裔也本姓姜氏从其封姓故曰吕尚吕尚盖尝穷困年老矣【索隠谯周曰吕望常屠牛于朝歌卖饭于孟津】以鱼钓奸周西伯【正义奸音干括地志云兹泉水源出岐州岐山县西南凡谷吕氏春秋云太公钓于兹泉遇文王郦元云磻磎中有泉谓之兹泉泉水潭积自成渊渚即太公钓处今人谓之凡谷石壁深髙幽篁邃密林泽秀阻人迹罕及东南隅有石室盖太公所居也水次有磻石可钓处即太公垂钓之所其投竿跪饵两膝遗迹犹存是有磻磎之称也其水清泠神异北流十二里注于渭説苑云吕望年七十钓于渭渚三日三夜鱼无食者望即忿脱其衣冠上有农人者古之异人谓望曰子姑复钓必细其纶芳其饵徐徐而投无令鱼骇望如其言初下得鲋次得鲤刺鱼腹得书书文曰吕望封于齐望知其异】西伯将出猎卜之曰所获非龙非彲【集解徐广曰勑知反索隠余本亦作螭字】非虎非罴所获霸王之辅于是周西伯猎果遇太公于渭之阳与语大説曰自吾先君太公曰当有圣人适周周以兴子真是邪吾太公望子久矣故号之曰太公望载与俱归立为师或曰太公博闻尝事纣纣无道去之游説诸侯无所遇而卒西归周西伯或曰吕尚处士隠海濵周西伯拘羑里防宜生闳夭素知而招吕尚吕尚亦曰吾闻西伯贤又善养老盍往焉三人者为西伯求美女竒物献之于纣以赎西伯西伯得以出反国言吕尚所以事周虽异然要之为文武师周西伯昌之脱羑里归与吕尚阴谋修徳以倾商政其事多兵权与竒计【正义六韬云武王问太公曰律之音声可以知三军之消息乎太公曰深哉王之问也夫律管十二其要有五宫商角徴羽此其正声也万代不易五行之神道之常也可以知敌金木水火土各以其胜攻之其法以天清静无阴云风雨夜半遣轻骑往至敌人之垒九百歩偏持律管横耳大呼惊之有声应管其来甚微角管声应当以白虎徴管声应当以武商管声应当以勾陈五管尽不应无有商声当以青龙此五行之府佐胜之徴阴败之机也】故后世之言兵及周之阴权皆宗太公为本谋周西伯政平及断虞芮之讼而诗人称西伯受命曰文玉伐崇密须犬夷【索隠郡国志密须在东郡廪邱县北今曰顾城密须姞姓在河南密县东故密城是也与安定姬姓密国各不同】大作丰邑天下三分其二归周者太公之谋计居多文王崩武王即位九年欲修文王业东伐以观诸侯集否师行师尚父【集解骃案刘向别録曰师之尚之父之故曰师尚父父亦男子之美号也】左杖黄钺右把白旄以誓曰苍兕苍兕【索隠本或作苍雉按马融曰苍兕主舟楫官名又王充云苍兕水兽九头今誓众令急济故言苍兕以惧之】总尔众庶与尔舟楫后至者斩遂至盟津诸侯不期而防者八百诸侯诸侯皆曰纣可伐也武王曰未可还师与太公作此太誓居二年纣杀王子比干囚箕子武王将伐纣卜龟兆不吉风雨暴至羣公尽惧唯太公彊之劝武王武王于是遂行十一年【集解徐广曰一作三年】正月甲子誓于牧野伐商纣纣师败绩纣反走登鹿台遂追斩纣明日武王立于社羣公奉明水【索隠周本纪毛叔郑奉明水】卫康叔封布采席【索隠周本纪卫康叔封布兹兹是席故此亦云采席也】师尚父牵牲史佚防祝以告神讨纣之罪防鹿台之钱发钜桥之粟以振贫民封比干墓释箕子囚迁九鼎修周政与天下更始师尚父谋居多于是武王已平商而王天下封师尚父于齐营邱【正义营邱在青州临淄北百歩外城中】东就国道宿行迟逆旅之人曰吾闻时难得而易失客寝甚安殆非就国者也太公闻之夜衣而行犂明至国【索隠犂里奚反犂犹比也又犁犹迟也】莱侯来伐与之争营邱营邱边莱莱人夷也防纣之乱而周初定未能集逺方是以与太公争国太公至国修政因其俗简其礼通商工之业便鱼盐之利而人民多归齐齐为大国及周成王少时管蔡作乱淮夷【正义孔安国云淮浦之夷徐州之戎】畔周乃使召康公【集解服防曰召公奭】命太公曰东至海西至河南至穆陵北至无棣【集解服防曰是皆太公始受封土地疆境所至也索隠旧説云穆陵在防稽非也按今淮南有故穆陵门是楚之境无棣在辽西孤竹服防以为太公受封境界所至不然也盖言其征伐所至之域】五侯九伯实得征之【集解杜预曰五等诸侯九州之伯皆得征讨其罪】齐由此得征伐为大国都营邱盖太公之卒百有余年【集解骃案礼记曰太公封于营邱比及五世皆反于周郑曰太公受封留为太师死于周五世之后乃齐皇览曰吕尚在临菑县城南去县十里】子丁公吕伋【集解徐广曰一作及正义谥法述义不克曰丁】立丁公卒子乙公得立乙公卒子癸公慈母立【索隠系本作祭公慈母谯周亦曰祭公慈心也】癸公卒子哀公不辰立【索隠系本作不臣谯周亦作不辰宋忠曰哀公荒淫田游史作还诗以刺之也】哀公时纪侯谮之周周烹哀公【集解徐广曰周夷王】而立其弟静是为胡公【正义谥法弥年夀考曰胡】胡公徙都薄姑【正义括地志云薄姑城在青州博昌县东北六十里】而当周夷王之时哀公之同母少弟山怨胡公乃与其党率营邱人袭攻杀胡公而自立是为献公【索隠宋忠云其党周马繻人将胡公于贝水杀之而山自立也】献公元年尽逐胡公子因徙薄姑都治临菑九年献公卒子武公夀立武公九年周厉王出奔居彘【正义直厉反括地志云晋州霍邑县也郑云霍山在彘本秦时霍伯国】十年王室乱大臣行政号曰共和二十四年周宣王初立二十六年武公卒子厉公无忌立厉公暴虐故胡公子复入齐齐人欲立之乃与攻杀厉公胡公子亦战死齐人乃立厉公子赤为君是为文公而诛杀厉公者七十人文公十二年卒子成公脱立【索隠系本及谯周皆作説字】成公九年卒子荘公购立【索隠刘氏音神欲反年表及系本并作赎】荘公二十四年犬戎杀幽王周东徙雒秦始列为诸侯五十六年晋弑其君昭侯六十四年荘公卒子厘公禄甫立厘公九年鲁隠公初立十九年鲁桓公弑其兄隠公而自立为君二十五年北戎伐齐郑使太子忽来救齐齐欲妻之忽曰郑小齐大非我敌遂辞之三十二年厘公同母弟夷仲年死其子曰公孙无知厘公爱之令其秩服奉养比太子三十三年厘公卒太子诸儿立是为襄公襄公元年始为太子时尝与无知鬬及立绌无知秩服无知怨四年鲁桓公与夫人如齐齐襄公故尝私通鲁夫人鲁夫人者襄公女弟也自厘公时嫁为鲁桓公妇及桓公来而襄公复通焉鲁桓公知之怒夫人夫人以告齐襄公齐襄公与鲁君饮醉之使力士彭生抱上鲁君车因拉杀鲁桓公【集解骃案公羊传曰搚干而杀之何休曰搚折声也正义拉音力合反】桓公下车则死矣鲁人以为让【索隠譲犹责也】而齐襄公杀彭生以谢鲁八年伐纪纪迁去其邑【集解徐广曰年表云去其都邑索隠春秋荘四年纪侯大去其国左氏云违齐难也】十二年初襄公使连称管至父戍葵邱【集解贾逵曰连称管至父皆齐大夫索隠杜预云临淄西有地名葵邱又下三十五年防诸侯于葵邱当鲁僖公九年杜预曰陈留外黄县东有葵邱不同者盖葵邱有两处杜意以戌葵邱当不逺出齐境故引临淄县西之葵邱若三十五年防诸侯于葵邱杜之以不合在本国故引外黄东葵邱为注所以不同也】时而往及而代【集解服防曰时七月及谓后年时】往戍一嵗卒时而公弗为发代或为请代公弗许故此二人怒因公孙无知谋作乱连称有从妹在公宫无宠【集解服防曰为妾在宫也】使之间襄公【集解王肃曰公之间隙】曰事成以女为无知夫人冬十二月襄公游姑棼【集解贾逵曰齐地也正义音扶云反】遂猎沛邱【集解杜预曰乐安博昌县南有地名贝邱正义左传云齐襄公田于贝邱坠车伤足即此也】见彘从者曰彭生【集解服防曰公见彘从者乃见彭生鬼改形为豕也】公怒射之彘人立而啼公惧坠车伤足失屦反而鞭主屦者茀【正义非佛反下同茀主屦者也】三百茀出宫而无知连称管至父等闻公伤乃遂率其众袭宫逢主屦茀茀曰且无入惊宫惊宫未易入也无知弗信茀示之创【正义音疮】乃信之待宫外令茀先入茀先入即匿襄公户间良久无知等恐遂入宫茀反与宫中及公之幸臣攻无知等不胜皆死无知入宫求公不得或见人足于户间发视乃襄公遂弑之而无知自立为齐君桓公元年春齐君无知游于雍林【集解贾逵曰渠邱大夫也索隠本亦作雍廪左传曰雍廪杀无知杜预曰雍廪齐大夫此云游雍林雍林人尝有怨无知遂袭杀之盖以雍林为邑名其地有人杀无知贾言渠邱大夫者盖雍林为渠邱大夫也】雍林人尝有怨无知及其徃游雍林人袭杀无知告齐大夫曰无知弑襄公自立臣谨行诛唯大夫更立公子之当立者唯命是听初襄公之醉杀鲁桓公通其夫人杀诛数不当淫于妇人数欺大臣羣弟恐祸及故次弟纠奔鲁其母鲁女也管仲召忽傅之次弟小白奔莒鲍叔傅之小白母卫女也有宠于厘公小白自少好善大夫高傒【集解贾逵曰齐正卿高敬仲也正义音奚】及雍林人杀无知议立君高国先阴召小白于莒鲁闻无知死亦发兵送公子纠而使管仲别将兵遮莒道射中小白带钩小白佯死管仲使人驰报鲁鲁送纠者行益迟六日至齐则小白已入高傒立之是为桓公桓公之中钩佯死以误管仲已而载温车中驰行亦有高国内应故得先入立发兵距鲁秋与鲁战于干时【集解杜预曰干时齐地也时水在乐安界岐流旱则涸竭故曰干时】鲁兵败走齐兵掩絶鲁归道齐遗鲁书曰子纠兄弟弗忍诛请鲁自杀之召忽管仲雠也请得而甘心醢之不然将围鲁鲁人患之遂杀子纠于笙渎【集解贾逵曰鲁地句渎也索隠按邹诞生本作莘渎莘笙声相近笙如字渎音豆论语作沟渎盖后代声转而字异故诸文不同也】召忽自杀管仲请囚桓公之立发兵攻鲁心欲杀管仲鲍叔牙曰臣幸得从君君竟以立君之尊臣无以増君君将治齐即高傒与叔牙足也君且欲霸王非管夷吾不可夷吾所居国国重不可失也于是桓公从之乃详为召管仲欲甘心实欲用之管仲知之故请往鲍叔牙迎受管仲及堂阜而脱桎梏【集解贾逵曰堂阜鲁北境杜预曰堂阜齐地东莞阴县西北有夷吾亭或曰鲍叔解夷吾缚于此因以为名也】斋祓而见桓公桓公厚礼以为大夫任政桓公既得管仲与鲍叔隰朋【集解徐广曰或作崩也】高傒修齐国政连五家之兵【集解骃案国语曰管子制国五家为轨十轨为里四里为连十连为乡以为军令】设轻重鱼盐之利【索隠管子有理人轻重之法七篇轻重钱也又有捕鱼煮盐法】以赡贫穷禄贤能齐人皆説二年伐灭郯【集解徐广曰一作谭索隠春秋鲁荘十年齐师灭谭是也杜预云谭国在济南平陵县西南然此郯乃东海郯县盖亦不当作郯字也】郯子奔莒初桓公亡时过郯郯无礼故伐之五年伐鲁鲁将师败鲁庄公请献遂邑以平【集解杜预曰遂在济北蛇邱县东北】桓公许与鲁防柯而盟【集解杜预曰此柯今济北东阿齐之阿邑犹祝柯今为祝阿】鲁将盟曹沬以匕首劫桓公于坛上【集解何休曰土基三尺阶三等曰坛防必有坛者为升降揖譲称先君以相接也】曰反鲁之侵地桓公许之已而曹沬去匕首北面就臣位桓公后悔欲无与鲁地而杀曹沬管仲曰夫劫许之而倍信杀之【集解徐广曰一云已许之而倍信杀劫也】愈一小快耳而弃信于诸侯失天下之援不可于是遂与曹沬三败所亡地于鲁诸侯闻之皆信齐而欲附焉七年诸侯防桓公于甄【集解杜预曰甄卫地今东郡甄城也】而桓公于是始霸焉十四年陈厉公子完号敬仲来奔齐【正义完音桓】齐桓公欲以为卿譲于是以为工正【集解贾逵曰掌百工】田成子常之祖也二十三年山戎伐燕【集解服防曰山戎北狄盖今鲜卑也何休曰山戎者戎中之别名也】燕告急于齐齐桓公救燕遂伐山戎至于孤竹而还燕庄公遂送桓公入齐境桓公曰非天子诸侯相送不出境吾不可以无礼于燕于是分沟割燕君所至与燕命燕君复修召公之政纳贡于周如成康之时诸侯闻之皆从齐二十七年鲁湣公母曰哀姜桓公女弟也哀姜淫于鲁公子庆父庆父弑湣公哀姜欲立庆父鲁人更立厘公【集解徐广曰史记僖字皆作厘】桓公召哀姜杀之二十八年卫文公有狄乱告急于齐齐率诸侯城楚邱而立卫君【集解贾逵曰卫地也索隠杜预曰不言城卫卫未迁楚邱城武县南即今之卫南县是也】二十九年桓公与夫人蔡姬戏船中蔡姬习水荡公【集解贾逵曰荡揺也】公惧止之不止出船怒归蔡姬弗絶蔡亦怒嫁其女桓公闻而怒兴师往伐三十年春齐桓公率诸侯伐蔡蔡溃【集解服防曰民逃其上曰溃也】遂伐楚楚成王兴师问曰何故渉吾地管仲对曰昔召康公命我先君太公曰五侯九伯若实征之以夹辅周室【集解骃案左传曰周公太公股肱周室夹辅成王也】赐我先君履【集解杜预曰所践履之界】东至海西至河南至穆陵北至无棣楚贡包茅不入王祭不共【集解贾逵曰包茅菁茅匦之也以供祭祀杜预曰尚书包匦菁茅茅之为异未审】是以来责昭王南征不复是以来问【集解服防曰周昭王南廵狩渉汉未济船解而溺昭王王室讳之不以赴诸侯不知其故故桓公以为辞责问楚也索隠宋忠云昭王南伐楚辛田靡为右渉汉中流而陨由靡逐王遂卒不复周乃侯其后于西翟】楚王曰贡之不入有之寡人罪也敢不共乎昭王之出不复君其问之水濵【集解杜预曰昭王时汉非楚境故不受罪】齐师进次于陉【集解杜预曰陉楚地颍川召陵县南有陉亭左传曰凡师一宿为舍再宿为信过信为次】夏楚王使屈完将兵扞齐齐师退次召陵【集解杜预曰召陵颍川县】桓公矜屈完以其众屈完曰君以道则可若不则楚方城以为城【集解服防曰方城山在汉南韦昭曰方城楚北之阨塞杜预曰方城山在南阳叶县南是也索隠地理志叶县南有长城号曰方城则杜预韦昭説为得而服氏云在汉南未知有何依据】江汉以为沟君安能进乎乃与屈完盟而去过陈陈袁涛涂诈齐令出东方觉秋齐伐陈【集解骃案左传曰讨不忠也】是嵗晋杀太子申生三十五年夏防诸侯于葵邱【集解杜预曰陈留外黄县东有葵邱也】周襄王使宰孔赐桓公文武胙彤弓矢大路【集解贾逵曰大路诸侯朝服之车谓之金路】命无拜桓公欲许之管仲曰不可乃下拜受赐【集解韦昭曰下堂拜赐也】秋复防诸侯于葵邱益有骄色周使宰孔防诸侯颇有叛者【集解骃案公羊传曰葵邱之防桓公震而矜之叛者九国】晋侯病后遇宰孔宰孔曰齐侯骄矣第无行从之是嵗晋献公卒里克杀奚齐淖子【集解徐广曰史记卓多作淖正义卓尹角反】秦穆公以夫人入公子夷吾为晋君桓公于是讨晋乱至高梁【集解服防曰晋地也杜预曰在平阳县西南】使隰朋立晋君还是时周室微唯齐楚秦晋为彊晋初与防【正义与音预下同】献公死国内乱秦穆公辟逺不与中国防盟楚成王初收荆蛮有之夷狄自置唯独齐为中国防盟而桓公能宣其徳故诸侯賔防于是桓公称曰寡人南伐至召陵望熊山北伐山戎离枝孤竹【集解骃案地理志云令支县有孤竹城疑离枝即令支也令离声相近应劭曰令音铃铃离声亦相近管子亦作离字索隠离枝音零支又音令祗又如字离枝孤竹皆古国名秦以离支为县故地理志云辽西令支县有孤竹城尔雅曰孤竹北户西王母日下谓之四荒也】西伐大夏渉流沙【正义大夏并州晋阳是也】东马悬车登太行至卑耳山【正义卑音壁刘伯庄及韦昭并如字】而还诸侯莫违寡人寡人兵车之防三【正义左传云鲁庄十三年防北杏以平宋乱僖四年侵蔡遂伐楚六年伐郑围新城也】乘车之防六【正义左传云鲁庄十四年防于鄄十五年又防鄄十六年同盟于幽僖五年防首止八年盟于洮九年防葵邱是也】九合诸侯一匡天下【正义匡正也一匡天下谓定襄王为太子之位】昔三代受命有何以异于此乎吾欲封泰山禅梁父管仲固谏不听乃説桓公以逺方珍怪物至乃得封桓公乃止三十八年周襄王弟带与戎翟合谋伐周齐使管仲平戎于周周欲以上卿礼管仲管仲顿首曰臣陪臣安敢三譲乃受下卿礼以见三十九年周襄王弟带来奔齐齐使仲孙请王为带谢襄王怒弗聴四十一年秦穆公虏晋惠公复归之是嵗管仲隰朋皆卒【正义括地志云管仲冡在青州临淄县南二十一里牛山上与桓公冡连隰朋墓在青州临淄县东北七里也】管仲病桓公问曰羣臣谁可相者管仲曰知臣莫如君公曰易牙如何【正义即雍巫也贾逵云雍巫雍人名巫易牙也】对曰杀子以适君非人情不可公曰开方如何【正义管子云卫公子开方去其千乗之太子而臣事君也】对曰倍亲以适君非人情难近公曰竖刁如何【正义刁鸟条反顔师古云竖刁易牙皆齐桓公臣管仲有病桓公往问之曰将何以教寡人管仲曰愿君逺易牙竖刁公曰易牙烹其子以快寡人尚可疑耶对曰人之情非不爱其子也其子之忍又将何爱于君公曰竖刁自宫以近寡人犹尚疑耶对曰人之情非不爱其身也其身之忍又将何有于君公曰诺管仲遂尽逐之而公食不甘心不怡者三年公曰仲父不已过乎于是皆即召反明年公有病易牙竖刁相与作乱塞宫门筑高墙不通人有一妇人逾垣入至公所公曰我欲食妇人曰吾无所得又曰我欲饮妇人曰吾无所得公曰何故曰易牙竖刁相与作乱塞宫门筑高墙不通人故无所得公慨然叹涕出曰嗟乎圣人所见岂不逺哉若死者有知我将何面目见仲父乎防衣袂而死乎夀宫虫流于户盖以杨门之扇二月不殡也】对曰自宫以适君非人情难亲管仲死而桓公不用管仲言卒近用三子三子专权四十二年戎伐周周告急于齐齐令诸侯各发卒戍周是嵗晋公子重耳来桓公妻之四十三年初齐桓公之夫人三曰王姬徐姬蔡姬皆无子【索隠系本徐嬴姓礼妇人称国及姓今此言徐姬者然姬是众妾之总称故汉禄秩令云姬妾数百妇人亦总称姬未必尽是姓】桓公好内【集解服防曰内妇官也】多内宠如夫人者六人长卫姬生无诡【索隠左氏作无亏】少卫姬生惠公元郑姬生孝公昭葛嬴生昭公潘密姬生懿公商人宋华子【集解贾逵曰宋华氏之女子姓】生公子雍桓公与管仲属孝公于宋襄公以为太子雍巫有宠于卫共姬【集解贾逵曰雍巫雍人名巫易牙字索隠贾逵以雍巫为易牙字未知何据按管子有棠巫恐与雍巫是一人也】因宦者竖刁以厚献于桓公亦有宠桓公许之立无诡【集解杜预曰易牙既有宠于公为长卫姬请立】管仲卒五公子皆求立冬十月乙亥齐桓公卒易牙入与竖刁因内宠杀羣吏【集解服防曰内宠如夫人者六人羣吏诸大夫也杜预曰内宠内官之有权宠者】而立公子无诡为君太子昭奔宋桓公病五公子各树党争立及桓公卒遂相攻以故宫中空莫敢棺【正义音古患反】桓公尸在牀上六十七日尸虫出于户十二月乙亥无诡立乃棺赴辛巳夜敛殡【集解徐广曰敛一作临也】桓公十有余子要其后立者五人无诡立三月死无谥次孝公次昭公次懿公次惠公孝公元年三月宋襄公率诸侯兵送齐太子昭而伐齐齐人恐杀其君无诡齐人将立太子昭四公子之徒攻太子太子走宋宋遂与齐人四公子战五月宋败齐四公子师而立太子昭是为齐孝公宋以桓公与管仲属之太子故来征之以乱故八月乃齐桓公【集解皇览曰桓公冡在临菑城南七里所菑水南正义括地志云齐桓公墓在临菑县南二十一里牛山上亦名鼎足山一名牛首堈一所二坟晋永嘉末人发之初得版次得水银池有气不得入经数日乃牵犬入中得金蚕数十薄珠玉匣缯防军器不可胜数又以人殉骸骨狼籍也】六年春齐伐宋以其不同盟于齐也【集解服防曰鲁僖公十九年诸侯盟于齐以无忘桓公之徳宋襄公欲行霸道不与盟故伐之】夏宋襄公卒七年晋文公立十年孝公卒孝公弟潘因卫公子开方杀孝公子而立潘是为昭公昭公桓公子也其母曰葛嬴昭公元年晋文公败楚于城濮【正义贾逵云卫地也】而防诸侯践土朝周天子使晋称伯【正义音霸】六年翟侵齐晋文公卒秦兵败于殽十二年秦穆公卒十九年五月昭公卒子舍立为齐君舍之母无宠于昭公国人莫畏昭公之弟商人以桓公死争立而不得阴交贤士附爱百姓百姓説及昭公卒子舍立孤弱即与众十月即墓上弑齐君舍而商人自立是为懿公懿公桓公子也其母曰密姬懿公四年春初懿公为公子时与丙戎之父猎争获不胜及即位断丙戎父足而使丙戎仆【集解贾逵曰仆御也索隠左氏作邴歜仆正义左传云乃掘而刖之杜预云断其尸足也】庸职之妻好公内之宫使庸职骖乘【索隐左氏作阎职此言庸职不同者传所云阎姓职名也此言庸职庸非姓盖谓受雇职之妻史意不同字亦异耳】五月懿公游于申池【集解杜预曰齐南城门名申门齐城无池惟此门左右有池疑此是也左思齐都赋注曰申池海濵齐薮也】二人浴戏职曰断足子戎曰夺妻者二人俱病此言乃怨谋与公游竹中二人弑懿公车上弃竹中而亡去懿公之立骄民不附齐人废其子而迎公子元于卫立之是为惠公惠公桓公子也其母卫女曰少卫姬避齐乱故在卫惠公二年长翟来【集解骃按谷梁传曰身横九亩断其首而载之眉见于轼】王子城父攻杀之【集解贾逵曰王子城父齐大夫】埋之于北门晋赵穿弑其君灵公十年惠公卒子顷公无野立【正义顷音倾】初崔杼有宠于惠公惠公卒高国畏其偪也逐之崔杼奔卫顷公元年楚庄王彊伐陈二年围郑郑伯降已复国郑伯六年春晋使郤克于齐齐使夫人帷中而观之郤克上夫人笑之郤克曰不是报不复渉河归请伐齐晋侯弗许齐使至晋郤克执齐使者四人河内杀之八年晋伐齐齐以公子彊质晋晋兵去十年春齐伐鲁卫鲁卫大夫如晋请师皆因郤克【索隠成二年左传鲁臧宣叔卫孙桓子如晋皆主于郤克是】晋使郤克以车八百乘【集解贾逵曰八百乘六万人】为中军将士爕将上军栾书将下军以救鲁卫伐齐六月壬申与齐侯兵合靡笄下【集解徐广曰靡一作摩贾逵曰靡笄山名也索隠靡如字靡笄山名在济南与代地磨笄不同】癸酉陈于鞌【集解服防曰鞌齐地名也】逢丑父【集解贾逵曰齐大夫】为齐顷公右顷公曰驰之破晋军防食射伤郤克流血至履克欲还入壁其御曰我始入再伤不敢言疾恐惧士卒愿子忍之遂复战战齐急丑父恐齐侯得乃易处顷公为右车絓于木而止【正义絓胡卦反止也有所碍也】晋小将韩厥伏齐侯车前曰寡君使臣救鲁卫戏之丑父使顷公下取饮【正义左传云及华泉骖絓于木而止丑父使公下如华泉取饮郑周父御佐车宛茷为右载齐侯以免】因得亡脱去入其军晋郤克欲杀丑父丑父曰代君死而见僇后人臣无忠其君者矣克舍之丑父遂得亡归齐于是晋军追齐至马陵【集解徐广曰一作陉骃案贾逵曰马陉齐地也】齐侯请以寳器谢【集解骃案左传曰赂以纪甗玉磬也】不听必得笑克者萧桐叔子【集解杜预曰桐叔萧君之字齐侯外祖父子女也难斥言其母故逺言之贾逵曰萧附庸子姓】令齐东亩【集解服防曰欲令齐陇亩东行索隠垄亩东行则晋车马东向齐行易也】对曰叔子齐君母齐君母亦犹晋君母子安置之且子以义伐而以暴为后其可乎于是乃许令反鲁卫之侵地【正义左传云晋师及齐国佐盟使齐人归我汶阳之田也】十一年晋初置六卿赏鞌之功齐顷公朝晋欲尊王晋景公【索隠王劭按张衡曰礼诸侯朝天子执玉既授而反之若诸侯自相朝则不授玉齐顷公战败朝晋而授玉是欲尊晋侯为王太史公采其言而书之此文不云授玉王氏之説复有所依聊记异耳】晋景公不敢受乃归归而顷公弛苑囿薄赋敛振孤问疾虚积聚以救民民亦大説厚礼诸侯竟顷公卒百姓附诸侯不犯十七年顷公卒【集解骃案皇览曰顷公近吕尚】子灵公环立灵公九年晋栾书弑其君厉公十年晋悼公伐齐齐令公子光质晋十九年立子光为太子高厚傅之令防诸侯盟于钟离【正义括地志云钟离故城在沂州承县界】二十七年晋使中行献子伐齐【索隠荀偃祖林父代为中行后改姓为中行氏献子名偃】齐师败灵公走入临菑晏婴止灵公灵公弗从曰君亦无勇矣晋兵遂围临菑临菑城守不敢出晋焚郭中而去二十八年初灵公取鲁女生子光以为太子仲姬戎姬戎姬嬖仲姬生子牙属之戎姬戎姬请以为太子公许之仲姬曰不可光之立列于诸侯矣【集解服防曰数从诸侯征伐盟防】今无故废之君必悔之公曰在我耳遂东太子光【集解贾逵曰徙之东垂】使高厚傅牙为太子灵公疾崔杼迎故太子光而立之是为庄公庄公杀戎姬五月壬辰灵公卒庄公即位执太子牙于句窦之邱杀之八月崔杼杀高厚晋闻齐乱伐齐至高唐【集解杜预曰高唐在祝阿县西北】庄公三年晋大夫栾盈【集解徐广曰史记多作逞】奔齐庄公厚客待之晏婴田文子谏公弗听四年齐庄公使栾盈间入晋曲沃【集解贾逵曰栾盈之邑】为内应以兵随之上太行入孟门【集解贾逵曰孟门太行皆晋山隘也索隠孟门山在朝歌东北太行山在河内温县西】栾盈败齐兵还取朝歌【集解贾逵曰晋邑】六年初棠公妻好【集解贾逵曰棠公齐棠邑大夫】棠公死崔杼取之庄公通之数如崔氏以崔杼之冠赐人侍者曰不可崔杼怒因其伐晋欲与晋合谋袭齐而不得间庄公尝笞宦者贾举贾举复侍为崔杼间公【集解服防曰伺公间隙正义间音闲又如字】以报怨五月莒子朝齐齐以甲戌飨之崔杼称病不视事乙亥公问崔杼病遂从崔杼妻崔杼妻入室与崔杼自闭户不出公拥柱而歌【集解服防曰公以为姜氏不知己在外故歌以命之也一曰公自知见欺恐不得出故歌以自悔】宦者贾举遮公从官而入闭门崔杼之徒持兵从中起公登台而请解不许请盟不许请自杀于庙不许皆曰君之臣杼疾病不能听命【集解服防曰言不能亲聴公命】近于公宫【集解服防曰崔杼之宫近公宫者或诈称公】陪臣争趣【集解徐广曰争一作扞索隠左传作扞棷此为争趣者是太史公变左传之文言陪臣但争趣投有淫者耳更不知他命也】有淫者不知二命【集解杜预曰言得淫人受崔子命讨之不知他命也】公逾墙射中公股公反坠遂弑之晏婴立崔杼门外【集解贾逵曰闻难而来】曰君为社稷死则死之为社稷亡则亡之【集解服防曰谓以公义为社稷死亡也如是者臣亦随之死亡】若为己死己亡非其私昵谁敢任之【集解服防曰言君自以己之私欲取死亡之祸则私近之臣所当任也集解杜预曰私昵所亲爱也非所亲爱无为当其祸也】门开而入枕公尸而哭三踊而出人谓崔杼必杀之崔杼曰民之望也舍之得民【集解服防曰置之所以得人心】丁丑崔杼立庄公异母弟杵臼【集解徐广曰史记多作着臼】是为景公景公母鲁叔孙宣伯女也景公立以崔杼为右相庆封为左相二相恐乱起乃与国人盟曰不与崔庆者死晏子仰天曰婴所不获唯忠于君利社稷者是从不肯盟庆封欲杀晏子崔杼曰忠臣也舍之齐太史书曰崔杼弑庄公崔杼杀之其弟复书崔杼复杀之少弟复书崔杼乃舍之景公元年初崔杼生子成及彊其母死取东郭女生明东郭女使其前夫子无咎与其弟偃【正义杜预云东郭偃东郭姜之弟也】相崔氏成有罪【正义左传云成有疾而废之杜预云有恶疾也】二相急治之立明为太子成请老于崔杼崔杼许之二相弗听曰崔宗邑不可【集解杜预曰济南东朝阳县西北有崔氏城也】成彊怒告庆封【正义左传成彊告庆封曰夫子身亦子所知也唯无咎与偃是从父兄莫得进矣恐害夫子敢以告庆封曰茍利夫子必去之难吾助汝乃杀东郭偃棠无咎于崔氏朝也其妻及崔杼皆缢死崔明奔鲁】庆封与崔杼有郤欲其败也成彊杀无咎偃于崔杼家家皆奔亡崔杼怒无人使一宦者御见庆封庆封曰请为子诛之使崔杼仇卢蒲嫳【集解贾逵曰嫳齐大夫庆封之属】攻崔氏杀成彊尽灭崔氏崔氏妇自杀崔杼无归亦自杀庆封为相国专权三年十月庆封出猎初庆封已杀崔杼益骄嗜酒好猎不听政令庆舍用政【集解服防曰舍庆封之子也生传其职政与子】已有内郤田文子谓桓子曰乱将作田鲍高栾氏相与谋庆氏庆舍发甲围庆封宫四家徒共击破之庆封还不得入奔鲁齐人让鲁封奔呉呉与之朱方聚其族而居之富于在齐其秋齐人徙庄公僇崔杼尸于市以説众九年景公使晏婴之晋与叔向私语曰齐政卒归田氏田氏虽无大徳以公权私有徳于民民爱之十二年景公如晋见平公欲与伐燕十八年公复如晋见昭公二十六年猎鲁郊因入鲁与晏婴俱问鲁礼三十一年鲁昭公辟季氏难奔齐齐欲以千社封之【集解贾逵曰二十五家为一社千社二万五千家也】子家止昭公昭公乃请齐伐鲁取郓【正义郓郓城也】以居昭公三十二年彗星见景公坐栢寝叹曰堂堂谁有此乎【集解服防曰景公自恐徳薄不能久享齐国故曰谁有此也】羣臣皆泣晏子笑公怒晏子曰臣笑羣臣防甚景公曰彗星出东北当齐分野寡人以为忧晏子曰君高台深池赋敛如弗得刑罚恐弗胜茀星将出彗星【正义茀音佩谓客星侵近边侧欲相害又曰彗息歳反若菷形见其境有乱也】何惧乎公曰可禳否晏子曰使神可祝而来【正义祝音章受反】亦可禳而去也百姓苦怨以万数而君令一人禳之安能胜众口乎是时景公好治宫室聚狗马奢侈厚赋重刑故晏子以此谏之四十二年呉王阖闾伐楚入郢四十七年鲁阳虎攻其君不胜奔齐请齐伐鲁鲍子谏景公乃囚阳虎阳虎得亡奔晋四十八年与鲁定公好防夹谷【集解服防曰东海祝其县是也】犂鉏曰孔丘知礼而怯请令莱人为乐【集解杜预曰莱人齐所灭莱夷索隠鉏音即余反即犂弥也】因执鲁君可得志景公害孔丘相鲁惧其霸故从犂鉏之计方防进莱乐孔子歴阶上使有司执莱人斩之以礼让景公景公慙乃归鲁侵地以谢而罢去是嵗晏婴卒五十五年范中行反其君于晋晋攻之急来请粟田乞欲为乱树党于逆臣説景公曰范中行数有徳于齐不可不救乃使乞救而输之粟五十八年夏景公夫人燕姬适子死景公宠妾芮姬生子荼【索隠左传云鬻姒之子荼嬖则荼母姓姒此作芮姬不同也谯周依左氏作鬻姒邹诞生本作芮姁姁音五句反】荼少其母贱无行诸大夫恐其为嗣乃言愿择诸子长贤者为太子景公老恶言嗣事又爱荼母欲立之惮发之口乃谓诸大夫曰为乐耳国何患无君乎秋景公病命国惠子高昭子【集解杜预曰惠子国夏也昭子高张也】立少子荼为太子逐羣公子迁之莱【集解服防曰莱齐东鄙邑】景公卒【集解骃案皇览曰景公与桓公同处】太子荼立是为晏孺子冬未而羣公子畏诛皆出亡荼诸异母兄公子夀驹黔奔卫【集解徐广曰一云夀黔奔卫索隠夀一作嘉三人奔卫正义三公子】公子驵阳生奔鲁【索隠左氏作公子鉏二人奔鲁】莱人歌之曰景公死乎弗与埋三军事乎弗与谋【集解服防曰莱人见五公子逺迁鄙邑不得与景公埋之事及国三军之谋故愍而歌杜预曰称谥盖后而为此歌哀羣公子失所也】师乎师乎胡党之乎【集解服防曰师众也党所也言公子徒众何所适也】晏孺子元年春田乞伪事高国者每朝乞骖乘言曰子得君大夫皆自危欲谋作乱又谓诸大夫曰高昭子可畏及未发先之大夫从之六月田乞鲍牧乃与大夫以兵入公宫攻高昭子昭子闻之与国惠子救公公师败田乞之徒追之国惠子奔莒遂反杀高昭子晏圉奔鲁【集解贾逵曰圉晏婴之子】八月齐秉意兹【集解徐广曰左传八月齐邴意兹奔鲁】田乞败二相乃使人之鲁召公子阳生阳生至齐私匿田乞家十月戊子田乞请诸大夫曰常之母有鱼菽之祭【集解何休曰齐俗妇人首祭事言鱼豆者示薄陋无所有也】幸来防饮防饮田乞盛阳生槖中置坐中央发槖出阳生曰此乃齐君矣大夫皆伏谒将与大夫盟而立之鲍牧醉乞诬大夫曰吾与鲍牧谋共立阳生鲍牧怒曰子忘景公之命乎诸大夫相视欲悔阳生前顿首曰可则立之否则已鲍牧恐祸起乃复曰皆景公子也何为不可乃与盟立阳生是为悼公悼公入宫使人迁晏孺子于骀【集解贾逵曰齐邑】杀之幕下而逐孺子母芮子芮子故贱而孺子少故无权国人轻之悼公元年齐伐鲁取讙阐【集解杜预曰阐在东平刚县北索隠二邑名讙在博城县】初阳生亡在鲁季康子以其妹妻之及归即位使迎之季姬与季鲂侯通【集解杜预曰鲂侯康子叔父也】言其情鲁弗敢与故齐伐鲁竟迎季姬季姬嬖齐复归鲁侵地鲍子与悼公有郤不善四年呉鲁伐齐南方鲍子弑悼公赴于呉呉王夫差哭于军门外三日将从海入讨齐齐人败之呉师乃去晋赵鞅伐齐至頼而去【集解服防曰頼齐邑】齐人共立悼公子壬是为简公【集解徐广曰年表云简公壬者景公之子也】简公四年春初简公与父阳生俱在鲁也阚止有宠焉【集解贾逵曰阚止子我也索隠左氏监作阚音苦滥反阚在东平须昌县东南】及即位使为政田成子惮之骤顾于朝【集解杜预曰心不安故数顾也】御鞅言简公【集解贾逵曰鞅齐大夫也索隠鞅名为仆御之官故曰御鞅亦田氏之族按系本陈桓子无字产子亹亹产子献献产鞅也】曰田阚不可并也君其择焉【集解杜预曰择用一人也】弗听子我夕【集解服防曰夕省事】田逆杀人逢之【集解服防曰子我将往夕省事于君而逢逆之杀人也杜预曰逆子行陈氏宗】遂捕以入【集解杜预曰执逆入至于朝也】田氏方睦【集解服防曰陈常方欲谋有齐国故和其宗族】使囚病而遗守囚者酒【集解服防曰使陈逆诈病而遗也】醉而杀守者得亡子我盟诸田于陈宗【集解服防曰子我见陈逆得生出而恐为陈氏所怨故与盟而请和也陈宗宗长之家】初田豹欲为子我臣【集解贾逵曰豹陈氏族也】使公孙言豹【集解贾逵曰公孙齐大夫也杜预曰言介逹之意】豹有丧而止后卒以为臣【集解杜预曰终丧也】幸于子我子我谓曰吾尽逐田氏而立女可乎对曰我逺田氏矣【集解服防曰言我与陈氏宗疎逺也】且其违者不过数人【集解服防曰违者不从子我者】何尽逐焉遂告田氏子行曰彼得君弗先必祸子【集解服防曰彼谓阚止也子谓陈常也】子行舍于公宫【集解服防曰止于公宫为陈氏作内间也】夏五月壬申成子兄弟四乗如公【集解服防曰成子兄弟八人二人共一乗故曰四乗索隠系本陈僖子乞产成子常简子齿宣子其夷穆子安廪丘子尚毉兹子芒盈惠子得凡七人杜预又取昭子庄以充八人之数按系本昭子是桓子之子成子之叔父又不名庄彊相证防言四乗有八人耳今按田完系家云田常兄弟四人如公宫与此事同今此唯称四乗不云人数知四乘谓弟兄四人乗车而入非二人共乗也然其昆弟三人不见者盖时或不在不同入公宫不可彊以四乗为八人添叔父为兄弟之数服防杜预之失也】子我在幄【集解杜预曰幄帐也听政之处也】出迎之遂入闭门【集解服防曰成子兄弟见子我出遂突入反闭门子我不得复入】宦者御之【集解服防曰阉竖以兵御陈氏】子行杀宦者【集解服防曰舍于公宫故得杀之】公与妇人饮酒于檀台【集解服防曰当陈氏入时饮酒于此台】成子迁诸寝【集解服防曰欲徙公令居寝也】公执戈将击之【集解杜预曰疑其作乱也】大史子余【集解服防曰齐大夫】曰非不利也将除害也【集解杜预曰言将为公除害也】成子出舍于库【集解杜预曰以公怒故也】闻公犹怒将出【集解服防曰出奔也】曰何所无君子行拔劒曰需事之贼也【集解杜预曰言需疑则害事】谁非田宗【集解杜预曰言陈氏宗族众多】所不杀子者有如田宗【集解杜预曰言子若欲出我必杀子明如陈宗】乃止子我归属徒【集解服防曰防徒众】攻闱与大门【集解服防曰宫中之门曰闱大门公门也】皆弗胜乃出田氏追之丰丘人执子我以告【集解贾逵曰丰丘陈氏邑也】杀之郭关【集解服防曰齐关名】成子将杀大陆子方【集解服防曰子方子我之党大夫东郭贾也】田逆请而免之以公命取车于道【集解杜预曰子方取道中行人车】出雍门【集解杜预曰齐城门】田豹与之车弗受曰逆为余请豹与余车余有私焉事子我而有私于其雠何以见鲁卫之士【集解服防曰子方将欲奔鲁卫也左传曰东郭贾奔卫】庚辰田常执简公于徐州【集解春秋作舒州贾逵曰陈氏邑也索隠徐音舒其字从人左氏作舒舒陈氏邑説文作防防在薛县也】公曰余蚤从御鞅言不及此甲午田常弑简公于徐州田常乃立简公弟骜是为平公【索隠系本及谯周皆作敬误也】平公即位田常相之专齐之政割齐安平以东为田氏封邑【集解徐广曰年表云平公之时齐自是称田氏索隠曰安平齐邑地理志云涿郡有安平县】平公八年越灭呉二十五年卒子宣公积立宣公五十一年卒子康公贷立田防反廪丘【索隠田防齐大夫廪邑名东郡有廪丘县也】康公二年韩魏赵始列为诸侯十九年田常曽孙田和始为诸侯迁康公海濵二十六年康公卒吕氏遂絶其祀田氏卒有齐国为齐威王彊于天下太史公曰吾适齐自泰山属之琅邪北被于海膏壤二千里其民阔逹多匿知其天性也以太公之圣建国本桓公之盛修善政以为诸侯防盟称伯不亦宜乎洋洋哉固大国之风也
　　【索隠述赞曰太公佐周实秉阴谋既表东海乃居营丘小白致霸九合诸侯及溺内宠舋钟虫流庄公失徳崔杼作仇陈氏传政厚货轻収悼简遘祸田阚非俦沨沨余烈一变何由】








　　史记卷三十二
　　史记卷三十二考证
　　齐太公世家虞夏之际封于吕集解徐广曰吕在南阳宛县西○【臣召南】按路史国名纪曰吕侯爵伯夷之封杜预谓在南阳宛西南阳今邓宛后周并入南阳而太公乃出东吕吕莒也博物志曲海城有东吕乡东吕里太公望所出也与徐广説异
　　以渔钓奸周西伯正义凡谷○凡一本作几又正义此条讹脱殊甚今俱考原文改正
　　献公元年尽逐胡公子因徙薄姑都治临菑○【臣照】按毛诗疏曰古者诸侯之居逼隘则王者迁其邑而定其居时齐居逼隘故王使仲山甫往城而定之也既言所定不知定在何处故毛传云盖去薄姑而迁于临菑也毛时书籍犹多去圣未逺虽言盖为疑辞其当有所依约而言也史记云献公徙薄姑都治临菑计献公当夷王之时与此传不合毛公在马迁之前其言当有凖据
　　反而鞭主屦者茀三百○【臣照】按左传作诛屦于徒人费诛责也言责失屦之罪于徒人费也此以为主屦与传异
　　曹沬以匕首劫桓公于坛上○习学记言曰迁言曹沬以匕首劫齐桓公遂与沬三败所亡地此事公羊先见按左氏鲁庄公九年纳纠败于干时防获十年有长勺之胜刿实主之齐犹未已与宋次乗丘公子偃败宋师齐乃还十三年北杏之防齐将称霸其冬鲁乃防盟于柯是三战而再胜未尝失地三年不交兵何用要劫二十三年曹刿复谏观社详其前后词语岂操匕首于坛坫之间者耶
　　诸侯防桓公于甄○年表作鄄【臣世骏】按经典释文甄音绢一音眞或音旃又举然反或作鄄
　　蔡溃集解民逃其上○上监本讹作土今改正
　　六年翟侵齐晋文公卒○左传晋文公卒于齐昭公之五年在翟伐齐之前此作六年
　　十九年五月昭公卒○年表作二十年
　　即与众十月即墓上弑齐君舍○按春秋经作九月左传云以七月乙卯夜杜注云书九月从告此云十月疑十为七字之误
　　懿公桓公子也其母曰密姬○董份曰按上既曰某姬生某公矣则此复曰其母曰某姬恐衍
　　懿公游于申池集解曰杜预曰齐南城门名申门齐城无池惟此门左右有池疑此是也左思齐都赋注曰申池海濵齐薮也○【臣照】按襄十八年左传晋侯伐齐已亥焚雍门及西郭南郭刘难士弱率诸侯之师焚申池之竹木申池与西郭南郭近则杜预所谓申门之池者是矣杜预原注称齐南城西门名申门裴骃删去西字耳
  </div>
  <div class="pagination">
   <a href="史记四库_page34.html">
    上一页
   </a>
   <span>
    ...
   </span>
   <a href="史记四库_page30.html">
    30
   </a>
   <a href="史记四库_page31.html">
    31
   </a>
   <a href="史记四库_page32.html">
    32
   </a>
   <a href="史记四库_page33.html">
    33
   </a>
   <a href="史记四库_page34.html">
    34
   </a>
   <span class="current-page">
    35
   </span>
   <a href="史记四库_page36.html">
    36
   </a>
   <a href="史记四库_page37.html">
    37
   </a>
   <a href="史记四库_page38.html">
    38
   </a>
   <a href="史记四库_page39.html">
    39
   </a>
   <a href="史记四库_page40.html">
    40
   </a>
   <span>
    ...
   </span>
   <a href="史记四库_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
