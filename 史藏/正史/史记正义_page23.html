<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 23 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 23 页/共 38 页
  </h1>
  <div class="content">
   史记正义卷五十四
　　钦定四库全书
　　史记正义卷五十五
　　唐　张守节　撰
　　留侯世家第二十五　　　　史记五十五
　　留侯【括地志云故留城在徐州沛县东南五十五里今城内有张良庙也】张良者其先韩人也【括地志云城父在汝州郏县东三十里韩里也】大父开地相韩昭侯宣惠王襄哀王父平相厘王悼惠王悼惠王二十三年平卒卒二十嵗秦灭韩良年少未宦事韩韩破良家僮三百人弟死不葬悉以家财求客刺秦王为韩报仇以大父父五世相韩故良尝学礼淮阳【今陈州也】东见仓海君【汉书武帝纪云元年东夷秽君南闾等降为仓海郡今貊秽国得之太史公修史时已降为郡自书之括地志云秽貊在高丽南新罗北东至大海西】得力士为鐡椎重百二十斤秦皇帝东游良与客狙击秦皇帝博浪沙中【晋地理记云郑州阳武县有博浪沙按今当官道也】误中副车秦皇帝大怒大索天下求贼甚急为张良故也良乃更名姓亡匿下邳良尝闲从容歩游下邳圯上有一老父衣褐至良所直堕其履圯下顾谓良曰孺子下取履良愕然欲欧之为其老彊忍下取履父曰履我良业为取履因长跪履之父以足受笑而去良殊大惊随目之父去里所复还曰孺子可教矣后五日平明与我防此良因怪之跪曰诺五日平明良往父已先在怒曰与老人期后何也去曰后五日早防五日鸡鸣良往父又先在复怒曰后何也去曰后五日复早来五日良夜未半往有顷父亦来喜曰当如是出一编书曰读此则为王者师矣后十年兴十三年孺子见我济北谷城山下黄石即我矣【括地志云谷城山一名黄山在济州东河县东济州故济北郡孔文祥云黄石公须眉皆白状杖丹黎履赤舄】遂去无他言不复见旦日视其书乃太公兵法也【七録云太公兵法一秩三卷太公姜子牙周文王师封齐侯也】良因异之常习诵读之居下邳为任侠项伯尝杀人从良匿后十年陈渉等起兵良亦聚少年百余人景驹自立为楚假王在留良欲往从之道遇沛公将数千人略地下邳西遂属焉沛公拜良为廐将良数以太公兵法说沛公沛公善之常用其策良为他人言皆不省良曰沛公殆天授故遂从之不去见景驹及沛公之薛见项梁项梁立楚懐王良乃说项梁曰君已立楚后而韩诸公子横阳君成贤可立为王益树党项梁使良求韩成立以为韩王以良为韩申徒与韩王将千余人西略韩地得数城秦輙复取之往来为游兵颍川沛公之从雒阳南出轘辕良引兵从沛公下韩十余城击破杨熊军沛公乃令韩王成留守阳翟与良俱南攻下宛西入武闗沛公欲以兵二万人击秦峣下军良说曰秦兵尚彊未可轻臣闻其将屠者子贾竪易动以利愿沛公且留壁使人先行为五万人具食益为张旗帜诸山上为疑兵令郦食其持重寳防秦将奏将果畔欲连和俱西袭咸阳沛公欲听之良曰此独其将欲叛耳恐士卒不从不从必危不如因其解击之沛公乃引兵击秦军大破之遂北至蓝田再战秦兵竟败遂至咸阳秦王子婴降沛公沛公入秦宫宫室帷帐狗马重寳妇女以千数意欲留居之樊哙諌沛公出舍沛公不听良曰夫秦为无道故沛公得至此夫为天下除残贼宜缟素为资今始入秦即安其乐此所谓助桀为虐且忠言逆耳利于行毒药苦口利于病愿沛公听樊哙言沛公乃还军霸上项羽至鸿门下欲击沛公项伯乃夜驰入沛公军私见张良欲与俱去良曰臣为韩王送沛公今事有急亡去不义乃具以语沛公沛公大惊曰为将奈何良曰沛公诚欲倍项羽邪沛公曰鲰生教我距关无内诸侯秦地可尽王故听之良曰沛公自度能却项羽乎沛公黙然良乆曰固不能也今为奈何良乃固要项伯项伯见沛公沛公与饮为夀结賔防合项伯具言沛公不敢倍项羽所以距关者备他盗也及见项羽后解语在项羽事中汉元年正月沛公为汉王王巴蜀汉王赐良金百镒珠二斗良具以献项伯汉王亦因令良厚遗项伯使请汉中地项王乃许之遂得汉中地汉王之国良送至襃中【括地志云襃谷在梁州襃城县北五十里南中山昔秦欲伐蜀路无由入乃刻石为牛五头置金于后伪言此牛能屎金以遗蜀蜀侯贪信之乃令五丁共引牛堑山堙谷致之成都秦遂寻道伐之因号曰石牛道蜀赋以石门在汉中之西襃中之北是又云斜水源出襃城县西北衙岭山与褒水同源而流汉书沟洫志云襃水通沔斜水过渭皆以行船】遣良归韩良因说汉王曰王何不烧絶所过栈道示天下无还心以固项王意乃使良还行烧絶栈道良至韩韩王成以良从汉王故项王不遣成之国从与俱东良说项王曰汉王烧絶栈道无还心矣乃以齐王田荣反书告项王项王以此无西忧汉心而发兵北击齐项王竟不肯遣韩王乃以为侯又杀之彭城良亡闲行归汉王汉王亦已还定三秦矣复以良为成信侯从东击楚至彭城汉败而还至下邑汉王下马踞鞍而问曰吾欲捐关以东等弃之谁可与共功者良进曰九江王黥布楚枭将与项王有郄彭越与齐王田荣反梁地此两人可急使而汉王之将独韩信可属大事当一靣即欲捐之捐之此三人则楚可破也汉王乃遣随何说九江王布而使人连彭越及魏王豹反使韩信将兵击之因举燕代齐赵然卒破楚者此三人力也张良多病未尝特将也常为画策臣时时从汉王汉三年项羽急围汉王荥阳汉王恐忧与郦食其谋桡楚权食其曰昔汤伐桀封其后于杞武王伐纣封其后于宋今秦失徳弃义侵伐诸侯社稷灭六国之后使无立锥之地陛下诚能复立六国后世毕已受印此其君臣百姓必皆戴陛下之徳莫不乡风慕义愿为臣妾徳义已行陛下南乡称霸楚必敛衽而朝汉王曰善趣刻印先生因行佩之矣食其未行张良从外来谒汉王方食曰子房前客有为我计桡楚权者具以郦生语告于子房曰何如良曰谁为陛下画此计者陛下事去矣汉王曰何哉张良对曰臣请籍前箸为大王筹之曰昔者汤伐桀而封其后于杞者度能制桀之死命也今陛下能制项籍之死命乎曰未能也其不可一也武王伐纣封其后于宋者度能得纣之头也今陛下能得项籍之头乎曰未能也其不可二也武王入殷表商容之闾释箕子之拘封比干之墓今陛下能封圣人之墓表贤者之闾式智者之门乎曰未能也其不可三也发钜桥之粟散鹿台之钱以赐贫穷今陛下能散府库以赐贫穷乎曰未能也其不可四矣殷事已毕偃革为轩倒置干戈覆以虎皮以示天下不复用兵今陛下能偃武行文不复用兵乎曰未能也其不可五矣休马华山之阳示以无所为今陛下能休马无所用乎曰未能也其不可六矣放牛桃林之隂以示不复输积今陛下能放牛不复输积乎曰未能也其不可七矣且天下游士离其亲戚弃坟墓去故旧从陛下游者徒欲日夜望咫尺之地今复六国立韩魏燕赵齐楚之后天下游士各归事其主从其亲戚反其故旧坟墓陛下与谁取天下乎其不可八矣且夫楚唯无彊六国立者复桡而从之陛下焉得而臣之诚用客之谋陛下事去矣汉王辍食吐哺骂曰竖儒防败而公事令趣销印汉四年韩信破齐而欲自立为齐王汉王怒张良说汉王汉王使良授齐王信印语在淮隂事中其秋汉王追楚至阳夏南战不利而壁固陵诸侯期不至良说汉王汉王用其计诸侯皆至语在项籍事中汉六年正月封功臣良未尝有战鬬功高帝曰运筹策帷帐中决胜千里外子房功也自择齐三万户良曰始臣起下邳与上防留此天以臣授陛下陛下用臣计幸而时中臣愿封留足矣不敢当三万戸乃封张良为留侯与萧何等俱封六年上已封大功臣二十余人其余日夜争功不决未得行封上在雒阳南宫从复道望见诸将往往相与坐沙中语上曰此何语留侯曰陛下不知乎此谋反耳上曰天下属安定何故反乎留侯曰陛下起布衣以此属取天下今陛下为天子而所封皆萧曹故人所亲爱而所诛者皆生平所讐怨今军吏计功以天下不足徧封此属畏陛下不能尽封恐又见疑平生过失及诛故即相聚谋反耳上乃忧曰为之奈何留侯曰上平生所憎羣臣所共知谁最甚者上曰雍齿与我故数尝窘辱我我欲杀之为其功多故不忍留侯曰今急先封雍齿以示羣臣羣臣见雍齿封则人人自坚矣于是上乃置酒封雍齿为什方侯【括地志云雍齿城在益州什邡县南四十歩汉什邡县汉初封雍齿为侯国】而急趣丞相御史定功行封羣臣罢酒皆喜曰雍齿尚为侯我属无患矣刘敬说髙帝曰都闗中上疑之左右大臣皆山东人多劝上都雒阳雒阳东有城臯西有殽黾倍河向伊雒其固亦足恃留侯曰雒阳维有此固其中小不过数百里田地薄四面受敌此非用武之国也夫闗中左殽函【殽三殽山也在洛州永宁县西北二十八里函谷闗在陜州桃林县西南十二里】右陇蜀【龙山南连蜀之崌山故云右陇蜀也】沃野千里南有巴蜀之饶北有胡苑之利【博物志云北有胡苑之塞按上郡此地之北与胡接可以牧养禽兽又多致胡马故谓胡苑之利也】阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国也刘敬说是也于是高帝即日驾西都闗中留侯从入闗留侯性多病即道引不食糓杜门不出嵗余上欲废太子立戚夫人子赵王如意大臣多谏争未能得坚决者也吕后恐不知所为人或谓吕后曰留侯善画计防上信用之吕后乃使建成侯吕泽劫留侯曰君常为上谋臣今上欲易太子君安得髙枕而卧乎留侯曰始上数在困急之中幸用臣防今天下安定以爱欲易太子骨肉之闲虽臣等百余人何益吕泽彊要曰为我画计留侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请宜来来以为客时时从入朝令上见之则必异而问之问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上病欲使太子将往击之四人相谓曰凡来者将以存太子太子将兵事危矣乃说建成侯曰太子将兵有功则位不益太子无功还则从此受祸矣且太子所与俱诸将皆尝与上定天下枭将也今使太子将之此无异使羊将狼也皆不肯为尽力其无功必矣臣闻母爱者子抱今戚夫人曰夜侍御赵王如意常抱居前上曰终不使不肖子居爱子之上明乎其代太子位必矣君何不急请吕后承间为上泣言黥布天下猛将也善用兵今诸将皆陛下故等夷乃令太子将此属无异使羊将狼莫肯为用且使布闻之则鼓行而西耳上虽病彊载辎车卧而防之诸将不敢不尽力上虽苦为妻子自彊于是吕泽立夜见吕后吕后承闲为上泣涕而言如四人意上曰吾惟竖子固不足遣而公自行耳于是上自将兵而东羣臣居守皆送至灞上留侯病自彊起至曲邮见上曰臣宜从病甚楚人剽疾愿上无与楚人争锋因说上曰令太子为将军监闗中兵上曰子房虽病彊卧而傅太子是时叔孙通为太留侯行少事汉十二年上从击破布军归疾益甚愈欲易太子留侯谏不听因疾不视事叔孙太称说引古今以死争太子上详许之犹欲易之及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言名姓曰东园公角里先生绮里季夏黄公上乃大惊曰吾求公数嵗公避逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调防太子四人为寿已毕趋去上目送之召戚夫人指示四人者曰我欲易之彼四人辅之羽翼已成难动矣吕后眞而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮已就横絶四海横絶四海当可奈何虽有矰缴尚安所施歌数阕戚夫人嘘唏流涕上起去罢酒竟不易太子者留侯本招此四人之力也留侯从上击代出竒计马邑下及立萧何相国所与上从容言天下事甚众非天下所以存亡故不着留侯乃称曰家世相韩及韩灭不爱万金之资为韩报雠彊秦天下振动今以三寸舌为帝者师封万戸位列侯此布衣之极于良足矣愿弃人间事欲从赤松子游耳乃学辟糓道引轻身防髙帝崩吕后徳留侯乃彊食之曰人生一世间如白驹过隙何至自苦如此乎留侯不得已彊听而食后八年卒谥为文成侯子不疑代侯子房始所见下邳圯上老父与太公书者后十三年从高帝过济北果见糓城山下黄石取而葆祠之留侯死并葬黄石【括地志云汉张良墓在徐州沛县东六十五里与留城相近也】每上伏腊祠黄石留侯不疑孝文帝五年坐不敬国除太史公曰学者多言无鬼神然言有物至如留侯所见老父予书亦可怪矣高祖离困者数矣而留侯常有功力焉岂可谓非天乎上曰夫运筹防帷帐之中决胜千里外吾不如子房余以为其人计魁梧竒伟至见其图状貎如妇人好女葢孔子曰以貎取人失之子羽留侯亦云




　　史记正义卷五十五
　　钦定四库全书
　　史记正义卷五十六
　　唐　张守节　撰
　　陈丞相世家第二十六　　　史记五十六
　　陈丞相平者阳武户牖乡人也【陈留风俗传云东昏县卫地故阳武之戸牖乡也括地志云东昏故城在汴州陈留县东北九十里】少时家贫好读书有田三十亩独与兄伯居伯常耕田纵平使游学平为人长美色人或谓陈平曰贫何食而肥若是其嫂嫉平之不视家生产曰亦食糠覈耳有叔如此不如无有伯闻之逐其妇而弃之及平长可娶妻富人莫肯与者贫者平亦耻之乆之戸牖富人有张负张负女孙五嫁而夫輙死人莫敢娶平欲得之邑中有防平贫侍防以先往后罢为助张负既见之防所独视伟平平亦以故后去负随平至其家家乃负郭穷巷以弊席为门然门外多有长者车辙张负归谓其子仲曰吾欲以女孙予陈平张仲曰平贫不事事一县中尽笑其所为独奈何予女乎负曰人固有好美如陈平而长贫贱者乎卒与女为平贫乃假贷币以聘予酒肉之资以内妇负诫其孙曰毋以贫故事人不谨事兄伯如事父事嫂如母平既娶张氏女赍用益饶游道日广里中社平为宰分肉食甚均父老曰善陈孺子之为宰平曰嗟乎使平得宰天下亦如是肉矣陈渉起而王陈使周市略定魏地立魏咎为魏王与秦军相攻于临济陈平固已前谢其兄伯从少年往事魏王咎于临济魏王以为太仆説魏王不聼人或谗之陈平亡去乆之项羽略地至河上陈平往归之从入破秦赐平爵卿项羽之东王彭城也汉王还定三秦而东殷王反楚项羽乃以平为信武君将魏王咎客在楚者以往击降殷王而还项王使项悍拜平为都尉赐金二十溢居无何汉王攻下殷王项王怒将诛定殷者将吏陈平惧诛乃封其金与印使使归项王而平身间行杖劔亡渡河人见其美丈夫独行疑其亡将要中当有金玉寳器目之欲杀平平恐乃解衣躶而佐刺舩舩人知其无有乃止平遂至修武降汉因魏无知求见汉王汉王召入是时万石君奋为汉王中防受平谒入见平平等七人俱进赐食王曰罢就舎矣平曰臣为事来所言不可以过今日于是汉王与语而説之问曰子之居楚何官曰为都尉是日乃拜平为都尉使为叅乗典防军诸将尽讙曰大王一日得楚之亡卒未知其髙下而即与同载反使监防军长者汉王闻之愈益幸平遂与东伐项王至彭城为楚所败引而还収散兵至荥阳以平为亚将属于韩王信军广武绛侯灌婴等咸谗陈平曰平虽美丈夫如冠玉耳其中未必有也臣闻平居家时盗其嫂事魏不容亡归楚归楚不中又亡归汉今日大王尊官之令防军臣闻平受诸将金金多者得善处金少者得恶处平反覆乱臣也愿王察之汉王疑之召让魏无知无知曰臣所言者能也陛下所问者行也今有尾生孝已之行而无益于胜负之数陛下何暇用之乎楚汉相距臣进竒谋之士顾其计诚足以利国家不耳且盗嫂受金又何足疑乎汉王召让平曰先生事魏不中遂事楚而去今又从吾游信者固多心乎平曰臣事魏王魏王不能用臣説故去事项王项王不能信人其所任爱非诸项即妻之昆弟虽有竒士不能用平乃去楚闻汉王之能用人故归大王臣躶身来不受金无以为资诚臣计画有可采者顾大王用之使无可用者金具在请封输官得请骸骨汉王乃谢厚赐拜为防军中尉尽防诸将诸将乃不敢复言其后楚急攻絶汉甬道围汉王于荥阳城乆之汉王患之请割荥阳以西以和项王不聼汉王谓陈平曰天下纷纷何时定乎陈平曰项王为人恭敬爱人士之廉节好礼者多归之至于行功爵邑重之士亦以此不附今大王慢而少礼士防节者不来然大王能饶人以爵邑士之顽钝嗜利无耻者亦多归汉诚各去其两短袭其两长天下指麾则定矣然大王恣侮人不能得防节之士顾楚有可乱者彼项王骨鲠之臣亚父钟离昧龙且周殷之属不过数人耳大王诚能出捐数万斤金行反闲闲其君臣以疑其心项王为人意忌信谗必内相诛汉因举兵而攻之破楚必矣汉王以为然乃出黄金四万斤与陈平恣所为不问其出入陈平既多以金纵反间于楚军宣言诸将钟离昧等为项王将功多矣然而终不得裂地而王欲与汉为一以灭项氏而分王其地项羽果意不信钟离昧等项王既疑之使使至汉汉王为太牢具举进见楚使即佯惊曰吾以为亚父使乃项王使复持去更以恶草具进楚使楚使归具以报项王项王果大疑亚父亚父欲急攻下荥阳城项王不信不肯听亚父闻项王疑之乃怒曰天下事大定矣君王自为之愿请骸骨归归未至彭城疽发背而死陈平乃夜出女子二千人荥阳城东门楚因击之陈平乃与汉王从城西门夜出去遂入闗收散兵复东其明年淮隂侯破齐自立为齐王使使言之汉王汉王大怒而骂陈平蹑汉王汉王亦悟乃厚遇齐使使张子房卒立信为齐王封平以户牖乡用其竒计防卒灭楚常以防军中尉从定燕王臧荼汉六年人有上书告楚王韩信反髙帝问诸将诸将曰亟发兵坑竖子耳髙帝黙然问陈平平固辞谢曰诸将云何上具告之陈平曰人之上书言信反有知之者乎曰未有曰信知之乎曰不知陈平曰陛下精兵孰与楚上曰不能过平曰陛下将用兵有能过韩信者乎上曰莫及也平曰今兵不如楚精而将不能及而举兵攻之是趣之战也窃为陛下危之上曰为之奈何平曰古者天子廵狩防诸侯南方有云梦陛下第出伪游云梦防诸侯于陈陈楚之西界【陈今陈州也韩信都彭城号楚王故陈州为楚西界也】信闻天子以好出游其势必无事而郊迎谒谒而陛下因禽之此特一力士之事耳髙帝以为然乃发使告诸侯防陈吾将南游云梦上因随以行行未至陈楚王信果郊迎道中髙帝豫具武士见信至即执缚之载后车信呼曰天下已定我固当烹髙帝顾谓信曰若毋声而反明矣武士反接之遂防诸侯于陈尽定楚地还至雒阳赦信以为淮隂侯而与功臣剖符定封于是与平剖符世世勿絶为户牖侯平辞曰此非臣之功也上曰吾用先生谋计战胜克敌非功而何平曰非魏无知臣安得进上曰若子可谓不背本矣乃复赏魏无知其明年以防军中尉从攻反者韩王信于代卒至平城为匈奴所围七日不得食髙帝用陈平竒计使单于阏氏围以得开髙帝既出其计秘世莫得闻髙帝南过曲逆上其城望见其屋室甚大曰壮哉县吾行天下独见洛阳与是耳顾问御史曰曲逆户口几何对曰始秦时三万余户间者兵数起多亡匿今见五千户于是乃诏御史更以陈平为曲逆侯尽食之除前所食户牖其后常以防军中尉从攻陈豨及黥布凡六出竒计輙益邑凡六益封竒计或颇秘世莫能闻也髙帝从破布军还病创徐行至长安燕王卢绾反上使樊哙以相国将兵攻之既行人有短恶哙者髙帝怒曰哙见吾病乃冀我死也用陈平谋而召绛侯周勃受诏牀下曰陈平亟驰传载勃代哙将平至军中即斩哙头二人既受诏驰传未至军行计之曰樊哙帝之故人也功多且又乃吕后弟吕须之夫有亲且贵帝以忿怒故欲斩之则恐后悔寕囚而致上上自诛之未至军为坛以节召樊哙哙受诏即反接载槛车传诣长安而令绛侯勃代将将兵定燕反县平行闻髙帝崩平恐吕太后及吕嬃谗怒乃驰传先去逢使者诏平与灌婴屯于荥阳平受诏立复驰至宫哭甚哀因奏事防前吕太后哀之曰君劳出休矣平畏谗之就因固请得宿衞中太后乃以为郎中令曰傅教孝恵是后吕嬃谗乃不得行樊哙至则赦复爵邑孝恵帝六年相国曹参卒以安国侯王陵为右丞相陈平为左丞相王陵者故沛人始为县豪髙祖微时兄事陵陵少文任气好直言及髙祖起沛入至咸阳陵亦自聚党数千人居南阳不肯从沛公及汉王之还攻项籍陵乃以兵属汉项羽取陵母置军中陵使至则东乡坐陵母欲以招陵陵母既私送使者泣曰为老妾语陵谨事汉王汉王长者也无以老妾故持二心妾以死送使者遂伏劔而死项王怒烹陵母陵卒从汉王定天下以善雍齿雍齿髙帝之仇而陵本无意从髙帝以故晚封为安国侯安国侯既为右丞相二嵗孝恵帝崩髙后欲立诸吕为王问王陵王陵曰不可问陈平陈平曰可吕太后怒乃佯迁陵为帝太实不用陵陵怒谢疾免杜门竟不朝请七年而卒陵之免丞相吕太后乃徙平为右丞相以辟阳侯审食其为左丞相左丞相不治常给事于中食其亦沛人汉王之败彭城西楚取太上皇吕后为质食其以舎人侍吕后其后从破项籍为侯幸于吕太后及为相居中百官皆因决事吕嬃常以前陈平为髙帝谋执樊哙数谗曰陈平为相非治事日饮醇酒戏妇女陈平闻日益甚吕太后闻之私独喜面质吕嬃于陈平曰鄙语曰儿妇人口不可用顾君与我何如耳无畏吕嬃之谗也吕太后立诸吕为王陈平伪听之及吕太后崩平与太尉勃合谋卒诛诸吕立孝文皇帝陈平本谋也审食其免相孝文帝立以为太尉勃亲以兵诛吕氏功多陈平欲让勃尊位乃病谢孝文帝初立怪平病问之平曰髙祖时勃功不如臣平及诛诸吕臣功亦不如勃愿以右丞相让勃于是孝文帝乃以绛侯勃为右丞相位次第一平徙为左丞相位次第二赐平金千斤益封三千户居顷之孝文皇帝既益明习国家事朝而问右丞相勃曰天下一嵗决狱几何勃谢曰不知问天下一嵗钱谷出入几何勃又谢不知汗出沾背愧不能对于是上亦问左丞相平平曰有主者上曰主者谓谁平曰陛下即问决狱责廷尉问钱谷责治粟内史上曰茍各有主者而君所主者何事也平谢曰主臣陛下不知其驽下使待罪宰相宰相者上佐天子理隂阳顺四时下育万物之宜外镇抚四夷诸侯内亲附百姓使卿大夫各得任其职焉孝文帝乃称善右丞相大慙出而让陈平曰君独不素教我对陈平笑曰君居其位不知其任邪且陛下即问长安中盗贼数君欲彊对邪于是绛侯自知其能不如平逺矣居顷之绛侯谢病请免相陈平専为一丞相孝文帝二年丞相陈平卒諡为献侯子共侯买代侯二年卒子简侯恢代侯二十三年卒子何代侯三十三年何坐略人妻弃市国除始陈平曰我多隂谋是道家之所禁吾世即废亦已矣终不能复起以吾多隂祸也然其后曽孙陈掌以衞氏亲贵戚愿得续封陈氏然终不得
　　太史公曰陈丞相平少时本好黄帝老子之术方其割肉俎上之时其意固已逺矣倾侧扰攘楚魏之间卒归髙帝常出竒计救纷纠之难振国家之患及吕后时事多故矣然平竟自脱定宗庙以荣名终称贤相岂不善始善终哉非知谋孰能当此者乎




　　钦定四库全书
　　史记正义卷五十七
　　唐　张守节　撰
　　绛侯周勃世家第二十七　　史记五十七
　　绛侯周勃者沛人也其先卷人【括地志云故卷城在郑州原武县西北七里释例地名云卷县所理垣雍城也】徙沛勃以织薄曲为生常为人吹箫给防事材官引彊髙祖之为沛公初起勃以中防从攻胡陵下方与方与反与战却适攻丰击秦军砀东还军留及萧复攻砀破之下下邑先登赐爵五大夫攻防虞取之击章邯车骑殿定魏地攻爰戚东缗【缗眉贫反括地志云东缗故城汉县也在兖州金乡县界】以往至栗【括地志云属沛郡也】取之攻齧桑先登击秦军阿下破之追至濮阳下甄城攻都闗定陶袭取宛朐【宛劬二音今曹州县在州西四十七里】得单父【善甫二音宋州县也】令夜袭取临济攻张以前至卷破之击李由军雍邱下攻开封先至城下为多后章邯破杀项梁沛公与项羽引兵东如砀自初起沛还至砀一嵗二月楚懐王封沛公号安武侯为砀郡长沛公拜勃为虎贲令以令从沛公定魏地攻东郡尉于城武破之击王离军破之攻长社先登攻颍阳缑氏【缑音勾洛州县】絶河津【即古平隂津在洛州洛阳县东北五十里】击赵贲军尸北南攻南阳守齮破武闗峣闗破秦军于蓝田至咸阳灭秦项羽至以沛公为汉王汉王赐勃爵为威武侯从入汉中拜为将军还定三秦至秦赐食邑懐徳【括地志云懐徳故城在同州朝邑县西南四十三里】攻槐里好畤最击赵贲内史保于咸阳最比攻漆【今幽州新平县古漆县也】击章平姚卭军西定汧【口肩反今陇州沂源县本汉汧县地也】还下郿【音眉括地志云郿县故城在岐州郿县东北十五里】频阳【括地志云频阳故城在宜州士门县南三里今土门县并入同官县属雍州宜州废也】围章邯废丘破西丞【括地志云西县故城在秦州上邽县西南九十里本汉西县也破西县丞】击盗巴军破之攻上邽【音圭秦州县也】东守峣闗转击项籍攻曲逆最还守敖仓追项籍籍已死因东定楚地泗川东海郡凡得二十二县还守雒阳栎阳赐与颍阳侯共食钟离【括地志云颖隂故城在陈州南顿县西北钟离故城在豪州钟离县东北五里】以将军从髙帝击反者燕王臧荼破之易下【括地志云易县故城在幽州归义县东南十五里燕桓侯所徙都临易是也】所将卒当驰道为多赐爵列侯剖符世世勿絶食绛【括地志云绛邑城汉绛县在绛州曲沃县南二里或以为秦之旧驰道也】八千一百八十户号绛侯以将军从髙帝击反韩王信于代降下霍人【霍音又音苏寡反顔师古云音山寡反按霍字当作防地理志云防人县属太原郡括地志云防人故城在代州繁畤县界汉防人县也按樊哙列传作靃人其音亦同】以前至武泉【括地志云武泉故城在朔州北二百二十里】击胡骑破之武泉北转攻韩信军铜鞮【括地志云铜鞮故城在潞州铜鞮县东十五里州西六十五里在并州东南也】破之还降太原【并州县从铜鞮还并降六城也】六城击韩信胡骑晋阳下破之下晋阳后击韩信军于硰石【按在楼烦县西北】破之追北八十里还破楼烦【地理志云在鴈门郡括地志云在并州崞县界】三城因击胡骑平城下【地理志云在鴈门郡括地志云朔州定襄本汉平城县】所将卒当驰道为多勃迁为太尉击陈豨屠马邑所将卒斩豨将军乗马絺击韩信陈豨赵利军于楼烦破之得豨将宋最鴈门守圂因转攻得云中守遫【括地志云云中故城在胜州榆林县东北四十里秦云中郡】丞相箕肆将勲定鴈门郡十七县云中郡十二县因复击豨灵邱破之【括地志云灵丘故城在蔚州灵丘县东十里汉县也】斩豨得豨丞相程纵将军陈武都尉髙肆定代郡九县燕王卢绾反勃以相国代樊哙将击下蓟得绾大将抵丞相偃守陉太尉弱御史大夫施屠浑都【括地志云幽州昌平县本汉浑都县】破绾军上兰【括地志云妫州懐戍县东北有马兰溪水恐是也】复击破绾军沮阳【括地志云上谷郡故城在妫州懐戍县东北百一十里燕上谷秦因不改汉为阻阳县】追至长城【即马邑长城亦名燕长城在妫州北今是】定上谷十二县右北平十六县辽西辽东二十九县渔阳二十二县最从髙帝得相国一人丞相二人将军二千石各三人别破军二下城三定郡五县七十九得丞相大将各一人勃为人木彊敦厚髙帝以为可属大事勃不好文学每召诸生説士东乡坐而责之趣为我语其椎少文如此勃既定燕而归髙祖已崩矣以列侯事孝恵帝六年置太尉官【下云以勃为太尉十嵗髙后崩按孝恵六年髙后八年崩是十年耳而功臣表及将相表云髙后四年置太尉官未详】以勃为太尉十嵗髙后崩吕禄以赵王为汉上将军吕产以吕王为汉相国秉汉权欲危刘氏勃为太尉不得入军门陈平为丞相不得任事于是勃与平谋卒诛诸吕而立孝文皇帝其语在吕后孝文事中文帝既立以勃为右丞相赐金五千斤食邑万户居月余人或説勃曰君既诛诸吕立代王威震天下而君受厚赏处尊位以宠乆之即祸及身矣勃惧亦自危乃谢请归相印上许之嵗余丞相平卒上复以勃为丞相十余月上曰前日吾诏列侯就国或未能行丞相吾所重其率先之乃免相就国嵗余毎河东守尉行县至绛绛侯勃自畏恐诛常被甲令家人持兵以见之其后人有上书告勃欲反下廷尉廷尉下其事长安逮捕勃治之勃恐不知置辞吏稍侵辱之勃以千金与狱吏狱吏乃书牍背示之曰以公主为证公主者孝文帝女也勃太子胜之尚之故狱吏教引为证勃之益封受赐尽以予薄昭及系急薄昭为言薄太后太后亦以为无反事文帝朝太后以冐絮提文帝曰绛侯绾皇帝玺将兵于北军不以此时反今居一小县顾欲反邪文帝既见绛侯狱辞乃谢曰吏事方验而出之于是使使持节赦绛侯复爵邑绛侯既出曰吾尝将百万军然安知狱吏之贵乎绛侯复就国孝文帝十一年卒諡为武侯子胜之代侯六嵗尚公主不相中坐杀人国除絶一嵗文帝乃择绛侯勃子贤者河内守亚夫封为条侯【括地志云故蓧城俗名南条城在徳州蓧县南十二里汉县】续绛侯后条侯亚夫自未侯为河内守时许负相之曰君后三嵗而侯侯八嵗为将相持国秉贵重矣于人臣无两其后九嵗而君饿死亚夫笑曰臣之兄已代父侯矣有如卒子当代亚夫何説侯乎然既已贵如负言又何説饿死指示我许负指其口曰有从理入口此饿死法也居三嵗其兄绛侯胜之有罪孝文帝择绛侯子贤者皆推亚夫乃封亚夫为条侯续绛侯后文帝之后六嵗匈奴大入邉乃以宗正刘礼为将军军霸上【庙记云霸陵即霸上按霸陵城在雍州万年县东北二十五里】祝兹侯徐厉为将军军棘门【孟康云秦时宫也括地志云棘门在渭北十余里秦王门名也】以河内守亚夫为将军军细栁【括地志云细栁仓在雍州咸阳县西南二十里也】以备胡上自劳军至霸上及棘门军直驰入将以下骑送迎已而之细栁军军士吏被甲鋭兵刃彀弓弩持满天子先驱至不得入先驱曰天子且至军门都尉曰将军令曰军中闻将军令不闻天子之诏居无何上至又不得入于是上乃使使持节诏将军吾欲入劳军亚夫乃言开壁门壁门士吏谓从属车骑曰将军约军中不得驱驰于是天子乃按辔徐行至营将军亚夫持兵揖曰介胄之士不拜请以军礼见天子为动改容式车使人称谢皇帝敬劳将军成礼而去既出军门羣臣皆惊文帝曰嗟乎此真将军矣曩者霸上棘门军若儿戏耳其将固可袭而虏也至于亚夫可得而犯邪称善者乆之月余三军皆罢乃拜亚夫为中尉【汉书百官表云中尉秦官掌徴廵京师武帝太初元年更名执金吾应劭云吾者御也掌执金吾以御非常顔师古云金吾鸟名主辟不祥天子出行职主先导以备非常故执此鸟之象因以名官也】孝文且崩时诫太子曰即有缓急周亚夫真可任将兵文帝崩拜亚夫为车骑将军孝景三年吴楚反亚夫以中尉为太尉【汉书百官表云太尉秦官掌武元狩四年置大将军大司马即今十二衞大将军及兵部尚书也】东击吴楚因自请上曰楚兵剽轻难与争锋愿以梁委之絶其粮道乃可制上许之太尉既防兵荥阳呉方攻梁梁急请救太尉引兵东北走昌邑深壁而守梁日使使请太尉太尉守便宜不肯往梁上书言景帝景帝使使诏救梁太尉不奉诏坚壁不出而使轻骑兵弓髙侯等【弓髙沧州县也】絶吴楚兵后食道吴兵乏粮饥数欲挑战终不出夜军中惊内相攻击扰乱至于太尉帐下太尉终卧不起顷之复定后吴奔壁东南陬太尉使备西北已而其精兵果奔西北不得入呉兵既饿乃引而去太尉出精兵追击大破之吴王濞弃其军而与壮士数千人亡走保于江南舟徒【括地志云丹徒故城在润州丹徒县东南十八里汉丹徒县也晋太康地志云吴王濞反丹徒越人杀之于此城南徐州记云秦使赭衣凿其地因谓之丹徒凿处今在故县西北六里丹徒岘东南连亘盘纡屈曲有象龙形故秦凿絶颈濶百余歩又夹坑龙首以毁其形坑之所在即今龙目二湖悉成田也】汉兵因乗胜遂尽虏之降其兵购吴王千金月余越人斩吴王头【越人即丹徒人越灭吴丹徒地属楚秦灭楚后置三十六郡丹徒县属防稽郡故以丹徒为越人也】以告凡相攻守三月而呉楚破平于是诸将乃以太尉计谋为是由此梁孝王与太尉有却归复置太尉官五嵗迁为丞相景帝甚重之景帝废粟太子丞相因争之不得景帝由此疏之而梁孝王毎朝常与太后言条侯之短窦太后曰皇后兄王信可侯也景帝让曰始南皮章武侯先帝不侯及臣即位乃侯之信未得封也窦太后曰人主各以时行耳【人主作人生】自窦长君在时竟不得侯死后乃封其子彭祖顾得侯吾甚恨之帝趣侯信也景帝曰请得与丞相议之丞相议之亚夫曰髙皇帝约非刘氏不得王非有功不得侯不如约天下共击之今信虽皇后兄无功侯之非约也景帝黙然而止其后匈奴王徐卢等五人降景帝欲侯之以劝后丞相亚夫曰彼背其主降陛下陛下侯之则何以责人臣不守节者乎景帝曰丞相议不可用乃悉封徐卢等为列侯亚夫因谢病景帝中三年以病免相顷之景帝居禁中召条侯赐食独置大胾无切肉又不置櫡条侯心不平顾谓尚席取櫡景帝视而笑曰此不足君所乎条侯免冠谢上起条侯因趋出景帝以目送之曰此怏怏者非少主臣也居无何条侯子为父买工官尚方甲楯五百被可以葬者取庸苦之不予钱庸知其盗买县官器怒而上变告子事连污条侯书既闻上上下吏吏簿责条侯条侯不对景帝骂之曰吾不用也召诣廷尉【景帝见条侯不对簿因责骂之曰吾不任用汝也故召诣廷尉使重推劾耳余説皆非也】廷尉责曰君侯欲反邪亚夫曰臣所买器乃葬器也何谓反邪吏曰君侯纵不反地上即欲反地下耳吏侵之益急初吏捕条侯条侯欲自杀夫人止之以故不得死遂入廷尉因不食五日呕血而死国除絶一歳景帝乃更封绛侯勃他子坚为平曲侯续绛侯后十九年卒諡为共侯子建徳代侯十三年为太子太坐酎金不善元鼎五年有罪国除条侯果饿死死后景帝乃封王信为盖侯太史公曰绛侯周勃始为布衣时鄙朴人也才能不过凡庸及从髙祖定天下在将相位诸吕欲作乱勃匡国家难复之乎正虽伊尹周公何以加哉亚夫之用兵持威重执坚刄穰苴曷有加焉足已而不学守节不逊终以穷困悲夫














　　史记正义卷五十七
　　钦定四库全书
　　史记正义卷五十八
　　唐　张守节　撰
　　梁孝王世家第二十八　　　　史记五十八
　　梁孝王武者孝文皇帝子也而与孝景帝同母母窦太后也孝文帝凡四男长子曰太子是为孝景帝次子武次子参次子胜【汉书胜作楫又云诸生代孝王防梁懐王楫言诸者众妄卑贱史不书姓故云诸也】孝文帝即位二年以武为代王【括地志云中都故城在汾州平通县西十一里】以参为太原王【括地志云并州太原地名大明城即古晋阳城智伯与韩魏攻赵襄子于晋阳即此城是也】以胜为梁王【括地志云宋州宋城县在州南二里外城中本汉之睢阳县也汉文帝封子武于大梁以其卑湿徙睢阳故改曰梁也】二嵗徙代王为淮阳王【即古陈国城也】以代尽与太原王号曰代王参立十七年孝文后二年卒諡为孝王子登嗣立是为代共王立二十九年元光二年卒子义立是为代王十九年汉广闗以常山为限而徙代王王清河【括地志云清阳故城在贝州清县西北八里也】清河王徙以元鼎三年也初武为淮阳王十年而梁王胜卒谥为梁懐王懐王最少子爱幸异于他子其明年徙淮阳王武为梁王梁王之初王梁孝文帝之十二年也梁王自初王通厯已十一年矣梁王十四年入朝十七年十八年比年入朝留其明年乃之国二十一年入朝二十二年孝文帝崩二十四年入朝二十五年复入朝是时上未置太子也上与梁王燕饮尝从容言曰千秋万嵗后传于王王辞谢虽知非至言然心内喜太后亦然其春呉楚齐赵七国反吴楚先撃梁棘壁【括地志云大棘故城在宋州寜陵县西南七十里】杀数万人梁孝王城守睢阳而使韩安国张羽等为大将军以距呉楚吴楚以梁为限不敢过而西与太尉亚夫等相距三月吴楚破而梁所破杀虏略与汉中分明年汉立太子其后梁最亲有功又为大国居天下髙腴地地北界泰山西至髙阳四十余城皆多大县孝王窦太后少子也爱之赏赐不可胜道于是孝王筑东苑方三百余里【括地志云苑园在宋州宋城县东南十里葛洪西京杂记云梁孝王苑中有落猨岩栖龙岫鴈池鹤洲鳬岛诸宫观相连竒果佳树瑰禽异兽靡不毕备俗人言梁孝王竹园也】广睢阳城七十里太治宫室为复道自宫连属于平台五十余里得赐天子旌旗出从千乗万骑东西驰猎拟于天子出言防入言警招延四方豪桀自山以东游説之士莫不毕至齐人羊胜公孙诡邹阳之属公孙诡多竒邪计初见王赐千金官至中尉梁号之曰公孙将军梁多作兵器弩弓矛数十万而府库金钱且百巨万珠玉宝器多于京师二十九年十月梁孝王入朝景帝使使持节乗舆驷马迎梁王于闗下既朝上疏因留以太后亲故王入则侍景帝同辇出则同车游猎射禽兽上林中梁之侍中郎谒者着籍引出入【着竹略反籍谓名簿也若今通引出入门也】天子殿门与汉官宦无异十一月上废栗太子窦太后心欲以孝王为后嗣大臣及袁盎等有所闗説于景帝窦太后义格亦遂不复言以梁王为嗣事由此以事秘世莫知乃辞归国其夏四月上立胶东王为太子梁王怨袁盎及议臣乃与羊胜公孙诡之属隂使人刺杀袁盎及他议臣十余人逐其贼未得也于是天子意梁王逐贼果梁使之乃遣使冠盖相望于道覆按梁捕公孙诡羊胜公孙诡羊胜匿王后宫使者责二千石急梁相轩丘豹【姓轩丘名豹也】及内史韩安国进谏王王乃令胜诡皆自杀出之上由此怨望于梁王梁王怨乃使韩安国因长公主谢罪太后然后得释上怒稍解因上书请朝既至闗茅兰説王使乗布车从两骑入匿于长公主园汉使使迎王王已入闗车骑尽居外不知王处太后泣曰帝杀吾子景帝忧恐于是梁王伏斧质于阙下谢罪然后太后景帝大喜相泣复如故悉召王从官入闗然景帝益疏王不同车辇矣三十五年又复朝上防欲留上弗许归国意忽忽不乐北猎良山【括地志云梁山在郓州夀张县南三十五里即猎处也】有献牛足出背上孝王恶之六月中病热六日卒諡曰孝王孝王慈孝每闻太后病口不能食居不安寝常欲留长安侍太后太后亦爱之及闻梁王薨窦太后哭极哀不食曰帝果杀吾子景帝哀惧不知所为与长公主计之乃分梁为五国尽立孝王男五人为王女五人皆食汤沐邑于是奏之太后太后乃説为帝加壹飡梁孝王长子买为梁王是为共王子明为济川王子彭离为济东王子定为山阳王子不识为济隂王孝王未死时财已巨万计不可胜数及死藏府余黄金尚四十余万斤他财物称是梁共王三年景帝崩共王立七年卒子襄立是为平王
　　梁平王襄十四年母曰陈太后共王母曰李太后李太后亲平王之大母也而平王之后姓任曰任王后任王后甚有宠于平王襄初孝王在时有罍樽直千金孝王诫后世善保罍樽无得以与人任王后闻而欲得罍樽平王大母李太后曰先王有命无得以罍樽与人他物虽百巨万犹自恣也任王后絶欲得之平王襄直使人开府取罍樽赐任王后李太后大怒汉使者来欲自言平王襄及任王后遮止闭门李太后与争门措指遂不得见汉使者李太后亦私与食宫长及郎中尹霸等士通乱【张先生旧本有士字先生疑是衍字又不敢除故以朱大防其字中心今按侯宫长及郎中尹霸等是士人太后与通乱其义亦通矣】而王与任太后以此使人风止李太后李太后内有淫行亦已后病薨病时任后未尝请病薨又不持防元朔中睢阳人类犴反者人有辱其父而与淮阳太守客出同车太守客出下车类犴反杀其仇于车上而去淮阳太守怒以让梁二千石二千石以下求反甚急执反亲戚反知国隂事乃上变事具告知王与大母争樽状时丞相以下见知之欲以伤梁长吏其书闻天子天子下吏验问有之公卿请废襄为庶人天子曰李太后有淫行而梁王襄无良师故防不义乃削梁八城枭任王后首于市梁余尚有十城襄立三十九年卒諡为平王子无伤立为梁王也
　　济川王明者梁孝王子以桓邑侯孝景中六年为济川王七嵗坐射杀其中尉汉有司请诛天子弗忍诛废明为庶人迁房陵地入于汉为郡
　　济东王彭离者梁孝王子以孝景中六年为济东王二十九年彭离骄悍无人君礼昬暮私与其奴亡命少年数十人行剽杀人取财物以为好所杀发觉者百余人国皆知之莫敢夜行所杀者子上书言汉有司请诛上不忍废以为庶人迁上庸地入于汉为大河郡
　　山阳哀王定者梁孝王子以孝景中六年为山阳王九年卒无子国除地入于汉为山阳郡
　　济隂哀王不识者梁孝王子以孝景中六年为济隂王一嵗卒无子国除地入于汉为济隂郡
　　太史公曰梁孝王虽以亲爱之故王膏腴之地然防汉家隆盛百姓殷富故能植其财货广宫室车服拟于天子然亦僭矣禇先生曰臣为郎时闻之于宫殿中老郎吏好事者称道之也窃以为今梁孝王怨望欲为不善者事从中生今太后女主也以爱少子故欲令梁王为太子大臣不时正言其不可状阿意治小私説意以受赏赐非忠臣也齐如魏其侯窦婴之正言也何以有后祸景帝与王燕见侍太后饮景帝曰千秋万嵗之后王太后喜説窦婴在前据地言曰汉法之约传子适孙今帝何以得传弟擅乱髙帝约乎于是景帝黙然无声太后意不説故成王与小弱弟立树下取一桐叶以与之曰吾用封汝周公闻之进见曰天王封弟甚善成王曰吾直与戏耳周公曰人主无过举不当有戏言言之必行之于是乃封小弟以应县【括地志云故应城故应乡也在汝州鲁山县东四十里吕氏春秋云成王戏削桐叶为圭以封叔虞非应侯也又汲冡古文云殷时已有应国非成王所造也】是后成王没齿不敢有戏言言必行之孝经曰非法不言非道不行此圣人之法言也今主上不宜出好言于梁王梁王上有太后之重骄蹇日乆数闻景帝好言千秋万世之后传王而实不行又诸侯王朝见天子汉法凡当四见耳如到入小见到正月朔旦奉皮荐璧玉贺正月法见后三日为王置酒赐金钱财物后二日复入小见辞去凡留长安不过二十日小见者燕见于禁门内饮于省中非士人所得入也今梁王西朝因留且半嵗入与人主同辇出与同车示风以大言而实不与令出怨言谋畔逆乃随而忧之不亦逺乎非大贤人不知退让今汉之仪法朝见贺正月者常一王与四侯俱朝见十余嵗一至今梁王常比年入朝见乆留鄙语曰骄子不孝非恶言也故诸侯王当为置良师傅相忠言之士如汲黯韩长孺等敢直言极谏安得有患害盖闻梁王西入朝谒窦太后燕见与景帝俱侍坐于太后前语言私说太后谓帝曰吾闻殷道亲亲周道尊尊其义一也安车大驾用梁孝王为寄景帝跪席举身曰诺罢酒出帝召袁盎诸大臣通经术者曰太后言如是何谓也皆对曰太后意欲立梁王为帝太子帝问其状袁盎等曰殷道亲亲者立弟周道尊尊者立子殷道质质者法天亲其所亲故立弟周道文文者法地尊者敬也敬其本始故立长子周道太子死立适孙殷道太子死立其弟帝曰于公何如皆对曰方今汉家法周周道不得立弟当立子故春秋所以非宋宣公宋宣公死不立子而与弟弟受国死复反之与兄之子弟之子争之以为我当代父后即刺杀兄子为故国乱祸不絶故春秋曰君子大居正宋之祸宣公为之臣请见太后白之袁盎等入见太后太后言欲立梁王梁王即终欲谁立太后曰吾复立帝子袁盎等以宋宣公不立正生祸祸乱后五世不絶小不忍害大义状报太后太后乃解説即使梁王归就国而梁王闻其义出于袁盎诸大臣所怨望使人来杀袁盎袁盎顾之曰我所谓袁将军者也公得毋误乎刺者曰是矣刺之置其劔劒着身视其劒新治问长安中削厉工工曰梁郎某子来治此劔以此知而发觉之发使者捕逐之独梁王所欲杀大臣十余人文吏穷本之谋反端颇见太后不食日夜泣不止景帝甚忧之问公卿大臣大臣以为遣经术吏往治之乃可解于是遣田叔吕季主往治之此二人皆通经术知大礼来还至霸昌廐【括地志云汉霸昌廐在雍州万年县东北三十八里】取火悉烧梁之反辞但空手来对景帝景帝曰何如对曰言梁王不知也造为之者独其幸臣羊胜公孙诡之属为之耳谨以伏诛死梁王无恙也景帝喜説曰急趋谒太后太后闻之立起坐飡气平复故曰不通经术知古今之大礼不可以为三公及左右近臣少见之人如从管中闚天也













　　史记正义卷五十八
　　钦定四库全书
　　史记正义卷五十九
　　唐　张守节　撰
　　五宗世家第二十九　　　　史记五十九
　　孝景皇帝子凡十三人为王而母五人同母者为宗亲栗姬子曰荣徳阏于程姬子曰余非端贾夫人子曰彭祖胜唐姬子曰发王夫人儿姁子曰越寄乗舜
　　河间献王徳以孝景帝前二年用皇子为河间王好儒学被服造次必于儒者山东诸儒多从之游二十六年卒子共王不害立四年卒子刚王基代立十二年卒子顷王授代立
　　临江哀王阏于以孝景帝前二年用皇子为临江王三年卒无后国除为郡
　　临江闵王荣以孝景前四年为皇太子四嵗废用故太子为临江王四年坐侵庙壖垣为宫上徴荣荣行祖于江陵北门【荆州图副云汉临江闵王荣始都江陵城坐侵庙壖地为宫被徴出城北门而车轴折父老切流涕曰吾王不反矣既而为郅都所讯惧而缢死自此后北门存而不启盖为荣不以道终也】既已上车轴折车废江陵父老流涕窃言曰吾王不反矣荣至诣中尉府簿中尉郅都责讯王王恐自杀葬蓝田燕数万衘土置上百姓怜之荣最长死【顔师古云荣实最长而传居二王后者以其从太子废后乃为王也】无后国除地入于汉为南郡
　　右三国本王皆栗之子也
　　鲁共王余以孝景前二年用皇子为淮阳王二年呉楚反破后以孝景前三年徙为鲁王好治宫室苑囿狗马季年好音不喜辞辩为人吃二十六年卒子光代为王初好音舆马晚节啬【晚节犹言末年时啬贪恡也】惟恐不足于财江都易王非以孝景前二年用皇子为汝南王吴楚反时非年十五有材力上书愿击呉景帝赐非将军印击吴呉已破二嵗徙为江都王治吴故国以军功赐天子旌旗元光五年匈奴大入汉为贼非上书愿击匈奴上不许非好气力治宫观招四方豪桀骄奢甚立二十六年卒子建立为王七年自杀淮南衡山谋反时建颇闻其谋自以为国近淮南恐一日发为所并即隂作兵器而时佩其父所赐将军印载天子旗以出易王死未葬建有所説易王宠美人淖姬夜使人迎与姧服舎中及淮南事发治党与颇及江都王建建恐因使人多持金钱事絶其狱而又信巫祝使人祷祠妄言建又尽与其姊弟奸事既闻汉公卿请捕治建天子不忍使大臣即讯王王服所犯遂自杀国除地入于汉为广陵郡胶西于王端以孝景前三年吴楚七国反破后端用皇子为胶西王端为人贼戾又隂痿【委危反不能御妇人】一近妇人病之数月而有爱幸少年为郎为郎者顷之与后宫乱端禽灭之及杀其子母数犯上法汉公卿数请诛端天子为兄弟之故不忍而端所为滋甚有司再请削其国去大半端心愠逐为无訾省【顔师古云訾财也省视也言不能视録资财】府库壊漏尽腐财物以巨万计终不得收徙令吏毋得收租赋端皆去衞封其宫门从一门出游数变名姓为布衣之他郡国相二千石往者奉汉法以治端輙求其罪告之无罪者诈药杀之所以设诈防变彊足以距谏智足以饰非相二千石从王治则汉绳以法故胶西小国而所杀伤二千石甚众立四十七年卒竟无男代后国除地入于汉为胶西郡
　　右三国本王皆程姬之子也
　　赵王彭祖以孝景前二年用皇子为广川王赵王遂反破后彭祖王广川四年徙为赵王十五年孝景帝崩彭祖为人巧佞卑謟足恭而心刻深好法律持诡辩以中人彭祖多内宠姬及子孙相二千石欲奉汉法以治则害于王家是以每相二千石至彭祖衣皁布衣自行迎除二千石舎多设疑事以作动之得二千石失言中忌讳輙书之二千石欲治者则以此迫劫不听乃上书告及污以奸利事彭祖立五十余年相二千石无能满二嵗輙以罪去大者死小者刑以故二千石莫敢治而赵王擅权使使即县为贾人防入多于国经租税以是赵王家多金钱然所赐姬诸子亦尽之矣彭祖取故江都易王宠姬王建所盗与奸淖姬者为姬甚爱之彭祖不好治宫室禨祥好为史事上书愿督国中盗贼常夜从走卒行徼邯战中诸使过客以彭祖险陂莫敢留邯郸其太子丹与其女及同产姊奸与其客江充有却充告丹丹以故废赵更立太子
　　中山靖王胜以孝景前三年用皇子为中山王十四年孝景帝崩胜为人乐酒【乐五教反】好内有子枝属百二十余人常与兄赵王相非曰兄为王専代吏治事王者当日听音乐声色赵王亦非之曰中山王徒日淫不佐天子拊循百姓何以称为藩臣立四十二年卒子哀王昌立一年卒子昆侈代为中山王
　　右二国本王皆贾夫人之子也
　　长沙定王发发之母唐姬故程姬侍者景帝召程姬程姬有所辟不愿进而饰侍者唐儿使夜进上醉不知以为程姬而幸之遂有身已乃觉非程姬也及生子因命曰发以孝景前二年用皇子为长沙王以其母微无宠故王卑湿贫国立二十七年卒子康王庸立二十八年卒子鲋鮈立为长沙王
　　右一国本王唐姬之子也
　　广川恵王越以孝景中二年用皇子为广川王十二年卒子齐立为王齐有幸臣桑距已而有罪欲诛距距亡王因禽其宗族距怨王乃上书告王齐与同产奸自是之后王齐数上书告言汉公卿及幸臣所忠等【所忠姓名】胶东康王寄以孝景中二年用皇子为胶东王二十八年卒淮南王谋反时寄微闻其事私作楼车镞矢战守备侯淮南之起及吏治淮南之事辞出之寄于上最亲【寄母王夫人即王皇后之妹于上为从母故寄于诸兄弟最为亲爱也】意伤之发病而死不敢置后于是上问寄有长子者名贤母无宠少子名庆母爱幸寄常欲立之为不次因有过遂无言上怜之乃以贤为胶东王奉康王嗣而封庆于故衡山地为六安王胶东王贤立十四年卒諡为哀王子庆为王六安王庆以元狩二年用胶东康王子为六安王
　　清河哀王乗以孝景中三年用皇子为清河王十二年卒无后国除地入于汉为清河郡
　　常山宪王舜以孝景中五年用皇子为常山王舜最亲景帝少子骄怠多淫数犯禁上常寛释之立三十二年卒太子勃代立为王初宪王舜有所不爱姬生长男棁棁以母无宠故亦不得幸于王王后脩生太子勃王内多所幸姬生子平子商王王后希得幸及宪王病甚诸幸姬常侍病故王后亦以妬媢不常侍病輙归舎医进药太子勃不自尝药又不宿留侍病及王薨王后太子乃至宪王雅不以长子棁为人数及薨又不分与财物郎或説太子王后令诸子与长子棁共分财物太子王后不听太子代立又不收恤棁棁怨王后太子汉使者视宪王丧棁自言宪王病时王后太子不侍及薨六日出舍太子勃私奸饮酒博戏击筑与女子载驰环城过市入牢视囚天子遣大行骞验王后及问王勃请逮勃所与奸诸证左王又匿之吏求捕勃大急使人致击笞掠擅出汉所疑囚者有司请诛宪王后脩及王勃上以脩素无行使棁防之罪勃无良师傅不忍诛有司请废王后脩徙王勃以家属处房陵上许之勃王数月迁于房陵国絶月余天子为最亲乃诏有司曰常山宪王蚤夭后妾不和适孽诬争防于不义以灭国朕甚闵焉其封宪王子平三万户为眞定王封子商三万户为泗水王【泗水海州】
　　眞定王平元鼎四年用常山宪王子为眞定王泗水思王商以元鼎四年用常山王宪王子为泗水王十一年卒子哀王安世立十一年卒无子于是上怜泗水王絶乃立安世弟贺为泗水王
　　右四国本王皆王夫人儿姁子也其后汉益封其支子为六安王泗水王二国凡儿姁子孙于今为六王
　　太史公曰髙祖时诸侯皆赋得自除内史以下汉独为置丞相黄金印诸侯自除御史廷尉正博士拟于天子自吴楚反后五宗王世汉为置二千石去丞相曰相银印诸侯独得食租税夺之权其后诸侯贫者或乗牛车也
  </div>
  <div class="pagination">
   <a href="史记正义_page22.html">
    上一页
   </a>
   <span>
    ...
   </span>
   <a href="史记正义_page18.html">
    18
   </a>
   <a href="史记正义_page19.html">
    19
   </a>
   <a href="史记正义_page20.html">
    20
   </a>
   <a href="史记正义_page21.html">
    21
   </a>
   <a href="史记正义_page22.html">
    22
   </a>
   <span class="current-page">
    23
   </span>
   <a href="史记正义_page24.html">
    24
   </a>
   <a href="史记正义_page25.html">
    25
   </a>
   <a href="史记正义_page26.html">
    26
   </a>
   <a href="史记正义_page27.html">
    27
   </a>
   <a href="史记正义_page28.html">
    28
   </a>
   <span>
    ...
   </span>
   <a href="史记正义_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
