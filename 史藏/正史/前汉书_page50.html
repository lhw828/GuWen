<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 50 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 50 页/共 74 页
  </h1>
  <div class="content">
   前汉书卷四十六考证
　　钦定四库全书
　　前汉书卷四十七
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　文三王传第十七
　　孝文皇帝四男窦皇后生孝景帝梁孝王武诸姬生代孝王参梁懐王揖【师古曰不得其姓氏故曰诸姬言在诸姬之列者也解在髙五王传】梁孝王武以孝文二年与太原王参梁王揖同日立武爲代王四年徙爲淮阳王十二年徙梁自初王通歴已十一年矣【师古曰总数其爲王之年】孝王十四年入朝十七年十八年比年入朝留【师古曰比频也留谓留在京师】其明年乃之国二十一年入朝二十二年文帝崩二十四年入朝二十五年复入朝是时上未置太子与孝王宴饮从容言曰【师古曰从音千容反】千秋万岁后传于王王辞谢虽知非至言然心内喜太后亦然其春吴楚齐赵七国反先击梁棘壁【文頴曰地名】杀数万人梁王城守雎阳【师古曰据雎阳城而自守】而使韩安国张羽等爲将军以距吴楚吴楚以梁爲限不敢过而西与太尉亚夫等相距三月吴楚破而梁所杀虏畧与汉中分【孟康曰梁所虏吴楚之防畧与汉同】明年汉立太子梁最亲有功又爲大国居天下膏腴地北界泰山西至髙阳【苏林曰陈留北县】四十余城多大县孝王太后少子爱之赏赐不可胜道【师古曰道谓言○宋祁曰当于言下添也字】于是孝王筑东苑方三百余里广雎阳城七十里【师古曰更广大之也晋太康地记云城方十三里梁孝王筑之鼓倡节杵而后下和之者称雎阳曲今踵以爲故今之乐家雎阳曲是其遗音】大治宫室爲复道自宫连属于平台三十余里【如淳曰平台在大梁东北离宫所在也晋灼曰或说在城中东北角师古曰今其城东二十里所有故台基其处寛博土俗云平台也复音方目反】得赐天子旌旗从千乗万骑出称警入言防【师古曰警者戒肃也防止行人也言出入者互文耳出亦有防汉仪注皇帝辇动左右侍帷幄者称警出殿则传跸止人清道也】儗于天子【师古曰儗比也音拟】招延四方豪桀自山东游士莫不至齐人羊胜公孙诡邹阳之属【师古曰言皆游梁】公孙诡多竒邪计初见日王赐千金官至中尉号曰公孙将军多作兵弩弓数千万而府库金钱且百钜万【师古曰钜万百万也且百万者言凡百也○宋祁曰千万一作十】珠玉寳器多于京师二十九年十月孝王入朝景帝使使持乗舆驷迎梁王于闗下【邓展曰但持驷马往也臣瓒曰称乘舆驷则车马皆往言驷不驾六马耳天子副车驾驷马师古曰舆卽车也瓒说是】既朝上疏因留以太后故入则侍帝同辇出则同车游猎上林中梁之侍中郎谒者着引籍出入天子殿门【师古曰着音竹畧反】与汉宦官亡异十一月上废栗太子太后心欲以梁王爲嗣大臣及爰盎等有所闗说于帝太后议格【服虔曰格音格鬭张晏曰止也苏林曰音阁师古曰苏音张说是】孝王不敢复言太后以嗣事【师古曰不敢更以此事言于太后】事秘世莫知廼辞归国其夏上立胶东王爲太子梁王怨爰盎及议臣廼与羊胜分孙诡之属谋隂使人刺杀爰盎及他议臣十余人贼未得也于是天子意梁【师古曰意疑也】逐贼果梁使之遣使冠盖相望于道覆案梁事捕公孙诡羊胜皆匿王后宫使者责二千石急梁相轩丘豹【师古曰姓轩丘名豹】及内史安国【师古曰韩安国】皆泣谏王王廼令胜诡皆自杀出之上由此怨望于梁王【师古曰望谓责而怨之】梁王恐廼使韩安国因长公主谢罪太后然后得释上怒稍解因上书请朝既至关茅兰说王【服防曰茅兰孝王大夫也】使乗布车【张晏曰布车降服自比丧人也】从两骑入匿于长公主园汉使迎王王已入关车骑尽居外外不知王处太后泣曰帝杀吾子帝忧恐于是梁王伏斧质之阙下谢罪然后太后帝皆大喜相与泣复如故悉召王从官入关然帝益踈王不与同车辇矣三十五年冬复入朝上疏欲留上弗许归国意忽忽不乐北猎梁山有献牛足上出背上孝王恶之六月中病热六日薨【张晏曰足当处下所以辅身也今出背上象孝王背朝而干上也北者隂也又在梁山明爲梁也牛者丑之畜冲在六月北方数六故六月六日王薨也○刘敞曰此谓得热疾六日而后薨耳岂谓六月六日哉太迂】孝王慈孝每闻太后病口不能食常欲留长安侍太后太后亦爱之及闻孝王死窦太后泣极哀不食曰帝果杀吾子帝哀惧不知所爲与长公主计之廼分梁爲五国尽立孝王男五人爲王女五人皆令食汤沐邑奏之太后太后廼说爲帝壹餐【师古曰说读曰悦餐古飱字】孝王未死时财以钜万计不可胜数及死藏府余黄金尚四十余万斤他财物称是
　　代孝王参初立爲太原王四年代王武徙爲淮阳王而参徙爲代王复并得太原都晋阳如故【师古曰如文帝在代时○刘攽曰如故爲太原王时都晋阳不迁都也】五年一朝凡三朝十七年薨子共王登嗣【师古曰共读曰恭】二十九年薨子义嗣元鼎中汉广关以常山爲阻【师古曰依山以爲关】徙代王于清河是爲刚王并前在代凡立四十年薨子顷王汤嗣二十四年薨子年嗣地节中冀州刺史林奏年爲太子时与女弟子私通【○宋祁曰弟子子字当作则】及年立爲王后则懐年子其壻使勿举【师古曰不养也】则曰自来杀之壻怒曰爲王生子自令王家养之则送儿顷太后所【师古曰顷王之后年之太后故曰顷太后】相闻知禁止则令不得入宫【师古曰相者王之相】年使从季父往来送迎则【师古曰宗室诸从也】连年不絶有司奏年淫乱年坐废爲庶人徙房陵与汤沐邑百户立三年国除元始二年新都侯王莽兴灭继絶白太皇太后立年弟子如意爲广宗王奉代孝王后莽簒位国絶
　　梁懐王揖文帝少子也好诗书帝爱之异于他子五年一朝凡再入朝因堕马死立十年薨无子国除明年梁孝王武徙王梁
　　梁孝王子五人爲王太子买爲梁共王【师古曰共读曰恭】次子明爲济川王彭离爲济东王定爲山阳王不识爲济隂王皆以孝景中六年同日立
　　梁共王买立十年薨【○宋祁云越本十作七】子平王襄嗣
　　济川王明以垣邑侯立七年坐射杀其中尉有司请诛【○刘攽曰武纪坐杀太傅中傅与此不同宋祁曰垣表作桓邑】武帝弗忍废爲庶人徙房陵国除济东王彭离立二十九年彭离骄悍【师古曰悍勇也】昬暮私与其奴亡命少年数十人行剽【师古曰剽劫也音频妙反】杀人取财物以爲好【如淳曰以是爲好喜之事师古曰好音呼到反】所杀发觉者百余人国皆知之莫敢夜行所杀者子上书告言有司请诛武帝弗忍废爲庶人徙上庸国除爲大河郡山阳哀王定立九年薨亡子国除济隂哀王不识立一年薨亡子国除孝王支子四王皆絶于身【师古曰支子谓非正嫡也】梁平王襄母曰陈太后共王母曰李太后李太后亲平王之大母也【师古曰大母祖母也共王卽李太后所生故云亲祖母也】而平王之后曰任后任后甚有宠于襄初孝王有尊【应劭曰诗云酌彼金画云雷之象以金饰之也郑氏曰上盖刻爲山云雷之象师古曰郑说是也古雷字】直千金戒后世善宝之毋得以与人【师古曰宝谓爱守也】任后闻而欲得之李太后曰先王有命毋得以尊与人他物虽百钜万犹自恣任后絶欲得之王襄直使人开府取尊赐任后又王及母陈太后事于太后多不顺【○宋祁曰景徳本于作李】有汉使者来李太后欲自言王使谒者中郎胡等遮止闭门李太后与争门措指【晋灼曰许慎云措置字借以爲笮耳师古曰音壮客反谓爲门扉所笮】太后啼謼【师古曰謼音火故反】不得见汉使者李太后亦私与食官长及郎尹霸等奸乱王与任后以此使人风止李太后【师古曰风读曰讽止者止其自言也】李太后亦已【师古曰已止也】后病薨病时任后未尝请疾【张晏曰请问也】薨又不侍丧元朔中雎阳人犴反【师古曰犴姓反名也犴音岸○宋祁云浙本犴反作犴友】人辱其父而与雎阳太守客俱出同车【○刘攽曰雎阳梁所都无太守当是淮阳刘敞曰下两雎字当作淮】犴反杀其仇车上亡去雎阳太守怒以让梁二千石二千石以下求反急执反亲戚反知国隂事廼上变告梁王与大母争尊状时相以下具知之欲以伤梁长史【○刘攽曰史作吏】书闻天子下吏验问有之公卿治奏以爲不孝请诛王及太后【师古曰陈太后】天子曰首恶失道任后也朕置相吏不逮【师古曰逮及也言其材知不及】无以辅王故陷不谊不忍致法削梁王五县夺王太后汤沐成阳邑枭任后首于市中郎胡等皆伏诛梁余尚有八城襄立四十年薨子顷王无伤嗣十一年薨子敬王定国嗣四十年薨子夷王遂嗣六年薨子荒王嘉嗣十五年薨子立嗣鸿嘉中太傅辅奏立一日至十一犯法臣下愁苦莫敢亲近不可諌止愿令王非耕祠法驾毋得出宫尽出马置外苑收兵杖藏私府毋得以金钱财物假赐人事下丞相御史请许【师古曰许太傅所奏】奏可后数复伤郎【师古曰棰击音一口反○宋祁云浙本注文棰击也】夜私出宫傅相连奏坐削或千户或五百户如是者数焉荒王女弟园子爲立舅任寳妻寳兄子昭爲立后数过寳饮食报寳曰我好翁主【师古曰诸王女皆称翁主言其父自主婚也】欲得之寳曰翁主姑也法重立曰何能爲【师古曰言罪不能至重也】遂与园子奸积数岁永始中相禹奏立对外家怨望有恶言有司案验因发滛乱事奏立禽兽行请诛太中大夫谷永上疏曰臣闻礼天子外屏不欲见外也【师古曰屏谓当门之墙以屏蔽者也外屏于门外爲之】是故帝王之意不窥人闺门之私听闻中冓之言【应劭曰中冓材搆在堂之中也晋灼曰鲁诗以爲夜也师古曰冓谓舍之交积材木也应说近之冓音工豆反】春秋爲亲者讳诗云戚戚兄弟莫逺具尔【师古曰小雅行苇之诗也戚戚内相亲也尔近也言王之族亲情无疎逺皆昵近也】今梁王年少颇有狂病始以恶言按验既亡事实而发闺门之私非本章所指王辞又不服猥强劾立傅致难明之事【师古曰傅读曰附】独以偏辞成辠断狱亡益于治道污蔑宗室【孟康曰蔑音漫师古曰蔑音秣谓涂染也】以内乱之恶披布宣扬于天下非所以爲公族隐讳増朝廷之荣华昭圣徳之风化也臣愚以爲王少而父同产长年齿不伦梁国之富足以厚聘美女招致妖丽父同产亦有耻辱之心【师古曰言其姑亦当自耻必不与奸】案事者廼验问恶言【师古曰本所问者怨望朝廷之言耳】何故猥自发舒【师古曰猥曲也】以三者揆之殆非人情疑有所迫切过误失言文吏蹑寻不得转移萌牙之时加恩勿治上也【如淳曰覆盖之则计之上】既已案验举宪宜及王辞不服诏廷尉选上徳通理之吏更审考清问着不然之效定失误之法【师古曰着明也】而反命于下吏【师古曰使者还反以清白之状付有司也】以广公族附疏之徳爲宗室刷污乱之耻【师古曰刷谓拭刷除之也音所劣反】甚得治亲之谊天子由是寝而不治居数岁元延中立复以公事怨相掾及雎阳丞使奴杀之杀奴以灭口凡杀三人伤五人手郎吏二十余人上书不拜奏谋簒死罪囚【师古曰逆取曰簒】有司请诛上不忍削立五县哀帝建平中立复杀人天子遣廷尉赏大鸿胪由持节即讯【师古曰就问也○宋祁曰百官表廷尉方赏君賔大鸿胪毕申世叔申由必有一误】至移书傅相中尉曰王背防戒【师古曰初封时防书有戒勑之言】誖暴妄行【师古曰誖乖也音布内反】连犯大辟毒流吏民比比蒙恩不伏重诛【师古曰比犹频也】不思改过复贼杀人幸得蒙恩丞相长史大鸿胪丞即问王阳病抵谰置辞【师古曰抵距也谰诬讳也抵音丁礼反谰音来亶反】骄嫚不首主令与背畔亡异【师古曰不首谓不伏其罪也主令者于法令之条与背畔无异也首音失救反次下亦同○刘攽曰骄嫚当属上句立使贼杀人而拒讳不服也使人杀之此是不首主令之辠也令音零】丞相御史请收王玺绶送陈留狱明诏加恩复遣廷尉大鸿胪杂问今王当受诏置辞恐复不首实对【○宋祁云一本无实字】书曰至于再三有不用我降尔命【师古曰此周书多方篇之辞也言我教汝至于再三汝不能用则我下罚黜汝命也】傅相中尉皆以辅正爲职虎兕出于匣玉毁于匵中是谁之过也【师古曰此论语孔子责冉有季路之辞也言虎兕出于槛玉毁于椟匮岂非典守者之过邪喻辅相人者当能持危扶颠也○宋祁云注文浙本虎作豹槛作柙景徳本郭去虎字盖以师古宜避唐讳】书到明以谊晓王敢复懐诈罪过益深傅相以下不能辅导有正法立惶恐免冠对曰立少失父母孤弱处深宫中独与宦者婢妾居渐渍小国之俗加以质性下愚有不可移之姿【师古曰言不从化也论语称孔子曰唯上智与下愚不移】往者傅相亦不纯以仁谊辅翌立大臣皆尚苛刻刺求微密谗臣在其间左右弄口积使上下不和更相眄伺【师古曰更音工衡反】宫殿之里毛过失亡不暴陈当伏重诛以视海内【师古曰视读曰示】数蒙圣恩得见贳赦【师古曰贳谓寛其罪】今立自知贼杀中郎曹将冬月廹促贪生畏死即诈僵仆阳病【师古曰僵仆倒地也僵音姜仆音赴】徼幸得逾于须臾【师古曰冀得逾冬月而减罪也】谨以实对伏须重诛【师古曰须待也】时冬月尽其春大赦不治元始中立坐与平帝外家中山衞氏交通新都侯王莽奏废立爲庶人徙汉中立自杀二十七年国除后二岁莽白太皇太后立孝王孙之曾孙沛郡卒史音爲梁王奉孝王后莽簒国絶
　　赞曰梁孝王虽以爱亲故王膏腴之地【师古曰太后爱子而帝亲弟故曰爱亲】然防汉家隆盛百姓殷富故能殖其货财广其宫室车服然亦僣矣怙亲亡厌牛祸告罚卒用忧死悲夫





　　前汉书卷四十七
　　前汉书卷四十七考证
　　梁孝王武传西至髙阳注苏林曰陈留北县○【臣召南】按高阳乡聚名非县也郦食其传云陈留高阳人又云诸将狥地过高阳者数十人即此高阳矣
　　大臣及爰盎等有所关说于帝○按褚先生具言其事见梁孝王世家后
　　北猎梁山○梁山史记作良山
　　太后廼说爲帝壹餐○史记作爲帝加壹餐
　　梁懐王揖传揖○【臣召南】按梁懐王名史记表及世家作胜而孝文本纪作揖汉书贾谊传作胜而纪及本传作揖李竒谓懐王必有两名理或然也
　　梁共王买传十年薨○【臣召南】按诸侯王表作七年薨是也七十字相似传写误耳买以孝景后元年嗣以建元五年薨是七年也
　　梁平王襄传雎阳人犴反○按此文则其人姓犴名反史记作类犴反则其人姓类犴汉书脱一字耳
　　梁余尚有八城○【臣召南】按史记作削梁八城梁余尚有十城以地理志证之梁国统八县则此文是也
　　顷王无伤嗣○诸侯王表作贞王毋伤












　　前汉书卷四十七考证
　　钦定四库全书
　　前汉书卷四十八
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　贾谊传第十八
　　贾谊雒阳人也年十八以能诵诗书属文称于郡中【师古曰属谓缀辑之也言其能为文也属音之欲反】河南守吴公闻其秀材召置门下【师古曰秀美也】甚幸爱【○宋祁曰爱字下当有之字句缓而顺】文帝初立闻河南守吴公治平为天下第一【师古曰治平言其政治和平也】故与李斯同邑而尝学事焉【师古曰事之而从其学也】征以为廷尉廷尉廼言谊年少颇通诸家之书文帝召以为博士是时谊年二十余最为少每诏令议下【师古曰谓有诏令出下及遣议事】诸老先生未能言谊尽为之对人人各如其意所出诸生于是以为能文帝说之【师古曰说读曰悦】超迁歳中至太中大夫谊以为汉兴二十余年天下和洽宜当改正朔易服色制度定官名兴礼乐廼草具其仪法【师古曰草谓创造之】色上黄数用五为官名悉更奏之【师古曰更改也】文帝谦让未皇也【师古曰皇暇也自以为不当改制】然诸法令所更定及列侯就国其说皆谊发之于是天子议以谊任公卿之位绛灌东阳侯冯敬之属尽害之【师古曰绛绛侯周勃也灌灌婴也东阳侯张相如也冯敬时为御史大夫】廼毁谊曰雒阳之人年少初学専欲擅权纷乱诸事于是天子后亦疎之不用其议以谊为长沙王太傅谊既以适去【师古曰适音谪其下亦同】意不自得及渡湘水【师古曰湘水出零陵阳海山北流入江也】为赋以吊屈原屈原楚贤臣也被谗放逐作离骚赋【师古曰离遭也忧动曰骚遭忧而作此辞】其终篇曰已矣国亡人莫我知也遂自投江而死谊追伤之因以自谕【师古曰谕譬也】其辞曰恭承嘉惠兮【师古曰恭敬也嘉惠谓诏命也】竢罪长沙【师古曰竢古俟字俟待也】仄闻屈原兮自湛汩罗【师古曰仄古侧字汨水名在长沙罗县故曰汨罗湛读曰沉汨音莫歴反】造托湘流兮敬吊先生【师古曰造至也言至湘水而因托其流也造音千到反】遭世罔极兮廼陨厥身【张晏曰谗言罔极师古曰罔无也极中也无中正之道一曰极止也】乌虖哀哉兮逢时不祥【师古曰虖音呼】鸾鳯伏窜兮鸱鸮翺翔【师古曰鸱鸺鹠怪鸟也鸮恶声之鸟也鸱音尺夷反鸮音于骄反鸺音休】阘茸尊显兮谗防得志【师古曰阘茸下材不肖之人也阘音吐盍反茸音人勇反】贤圣逆曳兮方正倒植【师古曰植立也音值】谓随夷溷兮【应劭曰随卞随汤时廉士汤以天下让而不受夷伯夷也不食周粟饿于首阳之下师古曰溷浊也音胡困反】谓跖蹻廉【李竒曰跖秦大盗也楚之大盗为庄蹻师古曰跖音之石反蹻音居畧反庄周云盗跖栁下惠之弟盖寓言也】莫邪为钝兮【应劭曰莫邪吴大夫也作寳劒因以冠名】鈆刀为铦【晋灼曰世俗谓利为铦彻师古曰音弋占反】于嗟默默生之亡故兮【应劭曰默默不得意也邓展曰言屈原无故遇此祸也师古曰生先生也】斡弃周鼎【师古曰斡转也音管】寳康瓠兮【郑氏曰康瓠瓦盆底也尔雅曰康瓠谓之甈师古曰甈音五列反】腾驾罢牛骖蹇驴兮【师古曰罢读曰疲蹇跛也】骥垂两耳服盐车兮【师古曰驾盐车也】章父荐屦渐不可久兮【师古曰章父殷冠名也言冠乃居下屦反在上也父读曰甫○刘奉世曰荐之言借也言以冠借屦贵贱颠倒】嗟若先生独离此咎兮【应劭曰嗟咨嗟也劳苦屈原遇此难也师古曰离遭也】谇曰【李竒曰谇告也张晏曰谇离骚下章乱也师古曰谇音碎】已矣国其莫吾知兮【师古曰一国之人不知我也】子独壹郁其谁语【师古曰壹郁犹抑郁也】凤缥缥其高逝兮夫固自引而逺去【师古曰缥缥轻举貌音匹遥反】袭九渊之神龙兮【邓展曰袭重也师古曰九渊九旋之川言至深也】沕渊潜以自珍【邓展曰沕音昧张晏曰潜藏也】偭蟂獭以隐处兮【服防曰蟂音枭应劭曰蟂獭水虫害鱼者也偭背也欲舍蟂獭从神龙游也师古曰偭音靣】夫岂从虾与蛭螾【服防曰蛭水虫螾今之螼螾也孟康曰言龙自絶于蟂獭况从虾与蛭螾也师古曰虾亦水虫也音遐蛭音质螾字与蚓同音引今合韵当音弋人反螼音丘谨反】所贵圣之神德兮逺浊世而自臧使麒麟可系而羁兮岂云异夫犬羊般纷纷其离此邮兮【苏林曰般音槃孟康曰般音班般反也纷纷构谗意也师古曰般孟音是也字从丹青之丹离遭也邮过也】亦夫子之故也【李竒曰亦夫子不如麟鳯之故离此咎也师古曰此说非也贾谊自言今之离邮亦犹屈原耳○刘攽曰顔说全失但谊举屈原事则可兴已矣遂自叙其怨愤则太过矣许应元曰谇曰以下咎屈原不能全身逺害故吊之非谊自喻也顔说非是】歴九州而相其君兮何必懐此都也【师古曰言往长沙为傅不足哀伤何用茍懐此之都邑盖亦谊自寛广之言也】凤皇翔于千仞兮览徳煇而下之【师古曰八尺曰仞千仞言其极高也】见细徳之险微兮遥增击而去之【师古曰増重也言见苛细之人险阨之证故重击其羽而高去○宋祁曰浙本微作征作微者非是上言微注言证意自相防】彼寻常之污渎兮岂容吞舟之鱼【应劭曰八尺曰寻倍寻曰常师古曰水不泄为污音一胡反又音一故反】横江湖之鳣鲸兮固将制于蝼螘【如淳曰鳣鲸皆大鱼也臣瓒曰鳣鱼无鳞口在腹下鲸鱼长者长数里晋灼曰小水不容大鱼而横鳣鲸于污渎必为蝼螘所制以况小朝主闇不容受忠逆之言亦为谗贼小臣所害师古曰鳣音竹连反字或作鱏鱏亦大鱼也音淫又音寻蝼音楼谓蝼蛄也】谊为长沙傅三年有服飞入谊舍止于坐隅【师古曰坐音才卧反】服似鸮【晋灼曰异物志曰有鸟小鸡体有文色土俗因形名之曰服不能逺飞行不出域也○宋祁曰注文鸟字下疑有如字】不祥鸟也谊既以适居长沙长沙卑湿谊自伤悼以为寿不得长廼为赋以自广其辞曰单阏之歳四月孟夏【应劭曰太歳在卯为单阏师古曰阏音一葛反○宋祁曰单音禅】庚子日斜服集余舍【孟康曰日斜日昳时】止于坐隅貌甚闲暇【师古曰闲读曰闲】异物来崪私怪其故【孟康曰崪音萃萃聚集也】发书占之防言其度【师古曰防验也有征验之书也防音初禁反】曰野鸟入室主人将去问于子服余去何之【师古曰子服者言加其美称也○宋祁曰子服姚本作于服】吉虖告我凶言其灾淹速之度语余其期【师古曰淹迟也】服乃太息举首奋翼口不能言请对以意【师古曰意字合韵宜音亿】万物变化固亡休息斡流而迁或推而还【师古曰斡音管斡转也还读曰旋】形气转续变化而嬗【服防曰嬗音如蝉谓变蜕也苏林曰相传与也师古曰此即禅代字合韵故音婵耳苏说是也】沕穆亡间胡可胜言【师古曰沕穆深微貌胡何也言其理深微不可尽言沕音勿】祸兮福所倚福兮祸所伏【师古曰此老子徳经之言也倚音于绮反】忧喜聚门吉凶同域【师古曰言祸福相因吉凶不定】彼吴彊大夫差以败粤栖会稽勾践伯世【师古曰会稽山名也句践避吴之难保于此山故曰栖也句音钩伯读曰霸】斯游遂成卒被五刑【应劭曰李斯西游于秦身登相位二世时为赵髙所谗身伏五刑○宋祁云注姚本伏作被】傅说胥靡廼相武丁【张晏曰胥靡刑名也傅说被刑筑于傅岩武丁以为已相师古曰胥靡相随之刑也解在楚元王传】夫祸之与福何异紏纆【应劭曰祸福相为表里如紏绳索相附会也臣瓒曰紏绞也纆索也师古曰纆音墨】命不可说孰知其极【师古曰极止也】水激则旱矢激则逺【师古曰言水之激疾则去尽不能浸润矢之激发则去逺○刘攽曰旱读为悍猛疾也】万物回薄震荡相转云蒸雨降纠错相纷大钧播物坱圠无垠【如淳曰陶者作器于钧上此以造化为大钧也应劭曰其气坱圠非有限齐也师古曰今造瓦者谓所转者为钧言造化为人亦犹陶之造瓦耳坱音乌朗反北音于黠反】天不可与虑道不可与谋迟速有命乌识其时【师古曰乌犹何也】且夫天地为鑪造化为工隂阳为炭万物为铜【师古曰以冶铸为喻】合散消息安有常则千变万化未始有极忽然为人何足控揣【孟康曰控引也揣持也言人生忽然何足引持自贵借也如淳曰控引也揣音控抟玩弄爱生之意也师古曰如说是○宋祁云注文贵借姚本作贵惜】化为异物又何足患【师古曰患合韵音环】小智自私贱彼贵我达人大观物亡不可贪夫徇财列士徇名【臣瓒曰以身从物曰徇○宋祁曰浙本徇作殉】夸者死权品庶每生【臣瓒曰谓夸泰也庄子曰权势不充则夸者悲孟康曰每贪也师古曰品庶犹庶品也】怵廹之徒或趋西东【孟康曰怵为利所诱訹也迫迫贫贱东西趋利也师古曰诱訹之訹则音戍或曰怵怵惕也音丑出反其义两通而说者欲改字为鉥盖穿凿耳】大人不曲意变齐同愚士系俗僒若囚拘【李竒曰僒音块苏林曰皆人肩伛僒尔音欺全反师古曰苏音是○臣佖曰按说文窘音渠陨反迫也文选李善注窘囚拘之貌五臣注窘困也愚者系防俗累困如囚人拘束其字并不从人唯孙强新加字玉篇及开元文字有作僒字并音窘疑苏林音误今宜定从说文音渠陨反】至人遗物独与道俱众人惑惑好恶积意【李竒曰惑惑东西也所好所恶积之万亿也臣瓒曰言众懐好恶积之心意也师古曰瓒说是也意合韵音于力反】眞人恬漠独与道息【师古曰恬安也漠静也】释智遗形超然自丧【服防曰絶圣弃智而亡其身也师古曰丧合韵音先郎反】寥廓忽荒与道翺翔【师古曰荒音呼广反】乗流则逝遇坎则止【孟康曰易坎为险遇险难而止也张晏曰谓夷易则仕险难则隐也】纵躯委命不私与已其生兮若浮其死兮若休【师古曰休息也】澹虖若深渊之靓汜虖若不系之舟【师古曰澹安也音徒滥反靓与静同汜音敷劒反】不以生故自保养空而浮【服防曰道家养空虚若浮舟也】徳人无累知命不忧细故蔕芥何足以疑【师古曰蔕芥小鲠也蔕音丑芥反】后歳余文帝思谊征之至入见上方受厘坐宣室【苏林曰宣室未央前正室也应劭曰厘祭余肉也汉仪注祭天地五畤皇帝不自行祠还致福厘音禧师古曰禧福也借厘字为之耳言受神之福也】上因感鬼神事而问鬼神之本谊具道所以然之故至夜半文帝前席【师古曰渐促近谊听说其言也】既罢曰吾久不见贾生自以为过之今不及也廼拜谊为梁懐王太傅懐王上少子爱而好书故令谊傅之数问以得失【师古曰汉朝问以国家之事】是时匈奴彊侵边天下初定制度疏阔诸侯王僭儗地过古制【师古曰儗比也上比于天子儗音拟】淮南济北王皆为逆诛谊数上疏陈政事多所欲匡建【师古曰匡正也正其失也建立也立制节也】其大略曰臣窃惟事埶可为痛哭者一可为流涕者二可为长太息者六若其它背理而伤道者难徧以疏举【师古曰言不可尽条记也】进言者皆曰天下已安已治矣【师古曰进言者谓陈说于天子前者也治音直吏反此以下并同】臣独以为未也曰安且治者非愚则防【师古曰实谓治安则是愚也知其不尔而假言之是谄防也】皆非事实知治乱之体者也夫抱火厝之积薪之下而寝其上【师古曰厝置也音千故反】火未及燃因谓之安【○宋祁云浙本燃作然然已从火旁又加火非是】方今之埶何以异此本末舛逆首尾衡决国制抢攘【苏林曰抢音济济跄跄不安貌也晋灼曰抢音伧吴人骂楚人曰伧伧攘乱貌也师古曰晋音是伧音仕庚反攘音汝庚反○宋祁云抢攘今越本抢音仕庚反攘音女庚反未知孰是】非甚有纪【师古曰纪理也】胡可谓治陛下何不壹令臣得孰数之于前因陈治安之策试详择焉夫射猎之娱与安危之机孰急【师古曰言二事之中何者为急】使为治劳智虑苦身体乏钟鼓之乐勿为可也乐与今同而加之诸侯轨道兵革不动【师古曰轨道言遵法制也】民保首领匈奴賔服四荒乡风【师古曰乡读曰向】百姓素朴狱讼衰息大数既得则天下顺治海内之气清和咸理生为明帝没为明神名誉之羙垂于无穷礼祖有功而宗有徳使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也【应劭曰六亲父母兄弟妻子也】以幸天下以育羣生至仁也立经陈纪轻重同得后可以为万世法程【师古曰程式也】虽有愚防不肖之嗣犹得防业而安至明也以陛下之明达因使少知治体者得佐下风致此非难也【师古曰少知治体者谊自谓也○刘攽曰少知治体泛说尔何必谊自谓乎】其具可素陈于前愿幸无忽【师古曰忽怠忘也】臣谨稽之天地【师古曰稽考也】验之往古按之当今之务日夜念此至孰也虽使禹舜复生为陛下计亡以易此【师古曰易改也】夫树国固必相疑之埶【郑氏曰今建立国泰大其势必固相疑也臣瓒曰树国于险固诸侯强大则必与天子有相疑之势也师古曰郑说是也】下数被其殃上数爽其忧【如淳曰爽忒也】甚非所以安上而全下也今或亲弟谋为东帝【应劭曰淮南厉王长】亲兄之子西乡而击【如淳曰谓齐悼惠王子兴居而为济北王反欲击取荥阳也师古曰乡读曰向】今吴又见告矣【如淳曰时吴王又不循汉法有告之者】天子春秋鼎盛【应劭曰鼎方也】行义未过【师古曰行音下更反】德泽有加焉犹尚如是况莫大诸侯【师古曰莫大谓无有大于其国者言最大也】权力且十此者虖【师古曰十倍于此】然而天下少安何也大国之王防弱未壮汉之所置傅相方握其事数年之后诸侯之王大抵皆冠【师古曰大抵犹言大畧也音丁礼反其下亦同】血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治【○宋祁云浙本治字上有能字存能则语成文】黄帝曰日中必操刀必割【孟康曰音衞日中盛者必暴也臣瓒曰太公曰日中不□是谓失时操刀不割失利之期言当及时也师古曰此语见六韬谓暴晒之也晒音所智反又音所懈反】今命此道顺而全安甚易不肯早为已廼堕骨肉之属而抗刭之【应劭曰抗其头而刭之也师古曰堕毁也抗举也刭割颈也堕音火规反刭音工鼎反】岂有异秦之季世虖夫以天子之位乘今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时【师古曰曩久也谓昔时】淮隂侯尚王楚黥布王淮南彭越王梁韩信王韩张敖王赵贯高为相卢绾王燕陈豨在代令此六七公者皆亡恙【师古曰无恙言无忧病也】当是时而陛下即天子位能自安乎【○宋祁云浙本位字上有之字】臣有以知陛下之不能也天下殽乱高皇帝与诸公并起【师古曰殽杂也并音歩鼎反】非有仄室之埶以豫席之也【应劭曰礼卿大夫之支子为侧室席大也臣瓒曰席借也言非有侧室之势为之资借也师古曰瓒说是也】诸公幸者廼为中涓其次廑得舍人【师古曰廑与仅同廑劣也言才得舍人】材之不逮至远也高皇帝以明圣威武即天子位割膏腴之地以王诸公多者百余城少者乃三四十县悳至渥也【师古曰悳古徳字渥厚也音握】然其后十年之间反者九起陛下之与诸公非亲角材而臣之也【师古曰角校也竞也】又非身封王之也自高皇帝不能以是一歳为安故臣知陛下之不能也然尚有可诿者曰疏【孟康曰诿累也以疏为累言不以国也蔡谟曰诿者托也尚可托言信越等以疏故反故其下句曰臣请试言其亲者亲者亦恃彊为乱明信等不以疏也师古曰蔡说是矣诿音女瑞反】臣请试言其亲者假令悼惠王王齐元王王楚中子王赵幽王王淮阳共王王梁【师古曰共读曰恭】灵王王燕厉王王淮南六七贵人皆亡恙当是时陛下即位能为治虖臣又知陛下之不能也若此诸王虽名为臣实皆有布衣昆弟之心【师古曰自以为于天子为昆弟而不论君臣之义】虑亡不帝制而天子自为者【师古曰虑大计也言诸侯皆欲同皇帝之制度而为天子之事】擅爵人赦死辠【师古曰擅专也】甚者或戴黄屋【师古曰天子车戴之制○宋祁云注文姚本戴作盖】汉法令非行也虽行不轨如厉王者令之不肯听召之安可致乎【师古曰不轨谓不修法制也致至也】幸而来至法安可得加动一亲戚天下圜视而起【应劭曰圜精正视也师古曰言惊愕也】陛下之臣虽有悍如冯敬者【如淳曰冯无择子名忠直为御史大夫奏淮南厉王诛之师古曰悍勇也○宋祁曰案功臣表非冯无择子孝文七年自典客为御史大夫】适啓其口匕首已陷其匈矣【师古曰始欲发言节制诸侯王则为刺客所杀】陛下虽贤谁与领此【师古曰领理也】故疏者必危亲者必乱已然之效也其异姓负彊而动者汉已幸胜之矣又不易其所以然同姓袭是迹而动【师古曰易其所以然谓改其法制使不然】既有征矣【师古曰征证验也】其埶尽又复然殃旤之变未知所移【师古曰旤古祸字】明帝处之尚不能以安后世将如之何屠牛坦一朝解十二牛【苏林曰孔子时人也师古曰坦屠牛者之名也事见管子】而芒刃不顿者【师古曰芒刃谓刃之利如毫芒也顿读曰钝】所排击剥割皆众理解也【师古曰解支节也音胡懈反】至于髋髀之所非斤则斧【师古曰髀股骨也髋髀上也言其骨大故须斤斧也髋音寛髀音陛又音必尔反】夫仁义恩厚人主之芒刃也权埶法制人主之斤斧也今诸侯王皆众髋髀也释斤斧之用而欲婴以芒刃【师古曰婴绕也】臣以为不缺则折胡不用之淮南济北埶不可也【晋灼曰二国皆反诛何不施之仁恩埶不可故也】臣窃迹前事【师古曰寻前事之踪迹】大抵彊者先反淮隂王楚最彊则最先反韩信倚胡则又反【师古曰倚依也音于绮反】贯高因赵资则又反陈豨兵精则又反彭越用梁则又反【晋灼曰用役用之也】黥布用淮南则又反卢绾最弱最后反长沙廼在二万五千戸耳功少而最完埶疏而最忠非独性异人也亦形埶然也曩令樊郦绛灌据数十城而王今虽以残亡可也【晋灼曰事埶可亡也师古曰曩亦谓昔时也】令信越之伦列为彻侯而居虽至今存可也【晋灼曰事埶可存】然则天下之大计可知已【师古曰已语终辞】欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若众建诸侯而少其力力少则易使以义国小则亡邪心【师古曰使以义使之遵礼义也】令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安【○宋祁云旧本在作有】故天下咸知陛下之明割地定制令齐赵楚各为若干国【师古曰若干豫设数也解在食货志】使悼惠王幽王元王之子孙毕以次各受祖之分地【师古曰分音扶问反次下亦同】地尽而止及燕梁它国皆然其分地众而子孙少者建以为国空而置之须其子孙生者举使君之【师古曰须待也】诸侯之地其削颇入汉者为徙其侯国及封其子孙也【师古曰徙其侯国列侯国邑在诸侯王封内而犬牙相入者则正其疆界令其隔絶也封其子孙者分诸侯王之国邑各自封其子孙而受封之人若有罪黜其地皆入于汉故云颇入也○宋祁云新本子孙下有于彼二字注文令其隔絶浙本作令不隔絶】所以数偿之一寸之地一人之众天子亡所利焉【师古曰偿者谓所正列侯疆界有侵诸侯王者则汉偿之○刘攽曰言诸侯之地先有削而颇入汉者后而以封列侯今为徙之及至封其子孙皆据数偿之假令一王合封十县则予十县是为以数偿之矣所字衍文刘奉世曰偿之言还也所以数复还其削地如前所云者明天子不利有其地也】诚以定治而已故天下咸知陛下之廉地制壹定宗室子孙莫虑不王【师古曰虑计也】下无倍畔之心上无诛伐之志【师古曰倍读曰背】故天下咸知陛下之仁法立而不犯令行而不逆贯高利几之谋不生柴竒开章之计不萌【应劭曰柴竒开章皆与淮南王谋反者也○宋祁云新本开作启】细民乡善大臣致顺【师古曰乡读曰向】故天下咸知陛下之义卧赤子天下之上而安植遗腹朝委裘而天下不乱【服防曰言天下安虽赤子遗腹在位犹不危也应劭曰置遗腹朝委裘皆未有所知也孟康曰委裘若容衣天子未坐朝事先帝裘衣也师古曰应孟二说皆是】当时大治后世诵圣【师古曰称诵其圣明】壹动而五业附陛下谁惮而久不为此【师古曰惮畏难也音徒旦反】天下之埶方病大瘇【如淳曰肿足曰瘇师古曰音止勇反】一胫之大几如要一指之大几如股【师古曰几并音巨依反】平居不可屈信【师古曰信读曰伸】一二指搐身虑亡聊【师古曰搐谓动而痛也聊頼也搐音丑六反○宋祁云越本搐作畜】失今不治必为锢疾【师古曰锢疾坚久之疾】后虽有扁鹊不能为已【师古曰扁鹊良医也为治也已语终辞】病非徒瘇也又苦盭【师古曰古蹠字音之石反足下曰蹠今所呼脚掌是也盭古戾字言足蹠反戾不可行也】元王之子帝之从弟也【师古曰楚元王高帝之弟其子于文帝为从弟】今之王者从弟之子也惠王亲兄子也今之王者兄子之子也【师古曰惠王齐悼惠王○刘攽曰惠王下脱之子二字】亲者或亡分地以安天下【师古曰广立蕃屏则天下安故曰以安天下】疏者或制大权以偪天子【师古曰偪古逼字】臣故曰非徒病瘇也又苦盭可痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚娒侵掠至不敬也【师古曰娒古侮字】为天下患至亡已也【师古曰亡已言不可止也】而汉歳致金絮采缯以奉之夷狄征令是主上之操也【师古曰征召也令号令也操谓主上之所操持也操音千高反】天子共贡是臣下之礼也【师古曰共读曰恭】足反居上首顾居下【师古曰顾亦反也言如人反顾然】倒县如此莫之能解犹为国有人乎【师古曰颠倒如此而不能解救岂谓国有明智之人乎】非亶倒县而已【师古曰亶读曰但】又类辟且病痱【服防白病癖不能行也师古曰辟足病痱风辟音壁痱音肥○宋祁曰浙本注病字下有也字痱下有体伤病也四字若止用旧注则全无意当用浙本】夫辟者一靣病痱者一方痛今西边北边之郡虽有长爵不轻得复【张晏曰长爵高爵也虽受高爵之赏犹将御宼不得复除逸豫也苏林曰轻易也不易得复除言难也师古曰复音方目反】五尺以上不轻得息【如淳曰五尺谓小儿也言无小大皆当自为战备】斥望烽燧不得卧【文頴曰边方备胡防作高土橹橹上作桔臯桔臯头兠零以薪草置其中常低之有防即火燃举之以相告曰烽又多积薪防至即燃之以望其烟曰燧张晏曰昼举烽夜燔燧也师古曰张说误也昼则燔燧夜则举烽】将吏被介胄而睡【师古曰被音皮义反】臣故曰一方病矣医能治之而上不使【师古曰医者谊自谓】可为流涕者此也陛下何忍以帝皇之号为戎人诸侯埶既卑辱而旤不息长此安穷【师古曰言长养此患将何所穷极也】进谋者率以为是固不可解也亡具甚矣【师古曰无治安之具】臣窃料匈奴之众【师古曰料量也音聊】不过汉一大县以天下之大困于一县之众甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行说而笞其背【郑氏曰说奄人也汉使送公主妻匈奴说不肯行强之因以汉事告匈奴也师古曰中行姓也说名也行音胡刚反说读曰悦中行说事具在匈奴传】举匈奴之众唯上之令【师古曰听天子之命】今不猎猛敌而猎田彘不搏反寇而搏畜莵翫细娱而不图大患非所以为安也徳可逺施威可逺加而直数百里外威令不信【师古曰信读曰伸】可为流涕者此也今民卖僮者【如淳曰僮谓隶妾也】为之绣衣丝履偏诸缘【服防曰加牙条以作履缘师古曰偏诸若今之织成以为要襻及褾领者也古谓之车马裠其上为乗车及骑从之象也】内之闲中【服防曰闲卖奴婢阑】是古天子后服所以庙而不宴者也【师古曰入庙则服之宴处则不着盖贵之也】而庶人得以衣婢妾白縠之表薄纨之里緁以偏诸【晋灼曰以偏诸緁着衣也师古曰緁音妾谓以偏诸缏着之也缏音歩千反】美者黼绣【师古曰黼者织为斧形绣者刺为众文】是古天子之服今富人大贾嘉会召客者以被墙【师古曰被音皮义反】古者以奉一帝一后而节适【师古曰得其节而合宜】今庶人屋壁得为帝服倡优下贱得为后饰然而天下不屈者殆未有也【师古曰屈谓财力尽也音其勿反】且帝之身自衣皁绨【师古曰绨厚缯也音徒奚反】而富民墙屋被文绣天子之后以缘其领庶人防妾缘其履【师古曰防庶贱也】此臣所谓舛也夫百人作之不能衣一人【师古曰衣音于既反】欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国已屈矣【师古曰屈音其勿反】盗贼直须时耳【师古曰言待时而发】然而献计者曰毋动【师古曰言天下安不可动摇】为大耳【如淳曰好为大语者】夫俗至大不敬也至亡等也【师古曰无尊卑之差】至冒上也【师古曰冒犯也】进计者犹曰毋为可为长太息者此也商君遗礼义弃仁恩【师古曰谓商鞅】并心于进取行之二歳秦俗日败故秦人家富子壮则出分家贫子壮则出赘【应劭曰出作赘壻也师古曰谓之赘壻者言其不当出在妻家亦犹人身体之有肬赘非应所有也一说赘质也家贫无有聘财以身为质也赘音之锐反分音扶问反】借父耰鉏虑有徳色【师古曰耰摩田器也言以耰及鉏借与其父而容色自矜为恩徳也耰音忧】母取箕箒立而谇语【服防曰谇犹骂也张晏曰谇责让也师古曰张说是也谇音碎○宋祁曰浙本箒作帚】抱哺其子与公并倨【师古曰哺飤也言妇抱子而哺之乃与其舅并倨无礼之甚也哺音歩并音歩鼎反】妇姑不相说则反唇而相稽【应劭曰稽计也相与计校也师古曰说音悦稽音工奚反○宋祁曰反唇一作反辱刘攽曰辱或作唇】其慈子耆利不同禽兽者亡几耳【师古曰唯有慈爱其子而贪嗜财利小异于禽兽也亡几言不多也几居岂反○刘奉世曰谊谓秦人不知孝义但如禽兽知爱子贪利而已此其去禽兽亡几也顔解不明乃似云惟此小异于禽兽】然并心而赴时犹曰蹷六国兼天下【苏林曰蹷音厥师古曰蹷谓拔而取之】功成求得矣【师古曰求得所求者得也】终不知反廉愧之节仁义之厚【师古曰反还也】信并兼之法遂进取之业【师古曰信读曰伸一曰信任】天下大败众掩寡智欺愚勇威怯壮陵衰其乱至矣是以大贤起之威震海内徳从天下【师古曰大贤谓高祖也徳从天下天下从其徳】曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐廉耻日甚可谓月异而歳不同矣逐利不耳虑非顾行也【师古曰言其所追赴唯计利与不耳念虑之中非顾行之善恶也○刘攽曰虑大率也】今其甚者杀父兄矣盗者剟寝户之帘【师古曰剟谓割取之也室有东西厢曰庙无东西厢曰寝盖谓陵上之寝剟音辍】搴两庙之器【如淳曰搴取也两庙高祖惠帝庙也师古曰搴拔也音骞又音蹇】白昼大都之中剽吏而夺之金【师古曰白昼昼日也言白者谓不隂晦也剽劫也音频妙反】矫伪者出几十万石粟【服防曰吏矫伪征发盈出十万石粟师古曰服说非也几近也言诈为文书以出仓粟近十万石耳非谓征发于下也几音钜依反】赋六百余万钱乗传而行郡国【如淳曰此言富者出钱谷得高爵或乃为使者乗传车循行郡国以为荣也师古曰如说亦非也此又言矫伪之人诈为诏令妄作赋敛其数甚多又诈乗传而行郡国也行音下更反】此其亡行义之尤至者也而大臣特以簿书不报期会之间以为大故【师古曰特徒也言公卿大臣特以簿书期会为急不知正风俗厉行义也○宋祁云注文姚本特以作徒以】至于俗流失世壊败因恬而不知怪【师古曰恬安也音徒兼反】虑不动于耳目以为是适然耳【师古曰适当也谓事理当然】夫移风易俗使天下回心而乡道类非俗吏之所能为也【师古曰乡读曰向】俗吏之所务在于刀笔筐箧【师古曰刀所以削书扎筐箧所以盛书】而不知大体陛下又不自忧窃为陛下惜之夫立君臣等上下使父子有礼六亲有纪【师古曰纪理也】此非天之所为人之所设也夫人之所设不为不立不植则僵不修则壊【师古曰植建也僵偃也音疆】筦子曰【师古曰筦与管同管子管仲也】礼义廉耻是谓四维四维不张国乃灭亡使筦子愚人也则可筦子而少知治体则是岂可不为寒心哉【师古曰若以管子为愚人其言不实则无礼义廉耻可也若以管子为微识治体则当寒心而忧之】秦灭四维而不张故君臣乖乱六亲殃戮奸人并起万民离叛凡十三歳而社稷为虚【师古曰虚读曰墟谓丘墟】今四维犹未备也故奸人几幸而众心疑惑【师古曰几读曰冀次下亦同】岂如今定经制【师古曰经常也】令君君臣臣【师古曰君为君徳臣为臣道】上下有差父子六亲各得其宜奸人亡所几幸而羣臣众信上不疑惑【师古曰众信谓共为忠信也】此业壹定世世常安而后有所持循矣【师古曰执持而顺行之】若夫经制不定是犹度江河亡维楫【师古曰维所以系舩楫所以刺舩也诗云绋纚维之楫音集又音接】中流而遇风波舩必覆矣【师古曰覆音芳目反】可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也【师古曰逺音于万反】何三代之君有道之长而秦无道之暴也其故可知也古之王者太子廼生固举以礼【师古曰廼始也】使士负之有司齐肃端冕【师古曰齐读曰斋】见之南郊见于天也【师古曰见音胡电反】过阙则下过庙则趋孝子之道也故自为赤子而教固已行矣【师古曰赤子言其新生未有眉髪其色赤○刘奉世曰人生则有眉髪矣顔说误匐匍入井又非所谓新生也婴儿体色赤故曰赤子耳】昔者成王防在繦抱之中召公为太保周公为太傅太公为太师保保其身体傅傅之徳义师道之教训【师古曰保安也傅辅也道读曰导其下亦同】此三公之职也于是为置三少皆上大夫也曰少保少傅少师是与太子宴者也【师古曰宴谓安居】故廼孩提有识三公三少固明孝仁礼义以道习之【师古曰孩小儿也提谓提撕之】逐去邪人不使见恶行于是皆选天下之端士【师古曰端正也直也】孝悌博闻有道术者以卫翼之【师古曰悌音徒继反】使与太子居处出入故太子廼生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所耆必先受业廼得尝之【师古曰耆读曰嗜】择其所乐必先有习廼得为之孔子曰少成若天性习贯如自然【师古曰贯亦习也音工宦反】及太子少长知妃色【师古曰妃色妃匹之色】则入于学学者所学之官也【师古曰官谓官舍】学礼曰帝入东学上亲而贵仁则亲疎有序而恩相及矣帝入南学上齿而贵信则长防有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有等而下不隃矣【师古曰隃与逾同谓越制○宋祁曰注末当添也字】帝入太学承师问道退习而考于太傅太傅罚其不则而匡其不及【师古曰则法也匡正也】则徳智长而治道得矣此五学者既成于上则百姓黎民化辑于下矣【师古曰辑与集同辑和也】及太子既冠成人免于保傅之严则有记过之史【师古曰有过则记】彻膳之宰【师古曰有阙则谏】进善之旌【师古曰进善言者立于旌下】诽谤之木【师古曰讥恶事者书之于木】敢谏之鼓【师古曰欲显谏者则击鼓】瞽史诵诗工诵箴谏【师古曰瞽无目者也工习乐者也】大夫进谋士传民语习与智长故切而不媿【师古曰每被切磋故无大过可耻媿之事】化与心成故中道若性三代之礼春朝朝日秋暮夕月所以明有敬也【师古曰朝日以朝夕月以暮皆迎其初出也下朝音直遥反】春秋入学坐国老执酱而亲餽之【师古曰餽与馈同】所以明有孝也行以鸾和【师古曰鸾和车上铃也解在礼乐志】歩中采齐【师古曰乐诗名也字或作荠又作茨并音律私反】趣中肆夏【师古曰亦乐诗名趣读曰趋趋疾歩也凡言中者谓与其节相应也并音竹仲反】所以明有度也其于禽兽见其生不食其死闻其声不食其肉故逺庖厨所以长恩且明有仁也【师古曰逺音于万反长音竹两反】夫三代之所以长久者以其辅翼太子有此具也及秦而不然其俗固非贵辞让也所上者告讦也【师古曰讦谓靣相斥罪也音居谒反】固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然【师古曰艾读曰刈菅茅也音奸】岂惟胡亥之性恶哉彼其所以道之者非其理故也【师古曰道读曰导】鄙谚曰不习为吏视已成事又曰前车覆后车诫夫三代之所以长久者其已事可知也【师古曰已事已往之事】然而不能从者是不法圣智也【师古曰法谓则而效之】秦世之所以亟絶者其辙迹可见也【师古曰亟急也音居力反车迹曰辙】然而不避是后车又将覆也夫存亡之变治乱之机其要在是矣天下之命县于太子太子之善在于早谕教与选左右【师古曰谕晓告也与犹及也】夫心未滥而先谕教则化易成也开于道术智谊之指则教之力也若其服习积贯则左右而已【师古曰贯音工宦反】夫胡粤之人生而同声耆欲不异【师古曰耆读曰嗜】及其长而成俗累数译而不能相通行有虽死而不相为者【苏林曰言其人之行不能易事相为处○宋祁曰浙本无者字为是不但成语亦与注会】则教习然也臣故曰选左右早谕教最急夫教得而左右正则太子正矣【○宋祁曰越本得字上有有字】太子正而天下定矣书曰一人有庆兆民赖之【师古曰周书吕刑之辞也一人天子也言天子有善则兆庶获其利】此时务也凡人之智能见已然不能见将然【师古曰将然谓欲有其事】夫礼者禁于将然之前而法者禁于已然之后是故法之所用易见而礼之所为生难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉【师古曰顾犹反也】然而曰礼云礼云者贵絶恶于未萌而起教于微眇【师古曰眇细小也】使民日迁善逺辠而不自知也【师古曰见善则迁畏辠而离】孔子曰听讼吾犹人也必也使毋讼乎【师古曰论语载孔子之言也言使吾听讼与众人齐等然能先以徳义化之使其无讼】为人主计者莫如先审取舍【师古曰取谓所择用也舍谓所弃置也】取舍之极定于内而安危之萌应于外矣【师古曰极中也萌始生也】安者非一日而安也危者非一日而危也皆以积渐然不可不察也人主之所积在其取舍【○宋祁曰浙本舍字下有中字音当丁仲反上言审此言中理自明白】以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以徳教或之以法令【师古曰道读曰导与驱同下类此】道之以徳教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百歳而弗失秦王治天下十余歳则大败此亡它故矣汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而徳泽洽禽兽草木广裕【师古曰裕饶也】徳被蛮貊四夷累子孙数十世此天下所共闻也秦王置天下于法令刑罚徳泽亡一有而怨毒盈于世下憎恶之如仇讐旤几及身子孙诛絶【师古曰几音钜依反】此天下之所共见也是非其明效大验邪人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也【师古曰胡何也】人主之尊譬如堂羣臣如陛众庶如地故陛九级上廉逺地则堂高【师古曰级等也廉侧隅也】陛亡级廉近地则堂卑高者难攀卑者易陵【师古曰陵乘也】理埶然也故古者圣王制为等列内有公卿大夫士外有公侯伯子男然后有官师小吏【师古曰官师一官之长】延及庶人等级分明而天子加焉故其尊不可及也里谚曰欲投防而忌器此善谕也鼠近于器尚惮不投恐伤其器况于贵臣之近主乎【师古曰近音其靳反】廉耻节礼以治君子故有赐死而亡戮辱是以黥劓之辠不及大夫以其离主上不逺也礼不敢齿君之路马蹵其刍者有罚【师古曰齿谓审其齿歳也刍所食之草也蹵音千六反】见君之几杖则起遭君之乘车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也【师古曰逺离也】所以体貌大臣而厉其节也【师古曰体貌谓加礼容而敬之】今自王侯三公之贵皆天子之所改容而礼之也古天子之所谓伯父伯舅也【师古曰天子呼诸侯长者同姓则曰伯父异姓则曰伯舅伯长也】而今与众庶同黥劓髠刖笞防弃市之法【苏林曰防音骂】然则堂不亡陛虖被戮辱者不泰迫虖【师古曰迫迫天子也】廉耻不行大臣无廼握重权大官而有徒隶亡耻之心虖夫望夷之事二世见当以重法者【如淳曰决罪曰当阎乐杀二世于望夷宫本由秦制无忌上之风也○刘奉世曰赵高杀二世盖又以法定其罪】投鼠而不忌器之习也臣闻之履虽鲜不加于枕冠虽敝不以苴履【师古曰苴者履中之借也音子余反○宋祁曰苴当作子汝反】夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之【师古曰緤谓以长绳系之也緤音先列反】输之司防编之徒官【师古曰司寇主刑罚之官编次列也】司寇小吏詈骂而榜笞之【师古曰榜音彭】殆非所以令众庶见也夫卑贱者习知尊贵者之一旦吾亦廼可以加此也【苏林曰知其有一旦之刑】非所以习天下也非尊尊贵贵之化也夫天子之所尝敬众庶之所尝宠死而死耳贱人安宜得如此而顿辱之哉豫让事中行之君智伯伐而灭之【师古曰行音户刚反】移事智伯及赵灭智伯豫让衅靣吞炭【郑氏曰衅漆面以易貌吞炭以变声也师古曰衅熏也以毒药熏之○刘奉世曰衅谓以物涂之取以衅鼔故谓之衅尔训熏与漆皆非也】必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事讐行若狗彘已而抗节致忠行出虖列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻【师古曰顿音钝】奊诟亡节【师古曰奊诟谓无志分也奊音胡结反诟音后】廉耻不立且不自好【师古曰自好犹自喜也好音呼倒反】茍若而可【师古曰若犹然】故见利则逝见便则夺【师古曰逝往也】主上有败则因而挻之矣【服防曰音挻起也师古曰挻式延反】主上有患则吾茍免而已立而观之耳有便吾身者则欺卖而利之耳人主将何便于此【师古曰此于人主为不便也便音频靣反】羣下至众而主上至少也所托财器职业者粹于羣下也【师古曰粹纯也言其埶悉在羣下】俱亡耻俱茍妄则主上最病故古者礼不及庶人刑不至大夫所以厉宠臣之节也古者大臣有坐不廉而废者不谓不廉曰簠簋不饰【师古曰簠簋所以盛饭也方曰簠圆曰簋簠音甫又音扶簋音轨】坐污秽淫乱男女亡别者不曰污秽曰帷薄不脩坐罢软不胜任者不谓罢软曰下官不职【师古曰罢废于事也软弱也罢读曰疲软音人兖反】故贵大臣定有其辠矣犹未斥然正以謼之也【师古曰謼古呼字】尚迁就而为之讳也故其在大谴大何之域者【师古曰谴责也何问也域界局也】闻谴何则白冠牦缨【郑氏曰以毛作缨白冠丧服也】盘水加劒造请室而请辠耳【应劭曰请室请罪之室苏林曰音絜清胡公汉官车驾出有请室令在前先驱此官有别狱也如淳曰水性平若已有正罪君以平法治之也加劒当以自刎也或曰杀牲者以盘水取颈血故示若此也师古曰应如二说皆是】上不执缚系引而行也其有中罪者闻命而自弛【师古曰中罪非大非小也弛废也自废而死弛音式尔反】上不使人颈盭而加也【苏林曰不戾其颈而亲加刀锯也师古曰盭古戾字音庐结反】其有大辠者闻命则北面再拜跪而自裁【师古曰裁谓自刑杀也】上不使捽抑而刑之也【师古曰捽持头髪也抑谓按之也捽音才兀反】曰子大夫自有过耳【服防曰子者男子美号】吾遇子有礼矣遇之有礼故羣臣自憙【师古曰憙读曰喜音许吏反憙好也好为志气也○宋祁曰王仲弓谓憙字宜曰喜读为憙】婴以廉耻故人矜节行【师古曰婴加也矜尚也】上设廉耻礼义以遇其臣而臣不以节行报其上者则非人类也故化成俗定则为人臣者主耳忘身【孟康曰唯为主耳不念其身】国耳忘家公耳忘私利不茍就害不茍去唯义所在上之化也故父兄之臣诚死宗庙法度之臣诚死社稷辅翼之臣诚死君上守圄扞敌之臣诚死城郭封疆故曰圣人有金城者比物比志也【李竒曰志记也凡此上陈廉耻之事皆古记也如淳曰比谓比方也使忠臣以死社稷之志比于金城也师古曰二家之说皆非也此言圣人厉此节行以御羣下则人皆懐徳戮力同心国家安固不可毁抜若金城也寻其下文义可晓矣】彼且为我死故吾得与之俱生彼且为我亡故吾得与之俱存夫将为我危故吾得与之皆安【师古曰夫夫人也亦犹彼人耳夫音扶】顾行而忘利守节而仗义故可以托不御之权可以寄六尺之孤【应劭曰言念主忘身忧国忘家如此可托权柄不须复制御也六尺之孤未能自立者也】此厉廉耻行礼谊之所致也主上何丧焉【师古曰如此则于主上无所失】此之不为而顾彼之久行【服防曰彼谓亡国也师古曰顾反也久谓久行之也言何不为投鼠忌器之法而反久行无陛级之事】故曰可为长太息者此也【师古曰谊上疏言可为长太息者六今此至三而止盖史家直取其要切者耳故下赞云掇其切于世事者着于传】是时丞相绛侯周勃免就国人有告勃谋反逮系长安狱治卒亡事复爵邑故贾谊以此讥上上深纳其言养臣下有节是后大臣有罪皆自杀不受刑至武帝时稍复入狱自甯成始初文帝以代王入即位后分代为两国立皇子武为代王参为太原王小子胜则梁王矣后又徙代王武为淮阳王而太原王参为代王尽得故地居数年梁王胜死亡子谊复上疏曰陛下即不定制如今之埶不过一传再传【服防曰一二传世也】诸侯犹且人恣而不制豪植而大强【师古曰植立也】汉法不得行矣陛下所以为蕃扞及皇太子之所恃者唯淮阳代二国耳【师古曰蕃翰得宜则嗣王安固故云皇太子之所恃也】代北边匈奴与强敌为邻能自完则足矣而淮阳之比大诸侯厪如黑子之着面【师古曰黑子今所谓黡子也着音直畧反】适足以饵大国耳【师古曰饵谓为其所吞食】不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小廉以自托于乡党人主唯天下安社稷固不耳高皇帝分天下以王功臣反者如猬毛而起【师古曰猬虫名也其毛为刺音谓】以为不可故蔪去不义诸侯而虚其国【如淳曰不谊诸侯彭越黥布等师古曰蔪读与芟同谓芟刈之】择良日立诸子雒阳上东门之外【师古曰诸侯国皆在关东故于东门外立之也东靣最北出门曰上东门】毕以为王而天下安【师古曰毕犹尽○宋祁曰注末当有也字】故大人者不牵小行以成大功今淮南地逺者或数千里越两诸侯【师古曰越过也两诸侯梁及淮阳】而县属于汉【师古曰为县而属汉○刘奉世曰县读如悬】其吏民繇役往来长安者自悉而补中道衣敝【应劭曰自悉其家资财补缝作衣师古曰悉尽也○宋祁曰新书云自悉以补行】钱用诸费称此【师古曰称音尺孕反】其苦属汉而欲得王至甚逋逃而归诸侯者已不少矣其埶不可久臣之愚计愿举淮南地以益淮阳而为梁王立后割淮阳北边二三列城与东郡以益梁【孟康曰列城县】不可者可徙代王而都雎阳梁起于新郪以北着之河【师古曰新郪颍川县也郪音千移反着音直畧反】淮阳包陈以南揵之江【晋灼曰包取也如淳曰揵谓立封界也或曰揵接也师古曰揵音钜偃反】则大诸侯之有异心者破胆而不敢谋梁足以扞齐赵淮阳足以禁吴楚陛下髙枕终亡山东之忧矣此二世之利也【如淳曰从谊言可二世安耳师古曰言帝身及太子嗣位之时】当今恬然适遇诸侯之皆少【师古曰恬安也少谓年少】数歳之后陛下且见之矣夫秦日夜苦心劳力以除六国之祸今陛下力制天下颐指如意【如淳曰但动颐指麾则所欲皆如意○刘奉世曰颐指两事】高拱以成六国之旤难以言智茍身亡事畜乱宿旤熟视而不定【师古曰畜读曰蓄○宋祁曰熟字旧本无灬后孰计亦无火当去四防】万年之后传之老母弱子将使不宁不可谓仁臣闻圣主言问其臣而不自造事【师古曰欲发言则问其臣】故使人臣得毕其愚忠唯陛下财幸【师古曰财与裁同裁择而幸从其言】文帝于是从谊计廼徙淮阳王武为梁王北界泰山西至高阳得大县四十余城徙城阳王喜为淮南王抚其民时又封淮南厉王四子皆为列侯谊知上必将复王之也上疏谏曰窃恐陛下接王淮南诸子【孟康曰接音挟挟持欲王淮南诸子也臣瓒曰谓以恩接待而王之师古曰二说皆非也谓接今时当即王之言不久也接犹续也犹今人言续复尔】曾不与如臣者孰计之也淮南王之悖逆亡道天下孰不知其辠【师古曰悖惑也音布内反】陛下幸而赦迁之自疾而死天下孰以王死之不当今奉尊罪人之子适足以负谤于天下耳【师古曰言若尊王其子则是厉王无罪汉枉杀之】此人少壮岂能忘其父哉【师古曰少壮犹言稍长大】白公胜所为父报仇者大父与伯父叔父也【师古曰白公楚平王之孙太子建之子也大父即祖谓平王也伯父叔父平王诸子也事见春秋传】白公为乱非欲取国代主也发忿快志剡手以冲仇人之匈【师古曰剡利也音弋冉反】固为俱靡而已【师古曰言与仇人俱灭毙也靡碎也音武彼反○宋祁曰越本靡武皮反】淮南虽小黥布常用之矣汉存特幸耳【师古曰言汉之胜布得存此直天幸耳】夫擅仇人足以危汉之资于策不便【师古曰言假四子以资权则当危汉】虽割而为四四子一心也予之众积之财此非有子胥白公报于广都之中即疑有剸诸荆轲起于两柱之间【师古曰剸诸刺吴王荆轲刺秦皇事见春秋传及燕丹子也】所谓假贼兵为虎翼者也【应劭曰周书云无为虎傅翼将飞入邑择人而食之】愿陛下少留计梁王胜坠马死【李竒曰文三王传言揖此言胜为有两名】谊自伤为傅无状【师古曰无善状】常哭泣后歳余亦死贾生之死年三十三矣后四歳齐文王薨亡子文帝思贾生之言廼分齐为六国尽立悼惠王子六人为王又迁淮南王喜于城阳而分淮南为三国尽立厉王三子以王之后十年文帝崩景帝立三年而吴楚赵与四齐王合从举兵【韦昭曰四齐王胶东胶西菑川济南也师古曰从音子容反】西乡京师【师古曰乡读曰向】梁王扞之卒破七国至武帝时淮南厉王子为王者两国亦反诛孝武初立举贾生之孙二人至郡守贾嘉最好学世其家【师古曰言继其家业】
　　赞曰刘向称贾谊言三代与秦治乱之意其论甚美通达国体虽古之伊管未能逺过也【师古曰伊尹尹管管仲】使时见用功化必盛为庸臣所害甚可悼痛追观孝文默躬行以移风俗【师古曰躬行谓身亲俭约之行也自追观以下并史家之词】谊之所陈略施行矣及欲改定制度以汉为土德色上黄数用五及欲试属国施五饵三表以系单于【师古曰贾谊书谓爱人之状好人之技仁道也信为大操常义也爱好有实已诺可期十死一生彼将必至此三表也赐之盛服车乘以壊其目赐之盛食珍味以坏其口赐之音乐妇人以坏其耳赐之髙堂宇仓库奴婢以壊其腹于来降者上以召幸之相娱乐亲酌而手食之以坏其心此五饵也○宋祁曰注文常义监本及新书皆云帝义也】其术固以疏矣谊亦天年早终虽不至公卿未为不遇也凡所著述五十八篇掇其切于世事者着于傅云【师古曰掇拾也音丁活反】












　　前汉书卷四十八
　　前汉书卷四十八考证
　　贾谊传谓随夷溷兮谓跖蹻廉○按史记作世谓随夷溷兮谓盗跖廉文选作谓随夷为溷兮谓跖蹻为廉其他字句俱有同异今但据本书校正
　　谇曰○按史记作讯曰文选从之又如偭蟂獭史记作弥融爚遥增撃而去之史记作摇增翮文选作遥矰缴
　　服似鸮○【臣召南】按史记云楚人命鸮曰服是一物二名汉书云似鸮则二物矣
　　单阏之嵗四月孟夏○按史记作单阏之嵗兮以下凡起句俱有兮字此班氏所删也又按文选注文帝六年嵗在丁卯
　　是时匈奴强云云○【臣召南】按自此以下并汉书所诠叙也史记贾生与屈原同传于经国之才救时之论防未及录故特详补之其治安策及上书并贾子新书文删节以入传
　　可为流涕者二○王应麟曰其一谓匈奴有可制之策而不用也其二论足食劝农班氏不载于传而载之食货志
　　可为长太息者六○王应麟曰新书言庶人上僭班氏取为太息之一秦俗经制二篇不以为太息而班氏取为太息之二谕教太子是为太息之三体貌大臣是为太息之四又等齐篇论名分不正又铜布篇论收铜铸钱此二者皆太息之说班氏削等齐篇不取而载铜布篇于食货志故六太息止载三篇
　　夫树国固必相疑之埶注郑氏臣瓒云云师古曰郑说是也○【臣召南】按如郑说则本文固字应倒在必字之下于义不顺如瓒说则树国固当一读于义甚长师古取郑说似误
　　上数爽其忧○顾炎武曰谓秦之所忧在孤立而汉之所忧在诸侯汉初之所忧在异姓而今之所忧在同姓
　　贯高利几之谋不生○【臣召南】按利几事见高纪几本楚将降而封于颍川疑惧遂反高帝撃破之
　　陛下何不试以臣为属国之官○眞德秀曰此文下新书言三表五饵而史削之又威令不信可为流涕者此也下新书言天子之相号为丞相诸侯之臣号为丞相云云是臣主非有相临之分尊卑之经也可为长太息者此也而史削之
　　择良日立诸子雒阳上东门之外注师古曰诸侯国皆在关东云云○【臣召南】按诸侯并在关东固不必言此文谓雒阳上东门也考高纪帝虽自雒阳入都关中而六年封子肥齐王七年立子如意代王九年徙王赵十一年立子恒代王子恢梁王子友淮阳王帝实在雒阳行封册也惟立子长淮南王十二年立子建燕王则帝在长安耳贾生从其最多者言之雒阳亦有上东门与长安门同名以地势言之燕赵代在雒阳东北齐梁在其东吴楚淮南则在其东南也















　　前汉书卷四十八考证
  </div>
  <div class="pagination">
   <a href="前汉书_page49.html">
    上一页
   </a>
   <span>
    ...
   </span>
   <a href="前汉书_page45.html">
    45
   </a>
   <a href="前汉书_page46.html">
    46
   </a>
   <a href="前汉书_page47.html">
    47
   </a>
   <a href="前汉书_page48.html">
    48
   </a>
   <a href="前汉书_page49.html">
    49
   </a>
   <span class="current-page">
    50
   </span>
   <a href="前汉书_page51.html">
    51
   </a>
   <a href="前汉书_page52.html">
    52
   </a>
   <a href="前汉书_page53.html">
    53
   </a>
   <a href="前汉书_page54.html">
    54
   </a>
   <a href="前汉书_page55.html">
    55
   </a>
   <span>
    ...
   </span>
   <a href="前汉书_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
