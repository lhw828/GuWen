<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 23 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 23 页/共 27 页
  </h1>
  <div class="content">
   史记集解卷一百二
　　钦定四库全书
　　史记集解卷一百三
　　宋　裴骃　撰
　　史记一百三
　　万石张叔列传第四十三
　　万石君名奋其父赵人也姓石氏赵亡徙居温髙祖东击项籍过河内时奋年十五为小吏侍髙祖髙祖与语爱其恭敬问曰若何有对曰奋独有母不幸失明家贫有姊能鼔琴髙祖曰若能从我乎曰愿尽力于是髙祖召其姊为美人以奋为中涓受书谒徙其家长安中戚里以姊为美人故也其官至孝文时积功劳至大中大夫无文学恭谨无与比文帝时东阳矦张相如为太子太傅免选可为傅者皆推奋奋为太子太傅及孝景即位以为九卿廹近惮之【张晏曰以其恭敬履度故难之】徙奋为诸矦相奋长子建次子甲次子乙【徐广曰一作仁】次子庆皆以驯行孝谨【徐广曰驯一作训】官皆至二千石于是景帝曰石君及四子皆二千石人臣尊宠乃集其门号奋为万石君孝景帝季年万石君以上大夫禄归老于家以嵗时为朝臣过宫门阙万石君必下车趋见路马必式焉子孙为小吏来归谒万石君必朝服见之不名子孙有过失不谯让为便坐对案不食然后诸子相责因长老肉袒固谢罪改之乃许子孙胜冠者在侧虽燕居必冠申申如也僮仆防防如也【晋灼曰防许慎曰古欣字韦昭曰声和貌】唯谨上时赐食于家必稽首俯伏而食之如在上前其执防哀戚甚悼子孙遵教亦如之万石君家以孝谨闻乎郡国虽齐鲁诸儒质行皆自以为不及也建元二年郎中令王臧以文学获罪皇太后以为儒者文多质少今万石君家不言而躬行乃以长子建为郎中令少子庆为内史建老白首万石君尚无恙建为郎中令每五日洗沐归谒亲【文頴曰郎五日一下】入子舍窃问侍者取亲中裙厠牏身自浣涤【徐广曰牏筑垣短板也音注厠牏谓厠溷垣墙建隠于其厠洗涤也一读牏为窦窦音豆言建又自洗荡厠窦厠窦泻除秽恶之穴也吕静曰楲窬亵器也音威豆骃案苏林曰牏音投贾逵解周官楲虎子也窬行清也孟康曰厠行清窬行中受粪者也东南人谓凿木空中如曹谓之窬晋灼曰今世谓反闭小袖衫为侯窬厠此最厠近身之衣也】复与侍者不敢令万石君知以为常建为郎中令事有可言屏人恣言极切至庭见如不能言者是以上乃亲尊礼之万石君徙居陵里【徐广曰陵一作邻】内史庆醉归入外门不下车万石君闻之不食庆恐肉袒请罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆庆及诸子弟入里门趋至家万石君以元朔五年中卒长子郎中令建哭泣哀思扶杖乃能行嵗余建亦死诸子孙咸孝然建最甚甚于万石君建为郎中令书奏事事下建读之曰误书马者与尾当五今乃四不足一【服防曰作马字下曲而五建时上事书误作四】上谴死矣甚惶恐其为谨慎虽他皆如是万石君少子庆为太仆御出上问车中防马庆以策数马毕举手曰六马庆于诸子中最为简易矣犹然如此为齐相举齐国皆慕其家行不言而齐国大治为立石相祠元狩元年上立太子选羣臣可为傅者庆自沛守为太子太傅七嵗迁为御史大夫元鼎五年秋丞相有罪罢【赵周坐酎金免】制诏御史万石君先帝尊之子孙孝其以御史大夫庆为丞相封为牧丘矦是时汉方南诛两越东击朝鲜北逐匈奴西伐大宛中国多事天子廵狩海内修上古神祠封禅兴礼乐公家用少桑羊等致利王温舒之属峻法儿寛等推文学至九卿更进用事事不关决于丞相丞相醇谨而已在位九嵗无能有所匡言尝欲请治上近臣所忠九卿减宣罪【服防曰音减损之减】不能服反受其过赎罪元封四年中关东流民二百万口无名数者四十万公卿议欲请徙流民于邉以适之上以为丞相老谨不能与其议乃赐丞相告归而案御史大夫以下议为请者丞相慙不任职乃上书曰庆幸得待罪丞相罢驽无以辅治城郭仓库空虚民多流亡罪当伏斧质上不忍致法愿归丞相侯印乞骸骨归避贤者路天子曰仓廪既空民贫流亡而君欲请徙之摇荡不安动危之而辞位君欲安归难乎以书让庆庆甚慙遂复视事庆文深审谨然无他大略为百姓言后三嵗余太初二年中丞相庆卒諡为恬侯庆中子徳庆爱用之上以徳为嗣代侯后为太常坐法当死赎免为庶人庆方为丞相诸子孙为吏更至二千石者十三人及庆死后稍以罪去孝谨益衰矣
　　建陵侯卫绾者代大陵人也绾以戏车为郎【应劭曰能左右超乘也如淳曰栎机轊之类】事文帝功次迁为中郎将醇谨无他孝景为太子时召上左右饮而绾称病不行【张晏曰恐文帝谓豫有二心以事太子】文帝且崩时属孝景曰绾长者善遇之及文帝崩景帝立嵗余不谯呵绾绾日以谨力景帝幸上林诏中郎将参乘还而问曰君知所以得参乘乎绾曰臣从车士幸得以功次迁为中郎将不自知也上问曰吾为太子时召君君不肻来何也对曰死罪实病上赐之劒绾曰先帝赐臣劒凡六劒不敢奉诏上曰劒人之所施易独至今乎【如淳曰施读曰移言劒者人之所好故多数移易贸换之也】绾曰具在上使取六劒劒尚盛未尝服也郎官有谴常防其罪不与他将争有功常让他将上以为廉忠实无他肠乃拜绾为河间王太傅呉楚反诏绾为将将河间兵击呉楚有功拜为中尉三嵗以军功孝景前六年中封绾为建陵侯其明年上废太子诛栗卿之属【苏林曰栗太子舅也如淳曰栗氏亲属也卿其名也】上以为绾长者不忍乃赐绾告归而使郅都治捕栗氏既已上立胶东王为太子召绾拜为太子太傅乆之迁为御史大夫五嵗代桃侯舍为丞相朝奏事如职所奏然自初官以至丞相终无可言天子以为敦厚可相少主尊宠之赏赐甚多为丞相三嵗景帝崩武帝立建元年中丞相以景帝疾时诸官囚多坐不辜者而君不任职免之其后绾卒子信代坐酎金失侯
　　塞侯直不疑者南阳人也为郎事文帝其同舍有告归误持同舍郎金去已而金主觉妄意不疑不疑谢有之买金偿而告归者来而归金而前郎亡金者大慙以此称为长者文帝称举稍迁至大中大夫【徐广曰汉书云称为长者稍迁至大中大夫无文帝称举四字也】朝廷见人或毁曰不疑状貌甚美然独无柰其善盗嫂何也不疑闻曰我乃无兄然终不自明也呉楚反时不疑以二千石将兵击之景帝后元年拜为御史大夫天子修呉楚时功乃封不疑为塞侯武帝建元年中与丞相绾俱以过免不疑学老子言其所临为官如故唯恐人知其为吏迹也不好立名称称为长者不疑卒子相如代孙望坐酎金失侯
　　郎中令周文者名仁其先故任城人也以医见景帝为太子时拜为舍人积功稍迁孝文帝时至太中大夫景帝初即位拜仁为郎中令仁为人隂重不泄常衣敝补衣溺袴【服防曰质重不泄人之隂谋也张晏曰隂重不泄下湿故溺袴是以得比宦者出入后宫仁有子孙先未得此病时所生韦昭曰隂重如今带下病泄利】期为不絜清以是得幸景帝入卧内于后宫秘戏仁常在旁至景帝崩仁尚为郎中令终无所言上时问人仁曰上自察之然亦无所毁以此景帝再自幸其家家徙阳陵上所赐甚多然常让不敢受也诸侯羣臣赂遗终无所受武帝立以为先帝臣重之仁乃病免以二千石禄归老子孙咸至大官矣御史大夫张叔者名欧【史记音隐曰音于友反】安丘侯説之庶子也【徐广曰张説起于方与县从髙祖以入汉也】孝文时以治刑名言【韦昭曰有刑名之书欲令名实相副也】事太子然欧虽治刑名家其人长者景帝时尊重常为九卿至武帝元朔四年韩安国免诏拜欧为御史大夫自欧为吏未尝言案人专以诚长者处官官属以为长者亦不敢大欺上具狱事有可郤郤之不可者不得已为涕泣面对而封之其爱人如此老病笃请免于是天子亦防罢以上大夫禄归老于家家于阳陵子孙咸至大官矣
　　太史公曰仲尼有言曰君子欲讷于言【徐广曰讷字多作诎音同耳古字假借】而敏于行其万石建陵张叔之谓邪是以其敎不肃而成不严而治塞侯微巧而周文处讇君子讥之为其近于佞也然斯可谓笃行君子矣


　　史记集解卷一百三
　　钦定四库全书
　　史记集解卷一百四
　　宋　裴骃　撰
　　史记一百四
　　田叔列传第四十四
　　田叔者赵陉城人也其先齐田氏苗裔也叔喜劎学黄老术于乐巨公所叔为人刻廉自喜喜游诸公赵人举之赵相赵午午言之赵王张敖所赵王以为郎中数嵗切直廉平赵王贤之未及迁会陈狶反代【徐广曰七年韩王信反髙帝征之十年代相陈狶反】汉七年髙祖往诛之过赵赵王张敖自持案进食礼恭甚髙祖箕踞骂之是时赵相赵午等数十人皆怒谓张王曰王事上礼备矣今遇王如是臣等请为乱赵王齧指出血曰先人失国微陛下臣等当虫出公等奈何言若是毋复出口矣于是贯髙等曰王长者不倍徳卒私相与谋弑上会事发觉【徐广曰九年十二月捕贯髙等也】汉下诏捕赵王及羣臣反者于是赵午等皆自杀唯贯髙就系是时汉下诏书赵有敢随王者三族唯孟舒田叔等十余人赭衣自髠钳称王家奴随赵王敖至长安贯髙事明白赵王敖得出废为宣平矦乃进言田叔等十余人上尽召见与语汉廷臣毋能出其右者上説尽拜为郡守诸矦相叔为汉中守十余年防髙后崩诸吕作乱大臣诛之立孝文帝孝文帝既立召田叔问之曰公知天下长者乎对曰臣何足以知之上曰公长者也宜知之叔顿首曰故云中守孟舒长者也是时孟舒坐虏大入塞盗劫云中尤甚免上曰先帝置孟舒云中十余年矣虏曾一入孟舒不能坚守母故士卒战死者数百人长者固杀人乎公何以言孟舒为长者也叔叩头对曰是乃孟舒所以为长者也夫贯髙等谋反上下明诏赵有敢随张王罪三族然孟舒自髠钳随张王敖之所在欲以身死之岂自知为云中守哉汉与楚相距士卒罢敝匈奴冒顿新服北夷来为邉害孟舒知士卒罢敝不忍出言士争临城死敌如子为父弟为兄以故死者数百人孟舒岂故驱战之哉是乃孟舒所以为长者也于是上曰贤哉孟舒复召孟舒以为云中守后数嵗叔坐法失官梁孝王使人杀故呉相袁盎景帝召田叔案梁具得其事还报景帝曰梁有之乎叔对曰死罪有之上曰其事安在田叔曰上毋以梁事为也上曰何也曰今梁王不伏诛是汉法不行也如其伏法而太后食不甘味卧不安席此忧在陛下也景帝大贤之以为鲁相鲁相初到民自言相讼王取其钱物百余人田叔取其渠率二十人各笞五十余各搏二十怒之曰王非若主邪何自敢言若主鲁王闻之大慙发中府钱使相偿之相曰王自夺之使相偿之是王为恶而相为善也相毋与偿之于是王乃尽偿之鲁王好猎相常从入苑中王辄休相就馆舍相出常暴坐待王苑外王数使人请相休终不休曰我王暴露苑中我独何为就舍鲁王以故不大出游数年叔以官卒鲁以百金祠少子仁不受也曰不以百金伤先人名仁以壮健为卫将军舍人【张晏曰卫青也】数从击匈奴卫将军进言仁仁为郎中数嵗为二千石丞相长史失官其后使刺举三河上东巡仁奏事有辞上説拜为京辅都尉月余上迁拜为司直数嵗坐太子事时左丞相自将兵【徐广曰刘屈牦时为丞相也】令司直田仁主闭守城门【汉书百官表曰武帝元狩五年初置司直秩比二千石掌佐丞相举不法】坐纵太子下吏诛死仁发兵长陵令车千秋上变仁仁族死陉城今在中山国【徐广曰陉城县名也】
　　太史公曰孔子称曰居是国必闻其政田叔之谓乎义不忘贤明主之美以救过仁与余善余故并论之褚先生曰臣为郎时闻之曰田仁故与任安相善任安荥阳人也少孤贫困为人将车之长安留求事为小吏未有因缘也因占著名数家于武功武功扶风西界小邑也谷口蜀刬道近山安以为武功小邑无豪易髙也安留代人为求盗亭父【郭璞曰亭卒也】后为亭长邑中人民俱出猎任安常为人分麋鹿雉部署老小当壮剧易处众人皆喜曰无伤也任少卿分别平有智畧明日复合防防者数百人任少卿曰某子甲何为不来乎诸人皆怪其见之疾也其后除为三老举为亲民出为三百石长治民坐上行出游共帐不办斥免乃为卫将军舍人与田仁防俱为舍人居门下同心相爱此二人家贫无钱用以事将军家监家监使养恶齧马两人同牀卧仁窃言曰不知人哉家监也任安曰将军尚不知人何乃家监也卫将军从此两人过平阳主主家令两人与骑奴同席而食此二子拔刀列防席别坐主家皆怪而恶之莫敢呵其后有诏募择卫将军舍人以为郎将军取舍人中富给者令具鞍马绛衣玉具劎欲入奏之防贤大夫少府赵禹来过卫将军将军呼所举舍人以示赵禹赵禹以次问之十余人无一人习事有智略者赵禹曰吾闻之将门之下必有将类传曰不知其君视其所使不知其子视其所友今有诏举将军舍人者欲以观将军而能得贤者文武之士也今徒取富人子上之又无智略如木偶人衣之绮绣耳将奈之何于是赵禹悉召卫将军舍人百余人以次问之得田仁任安曰独此两人可耳余无可用者卫将军见此两人贫意不平赵禹去谓两人曰各自具鞍马新绛衣两人对曰家贫无用具也将军怒曰今两君家自为贫何为出此言鞅鞅如有移徳于我者何也【徐广曰移犹施】将军不得巳上籍以闻有诏召见卫将军舍人此二人前见诏问能略相推第也田仁对曰提桴鼓立军门使士大夫乐死战鬭仁不及任安任安对曰夫决嫌疑定是非辩治官使百姓无怨心安不及仁也武帝大笑曰善使任安防北军使田仁防邉田谷于河上此两人立名天下其后用任安为益州刺史以田仁为丞相长史田仁上书言天下郡太守多为奸利三河尤甚臣请先刺举三河三河太守皆内倚中贵人与三公有亲属无所畏惮宜先正三河以警天下奸吏是时河南河内太守皆御史大夫杜父兄子弟也【杜杜周也】河东太守石丞相子孙也是时石氏九人为二千石方盛贵田仁数上书言之杜大夫及石氏使人谢谓田少卿曰吾非敢有语言也愿少卿无相诬污也仁已刺三河三河太守皆下吏诛死仁还奏事武帝説以仁为能不畏彊御拜仁为丞相司直威振天下其后逢太子有兵事丞相自将兵使司直主城门司直以为太子骨肉之亲父子之间不甚欲近去之诸陵过是时武帝在甘泉使御史大夫暴君【徐广曰暴胜之为御史大夫】下责丞相何为纵太子丞相对言使司直部守城门而开太子上书以闻请捕系司直司直下吏诛死是时任安为北军使者防军太子立车北军南门外召任安与节令发兵安拜受节入闭门不出武帝闻之以为任安为佯邪【徐广曰佯或作详也】不傅事何也任安笞辱北军钱官小吏小吏上书言之以为受太子节言幸与我其鲜好者书上闻武帝曰是老吏也见兵事起欲坐观成败见胜者欲合从之有两心安有当死之罪甚众吾常活之今怀诈有不忠之心下安吏诛宛
　　夫月满则亏物盛则衰天地之常也知进而不知退乆乘富贵祸积为崇故范蠡之去越辞不受官位名传后世万嵗不忘岂可及哉后进者慎戒之













　　史记集解卷一百四
&lt;史部,正史类,史记集解&gt;
　　钦定四库全书
　　史记集解卷一百五
　　宋　裴骃　撰
　　史记一百五
　　扁鹊仓公列传第四十五
　　扁鹊者勃海郡郑人也【徐广曰鄚当为鄚鄚县名今属河间】姓秦氏名越人少时为人舍长舍客长桑君过扁鹊独竒之常谨遇之长桑君亦知扁鹊非常人也岀入十余年乃呼扁鹊私坐间与语曰我有禁方年老欲传与公公毋泄扁鹊曰敬诺乃出其懐中药予扁鹊饮是以上池之水三十日当知物矣乃悉取其禁方书尽与扁鹊忽然不见殆非人也扁鹊以其言饮药三十日视见垣一方人以此视病尽见五藏症结特以诊脉为名耳为医或在齐或在赵在赵者名扁鹊当晋昭公时诸大夫强而公族弱赵简子为大夫専国事简子疾五日不知人大夫皆惧于是召扁鹊扁鹊入视病出董安于问扁鹊扁鹊曰血脉治也而何怪昔秦穆公尝如此七日而寤寤之日告公孙支与子舆曰我之帝所甚乐吾所以久者适有所学也帝告我晋国且大乱五世不安其后将霸未老而死霸者之子且令而国男女无别公孙支书而藏之秦防于是出夫献公之乱文公之霸而襄公败秦师于殽而归纵淫此子之所闻今主君之病与之同不出三日必间间必有言也居二日半简子寤语诸大夫曰我之帝所甚乐与百神游于钧天广乐九奏万舞不类三代之乐其声动心有一熊欲援我帝命我射之中熊熊死有罴来我又射之中罴罴死帝甚喜赐我二笥皆有副吾见儿在帝侧帝属我一翟犬曰及而子之壮也以赐之帝告我晋国且世衰七世而亡嬴姓将大败周人于范魁之西而亦不能有也董安于受言书而藏之以扁鹊言告简子简子赐扁鹊田四万畆其后扁鹊过虢虢太子死扁鹊至虢宫门下问中庶子喜方者曰太子何病国中治穰过于众事中庶子曰太子病血气不时交错而不得泄暴发于外则为中害精神不能止邪气邪气积畜而不得泄是以阳缓而隂急故暴蹷而死扁鹊曰其死何如时曰鸡鸣至今曰收乎曰未也【收谓棺敛】其死未能半日也言臣齐勃海秦越人也家在于郑未尝得望精光侍谒于前也闻太子不幸而死臣能生之中庶子曰先生得无诞之乎何以言太子可生也臣闻上古之时医有俞跗治病不以汤液醴洒镵石挢引案杭毒熨一拨见病之应因五藏之输乃割皮解肌诀脉结筋搦髓脑揲荒【徐广曰揲音舌】幕湔浣肠胃潄涤五藏练精易形先生之方能若是则太子可生也不能若是而欲生之曽不可以告咳婴之儿终日扁鹊仰天叹曰夫子之为方也若以管窥天以郄视文越人之为方也不待切脉望色聴声写形言病之所在闻病之阳论得其阴闻病之阴论得其阳病应见于大表不出千里决者至众不可曲止也子以吾言为不诚试入诊太子当闻其耳呜而鼻张循其两股以至于阴当尚温也中庶子闻扁鹊言目然而不瞚舌挢然而不下乃以扁鹊言入报虢君虢君闻之大惊出见扁鹊于中阙曰窃闻高义之日乆矣然未尝得拜谒于前也先生过小国幸而举之偏国寡臣幸甚有先生则活无先生则弃捐填沟壑长终而不得反言未卒因嘘唏服臆防精泄横流涕长澘【徐广曰一云言未卒因涕泣交流嘘唏不能自止也】忽忽承防悲不能自止容貎变更扁鹊曰若太子病所谓尸蹷者也夫以阳入阴中动胃繵縁中经维络【徐广曰维一作结】别下于三焦膀胱是以阳脉下遂【徐广曰一作队】阴脉上争防气闭而不通阴上而阳内行下内鼓而不起上外絶而不为使上有絶阳之络下有破阴之纽破阴絶阳之色已废【徐广曰一作发】脉乱故形静如死状太子未死也夫以阳入阴支兰藏者生以阴入阳支兰藏者死凡此数事皆五藏蹷中之时暴作也良工取之拙者疑殆扁鹊乃使弟子子阳厉鍼砥石以取外三阳五防有间太子苏乃使子豹为五分之熨以八减之齐和煑之以更熨两胁下太子起坐更适阴阳但服汤二旬而复故故天下尽以扁鹊为能生死人扁鹊曰越人非能生死人也此自当生者越人能使之起耳【傅曰虢自晋献公时先是百二十余年灭矣是时焉得有虢】扁鹊过齐齐桓侯客之入朝见曰君有疾在腠理不治将深桓侯曰寡人无疾扁鹊出桓侯谓左右曰医之好利也欲以不疾者为功后五日扁鹊复见曰君有疾在血脉不治恐深桓侯曰寡人无疾扁鹊出桓侯不悦后五日扁鹊复见曰君有疾在肠胃间不治将深桓侯不应扁鹊出桓侯不悦后五日扁鹊复见望见桓侯而退走桓侯使人问其故扁鹊曰疾之居腠理也汤熨之所及也在血脉鍼石之所及也其在肠胃酒醪之所及也其在骨髓虽司命无奈之何今在骨髓臣是以无请也后五日桓侯体病使人召扁鹊扁鹊已逃去桓侯遂死【傅曰是时齐旡桓侯骃谓是齐侯田和之子桓公午也】使圣人预知微能使良医得蚤从事则疾可已身可活也人之所病病疾多而医之所病病道少【徐广曰所病犹疗病也】故病有六不治骄恣不论于理一不治也轻身重财二不治也衣食不能适三不治也隂阳并藏气不定四不治也形羸不能服药五不治也信巫不信医六不治也有此一者则重难治也扁鹊名闻天下过邯郸闻贵妇人即为带下医过雒阳闻周人爱老人即为耳目痹医来入咸阳闻秦人爱小儿即为小儿医随俗为变秦太医令李防自知伎不如扁鹊也使人刺杀之至今天下言脉者由扁鹊也
　　太仓公者齐太仓长临菑人也姓淳于氏名意少而喜医方术高后八年更受师同郡元里公乗阳庆庆年七十余无子使意尽去其故方更悉以禁方予之传黄帝扁鹊之脉书五色诊病知人死生决嫌疑定可治及药论甚精受之三年为人治病决死生多验然左右行游诸侯不以家为家或不为人治病病家多怨之者文帝四年中人上书言意以刑罪当传西之长安意有五女随而泣意怒駡曰生子不生男缓急无可使者于是少女缇萦伤父之言乃随父西上书曰妾父为吏齐中称其亷平今坐法当刑妾切痛死者不可复生而刑者不可复续【徐广曰一作赎】虽欲改过自新其道莫由终不可得妾愿入身为官婢以赎父刑罪使得改行自新也书闻上悲其意此岁中亦除肉刑法【徐广曰案年表孝文十二年除肉刑】意家居诏召问所为治病死生验者几何人主名为谁诏问故太仓长臣意方伎所长及所能治病者【徐广曰一作为为亦治】有其书无有皆安受学受学几何岁尝有所验何县里人也何病医药已其病之状皆何如具悉而对臣意对曰自意少时喜医药医药方试之多不验者至高后八年【徐广曰意年二十六】得见师临菑元里公乗阳庆庆年七十余意得见事之谓意曰尽去而方书非是也庆有古先道遗传黄帝扁鹊之脉书五色诊病知人生死决嫌疑定可治及药论书甚精我家给冨心爱公欲尽以我禁方书悉教公臣意即曰幸甚非意之所敢望也臣意即避席再拜谒受其脉书上下经五色诊奇【音羇】咳【音该】术揆度阴阳外变药论石神接阴阳禁书受读解验之可一年所明岁即騐之有騐然尚未精也要事之三年所即尝已为人治诊脉决死生有騐精良今庆已死十年所臣意年尽三年年三十九岁也齐侍御史成自言病头痛臣意诊其脉告曰君之病恶不可言也即出独告成弟昌曰此病疽也【七如反】内发于肠胃之间后五日当肿后八日呕脓死成之病得之饮酒且内成即如期死所以知成之病者臣意切其脉得肝气肝气浊【徐广曰一作黾】而静【徐广曰一作清】此内闗之病也脉法曰脉长而不得代四时者其病主在于肝和即经主病也代则络脉有过经主病和者其病得之筋髓里其代絶而脉贲者病得之酒且内所以知其后五日而肿八日呕脓死者切其脉时少阳初代代者经病病去过人人则去络脉主病当其时少阳初闗一分故中热而脓未发也及五分则至少阳之界【徐广曰一作分下章曰肝与心相去五分故曰五日尽也】及八日则呕脓死故上二分而脓发至界而肿尽泄而死热上则熏阳明烂流络流络动则脉结发脉结发则烂解故络交热气已上行至头而动故头痛齐王中子诸婴儿小子病召臣意诊切其脉告曰气鬲病病使人烦懑食不下时呕沫病得之少忧数忔食饮臣意即为之作下气汤以饮之一日气下二日能食三日即病愈所以知小子之病者诊其脉心气也浊【徐广曰一作黾又作猛】躁而经也此络阳病也脉法曰脉来数病去难而不一者病主在心周身热脉盛者为重阳重阳者逷心主【徐广曰逷音唐逷者荡也谓病荡心者犹刺其心】故烦懑食不下则络脉有过络脉有过则血上出血上出者死此悲心所生也病得之忧也齐郎中令循病众医皆以为蹷人中而刺之臣意诊之曰涌疝也令人不得前后溲循曰不得前后溲三日矣臣意饮以火齐汤一饮得前溲再饮大溲三饮而病愈病得之内所以知循病者切其脉时右口气急【徐广曰右一作有】脉无五藏气右口脉大而数数者中下热而涌左为下右为上皆无五藏应故曰涌疝中热故溺赤也齐中御府长信病臣意入诊其脉告曰热病气也然暑汗脉少衰不死曰此病得之当浴流水而寒甚已则热信曰唯然徃冬时为王使于楚至莒县阳周水而莒桥梁颇壊信则擥车辕未欲渡也马惊即堕信身入水中几死吏即来救信出之水中衣尽濡有间而身寒已热如火至今不可以见寒臣意即为之液汤火齐逐热一饮汗尽再饮热去三饮病已即使服药出入二十日身无病者所以知信之病者切其脉时并阴脉法曰热病阴阳交者死切之不交并阴并阴者脉顺清而愈其热虽未尽犹活也肾气有时间浊【徐广曰一作黾】在太阴脉口而希是水气也肾固主水故以此知之失治一时即转为寒热齐王太后病召臣意入诊脉曰风瘅客脬难于大小溲溺赤臣意饮以火齐汤一饮即前后溲再饮病已溺如故病得之流汗出而滫滫者去衣而汗晞也所以知齐王太后病者臣意诊其脉切其太阴之口湿然风气也脉法曰沈之而大坚浮之而大者病主在肾肾切之而相反也脉大而躁大者膀胱气也躁者中有热而溺赤齐章武里曹山跗病臣意诊其脉曰肺消瘅也加以寒热即告其人曰死不治适其共养此不当医治法曰后三日而当狂妄起行欲走后五日死即如期死山跗病得之盛怒而以接内所以知山跗之病者臣意切其脉肺气热也脉法曰不平不鼓形弊【徐广曰一作散】此五藏高之逺数以经病也故切之时不平而代不平者血不居其处代者时参击并至乍躁乍大也此两络脉絶故死不治所以加寒热者言其人尸夺尸夺者形弊形弊者不当闗灸镵石及饮毒药也臣意未徃诊时齐太医先诊山跗病灸其足少阳脉口而饮之半夏丸病者即泄注腹中虚又灸其少隂脉是壊肝刚絶深如是重损病者气以故加寒热所以后三日而当狂者肝一络连属结絶乳下阳明故络絶开阳明脉阳明脉伤即当狂走后五日死者肝与心相去五分故曰五日尽尽即死矣齐中尉潘满如病少腹痛臣意诊其脉曰遗积瘕也臣意即谓齐太仆臣饶内史臣繇曰中尉不复自止于内则三十日死后二十余日溲血死病得之酒且内所以潘满如病者臣意切其脉深小弱其卒然合【徐广曰一云来然合】合也是脾气也右脉口气至小见瘕气也以次相乗故三十日死三阴俱搏者如法不俱搏者决在急期一搏一代者近也故其三阴搏溲血如前止【徐广曰前一作筋也】阳虚侯相赵章病召臣意众医皆以为寒中臣意诊其脉曰迵风【音洞言洞彻入四肢】迵风者饮食下嗌【音益谓喉下也】而輙出不留法曰五日死而后十日乃死病得之酒所以知赵章之病者臣意切其脉脉来滑是内风气也饮食下嗌而輙出不留者法五日死皆为前分界法后十日乃死所以过期者其人嗜粥故中藏实中藏实故过期师言曰安谷者过期不安谷者不及期济北王病召臣意诊其脉曰风蹶胸满即为药酒尽三日病已得之汗出伏地所以知济北王病者臣意切其脉时风气也心脉浊【徐广曰一作黾】病法过入其阳阳气尽而阴气入阴气入张则寒气上而热气下故胸满汗出伏地者切其脉气阴阴气者病必入中出及瀺水也齐北宫司空命妇出于病【徐广曰一作奴奴葢女奴】众医皆以为风入中病主在肺【徐广曰一作肝】刺其足少阳脉臣意诊其脉曰病气疝客于膀胱难于前后溲而溺赤病见寒气则遗溺使人腹肿出于病得之欲溺不得因以接内所以知出于病者切其脉大而实其来难是蹷阴之动也脉来难者疝气之客于膀胱也腹之所以肿者言蹷阴之络结小腹也蹷阴有过则脉结动动则腹肿臣意即灸其足蹷阴之脉左右各一所即不遗溺而溲清小腹痛止即更为火齐汤以饮之三日而疝气散即愈故济王阿母【徐广曰济一作齐王】自言足热而懑臣意告曰热蹷也则刺其足心各三所案之无出血病旋已病得之饮酒大醉济北王召臣意诊脉诸女子侍者至女子竖竖无病臣意告永巷长曰竖伤脾不可劳法当春呕血死臣意言王曰才人女子竖何能王曰是好为方多技能为所是案法新【徐广曰所一作取】徃年市之民所四百七十万曹偶四人王曰得毋有病乎臣意对曰竖病重在死法中王召视之其顔色不变以为不然不卖诸侯所至春竖奉劒从王之厠王去竖后王令人召之即仆于厠呕血死病得之流汗流汗者同法病内重毛髪而色泽脉不衰此亦闗内之病也齐中大夫病龋齿臣意灸其左太阳明脉即为苦参汤日潄三升出入五六日病已得之风及卧开口食而不嗽菑川王羙人懐子而不乳来召臣意臣意徃饮以莨药一撮以酒饮之旋乳臣意复诊其脉而脉躁躁者有余病即饮以消石一齐出血血如豆比五六枚齐丞相舍人奴从朝入宫臣意见之食闺门外望其色有病气臣意即告宦者平平好为脉学臣意所臣意即示之舍人奴病告之曰此伤脾气也当至春鬲塞不通不能食饮法至夏泄血死宦者平即徃告相曰君之舍人奴有病病重死期有日相君曰卿何以知之曰君朝时入宫君之舍人奴尽食闺门外平与仓公立即示平曰病如是者死相即召舍人奴而谓之曰公奴有病不舍人曰奴无病身无痛者至春果病至四月泄血死所以知奴病者脾气周乗五藏伤部而交故伤脾之色也望之杀然黄【徐广曰杀音苏葛反】察之如死青之兹众医不知以为大虫不知伤脾所以至春死病者胃气黄黄者土气也土不胜木故至春死所以至夏死者脉法曰病重而脉顺清者曰内关内关之病人不知其所痛心急然无苦若加以一病死中春一愈顺及一时其所以四月死者诊其人时愈顺愈顺者人尚肥也奴之病得之汗流数出灸于火而以出见大风也菑川王病召臣意诊脉曰蹶上为重头痛身热使人烦懑臣意即以寒水拊其头刺足阳明脉左右各三所病旋已病得之沐髪未干而卧诊如前所以蹶头热至肩齐王黄姬兄黄长卿家有酒召客召臣意诸客坐未上食臣意望见王后弟宋建告曰君有病徃四五日君要胁痛不可俛仰又不得小溲不急治病即入濡肾及其未舍五藏急治之病方今客肾濡此所谓肾痹也宋建曰然建故有要瘠痛徃四五日天雨黄氏诸倩【徐广曰倩者女婿也骃案方言曰东齐之间壻谓之倩郭璞曰言可假倩也】见建家京下方石【徐广曰京者仓廪之属也】即弄之建亦欲効之効之不能起即复置之暮要脊痛不得溺至今不愈建病得之好持重所以知建病者臣意见其色太阳色干肾部上及界要以下者枯四分所故以徃四五日知其发也臣意即为柔汤使服之十八日所而病愈济北王侍者韩女病要背痛寒热众医皆以为寒热也臣意诊脉曰内寒月事不下也即窜以药旋下病已病得之欲男子而不可得也所以知韩女之病者诊其脉时切之肾脉也啬而不属啬而不属者其来难坚故曰月不下肝脉出左口故曰欲男子不可得也临菑汜里女子薄吾病甚众医皆以为寒热笃当死不治臣意诊其脉曰蛲瘕【徐广曰蛲音饶】蛲瘕为病腹大上肤黄麤循之戚戚然臣意饮以芫华一撮即出蛲可数升病已三十日如故病蛲得之于寒湿寒湿气宛【音郁】笃不发化为虫臣意所以知薄吾病者切其脉循其尺其尺索刺麤而毛美奉髪【徐广曰奉一作奏又作秦】是虫气也其色泽者中藏无邪气及重病齐淳于司马病臣意切其脉告曰当病迵风迵风之状饮食下嗌輙后之【徐广曰如厠】病得之饱食而疾走淳于司马曰我之王家食马肝食饱甚见酒来即走去驱疾至舍即泄数十出臣意告曰为火齐米汁饮之七八日而当愈时医秦信在旁臣意去信谓左右阁都尉曰意以淳于司马病为何曰以为迵风可治信即笑曰是不知也淳于司马病法当后九日死即后九日不死其家复召臣意臣意徃问之尽如意诊臣即为三火齐米汁使服之七八日病已所以知之者诊其脉时切之尽如法其病顺故不死齐中郎破石病臣意诊其脉告曰肺伤不治当后十日丁亥溲血死即后十一日溲血而死破石之病得之堕马僵石上所以知破石之病者切其脉得肺阴气其来散数道至而不一也色又乗之所以知其堕马者切之得番阴脉番阴入虚里乗肺脉肺脉散者固色变也乗之所以不中期死者师言曰病者安谷则过期不安谷则不及期其人嗜黍黍主肝故过期所以溲血者诊脉法曰病养喜阴处者顺死喜养阳处者逆死其人喜自静不躁又乆安坐伏几而寐故血下泄齐王侍医遂病自练五石服之臣意徃过之遂谓意曰不肖有病幸诊遂也臣意即诊之告曰公病中热论曰中热不溲者不可服五石石之为药精悍公服之不得数溲亟勿服色将发臃遂曰扁鹊曰阴石以治阴病阳石以治阳病夫药石者有阴阳水火之齐故中热即为阴石柔齐治之中寒即为阳石刚齐治之臣意曰公所论逺矣扁鹊虽言若是然必审诊起度量立规矩称权衡合色脉【徐广曰合一作占】表里有余不足顺逆之法参其人动静与息相应乃可以论论曰阳疾处内阴形应外者不加悍药及镵石夫悍药入中则邪气辟矣而宛气愈深诊法曰二阴应外一阳接内者不可以刚药刚药入则动阳阴病益衰阳病益着邪气流行为重困于俞【徐广口音始喻反】忿发为疽意告之后百余日果为疽发乳上入缺盆死此谓论之大体也必有经纪拙工有一不习文理阴阳失矣齐王故为阳虚侯时病甚【徐广曰齐悼恵王子也名将庐以文帝十六年为齐王即位十一年卒諡孝王】众医皆以为蹷臣意诊脉以为痹根在右胁下大如覆杯令人喘逆气不能食臣意即以火齐粥且饮六日气下即令更服丸药出入六日病已病得之内诊之时不能识其经解大识其病所在臣意常诊安阳武都里成开方开方自言以为不病臣意谓之病苦防风三岁四支不能自用使人瘖【徐广曰一作脊音才亦反】瘖即死今闻其四支不能用瘖而未死也病得之数饮酒以见大风气所以知成开方病者诊之其脉法竒咳言曰藏气相反【徐广曰反一作及】者死切之得肾反【徐广曰反一作及】肺法曰三岁死也安陵阪里公乗项处病臣意诊脉曰牡疝牡疝在鬲下上连肺病得之内臣意谓之慎毋为劳力事为劳力事则必呕血死处后蹴踘【徐广曰一作蹹】要蹷寒汗出多即呕血臣意复诊之曰当旦日日夕死即死病得之内所以知项处病者切其脉得番阳番阳入虚里处旦日死一番一络者牡疝也臣意曰他所诊期决死生及所治已病众多乆颇忘之不能尽识不敢以对问臣意所诊治病病名多同而诊异或死或不死何也对曰病名多相类不可知故古圣人为之脉法以起度量立规矩县权衡案绳墨调阴阳别人之脉各名之与天地相应参合于人故乃别百病以异之有数者皆异之无数者同之然脉法不可胜騐诊疾人以度异之乃可别同名命病主在所居今臣意所诊者皆有诊籍所以别之者臣意所受师方适成师死以故表籍所诊期决死生观所失所得者合脉法以故至今知之问臣意曰所期病决死生或不应期何故对曰此皆饮食喜怒不节或不当饮药或不当针灸以故不中期死也问臣意意方能知病死生论药用所宜诸侯王大臣有尝问意者不及文王病时【徐广曰齐文王也文以文十五年卒】不求意诊治何故对曰赵王胶西王济南王呉王皆使人来召臣意臣意不敢徃文王病时臣意家贫欲为人治病诚恐吏以除拘臣意也【徐广曰时诸侯得自拜除吏】故移名数左右不修家生出行游国中问善为方数者事之乆矣见事数师悉受其要事尽其方书意及解论之身居阳虚侯国因事侯侯入朝臣意从之长安以故得诊安陵项处等病也问臣意知文王所以得病不起之状臣意对曰不见文王病然窃闻文王病喘头痛目不明臣意心论之以为非病也以为肥而蓄精身体不得揺骨肉不相任故喘不当医治脉法曰年二十脉气当趍年三十当疾歩年四十当安坐年五十当安卧年六十已上气当大董【徐广曰董谓深藏一作堇】文王年未满二十方脉气之趋也而徐之不应天道四时后闻医灸之即笃此论病之过也臣意论之以为神气争而邪气入非年少所能复之也以故死所谓气者当调饮食择晏日车歩广志以适筋骨肉血脉以泻气故年二十是谓易【徐广曰一作贺又作质】法不当砭灸砭灸至气逐问臣意师庆安受之闻于齐诸侯不对曰不知庆所师受庆家冨善为医不肯为人治病当以此故不闻庆又告臣意曰慎勿令我子孙知若学我方也问臣意师庆何见于意而爱意欲悉教意方对曰臣意不闻师庆为方善也意所以知庆者意少时好诸方事臣意试其方皆多騐精良臣意闻菑川唐里公孙光善为古传方臣意即徃谒之得见事之受方化阴阳及传语法【徐广曰法一作五】臣意悉受书之臣意欲尽受他精方公孙光曰吾方尽矣不为爱公所吾身已衰无所复事之是吾年少所受妙方也悉与公毋以教人臣意曰得见事侍公前悉得禁方幸甚意死不敢妄传人居有间公孙光间处臣意深论方见言百世为之精也师光喜曰公必为国工吾有所善者皆疏同产处临菑善为方吾不若其方甚竒非世之所闻也吾年中时尝欲受其方杨中情不肯曰若非其人也胥【徐广曰胥犹言须也】与公徃见之当知公喜方也其人亦老矣其家给富时者未徃防庆子男殷来献马因师光奏马王所意以故得与殷善光又属意于殷曰意好数公必谨遇之其人圣儒即为书以意属杨庆以故知庆臣意事庆谨以故爱意也问臣意曰吏民尝有事学意方及毕尽得意方不何县里人对曰临菑人宋邑【徐广曰一作昆】邑学臣意教以五诊岁余济北王遣太医高期王禹【徐广曰一作龋】学臣意教以经脉高下及竒络结当论俞所居及气当上下出入邪逆顺以宜镵石定砭灸处岁余菑川王时遣太仓马长冯信正方臣意敎以案法逆顺论药法定五味及和齐汤法高永侯家丞杜信喜脉来学臣意教以上下经脉五诊二岁余临菑召里唐安来学臣意教以五诊上下经脉竒咳四时应阴阳重未成除为齐王侍医问臣意诊脉决死生能全无失乎臣意对曰意治病人必先切其脉乃治之败逆者不可治其顺者乃治之心不精脉所期死生视可治时时失之臣意不能全也太史公曰女无美恶居宫见妬士无贤不肖入朝见疑故扁鹊以其伎见殃仓公乃匿迹自隠而当刑缇萦通尺牍父得以后宁故老子曰美好者不祥之器岂谓扁鹊等邪若仓公者可谓近之矣















　　史记集解卷一百五
　　钦定四库全书
　　史记集解卷一百六
　　宋　裴骃　撰
　　史记一百六
　　呉王濞列传第四十六
　　呉王濞者高帝兄刘仲之子也【徐广曰仲名喜】高帝已定天下七年立刘仲为代王而匈奴攻代刘仲不能坚守弃国亡间行走雒阳自归天子天子为骨肉故不忍致法废以为郃阳侯高帝十一年秋淮南王英布反东并荆地劫其国兵西度淮击楚高帝自将徃诛之刘仲子沛侯濞年二十有气力以骑将从破布军蕲西防甀布走荆王刘贾为布所杀无后上患呉防稽轻悍无壮王以填之诸子少乃立濞于沛为呉王【徐广曰十二年十月辛丑】王三郡五十三城已拜受印高帝召濞相之谓曰若状有反相心独悔业已拜因拊其背告曰汉后五十年东南有乱者岂若邪【徐广曰汉元年至景帝三年反五十冇三年骃案应邵曰克期五十占者所知若秦始皇东廵以厌气后刘项起东南疑当如此耳如淳曰度其贮积足用为难又呉楚世不賔服】然天下同姓为一家也慎无反濞顿首曰不敢会孝惠高后时天下初定郡国诸侯各务自拊循其民呉有豫章郡铜山【韦昭曰今故章】濞则招致天下亡命者益铸钱煮海水为盐以故无赋国用富饶【如淳曰铸钱煮盐收其利以足国用故无赋于民】孝文时呉太子入见得侍皇太子饮博呉太子师傅皆楚人轻悍又素骄博争道不恭皇太子引博局提呉太子杀之于是遣其丧归葬至呉呉王愠曰天下同宗死长安即葬长安何必来葬为复遣丧至长安葬呉王由此稍失藩臣之礼称病不朝京师知其以子故称病不朝騐问实不病诸呉使来輙系责治之呉王恐为谋滋甚及后使人为秋请【应邵曰冬当断狱秋先请择其轻重也孟康曰律春曰朝秋曰请如古诸侯朝聘也如淳曰濞不得行使人代己致请礼也】上复责问呉使者使者对曰王实不病汉系治使者数辈以故遂称病且夫察见渊中鱼不祥【张晏曰喻人君不当见尽下之私】今王始诈病及觉见责急愈益闭恐上诛之讣乃无聊唯上弃之而与更始于是天子乃赦呉使者归之而赐呉王几杖老不朝呉得释其罪谋亦益解然其居国以铜盐故百姓无赋卒践更輙与平贾【汉书音义曰以当为更卒出钱三百文谓之过更自行为卒谓之践更呉王欲得民心为卒雇者其庸随时月与平贾如汉桓灵时有所兴作以少府钱借民比也】岁时存问茂材赏赐闾里佗郡国吏欲来捕亡人者讼共禁弗予【徐广曰讼音公骃案如淳曰讼公也】如此者四十余年以故能使其众鼂错为太子家令得幸太子数从容言呉过可削数上书説孝文帝文帝寛不忍罚以此呉日益横及孝景帝即位错为御史大夫説上曰昔高帝初定天下昆弟少诸子弱大封同姓故王孽子悼惠王王齐七十余城庶弟元王王楚四十余城兄子濞王呉五十余城封三庶孽分天下半今呉王前有太子之防诈称病不朝于古法当诛文帝弗忍因赐几杖徳至厚当改过自新乃益骄溢即山铸钱煮海水为盐诱天下亡人谋作乱今削之亦反不削之亦反削之其反亟祸小不削反迟祸大三年冬楚王朝鼂错因言楚王戊徃年为薄太后服私奸服舍【服防曰服舍在丧次而私奸宫中也】请诛之诏赦罚削东海郡因削呉之豫章郡防稽郡及前二年赵王有罪削其河间郡胶西王卬以卖爵有奸削其六县汉廷臣方议削呉呉王濞恐削地无已因以此发谋欲举事念诸侯无足与计谋者闻胶西王勇好气喜兵诸侯皆惮畏【韦昭曰故为齐分为国名胶东济北之属】于是乃使中大夫应高誂胶西王无文书口报曰呉王不肖有宿夕之忧不敢自外使喻其驩心王曰何以教之高曰今者主上兴于奸餙于邪臣好小善聴谗贼擅变更律令侵夺诸侯之地徴求滋多诛罚良善日以益甚里语有之防糠及米呉与胶西知名诸侯也一时见察恐不得安肆矣呉王身有内病不能朝请二十余年常患见疑无以自白今胁肩累足犹惧不见释窃闻大王以爵事有适所闻诸侯削地罪不至此此恐不得削地而已王曰然有之子将奈何高曰同恶相助同好相畱同情相成同欲相趋同利相死今呉王自以为与大王同忧愿因时循理弃躯以除害患于天下意亦可乎王瞿然骇曰寡人何敢如是今主上虽急固有死耳安得不戴高曰御史大夫鼂错荧惑天子侵夺诸侯蔽忠塞贤朝廷疾怨诸侯皆有倍畔之意人事极矣彗星出蝗虫数起此万世一时而愁劳圣人之所以起也故呉王欲内以鼂错为讨外随大王后车彷徉天下所乡者降所指者下天下莫敢不服大王诚幸而许之一言则呉王率楚王略函谷关守荥阳敖仓之粟距汉兵治次舍须大王大王有幸而临之则天下可并两主分割不亦可乎王曰善高归报呉王呉王犹恐其不与乃身自为使使于胶西面结之胶西羣臣或闻王谋谏曰承一帝至乐也今大王与呉西乡第令事成两主分争患乃始结诸侯之地不足为汉郡什二而为畔逆以忧太后非长防也【文颖曰王之太后也】王弗聴遂发使约济菑川胶东济南济北皆许诺而曰城阳景王有义攻诸吕勿与事定分之耳【徐广曰尔时城阳恭王喜景王之子】诸侯既新削罚振恐多怨鼂错及削呉防稽豫章郡书至则呉王先起兵胶西正月丙午诛汉吏二千石以下胶东菑川济南楚赵亦然遂发兵西齐王后悔饮药自杀畔约济北王城壊未完其郎中令劫守其王不得发兵胶西为渠率胶东菑川济南共攻围临菑赵王遂亦反阴使匈奴与连兵七国之发也呉王悉其士卒下令国中曰寡人年六十二【徐广曰呉王封呉四十二年矣】身自将少子年十四亦为士卒先诸年上与寡人比下与少子防者皆发发二十余万人南使闽越东越东越亦发兵从孝景帝三年正月甲子初起兵于广陵【徐广曰荆王刘贾都呉呉王移广陵也】西涉淮因并楚兵发使遗诸侯书曰呉王刘濞敬问胶西王胶东王菑川王济南王赵王楚王淮南王衡山王庐江王故长沙王子【徐广曰呉芮之孙靖王着以文帝七年卒无嗣国除骃案如淳曰呉芮后四世无子国除庶子一人为列侯不得嗣王志将不满故诱与之反也】幸教寡人以汉有贼臣无功天下侵夺诸侯地使吏劾系讯治以僇辱之为故【汉书音义曰故事也】不以诸侯人君礼遇刘氏骨肉絶先帝功臣进任奸宄诖乱天下欲危社禝陛下多病志失不能省察欲举兵诛之谨闻教敝国虽狭地方三千里人虽少精兵可具五十万寡人素事南越二十余年其王君皆不辞分其卒以随寡人又可得三十余万寡人虽不肖愿以身从诸王越直【音值】长沙者因王子定长沙以北【如淳曰南越直长沙者因王子定也】西走蜀汉中告越【如淳曰告东越使定之】楚王淮南三王与寡人西面齐诸王与赵王定河间河内或入临晋关或与寡人防雒阳燕王赵王固与胡王有约燕王北定代云中搏胡众入萧关走长安匡正天子以安高庙愿王勉之楚元王子淮南三王或不沐洗十余年怨入骨髓欲一有所出之乆矣寡人未得诸王之意未敢聴今诸王茍能存亡继絶振弱伐暴以安刘氏社禝之所愿也敝国虽贫寡人节衣食之用积金钱修兵革聚谷食夜以继日三十余年矣凡为此愿诸王勉用之能斩捕大将者赐金五千斤封万户列将三千斤封五千户裨将二千斤封二千户二千石千斤封千户千石五百金封五百户皆为列侯其以军若城邑降者卒万人邑万戸如得大将人戸五千如得列将人户三千如得裨将人户千如得二千石其小吏皆以差次受爵金佗封赐皆倍军法【服防曰封赐倍汉之常法】其有故爵邑者更益勿因愿诸王明以令士大夫弗敢欺也寡人金钱在天下者徃徃而有非必取于呉诸王日夜用之弗能尽有当赐者告寡人寡人且徃遗之敬以闻七国反书闻天子天子乃遣太尉条侯周亚夫将三十六将军徃击呉楚遣曲周侯郦寄击赵将军栾布击齐大将军窦婴屯荥阳监齐赵兵呉楚反书闻兵未发窦婴未行言故呉相袁盎盎时家居诏召入见上方与鼂错调兵笇军食上问袁盎曰君常为呉相知吴臣田禄伯为人乎今呉楚反于公何如对曰不足忧也今破矣上曰呉王即山铸钱煮海水为盐诱天下豪杰白头举事若此其计不百全岂发乎何以言其无能为也袁盎对曰呉有铜盐利则有之安得豪杰而诱之诚令呉得豪杰亦且辅王为义不反矣呉所诱皆无赖子弟亡命铸钱奸人故相率以反鼂错曰袁盎防之善上问曰计安出盎对曰愿屏左右上屏人独错在盎曰臣所言人臣不得知也乃屏错错趋避东厢恨甚上卒问盎盎对曰呉楚相遗书曰高帝王子弟各有分地今贼臣鼂错擅适过诸侯削夺之地故以反为名西共诛鼂错复故地而罢方今计独斩鼂错发使赦呉楚七国复其故削地则兵可无血刃而俱罢于是上嘿然良乆曰顾诚何如吾不爱一人以谢天下盎曰臣愚计无出此愿上孰计之乃拜盎为太常呉王弟子徳侯为宗正【徐广曰名通其父名广骃案汉书曰呉王弟子德侯广为宗正也】盎装治行后十余日上使中尉召错绐载行东市错衣朝衣斩东市则遣袁盎奉宗庙宗正辅亲戚使告呉如盎防至呉呉楚兵已攻梁壁矣宗正以亲故先入见谕呉王使拜受诏呉王闻袁盎来亦知其欲説已笑而应曰我已为东帝尚何谁拜不肯见盎而畱之军中欲劫使将盎不肯使人围守且杀之盎得夜出步亡去走梁军遂归报条侯将乗六乗传防兵荥阳至雒阳见剧孟喜曰七国反吾乗传至此不自意全又以为诸侯已得剧孟剧孟今无动吾据荥阳以东无足忧者至淮阳问父绛侯故客邓都尉曰防安出客曰呉兵鋭甚难与争锋楚兵轻不能乆方今为将军计莫若引兵东北壁昌邑以梁委呉呉必尽鋭攻之将军深沟高垒使轻兵絶淮泗口塞呉饟道彼呉梁相敝而粮食竭乃以全强制其罢极破呉必矣条侯曰善从其防遂坚壁昌邑南轻兵絶呉饟道呉王之初发也呉臣田禄伯为大将军田禄伯曰兵屯聚而西无佗竒道难以就功臣愿得五万人别循江淮而上收淮南长沙入武关与大王防此亦一竒也呉王太子谏曰王以反为名此兵难以借人借人亦且反奈何且擅兵而别多佗利害未可知也【苏林曰禄伯傥将兵降汉自为已利于呉为生患也】徒自损耳呉王即不许田禄伯呉少将桓将军説王曰呉多步兵步兵利险汉多车骑车骑利平地愿大王所过城邑不下直弃去疾西据雒阳武库食敖仓粟阻山河之险以令诸侯虽毋入关天下固已定矣即大王徐行畱下城邑汉军车骑至驰入梁楚之郊事败矣呉王问诸老将老将曰此少年推锋之计可耳安知大虑乎于是王不用桓将军计呉王专并将其兵未渡淮诸賔客皆得为将校尉司马独周丘不得用周邱者下邳人亡命呉酤酒无行呉王濞薄之弗任周邱上谒説王曰臣以无能不得待罪行间臣非敢求有所将愿得王一汉节必有以报王王乃予之周邱得节夜驰入下邳下邳时闻呉反皆城守至传舍召令令入户使从者以罪斩令遂召昆弟所善豪吏告曰呉反兵且至至屠下邳不过食顷今先下家室必完能者封侯矣出乃告下邳皆下周邱一夜得三万人使人报呉王遂将其兵北略城邑比至城阳兵十余万破城阳中尉军闻呉王败走自度无与共成功即引兵归下邳未至疽发背死二月中呉王兵既破败走于是天子制诏将军曰葢闻为善者天报之以福为非者天报之以殃高皇帝亲表功徳建立诸侯幽王悼惠王絶无后孝文皇帝哀怜加惠王幽王子遂悼惠王子卬等令奉其先王宗庙为汉藩国徳配天地明并日月呉王濞倍徳反义诱受天下亡命辠人乱天下币【如淳曰币钱也以私钱淆乱天下钱也】称病不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光菑川王贤胶东王雄渠约从反为逆无道起兵以危宗庙贼杀大臣及汉使者迫劫万民夭杀无罪烧残民家掘其邱冢甚为暴虐今卬等又重逆无道烧宗庙卤御物【如淳曰卤抄掠也宗庙在郡县之物皆为御物】朕甚痛之朕素服避正殿将军其劝士大夫击反虏击反虏者深入多杀为功斩首捕虏比三百石以上者皆杀之无有所置敢有议诏及不如诏者皆要斩初呉王之度淮与楚王遂西败棘壁乗胜前鋭甚梁孝王恐遣六将军击呉又败梁两将士卒皆还走梁梁数使使报条侯求救条侯不许又使使恶条侯于上上使人告条侯救梁复守便宜不行梁使韩安国及楚死事相弟张羽为将军【徐广曰楚相张尚谏王而死】乃得颇败呉兵呉兵欲西梁城守坚不敢西即走条侯军防下邑【徐广曰属梁国】欲战条侯壁不肯战呉粮絶卒饥数挑战遂夜奔条侯壁惊东南条侯使备西北果从西北入呉大败士卒多饥死乃畔散于是呉王乃与其麾下壮士数千人夜亡去度江走丹徒保东越东越兵可万余人乃使人收聚亡卒汉使人以利啗东越【韦昭曰啗音徒览反】东越即绐呉王呉王出劳军即使人鏦杀呉王【孟康曰方言防谓之鏦】盛其头驰传以闻【呉地记曰呉王濞葬武进县南地名相唐】呉王子子华子驹亡走闽越呉王之弃其军亡也军遂溃徃徃降太尉梁军楚王戊军败自杀三王之围齐临菑也三月不能下汉兵至胶西胶东菑川王各引兵归胶西王乃袒跣席槀饮水谢太后王太子徳曰汉兵逺臣观之已罢可袭愿收大王余兵击之击之不胜乃逃入海未晚也王曰吾士卒皆已坏不可发用弗聴汉将弓高侯頽当【徐广曰姓韩】遗王书曰奉诏诛不义降者赦其罪复故不降者灭之王何处须以从事王肉袒叩头汉军壁谒曰臣卬奉法不谨惊骇百姓乃苦将军逺道至于穷国敢请葅醢之罪弓高侯执金鼓见之曰王苦军事愿闻王发兵状王顿首膝行对曰今者鼂错天子用事臣变更高皇帝法令侵夺诸侯地卬等以为不义恐其败乱天下七国发兵且以诛错今闻错已诛卬等谨以罢兵归将军曰王茍以错不善何不以闻及未有诏虎符擅发兵击义国以此观之意非欲诛错也乃出诏书为王读之读之讫曰王其自图王曰如卬等死有余罪遂自杀太后太子皆死胶东菑川济南王皆死【徐广曰一云自杀】国除纳于汉郦将军围赵十月而下之赵王自杀济北王以劫故得不诛徙王菑川初呉王首反并将楚兵连齐赵正月起兵三月皆破独赵后下复置元王少子平陆侯礼为楚王续元王后徙汝南王非王呉故地为江都王
　　太史公曰呉王之王由父省也【言濞之王呉由父代王被省封郃阳侯省音所幸反】能薄赋敛使其众以擅山海利逆乱之萌自其子兴争技发难卒亡其本亲越谋宗竟以夷陨鼂错为国逺虑祸反近身袁盎权説初宠后辱故古者诸侯地不过百里山海不以封毋亲夷狄以防其属葢谓呉邪毋为权首反受其咎岂盎错邪












　　史记集解卷一百六
　　钦定四库全书
　　史记集解卷一百七
　　宋　裴骃　撰
　　史记一百七
　　魏其武安侯列传第四十七
　　魏其侯窦婴者孝文后从兄子也父世观津人喜賔客孝文时婴为呉相病免孝景初即位为詹事梁孝王者孝景弟也其母窦太后爱之梁孝王朝因昆弟燕饮是时上未立太子酒酣从容言曰千秋之后传梁王太后驩窦婴引巵酒进上曰天下者高祖天下父子相传此汉之约也上何以得擅传梁王太后由此憎窦婴窦婴亦薄其官因病免太后除窦婴门籍不得入朝请【律诸侯春朝天子曰朝秋曰请】孝景三年呉楚反上察宗室诸窦毋如窦婴贤乃召婴婴入见固辞谢病不足任太后亦慙于是上曰天下方有急王孙宁可以让邪【汉书曰窦婴字王孙】乃拜婴为大将军赐金千斤窦婴乃言袁盎栾布诸名将贤士在家者进之所赐金陈之廊庑下军吏过輙令财取为用【苏林曰自令裁度取为用也】金无入家者窦婴守荥阳监齐赵兵七国兵己尽破封婴为魏其侯诸游士賔客争归魏其侯孝景时每朝议大事条侯魏其侯诸列侯莫敢与亢礼孝景四年立栗太子使魏其侯为太子傅孝景七年栗太子废魏其数争不能得魏其谢病屏居蓝田南山之下数月诸賔客辩士説之莫能来梁人高遂乃説魏其曰能富贵将军者上也能亲将军者太后也今将军傅太子太子废而不能争争不能得又弗能死自引谢病拥赵女屏间处而不朝相提而论【徐广曰提音徒抵反】是自明扬主上之过有如两宫螫将军【张晏曰两宫太后景帝也螫怒也毒虫怒必螫人又火各反】则妻子母类矣魏其侯然之乃遂起朝请如故桃侯免相【服防曰刘舍也】窦太后数言魏其侯孝景帝曰太后岂以为臣有爱不相魏其魏其者沾沾【徐广曰一作恬又昌兼反又当牒反】自喜耳多易【张晏曰沾沾言自整顿也多易多轻易之行也或曰沾音憺也】难以为相持重遂不用用建陵侯衞绾为丞相
　　武安侯田蚡者孝景后同母弟也生长陵魏其已为大将军方盛蚡为诸郎【徐广曰一云诸卿时人相号长老者为诸公年少者为诸卿如今人相号为士大夫】未贵徃来侍酒魏其跪起如子侄及孝景晚节蚡益贵幸为太中大夫蚡辩有口学盘盂诸书【应邵曰黄帝使孔甲所作铭也凡二十六篇书槃盂中所为法戒诸书诸子文书也孟康曰孔甲槃盂二十六篇杂家书兼儒墨名法】王太后贤之【徐广曰即蚡同母姊者】孝景崩即日太子立称制所镇抚多有田蚡賔客计防蚡弟田胜皆以太后弟孝景后三年【徐广曰孝景后三年即是孝武初嗣位之年也】封蚡为武安侯胜为周阳侯武安侯新欲用事为相卑下賔客进名士家居者贵之欲以倾魏其诸将相建元元年丞相绾病免上议置丞相太尉籍福説武安侯曰魏其贵乆矣天下士素归之今将军初兴未如魏其即上以将军为丞相必让魏其魏其为丞相将军必为太尉太尉丞相尊等耳又有让贤名武安侯乃微言太后风上于是乃以魏其侯为丞相武安侯为太尉籍福贺魏其侯因吊曰君侯资性喜善疾恶方今善人誉君侯故至丞相然君侯且疾恶恶人众亦且毁君侯君侯能兼容则幸乆不能今以毁去矣魏其不聼魏其武安俱好儒术推毂赵绾为御史大夫王臧为郎中令迎鲁申公欲设明堂令列侯就国除关以礼为服制以兴太平举适诸窦宗室母节行者除其属籍时诸外家为列侯列侯多尚公主皆不欲就国以故毁日至窦太后太后好黄老之言而魏其武安赵绾王臧等务隆推儒术贬道家言是以窦太后滋不説魏其等及建元二年御史大夫赵绾请无奏事东宫【韦昭曰欲夺其政也】窦太后大怒乃罢逐赵绾王臧等而免丞相太尉以栢至侯许昌为丞相武彊侯庄青翟为御史大夫魏其武安由此以侯家居武安侯虽不任职以王太后故亲幸数言事多效天下吏士趋势利者皆去魏其归武安武安日益横建元六年窦太后崩丞相昌御史大夫青翟坐丧事不办免以武安侯蚡为丞相以大司农韩安国为御史大夫天下士郡国诸侯愈益附武安武安者貌侵【韦昭曰侵音寑短小也又云丑恶也刻确也音核】生贵甚又以为诸侯王多长【张晏曰多长年】上初即位富于春秋蚡以肺腑为京师相非痛折节以礼诎之天下不肃当是时丞相入奏事坐语移日所言皆聴荐人或起家至二千石权移主上上乃曰君除吏已尽未吾亦欲除吏尝请考工地益宅【汉书百官表曰少府有考工室如淳曰官名也】上怒曰君何不遂取武库是后乃退尝召客饮坐其兄葢侯【徐广曰王后兄王信也太山有葢县乐安有益县也】南乡自坐东乡以为汉相尊不可以兄故私桡武安由此滋骄治宅甲诸第【徐广曰为诸第之上也】田园极膏腴而市买郡县器物相属于道前堂罗钟鼓立曲旃【如淳曰旌旗之名通帛曰旃曲旃僣也苏林曰礼大夫立曲旃曲柄上曲也】后房妇女以百数诸侯奉金玉狗马玩好不可胜数魏其失窦太后益疏不用无势诸客稍稍自引而怠傲唯灌将军独不失故魏其日黙黙不得志而独厚遇灌将军
　　灌将军夫者颍阴人也夫父张孟尝为颍阴侯婴舍人得幸因进之至二千石故灌氏姓为灌孟呉楚反时颍阴侯灌何为将军属太尉请灌孟为校尉夫以千人与父俱【汉书音义曰官主千人如汉司马】灌孟年老颍阴侯彊请之郁郁不得意故战常陷坚遂死呉军中军法父子俱从军有死事得与丧归灌夫不肯随丧归奋曰【张晏曰自奋厉也】愿取呉王若将军头以报父仇于是灌夫被甲持防募军中壮士所善愿从者数十人及出壁门莫敢前独二人及从奴十数骑驰入呉军至呉将麾下所杀伤数十人不得前复驰还走入汉壁皆亡其奴独与一骑归夫身中大创十余适有万金良药故得无死夫创少瘳又复请将军曰吾益知呉壁中曲折请复徃将军壮义之恐亡夫乃言太尉太尉乃固止之呉已破灌夫以此名闻天下颍阴侯言之上上以夫为中郎将数月坐法去后家居长安长安中诸公莫弗称之孝景时至代相孝景崩今上初即位以为淮阳天下交劲兵处故徙夫为淮阳太守建元元年入为太仆二年夫与长乐衞尉窦甫饮轻重不得【晋灼曰饮酒轻重不得其平也】夫醉搏甫甫窦太后昆弟也上恐太后诛夫徙为燕相数岁坐法去官家居长安灌夫为人刚直使酒不好面谀贵戚诸有势在己之右不欲加礼必陵之诸士在己之左愈贫贱尤益敬与钧稠人广众荐宠下辈士亦以此多之夫不喜文学好任侠已然诺诸所与交通无非豪杰大猾家累数千万食客日数千百人陂池田园宗族賔客为权利横于颍川颍川儿乃歌之曰颍水清灌氏宁颍水浊灌氏族灌夫家居虽富然失势卿相侍中賔客益衰及魏其侯尖势亦欲倚灌夫引绳批根生平慕之后弃之者【苏林曰二人相倚引绳直之意批根賔客也去之者不与交通孟康曰根根括引绳以持弹】灌夫亦倚魏其而通列侯宗室为名高两人相为引重【张晏曰相荐逹为声势】其游如父子然相得驩甚无厌恨相知晚也灌夫有服过丞相丞相从容曰吾欲与仲孺过魏其侯【汉书曰灌夫字仲孺】防仲孺有服灌夫曰将军乃肯幸临况魏其侯夫安敢以服为觧请语魏其侯帐具将军且日蚤临武安许诺灌夫具语魏其侯如所谓武安侯魏其与其夫人益市牛酒夜洒埽早帐具至旦平明令门下伺至日中丞相不来魏其谓灌夫曰丞相岂忘之哉灌夫不怿曰夫以服请宜徃【徐广曰一云以服请不宜徃】乃驾自徃迎丞相丞相特前戱许灌夫殊无意徃及夫至门丞相尚卧于是夫入见曰将军昨日幸许过魏其魏其夫妻治具自旦至今未敢尝食武安鄂【徐广曰一作悟】谢曰吾昨日醉忽忘与仲孺言乃驾徃又徐行灌夫愈益怒及饮酒酣夫起舞属丞相丞相不起夫从坐上语侵之魏其乃扶灌夫去谢丞相丞相卒饮至夜极驩而去丞相尝使籍福请魏其城南田魏其大望曰老仆虽弃将军虽贵宁可以势夺乎不许灌夫闻怒骂籍福籍福恶两人有郄乃谩自好谢丞相曰魏其老且死易忍且待之已而武安闻魏其灌夫实怒不与田亦怒曰魏其子尝杀人蚡活之蚡事魏其无所不可何爱数顷田且灌夫何与也吾不敢复求田武安由此大怨灌夫魏其元光四年春【徐广曰疑此当是三年也其説在后】丞相言灌夫家在颍川横甚民苦之请案上曰此丞相事何请灌夫亦持丞相阴事为奸利受淮南王金与语言賔客居间遂止俱解夏丞相取燕王女为夫人有太后诏召列侯宗室皆徃贺魏其侯过灌夫欲与俱夫谢曰夫数以酒失得过丞相丞相今者又与夫有郄魏其曰事已解彊与俱饮酒酣武安起为寿【如淳曰上酒为称寿非大行酒】坐皆避席伏已魏其侯为寿独故人避席耳余半膝席【苏林曰下席而膝半在席上如淳曰以膝跪席上也】灌夫不悦起行酒至武安武安膝席曰不能满觞夫怒因嘻笑曰将军贵人也属之【徐广曰属一作毕】时武安不肯行酒次至临汝侯【徐广曰灌婴孙名贤也】临汝侯方与程不识耳语又不避席夫无所发怒乃骂临汝侯曰生平毁程不识不直一钱今日长者为寿乃效儿女呫嗫耳语【韦昭曰呫嗫附耳小语声】武安谓灌夫曰程李俱东西宫衞尉【汉书音义曰李广为东宫程不识为西宫】今众辱程将军仲孺独不为李将军地乎【如淳曰李将军李广也犹今人言为除地也】灌夫曰今日斩头陷胷何知程李乎坐乃起更衣稍稍去魏其侯去麾灌夫出武安遂怒曰此吾骄灌夫罪乃令骑畱灌夫灌夫欲出不得籍福起为谢案灌夫项令谢夫愈怒不肯谢武安乃麾骑缚夫置传舍召长吏曰今日召宗室有诏劾灌夫骂坐不敬系居室【如淳曰百官表居室为保宫今守宫也】遂案其前事遣吏分曹逐捕诸灌氏支属皆得弃市罪魏其侯大媿为资使賔客请莫能解【如淳曰为出资费使人为夫言】武安吏皆为耳目诸灌氏皆亡匿夫系遂不得告言武安阴事魏其鋭身为救灌夫夫人谏魏其曰灌将军得罪丞相与太后家忤宁可救邪魏其侯曰侯自我得之自我捐之无所恨且终不令灌仲孺独死婴独生乃匿其家【晋灼曰恐其夫人复谏止也】窃出上书立召入具言灌夫醉饱事不足诛上然之赐魏其食曰东朝廷辩之【如淳曰东朝太后朝】魏其之东朝盛推灌夫之善言其醉饱得过乃丞相以他事诬罪之武安又盛毁灌夫所有横恣罪逆不道魏其度不可奈何因言丞相短武安曰天下幸而安乐无事蚡得为肺腑所好音乐狗马田宅蚡所爱倡优巧匠之属不如魏其灌夫日夜招聚天下豪杰壮士与议论腹诽而心谤仰视天而俯画地【张晏曰视天占三光也画地知分野所在也画地谕欲作反事】辟倪两宫间【徐广曰辟音芳细反倪音诣张晏曰占太后与帝吉凶之期】幸天下有变而欲有大功【张晏曰幸为反者当得为大将立功也瓉曰天下有变谓天子崩因变难之际得立大功】臣乃不如魏其等所为于是上问朝臣两人孰是御史大夫韩安国曰魏其言灌夫父死事身荷防驰入不测之呉军身被数十创名冠三军此天下壮士非有大恶争杯酒不足引他过以诛也魏其言是也丞相亦言灌夫通奸猾侵细民家累巨万横恣颍川凌轹宗室侵犯骨肉此所谓枝大于本胫大于股不折必披丞相言亦是唯明主裁之主爵都尉汲黯是魏其内史郑当时是魏其后不敢坚对余皆莫敢对上怒内史曰公平生数言魏其武安长短今日廷论局趣效辕下驹【张晏曰挽头于车辕下随母而已瓉曰小马在辕下】吾并斩若属矣即罢起入上食太后太后亦已使人伺具以告太后太后怒不食曰今我在也而人皆籍吾弟令我百岁后皆鱼肉之矣且帝宁能为石人邪此特帝在即録録设百岁后是属宁有可信者乎上谢曰俱宗室外家故廷辩之不然此一狱吏所决耳是时郎中令石建为上分别言两人事武安已罢朝出止车门召韩御史大夫载怒曰与长孺共一老秃翁何为首鼠两端【汉书音义曰秃老翁言婴无官位扳援也首防一前一却也】韩御史良乆谓丞相曰君何不自喜【苏林曰何不自解释为喜乐邪】夫魏其毁君君当免冠解印绶归曰臣以肺腑幸得待罪固非其任魏其言皆是如此上必多君有让不废君魏其必内愧杜门齚舌自杀今人毁君君亦毁之譬如贾竖女子争言何其无大体也武安谢罪曰争时急不知出此于是上使御史薄责魏其所言灌夫颇不讐欺谩劾系都司空孝景时魏其常受遗诏曰事有不便以便宜论上及系灌夫罪至族事日急诸公莫敢复明言于上魏其乃使昆弟子上书言之幸得复召见书奏上而案尚书大行【如淳曰大行主诸侯官也】无遗诏诏书独藏魏其家家丞封【汉书音义曰以家臣印封遗诏】乃劾魏其矫先帝诏罪当弃市五年十月【徐广曰疑非五年亦非十月】悉论灌夫及家属魏其良乆乃闻闻即恚病痱不食欲死或闻上无意杀魏其魏其复食治病议定不死矣乃有蜚语为恶言闻上【张晏曰蚡伪作飞扬诽谤之语】故以十二月晦【徐广曰凝非十二月也骃案张晏曰月晦者春垂至也】论弃市渭城其春武安侯病専呼服谢罪【汉书音义曰言蚡号呼谢服罪也】使巫视鬼者视之见魏其灌夫共守欲杀之竟死子恬嗣【徐广曰蚡疾见魏其灌夫鬼杀之则其春共在一春内邪武帝本纪四年三月乙卯田蚡薨婴死在蚡薨之前何复云五年十二月邪疑十二月当为二月也案侯表蚡事武帝九年而卒元光四年侯恬之元年建元元年讫元光三年而九年大臣表蚡以元光四年辛亦云婴四年弃市未详此正安在然蚡薨在婴死后分明】元朔三年武安侯坐衣襜褕入宫不敬【徐广曰表云坐衣不敬国除】淮南王安谋反觉治王前朝【徐广曰建元二年】武安侯为太尉时迎王至霸上谓王曰上未有太子大王最贤高祖孙即宫车晏驾非大王立当谁哉淮南王大喜厚遗金财物上自魏其时不直武安特为太后故耳及闻淮南王金事上曰使武安侯在者族矣
　　太史分曰魏其武安皆以外戚重灌夫用一时决防而名显魏其之举以呉楚武安之贵在日月之际然魏其诚不知时变灌夫无术而不逊两人相翼乃成祸乱武安负贵而好权杯酒责望陷彼两贤鸣呼哀哉迁怒及人命亦不延众庻不载竟被恶言鸣呼哀哉祸所从来矣
  </div>
  <div class="pagination">
   <a href="史记集解_page22.html">
    上一页
   </a>
   <span>
    ...
   </span>
   <a href="史记集解_page18.html">
    18
   </a>
   <a href="史记集解_page19.html">
    19
   </a>
   <a href="史记集解_page20.html">
    20
   </a>
   <a href="史记集解_page21.html">
    21
   </a>
   <a href="史记集解_page22.html">
    22
   </a>
   <span class="current-page">
    23
   </span>
   <a href="史记集解_page24.html">
    24
   </a>
   <a href="史记集解_page25.html">
    25
   </a>
   <a href="史记集解_page26.html">
    26
   </a>
   <a href="史记集解_page27.html">
    27
   </a>
   <a href="史记集解_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
