<!DOCTYPE html>
<html>
<head>
    <meta charset="UTF-8">
    <title>元史 - 第 257 页/共 271 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元史 - 第 257 页/共 271 页</h1>
    <div class="content">
　　谙都剌，字瑞芝，凯烈氏。祖阿思兰，尝从大将阿术伐宋，仕至冀宁路达鲁花赤，子孙因其名兰，遂以兰为氏。谙都剌通经史，兼习诸国语。成宗时，为翰林院札尔里赤，职书制诰。会有旨命书藩王添力圣旨，谙都剌曰：“此旨非惟有亏国体，行且为民殃矣。”帝闻之，谓近臣曰：“小吏如此，真难得也。”事乃止。寻授应奉翰林文字，凡蒙古传记，多所校正。升待制。时方选守令，除辽州达鲁花赤，以最闻，赐上尊名币，除集贤直学士。至顺元年，迁襄阳路达鲁花赤。山西大饥，河南行省恐流民入境为变，檄守武关，谙都剌验其良民，辄听其度关。吏曰：“得无违上命乎？”谙都剌曰：“吾防奸耳，非仇良民也，可不开其生路耶！”既又煮粥以食之，所活数万人。又城临汉水，岁有水患，为筑堤城外，遂以无虞。元统二年，除益都路总管。俗颇悍黠，而谙都剌务兴学校，以平易治之。有上马贼白昼劫人，久不能捕，谙都剌生擒之，其党赂宣慰使罗锅，诬以枉勘，纵其贼。已而贼劫河间，复被获，乃尽输其情，而谙都剌之诬始白，俾再任一考。亲王买奴镇益都，其府属病民，谙都剌裁抑之，民以无扰。至正六年卒，年七十。

　　子燮彻坚，同知新喻州事，以孝称。

　　杨景行，字贤可，吉安太和州人。登延祐二年进士第，授赣州路会昌州判官。会昌民素不知井饮，汲于河流，故多疾疠；不知陶瓦，以茅覆屋，故多火灾。景行教民穿井以饮，陶瓦以代茅茨，民始免于疾疠火灾。豪民十人，号十虎，干政害民，悉捕置之法。乃创学舍，礼师儒，劝民斥腴田以膳士，弦诵之声遂盛。调永新州判官，奉郡府命，核民田租，除刬宿弊，奸欺不容，细民赖焉。改江西行省照磨，转抚州路宜黄县尹，理白冤狱之不决者数十事。升抚州路总管府推官，发擿奸伏，郡无冤狱。金溪县民陶甲，厚积而凶险，尝屡诬陷其县长吏罢去之，由是官吏畏其人，不敢诘治，陶遂暴横于一郡。景行至，以法痛绳之，徙五百里外。金溪豪僧云住，发人冢墓取财物，事觉，官吏受贿，缓其狱，景行急按之，僧以贿动之，不听，乃赂当道者，以危语撼之，一不顾，卒治之如法。由是豪猾屏迹，良民获安。转湖州路归安县尹，奉行省命，理荒田租，民无欺弊。景行所历州县，皆有惠政；所去，民皆立石颂之。以翰林待制、朝列大夫致仕，年七十四卒。

　　林兴祖，字宗起，福州罗源人。至治二年，登进士第，授承事郎、同知黄岩州事，三迁而知铅山州。铅山素多造伪钞者，豪民吴友文为之魁，远至江淮、燕蓟，莫不行使。友文奸黠悍鸷，因伪造致富，乃分遣恶少四五十人，为吏于有司，伺有欲告之者，辄先事戕之，前后杀人甚众，夺人妻女十一人为妾，民罹其害，衔冤不敢诉者十余年。兴祖至官，曰：“此害不除，何以牧民！”即张榜禁伪造者，且立赏募民首告。俄有告者至，佯以不实斥去；又有告获伪造二人并赃者，乃鞫之，款成。友文自至官，为之营救，兴祖命并执之。须臾，来诉友文者百余人，择其重罪一二事鞫之，狱立具，逮捕其党二百余人，悉置之法。民害既去，政声籍甚。江浙行省丞相别儿怯不花荐诸朝，升南阳知府，改建德路同知，俱未任。至正八年，特旨迁为道州路总管，行至城外，撞贼已迫其后，相去仅二十里。时湖南副使哈剌帖木儿屯兵城外，闻贼至，以乏军需，欲退兵，兴祖闻，即夜诣说留之。哈剌帖木儿曰：“明日得钞五千锭、桐盾五百，乃可破贼。”兴祖许之。明日甫入城视事，即以恩信劝谕盐商，贷钞五千锭，且取郡楼旧桐板为盾，日中皆备。哈剌帖木儿得钞、盾，大喜，遂留，为御贼计。贼闻新总管至，一日具五百盾，以为大军且至，中夕遁去。永明县洞徭屡窃发为民害，兴祖以手榜谕之。皆曰：“林总管廉而爱民，不可犯也。”三年不入境。春旱，虫食麦苗，兴祖为文祷之，大雨三日，虫死而麦稔。已而罢兴作，赈贫乏，轻徭薄敛，郡中大治，宪司考课，以道州为最。以年老致仕，终于家。

　　观音奴，字志能，唐兀人氏，居新州。登泰定四年进士第。由户部主事，再转而知归德府。廉明刚断，发擿如神。民有衔冤不直者，虽数十年前事，皆千里奔走来诉，观音奴立为剖决，旬日悉清。彰德富商任甲，抵睢阳，驴毙，令郄乙剖之，任以怒殴郄，经宿而死。郄有妻王氏、妾孙氏，孙诉于官，官吏纳任贿，谓郄非伤死，反抵孙罪，置之狱。王来诉冤，观音奴立破械出孙于狱，呼府胥语之曰：“吾为文具香币，若为吾以郄事祷诸城隍神，令神显于吾。”有睢阳小吏，亦预郄事，畏观音奴严明，且惧神显其事，乃以任所赂钞陈首曰：“郄实伤死，任赂上下匿其实，吾亦得赂，敢以首。”于是罪任商而释孙妾。宁陵豪民杨甲，夙嗜王乙田三顷，不能得。值王以饥携其妻就食淮南，而王得疾死，其妻还，则田为杨据矣。王妻诉之官，杨行贿，伪作文凭，曰：“王在时已售我。”观音奴令王妻挽杨，同就崔府君神祠质之。杨惧神之灵，先期以羊酒浼巫嘱神勿泄其事，及王与杨诣祠质之，果无所显明。观音奴疑之，召巫诘问，巫吐其实曰：“杨以羊酒浼我嘱神曰：‘我实据王田，幸神勿泄也。’”观音奴因讯得其实，坐杨罪，归其田王氏，责神而撤其祠。亳州有蝗食民禾，观音奴以事至亳，民以蝗诉，立取蝗向天祝之，以水研碎而饮，是岁蝗不为灾。后升为都水监官。

　　周自强，字刚善，临江路新喻州人。好学能文，练于吏事，以文法推择为吏。泰定间，广西洞徭反，自强往见徭酋，说以祸福，中其要害，徭酋立为罢兵，贡方物，纳款请命。事闻于朝，特旨超授广西两江道宣慰司都事。转饶州路经历，迁婺州路义乌县尹。周知民情，而性度宽厚，不为刻深。民有以争讼诉于庭者，一见即能知其曲直，然未遽加以刑责，必取经典中语，反覆开譬之，令其诵读讲解。若能悔悟首实，则原其罪；若迷谬怙恶不悛，然后绳之以法不少贷。民畏且爱，狱讼顿息。民间田税之籍多失实，以故差徭不平，自强出令履亩核之，民不能欺，文簿井井可考，于是赋役平均，贫富乐业。其听讼决狱，物无遁情，黠吏欲以片言欺惑之不可得。由是政治大行，声誉籍甚。部使者数以廉能举于朝，选授抚州路金溪县尹，阶奉议大夫，政绩愈著。以亚中大夫、江州路总管致仕。

　　白景亮，字明甫，南阳人。明法律，善书算。由征东行省译史有劳，超迁南恩知州，升沔阳府尹，奏最于朝，特授衢州路总管。先是，为郡者于民间徭役，不尽校田亩以为则，吏得并缘高下其手，富民或优有余力，而贫弱不能胜者，多至破产失业。景亮深知其弊，乃始核验田亩以均之，役之轻重，一视田之多寡，大小家各使得宜，咸便安之，由是民不劳而事易集，他郡邑皆取以为法。郡学之政久弛，从祀诸贤无塑像，诸生无廪膳，祭服乐器有缺，景亮皆为备之，儒风大振，缙绅称颂焉。景亮性廉介勤苦，自奉甚薄，妻尤俭约，惟以脱粟对饭而已。部使者尝上其事，特诏褒美，赐以宫锦，改授台州路总管。卒于官。

　　王艮，字止善，绍兴诸暨人。尚气节，读书务明理以致用，不苟事言说。淮东廉访司辟为书吏，迁淮西。会例革南士，就为吏于两淮都转运盐使司，以岁月及格，授庐州录事判官。淮东宣慰司辟为令史，以廉能称。再调峡州总管府知事，又辟江浙行省掾史。会朝廷复立诸市舶司，艮从省官至泉州，建言：“若买旧有之船以付舶商，则费省而工易集，且可绝官吏侵欺掊克之弊。”中书省报如艮言。凡为船六〈舟宗〉，省官钱五十余万缗。

　　历建德县尹，除两浙都转运盐使司经历。绍兴路总管王克敬，以计口食盐不便，尝言于，行省，未报，而克敬为转运使，集议欲稍损其额，以纾民力。沮之者以为有成籍不可改，艮毅然曰：“民实寡而强赋多民之钱，今死、徙已众矣，顾重改成籍而轻弃民命乎！且浙右之郡，商贾辐辏，未尝以口计也。移其所赋，散于商旅之所聚，实为良法。”于是议岁减绍兴食盐五千六百引。寻有复排前议者，艮欲辞职去，丞相闻之，亟遣留艮，而议遂定。

　　迁海道漕运都万户府经历。绍兴之官粮入海运者十万石，城距海十八里，岁令有司拘民船以备短送，吏胥得并缘以虐民。及至海次，主运者又不即受，有折缺之患。艮执言曰：“运户既有官赋之直，何复为是纷纷也！”乃责运户自载粮入运船。运船为风所败者，当核实除其数，移文往返，连数岁不绝，艮取吏牍披阅，即除其粮五万二千八百石、钞二百五十万缗，运户乃免于破家。

　　迁江浙行省检校官。有诣中书诉松江富民包隐田土，为粮一百七十余万石；沙荡，为钞五百余万缗；宜立官府纠察收追之。中书移行省议，遣官验视，而松江独当十九。艮至松江，条陈曲折，以破其诳妄，言其“不过欲竦朝廷之听而报宿怨，且冀创立衙门，为徼名爵计耳。万一民心动摇，患生不测，岂国家培养根本之策哉！”艮言上，事遂寝。

　　除江西行省左右司员外郎。吉之安福有小吏，诬民欺隐诡寄田租九千余石，初止八家，前后数十年，株连至千家，行省数遣官按问，吏已伏其虚诳，而有司喜功生事者，复勒其民报合征粮六百余石，宪司援诏条革去，终莫能止。艮到官，首言：“是州之粮，比元经理已增一千一百余石，岂复有欺隐诡寄者乎？准宪司所拟可也。”行省用艮言，悉蠲之。艮在任岁余，以中宪大夫、淮东道宣慰副使致仕。卒年七十一。

　　卢琦，字希韩，惠安人，登至正二年进士第。十二年，稍迁至永春县尹。始至，赈饥馑，止横敛，均赋役，减口盐一百余引，蠲包银榷铁之无征者。已而讼息民安，乃新学宫，延师儒课子弟，月书季考，文风翕然。邻邑仙游盗发，琦适在邑境，盗遥见之，迎拜曰：“此永春大夫也。为大夫百姓者，何幸之大乎！吾邑长乃以暴毒驱我，故至此耳。”琦因立马喻以祸福，众皆投刃槊，请缚其酋以自新，琦许之。酋至，琦械送帅府，自是威惠行于境外。十三年，泉郡大饥，死者相枕籍。其能行者，皆老幼扶携，就食永春。琦命分诸浮屠及大家使食之，所存活不可胜计。十四年，安溪寇数万人来袭永春。琦闻，召邑民喻之曰：“汝等能战则与之战，不能，则我当独死之尔。”众皆感愤，曰：“使君何言也！使君父母，我民赤子，其忍以父母畀贼邪！且彼寇方将虏掠我妻子，焚毁我室庐，乃一邑深仇也。今日之事，有进无退，使君其勿以为忧。”因踊跃争奋。琦率以攻贼，大破之。明日，贼复倾巢而至，又破之。大小三十余战，斩获一千二百余人，而邑民无死伤者。贼大衄，遂遁去。时兵革四起，列郡皆汹汹不宁，独永春晏然，无异承平时。十六年，改调宁德县尹而去。

　　邹伯颜，字从吉，高唐人。为建宁崇安县尹。崇安之为邑，区别其土田，名之曰都者五十，五十都之田上送官者，为粮六千石。其大家以五十余家，而兼五千石；细民以四百余家，而合一千石。大家之田，连跨数都，而细民之粮，或仅升合。有司常以四百之细民，配五十大家之役，故贫者受役旬日，而家已破。伯颜曰：“贫弱之受困，一至此乎！”乃取其粮籍而分计从，有粮一石者，受一石之役，有粮升斗者，受升斗之役。田多者受数都之役而不可辞，田少者称其所出而无幸免。贫因无告之民，始得以休息。崇安赋役之均，遂为四方最。邑有宋赵抃所凿沟，溉民田数千亩。岁久，沟湮而田废。伯颜修长沟十里，绕枫树陂，累石以为固，沟悉复抃遗迹，而田为常稔，民赖其利。安庆路尝得造伪钞者，遣卒械其囚至崇安，求其党而执之，囚与卒结谋，望风入良民家肆虐。伯颜捕讯得其状，即执而归诸安庆，自是伪造之连逮无滥及崇安者。于是行省帅府、御史宪府咸举其能。选调漳州路判官。

　　刘秉直，字清臣，大都武清人。至正八年，来为卫辉路总管，平徭役，兴教化，敦四民之业，崇五土之利，养鳏寡，恤孤独。贼劫汲县民张聚钞一千二百锭而杀之，贼不获，秉直具词致祷城隍祠，而使人伺于死所，忽有村民阿莲者，战怖仆地，具言贼之姓名及所在，乃命尉袭之，果得贼于汴，遂正其罪。秋七月，虫螟生，民患之，秉直祷于八蜡祠，虫皆自死。岁大饥，人相食，死者过半，秉直出俸米，倡富民分粟，馁者食之，病者与药，死者与棺以葬。天不雨，禾且槁，秉直诣城北太行之苍峪神祠，具词祈祝，有青蛇蜿蜒而出，观者异之。辞神而还，行及数里，雷雨大至。秩满，以亲老，去官侍养。

　　许义夫，砀山人。为夏邑县尹，每亲诣乡社，教民稼穑。见民勤谨者，出己俸赏之，怠惰者罚之。三年之间，境内丰足。后为封丘县尹，值至正四年大饥，盗贼群起，抄掠州县。义夫闻贼至近境，乃单马出郊十里外迎之，见贼数百人，义夫力言：“封丘县小民贫，皆已惊惶逃窜，幸无入吾境也。”言辞愿款，贼遂他往。封丘之民，得免于难。 
 
 
 
卷一百九十三 列传第八十
　
　　◎忠义一

　　李伯温，守贤之孙，彀之子也。长兄惟则，怀远大将军、平阳征行万户；次伯通。岁甲戌，锦州张致叛，国王木华黎命击之，大战城北，伯通死焉。伯温行平阳元帅府事，镇青龙堡，专任东征。知平阳已陷，弟守忠被执，选骁勇拒守，久之，金人尽锐来攻，守卒夜多遁去，李成开水门导敌入，伯温登堞楼，谓左右曰：“吾兄弟仗节拥麾，受方面之寄，今不幸失利，当以死报国。吾弟已被执，我不可再辱，汝等宜自逃生。”士卒皆犹豫不忍去，伯温即拔剑杀家属，投井中，以刃植柱，刺心而死。金人登楼，见伯温抱柱如生，无不嗟叹。

　　子守正，自幼时尝质于木华黎，后为平阳守，活俘虏甚众，以功授银青荣禄大夫、河东南路兵马都元帅。岁庚寅，上党、晋阳合兵攻汾州，将陷，守正以义赴援，众寡不敌，别遣老弱百人，曳薪扬尘，多张旗帜，敌惧，遂解去。汾人持牛酒迎犒者道不绝，且泣谢曰：“幸公完是州，德甚大，愿奉是州以从。”关中兵屯吉州，酋领杨铁枪以数千人叛，守正出兵擒之。轩成据隰州，守正往击之，中矢伤足，及归，疮甚，会金人完颜合达攻平阳，守正裹疮战殁。大帅以其兄守忠代之。

　　守忠官至银青荣禄大夫、河东南路兵马都元帅，兼知平阳府事。壬午冬，平阳公胡景山以青龙堡降。尝从攻益都，北还，军将彭智孙乘间据义州叛，守忠闻之，长驱抵城下，力战，复之。丁亥夏四月，金纥石烈真袭击平阳行营招讨使权国王按察儿于洪洞，守忠出援之，会于高梁，师溃入城。平阳副帅夹谷常德潜献东门以纳金兵，城遂陷。金人执守忠至汴，诱以高爵，使降，守忠骂之，语恶，金人怒，置守忠铁笼中，火炙死。

　　石珪，泰安新泰人，宋徂徕先生守道之裔孙也，世以读书力田为业。体貌魁伟，膂力过人，倜傥不羁。金贞祐南渡，兵戈四起，珪率少壮，负险自保，与滕阳陈敬宗聚兵山东，破张都统、李霸王兵于龟蒙山。宋将郑元龙以兵迎敌，珪败之于亳阳，遂乘胜引兵入盱眙。会宋贾涉诱杀涟水忠义军统辖季先，人情不安，众迎珪为帅，呼为太尉。

　　岁戊寅，太祖使葛葛不罕与宋议和。己卯，珪令麾下刘顺直抵寻斯干城，入觐，太祖慰劳顺，且敕珪曰：“如宋和议不成，吾与尔永结一家，吾必荣汝。”顺还告珪，珪心感服，日夜思降。庚辰，宋果渝盟，珪弃其妻孔氏、子金山，杖剑渡淮。宋将追之曰：“太尉回，完汝妻子。”珪不顾，宋将沉珪妻子于淮。遂率顺及李温，因孛里海归木华黎。木华黎悦之，谓曰：“若得东平、南京，授汝判之。”辛巳，木华黎承制授珪光禄大夫、济兖单三州兵马都总管、山东路行元帅，佩金虎符，便宜从事。后金弃东平，珪与严实分据，收辑济、兖、沂、滕、单诸州。癸未，太祖诏曰：“石珪弃妻子，提兵归顺，战胜攻取，加授金紫光禄大夫、东平兵马都总管、山东诸路都元帅，余如故。”

　　秋七月，珪领兵破曹州，与金将郑从宜连战数昼夜，粮绝，援兵不至，军无叛意，珪临阵马仆被擒。囚至汴，金主壮其为人，诱以名爵，欲使揖，珪愤然曰：“吾身事大朝，官至光禄，复能受封他国耶！假我一朝，当缚尔以献。”金主大怒，蒸杀于市，珪怡然就死，色不变。其麾下立社兖州祀焉。

　　攸哈剌拔都，渤海人，初名兴哥。世农家，善射，以武断乡井。金末，避地大宁。国兵至，出保高州富庶寨，射猎以食。屡夺大营孳畜，又射死其追者。国王木华黎率兵攻寨，寨破，奔高州。国兵围城，下令曰：“能斩攸兴哥首以降，则城中居民皆获生。”守者召谓曰：“汝奇男子，吾宁忍断汝首以献，汝其往降乎！不然，吾一城生灵，无噍类矣。”兴哥乃折矢出降。诸将怒，欲杀之，木华黎曰：“壮士也，留之为吾用。”俾隶麾下。从木华黎攻通州，献计，一夕造炮三十、云梯数十，附城，州将惧，出宝货以降。木华黎命兴哥恣取之，兴哥独取良马三，以赏兵士。木华黎以其功闻太祖，赐名哈剌拔都。从木华黎略地燕南，为先锋，至大名，金将徒单登城督战，哈剌拔都射之，中左目，其部将开门南奔，追杀将尽。论功，赐金符，充随营监察。戊寅，授金虎符、龙虎卫上将军、河东北路兵马都元帅，镇太原。

　　时太原新破，哈剌拔都修城池，缮兵甲，招降属邑，市肆不改，远近闻之，皆相率来归。尝微服夜出，闻民间语曰：“吾属父母子女相失矣，死者不可复生，生者无以为赎，奈何！”明日，下令军中，凡俘获有亲者听赎，无赀者官为赎之，民得完聚者众。庚辰二月，金梁知府立西风寨，夺居民耕牛，民群诉之，哈剌拔都领数骑，追杀梁知府，枭首西门，驱耕牛还。木华黎由葭州渡河西行，哈剌拔都迎之，道破隰州及悬窑、地洞诸寨。辛巳三月，金兵攻寿阳县王胡庄，垂破，时左右裨将各分兵守险，城中见卒不满百，哈剌拔都夜半引甲骑十余人救之。道三交，见金兵举烽东、西两山，哈剌拔都趋之，大战。天将明，金兵遁去，捣太原之虚，由西门俘获哈剌拔都家属。哈剌拔都闻之，径趋西山，复夺以还。五月，金赵权府率兵三万围太原，哈剌拔都将骑三十，出西门，令骑曳柴扬尘，声言曰：“国兵三万至矣。”金兵惧，溃去。癸未，金马武京来攻太谷县桑梓寨，哈剌拔都设伏于险，将轻骑冲其阵，伏发，大败之。时太原诸邑皆平，唯石家昂及盂州陵井寨、忻州清泉寨为唇齿，皆不下。甲申十月，将兵至陵井，遣卒叩寨门，诈曰纳粮刍，守者弗悟，门启，径入，蹂践之，众溃，其酋长走石家昂，遂平陵井寨。乙酉二月，清泉寨酋长王壳降，石家昂亦降。丁亥五月，奸人夜献太原东门于武仙，仙引兵入，哈剌拔都鏖战。仙兵大至，诸将自城外呼曰：“攸哈剌拔都，汝当出！”哈剌拔都曰：“真定史天倪，平阳李守忠，隰州田雄，皆失守矣，我又弃太原，将何面目见主上及国王乎！家属任公等所俘，哈剌拔都誓与城同存亡。”遂殁于阵。

　　太祖以其子幼，命其表弟王七十复立太原。己丑，攻凤翔府，中炮死。哈剌拔都长子忙兀台，嗣镇太原。

　　任志，潞州人。岁戊寅，太师、国王木华黎略地至潞州，志首迎降，国王授以虎符，俾充元帅，收辑山寨。数与金兵战，比有功。金尝擒其长子如山以招之，曰：“降则尔子得生，不降则死。”志曰：“我为大朝之帅，岂爱一子！”亲射其子殪之。木华黎尝召诸将议事，志亦预征，道经武安，其县已反为金，志死之。国王闵之，令其子存袭。庚寅岁，金将武仙攻潞州，存战死。辛卯正月，有旨潞州元帅任存妻孥家属，令有司廪给，仍赐第以居之。十一月，以存父子死事，子立尚幼，先官其侄成为潞州长官，待立长而还授之。成卒，授立潞州长官，佩金符。后历泽州尹，迁陈州，卒。

　　耶律忒末，契丹人。父丑哥，仕辽为都统，辽亡，不屈节，夫妇俱死焉。金主悯其忠义，授忒末都统。岁甲戌，国兵至，金徙于汴，忒末及子天祐率众三万内附，授帅府监军，天祐招讨使，从元帅史天倪略赵州平棘、栾城、元氏、柏乡、赞皇、临城等县，籍其民五千余，置吏安辑焉。岁辛巳，太师木华黎统领诸道兵马，承制加忒末洺州等路征行元帅，与天祐略邢、洺、磁、相、怀、孟，招花马刘元帅，有功。木华黎又承制授忒末真定路安抚使、洺州元帅，进兵临泽潞，降其民六千余户，以功迁河北西路安抚使，兼泽潞元帅府事。壬午，致仕，退居真定。

　　天祐袭职，从天倪攻取益都诸城，略沧、棣，得户七千，兼沧、棣州达鲁花赤，佩金符。时金盐山卫镇盐场未下，天祐以计克之，岁运盐四千席，以佐军储。甲申，攻大名，拔之。乙酉，金降将武仙据真定以叛，杀守将史天倪。忒末父子夜逾城而出，将以闻，会天倪弟天泽还自北京，遇诸满城，合蒙古诸军南与贼战，走武仙，复真定。朝廷以天泽袭兄爵，而以天祐镇赵州。明年，仙复犯真定，天泽潜师出藁城，忒末与其妻石抹氏及家孥在真定者，皆陷焉。仙遣其仆刘揽儿持书诱天祐曰：“汝能诛赵州官吏以降，当活汝父母，仍授汝元帅；不尔，尽烹之。”忒末密令揽儿语天祐曰：“仙贼狡猾，汝所知也，毋以我故，堕其机阱，以亏忠节。且忠孝难两全，汝能固守，不失国家大计，我视刀锯甘如蜜矣。”天祐恸哭承命，驰至藁城，以贼书示天泽。天泽曰；“王陵之事，照耀史册，汝能遵父命，忠诚许国，功不在王陵下。”天祐乃趋还赵壁，率众殊死战。仙怒，尽杀忒末家一十八人。战于栾城、元氏、高邑、柏乡，仙兵屡挫。监军张林密构仙党，启关纳贼。天祐仓皇巷战，手杀数十人，身被十余疮，斩关出，复收散卒围城。丁亥，贼弃城走，追至藁城，会天泽兵夹击，杀林。加奉国上将军、洺州征行元帅，兼赵州安抚使。以伤惫致仕，居赵，卒。孙世枻，朝列大夫、江西榷茶都转运使。

　　伯八，晃合丹氏。祖明里也赤哥，尝隶太祖帐下。初，怯列王可罕与太祖为邻国，誓相亲好，既而败盟，与其子先髡潜谋，欲袭太祖，因遣使通问，许以女妻太祖弟合撒儿。至期，太祖欲往，明里也赤哥疑其诈，谏止之。王可罕知谋泄，遂谋入寇，后为太祖所灭。父脱伦阇里必，扈从太祖征西域，累立奇功。世祖即位，以伯八旧臣子孙，擢为万户，命领诸部军马屯守欠欠州。至元十二年，亲王昔列吉、脱铁木儿叛，奔海都。伯八以闻，且愿提兵往讨之，未得命，为彼所袭，死焉。脱铁木儿虏其二子八剌、不兰奚，分置左右，居岁余，待之颇厚。八剌阴结脱铁木儿近侍也里伯秃，谋报父仇，后为也伯里秃家人泄其谋。八剌知事不成，将家族南奔，脱铁木儿遣骑追之。至一河，八剌马惊，不能渡，回拒之，射中数人，力穷，兄弟就擒。脱铁木儿责之曰：“我待汝厚甚，而汝反为此耶！”八剌曰：“汝背叛君上，害我父，掠我亲属，我誓欲杀汝，以报君父之仇，今力穷被执，从汝所为！”逼令跪，不屈，以铁挝碎其膝，终不跪，与弟不兰奚同被害。幼子何都兀赤，官至河北河南道肃政廉访使。

　　合剌普华，岳璘帖木尔子也。幼侍母奥敦氏居益都，尝叹曰：“幼而不学，有不坠吾宗者乎！”父时以断事官建牙保定，合剌普华往白其志。父奇之，俾习畏兀书及经史，记诵精敏，出于天性。李璮畔，其母携季子脱烈普华避地登、莱间，音问隔绝，号泣彻昼夜。继从从叔父撒吉思平贼山东，卒奉其母以归。撒吉思深加器重，自谓其才不及，言于世祖，召给宿卫。尝以事至益都，于四脚山下置广兴、商山二冶，以劳授金符，为商山铁冶都提举；未及代，以职让其弟。时兵南伐，馈运繁兴，被选为行都漕运使，帅诸翼兵万五千人，从事飞挽。江南平，上疏言：“亲肺腑，礼大臣，以存国家之体。兴学校，奖名节，以励天下之士。正名分，严考课，以定百官之法。通泉币，却贡献，以厚生民之本。”又言：“江南新附，宜招旧族，力穑通商，弛征薄入，以抚驯其民，不然，恐尚烦宵旰之虑。”帝多采用其言。属漕米二十万，由邗沟达于河，舟覆，损十之一，而又每斛视都斛亏三升。时阿合马专政，责偿舟人。合剌普华伏阙抗言：“量之踦赢，出于元降，而水道之虞，非人力所及。且彼虽罄其家，不足以偿，苟朝廷必不任亏损，臣独当其辜。”诏勿治。阿合马愤之，乃出合剌普华为宁海路达鲁花赤，后迁江西宣慰使，未至官，改广东都转运盐使，兼领诸番市舶。

　　时盗梗盐法，陈良臣扇东莞、香山、惠州负贩之徒万人为乱，江西行省命与招讨使答失蛮讨捕之，先驱斩渠魁，以讯馘告，躬抵贼巢，招诱余党复业，仍条言盐法之不便者，悉除其害。按察使脱欢大为奸利，遂奏罢之。群盗欧南喜僣王号，伪署丞相、招讨，众号十万。因图上其山川形势，及攻取之策三十余条，遂与都元帅课儿伯海牙、宣慰都元帅白佐、万户王守信等，分兵搤之。未几，右丞唆都督兵征占城、交趾，属护饷道。比至东莞、博罗二界中，遇剧贼欧、钟等，横绝石湾，其锋锐甚。合剌普华身先士卒，且战且行，矢竭马创，徒步格斗，杀数十人，勇气益厉，以众寡不敌，为所执。贼欲奉之为主，不屈，遂遇害于中心冈。是夕，其妻希台特勒氏梦其来告曰：“吾死矣。”知事张德、刘闰亦梦之，二人相继死。而军中往往见其乘骓督战云。后赠户部尚书、守忠全节功臣，谥忠愍。

　　子二人：偰文质，越伦质。偰文质官至吉安路达鲁花赤，赠宣惠安远功臣、礼部尚书，追封云中郡侯，谥忠襄。子五人，偰玉立、偰直坚、偰哲笃、偰朝吾、偰列篪，皆第进士。偰哲笃官至江西行省右丞，以文学政事称于时。越伦质子善著，偰哲笃子偰百僚逊，善著子正宗、阿儿思兰，皆相继登第。一门世科之盛，当时所希有，君子盖以为其忠义之报云。

　　刘天孚，字裕民，大名人。由中书译史为东平总管府判官，改都漕运司判官，知冠州，再知许州，所至有治绩。时检核屯田，临颍邓艾口民稻田三百顷，有欲害之者，指为古屯。陈于中书，请复筑之。中书下天孚按实，天孚为辨其非，章数上，乃止。襄城与叶县接壤，其南为湛河，襄城民食沧盐，叶县民食解盐，刻石河南岸以为界。叶县令有贪污者，妄徙石于北二里，诬其民食私盐，系治百余家。两县斗辩，叶县倚陕漕势以凌襄城。中书遣官察其实，天孚为考其元界，移石故处，而叶县令被罪去。岁大旱，天孚祷即雨。野有蝗，天孚令民出捕，俄群乌来，啄蝗为尽。明年麦熟时，有青虫如蟊，食麦，人无可奈何，忽生大花虫，尽嚼之。许人立碑颂焉。

　　转万亿宝源库同提举，迁江西行省左右司郎中，以母老不赴。俄丁母忧。服除，起知河中府。视事始两月，陕西行省丞相阿思罕为乱，举兵至河中。时事起不虞，达鲁花赤朵儿只趋晋宁告乱，天孚日夜治战守具，选丁壮，分守要害。令河东县达鲁花赤脱因都守大庆关津口，尽收船舫东岸。令判官孙伯帖木儿守汾阴，推官程谦守禹门，河东县尹王文义守风陵等渡。阿思罕军列栅河西岸，使来索舟，天孚度不能拒，凡八遣人至晋宁乞援兵，不报。居七日，阿思罕缚筏河上，欲纵火屠城。同知府事铁哥与河东廉访副使明安答见事急，且患城中人逼，乃诣阿思罕军。阿思罕囚之，而敛船济兵。兵既入城，阿思罕以扼河渡、锁舟楫为天孚罪，欲胁使附己。方坐府治，号令诸军，天孚佩刀直前，众遏之，不得进。退谓幕僚王从善等曰：“吾家本微贱，荷朝命至此，今不幸遭大变，吾何忍从之而负上恩哉！且与其辱于阿思罕之手，吾宁蹈河以死。”遂拂衣出。时天寒，河冰方坚，天孚拔所佩刀斫冰开，北望为国语若祝谢者，再拜已，脱衣帽岸浒，乃投水中。阿思罕大怒，籍其家。郡人咸哀痛之。

　　事平，诏其弟天惠，给驿以归其柩，葬于大名。赠推诚秉节功臣、中奉大夫、河东山西道宣慰使、护军、彭城郡侯，谥忠毅。

　　萧景茂，漳州龙溪人也。性刚直孝友。家贫力农。重改至元四年，南胜县民李智甫作乱，掠龙溪。景茂与兄佑集乡丁拒之，据观音山桥险，与贼战。众败，景茂被执。贼胁使从己，景茂骂曰：“狗盗！我生为大元民，死作隔洲鬼，岂从汝为逆耶！”隔洲，其所居里也。贼怒，缚景茂于树，脔其肉，使自啖。景茂益愤骂，贼遂以刀决其口，至耳傍，景茂骂不绝声而死。有司上其事，朝廷命褒表之，仍给钱以葬。 
 
 
 
卷一百九十四 列传第八十一
　
　　◎忠义二

　　张桓，字彦威，真定藁城人。父木，知汝宁府，因家焉。桓以国子生释褐，授滑之白马丞，入补中书掾，擢国子典簿。拜陕西行台监察御史，以言事不合去。未几，汝宁盗起，桓避之确山。贼久知桓名，袭获之，罗拜请为帅，弗听。囚六日，拥至渠魁前，桓直趋据榻坐，与之抗论逆顺。其徒捽桓起跪，桓仰天大呼，詈叱弥厉，且屡唾贼面。贼犹不忍杀，谓桓曰：“汝但一揖，亦恕汝死。”桓瞋目曰：“吾恨不能手斩逆首，肯听汝诱胁而折腰哉！”贼知终不可屈，遂刺之。年四十八。贼后语人曰：“张御史真铁汉，害之可惜！”事闻，赠礼部尚书，谥忠洁。

　　李黼，字子威，颍人也。工部尚书守中之子，守中性卞急，遇诸子极严，每一饮酒，辄半月醉不解，黼百计承顺，求宁亲心，终不可得，跪而自讼，往往达旦，无几微厌怠之意。初补国学生。泰定四年，遂以明经魁多士，授翰林修撰。明年，代祠西岳，省臣谓黼曰：“敕使每后我，今可易邪？”黼曰：“王人虽微，《春秋》序于诸侯之上，尊君也，奈何后乎！”省臣不敢对。改河南行省检校官，迁礼部主事，拜监察御史。首言：“禴祠烝尝，古今大祭，今太庙唯二祭，而日享佛祠、神御，非礼也，宜据经行之。成均，教化之基，不当隶集贤，宜属省臣兼领。诸侯王岁赐有定额，分封易代之际，陈请恩例，世系戚疏，无成书可考，宜仿先代，修正玉牒。”皆不报。转江西行省郎中，入为国子监丞，迁宣文阁监书博士，兼经筵官。数与劝讲，每以圣贤心法为帝言之。俄中书命黼巡视河渠，黼上言曰：“蔡河源出京西，宋以转输之故，平地作堤，今河底填淤，高出地面，秋霖一至，横溃为灾，宜按故迹修浚。他日东河或有不测之阻，江、淮运物，当由此分道达京，万世之利也。”亦不报。升秘书太监，拜礼部侍郎。奉旨详定中外所上封事。已而廷议内外官通调，授黼江州路总管。

　　至正十一年夏五月，盗起河南，北据徐、蔡，南陷蕲、黄，焚掠数千里，造船北岸，锐意南攻。九江居下流，实江东、西襟喉之地，黼治城壕，修器械，募丁壮，分守要害，且上攻守之策于江西行省，请兵屯江北，以扼贼冲，庶几大江之险，贼不得共之，不报。黼叹曰：“吾不知死所矣。”乃独椎牛飨士，激忠义以作士气，数日之间，纪纲粗立。十二年正月己未，贼渡江，陷武昌，威顺王及省臣相继遁，舳舻蔽江而下，江西大震。贼乘胜破瑞昌，右丞孛罗帖木儿方军于江，闻之，遁。黼虽孤立，辞气愈奋厉。时黄梅县主簿也孙帖木儿，愿出击贼，黼大喜，向天沥酒与之誓。言始脱口，贼游兵已至境，急檄诸乡落聚木石于险塞处，遏贼归路。仓卒无号，乃墨士卒面，统之出战，黼身先士卒，大呼陷阵，也孙帖木儿继进，贼大败，逐北六十里。乡丁依险阻，乘高下木石，横尸蔽路，杀获二万余。黼还，谓左右曰：“贼不利于陆，必由水道以舟薄我，苟失备御，吾属无唯类矣。”乃以长木数千，冒铁椎于杪，暗植沿岸水中，逆刺贼舟，谓之七星桩。会西南风急，贼舟数千，果扬帆顺流鼓噪而至，舟遇桩不得动，进退无措，黼帅将士奋击，发火翎箭射之，焚溺死者无算，余舟散走。行省上黼功，请拜江西行省参政，行江州、南康等路军民都总管，便宜行事。已而贼势更炽，西自荆湖，东际淮甸，守臣往往弃城遁，黼守孤城，提孱旅，斩馘扶伤，无日不战，中外援绝。二月甲申，贼将薄城，分省平章政事秃坚不花自北门遁。黼引兵登陴，布战具，贼已至甘棠湖，焚西门，乃张弩箭射之。贼趑趄未敢进，转攻东门。黼救东门，贼已入，与之巷战，知力不敌，挥剑叱贼曰：“杀我！毋杀百姓！”贼自巷背来，刺黼堕马，黼与从子秉昭俱骂贼而死。郡民闻黼死，器声震天，相率具棺，葬于东门外。黼死逾月，参政之命始下，年五十五。

　　黼兄冕居颍，亦死于贼。秉昭，冕季子也。事闻，赠黼摅忠秉义效节功臣、资德大夫、淮南江北等处行中书省左丞、上护军，追封陇西郡公，谥忠文。诏立庙江州，赐额曰崇烈。官其子秉方集贤待制。

　　李齐，字公平，广平人。家甚贫，客于江南，工辞章。元统元年进士第一。历佥河南淮西廉访司事，移知高邮府，有政声。至正十年，盗突入府驿，取十二马去，齐躬追谢长等杀之。十一年，州人秦观保造兵仗，将图劫掠，复获而行诛。十三年，泰州白驹场亭民张士诚为乱，破泰州。河南行省遣齐往招降，被拘。久之，贼酋自相杀，始纵齐来归。泰州平，贼徒尚蜂聚，士诚复鼓变，杀参知政事赵琏，掠官库民财，走入得胜湖，俄陷兴化县。行省以左丞偰哲笃偕宗王镇高邮，使齐出守甓社湖。夏五月乙未，数贼入城，一噪呼而省宪官皆遁。齐急还救城，贼已闭门拒我，遂连兴化接得胜湖，舟舰四塞，蔓延入宝应县。已而有诏：凡叛逆者赦之。诏至高邮，不得入，贼绐曰：“请李知府来，乃受命。”行省强齐往，至则下齐狱中，齐益辩说，士诚本无降意，特迁延为缮饬计耳。官军谍知之，乃进攻城，士诚呼齐使跪，齐叱曰：“吾膝如铁，岂肯为贼屈！”士诚怒，扼之跪，齐立而诟之，乃曳倒，搥碎其膝而呙之。

　　论者谓大科三魁，若泰不华没海上，李黼陨九江，洎齐之死，皆不负所学云。

　　褚不华，字君实，隰州石楼人，沉默有器局。泰定初，补中瑞司译史，授海道副千户，转嘉兴路治中，连拜南台、西台监察御史，迁河西道廉访佥事，移淮东。未几，升副使。汝、颍盗发，势张甚。不华行郡至淮安，极力为守御计。贼至，多所斩获。且请知枢密院老章、判官刘甲守韩信城，相掎角为声援。复上章，劾总兵及诸将逗挠之罪。朝廷录其功，升廉访使，阶中奉大夫。甲有智勇，与贼战辄胜，贼惮之，号曰刘铁头，不华颇赖之。总兵者闻不华劾己，益恚嫉，乃檄甲别将兵击贼，冀以困不华。甲去，韩信城陷，贼乃掘堑相衔，揵水寨以围我。既而天长青军叛，普颜帖木尔所统黄军复叛，贼皆挟之来攻不华知事危，退入哈剌章营。贼稍引去，乃出，抵杨村桥，贼奄至，杀廉访副使不达失里，啖其尸。不华以余兵入淮安。时城之东、西、南三面皆贼，惟北门通沭阳，阻赤鲤湖，指挥使魏岳、杨暹驻兵沭阳，淮安倚其刍饷，而赤鲤湖为贼据，沭阳之路又绝。贼计孤城可取，进栅南琐桥。不华与元帅张存义出大西门，会佥事忽都不花兵突贼栅，殊死战，贼败走，追北二十余里。城中食且绝，元帅吴德琇运粮万斛入河，竟为贼所掠，德琇仅以身免。贼与青军攻围，日益急，总兵者屯下邳，相去五百里，按兵不出，凡遣使十九辈告急，皆不听。城中饿者仆道上，即取啖之，一切草木、螺蛤、鱼蛙、燕乌，及靴皮、鞍韂、革箱、败弓之筋皆尽，而后父子夫妇老稚更相食，撤屋为薪，人多露处，坊陌生荆棘。力既尽，城陷，不华犹据西门力斗，中伤见执，为贼所脔。次子伴哥，冒刃护之，亦见杀。时至正十六年十月乙丑也。

　　不华守淮安五年，殆数十百战，精忠大节，人比之张巡云。朝廷闻之，赠翰林学士承旨、荣禄大夫、柱国，追封卫国公，谥曰忠肃，赙钞二百锭，以恤其家。
</div>
    <div class="pagination">
<a href="元史_page256.html">上一页</a><span>...</span><a href="元史_page252.html">252</a><a href="元史_page253.html">253</a><a href="元史_page254.html">254</a><a href="元史_page255.html">255</a><a href="元史_page256.html">256</a><span class="current-page">257</span><a href="元史_page258.html">258</a><a href="元史_page259.html">259</a><a href="元史_page260.html">260</a><a href="元史_page261.html">261</a><a href="元史_page262.html">262</a><span>...</span><a href="元史_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
