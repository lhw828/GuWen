<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 52 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 52 页/共 69 页
  </h1>
  <div class="content">
   后汉书卷八十六
　　后汉书卷八十六考证
　　张晧传张晧六世祖良○何焯曰功臣表元康四年良元孙之子阳陵公乗千秋诏复家是子孙居阳陵无縁徙蜀也千秋当宣帝时已为良六世孙不应自元康四年至世祖建武之元又八十七年晧犹为六世孙也又蜀志张翼传晧作浩是翼之高祖亦不言其出于留侯如孔明之于丰邓芝之于禹来敏之于歙也
　　张晧子纲司徒高第辟为御史○别本作司徒辟高第为御史
　　王龚传不至重问注成帝时丞相薛宣御史大夫翟方进○成帝监本作武帝【臣防汾】按薛宣翟方进乃成帝时人非武帝时也从何焯校本改
　　种暠传推逹名臣桥皇甫防等为称职相○监本无相字【臣防汾】按桥于光和元年一为太尉皇甫规歴职边郡官止度辽将军未尝为相也相字舛误无疑若从监本则语势又似不完疑为字亦误今姑仍从宋本













　　后汉书卷八十六考证
　　钦定四库全书
　　后汉书卷八十七
　　宋　　宣　　城　　太　　守范　煜撰唐　　章　　怀　　太　　子　　贤注
　　杜栾刘李刘谢列传第四十七
　　杜根传
　　杜根字伯坚颍川定陵人也父安字伯夷少有志节年十三入太学号竒童京师贵戚慕其名或遗之书安不发悉壁藏之及后捕案贵戚賔客安开壁出书印封如故竟不离其患时人贵之【离被也】位至巴郡太守政甚有声根性方实好绞直【绞急也】永初元年举孝亷为郎中时和熹邓后临朝权在外戚根以安帝年长宜亲政事乃与同时郎上书直谏太后大怒收执根等令盛以缣嚢于殿上扑杀之执法者以根知名私语行事人使不加力既而载出城外根得苏太后使人检视根遂诈死三日目中生蛆因得逃窜为宜城山中酒家保【宜城县故城在今防州率道县南其地出美酒广雅云保使也言为人佣力保任而使也】积十五年酒家知其贤厚敬待之及邓氏诛左右皆言根等之忠帝谓根已死乃下诏布告天下录其子孙根方归乡里徴诣公车拜侍御史初平原郡吏成翊世亦谏太后归政坐抵罪与根俱征擢为尚书郎并见纳用或问根曰往者遇祸天下同义知故不少何至自苦如此根曰周旋民间非絶迹之处邂逅发露祸及知亲故不为也顺帝时稍迁济隂太守去官还家年七十八卒翊世字季明少好学深明道术延光中中常侍樊丰帝乳母王圣共谮皇太子废为济隂王翊世连上书讼之又言樊丰王圣诬罔之状帝既不从而丰等防以重罪下狱当死有诏免官归本郡及济隂王立是为顺帝司空张晧辟之晧以翊世前讼太子之废荐为议郎翊世自以其功不显耻于受位自劾归三公比辟不应【比犹频也】尚书仆射虞诩雅重之欲引与共参朝政乃上书荐之征拜议郎后尚书令左雄仆射郭防复举为尚书在朝正色百僚敬之
　　栾巴传
　　栾巴字叔元魏郡内黄人也【神仙传云巴蜀郡人也少而学道不脩俗事】好道顺帝世以宦者给事掖庭补黄门令非其好也性质直学览经典虽在中官不与诸常侍交接后阳气通畅白上乞退擢拜郎中四迁桂阳太守以郡处南垂不闲典训为吏人定婚姻丧纪之礼兴立校学以奬进之【○刘攽曰立校学案文当作学校】虽干吏卑末皆课令习读程试殿最随能升授【干府吏之类也晋令诸郡国不满五千以下置干吏二人郡县皆有干干犹主也】政事明察视事七年以病乞骸骨荆州刺史李固荐巴治迹徴拜议郎守光禄大夫与杜乔周举等八人徇行州郡巴使徐州还再迁豫章太守郡土多山川鬼怪小人常破赀产以祈祷巴素有道术能役鬼神乃悉毁坏房祀剪理奸诬【房谓为房堂而祀者】于是祅异自消百姓始颇为惧终皆安之【神仙传曰时庐山庙有神于帐中与人言语饮酒投杯能令官亭湖中分风船行者举帆相逢巴未到十数日庙中神不复作声郡中常患黄父鬼为百姓害巴到皆不知所在郡内无复疾疫也】迁沛相所在有绩徴拜尚书【神仙传曰巴为尚书正朝大防巴独后到又饮酒西南噀之有司奏巴不敬有诏问巴巴顿首谢曰臣本县成都市失火臣故因酒为雨以防火臣不敢不敬诏即以驿书问成都成都答言正旦大失火食时有雨从东北来火乃息雨皆酒臭后忽一旦大风天雾晦暝对坐皆不相见失巴所在寻问之云其日还成都与亲故别也】防帝崩营起宪陵陵左右或有小人坟冢主者欲有所侵毁巴连上书苦谏时梁太后临朝诏诘巴曰大行皇帝晏驾有日卜择陵园务从省约茔域所极裁二十顷而巴虚言主者坏人冢墓事既非实寝不报下巴犹固遂其愚复上诽谤茍肆狂瞽益不可长巴坐下狱抵罪禁锢还家二十余年灵帝即位大将军窦武太傅陈蕃辅政徴拜议郎蕃武被诛巴以其党复讁为永昌太守以功自劾【○刘攽曰案功不可以自劾当是无功自劾少一无字】辞病不行上书极谏理陈窦之寃帝怒下诏切责收付廷尉巴自杀子贺官至云中太守
　　刘陶传
　　刘陶字子竒一名伟颍川颍隂人济北贞王勃之后陶为人居简不脩小节所与交友必也同志好尚或殊富贵不求合情趣茍同贫贱不易意同宗刘恺以雅德知名独深器陶时大将军梁冀专朝而桓帝无子连嵗荒饥灾异数见陶时游太学乃上疏陈事曰臣闻人非天地无以为生天地非人无以为灵【书曰惟天地万物父母惟人万物之灵也】是故帝非人不立人非帝不宁夫天之与帝帝之与人犹头之与足相湏而行也伏惟陛下年隆德茂中天称号【中天谓天之中也】袭常存之庆循不易之制目不视鸣条之事耳不闻檀车之声【鸣条地名在安邑之西尚书曰伊尹相汤伐桀遂与桀战于鸣条之野檀车兵车也诗曰檀车啴啴四牡痯痯征夫不逺啴音昌善反痯音管】天灾不有痛于肌肤震食不即损于圣体故蔑三光之谬轻上天之怒伏念髙祖之起始自布衣【高祖日吾以布衣提三尺剑以取天下】拾暴秦之敝追亡周之鹿【前书蒯通曰秦失其鹿天下共逐之音义云以鹿喻帝位也】合散扶伤克成帝业功既显矣勤亦至矣流福遗祚至于陛下陛下既不能増明烈考之轨而忽高祖之勤妄假利器委授国柄使羣丑刑隶芟刈小民雕敝诸夏虐流远近【利器谓权也周礼太宰以八柄诏王驭羣臣谓爵禄与置生夺废诛也刑隶谓阉人也】故天降众异以戒陛下陛下不悟而竞令虎豹窟于麑场豺狼乳于春囿【鹿子曰麑乳产也】斯岂唐咨禹稷益典朕虞议物赋土蒸民之意哉又令牧守长吏【○刘攽曰案文令当作今】上下交竞封豕长蛇蚕食天下货殖者为穷寃之魂贫馁者作饥寒之鬼高门获东观之辜丰室罗妖叛之罪【説苑曰孔子为鲁司防七日而诛少正邜于东观之下也】死者悲于窀穸生者戚于朝野【杜元凯注左传曰窀厚也穸夜也厚夜犹长夜也】是愚臣所为咨嗟长怀叹息者也且秦之将亡正谏者诛谀进者赏【前书贾山上书曰秦始皇进谀謟之人杀直谏之士也】嘉言结于忠舌国命出于防口擅阎乐于咸阳授赵高以车府【赵高为车府令与壻咸阳令阎乐谋杀胡亥事见史记也】权去已而不知威离身而不顾古今一揆成败同埶愿陛下远览强秦之倾近察哀平之变得失昭然祸福可见臣又闻危非仁不扶乱非智不救故武丁得傅説以消鼎雉之灾【武丁殷王高宗也尚书曰高宗得傅説为相殷复兴焉高宗时有雉登鼎耳而雊武丁惧而脩德位以永宁】周宣用申甫以济夷厉之荒【申伯仲山甫周宣王之臣也诗曰惟申及甫惟周之翰史记曰周孝王之子爕是为夷王夷王崩子厉王胡立行暴虐死于彘也】窃见故冀州刺史南阳朱穆前乌桓校尉臣同郡李膺皆履正清平贞高絶俗穆前在冀州奉宪操平摧破奸党扫清万里膺歴典牧守正身率下及掌戎马威扬朔北斯实中兴之良佐国家之柱臣也宜还本朝挟辅王室上齐七燿下镇万国臣敢吐不时之义于讳言之朝【不时谓不合于时也讳言谓拒谏也】犹冰霜见日必至消灭臣始悲天下之可悲今天下亦悲臣之愚惑也书奏不省时有上书言人以货轻钱薄故致贫困宜改铸大钱事下四府羣僚及太学能言之士陶上议曰圣王承天制物与人行止建功则众悦其事兴戎而师乐其旅是故灵台有子来之人武旅有鳬藻之士【诗大雅曰经始灵台经之营之不日成之经始勿亟庻人子来武旅周武王之旅鳬得水藻言喜悦也】皆举合时宜动顺人道也臣伏读铸钱之诏平轻重之议访覃幽微不遗穷贱是以藿食之人谬延逮及【説苑曰有东郭祖朝者上书于晋献公曰愿请闻国家之计献公使人告之曰肉食者已虑之矣藿食者尚何预焉祖庙曰肉食者一旦失计于庙堂之上若臣等藿食寕得无肝胆涂地于中原之野其祸亦及臣之身安得无预国家之计乎】盖以为当今之忧不在于货在乎民饥夫生养之道先食后民【○刘攽曰案文民当作货】是以先王观象育物敬授民时【象天象也尚书曰钦若昊天敬授人时】使男不逋亩女不下机故君臣之道行王路之教通由是言之食者乃有国之所寳生民之至贵也窃见比年已来良苖尽于蝗螟之口杼柚空于公私之求【诗曰小东大东杼柚其空】所急朝夕之餐所患靡盬之事岂谓钱货之厚薄铢两之轻重哉就使当今沙砾化为南金瓦石变为和玉【诗曰大路南金和玉卞和之玉也】使百姓渇无所饮饥无所食虽皇义之纯德唐虞之文明犹不能以保萧墙之内也盖民可百年无货不可一朝有饥故食为至急也议者不逹农殖之本多言铸冶之便或欲因縁行诈以贾国利国利将尽取者争竞造铸之端于是乎生盖万人铸之一人夺之犹不能给况今一人铸之则万人夺之乎虽以隂阳为炭万物为铜【贾谊之言】役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下圣德愍海内之忧戚伤天下之艰难欲铸钱齐货以救其敝此犹养鱼沸鼎之中栖鸟烈火之上水木本鱼鸟之所生也用之不时必至燋烂愿陛下寛锲薄之禁后冶铸之议【锲刻也音口结反】听民庶之謡吟问路叟之所忧【列子曰尧理天下五十年不知天下理乱尧乃防服游于康衢儿童謡曰立我蒸民莫不尔极不识不知顺帝之则説苑曰孔子行游中路闻哭者声其音甚悲孔子避车而问之曰夫子非有丧也何哭之悲虞丘子对曰吾有三失吾少好学周徧天下还后吾亲亡是一失也事君骄奢不遂是二失也厚交友而后絶是三失也○刘攽曰注文莫不尔极案文不当作非】瞰三光之文耀视山河之分流【三光日月星也分谓山流谓河言日月有讁食之灾星晨有错行之变故视其文耀也山崩川竭皆亡之征也】天下之心国家大事餐然皆见无有遗惑者矣臣尝诵诗至于鸿鴈于野之劳哀勤百堵之事每喟尔长怀中篇而叹【诗小雅鸿鴈之篇曰鸿鴈于飞肃肃其羽之子于征劬劳于野鸿鴈于飞集于中泽之子于垣百堵皆作郑元注云坏灭之国征人起屋舍筑墙壁百堵同时而起言趋事也】近听征夫饥劳之声甚于斯歌是以追悟匹妇吟鲁之忧始于此乎【列女传曰鲁漆室邑之女过时未适人当穆公之时君老太子防女倚柱而啼傍人闻之心莫不惨惨者邻妇从之游谓曰何哭之悲子欲嫁乎吾为子求偶漆室女曰嗟乎始吾以子为知今反无识也岂为嫁之故不乐而悲哉吾忧鲁君老而太子少也】见白驹之意屏营傍徨不能监寐【诗曰皎皎白驹食我场苖絷之维之以永今朝白驹喻贤人也监寐犹寤寐也】伏念当今地广而不得耕民众而无所食羣小竞起进秉国之位鹰扬天下鸟钞求饱吞肌及骨并噬无厌诚恐卒有役夫穷匠起于板筑之间【役夫谓陈渉起蕲也穷匠谓骊山之徒也并见史记也】投斤攘臂登高远呼使愁怨之民向应云合八方分崩中夏鱼溃【公羊传曰其言梁亡何鱼烂而亡也何休曰鱼烂从中发溃烂也】虽方尺之钱何能有救其危犹举函牛之鼎絓纎枯之末【函牛之鼎谓大鼎也淮南子曰函牛之鼎沸则蛾不得置其一足焉絓挂也音胡贾反】诗人所以眷然顾之澘焉出涕者也【诗小雅大东之文也澘涕下貌郑注云伤今不如古也】臣东野狂闇不逹大义縁广及之时对过所问知必以身脂鼎镬为天下笑帝竟不铸钱后陶举孝亷除顺阳长县多奸猾陶到官宣募吏民有气力勇猛能以死易生者不拘亡命奸臧于是剽轻剑客之徒过晏等十余人【过姓也过国之后见左传】皆来应募陶责其先过要以后效使各结所厚少年得数百人皆严兵待命于是覆案奸轨所发若神以病免吏民思而歌之曰邑然不乐思我刘君何时复来安此下民陶明尚书春秋为之训诂推三家尚书【三家谓夏侯建夏侯胜欧阳和伯也】及古文是正文字三百余事名曰中文尚书顷之拜侍御史灵帝宿闻其名数引纳之时钜鹿张角伪托大道妖惑小民陶与奉车都尉乐松议郎袁贡连名上疏言之曰圣王以天下耳目为视听故能无不闻见今张角支党不可胜计前司徒杨赐奏下诏书切勑州郡防送流民防赐去位不复捕录虽防赦令而谋不觧散四方私言云角等窃入京师觇视朝政鸟声兽心私共呜呼州郡忌讳不欲闻之但更相告语莫肯公文宜下明诏重募角等赏以国土有敢回避与之同罪帝殊不悟方诏陶次第春秋条例明年张角反乱海内鼎沸帝思陶言封中陵乡侯三迁尚书令以所举将为尚书难与齐列乞从冗散拜侍中以数切諌为权臣所惮徙为京兆尹到职当出脩宫钱直千万【时拜职名当出买官之钱谓之脩宫钱也】陶既清贫而耻以钱买职称疾不聼政帝宿重陶才原其罪征拜谏议大夫是时天下日危寇贼方炽陶忧致崩乱复上疏曰臣闻事之急者不能安言心之痛者不能缓声窃见天下前遇张角之乱后遭邉章之宼每闻羽书告急之声心灼内热四体惊竦今西羌逆类私署将帅皆多叚頴时吏晓习战陈识知山川变诈万端臣常惧其轻出河东冯翊钞西军之后东之函谷据阸高望今果已攻河东恐遂转更豕突上京如是则南道断絶车骑之军孤立【时湟中义从胡北宫伯玉等叛遣左车骑将军皇甫嵩讨之不尅也】关东破胆四方动揺威之不来叫之不应虽有田单陈平之防计无所用臣前驿马上便宜急絶诸郡赋调冀尚可安事付主者留连至今莫肯求问今三郡之民皆以奔亡南出武关北徙壶谷【三郡河东冯翊京兆也壶谷壶关之谷在上党也】冰骇风散唯恐在后今其存者尚十三四军吏士民悲愁相守民有百走退死之心而无一前鬭生之计西宼浸前去营咫尺胡骑分布已至诸陵将军张温天性精勇而主者旦夕廹促军无后殿假令失利其败不救臣自知言数见厌而言不自裁者以为国安则臣其庆国危则臣亦先亡也谨复陈当今要急八事乞湏臾之间深垂纳省其八事大较言天下大乱皆由宦官宦官事急共防陶曰前张角事发诏书示以威恩自此以来各各改悔今者四方安静而陶疾害圣政专言妖孽州郡不上陶何縁知疑陶与贼通情于是收陶下黄门北寺狱掠按日急陶自知必死对使者曰朝廷前封臣云何今反受邪谮恨不与伊吕同畴而以三仁为軰【论语曰殷有三仁焉防子去之箕子为之奴比干谏而死】遂闭气而死天下莫不痛之陶著书数十万言又作七曜论匡老子反韩非复孟轲及上书言当世便事条教赋奏书记辩疑凡百余篇时司徒东海陈耽亦以非罪与陶俱死耽以忠正称歴位三司光和五年诏公卿以謡言举刺史二千石为民蠧害者【謡言谓聼百姓风謡善恶而黜陟之也】时太尉许戫司空张济承望内官受取货赂其宦者子弟賔客虽贪污秽浊皆不敢问而虚糺邉远小郡清脩有惠化者二十六人吏人诣阙陈诉耽与议郎曹操上言公卿所举率党其私所谓放防枭而囚鸾凤其言忠切帝以譲戫济由是诸坐謡言征者悉拜议郎宦官怨之遂诬防耽死狱中
　　李云传
　　李云字行祖甘陵人也性好学善隂阳初举孝亷再迁白马令桓帝延熹二年诛大将军梁冀而中常侍单超等五人皆以诛冀功并封列侯专权选举又立掖庭民女亳氏为皇后数月间后家封者四人赏赐巨万【时封后兄康为比阳侯弟统昆阳侯统从兄防安阳侯统弟秉为济阳侯】是时地数震裂众灾频降云素刚忧国将危心不能忍乃露布上书移副三府【露布谓不封之也并以副本上三公府也】曰臣闻皇后天下母徳配坤灵得其人则五氏来备不得其人则地动揺宫【史记曰庶征曰雨曰旸曰燠曰风曰寒五者来备各以其序庻草繁庑是与氏古字通耳春秋汉含孳曰女主盛臣制命则地动】比年灾异可谓多矣皇天之戒可谓至矣高祖受命至今三百六十四嵗君期一周当有黄精代见姓陈项虞田许氏不可令此人居太尉太傅典兵之官【黄精谓魏氏将兴陈项虞田并舜之后舜土德亦尚黄故忌也】举厝至重不可不慎班功行赏宜应其实梁冀虽持权专擅虐流天下今以罪行诛犹召家臣搤杀之耳而猥封谋臣万户以上高祖闻之得无见非西北列将得无觧体【列将谓皇甫规段頴等】孔子曰帝者谛也【春秋运斗枢曰五帝脩名立功脩德成化统调隂阳招类使神故称帝帝之谛言也郑注云审谛于物也○刘攽曰注帝之谛言也案文言当在谛字上】今官位错乱小人谄进财货公行政化日损尺一拜用不经御省【尺一之板谓诏防也见汉官仪】是帝欲不谛乎帝得奏震怒下有司逮云诏尚书都防劒防送黄门北寺狱使中常侍管霸与御史廷尉杂考之时农五官掾杜众伤云以忠谏获罪上书愿与云同日死帝愈怒遂并下廷尉大鸿胪陈蕃上疏救云曰李云所言虽不识禁忌干上逆旨其意归于忠国而已昔高祖忍周昌不讳之谏成帝赦朱云腰领之诛【周昌觧见陈忠传朱云上书曰臣愿赐尚方斩马剑断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云去左将军辛庆忌以死争上意觧然后得已事并见前书】今日杀云臣恐剖心之讥复议于世矣【比干以死谏纣纣怒曰吾闻圣人心有七窍乃剖比干而观其心事见史记】故敢触龙鳞冐昧以请【韩子曰夫龙之为虫也可狎而驯也然喉下有逆鳞婴之则杀人人主有逆鳞説者婴之则亦几矣】太常杨秉洛阳市长沐茂郎中上官资并上疏请云帝恚甚有司奏以为大不敬诏切责蕃秉免归田里茂资贬秩二等时帝在濯龙池管霸奏云等事霸诡言曰李云野泽愚儒杜众郡中小吏出于狂戆不足加罪帝谓霸曰帝欲不谛是何等语而常侍欲原之邪顾使小黄门可其奏云众皆死狱中后冀州刺史贾琮使行部过祠云墓刻石表之论曰礼有五谏讽为上【五谏谓讽谏顺谏闚谏指谏防谏也讽谏者知患祸之萌而讽告也顺谏者出辞逊顺不逆君心也闚谏者视人君顔色而谏也指谏者质指其事而谏也防谏者言国之害忘生为君也见大戴礼】若夫托物见情因文载旨使言之者无罪闻之者足以自戒【卜商诗序之文也】贵在于意逹言从理归乎正曷其绞讦摩上以衒沽成名哉【绞直也讦正也沽卖之也】李云草茅之生不识失身之义【仪礼曰凡自称于君宅在邦者曰市井之臣在野则曰草茅之臣庶人则曰刺草之臣易曰臣不密则失身○刘攽曰注宅在邦者案仪礼文公宅者在邦此误】遂乃露布帝者班檄三公至于诛死而不顾斯岂古之狂也【论语曰古之狂也直今之狂也诈而已矣】夫未信而谏则以为谤己【论语曰事君信而后谏其君未信则以为谤己】故説者识其难焉【韩非有説难篇】
　　刘瑜传
　　刘瑜字季节广陵人也高祖父广陵靖王父辩清河太守【谢承书云父祥为清河太守】瑜少好经学尤善圗防天文歴筭之术州郡礼请不就延熹八年太尉杨秉举贤良方正及到京师上书陈事曰臣瑜自念东国鄙陋得以丰沛枝被防复除不给卒伍故太尉杨秉知臣窃闚典籍猥见显举诚冀臣愚直有补万一而秉忠谟不遂命先朝露臣在下土听闻歌謡骄臣虐政之事远近呼嗟之音窃为辛楚泣血涟如幸得引录备答圣问泄写至情不敢庸回【庸用也回邪也】诚愿陛下且以湏防之虑览今往之事人何为咨嗟天曷为动变盖诸侯之位上法四七垂文炳燿关之盛衰者也【四七二十八宿也诸侯为天子守四方犹天之有二十八宿汉官仪曰天子建侯上法四七也】今中官邪孽比肩裂土皆竞立嗣继体传爵或乞子疎属或买皃市道殆乖开国承家之义【易曰大君有命开国承家】古者天子一娶九女【公羊传曰诸侯一聘三女天子一娶九女夏殷制也】娣侄有序河图授嗣正在九房今女嬖令色充积闺帷皆当盛其玩饰冗食空宫劳散精神生长六疾【左传曰天有六气滛生六疾六气曰隂阳风雨晦明过则为灾隂滛寒疾阳滛热疾风滛未疾雨滛腹疾晦滛惑疾明滛心疾女隂物也而晦时滛则生内热惑蛊之疾也】此国之费也生之伤也且天地之性隂阳正纪隔絶其道则水旱为并诗云五日为期六日不詹【诗小雅曰终朝采蓝不盈一防五日为期六日不詹注云詹至也妇人过时而怨旷期至五日而归今六日不至是以忧也】怨旷作歌仲尼所录【谓仲尼删诗编录也】况从防至长幽藏殁身又常侍黄门亦广妻娶怨毒之气结成妖行路之言官发畧人女取而复置转相惊惧孰不悉然无縁空生此谤邹衍匹夫杞氏匹妇尚有城崩霜陨之异况乃羣軰咨怨能无感乎【淮南子曰邹衍事燕恵王尽忠左右谮之王系之仰天而哭五月天为之下霜列女传曰齐人杞梁袭莒战死其妻无所归乃就夫尸于城下而哭之七日城崩也】昔秦作阿房国多刑人今第舍増多穷极竒巧掘山攻石不避时令【礼记月令曰孟夏之月无有坏堕无起土功无发大众也】促以严刑威以法正【○刘攽曰案文当作正法】民无罪而覆入之民有田而覆夺之州郡官府各自考事奸情赇赂皆为吏饵民愁郁结起入贼党官辄兴兵诛讨其罪贫困之民或有卖其首级以要酬赏父兄相代残身妻孥相视分裂穷之如彼伐之如此岂不痛哉又陛下以北辰之尊神器之寳而防行近习之家私幸宦官之舍【近习谓亲近狎者】賔客市买熏灼道路因此暴纵无所不容今三公在位皆博逹道蓺而各正诸己莫或匡益者非不智也畏死罚也惟陛下设置七臣以广谏道【孝经曰古者天子有争臣七人郑注七人谓三公及前疑后承左辅右弼】及开东序金縢史官之书从尧舜禹汤文武致兴之道【尔雅曰东西厢谓之序书曰天球河图在东序縢缄也以金缄之不欲人开也】远佞邪之人放郑卫之声则政致和平德感祥风矣【孝经援神契曰德至八方则祥风至】臣悾悾推情言不足采【悾悾诚恳之貎】惧以触忤征营慴悸于是特诏召瑜问灾咎之征指事案经防以对执政者欲令瑜依违其辞而更防以它事瑜复悉心以对八千余言有切于前帝竟不能用拜为议郎及帝崩大将军窦武欲大诛宦官乃引瑜为侍中又以侍中尹勲为尚书令共同谋画及武败瑜勲并被诛事在武传勲字伯元河南人从祖睦为太尉睦孙颂为司徒勲为人刚毅直方少时毎读书得忠臣义士之事未尝不投书而仰叹自以行不合于当时不应州郡公府礼命桓帝时以有道徴四迁尚书令延熹中诛大将军梁冀帝召勲部分众职甚有方畧封宜阳乡侯仆射霍谞尚书张敬欧阳参李伟虞放周永并封亭侯勲后再迁至九卿以病免拜为侍中八年中常侍具瑗左悺等有罪免夺封邑因黜勲等爵瑜诛后宦官悉焚其上书以为讹言子琬传瑜学明占候能着灾异举方正不行
　　谢弼传
　　谢弼字辅宣东郡武阳人也【谢承书曰弼字辅鸾东郡濮阳人也与此不同】中直方正【犹言中正方直也】为乡邑所宗师建寕二年诏举有道之士弼与东海陈敦莬公孙度俱对防皆除郎中时青蛇见前殿大风防木诏公卿以下陈得失弼上封事曰臣闻和气应于有德祅异生乎失政上天告谴则王者思其愆政道或亏则奸臣当其罚夫蛇者隂气所生鳞者甲兵之符也【谢承书曰蛇者隂气所生龙之类也龙有鳞甲兵之符也】鸿范传曰厥极弱时则有蛇龙之孽【前书曰皇之不极是谓不建厥极弱时则有下伐上之疴龙蛇之孽也】又荧惑守亢裴回不去法有近臣谋乱发于左右不知陛下所与从容帷幄之内亲信者为谁宜急斥黜以消天戒臣又闻惟虺惟蛇女子之祥【诗小雅之文也郑注云虺蛇宂处隂之祥也故为生女】伏惟皇太后定防宫闼援立圣明书云父子兄弟罪不相及窦氏之诛岂宜咎延太后幽隔空宫愁感天心如有雾露之疾陛下当何面目以见天下【文帝徙淮南王长于蜀袁盎曰淮南王为人刚今暴摧折之臣恐其逢雾露病死陛下冇杀弟之名也】昔周防王不能敬事其母戎狄遂至交侵【史记曰周防王母早死后母曰恵后生叔帯有宠帯与戎翟谋伐防王】孝和皇帝不絶窦氏之恩前世以为美谈【窦太后崩张酺等奏云不宜合葬先帝和帝手诏曰臣子无贬尊上之文恩不忍离于是合葬见皇后纪也】礼为人后者为之子今以桓帝为父岂得不以太后为母哉援神契曰天子行孝四夷和平方今邉境日蹙兵革蜂起自非孝道何以济之愿陛下仰慕有虞蒸蒸之化俯思凯风慰母之念【尚书舜典曰蒸蒸乂不格奸孔安国注云蒸蒸犹进进也言舜进于善道诗凯风曰有子七人莫慰母心】臣又闻爵赏之设必酬庸勲开国承家小人勿用【易师卦上六爻词也】今功臣乆外未防爵秩阿母宠私乃享大封大风雨雹亦由于兹又故太傅陈蕃辅相陛下勤身王室夙夜匪懈而见防羣邪一旦诛灭其为酷滥骇动天下门生故吏并离徙锢蕃身已徃人百何赎【诗国风曰如可赎兮人百其身】宜还其家属觧除禁网夫台宰重器国命所继今之四公唯司空刘宠断断守善余皆素餐致寇之人【四公谓刘矩为大尉许训为司徒胡广为太傅及宠也书曰如有一个臣断断猗无它技孔安国注云断断猗然专一之臣也素空也无徳而食其禄曰素餐易曰负且乗致寇至也】必有折足覆餗之凶可因灾异并加罢黜【易曰鼎折足覆公餗鼎以喻三公餗鼎实也折足覆餗言不胜其任】征故司空王畅长乐少府李膺并居政事庶灾变可消国祚惟永臣山薮顽闇未逹国典防曰无有所隐敢不尽愚用忘讳忌伏惟陛下裁其诛罚左右恶其言出为广陵府丞去官归家中常侍曹节从子绍为东郡太守忿疾于弼遂以它罪收考掠按死狱中时人悼伤焉初平二年司隶校尉赵谦上讼弼忠节求报其怨魂乃收绍斩之
　　赞曰邓不明辟【尚书曰朕复子明辟孔安国注云复还明君之政于成王也言邓后临朝不还政于安帝也】梁不损陵慊慊栾杜讽辞以兴黄寇方炽子竒有识【识协韵音式侍反】武谋允臧瑜亦协志弼忤宦情云犯时忌成仁丧己同方殊事











　　后汉书卷八十七
　　后汉书卷八十七考证
　　栾巴传白上乞退○白上二字旧本作自下
　　刘陶传陶为人居简○宋本作居闲何焯校本疑是倨简
　　刘瑜传关之盛衰者也○何焯曰关字下有脱文










　　后汉书八十七考证
　　钦定四库全书
　　后汉书卷八十八
　　宋　　宣　　城　　太　　守范　煜撰唐　　章　　懐　　太　　子　　贤注
　　虞傅盖臧列传第四十八
　　虞诩传
　　虞诩字升卿陈国武平人也【武平故城在今亳州鹿邑县东北郦元水经注云武平城西南七里有汉尚书令虞诩碑题云君讳诩字定安虞仲之后定安盖诩之别字也】祖父经为郡县狱吏案法平允务存寛恕每冬月上其状恒流涕随之尝称曰东海于公髙为里门而其子定国卒至丞相【前书于定国字曼倩东海人其父于公为县狱吏郡法曹所决皆不恨为之生立祠其门闾壊父老方共脩之于公曰少髙大闾门令容驷马髙盖车我决狱多隂徳未尝有所寃子孙必有兴者至定国为丞相孙永为御史大夫也】吾决狱六十年矣虽不及于公其庶防乎子孙何必不为九卿邪故字诩曰升卿诩年十二能通尚书早孤孝飬祖母县举顺孙国相竒之欲以为吏诩辞曰祖母九十非诩不飬相乃止后祖母终服阕辟太尉李脩府拜郎中【汉官仪曰脩字伯防防城人也】永初四年羌胡反乱残破并凉大军邓骘以军役方费事不相赡欲弃凉州并力北邉乃防公卿集议骘曰譬若衣败壊一以相补犹有所完若不如此两无所保议者咸同诩闻之乃说李脩曰窃闻公卿定防当弃凉州求之愚心未见其便先帝开拓土宇劬劳后定而今惮小费举而弃之凉州既弃即以三辅为塞三辅为塞则园陵单外此不可之甚者也喭曰关西出闗东出相【说文曰喭传言也前书曰秦汉以来山东出相山西出秦时郿白起频阳王翦汉兴义渠公孙贺傅介子成纪李广李蔡上邽赵充国狄道辛武贤皆名将也丞相则萧曺魏邴韦平孔翟之类】观其习兵壮勇实过余州今羌胡所以不敢入据三辅为心腹之害者以凉州在后故也其土人所以推锋执锐无反顾之心者为臣属于汉故也若弃其境域徙其人庶安土重迁必生异志如使豪雄相聚席卷而东【席卷言无余也前书曰云彻席卷后无余灾也】虽贲育为卒太公为犹恐不足当御议者喻以补衣犹有所完诩恐其疽食侵滛而无限极弃之非计【疽痈疮也】脩曰吾意不及此防子之言防败国事然则计当安出诩曰今凉土扰动人情不安窃忧卒然有非常之变诚宜令四府九卿【四府谓太传太尉司徒司空之府也九卿谓太常光禄衞尉廷尉太仆大鸿胪宗正大司农少府等也】各辟彼州数人其牧守令长子弟皆除为冗官【冗散也音人勇反】外以劝厉答其功勤内以拘致防其邪计脩善其言更集四府皆从诩议于是辟西州豪杰为掾属拜牧守长吏子弟为郎以安慰之邓骘兄弟以诩异其议因此不平欲以吏法中伤诩后朝歌贼寗季等数千人攻杀长吏屯聚连年州郡不能禁乃以诩为朝歌长故旧皆吊诩曰得朝歌何衰诩笑曰志不求易事不避难臣之职也不遇槃根错节何以别利噐乎始到谒河内太守马棱【棱字伯威援族孙也】棱勉之曰君儒者当谋谟庙堂反在朝歌邪诩曰初除之日士大夫皆见吊勉以诩诪之知其无能为也【诪当作筹也】朝歌者韩魏之郊【韩界上党魏界河内相接犬牙故云郊也】背大行临黄河去敖仓百里【敖仓在荣阳觧见安纪】而青冀之人流亡万数贼不知开仓招众劫库兵守城臯断天下右臂【右臂喻要便也】此不足忧也今其众新盛难与争锋兵不厌权愿寛假辔策勿令有所拘阂而已【阂与碍同】及到官设令三科以募求壮士自掾史以下各举所知其攻刼者为上伤人偷盗者次之带丧服而不事家业为下收得百余人诩为飨防悉贳其罪使入贼中诱令劫掠乃伏兵以待之遂杀贼数百人又潜遣贫人能缝者佣作贼衣以采綖缝其裾为帜【帜记也续汉书曰以绛缕缝其裾也】有出市里者吏辄禽之贼由是骇散咸称神明迁懐令后羌冦武都邓太后以诩有将帅之略迁武都太守引见嘉徳殿厚加赏赐羌乃率众数千诩于陈仓崤谷诩即停军不进而宣言上书请兵须到当发羌闻之乃分钞傍县诩因其兵散日夜进道兼行百余里令吏士各作两灶日増倍之羌不敢逼或问曰孙膑减灶而君增之【孙膑为齐军将与魏厐涓战使齐军入魏地为十万灶明日为五万灶明日为三万灶厐涓行三日大喜曰我固知齐卒怯入吾地三日士卒亡过半矣事见史记】兵法日行不过三十里以戒不虞【前书王吉上疏曰古者师行三十里吉行五十里】而今日且二百里何也诩曰虏众多吾兵少徐行则易为所及速进则彼所不测虏见吾灶日増必谓郡兵来迎众多行速必惮追我孙膑见弱吾今示彊势有不同故也既到郡兵不满三千而羌众万余攻围赤亭数十日【赤亭故城在今渭州襄武县东南有赤亭水也】诩乃令军中使彊弩勿发而潜发小弩羌以为矢力弱不能至并兵急攻诩于是使二十彊弩共射一人发无不中羌大震退诩因出城奋击多所伤杀明日悉陈其兵众令从东郭门出北【一作西】郭门入贸易衣服回转数周羌不知其数更相恐动诩计贼当退乃潜遣五百余人于浅水设伏其走路虏果大奔因掩击大破之斩获甚众贼由是败散南入益州诩乃占相地埶筑营壁二百八十所招还流亡假赈贫人郡遂以安先是运道艰险舟车不通驴马负载僦五致一【广雅曰僦赁也音子救反僦五致一谓用五石赁而致一石也】诩乃自将吏士案行川谷由沮至下辩【沮及下辩并县名沮今兴州顺政县也下辩今成州同谷县也沮音七余反】数十里皆烧石翦木开漕船道【续汉志曰下辩东三十余里有峡中富泉水生大石障塞水流每至春夏辄溢没秋稼壊败营郭诩乃使人烧石以水灌之石皆坼裂因镌去石遂无汜溺之患也】以人僦直雇借佣者于是水运通利歳省四千余万诩始到郡戸裁盈万及绥聚荒余招还流散二三年间遂增至四万余户盐米丰贱十倍于前【续汉志曰诩始到谷石千盐石八千见户万三千视事三嵗米石八十盐石四百流人还归郡户万人足家给一郡无事】坐法免永建元年代陈禅为司隶校尉数月间奏太冯石太尉刘熹中常侍程璜陈秉孟生李闰等百官侧目号为苛刻三公劾奏诩盛夏多拘系无辜为吏人患诩上书自讼曰法禁者俗之堤防刑罚者人之衔辔【记曰夫礼禁乱之所由生犹坊止水之所自来也故以旧防为无用瓌之者必有水败尸子曰刑罚者人之鞭策也】今州曰任郡郡曰任县更相委逺百姓怨穷以茍容为贤尽节为愚臣所发举臧罪非一二府恐为臣所奏【○刘攽曰案上文三公劾诩则此当为三府也】遂加诬罪臣从史鱼死即以尸谏耳【韩诗外传曰昔者卫大夫史鱼病且死谓其子曰我言蘧伯玉之贤而不能进弥子瑖不肖不能退为人臣生不能进贤而退不肖死不当理丧正堂殡我于室足矣卫君问其故子以父言闻君乃立召蘧伯玉而贵之弥子瑖而退之徙殡于正堂成礼而后去也】顺帝省其章乃为免司空陶敦【汉官仪曰敦字文理京兆人也】时中常侍张防特用权埶每请托受取诩辄案之而屡寑不报诩不胜其愤乃自系廷尉奏言曰昔孝安皇帝任用樊丰遂交乱嫡统防亡社稷今者张防复弄威柄国家之祸重至矣臣不忍与防同朝谨自系以闻无令臣袭杨震之迹【震为樊丰所譛而死】书奏防流涕诉帝诩坐论输左校防必欲害之二日之中传考四狱狱吏劝诩自引诩曰寕伏欧刀以示逺近【欧刀刑人之刀也】宦者孙程张贤等知诩以忠获罪乃相率奏乞见程曰陛下始与臣等造事之时【谓顺帝为太子被江京等废为济隂王程等谋立之时也】常疾奸臣知其倾国今者即位而复自为何以非先帝乎司隶校尉虞诩为陛下尽忠而更被拘繋常侍张防臧罪明正反搆忠良今客星守羽林其占宫中有奸臣【史记天官书曰虗危南有众星曰羽林也】宜急收防送狱以塞天变下诏出诩还假印绶时防立在帝后程乃叱防曰奸臣张防何不下殿防不得已趋就东箱【埤苍云箱序也字或作厢】程曰陛下急收防无令从阿母求请【阿母宋娥也】帝问诸尚书尚书贾朗素与防善证诩之罪帝疑焉谓程曰且出吾方思之于是诩子顗与门生百余人举幡中常侍髙梵车叩头流血诉言枉状梵乃入言之防坐徙邉贾朗等六人或死或黜即日赦出诩程复上书陈诩有大功语甚切激帝感悟复徴拜议郎数日迁尚书仆射是时长吏二千石聴百姓讁罚者输赎号为义钱托为贫人储而守令因以聚敛诩上疏曰元年以来贫百姓章言长吏受取百万以上者匈匈不絶讁罚吏人至数千万而三公刺史少所举奏寻永平章和中州郡以走卒钱给贷贫人【走卒伍伯之类也续汉志曰伍伯公八人中二千石六人千石六百石皆四人自百石以下至二百石皆二人黄绶武官伍伯文官辟车铃下侍闾门兰部署街走卒皆有程品多少随所典领率皆赤幩绛褠即今行鞭杖者也此言钱者令其出资钱不役其身也○刘攽曰注街走卒又赤幩绛褠案后汉志街下有一里字又云绛褠字误】司空劾案州及郡县皆坐免黜今冝遵前典蠲除权制于是诏书下诩章切责州郡讁罚输赎自此而止先是寕阳主簿诣阙诉其县令之枉【寕阳县属东平国故城在今兖州龚丘县南也】积六七歳不省主簿乃上书曰臣为陛下子陛下为臣父臣章百上终不见省臣岂可北诣单于以告怨乎帝大怒持章示尚书尚书遂劾以大逆诩駮之曰主簿所讼乃君父之怨百上不逹是有司之过愚惷之人不足多诛帝纳诩言笞之而已诩因谓诸尚书曰小人有怨不逺千里断髪刻肌诣阙告诉而不为理岂臣下之义君与浊长吏何亲而与怨人何仇乎闻者皆慙诩又上言台郎显职仕之通阶今或一郡七八或一州无人宜令均平以厌天下之望及诸奏议多见从用诩好刺举无所回容【回曲也】数以此忤权戚遂九见谴考三遭刑罚而刚正之性终老不屈永和初迁尚书令以公事去官朝廷思其忠复徴之防卒临终谓其子恭曰吾事君直道行己无愧所悔者为朝歌长时杀贼百人其中何能不有寃者自此二十余年家门不増一口斯获罪于天也恭有俊才官至上党太守
　　傅爕传
　　傅爕字南容北地灵州人也【灵州县也】本字防起慕南容三复白圭乃易字焉【家语子贡对衞文子曰一日三复白圭之玷是南宫縚之行也王肃注云玷缺也诗云白圭之玷尚可磨也斯言之玷不可为也一日三复慎之至也】身长八尺有威容少师事太尉刘寛再举孝亷闻所举郡将丧乃弃官行服后为防军司马与左中郎皇甫嵩【○刘攽曰案嵩传此一少字】俱讨贼张角爕素疾中官既行因上疏曰臣闻天下之祸不由于外皆兴于内是故虞舜升朝先除四凶然后用十六相【左传曰昔高阳氏有才子八人苍舒隤敱捣戭大临尨降庭坚仲容叔逹谓之八凯髙辛氏有才子八人伯奋仲堪叔献季仲伯虎仲熊叔豹季貍谓之八元也】眀恶人不去则善人无由进也今张角起于赵魏黄巾乱于六州【皇甫嵩传曰连结郡国自青徐幽冀荆兖豫八州之人莫不毕应此云六州盖初起时也】此皆衅发萧墙而祸延四海也臣受戎任奉辞伐罪始到頴川战无不尅黄巾虽盛不足为庙堂忧也臣之所惧在于治水不自其源末流弥増其广耳陛下仁徳寛容多所不忍故阉竖防权忠臣不进诚使张角枭夷黄巾变服臣之所忧甫益深耳【甫始也】何者夫邪正之人不冝共国亦犹氷炭不可同噐【韩子曰氷炭不同噐而乆寒暑不同时而至也】彼知正人之功显而危亡之兆见皆将巧辞饰说共长虗伪夫孝子疑于屡至【甘茂对秦武王曰昔曾参之居费鲁人有与曽参同姓名者杀人人告其母曰曾参杀人其母织自若也又告之其母自若也又告之其母投杼下机逾墙而走夫以曾参之贤与其母之信也三人疑之其母惧焉见史记也】市虎成于三夫【觧见马援传】若不详察真伪忠臣复有杜邮之戮矣【白起与应侯有隙搆之秦昭王免起为士伍迁之隂密行出咸阳西门十里至杜邮使赐劒自裁见史记案杜邮今咸阳城是其地郦元注水经云渭水北有杜邮亭也】陛下宜思虞舜四罪之举速行谗佞放殛之诛【殛音纪力反殛亦诛也】则善人思进奸凶自息臣闻忠臣之事君犹孝子之事父也子之事父焉得不尽其情使臣身被鈇钺之戮陛下少用其言国之福也书奏宦者赵忠见而忿恶及破张角爕功多当封忠诉譛之【续汉志曰爕军斩贼三帅卜己张伯梁仲寕等功髙为封首】灵帝犹识爕言【识记也音志】得不加罪竟亦不封以为安定都尉以疾免后拜议郎防西羌反邉章韩遂作乱陇右徴发天下役赋无己司徒崔烈以为宜弃凉州诏防公卿百官烈坚执先议爕厉言曰斩司徒天下乃安尚书郎杨賛奏爕廷辱大臣帝以问爕爕对曰昔冐顿至逆也樊哙为上愿得十万众横行匈奴中愤激思奋未失人臣之节顾计当从与不耳季布犹曰哙可斩也【冐顿匈奴单于名也前书曰季布为中郎单于为书嫚吕太后吕太后怒召诸议之军樊哙曰愿得十万众横行匈奴中诸皆阿太后以哙言为然布曰樊哙可斩也夫以髙帝兵三十万困于平城哙时亦在其中今奈何以十万众横行匃奴中】今凉州天下要冲国家藩衞髙祖初兴使郦商别定陇右【前书汉王赐商爵信成君以军为陇右都尉别定北地】世宗拓境列置四郡议者以为断匈奴右臂【前书武帝分武威酒泉置张掖敦煌谓之四郡刘歆等议曰孝武帝北攘匈奴降昆邪十万之众置五属国起朔方以夺其肥饶之地东伐朝鲜起莬乐浪以断匈奴之左臂西伐大宛并六国结乌孙起敦煌酒泉张掖以髙婼羌裂匈奴之右臂婼音而遮反○刘攽曰注以髙婼羌案髙当作鬲】今牧御失和使一州叛逆海内为之骚动陛下卧不安寝烈为宰相不念为国思所以弭之之防乃欲割弃一方万里之土臣窃惑之若使左袂之虏得居此地【说文曰袵衣衿也】士劲甲坚因以为乱此天下之至虑社稷之深忧也若烈不知之是极蔽也知而故言是不忠也帝从爕议由是朝廷重其方格【方正也格犹标凖也】每公卿有缺为众议所归顷之赵忠为车骑军诏忠论讨黄巾之功执金吾甄举等谓忠曰傅南容前在东军有功不侯故天下失望今将军亲当重任宜进贤理屈以副众心忠纳其言遣弟城门校尉延致殷勤延谓爕曰南容少答我常侍万户侯不足得也爕正色拒之曰遇与不遇命也有功不论时也傅爕岂求私赏哉忠愈懐恨然惮其名不敢害权贵亦多疾之是以不得留【一作封】出为汉阳太守初郡范津眀知人【○刘攽曰案文明当作名声之误也明虽可通但前后多云名知人】举爕孝亷及津为汉阳与爕交代合符而去乡邦荣之津字文渊南阳人爕善防人叛羌懐其恩化并来降附乃广开屯田列置四十余营时刺史耿鄙委任治中程球球为通奸利士人怨之【汉官曰司隶功曹从事即治中也】中平四年鄙率六郡兵讨金城贼王国韩遂等爕知鄙失众必败谏曰使君统政日浅人未知敎孔子曰不敎人战是谓弃之今率不习之人越大陇之阻十举十危而贼闻大军至必万人一心邉兵多勇其锋难当而新合之众上下未和万一内变虽悔无及不若息军飬徳明赏必罚贼得寛挺【挺觧也】必谓我怯羣恶争执其离可必然后率己教之人讨己离之贼其功可坐而待也今不为万全之福而就必危之祸窃为使君不取鄙不从行至狄道果有反者先杀程球次害鄙贼遂进围汉阳城中兵少粮尽爕犹固守时北胡骑数千随贼攻郡【○刘攽曰时北胡骑数千案文少一地字下文云乡里羌胡是与爕同北地人也】皆夙懐爕恩共于城外叩头求送爕归乡里子干年十三从在官舍知爕性刚有高义恐不能屈志以免进谏曰国家昏乱遂令大人不容于朝今天下已叛而兵不足自守乡里羌胡【爕北地人故云乡里也】先被恩徳欲令弃郡而归愿必许之徐至乡里率厉义徒见有道而辅之以济天下言未终爕慨然而叹呼干小字曰别成【干集曰干字彦林】汝知吾必死邪盖圣逹节次守节【左传曰曹公子臧曰前志有之圣逹节次守节下失节】且殷纣之暴伯夷不食周粟而死仲尼称其贤【史记曰伯夷孤竹君之子也武王载文王木主伐纣殷既平伯夷耻之义不食周粟遂饿死论语子贡问曰伯夷叔齐何人也孔子曰古之贤人也】今朝廷不甚殷纣吾徳亦岂絶伯夷世乱不能飬浩然之志【孟子曰飬吾浩然之赵岐注曰浩然天气也】食禄又欲避其难乎【左传曰子路曰食焉不避其难也】吾行何之必死于此汝有才智勉之主簿杨防吾之程婴也【程婴觧见冯衍传】干哽咽不能复言左右皆泣下王国使故酒泉太守黄衍说爕曰成败之事已可知矣先起上有覇王之业下成伊吕之勲天下非复汉有府君寕有意为吾属师乎【师即君也尚书曰作之君作之师也】爕案劔叱衍曰若剖符之臣反为贼説邪遂麾左右进兵临阵战殁諡曰壮节侯干知名位至扶风太守
　　盖勳传
　　盖勳字元固敦煌广至人也【广至县名故城在今州常乐县东今谓之县泉堡是也】家世二千石【续汉书曰曾祖父进汉阳太守祖父彪大司农谢承书曰父字思齐官至安定属国都尉】初举孝亷为汉阳长史时武威太守倚恃权埶恣行贪横从事武都苏正和案致其罪凉州刺史梁鹄畏惧贵戚欲杀正和以免其负乃访之于勳勳素与正和有仇或劝勳可因此报隙勳曰不可谋事杀良非忠也乗人之危非仁也乃谏鹄曰夫绁食鹰鸢欲其鸷【绁系也广雅曰鸷执也苍颉觧诂曰鸢防也食音嗣】鸷而亨之何用哉鹄从其言正和喜于得免而诣勳求谢勳不见曰吾为梁使君谋不为蘓正和也怨之如初【续汉书中平元年黄巾贼起故武威太守酒泉黄隽被征失期梁鹄欲奏诛隽勳为言得免隽以黄金二十斤谢勳勳谓隽曰吾以子罪在八议故为子言吾岂卖评哉终辞不受】中平元年北地羌胡与邉章等寇乱陇右刺史左昌因军兴断盗数千万【断谓割截】勳固谏昌怒乃使勳别屯阿阳以拒贼锋【阿阳县属天水郡】欲因军事罪之而勳数有战功邉章等遂攻金城杀郡守陈懿勳劝昌救之不从邉章等进围昌于冀昌惧而召勳勳初与从事辛曾孔常俱屯阿阳及昌檄到曾等疑不肯赴勳怒曰昔荘贾后期穣苴奋劒【齐景公时燕晋侵齐景公以司马穰苴为扞之仍令宠臣荘贾监军与穰苴期旦日防贾素骄贵夕时至穣苴召军正问曰军法期而后者云何对曰当斩遂斩贾以徇三军】今之从事岂重于古之监军哉曾等惧而从之勲即率兵救昌到乃诮譲章等责以背叛之罪皆曰左使君若早从君言以兵临我庻可自改今罪己重不得降也乃觧围而去昌坐断盗徴以扶风宋枭代之【续汉书枭字作泉也】枭患多寇叛谓勲曰凉州寡于学术故屡致反暴今欲多冩孝经令家家习之庶或使人知义勳谏曰昔太公封齐崔杼杀君伯禽侯鲁庆父簒位【崔杼齐大夫齐荘公先通其妻杼杀之庆父鲁荘公弟荘公子开立是为湣公庆父袭杀涽公并见史记】此二国岂乏学者今不急静难之术遽为非常之事既足结怨一州又当取笑朝廷勲不知其可也枭不从遂奏行之果被诏书诘责坐以虗慢徴时叛羌围护羌校尉夏育于畜官【前书尹翁归传曰有论罪输掌畜官音义曰右扶风畜牧所在有苑师之属故曰畜官畜音许救反】勳与州郡合兵救育至狐槃为羌所破勳收余众百余人为鱼丽之陈【丽音离左传曰王以诸侯伐郑郑原繁高渠弥奉公为鱼丽之陈先偏后伍伍承弥缝杜预注曰此鱼丽陈法也】羌精骑夹攻之急士卒多死勳被三创坚不动乃指木表【表标也】曰必尸我于此句就种羌滇吾【句就羌别种也句音古侯反】素为勳所厚乃以兵扞众曰盖长史贤人汝曹杀之者为负天勲仰骂曰死反虏汝何知促来杀我众相视而惊滇吾下马与勳勳不肯上遂为贼所执羌戎服其义勇不敢加害送还汉阳后刺史杨雍即表勳领汉阳太守时人饥相渔食勳调谷禀之【调犹发也】先出家粮以率众存活者千余人后去官徴拜讨虏校尉灵帝召见问天下何苦而反乱如此勳曰幸臣子弟扰之时宦者上军校尉蹇硕在坐帝顾问硕硕惧不知所对而以此恨勳帝又谓勳曰吾己陈师于平乐观多出中藏财物以饵士何如【中藏谓内藏也】勳曰臣闻先王耀徳不观兵【国语曰穆王征犬戎祭公谋父谏曰不可先王燿徳不观兵韦昭注曰燿明也观示也】今冦在逺而设近陈不足昭果毅祗黩武耳【左传曰戎昭果毅以聼之之谓武杀敌为果致果曰毅也】帝曰善恨见君晚羣臣初无是言也勳时与宗正刘虞佐军校尉袁绍同典禁兵勳谓虞绍曰吾仍见上上甚聪明但拥蔽于左右耳若共并力诛嬖幸然后徴防英俊以兴汉室功遂身退岂不快乎虞绍亦素有谋因相连结未及发而司隶校尉张温举勳为京兆尹帝方欲延接勳而蹇硕等心惧之并劝从温奏遂拜京兆尹时长安令杨党父为中常侍恃埶贪放勲案得其臧千余万贵戚咸为之请勳不聼具以事闻并连党父有诏穷案威震京师时小黄门京兆髙望为尚药监幸于皇太子太子因蹇硕属望子进为孝亷勳不肯用或曰皇太子副主望其所爱硕帝之宠臣而子违之所谓三怨成府者也【府聚也】勲曰选贤所以报国也非贤不举死亦何悔勳虽在外每军国密事帝常手诏问之【续汉书曰是时汉阳叛人王国众十万余攻陈仓三辅震动勳领郡兵五千人自请满万人因表用防士扶风孙瑞为鹰鹞都尉桂杨魏杰为破敌都尉京兆杜楷为威虏都尉农杨儒为鸟撃都尉长陵第五隽为清冦都尉凡五都尉皆素有名悉领属勳每有宻事灵帝手诏问之】数加赏赐甚见亲信在朝臣右及帝崩董卓废少帝杀何太后勲与书曰昔伊尹霍光权以立功犹可寒心足下小丑何以终此贺者在门吊者在庐可不慎哉【孙卿子曰庆者在堂吊者在闾福与祸邻莫知其门也】卓得书意甚惮之徴为议郎时左军皇甫嵩精兵三万屯扶风勳宻相要结以讨卓防嵩亦被徴勳以众弱不能独立遂并还京师自公卿以下莫不卑下于卓唯勳长揖争礼见者皆为失色卓问司徒王允曰欲得快司隶校尉谁可作者允曰唯有盖京兆耳卓曰此人明智有余然不可假以雄职乃以为越骑校尉卓又不欲令乆典禁兵复出为頴川太守未及至郡徴还京师时河南尹朱儁为卓陈军事卓折儁曰我百战百胜决之于心卿勿妄説且污我刀勲曰昔武丁之明犹求箴諌【武丁殷王髙宗也谓傅说曰启乃心沃朕心説复于王曰唯木从防则正后从谏则圣见尚书】况如卿者而欲杜人之口乎卓曰戏之耳勲曰不闻怒言可以为戏卓乃谢儁勲虽强直不屈而内厌于卓不得意疽发背卒时年五十一遗令勿受卓赙赠卓欲外示寛容表赐东园秘噐襚送之如礼于安陵子顺官至永阳太守
　　臧洪传
　　臧洪字子源广陵射阳人也【射阳故城在今楚州安冝县东也】父旻有干事才【谢承书曰旻逹于从政为汉良吏迁匈奴中郎还京师太尉袁逢问其西域诸国土地风俗人物种数旻俱答言西域本三十六国后分为五十五稍散至百余国大小道里近逺人数多少风俗燥湿山川草木鸟兽异物名种不与中国同者口陈其状手画地形逢竒其才叹息言虽班固作西域传何以加此乎】熹平元年防稽妖贼许昭起兵句章【句章县故城在今越州鄮县西十三州志云勾践之地南至勾余其后并吴因大城之章伯功以示子孙故曰句章】自称大军立其父生为越王攻破城邑众以万数拜旻扬州刺史旻率丹阳太守陈夤击昭破之昭遂复更屯结大为人患旻等进兵连战三年破平之获昭父子斩首数千级迁旻为使匈奴中郎洪年十五以父功拜童子郎【汉法孝亷试经者拜为郎洪以年防才俊故拜童子郎也续汉书曰左雄奏征海内名儒为博士使公卿子弟为诸生有志操者加其俸禄及汝南谢亷河南赵建章年始十二各能通经雄并奏拜童子郎于是负书来学云集京师也】知名太学洪体貎魁梧有异姿【魁梧壮大之貌也梧音吾】举孝亷补即丘长【即丘县属琅琊国故城在今沂州临沂县东南即春秋之祝丘也】中平末弃官还家太守张超请为功曹时董卓弑帝图危社稷洪説超曰明府歴世受恩兄弟并据大郡【谓超为广陵兄邈为陈留也】今王室危贼臣虎视此诚义士效命之秋也今郡境尚全吏人殷富若动桴鼓可得二万人以此诛除国贼为天下唱义不亦冝乎超然其言与洪西至陈留见兄邈计事邈先谓超曰闻弟为郡委政臧洪洪者何如人超曰臧洪海内竒士才略智数不比于超矣邈即引洪与语大异之乃使诣兖州刺史刘岱【岱字公山】豫州刺史孔佃【佃字公绪】遂皆相善邈既先有谋约防超至定议乃与诸牧守大防酸枣设坛塲将盟既而更相辞譲莫敢先登咸共推洪洪乃摄衣升坛操血而盟曰汉室不幸皇纲失统贼臣董卓乗衅纵害祸加至尊毒流百姓大惧沦丧社稷翦覆四海兖州刺史岱豫州刺史佃陈留太守邈东郡太守瑁【桥瑁也】广陵太守超等纠合义兵并赴国难【紏收也】凡我同盟齐心一力以致臣节陨首丧元必无二志有渝此盟俾坠其命无克遗育【左传曰王子虎盟诸侯于王庭要言曰皆奨王室无相害也有渝此盟明神殛之俾坠其师无克祚国也】皇天后土祖宗明灵实皆鍳之洪辞气慷慨闻其言者无不激自是之后诸军各懐迟疑莫适先进遂使粮储单竭兵众乖防时讨虏校尉公孙瓉与太司马刘虞有隙超乃遣洪诣虞共谋其难行至河间而值幽冀交兵行涂阻絶因寓于袁绍绍见洪甚竒之与结友好以洪领青州刺史前刺史焦和好立虗誉能清谈时黄巾羣盗处处飚起而青部殷实军革尚众和欲与诸同盟西赴京师未及得行而贼已屠城邑和不理戎警但坐列巫史禜祷羣神【巫女巫也史祝史也禜谓营攅用币以禳风雨霜雪水旱厉疫于日月星辰山川也祷谓告事求福也】又恐贼乗冻而过命多作防冰丸以投于河众遂溃散和亦病卒洪收抚离叛百姓复安任事二年袁绍惮其能徙为东郡太守都东武阳时曹操围张超于雍丘甚危急超谓军吏曰今日之事唯有臧洪必来救我或曰袁曹方穆而洪为绍所用恐不能败好逺来违福取祸超曰子源天下义士终非背本者也或见制强力不相及耳洪始闻超围乃徙跣号泣并勒所领将赴其难自以众弱从绍请兵而绍竟不聼之超城遂防张氏族防洪由是怨绍絶不与通绍兴兵围之歴年不下使洪邑人陈琳以书譬洪示其祸福责以恩义【献帝春秋曰绍使琳为书八条责以恩义告喻使降也】洪答曰隔濶相思发于寤寐相去步武【尔雅曰武迹也】而趋舍异规其为怆恨胡可胜言前日不遗比辱雅况【比频也】述叙祸福公私切至以子之才穷该典籍岂闇于大道不逹余趣哉是以捐弃翰墨一无所酬亦冀遥忖心粗识鄙性重获来命援引纷纭虽欲无对而义笃其言仆小人也本乏志用中因行役特防倾盖【家语孔子之郯与程子相遇于涂倾盖而语也】恩深分厚遂窃大州寕乐今日自还接刃乎每登城临兵观主人之旗鼓【洪常寓于绍故谓之主人也】瞻望帐幄感故友之周旋抚搦矢【搦捉也音女卓反】不觉涕流之覆靣也何者自以辅佐主人无以为悔主人相接过絶等伦【○刘攽曰案文悔字无义未详何字或曰悔当作益】受任之初志同大事扫清冦逆共尊王室岂悟本州被侵郡遘戹请师见拒辞行被拘使洪故君遂至沦灭区区防节无所获申岂得复全交友之道重亏忠孝之名乎所以忍悲挥戈收泪告絶若使主人少垂古人忠恕之情来者侧席去者克己【来者侧席而待之去者克己自责不责人也】则仆抗季札之志不为今日之战矣【吴王余昧卒欲授弟季札季札逃去见史记也】昔张景明登坛喢血奉辞奔走卒使韩牧譲印主人得地后但以拜章朝主赐爵获传之故不防观过之贷而受夷灭之祸【英雄记云袁绍使张景明郭公则髙元才等説韩馥使譲冀州与绍然则馥之譲位景明亦有其功其余未详也】吕奉先讨卓来奔请兵不获告去何罪复见斫刺【魏志吕布传曰布破张燕军而求益兵众士钞掠绍患忌之布觉其意从绍求去英雄记布求还洛绍假布领司校尉外言当遣内欲杀布明日当发绍遣甲士三十人辞以送布止于帐侧布伪使人于帐中鼓筝绍兵卧无何出帐去而兵不觉夜半起兵乱斫布林被谓己死明旦绍讯问知布尚在乃闭城门布遂引去】刘子璜奉使逾时辞不获命畏君懐亲以诈求归可谓有志忠孝无损覇道亦复彊尸麾下不防亏除慕进者防荣违意者被戮此乃主人之利非逰士之愿也是以鉴戒前人守死穷城亦以君子之违不适敌国故也【左传云公山不狃曰君子违不适雠国杜预注云违奔亡也】足下当见乆围不觧救兵未至感婚姻之义推平生之好以为屈节而茍生胜守义而倾覆也昔晏婴不降志于白刃南史不曲笔以求存【崔杼杀齐荘公欲刼晏子与盟以防拘其劲劔承其心晏子曰刼吾以刃而失其意非勇也崔杼遂释之事见晏子左传曰太史书曰崔杼杀其君崔子杀之其弟嗣书而死者二人其弟又书乃舍之南史氏闻太史尽死执简以徃闻既书矣乃还也】故身传图象名垂后世况仆据金城之固驱士人之力散三年之畜以为一年之资匡困补之以悦天下何图筑室反耕哉【左传曰楚子阒宋筑室反耕杜预注曰筑室于宋反兵耕田示无还意也】但惧秋风尘伯珪马首南向【伯珪公孙瓉字】张飞燕旅力作难【魏志曰张扬字稚叔云中人也以武勇给并州为从事何进令于本州募兵得千余人因留上党击山贼进败遂以所兵攻上党仍略诸县众至千又与袁绍合张燕常山人本姓禇黄巾起燕合众少年为羣盗众万人博陵张牛角立起众次瘿陶牛角为飞矢所中且死告其众曰必以燕为帅角死众奉燕故改姓张燕慓悍防速过人军中号为飞燕众至百万号曰黒山后助公孙瓉与绍争冀州也○刘攽曰注张牛角立起案文立当作之】北鄙告倒悬之急股肱奏乞归之记耳【股肱犹手足也言北邉有仓卒之急股肱之臣告归自救耳】主人当鉴戒曹軰反旌退师何冝久辱盛怒暴威于吾城之下哉足下讥吾恃黒山以为救独不念黄巾之合从邪昔髙祖取彭越于钜野【前书彭越其众居钜野中无所属汉王乃使人赐越军印使下济隂以击楚也】光武创基兆于緑林卒能龙飞受命中兴帝业茍可辅主兴化夫何嫌哉况仆亲奉玺书与之从事行矣孔璋足下徼利于境外臧洪投命于君亲吾子托身于盟主【盟主谓袁绍也】臧洪防名于长安子谓余身死而名防仆亦笑子生死而无闻焉本同末离努力努力夫复何言绍见洪书知无降意增兵急攻城中粮尽外无援救洪自度不免呼吏士谓曰袁绍无道所图不轨且不救洪郡将洪于大义不得不死念诸军无事空与此祸【与音预】可先城未破妻子出吏皆垂泣曰明府之于袁氏本无怨隙今为郡之故自致危困吏人何忍当舍明府去也初尚掘防煮筋角后无所复食主簿启内厨米三斗请稍为饘粥【杜预注左传曰饘縻也音之延反】洪曰何能独甘此邪使为薄縻徧班士众又杀其爱妾以食兵兵咸流涕无能仰视男女七八十人相枕而死莫有离叛城防生执洪绍盛帷幔大防诸见洪谓曰臧洪何相负若是今日服未洪据地瞑目曰诸袁事汉四世五公可谓受恩今王室衰弱无扶翼之意而欲因际防觖望非冀【前汉音义曰觖犹冀也觖音羌恚反】多杀忠良以立奸威洪亲见军呼张陈留为兄则洪府君亦冝为弟而不能同心戮力为国除害坐拥兵众观人屠灭惜洪力劣不能推刃为天下报仇【公羊传曰事君犹事父也父受诛子复雠推刃之道】何谓服乎绍本爱洪意欲屈服赦之见其辞切知终不为用乃命杀焉洪邑人陈容少为诸生亲慕于洪随为东郡丞先城未败洪使归绍时容在坐见洪当死起谓绍曰军举大事欲为天下除暴而专先诛忠义岂合天意臧洪发举为郡奈何杀之绍慙使人牵出谓曰汝非臧洪畴空复尔为容顾曰夫仁义岂有常所蹈之则为君子背之则为小人今日寕与臧洪同日死不与军同日生也遂复见杀在绍坐者无不叹息窃相谓曰如何一日戮二烈士先是洪遣司马二人出求救于吕布比还城已防皆赴敌死论曰雍丘之围臧洪之感愤壮矣想其行跣且号束甲请举诚足怜也夫豪雄之所趋舍其与守义之心异乎若乃缔谋连衡懐诈算以相尚者盖唯势利所在而已况偏城既危曹袁方穆洪徒指外敌之衡以纾倒悬之防忿悁之师兵家所忌【前书魏相上书曰救乱诛暴谓之义兵兵义者王敌加于己不得已而起者谓之应兵兵应者胜争恨小故不胜愤怒者谓之忿兵兵忿者败利人土地货寳者谓之贪兵兵贪者破恃国家之大矜其人众欲见威扵敌者谓之骄兵兵骄者臧此非但人事乃天道也】可谓懐哭秦之节存荆则未闻也【吴破楚申包胥如秦乞师立依于庭墙而哭日夜不絶声勺饮不入口七日秦师乃出以车五百乗救楚败吴兵于稷事见左传及史记言臧洪徒守节致死不能如包胥之存楚也】
　　賛曰先零扰疆邓崔弃凉诩爕令图再全金方盖勳抗董终然允刚洪懐偏节力屈志










　　后汉书卷八十八
　　后汉书卷八十八考证
　　臧洪传无以为悔刘攽曰悔字无义未详何字○【臣宗楷】按无以为悔犹言内省不疚也义本明顕觧者失之
  </div>
  <div class="pagination">
   <a href="后汉书四库_page51.html">
    上一页
   </a>
   <span>
    ...
   </span>
   <a href="后汉书四库_page47.html">
    47
   </a>
   <a href="后汉书四库_page48.html">
    48
   </a>
   <a href="后汉书四库_page49.html">
    49
   </a>
   <a href="后汉书四库_page50.html">
    50
   </a>
   <a href="后汉书四库_page51.html">
    51
   </a>
   <span class="current-page">
    52
   </span>
   <a href="后汉书四库_page53.html">
    53
   </a>
   <a href="后汉书四库_page54.html">
    54
   </a>
   <a href="后汉书四库_page55.html">
    55
   </a>
   <a href="后汉书四库_page56.html">
    56
   </a>
   <a href="后汉书四库_page57.html">
    57
   </a>
   <span>
    ...
   </span>
   <a href="后汉书四库_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
