<!DOCTYPE html>
<html>
<head>
    <meta charset="UTF-8">
    <title>辽史 - 第 198 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 198 页/共 221 页</h1>
    <div class="content">　　乾统初，出为安东军节度使，卒。

　　耶律玦，字吾展，遥辇鲜质可汗之後。

　　重熙初，召修国史，补符宝郎，累迁知北院副部署事。入见太后，后顾左右曰：「先皇谓　必为伟人，果然。」除枢密副使，出为西南面招讨都监，历同签南京留守事、南面林牙。皇弟秦国王为辽兴军节度使，以同知使事，多所匡正。十年，复为枢密副使。咸雍初，兼北院副部署。及秦国王为西京留守，请　为佐，从之。岁中狱空者三，召为孟父房敞稳。

　　没喜货殖，帝知其贫，赐宫户十。尝谓宰相曰：「契丹忠正无如　者，汉人则刘伸而已。然熟察之，优於伸。」先是，西北诸部久不能平，上遣　问状，执弛慢者痛绳之。以酒疾卒。

　　耶律仆里笃，字燕隐，六院林牙突吕不也四世孙。<四>

　　开泰间，为本班郎君。有捕盗功，枢密使萧朴荐之，迁率府率。太平中，同知南院宣徽事，累迁彰圣军节度使。

　　重熙十六年，<五>知兴中府，以狱空闻。十八年，伐夏，摄西南面招讨使。十九年，夏人侵金肃军，败之，斩首万馀级，加右武卫上将军。时近边群牧数被寇掠，迁倒塌岭都监以治之，桴鼓不鸣。二十年，知金肃军事。宰相赵惟节总领边城挢道刍粟，请贰，帝命仆里笃副之，以称职闻。

　　清宁初，历长宁、匡义二军节度使，致仕。咸雍间卒。子阿固质，终倒塌岭都监。

　　论曰：韩八因帝微行，才始见售。及任以事，落落知大体，不负上之知矣。唐古、术哲经略西北边，劝农积粟，训练士卒，敌人不敢犯。　以忠直见称於上，仆里笃以干敏为宰相佐，在镇俱以狱空闻。之数人者，岂特甲胄之士，抑亦李牧、程不识之亚欤。

※校勘记

　　一∶　北院详稳古之五世孙　北院详稳，卷七五古传作右皮室详稳。

　　二∶　十二年再为北院大王　按纪重熙十二年五月作南院大王，又十七年十月南院大王耶律韩八薨。与此歧互。

　　三∶　历豪州刺史　豪州，纪开泰二年四月、保大三年正月同；地理志一、兵卫志下并作壕州。

　　四∶　六院林牙突吕不也四世孙卷七五有突吕不传。卷九二耶律古昱传亦作突吕不。

　　五∶　重熙十六年　重熙二字原脱。按太平止十一年，以後为重熙，据补。

　





第九十二卷　　列传第二十二

萧夺刺萧普达耶律侯哂耶律古昱耶律独挴萧韩家萧乌野

　　萧夺剌，字　懒，遥辇　可汗宫人。祖涅鲁古，北院枢密副使。父撒抹，字胡独堇，重熙初补祗候郎君，累迁北面林牙。十九年，从耶律宜新、萧蒲奴伐夏，至萧惠败绩之地，获侦候者，知人烟聚落，多国人陷没而不能还者，尽俘以归，拜大父敞稳，知山北道边境事。清宁初，历西南面、西北路招讨使，加同中书门下平章事，卒。

　　夺剌体貌丰伟，骑射绝人。由祗候郎君升汉人行宫副部署。後为乌古敌烈统军使，克敌有功，加龙虎卫上将军，授西北路招讨使。因陈北边利害，请以本路诸部与倒塌岭统军司连兵屯戍。再表，不纳。改东北路统军使。

　　乾统元年，以久练边事，复为西北路招讨使。北阻卜耶睹刮率邻部来侵，夺剌逆击，追奔数十里。二年，乘耶睹刮无备，以轻骑袭之，获马万五千疋，牛羊称是。

　　先是，有诏方面无事，招讨、副统军、都监内一员入觐。是时同僚皆阙，夺剌以军事付幕吏而朝，坐是免官。改西京留守，复为东北路统军使。卒于官。

　　萧普达，字弹隐。统和初，为南院承旨。开泰六年，出为乌古部节度使。七年，敌烈部叛，讨平之，徙乌古敌烈部都监。遣敌烈骑卒取北阻卜名马以献，赐诏褒奖。重熙初，改乌古敌烈部都详稳，讨诸蕃有功。

　　普达深练边事，能以悦使人。有所俘获，悉散麾下，由是大得众心。历西南面招讨使。　项叛入西夏，普达讨之，中流矢，殁于阵。帝闻，惜之，赙赠加厚。

　　耶律侯哂，字秃宁，北院夷离堇蒲古只之後。祖查只，北院大王。父忽古，黄皮室详稳。

　　侯哂初为西南巡边官，以廉洁称，累迁南京统军使，寻为北院大王。<一>重熙十一年，　项部人多叛入西夏，侯哂受诏，巡西边沿河要地，多建城堡以镇之，徙东京留守。十三年，与知府萧欧里斯讨蒲卢毛朵部有功，<二>加兼侍中。致仕，卒。

　　耶律古昱，字磨鲁堇，北院林牙突吕不四世孙。有膂力，工驰射。

　　开泰间，为乌古敌烈部都监。会部人叛，从枢密使耶律世良讨平之，以功诏镇抚西北部。教以种树、畜牧，不数年，民多富实。中京盗起，命古昱为巡逻使，悉擒之。上亲征渤海，<三>将黄皮室军，有破敌功，累迁御史中丞，寻授开远军节度使，徙镇归德。

　　重熙二十一年，<四>改天成军节度使，卒于官，年七十，赠同中书门下平章事。二子：宜新，兀没。

　　宜新，重熙间从萧惠讨西夏。惠败绩，宜新一军独全，拜北院大王。

　　兀没，大康三年为汉人行宫副部署。乙辛诬害太子，词连兀没，帝释之。是秋，乙辛复奏与萧杨九私议宫　事，被害。乾统间，赠同中书门下平章事。

　　耶律独挴，字胡独堇，太师古昱之子。

　　重熙初，为左护卫，将禁兵从伐夏有功，授十二行纠司徒。再举伐夏，独挴括山西诸郡马。还，迁拽剌详稳。西南未平，命独挴同知金肃军事，夏人来侵，击败之，进涅剌奥隗部节度使。

　　清宁元年，召为皇太后左护卫太保。四年，改宁远军节度使。东路饥，奏振之。历五国、乌古部、辽兴军三镇节度使，四捷军详稳。大康元年卒，追赠同中书门下平章事。子阿思，有传。

　　萧韩家，<五>国舅之族。性端简，谨愿，动循礼法。

　　清宁中，为护卫太保。大康二年，迁知北院枢密副使。三年，经画西南边天池旧堑，立堡砦，正疆界，刻石而还，为汉人行宫都部署。是年秋猎，堕马卒。

　　萧乌野，字草隐，其先出兴圣宫分，观察使塔里直之孙也。性孝悌，尚礼法，雅为乡党所称。

　　重熙中，补护卫，兴宗见其勤恪，迁护卫太保。清宁九年，佐耶律仁先平重元乱，<六>以功加团练使。时敌烈部数为邻部侵扰，民多困弊，命乌野为敌烈部节度使，恤困穷，省徭役，不数月，部人以安。寻以母老，归养于家。母亡，尤极哀毁。服阕，历官兴圣、延庆二宫使，卒。

　　论曰：乌古敌烈，大部也，夺刺为统军，克敌有功；普达居详稳，悦以使人。西北，重镇也，侯哂巡边以廉称；古昱镇抚而民富；独挴驻金肃而夏人不敢东猎。噫！每人内附，方面以宁，虽朝廷处置得宜，而诸将之力抑亦何可少哉。

※校勘记

　　一∶　累迁南京统军使寻为北院大王按纪重熙六年六月，以北院大王侯哂为南京统军使。

　　二∶　与知府萧欧里斯讨蒲卢毛朵部有功　萧欧里斯，纪重熙十三年四月作耶律欧里斯。

　　三∶　上亲征渤海　按此即开泰四年用兵事，应指高丽，非渤海。

　　四∶　重熙二十一年　重熙二字原脱。按开泰、太平均无二十一年，开泰四年从征之後，纪太平七年十一月，以古昱为北院大王，传亦漏载。太平之後为重熙，据补。

　　五∶　萧韩家　按纪大康三年七月、八月并作萧韩家奴。此脱奴字。

　　六∶　清宁九年佐耶律仁先平重元乱　按佐耶律仁先平重元事，原附叙於重熙之後，无清宁纪年。检纪重元叛乱在清宁九年，据补。

　



</div>
    <div class="pagination">
<a href="辽史_page197.html">上一页</a><span>...</span><a href="辽史_page193.html">193</a><a href="辽史_page194.html">194</a><a href="辽史_page195.html">195</a><a href="辽史_page196.html">196</a><a href="辽史_page197.html">197</a><span class="current-page">198</span><a href="辽史_page199.html">199</a><a href="辽史_page200.html">200</a><a href="辽史_page201.html">201</a><a href="辽史_page202.html">202</a><a href="辽史_page203.html">203</a><span>...</span><a href="辽史_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
