<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 221 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 221 页/共 291 页
  </h1>
  <div class="content">
   既而罗泽南卒於军，续宾代将，召宽世回营。迭破贼於双凤山、鲁家港、小龟山，克武汉，复大冶、兴国，擢副将。七年，从攻九江，破援贼於童司簰，毁其垒，赐号义勇巴图鲁。破小池口贼屯，会克湖口，复彭泽。贼由临江犯兴国，宽世率千六百人击走之。八年，回援湖北，战麻城西南斗坡山。贼设伏，以马队诱战，宽世待其近，突击之，遂破其伏军，进克黄安，而麻城亦下。大军克九江，论功，以总兵记名。
　　从李续宾进军安徽，战枫香铺、小池驿，克太湖、潜山，捣舒城，宽世皆为军锋。十月，进攻三河，续宾战没，宽世敛馀众守二日，弹丸俱尽，夜率亲卒突围，受重伤。是年冬，授湖南永州镇总兵。九年，石达开犯湖南，巡抚骆秉章令宽世募新军二千援祁阳。破贼长庆桥，又败之长叶岭。进援宝庆，屯城东，连败贼长冲口、五里牌。李续宜援师至，会诸军内外夹击，贼解围走。回剿永州土匪，平之。十一年，擢湖南提督。
　　同治元年，赴安徽助剿，驻守桐城。二年，捻匪马融和犯桐城，击走之，移防六安。皖北渐定，调守安庆。三年，赴援江西，克东乡。四年，破霆军叛勇，追贼入广东，会诸军歼贼於嘉应。五年，回湖南提督任。伤发，乞休。光绪十三年，卒。
　　石清吉，字祥瑞，直隶沙河人。道光二十一年武进士，官三等侍卫。咸丰初，出为湖北郧阳镇守备，从剿黄陂、崇阳、应城，累擢参将。克安陆、京山皆有功，以勇称，所统曰飞虎军。寻隶将军都兴阿军，常从多隆阿转战。七年，援蕲州，拔太湖，攻安庆。八年，由安庆退保宿松，大战破贼。九年，攻太湖。十年，大战小池，克太湖，功皆最。十一年，安庆既下，会诸军克桐城。
　　同治元年，从攻庐州，清吉屯城西北，破贼垒，擒斩数千。进毁贼栅，树云梯攻城，贼方死拒，而陈玉成兵败遽去，遂由西门攻入，克庐州。清吉累以战功赐号幹勇巴图鲁，擢总兵，加提督衔。多隆阿督师赴陕西，以清吉统五千人留守庐州。二年，苗沛霖复叛，庐、寿、开土蜂匪起，清吉悉剿平之。粤、捻诸匪合扰豫、楚之交，清吉赴援湖北，屯孝感、黄冈，拔难民近万。
　　三年九月，匪酋陈得才、马融和合犯蕲水，围副都统富森保於关口。清吉率军驰援，会大雾，贼马步数万麕集。清吉进至药山，贼渡河抄后路，围数重，截其四营为二。自辰至午，血战，被九创，殒於阵。从战殁者，副将江星南、谷明发，游击曾占彪、段会元。事闻，诏视提督阵亡例赐恤，入祀京师昭忠祠，予骑都尉世职，谥威毅，建专祠。
　　余际昌，湖北穀城人。咸丰初入伍，剿匪积功至守备，署抚标右营游击，为巡抚胡林翼所识拔。七年，从战黄梅、广济。八年，陈玉成自太湖窜蕲州，际昌奉檄防皖、楚之交，败贼南阳河，毁贼垒三十馀，擒贼目。贼走英山，追蹑之，复其城，擢游击。又破贼弥陀寺，晋参将。李续宾军覆三河，潜山、太湖复陷，际昌屯英山，遏潜、太之冲。九年，进拔天堂。贼大举来争，际昌败诸王婆坳，追至鸡冠岭而还。再败贼槎水畈，斩馘千馀。时大军围太湖急，陈玉成纠党十馀万相持小池驿。十年正月，际昌偕金国琛由间道出高横岭，与诸军夹击，大破之，遂复太湖，乘胜会攻克潜山，擢副将，署湖北督标中军副将。陈玉成自六安回援安庆，霍山复陷。际昌偕总兵成大吉击破之，复霍山，加总兵衔。十一年，陈玉成入霍山，自黑石渡扑乐兒岭。际昌军溃，贼上窜黄州，革职留营。寻从克黄州，率新募昌胜五营援河南。
　　同治元年，屯陈留。捻匪麕集杞县，际昌驰击，大破之，进拔焦、赵二寨，复原官，赐号伟勇巴图鲁。十月，攻捻於汝宁，破平舆寨，生擒贼酋陈文，诏以总兵记名。僧格林沁嘉其勇，令充翼长，从剿涡河，斩贼渠杨兴太等。二年春，追破陈大喜於阜阳吴老庄。捻首张总愚窜侯集，际昌会张曜夜袭之，擒其党独角虎、周马，授河北镇总兵。夏，逐贼楚、豫间，败之麻城，蹑至方家寨，中伏力战，受三十馀创，死之。赠提督，予骑都尉世职，谥威毅。
　　林文察，字子明，福建台湾人。咸丰八年，从剿台湾淡水土匪，捐饷助军，以游击留福建补用。十年，九垄山匪郭万淙掠建宁、邵武间，汀州、龙严匪胡熊扰宁洋、永安。文察随军进剿，擒其党百馀人。郭万淙遁据邵武上山坊，文察合军蹙之，降其众，复破胡熊於东板土寨，擒之，擢参将，赐号固勇巴图鲁。十一年，援浙，克江山，晋副将，晋号乌讷思齐巴图鲁。汀州、连城相继陷，文察回援，破贼金鸡岭，设伏，败之江防，遂拔连城，乘胜克汀州，以总兵记名。冬，杭州既陷，调援浙，文察领台勇二千人驻衢州。同治元年，破处州贼屯，而遂昌陷，文察进军逼之。李世贤自江山来援，文察设伏大柘、大庙及石练山之前后，贼至，击走之。夜，贼来劫营，复为伏兵所败，复遂昌，进克松阳。会总兵秦如虎攻处州，贼弃城遁，并克缙云，授福宁镇总兵。寻擢福建提督。
　　二年，台湾不靖，总督左宗棠令渡台号召旧部，统领诸军。文察分军攻彰化及斗六，克之。谕降诸庄，贼渠戴万生、林戆晟遁走。三年，破樵溪口贼庄，斩其酋林传，毁张厝庄、四塊厝贼巢，戴万生、林戆晟并伏诛。
　　粤匪李世贤、汪海洋合陷漳州，文察仓猝率二百人内渡，遇贼万松关，殁於阵，赠太子少保，予骑都尉世职，谥刚愍。本籍及漳州建专祠。
　　子朝栋，光绪中，法兵犯台湾，陷基隆，朝栋率家兵助战有功，捐钜赀，赐四品京堂，有声於时。
　　赵德光，原姓张，贵州郎岱人。从副将赵德昌转战云南，德昌弟畜之，故冒姓赵氏。拔补千总，擢都司。咸丰十年，自领一军，战独山，屡败贼，擢游击。十一年，贼窥省城，德光击走之。又败之羊场平寨，设伏於主戎山麓，殪贼无算，擢参将，赐号豪勇巴图鲁。教匪踞玉华、尚大坪，以王卡为屏蔽。德光率所部攻破杨义司、郭家庄、马笼口贼营，断其援，又破腰萝溪、新寨岩要隘，进偪王卡。德光先登，贼大溃，救出男妇数千人，擢副将。
　　同治二年，坝芒匪首潘明杰由龙里窥伺省城。德光迎击三江桥，贼败走。进攻甲秀阁贼巢，遂克龙里旧县，补都匀协副将，以总兵记名。三年，尚大坪匪扑省城，德光与布政使龚自闳等固守，贼寻退，加提督衔，署古州镇总兵。旋解清镇围，克龙里、广顺、定番、长寨，以提督记名。四年，匪首何二久踞开州、尚大坪，扰近省州县，无宁岁。德光选精锐过清水江剿之。贼纠集苗匪、教匪沿江以拒，乘间过江攻开州。德光固守十馀日，杀贼八九百人，乘胜追击，克沿江狮子坉、镇江坉、三龙营贼屯。进克滨江贼巢，斩馘二千馀，何二弃尚大坪而遁，被优叙，署安义镇总兵。
　　五年，署贵州提督。攻克永宁，解安顺围。六年，援定番，乘雷雨破贼，斩贼首许八十等，平花山贼屯，拔底季贼巢，晋号博奇巴图鲁。寻剿贼安平芦荻哨，深入贼伏，中枪阵亡。诏依提督阵亡赐恤，赠太子太保，予骑都尉兼一云骑尉世职，谥刚节，建专祠。遗腹生子秉钧，袭世职，复姓张氏。
　　张文德，湖南凤凰人。幼育於文氏，从姓文，名龙德。入行伍，隶镇筸营。咸丰初，从剿江宁、庐州，叙把总。六年，从提督和春攻三河贼垒不下，文德请独身持檄谕贼降，投诚者相继至，遂克三河。七年，从复镇江，擢都司。八年，从援福建，下浦城、松溪、政和、崇安，赐花翎。九年，叙援浙江功，晋游击。十年，从张国樑解镇江围，援贼复至，文德扼水栅七昼夜，贼引去，擢副将。自是从将军巴栋阿、提督冯子材守镇江。十一年，补广东罗定协副将。
　　同治元年，贼屡攻镇江，皆击退。冯子材奏言：“文德力挫贼锋，重围叠解，实为特出之材。”授贵州镇远镇总兵，赐号翼勇巴图鲁。文德以生父年七十无子，养父文氏有二子，陈请复姓，更名文德。二年，连破贼牧马口、薛村，克柏林村贼垒，加提督衔。贼由东路来犯，文德御诸骇溪、谏壁，腹中砲，肠出，裹创而战，援军至，贼乃退；又破之博洛村，攻丹阳，毁贼垒，擒贼目。三年，克白堍镇及宝堰，贼党纷纷来降。会鲍超攻丹阳，招贼酋蒋鉴为内应，克其城，斩贼酋陈时永，擒赖桂芳，以提督记名。江南平，予一品封典，命赴镇远镇本任。
　　四年，总督劳崇光令募楚勇规荔波、独山。丁父忧，解职。六年，署贵州提督。七年，克开州，破鼎照山贼砦，克龙里、贵定，斩贼酋潘名桀，馀贼多降，被珍赉。进攻平越，擒金大五，连克麻哈、都匀，赐黄马褂，晋号达桑阿巴图鲁。请假归葬亲，文德既去，贼复炽。八年，回贵州，以粮匮军溃，都匀复陷。诏原之，免议，署古州镇。十年，授威宁镇总兵，督军剿古州苗。由九甲、五台山、扁担山及古州、丹江分路雕剿，年馀，苗渠先后伏诛。十三年，全黔肃清，予云骑尉世职。光绪元年，加头品顶带，擢贵州提督，剿平黎平侗匪。七年，卒，赐恤，贵阳建专祠。
　　论曰：江忠源诸弟并从治军，忠义最为杰出，将大用而早没，时论惜之。周宽世为李续宾所倚，无役不从，及自将亦未著奇绩。石清吉、余际昌、陈大富、林文察、赵德光等，皆久历行间，以死勤事。张文德佐冯子材守镇江，功最著，底定黔疆，与有劳焉。

　　列传二百十七
　　雷正绾  陶茂林  曹克忠  胡中和何胜必  萧庆高  杨复东
　　周达武  李辉武  唐友耕
　　雷正绾，字伟堂，四川中江人。由把总从军湖北，积功至游击，赐号直勇巴图鲁。咸丰八年，从多隆阿援安徽石牌、潜山、太湖、桐城，诸战皆功最，累擢副将，以总兵记名。十一年，败黄文金於蒋家山、项家河、江家河、麻子岭，一月五捷，授陕安镇总兵。同治元年，克庐州，以提督记名。
　　从多隆阿援陕西，诏正绾先赴本任，未至，擢陕西提督，帮办军务，驻西安。二年，多隆阿既克东路，令正绾规三原，屡破贼。会解凤翔围，进援甘肃，连战灵台、镇原，皆捷。三年，破贼崇仁、新城，进逼平原。会多隆阿卒於军，都兴阿继督师甘肃，正绾仍奉命为副。克平凉，斩贼首铁酉、羽轻林，赐黄马褂。於是固原踞贼悉窜龙山镇，追击败之。贼回窜，又陷固原。正绾疾趋莲花城，欲袭其巢穴，遇伏，受矛伤，部下亡千馀人，裹创攻莲花城，克之，诏嘉其勇。四年春，克固原，进攻黑城子，斩贼首黑虎。克官桥、李旺二堡，擒贼首木棍等。乘胜薄预望城，破下马关、半角城贼垒，进规灵州，分兵解安定围。
　　七月，偕曹克忠攻金积堡，军饷不继，为贼所围，饥溃。正绾自劾，褫勇号、黄马褂，黜帮办，归总督杨岳斌节制。正绾弟总兵雷恆及副将李高启等以主将失职，煽乱，犯泾州，正绾不能制止，愤欲自裁。诏念前功，不加罪，责令整军剿贼图自赎。命巡抚赵长龄会杨岳斌按讯，正绾缚送雷恆等置之法。当事变初起，谣诼纷淆，诏斥刘蓉张皇妄奏，许正绾专摺奏事以慰之。所部招集增募仅三千人。
　　五年，兰州兵变，回匪窥伺，正绾支拄於平凉、固原之间，破贼於横河川，克平凉，复黄马褂、勇号。六年，左宗棠入陕督师，正绾率军助剿，援庆阳。七年，两破贼於长武，克黄家堡。八年，会攻董志原，克之，晋号达春巴图鲁。又破白彦虎於李旺堡。会攻金积堡，当西路，屡克要隘，合围。及马化隆伏诛，被优叙。
　　光绪十年，法越兵事起，命率甘军驻凤凰城，固边防，事定回任。两遇万寿庆典，加太子少保、尚书衔。二十一年，循化撒回倡乱，督剿无功，革职留任。二十三年，罢，卒於家，仍以前劳赐恤。
　　陶茂林，湖南长沙人。以武童入湘军，转战湖北、江西，积功至游击。咸丰八年，胡林翼调为楚军营官，扼黄州，破贼霍山、舒城，克建德，擢参将。十年，从多隆阿破贼於桐城挂车河，擢副将。十一年，破贼施家山，擒其渠，及克安庆，赐号锺勇巴图鲁。同治元年，克庐州，先登，以总兵记名。
　　遂从多隆阿西征，破贼於武关。从剿回匪，解同州围。克羌白镇、王阁村贼巢，功皆最，授汉中镇总兵。凤翔被围久，茂林率三千人往援，连战解围，擢甘肃提督。粤匪出宝鸡山口，扰郿县、盩厔，茂林要击雨门镇、二岭关，迭败之。进克汧阳、陇州。遂会雷正绾分道规平凉，阵斩贼首木仲沅讷三等，克之，赐黄马褂。进拔张家川贼巢，破龙山镇、莲花城援贼，解安定围。克金县，破贼惠城，擒其渠黑牙古。四年，克黑城贼巢，解靖远围。进攻会宁，所部索饷譁溃五营，贼乘之，六营皆陷。茂林调后路四营来援，突围出，退驻安定。巡抚刘蓉疏陈甘军积弊，论茂林不职，茂林亦以兵溃自劾。诏斥废法营私，以致兵溃而叛，遂罢职，归。
　　十年，贵州巡抚曾璧光调茂林赴黔协剿。复新城，克安顺贼巢，平古州、丹江苗，复原官。光绪二年，收复下江、永从各城，破六峒贼巢，加头品顶戴，晋号爱星阿巴图鲁。十六年，署古州镇总兵，卒於官。
　　曹克忠，直隶天津人。初投效湘军，嗣从多隆阿，积功至都司。咸丰十年，令募五百人为忠字营，大破援贼於潜山、太湖，洊擢参将，赐号悍勇巴图鲁。挂车河之捷，擢副将。克桐城、宿松诸城，以总兵记名。同治元年，克庐州。
　　后从多隆阿西征，武关、同州诸战皆从。二年，攻羌白镇，克忠单骑往谕贼，贼请降，察其诈，潜师会攻，下之，乘胜夺王阁村，予一品封典。寻率乌拉马队及楚勇七营屯长安、鄠县之间。光泰庙为入省要冲，贼踞之以扼粮路，克忠击走之。分队清西路馀匪，省城始安。以提督记名，授河州镇总兵。渡渭连破贼於白起营、马家埠、白吉原，邠州平，陕回西趋。三年，平麟游诸匪。会援甘肃，连破贼於西河口、黑水峪，赴河州本任。克秦安，解秦州围，赐黄马褂。
　　四年，攻萧何城及马定嘴，将台、隆德诸堡，悉平。克海城，回匪并窜李旺堡、同心城，攻下之。偕雷正绾规取金积堡，屯强家沙窝，数有斩获。轻进，为贼所包钞，正绾军先溃，克忠亦退。因前功免罪，授甘肃提督。时陶茂林、雷正绾军相继譁变，回氛益炽，自杨岳斌楚军外，仅克忠一军与之相持。克忠援巩昌，贼败走，又毁董家堡贼巢。五年，援洮州，次李岐山，回目马芳乞降，诛其酋丁重选等而还。
　　兰州标兵变，杨岳斌令克忠移军镇慑。克忠至，人心稍定，然粮饷俱竭，乞病回籍。十年，诏起赴陕接统淮军，专防肃州。十一年，所部有结会匪者，甘军马世俊骑兵亦变，降捻多叛应，克忠遣兵平之。复乞病解军事。十一年，署甘肃提督，寻解职归。
　　光绪九年，命募六营防山海关。十年，授广东水师提督。十一年，病罢，食全俸。二十年，命治天津团练，统津胜军。二十二年，卒，赐恤。
　　胡中和，字元廷，湖南湘乡人。咸丰初，从湘军剿粤匪，积功擢把总。六年，从萧启江援江西，复袁州，超擢都司，赐花翎。七年，从克临安，中砲伤，以游击留湖南补用。八年，破贼上屯渡，乘胜复抚州，擢参将。九年，复南安，擢副将。石达开由宝庆窜广西，陷兴安，遣党攻桂林，自率悍贼屯大溶江。中和从萧启江往援，大破贼於大溶江，贼窜贵州境，加总兵衔，赐号伊德克勒巴图鲁。十年，萧启江率军援四川，中和从之。启江卒於军，中和偕何胜必、萧庆高等分领其众。
　　剿滇匪李永和於井研，连战皆捷，贼解围遁，以总兵记名。寻授四川建昌镇总兵。十一年，永和窜踞富顺牛腹渡，两岸筑坚垒，背水而阵。中和选锐卒沿河设伏，自率羸师诱之，贼大出，伏发，截其归路，俘斩无算，贼垒尽夷，进解大邑之围，予二品封典。
　　骆秉章督师莅蜀，檄中和偕绪军援绵州。滇匪蓝朝柱在诸贼中最狡悍，围绵州日久。军至，连破之，围始解，又败之西山观。朝柱窜丹棱，与李永和合攻眉州。中和驰援，贼分路来扑，中和突阵，矛伤顋，血殷衣，不顾，奋击破之，解眉州围。进攻丹棱，朝柱遁走，复其城，以提督记名。同治元年，擢云南提督。李永和自眉州败后，窜踞青神，诸军进剿，数败之，永和遁犍为龙场，负嵎死抗。中和围之，垒石墙，编木栅，外浚深壕，密布梅花椿。贼知必死，突攻萧庆高营，中和截击，败退，连战七日。贼伏不出，乃使降贼谭仁曲持书约降，期会於猪市坡，预伏兵贼巢旁。永和与其党卯得兴数十骑来会，伏起分攻，焚其巢。永和、得兴骇奔，追擒之，降其众五千。诏嘉中和运筹决胜，生擒渠魁，赐黄马褂。
　　石达开扰蜀边，中和偕萧庆高、何胜必合击於横江，走之。二年春，达开复分路犯蜀，自率大队数万由米粮坝渡金沙江。中和督军扼化林坪、泸定桥，击破之，贼走工卩部土司山中，达开旋就擒。调四川提督。三年，破滇匪於叙永。初，李永和既诛，馀党窜陕西，至是入甘肃，陷阶州。四年，中和偕总兵周达武往剿，毁龙王庙、三官殿贼垒，逼阶州城下，掘地道轰城，克之，斩贼酋蔡昌龄，尽歼其党。阶州平，被珍赉。
　　冬，剿苗匪於建武，腰中弹伤，力战败之。五年，剿屏山贼，解马边围，诛贼酋宋任杰等，馀匪悉平。十三年，调云南提督。光绪二年，抵任。三年，平腾越夷匪。七年，丁母忧归里。九年，卒，赐恤。
　　何胜必，湖南湘乡人。咸丰中，胜必应募入湘军，从萧启江转战江西、广西，积功至副将。从入蜀，分统湘果右军，破李永和於井研，又破之於资州，阵斩贼酋王二官，赐号御勇巴图鲁。十一年，会破滇匪蓝朝柱於西山观，又败诸青衣坝，解眉州围，追至青神，擒斩甚众，授甘肃肃州镇总兵。同治元年，会诸军克青神，追贼宜宾，擒贼目周廷光。偕胡中和诱擒李永和於犍为龙场，二年，偕萧庆高援汉中，战油坊街，不利，汉中、城固相继陷，革职留军。三年，会攻法慈院贼垒，再败之牟家坝，乘胜薄汉中城下，捻渠陈得才遁走，克汉中，复原官。又破陈得才於上元观，克城固，进规阶州。四年，卒於军，赐恤，谥威悫。
　　萧庆高，湖南湘乡人。隶楚军，积功至副将。萧启江援蜀，调从军，以井研之捷，赐号果勇巴图鲁。破李永和於资州，以总兵记名。会剿蓝朝柱，解绵州围。同治二年，偕何胜必援汉中。油坊街之战，胜必先败，庆高赴援不及，同革职留军。三年，克汉中，同复官。追贼至城固，梯城而入，贼溃走。四年，进攻洋县，遣死士入城为内应，克之。贼酋曹灿章走踞八里坪，夹攻破之，灿章就擒，授汉中镇总兵。五年，卒，谥武毅。
　　杨复东，湖南浏阳人。咸丰十年，从胡中和援蜀。十一年，战富顺牛腹渡，解大邑围，擢守备。败蓝朝柱於绵州，擢都司。又破朝柱於崇庆，毁石羊场，焚贼巢，擢游击。同治元年，复丹棱，擢参将。克青神，平铁山贼垒，擒李永和。擢副将。五年，总督骆秉章疏陈复东历年防剿滇、黔诸贼功多，以总兵记名。七年，授四川川北镇总兵。光绪二年，调云南开化镇。六年，卒。
　　周达武，字梦熊，湖南宁乡人。咸丰四年，应募入李续宾营，从克岳州、武昌，累功擢守备。战湖口，晋都司。达武每战陷阵，手大旗荡决，续宾异之，使领百人曰信字营，常为军锋。八年，克黄安，擢游击，赐花翎。从续宾攻舒城，达武率死士先登，左耳受枪伤，克城后，留守。俄续宾覆军三河，舒城守军亦溃，达武以创重回湖南。九年，石达开围宝庆，巡抚骆秉章令达武募五百人号曰章武军，从知府刘岳昭援宝庆，守东关，屡拒战破贼。围解，擢参将。十年，援广西，克富川平古城、连塘贼垒，复贺县，擢副将，加总兵衔。石达开分党犯永明、柘牌，连战破之，擢总兵。十一年，会诸军克会同，贼走湖北，陷来凤。同治元年春，从刘岳昭攻克之，予二品封典。
　　骆秉章督师四川，调达武从剿。抵涪州，会贼酋周绍勇由大宁窜陕西，达武扼之窄子口，地当两山间，令部将李辉武逾险而入，贼溃走，追至大竹安吉场，擒绍勇及其党吴崇礼等，槛送成都斩之，赐号质勇巴图鲁。又破郭刀刀於仪陇大仪寨，阵斩其弟占彪及悍党马玉音，追奔至巴州鼎山铺，擒刀刀，馀党皆降。绍勇与刀刀并为蜀中剧贼，至是悉平，授四川建昌镇总兵，加提督衔。二年，护理提督。
　　粤匪陈得才围汉中，众号十万，石达开亦由高县走宁远，全蜀大震。达武增募军四千人，往来游击。三年，得才之党梁福成合川匪蔡昌龄由汉中窜甘肃阶州，达武议以剿为防，率师越境，攻克江东水、严家湾贼垒。进攻阶州，自将台山穴地达城根，地雷发，城崩，选锋四百人先入，大军继之，遂克阶州，斩福成、昌龄。以提督记名，并颁珍赉。寻平松潘叛番，授贵州提督，仍留防重庆，备滇边。五年，剿平马边教匪，斩匪首宋仕杰、熊文才。
　　六年，捻匪窜陕西，左宗棠咨调会剿，令部将李辉武率三千赴陕。七年，破越巂倮夷於普雄，进克西昌交脚夷巢，斩级数千，诸夷悉降，赐黄马褂，晋号博奇巴图鲁。九年，诏赴贵州提督任，率所部六千人行，沿途平苗砦。先是贵州剿寇仰客军，出省城百里即莫能制驭。达武与巡抚议增募至三万人，分任战守，由龙里进凯渡，截上下游贼为二，复都匀，分军破贼永宁、威宁。十年，遣锺开兰攻克麻哈州之高水塘等地数十砦；遣何世华破粤贼李文彩、苗酋李高脚於都匀、独山，收复八寨、三脚诸城，并克镇宁、归化及吴秀河、斑竹园诸苗砦，复清平、黄平二城。始与楚军席宝田合。十一年，会席军败苗酋张臭迷之党於茶牛坡，斩馘甚众，降者数万。追至冷水沟，生擒贼酋，馀党李高脚、李文彩窜荆蓬坎，分三路追击，尽殄之。旋破群苗於清平香炉山，宝田擒张臭迷。苗疆平，予骑都尉世职。
　　光绪元年，乞病归。三年，授甘肃提督。十年，肃州妖民王林倡乱高台，讨平之，斩王林。十九年，万寿庆典，加尚书衔。二十年，卒官，赐恤，建专祠。
　　弟康禄，从达武剿贼广西、湖南，历保知县。同治元年，从赴蜀，破周绍勇，擢知州。四年，从克阶州，擢知府。从至贵州，总理营务。十一年，下游肃清，擢道员。驻军普安新城，招抚流亡。十二年，会匪煽乱，康禄督亲军百人往讨，众寡不敌，死之。赠内阁学士，予骑都尉世职，谥壮节。
　　李辉武，湖南衡山人。周达武部将。咸丰中，从剿粤匪，洊擢游击。十一年，从入四川，剿涪川鹤游坪踞贼，擒贼酋周绍勇、郭刀刀。辉武功为多，擢副将，赐号武勇巴图鲁。同治三年，从援阶州，辉武由伍家坪进军，扼州城外北山条竹垭。四年，攻破桥头里贼垒，又破贼於孟家庄，歼城外贼殆尽。穴地破城，辉武先登，擒贼目蔡四。巡部，以总兵记名。从讨松潘叛番，拔其巢。寻攻黑河番，焚芝麻第五寨，馀寨皆降。乘胜连破大松树及竹自三寨，以提督记名。
　　六年，捻匪窜陕西，辉武率步队五营赴援，剿破汧阳、陇州、宝鸡诸贼，西路肃清。八年，剿董志原窜匪，毙贼目王明章，晋号福凌阿巴图鲁，授汉中镇总兵。九年，偕提督刘端冕分击北山回匪，破翟三、禹得彦於县头镇、陈村。十一年，擢甘肃提督，仍留防汉中。光绪四年，卒，赐恤。
　　辉武在汉中久，军民相安。疏濬府城东河道达汉川，旁引沟渠以资灌溉，民食其利；又修复褎斜栈道，商旅便焉。没后，士民籥请建祠，从之。
　　唐友耕，云南大关人。咸丰中，滇匪起，陷贼，至四川叙州，自拔来归。从战有功，授千总，署通江营守备。贼扰盐井，屡从战击走之，擢守备。十年，战峨眉索桥，受伤，破贼双福场，进平天全茅山贼垒，擢都司，赐号额勒莫克依巴图鲁。十一年，援潼川，破贼解围，擢副将。骆秉章督师至蜀，檄友耕会诸军援绵州，令自石桥铺进攻，友耕观望不前，被劾，褫职留营。既而会援眉州，友耕军先至，战比有功，围解，复原官。战青神，阵斩贼目张兴，身被二伤，裹创力战，贼大败。
　　同治元年，破石达开党赖裕新於工卩州。三月，达开围涪州，友耕驰援，解其围，授四川重庆镇总兵。会诸军复长宁，贼引去。是年冬，达开屯叙州双龙场，分党屯横江，友耕攻破江岸贼垒。二年春，贼由横江窜新滩溪，与屏山隔一水，友耕虑贼乘间偷渡，乃济江设伏，诱贼深入，败之。六月，达开谋渡金沙江，官军扼之不得进，改趋天全土司地，友耕击沉贼筏；达开奔老鸦漩，复为土兵所遏，遂就擒。友耕擢云南提督，留屯川南。四年，丁母忧，诏改署提督，友耕请终制，许之。七年服阕，署四川总督崇实奏缓陛见，令募勇防川北。八年，调赴云南，招降回寇李本忠等，赐黄马褂。光绪六年，署四川提督，八年，卒。
　　论曰：雷正绾、陶茂林、曹克忠皆多隆阿部下战将。多隆阿殁后，甘肃军事实倚三人，以饷匮兵变，遂难成功。克忠较有谋略，其军独全，终以病引退，后犹称为宿将。胡中和、周达武等皆以楚军平蜀寇。唐友耕以蜀军颉颃其间，并跻专阃。达武晚任贵州军事，与席宝田同定苗疆，建树较闳达焉。

　　列传二百十八
　　郭松林  李长乐  杨鼎勋  唐殿魁  唐定奎
　　滕嗣武  骆国忠
　　郭松林，字子美，湖南湘潭人。咸丰六年，隶曾国荃军，从援江西，克安福，从剿永新、太和、万安、莲花、龙泉，叙奖把总。进围吉安府城，七年，石达开率悍党来援，邀击於吉水三曲滩，松林首陷阵，多斩获，收复新喻、峡江、吉水。八年，随克吉安，擢守备。九年，克景德、浮梁，赐花翎。十年，围安庆，会剿陈玉成於小池驿，进壁集贤关，每战皆捷。十一年，克安庆，擢游击，赐号奋勇巴图鲁。克庐江、无为、运漕镇，下沿江要隘，擢参将。
　　同治元年，李鸿章率淮军八千赴上海，松林从，与伪忠王李秀成伪慕王谭绍光大战沪西，破贼众十万。会攻太仓，砲击城隳，士卒争进，浮桥断，贼乘之，死数百人，松林力御，始得收军。二年，克太仓，松林败贼茜泾、支塘，会克昆山、新阳，以总兵用。李秀成合水陆数十万援江阴，犯常熟，刘铭传谋乘贼未定击之。贼北自北漍，南至张泾桥，东自陈市，西至长寿，纵横六七十里，筑垒凭河，势大炽。铭传进北漍攻其左，松林进南漍攻其右，周盛波等进麦市桥为中路，黄翼升以水师助之。松林败贼陈市，越南漍趋张泾，挥刀荡决，血染衣尽赤，贼大溃走。铭传、盛波等同破贼，自顾山以西皆尽，以总兵记名。寻克江阴，以提督记名。又破贼缑山、梅村、麻塘桥，松林受矛伤，既而苏州、无锡皆复，加头品顶戴。
　　三年，克宜兴、荆溪，败贼张渚，毁贼垒，收溧阳，解常熟围，授福山镇总兵。大破三河口贼营，贼争道，六浮桥尽断，尸塞河，水为不流。克常州，进剿浙西，克长兴，复湖州，功皆最。贼走广德、徽州，合江宁、杭州贼自江西窜闽。四年，李鸿章檄松林率五千人航海赴援，克漳州、漳浦、云霄、诏安，贼窜广东嘉应，遂破灭。
　　五年，曾国荃调松林率新募湘军剿捻匪於德安，克应城、云梦，复败之皁河、杨泽。追至臼口，中伏，松林伤足，卧地不能起。将卒不见松林，复闯入阵，负而出之。弟芳珍战死。松林以创重假归。六年，创愈，李鸿章令统万人号武毅军。时东捻任柱已毙，馀党走寿光，松林要击，破之杞城。贼沿海南走，阻瀰河，捻酋牛喜子麾白旗贼犯刘铭传军；赖文光麾蓝旗贼犯松林军。两军纵击，贼大溃，寿光民圩皆出助杀，贼赴瀰河死，浮尸二万馀，俘万馀人，夺获骡马二万匹。贼酋徐昌先、范汝增、任定皆伏诛。赖文光凫水南奔，松林疾驰六百里，追至清江。文光死奔，至扬州瓦窑铺，为吴毓兰所擒。东捻平。
　　七年春，西捻犯畿辅，松林败之安平，再破之茌平。自临邑筑长围至马颊河，松林偕潘鼎新、王心安守之，败贼於海丰，追至德州，历十六昼夜，斩捕过半。六月，松林会潘鼎新大破之沙河，俘斩四千。捻走黄、运、徒骇河间，松林与铭传纵横要击，张总愚赴水死。西捻平，赐黄马褂，予轻车都尉世职。授湖北提督，调直隶。光绪六年，卒於官，优恤，建专祠，谥武壮。
　　李长乐，字汉春，安徽盱眙人。同治元年，以外委从郭松林隶淮军，充营官。克柘林、奉贤、南汇、川沙、金山，解松江围，复青浦，擢千总。战四江口，松林军方泰镇，长乐率所部深入，近贼垒。夜半，趣军士起，曰：“今陷贼中，旦明贼觉，无得脱者。盍出奇计劫之！”遂投火贼幕，鼓角乘之，贼惊扰，长乐奋呼进，大破之。又设伏黄渡，击之半济，又败之吴淞江南。四江口围解，擢都司，赐花翎。
　　二年，进屯常熟王庄，援贼踞陈市，阻官军进路。从松林自南漍攻贼右，连破贼营，直趋长泾。长乐陷阵伤胫，裹创力战败贼，擢参将，赐号侃勇巴图鲁。寻克江阴，规无锡，出新塘桥。贼凭垒鸣砲俯击，长乐濡絮裹身越沟进，败之；逐奔至亭子桥，刺贼酋黄子隆中肩，又设伏兵败援贼。李秀成围大桥角营，从松林往援，夺其舟，贼退走，尽平梅村诸垒。会诸军围攻无锡，率轻骑掩至，梯城入，黄子隆就擒，长乐获其子德懋。寻坐失察部勇，褫职留军。进规常州，援总兵唐殿魁於奔牛，解其围。三年，败贼上湖桥，克宜兴，复官。移军溧阳、金坛，战皆捷。回援常熟，解其围，连破贼於杨舍、华墅、周庄、三河口，会攻常州。四月，合围，长乐先登，贼酋陈坤书、黄和锦就擒，复常州，擢副将，赐号尚勇巴图鲁。
　　从松林进克浙江长兴，以总兵记名。进湖州，破吕山贼。攻贼酋黄文金於尹隆桥，官军不利，长乐率三营别屯李家港，保粮道。贼倾巢来争，长乐偕易用刚夹击之，斩贼酋黄十四，破尹隆桥，遂复湖州。四年春，从松林援福建，战於海澄赤岭。松林分兵为八队，长乐居中当贼首李世贤，破走之，窜漳州。长乐进屯古田，据山东形胜，贼悉锐力争，击卻之，复漳浦、云霄。南趋诏安，破之梅村，复其城，加提督衔。福建平，旋师江苏，屯镇江。
　　曾国籓督师剿捻匪，松林已归，长乐代将其众以从，兼统忠朴三营，为游击之师，转战河南、山东间。六年，李鸿章代国籓督师，松林复至军，增松林军至二十馀营，号武毅军，长乐所部曰武毅军前军。破任柱於赣榆，要赖文光於濰县，长乐等并力奋击，贼凫水东走，蹑至余家寨，贼受创甚钜，复要之寿光南北洋河、巨瀰河间，擒斩三万，文光窜扬州被擒，赐黄马褂。
　　七年，从剿西捻，战安平，马军失利，长乐等以步卒驰援，贼大溃；追至饶阳杨家村，又要之深州李家村，破其马队，斩获无算。三月，败贼大坯山。援提督陈振邦於大河村，解其围，追挫之茌平、沧州，援副都统春寿於海丰郝家寨。六月，追至乐陵，擒总愚子正江、弟得华，战商河，枪伤总愚。西捻平，以提督总兵遇缺题奏，晋博奇巴图鲁。十年，署湖北提督，寻实授。光绪五年，调湖南。六年，调直隶。近畿海防重要，奏令长乐驻芦台，扼大沽、北塘门户。十五年，卒官，优恤，谥勤勇。
　　杨鼎勋，字少铭，四川华阳人。咸丰二年，应募从军，初隶湖北按察使李孟群，克汉阳，擢把总。七年，隶提督鲍超军。八年，战湖口，擢千总。十年，鲍超与陈玉成大战小池驿，鼎勋见玉成立阵中指挥，独从壮士十数人突前击之，玉成骇走，复太湖、潜山两城。叙功，赐花翎。李秀成踞黟县，鼎勋击贼城下，夺门入，大军继之，复其城。十一年，复建德，擢都司。破安庆赤冈岭贼垒，擢游击。初，小池驿之战，鲍超嘉其功，令将五百人，所向有功。诸将嫉之，谮於超。
　　同治元年，李鸿章督师上海，遂去超从淮军。虹桥、四江口诸战有功，累擢副将。募淮勇千人，号勋字军，屯金山张堰，扼平湖乍浦要冲，习西洋枪队，每战辄为军锋。二年，破新昌贼垒，连克枫泾，斩贼四千，生擒五百；再战西塘，裹创奋击，大败之，擢总兵，赐号锋勇巴图鲁。从程学启规苏州，鼎勋攻下城外坚垒，苏州复，加提督衔。三年，会克宜兴、荆溪、溧阳，解常熟、无锡围。攻常州，贼因苏州之杀降，惟死守。鼎勋以蜀人将淮勇，惧诸将轻己，每战辄先，昼夜环攻，尽毁城外贼垒，血战三日。造浮桥，率死士先登城，砲弹洞胸达背，左右扶之，绝而复苏，遂克常州，以提督记名简放。创愈，进克浦口，复长兴，招降湖州贼党，会克其城。追贼至皖境，克广德。四年，偕郭松林援福建，攻乌头门贼垒，复漳州，授江苏苏松镇总兵。
　　五年，调赴河南剿捻匪，败贼硃仙镇，蹑击至定陶、睢宁。六年，破贼於黄陂、孝感，擢浙江提督，调湖南。十月，破贼於山东濰县，追至夏湾，贼酋陈怀忠乞降，分军出周家寨袭贼，大破之。追击於诸城、胶州。东捻平，论功，予骑都尉世职。七年，驰援畿辅，破捻匪於安平，追至杨家村，降贼酋张志清。偕郭松林击贼濬县大邳山，又败之卫辉，阵斩贼酋王建瀛、熊八，擒悍贼何士喜、周久於龙王庙。贼窜山东，自德州趋天津，鼎勋守运河，修墙浚壕，贼来犯，辄击走之。会旧伤发，遽卒，数日而西捻平。李鸿章疏闻，赠太子少保，谥忠勤，建专祠。
　　唐殿魁，字荩臣，安徽合肥人。咸丰十年，巡抚翁同书檄率乡团援寿州，力解城围。又从克合肥三河汛，解六安围，叙千总。同治元年，李鸿章率淮军援上海，殿魁从，隶刘铭传，克南汇、川沙、奉贤、金山卫、柘林五城，积功累擢都司，赐花翎。二年，克江阴杨舍汛城，擢游击，赐号振勇巴图鲁。复江阴县城，擢参将。寻克无锡，以总兵记名。
　　从刘铭传攻常州，铭传受重伤，令殿魁偕副将黄桂兰督兵进。甫至奔牛镇，而常州、丹阳两路贼麕至，围之。殿魁据石营依河岸，壁垒悉为贼轰毁，坚守二十馀日。铭传裹创往救，殿魁从内夹击，苦战数日，围始解。三年，克常州，生擒贼首陈坤书，以提督记名。四年，增募所部至三千人。从刘铭传渡淮剿捻匪，破张寨贼垒。五年，授浙江衢州镇总兵。追贼至湖北，克黄陂。捻匪自山东回窜，铭传督兵追至乌官屯，殿魁继进，杀贼五百馀。六年，调广西右江镇。
　　捻首张总愚窜安陆。铭传与鲍超约会战於永漋河，铭传欲先出，殿魁请少待，不从。超未至，铭军先遇贼，部将田履安、李锡增战没。殿魁战小挫，受重伤。及闻霆军大捷，复裹创力战，遂殒於阵。赠太子少保，予骑都尉兼云骑尉世职，谥忠壮，建专祠。
　　唐定奎，字俊侯，殿魁弟。偕兄转战江苏。从刘铭传剿捻於山东、河南、安徽、湖北，积功累擢副将，赐花翎。同治六年，殿魁战殁永漋河，定奎方省母回里，奔赴军，誓杀贼复仇，遂代领兄旧部，转战河南、山东。六年，殄任柱於赣榆，破赖文光於寿光，所部杀贼最多。东捻平，以提督记名。七年，从剿西捻於直隶、山东，赐号呼敦巴图鲁。铭军凯旋，告归终养。九年，丁母忧。刘铭传赴陕西剿回匪，调定奎接统铭武军，定奎请终制，命俟陕西军事平，回籍终制。十年，定奎回防徐州。
　　十三年，日本扰台湾，生番滋事。船政大臣沈葆桢奏请援师，李鸿章荐定奎率所部往。七月，至台湾，驻凤山，择险分屯。龟纹番社引日兵与刺桐脚庄民寻仇相閧，定奎示以兵威，日人引去。时疫流行，士卒先后死千馀人，定奎拊循周至，兵气不衰，赐黄马褂。
　　枫港、狮头诸社番屡出戕害良民，光绪元年，游击王开俊进剿，中伏死。内外番社结党劫杀，各社就抚，皆怀观望。定奎分遣七营屯东港南势湖，自率四营当其冲，葆桢檄诸军并听节制。定奎上书陈兵事，略曰：“逆番昼伏莽中，夜燎山顶，精於标枪，伺间辄发。专恃深林密箐，狙击我师，我进彼隐，我退彼见。今欲扫其巢穴，必先翦其荆棘。宜增募土勇，导引兵丁，随山刊木，务绝根株，然后分道进兵，草薙擒狝。其有奸民接济盐米火药者，按军法，庶几一举可以成功。”葆桢据以入告。於是开山进兵，攻克萃山、竹坑、本武诸社。狮头社犹负险抗拒，定奎令诸将得险即守，自剿狮头两社，别遣师扼断外援，遂攻下之。移营驻守，被胁十馀社皆归命，给衣履酒食，译示朝廷威德，咸受约束。设招抚局，示约七条，曰：遵薙发，编户口，献凶逆，禁仇杀，立总目，垦番地，设番塾。以龟纹番酋充诸社总目，赦其胁从。台南大定，诏褒奖，命内渡休养士卒。授直隶正定镇总兵。寻擢福建陆路提督。
　　沈葆桢调两江总督，奏统所部驻防江阴。九年，伤发乞休，不允。法越用兵事起，海防戒严，诏促力疾赴防。十一年，和议定，病请开缺，允之。十三年，卒，优恤，谥果介。
　　滕嗣武，湖南麻阳人。咸丰初，从军湖北。十年，小池驿之战，功多，超擢都司。从攻安庆，嗣武率所部扼要筑砲垒，垒未成，贼突出万馀来争，嗣武力击破之。十一年，克安庆，叙功擢参将。同治元年，改隶淮军，从李鸿章至上海，解松江围，赐号伟勇巴图鲁。屯北簳山扼贼冲，贼犯宝山，与诸军夹击破之，进拔南汇，以总兵记名。
　　二年，偕程学启规苏州，败贼於正义镇。地当要冲，以嗣武守之，辅以水师，分军伏桥口伺贼。昆山贼势蹙，启西门遁。伏起，水师以巨砲环击，贼大溃，立复其城。移军会攻江阴。贼自无锡来援，连营数十，栅垒棋布。军分三路进，嗣武率八营当中路，攻麦市桥，以轻兵伏河堤，燃砲毁贼垒，贼溃走，追及之三巴桥，歼获殆尽。进次无锡城下，贼首李世贤以全军拒战。嗣武身先士卒，怒马突阵，败之谢家桥，又败之荡口。贼退据硃王桥坚守，嗣武出奇兵袭击，擒斩千馀，加提督衔。既而克无锡，以提督记名。
　　三年，会攻常州，破援贼於奔牛镇，攻下宜兴、荆溪，嗣武伤右股。四月，会围常州，嗣武当南门，砲毁城垣，克之。七年，从李鸿章剿捻。畿辅事平。八年，授湖北郧阳镇总兵。十一年，卒，赐恤，谥武慎。
　　骆国忠，安徽凤阳人。初陷於粤匪，授伪职，知贼必败，阴图反正。常熟久为贼踞，福山与狼山夹江对峙，贼设屯以扼后路，国忠任城守。同治元年，李鸿章莅江苏，兵威日振，国忠因水师游击周兴隆举城薙发降。鸿章令兴隆、国忠选骁健万人，分守水陆要冲，以防苏州窜贼。福山守贼胡经元、江胜海原约俱降，国忠遣人召之，比至福山，不得入。国忠夜率兵往，令其弟国孝攻其南，自与兴隆攻其北，断贼登舟之路，枪殪贼将侯得龙，贼舟师遁走。经元、胜海杀贼渠数人，率所部出，与国忠合。国孝越重壕毁贼垒；兴隆等分兵尽拔许浦、白茅、徐泾诸垒，贼将钱寿仁亦自太仓率所部二千诣鸿章降。总兵鞠耀乾率师船泊徐泾，千总袁光政入城助守。
　　十二月，李秀成等以众数万自苏州来攻，连营十馀里。国忠乞济师，常胜军五百人自海道往援，而贼由江阴再陷福山，声援隔绝。鸿章令潘鼎新、刘铭传、张树珊以三千人趋福山，与黄翼升水师并进。福山城小而坚，攻之不下。常熟被围愈亟，国忠敛兵入城，兴隆屯城西虞山相犄角，为死守计。二年，贼以砲坏城东垣，国忠力拒不得入，树云梯缘城，亦击卻之。贼增垒掘隧，数道并进，城危甚。会鼎新、铭传诸军急攻福山，贼分兵赴援，留者仅数千，国忠乃开城出战，毁贼垒，擒其渠硃衣点。福山既克，诸军来会，城围始解。捷闻，优诏嘉奖，擢授国忠副将，加总兵衔，编降众为忠字八营。会攻江阴，战甚力，既克，赐号劲勇巴图鲁。署京口水师副将，留守江阴。三年，破丹阳援贼，以总兵记名。寻克常州，以积劳伤发，乞假归。
　　五年，从刘铭传剿捻匪，转战湖北、河南、山东，所乡有功。六年，东捻平，以提督记名，赐黄马褂。九年，铭传督办陕西军务，调国忠从行。十二年，卒於乾州军中，赐恤，谥勇肃。
　　论曰：郭松林、李长乐、杨鼎勋、滕嗣武皆由湘、楚旧部改隶淮军，平吴、平捻，卓著声绩。唐殿魁淮军骁将，惜未竟功。定奎席兄馀光，名位转出其上，固有幸有不幸哉。骆国忠智勇坚毅，识时为杰，当时名满江南，成绩可纪也。

　　列传二百十九
　　萧启江  张运兰  唐训方  蒋凝学  陈湜  李元度
　　萧启江，字濬川，湖南湘乡人。少贾於蜀，后始折节读书。咸丰三年，入塔齐布军。四年，从平岳州，克武昌、汉阳、兴国、大冶、蕲州，叙县丞，晋秩州同。五年，广东贼犯湖南，湘抚骆秉章檄启江募兵协剿，曰果字营，自是独将一军。攻茶陵踞匪，率壮士数十人薄南门，贼自民廛跃出，攒矛环刺，启江手擒数贼，贼莫敢逼。寻会克其城，贼走江西，陷弋阳、兴安。启江偕罗泽南复两城，进收广信，赐花翎，擢同知。
　　六年，刘长佑援江西，总统诸军，启江属焉，驻师浏阳。贼陷万载，启江大破之櫧树潭、大桥、竹阜，遂复万载；而崇通贼复犯浏阳，援贼大至，扑营，启江鏖战败之，蹑至八角亭，毁其垒。会曾国华驰至，偕由洪塘、新昌、上高捣瑞州。前军至登龙桥，击退袁州贼，进攻新昌、上高，拔之，擢知府。进攻袁州，启江与长佑分地扼贼。长佑攻西南，启江攻东北，尽平城外贼屯。城贼惶惧，启江策临吉贼必来援，设伏败之，尽夺其辎重。寻破贼合山，克分宜，加道衔。进攻临江，七年正月，大捷阴冈岭，斩其酋。贼势以孤，乃潜约抚、建、新淦援贼趋太平墟，犯长佑营。长佑战失利，营陷，贼乘势回犯阴冈岭。部将田兴恕、杨恆升突阵，斩悍酋数人，师从之，贼崩溃，夷其垒四十七。城贼穷蹙乞降，而贼首仍负嵎死拒，乃诱其出战，启江挥军疾进，薄城而登，遂克之，擢道员，加按察使衔。长佑寻以病归，刘坤一代之。启江与进攻抚州，连下宜黄、崇仁。抚州贼屯樟树镇，将伺官军渡赣袭临江，启江与坤一回击，大破之。进次上顿，距抚州十五里，筑垒甫毕，贼至，迎击败之。进攻高桥，贼弃城遁，追斩千七百有奇。抚州复，加布政使衔。
　　九年，贼陷南安，纠众数万犯赣州，踞新城墟及池江诸地。时曾国籓督援浙军，启江率所部从，檄援赣州。启江遣田勇三千诱贼，贼争出赴利，启江摧锋直进，斩级数千。田勇者，江西募农夫防贼，贪卤获，倚湘军无所畏，集者四万。启江曰：“众而不整必败。”禁之不可，遇伏果溃。湘军为少卻，部将胡中和力战断后，复进败之，平新城墟、池江、小溪、凤凰城诸贼垒，贼退入南安。南安故有二城夹水，贼分屯相犄角，军至皆弃而走。启江进屯城外青陇、黄陇，结垒自固，令曰：“入城者斩。”有顷，贼果还南城，攻之，败走。启江曰：“贼狡而弱，吾直驱之耳！”攀堞以登，贼夺西门走，追杀数十里，赐号额埒斯图巴图鲁。进信丰，会总兵遮克敦布攻吴家岭，启江率中营进。贼万馀来扑，击败之，破先溪桥贼垒，城兵出而夹击，立解其围。时江西郡县皆复。
　　石达开由崇义窜湖南，郴、桂所属皆告警，启江驰防。贼已由永州窜围宝庆，启江自临、蓝趋永州，扼东安，屯白牙市。刘长佑、李续宜解宝庆围，追至白牙，启江会军夹击，擒其酋杨家廷、马继昌於阵。贼窜入广西，陷兴安，尽集悍党大溶江遏追师，遣别贼直犯桂林。启江由全州趋兴安，复其城；攻大溶江，大捷，解桂林围，以按察使记名。移军回湖南。
　　四川军事急，命启江率师往援。十年春，甫至，以疾卒於军。诏赠巡抚，从优赐恤，谥壮果，湖南、江西并建专祠。其所部留四川，骆秉章用以平贼焉。
　　张运兰，字凯章，湖南湘乡人。咸丰初，从王珍转战衡、永、郴、桂，积功擢同知。六年，战通城，运兰设三伏，营前斩贼酋张庸忠，擒鲁三元，克通城，又大破贼于崇阳白蜺桥，赐花翎。七年，从王珍援江西，迭捷於临江、吉安、乐安、新城、广昌，功皆最。王珍卒于军，运兰与王开化分领其众。吉安贼窥永丰，运兰屡败之，擢知府。又破贼於峡江桥阜滩、狮子山。移军吉水，扼贼三曲滩，相持数日，血战十数次，斩贼渠黄锡昆。渡赣江，破石达开於硃山桥，达开焚屯而遁，遂解永丰围，擢道员。八年，略定乐安、宜黄，逼建昌，败贼于厚坪。破水南贼巢，分剿南源、里塔墟、刘家坑，直捣谢坑，毁贼垒，斩其酋廖雄篙等，复南丰。建昌之围始合，五月，克之，加按察使衔。贼复犯南丰，击走之，追及新城杭山，降贼众数千。
　　时诏起曾国籓督师规浙江，国籓行次江西，贼已入闽，疏调运兰及萧启江率所部从。会贼陷安仁，别将失利，运兰进击，大破之，歼贼数千，克安仁，赐号克图格尔依巴图鲁。由杉关进剿破贼顺昌，回援景德镇，战於李村，斩馘二千馀，解散千计。九年，援饶州，败贼于栗树山，克浮梁，加布政使衔。
　　是年秋，粤匪犯湖南宝庆，运兰回援，叠破贼於宜章、星子、市禾洞，追至广东连州，破九陂、石塘、白虎墟贼巢，殄贼逾万，授开归陈许道。十年，曾国籓军祁门，运兰偕鲍超破贼黟、歙。十一年，克休宁，擢福建按察使。再复黟县，尽夷贼垒。时运兰统五千人防徽州，寻移防宁国，值大疫，悍贼麕集，与霆军力拒之。同治元年，拔旌德。二年，命援广东，捣阳山石茔贼巢，降其众三千，擒巨酋李复猷于连州。
　　三年，赴福建按察使任。时江、浙逸贼众犹十馀万，由江西入闽，蹂汀、漳二郡。运兰率五百人趋武平，遇贼，众寡不敌，总兵贺世桢、王明高，副将雷照雄皆战殁；运兰被执，骂贼，支解之。事闻，赠巡抚，予骑都尉世职，谥忠毅。武平及湖南、广东建专祠。
　　唐训方，字义渠，湖南常宁人。道光二十年举人，大挑教谕。咸丰三年，曾国籓创水师，训方领副右营，嗣改入陆军。从罗泽南克蒲圻，复武昌，又从攻兴国金牛堡。国籓命募常宁勇五百人统之，曰训字营。从克田家镇、蕲州、广济，拔黄梅，进军濯港，败悍酋罗大纲。是夕，贼谋袭大营，训方巡营惊觉，贼退走。明日，攻孔垅街口，训方率壮士踏肩陟高墉，诸军乘之，遂破孔垅。
  </div>
  <div class="pagination">
   <a href="清史稿_page220.html">
    上一页
   </a>
   <span>
    ...
   </span>
   <a href="清史稿_page216.html">
    216
   </a>
   <a href="清史稿_page217.html">
    217
   </a>
   <a href="清史稿_page218.html">
    218
   </a>
   <a href="清史稿_page219.html">
    219
   </a>
   <a href="清史稿_page220.html">
    220
   </a>
   <span class="current-page">
    221
   </span>
   <a href="清史稿_page222.html">
    222
   </a>
   <a href="清史稿_page223.html">
    223
   </a>
   <a href="清史稿_page224.html">
    224
   </a>
   <a href="清史稿_page225.html">
    225
   </a>
   <a href="清史稿_page226.html">
    226
   </a>
   <span>
    ...
   </span>
   <a href="清史稿_page222.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
