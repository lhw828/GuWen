<!DOCTYPE html>
<html>
<head>
    <meta charset="UTF-8">
    <title>新元史 - 第 349 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 349 页/共 398 页</h1>
    <div class="content">　　回回，通儒书。成宗即位，召见上都慈德殿，命宿卫皇太后。累迁左司郎中。至大二年擢中奉大夫、参议中书省事。仁宗在东宫，尝称回回为皇太后旧臣，宜供奉内廷，又嘉其在中书省能断大事，赐东宫经史。及即位，转大中大夫，仍参议中书省事。五月，驿奏便宜事于宣德行宫，仁宗奖纳之，赐御衣一，质孙三十。迁兵部尚书，寻改礼部。九月，命工部尚书郑允中锡金带一。迁正议大夫、同佥枢密院事。 

　　皇庆二年，擢中奉大夫、昭文馆大学士，仍同佥枢密院事。寻命代佥院刘方统兵江南，回回奏曰：“人臣宣力戎行，陛下不宜遽夺其官，臣亦不宜夺同僚官，请追还成命。”帝曰：“朕不食言也。”比刘归，授为礼部尚书。九月，出为淮东道宣慰使，赐钞二万锭，固辞，又赐海东白鹘，且命曰：“遇天寿节、元正节，可驰驿见朕。”回回奏，国法无故不得驰驿。帝解御衣授之，以为信。回回至官，访问民所疾苦，悉革之，江淮民大悦。 

　　延祐元年，还朝。二年，授河东陕西道宣慰使，平反冤狱百余，治行为诸道最。擢宣徽副使，进通奉大夫。复命核两淮屯田，得田千七百余顷，粮千四百余石，钞二万四千余锭。召还，拜行省参知政事。入为福寿院使。晋资善大夫。 

　　英宗即位，拜浙江行省参知政事。至治元年，考绩，复为各行省最，赐织金段表里。丁父忧。丞相拜住奏起为大都路总管，兼大兴府尹，乞终丧，不允。 

　　泰定帝即位，内府供亿、边臣赏赉，视常例十倍，回回仓卒立办，民不知扰。泰定二年卒，年五十九。子奴奴、童童。 

　　回回历事五朝，尤见知于仁宗。尝朝仁宗别殿，见近臣疾趋出，回回徐入，仁宗默然，以手命回回启户，复命阖之，又命取物以献。明日，仁宗语平章萧拜住曰：“朕端居深念，忧形于色，左右皆望而却走，独回回颜色如平时，彼走者皆内愧于心者也。回回自信无他，朕亦信之。”遂命工画像赐之。回回家素贫，及卒竟无以为葬焉。 

　　瞻思，字得之，其先大食人，后徒丰州。祖鲁坤，太宗时以材授真定、济南等路监榷课税使，又家于真定。 

　　瞻思幼警敏，弱冠以所业就正于翰林学士承旨王思廉，思廉甚誉之。泰定三年，诏以遗逸征至上都，见帝于龙虎台。时倒刺沙柄国，西域人多附焉。瞻思独不往，倒剌沙屡使人招之，以养亲辞归。天历三年，召为应奉翰林文字，赐对奎章阁，文宗问：“卿有著述否？”明日，进所著《帝王心法》，文宗称善。诏预修《经世大典》，以议论不合求去，命奎章阁侍书学士虞集留之，瞻思坚以母老辞，乃赐币遣之。后命集传旨曰：“卿且暂还，行召卿矣。”至顺四年，除国子博士，丁内艰不赴。 

　　后至元二年，拜陕西行台监察御史，论奏十事曰：“法祖宗，揽权纲，敦宗室，礼勋旧，惜名器，开言路，复科举，罢卫军，一刑章，宽禁纲。侍御史赵承庆见之，叹曰：“御史言及此，天下之福也。”襄、汉流民聚居宋绍熙府故地，至数千户，私开盐井，自相部署。瞻思上言：“绍熙士饶利厚，流户日增，若以其人散还本籍，恐为边患，宜设官府以抚定之。”诏即其地置绍熙宣抚司。三年，除佥浙西肃政廉访司事，按问都转运盐使、海道都万户、行宣政院等官赃罪，浙西郡县无敢为贪墨者。复以猾民自称道人、道民，行童者，皆托名以避徭役，使民力日耗，契勘嘉兴一路，为数已二千七百，请勒归本籍，俾供王赋，庶以少宽民力。朝廷韪之，著为令。四年，改佥浙东肃政廉访司事，以病免归。 

　　尝与五府官决狱。咸宁民妇宋娥与邻人通，邻人谓娥曰：“我将杀而夫。”娥曰：“张子文行且杀之。”明日，夫果死，迹盗数日，娥始以张子文告其姑。五府官以为非共杀，且既经赦宥，宜释之。瞻思曰：“张子文以为娥固许之矣，且娥夫死终旬始言之，是娥与张同谋，度不能终隐，故发之也，不可释。”枢密判官曰：“平反活人，阴德也，御史勿执常法。”瞻思曰：“是谓故出人罪，非平反也。且公欲种阴德于生者，奈死者何？”乃独上议，刑部卒正娥罪。 

　　至正四年，除江东肃政廉访副使。十年，召为秘书少监议治河事。皆辞疾不赴。十一年卒，年七十四。二十五年，赠嘉议大夫、礼部尚书、上轻车都尉，追封恒山郡侯，谥文孝。著有《四书阙疑》、《五经思问》、《奇偶阴阳消息图》、《老庄精诣》、《镇阳风土记》、《读东阳志》《重订河防通议》、《西国图经》、《西域异人传》、《金哀宗记》《正大诸臣列传》、《审听要诀》，及文集三十卷。 

　　自当，燕只吉觞氏。英宗时，以速古儿赤擢监察御史。录囚大兴县，有人见橐驼死道傍，舁至其家，醢之，置瓮中。会官橐驼被盗，捕索其亟，乃执而勘之，其人诬服。自当审其狱辞，疑为冤，即以上御史台。台臣以为赃已具，不听，改委他御史谳之，竟处死。后数日，辽阳行省以获盗闻，冤始白。人皆服其有识。 

　　泰定二年，扈从至上都，劾参知政事杨庭玉赃罪，不报，即纳印还京师。帝遣使追之，俾复任，即再上章劾庭玉，竟罢之。又劾奏：“平章政事秃满迭儿入怯薛之日，英宗被弑，必预逆谋。”不报，并赐秃满迭儿黄金系腰，自当遂移疾去。改工部员外郎。中书省委开浑河，自当往视之，以为水性不常，民力亦瘁，难以成功，言于朝，河役始罢。 

　　会三皇后卒，命工部撤行殿车帐，皆新作之。自当未即兴工。尚书曰：此奉特旨，员外有误，则罪归于众矣。”自当曰：“即有罪，我独任之。”未几，帝果问成否，省臣乃召自当责问之。自当请入对，奏曰：“皇后行殿车帐尚新，若改作，恐劳民费财，且先皇后无恶疾，居之何嫌。必欲舍旧更新，则大明殿乃自世祖所御，列圣嗣位，岂皆改作乎。”帝大悦，语省臣曰：“国家用人，当如自当者，庶不误大事。”物赐上尊、金币。迁中书客省使，又改同佥宣政院事。 

　　文宗即位，除中书左司郎中。有使者自江浙还，言：行省臣意若不服。帝怒，将诛之。自当言于丞相燕帖木儿曰：“皇帝新即位，云南、四川犹未定，乃以使者一言，杀行省大臣，恐非盛德事。”燕帖木儿言于帝，事乃止。既而，迁参议中书省事。燕帖木儿议封太保伯颜王爵，众论附之，自当独不言。燕帖木儿问故，自当曰：“太保位列三公，复加王爵，后再有大功，何以处之？且丞相封王，出上意，今欲加太保王封，丞相宜请于上，王爵非中书选法也。”议遂寝。拜治书侍御史。 

　　初，文宗在集庆潜邸，欲创天宁寺，令有司起民夫，江南行台监察御史亦乞剌台言曰：“太子为好事，宜出钱募夫，若欲役民，则朝廷闻之，非便也。”至是，文宗悉召江南行台监察御史，皆入为监察御史，而欲黜亦乞剌台。自当谏曰：“陛下在潜邸时，御史能为陛下诤臣，今无罪而黜之，非所以示天下也。”乃除亦乞剌台佥湖南廉访司事。 

　　帝欲西湖，自当谏不听，遂称疾不从行。帝在舟中，顾谓台臣曰：“自当终不满朕此游耶？”台臣尝奏除目，帝以笔涂一人姓名，而缀将作院官闾闾之名，自当言：“闾闾诙谐无行检，惟可任教坊司，若居风纪，则台纲扫地矣。”命遂不下。俄出为陕西行台侍御史。 

　　惠宗初，改福建都转盐使。先是，自当为左司郎中时，泰定帝欲以河间、江浙、福建盐引赐中书参议撒迪，自当执不可，仅以福建盐引二万赐之。至是，自当复建言：“盐引宜尽资国用，以纾民力。”时撒迪方为御史大夫，不以为怒，数遣人省自当母于京师，时人两贤之。 

　　丁母忧。久之。起为浙西肃政廉访使。时驸马高昌王帖木儿补化为江浙行省丞相，其左右恃公主势，强有可以贱直买民物，不从即殴之。有司来白自当，自当命械以示众，自是豪奴为之敛戢。 

　　寻召为同佥枢密院事，复为治书侍御史、同知经筵事。惠宗欲加太后为太皇太后，下廷臣议之，自当以为不可。众曰：“英宗何以加太后为太皇太后，自当曰：“英宗孙也，今上子也，安得同。”帝不从。 

　　宁夏人诬告买买等谋害太师伯颜，伯颜委自当与中书枢密等官往鞫问，事不实，以诬妄坐告者罪。伯颜怒，自当曰：“太师令吾三人勘之，以国法所在也，必欲罪吾三人，则自当实主其事，宜独受之。”乃左迁自当同知徽政院事。 

　　自当历事四朝，始终一节，有古遗直之风。然卒以是忤权贵，不复柄用。未几，以病卒。 

　　弟别儿怯不花，中书右丞相，自有传。同时以鲠直闻者，又有笃列图。 

　　笃列图，字敬夫，捏古氏，后徒永丰。父卜里也秃思，从文宗于潜邸，官靖江路总管。 

　　笃列图，天历三年，举进士第一，文宗览其对策曰：“是必世家子弟，何以知吾家事若是之详？”授集贤修撰。御史中丞马祖常以其妹妻之。累迁江南行台监察御史，按治湖广、江浙诸路，咸有名迹。威顺王宽彻不花素不法，夺山泽之利，民尤苦之，告于官，笃列图一无所贷，劾王罪宜削爵土，会赦免。故事，御史按部至，官吏供张甚盛，笃列图命撤去，及视事，莫不震慑，曰：“慎勿犯捏古状元。”召为内台御史，以病卒，年三十七。 

　　完者都，朵鲁伯禋氏，乃蛮太阳罕之族也。父札忽台，蕲县翼上万户府达鲁花赤。 

　　延祐初，完者都袭父职，以防海功，赐金织纹对衣二袭，阶定远大将军。徽泰翼万户田特哥子安童与其兄珙争袭爵，安童匿其符命，有司不能直者十有五年。行省檄完者都核其事，一讯面服，人以为神明。 

　　日本人四十余乘夜入内港，完者都讯得其情，征所赂上官金还之。及出港，复掠商船十有四，劫民财百三十家，完者都乘巨舰追之，夺其所获而返。 

　　岁旱，官吏有买饥民子女者，完者都要于路让之曰：“尔等政令不修，民罹灾害，尚忍奴人子女耶？”尽召其父母至，俾携去。 

　　至元初，以亲老辞。已而海寇窃发，诏完者都回任。完者都分兵水陆并进，贼大败，漳州李志甫叛，完者都一战擒之。贼闻小万户来，皆相顾失色。常追贼周历千等，直抵琉球国界，舟几覆，贼皆乞降。下令曰：“凡胁从者，皆释罪。”财货悉沉于海。赐上尊、金龙紫缎，以旌其功。拜浙东道宣慰使都元帅，加中奉大夫。至正四年卒，年四十六。 

　　达里麻识理，字遵道，怯烈台氏，居开平。父阿剌不花，江西行省参知政事，追封赵国公，谥襄惠。 

　　达里麻识理，幼颖敏。至正五年，经筵选充译史。转补御史台译史，除照磨。十五年，拜监察御史。出佥山北道肃政廉访司事，未行，留为詹事院都事。十七年，为太子家令。又四迁为中书左司郎中。十九年，除刑部尚书，提调兵马南北司巡绰事。二十二年，拜中书参知政事、同知经筵事。二十三年冬，迁上都留守，兼开平尹。 

　　二十四年，塔失帖木儿以前平章来为留守。时孛罗帖木儿拥兵京师，达里麻识理与塔失帖木儿皆忠义许国，不附孛罗帖木儿。未几，塔失帖木儿入为大司农，谓达里麻识理曰：“我至京师，则制于强臣，未易图也。”因留不行。既而孛罗帖木儿以善安为上都留守，使征兵于瓦吉剌部落。达里麻识理以礼待之，善安辞去。孛罗帖木儿复调帖木儿、托忽速哥至上都，以守御为名，实为牵制达里麻识理之计。达里麻识理密遣前宗正札鲁忽赤月鲁帖木儿潜通音问于行枢密院事益老答儿，又遣留守司照磨陈恭发兴州兵，约束东西手八剌哈赤、虎贲司，纠集丁壮苗军，什伍相联，布列铁幡竿山下，扬言四方勤王之师毕至，帖木儿等大惊，所将兵尽溃走，由是上都城守益严。 

　　二十五年，皇太子在冀宁，命立上都分省，以达里麻识理为右丞，便宜行事。七月，秃坚帖木儿以兵犯上都，先遣利用少监帖理哥赤来征饷，达里麻识理戮之于市。已而秃坚帖木儿兵至，旌旗蔽野，达里麻识里婴城固守，夜遣死士缒城下，焚其攻具。又调副留守秃鲁迷失海牙引兵出小东门，败秃坚帖木儿军于卧龙冈。未几，孛罗帖木儿伏诛，秃坚帖木儿赤遁。拜中书右丞，兼上都留守，提调虎贲司，加光禄大夫，赐黄金系腰，仍命提调东西手八剌哈赤。分省罢，遥授平章政事、上都留守，位第一，力辞，不允。明年，召为大宗正也可札鲁忽赤。又明年，拜太子詹事，迁翰林学士承旨，又迁知枢密院事，兼知大抚军院事。未几，卒。 

　　丑的，字子元，蒙古氏。祖德里山，河南行省右丞。父万僧，江浙行省平章政事。丑的，宽仁有雅量，由宿卫拜江南行台监察御史，累迁翰林侍讲学士。 

　　至正十六年，除江南浙西道肃政廉访使，为政务持大体，慨然曰：“天下太平，则纠劾官邪，职也。今日之事，宜安靖以绥辑之。”会行台移杭州，吏白檄有司供给，丑的曰：“如此则扰民矣！”乃出公帑市于民，悉予其值。杭州三关曰昱岭、独松、千秋，控扼宣、歙诸郡，丑的议增筑堡垒，严兵为守御计。后贼由宣、歙来犯，辄败去。时苗军暴横，白昼杀市人，攫其金，闻丑的来，皆敛戢，且相戒曰：“监司大人不可犯也。”丑的语其帅，徒营于北关外，筑五垒以居之，苗军始戢。 

　　杭州司税者多市井无赖，布于远近，以渔猎商贾，丑的悉禁之，物价顿平，仓吏岁当更有司，辄视贫富为去取，丑的廉知其弊，革之，民大悦。张士诚乞降，行省议示决，丑的力赞其事。擢江浙行省右丞，赐上尊、金币，慰劳甚厚。寻拜荣禄大夫、江浙行省平章政事。十八年，率师援安庆，台臣劾其逗挠，褫职安置陕西，道梗，为张士诚所留。明太祖灭士诚，丑的后卒于明。 

卷二百十五 列传第一百十一 

　　月鲁帖木儿 卜颜帖木儿 道童 达里麻 识理 也速 

　　月鲁帖木儿，卜领勒多礼伯台氏。曾祖贵裕，事太祖为管领怯怜口怯薛官。祖合剌，袭父职，事世祖。父普兰奚，由宿卫为中书右司员外郎，从丞相哈剌哈孙迎立武宗，累迁至山北辽东道肃政廉访使。 

　　月鲁帖木儿，幼警敏，年十二，成宗命与哈剌哈孙子脱欢同入国学。仁宗时入直宿卫。一日，帝问左右曰：“斯人容貌不凡，谁之子耶？”左右忘其父名，月鲁帖木儿即对曰：“臣父普兰奚也。”帝曰：“汝父协谋以定国难，朕未尝忘。”因命脱忽台谕四怯薛，令常侍禁廷，毋止其入。哈剌哈孙欲用为中书，月鲁帖木儿辞。哈剌哈孙曰：“汝年幼，欲何为？”对曰：“欲为御史尔。”久之，遂拜监察御史，巡按上都，劾奏太师右丞相帖木失儿受张弼赇六万贯贷死。帝怒，碎其太师印，赐月鲁帖木儿钞万贯。除兵部郎中，拜殿中侍御史，迁给事中、左侍仪、同修起居注。 

　　寻为右司郎中，赐坐便殿，帝顾左右，谓曰：“月鲁帖木儿识量明远，可大用。”他日，帝语近臣曰：“朕闻前代皆有太上皇之号，今皇太子且长，可居大位，朕欲为太上皇，与若等游西山以终天年。”御史中丞蛮子、翰林学士明里董阿皆称善，月鲁帖木儿独起拜曰：“臣闻昔之所谓太上皇，若唐玄宗、宋徽宗，皆当祸乱，不得已而为之者。愿陛下正大位，以保万世无疆之业，不宜慕前代虚名。”帝称善。 

　　仁宗崩，帖木迭儿复入中书。参议乞失监以受人金带系狱，帖木迭儿使乞失监诉月鲁帖木迭儿为御史时诬丞相受赇。皇太后命丞相哈散等即徽政院推问，不实，事始释。帖木迭儿乃奏以月鲁帖木儿为山东盐运司副使，降亚中大夫为承事郎。期月间，盐课增以万计，丁外艰。复擢山南江北道肃政廉访副使。 

　　泰定初，迁汴梁路总管。再调武昌，以养亲不赴。致和元年，河南行省平章伯颜矫制起月鲁帖木儿为本省参知政事，共议起兵，月鲁帖木儿固辞曰：“皇子北还，若问参政受命何人，则何辞以对？”伯颜怒，会明里董阿迎文宗过河南，月鲁帖木儿为御史时尝劾其娶娼女，冒受封爵。明里董阿因说伯颜收之，丞相别不花亦与之有隙，乃谪月鲁帖木儿乾宁安抚司安置。至顺四年，移置雷州。 

　　至元六年，召还。至正二年，入觐，帝欲留之，以母丧未葬辞。四年，起同知将作院事。寻除大宗正府也可扎鲁花赤。九年，由太医院使拜翰林学士承旨，知经筵事。 

　　十二年，江南诸郡盗贼充斥，诏拜月鲁帖木儿平章政事，行省江浙，因言于丞相脱脱曰：“守御江南，为计已缓。若得权宜行事，犹有可为。”不从。陛辞，赐尚酝、御衣、弓矢、甲胄，卫卒十人，钞万五千贯。至镇，招募民兵数千人，次建德，获首贼何福，斩于市，遂复淳安等县。是年七月，次徽州，以疾卒于军中。 

　　卜颜帖木儿，字珍卿，唐兀吾密氏。性明锐，早备宿卫。天历初，由太常署丞拜监察御史、殿中侍御史，累除大都路达鲁花赤、都转运盐使、肃政廉访使，由行中书省参知政事擢左、右丞，行御史台中丞，遂拜江浙行省平章政事。 

　　至正十二年春，蕲、黄贼徐寿辉遣兵陷湖广，侵江东、西，诏卜颜帖木儿讨之。卜颜帖木儿募壮健为兵，得士三千人、战舰三百艘。时湖广平章政事也先帖木儿、江西平章政事星吉、江南行台御史中丞蛮子海牙，皆以兵驻太平，宿留不进。卜颜帖木儿至，乃与俱前。贼方聚丁家洲，官军奋击，败之，遂复铜陵县，擒其贼帅。又复池州，分遣万户普贤奴屯阳陵，王建中屯白面渡，闾儿攻无为州，自率镇抚不花、万户明安驻池口，为之节度。已而江州再陷，星吉死之，蛮子海牙及威顺王宽彻普化兵俱溃而东，安庆围益急，遣使求援。诸将皆欲自守信地，卜颜帖木儿曰：“何言之不忠耶！安庆与池州止隔一江，救患之义，我其可缓！且上流官军虽溃，然皆百战之余，所乏者钱谷耳。吾受命总兵，坐视其饥困，可乎？”即大发帑藏以周之，溃军大集，两军之势复振，安庆围遂解。 

　　十三年三月，贼再攻池州，众十万，诸县皆叛应之。卜颜帖木儿会诸将谋曰：“贼表里连结，若俟其筑垒成，而坐食诸县之粟，破之实难。今新至疲弊，如乘其骄惰，尽锐攻之，则顷刻之间大功可就。遂分番与战，果大败之。擒其伪帅，俘斩无算，乘胜率舟师以进。五月，战于望江，又战于小孤山及彭泽，又战于龙开河，贼皆破走，复江州。七月，克蕲州，擒伪帅邹普泰。进兵道士洑，焚贼栅，找兰溪口。贼之巢曰黄连寨，又克而歼其众，分兵平两巴河，于是江路始通。十一月，与蛮子海牙、四川行省参知政事哈临秃、左丞桑秃失里、西蕲水县，徐寿辉之伪都也，获其伪将相而下四百余人，寿辉仅以身免。以功，诏赐上尊、黄金带。 

　　时丞相脱脱方总大兵南征，闻贼已破，乃檄伯颜不花讨淮东，蛮子海牙守裕溪口，威顺王还武昌，卜颜帖木儿控制长江上下。十六年六月，复还兵守池州。十一月卒。 

</div>
    <div class="pagination">
<a href="新元史_page348.html">上一页</a><span>...</span><a href="新元史_page344.html">344</a><a href="新元史_page345.html">345</a><a href="新元史_page346.html">346</a><a href="新元史_page347.html">347</a><a href="新元史_page348.html">348</a><span class="current-page">349</span><a href="新元史_page350.html">350</a><a href="新元史_page351.html">351</a><a href="新元史_page352.html">352</a><a href="新元史_page353.html">353</a><a href="新元史_page354.html">354</a><span>...</span><a href="新元史_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
