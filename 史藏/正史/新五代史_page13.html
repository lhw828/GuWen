<!DOCTYPE html>
<html>
 <head>
  <meta charset="utf-8"/>
  <title>
   新五代史 - 第 13 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新五代史 - 第 13 页/共 25 页
  </h1>
  <div class="content">
   霍彦威，字子重，洺州曲周人也。少遭兵乱，梁将霍存掠得之，爱其俊爽，养以为子。尝从存战，中矢，眇其一目。后事梁太祖，太祖亦爱之，稍迁左龙骧军使、右监门卫上将军。预诛友珪，以功拜洺州刺史，迁邠宁节度使。李茂贞遣梁叛将刘知俊攻邠州，彦威固守逾年，每获知俊兵，必纵还之，知俊德之，后不复攻。徙镇义成，又徙天平，兼北面行营招讨使，与晋军相持河上，彦威屡败，降为陕州留后。 
　　庄宗灭梁，彦威自陕来朝，庄宗置酒故梁崇元殿，彦威与梁将段凝、袁象先等皆在。庄宗酒酣，指彦威等举酒属明宗曰：“此皆前日之勍敌，今侍吾饮，乃卿功也。”彦威等惶恐伏地请死，庄宗劳之曰：“吾与总管戏尔，卿无畏也。”赐姓名曰李绍真。明年，徙镇武宁，从明宗击契丹，明宗爱其为人，甚亲厚之。 
　　其后赵在礼反，彦威别讨赵太于邢州，破之，还以兵属明宗讨在礼。明宗军变，从马直军吏张破败率众杀将校，纵火焚营噪呼，明宗叱之曰：“自吾为帅十有馀年，何负尔辈！今贼城破在旦夕，乃尔辈立功名、取富贵之时。况尔天子亲军，返效贼耶！”军士对曰：“城中之人何罪，戍卒思归而不得耳！天子不垂原宥，志在巢除。且闻破魏之后，欲尽坑魏博诸军，某等初无叛心，直畏死耳！今宜与城中合势，击退诸镇之兵，请天子帝河南，令公镇河北。”明宗涕泣谕之，乱兵环列而呼曰：“令公不欲帝河北，则佗人有之，我辈狼虎，岂识尊卑！”彦威与安重诲劝明宗许之，乃拥兵入城，与在礼合，彦威独不入。明宗入城，与在礼置酒大会，而部兵在外者闻明宗反，皆溃去，独彦威所将五千人营城西北隅不动。居二日，明宗复出，得彦威兵，乃之魏县，谋欲还镇州，彦威、重诲劝明宗以兵南向。 
　　庄宗崩，彦威从明宗入洛阳，首率群臣劝进，内外机事，皆决彦威。彦威素与段凝、温韬有隙，因擅捕凝、韬下狱，将杀之，安重诲曰：“凝、韬之恶，天下所知，然主上方平内难，以恩信示人，岂公报仇之时？”彦威乃止。明宗即位，乃赦凝、韬，放归田里，已而卒赐死。 
　　彦威徙镇平卢。硃守殷反，伏诛，彦威遣使者驰骑献两箭为贺，明宗赐两箭以报之。夷狄之法，起兵令众，以传箭为号令，然非下得施于上也。明宗本出夷狄，而彦威武人，君臣皆不知礼，动多此类。然彦威客有淳于晏者，登州人也，少举明经及第，遭世乱，依彦威，自彦威为偏裨时已从之。彦威尝战败脱身走，麾下兵无从者，独晏徒步以一剑从之榛棘间以免。彦威高其义，所历方镇，常辟以自从，至其家事无大小，皆决于晏，彦威以故得少过失。当时诸镇辟召寮属，皆以晏为法。 
　　天成三年冬，彦威卒于镇。是时，明宗方猎于近郊，青州驰骑奏彦威卒，明宗涕泣还宫，辍朝，仍终其月不举乐，赠彦威太师，谥曰忠武。 
　　○房知温 
　　房知温，字伯玉，兗州瑕丘人也。少以勇力为赤甲都官健，后隶魏州马斗军，稍迁亲随军指挥使。庄宗取魏博，得知温，赐姓李氏，名曰绍英，以为澶州刺史，历曹、贝二州刺史，戍瓦桥关。明宗自魏反兵南向，知温首驰赴之。天成元年，拜泰宁军节度使。明年，为北面招讨使，屯于卢台。明宗遣乌震往代知温还镇，其戍卒效节军将龙晊等攻震杀之。效节，魏州军也。魏州自罗绍威诛衙军，杨师厚为节度使，复置银枪效节军。当梁末帝时，师厚几为梁患。师厚卒，以贺德伦代之。末帝患魏军强难制，与赵岩等谋分相、魏为两镇，魏军由此作乱，劫德伦叛梁而降晋，梁遂失河北。庄宗自得魏兵，与梁战河上，数有功，许其军以灭梁而厚赏。及梁亡，魏军虽数赐与，而骄纵无厌，常怀怨望；皇甫晖之乱，劫赵在礼入魏，皆此军也。明宗入立，在礼镇天雄军，以魏军素骄，常惧祸，不遑居，阴遣人诉于明宗，求解去。明宗乃以皇子从荣代在礼，而遣魏效节九指挥北戍卢台。军发之日，不给兵甲，惟以长竿系旗帜以表队伍，军士颇自疑惑。明年，明宗遣乌震代知温戍，而知温意尤不乐。卢台戍军夹水东西为两寨，震初至，与知温会东寨，方博，效节军乱，噪于门外，知温即乘马而出。乱军击杀震，执辔留知温，知温绐曰：“骑兵皆在西寨，今独步军，恐无能为也。”知温即跃马登舟渡河入西寨，以骑军尽杀乱者。明宗下诏，悉诛其家属于魏州，凡九指挥三千馀家数万口，驱至漳水上杀之，漳水为之变色。魏之骄兵，于是而尽。明宗知变自知温起，释而不问，徙镇武宁，加兼侍中，历镇天平、平卢。 
　　初，明宗为北面招讨使，而知温为副使，废帝时以裨将事知温甚谨，后因杯酒失意。及废帝起兵凤翔，愍帝出奔，知温乘间有窥觎之意，谓其司马李冲曰：“吾有钱数屋，养兵数千，因时建义，功必有成。”冲曰：“今天子孱弱，上下离心，潞王兵威甚盛，事未可知，冲请怀表而西以觇之。”及冲至京师，废帝已入立，冲即奉表称贺，还劝知温入朝，废帝慰劳之甚厚。知温还镇，封东平王。太常上言：“策拜王公，皇帝临轩遣册。其在外者，正衙命使，而卤簿、鼓吹、辂车、法物不出都城，考之故事无明文。今北平王德钧、东平王知温受封遣策，请下兵部、太常、太仆，给卤簿、鼓吹、辂车、法物赴本道，礼毕还有司。”知温在镇，常厚敛其民，积赀巨万，治第青州南城，出入以声妓，游嬉不恤政事。天福元年卒于宫，赠太尉。 
　　知温卒后，其子彦儒献其父钱三万缗、绢布三万匹、金百两、银千两、茶千五百斤、丝十万两，拜沂州刺史。其将吏分其馀赀者，皆为富家云。 
　　○王晏球 
　　王晏球，字莹之，洛阳人也。少遇乱，为盗所掠，汴州富人杜氏得之，养以为子，冒姓杜氏。梁太祖镇宣武，选富家子之材武者置之帐下，号“子都”。晏球为人倜傥有大节，为子都指挥使。太祖即位，为右千牛卫将军。友珪立，龙骧戍卒反，自怀州趣京师，遣晏球击败之于河阳，以功迁龙骧第一指挥使。 
　　末帝即位，迁龙骧四军指挥使。梁遣捉生军将李霸将千人戍杨刘，霸夜作乱，自水门入，纵火大噪，以长竿缚布沃油，仰烧建国门。晏球闻乱，不俟命，率龙骧五百骑击之，贼势稍却。末帝登楼见之，呼曰：“此非吾龙骧军邪！”晏球奏曰：“乱者，李霸一部尔，陛下严守宫城，而责臣破贼。”迟明尽杀之，以功拜澶州刺史。 
　　梁、晋军河上，以晏球为行营马步军都指挥使。庄宗入汴，晏球以兵追之，行至封丘，闻末帝已崩，即解甲降唐，庄宗赐姓名曰李绍虔，拜齐州防御使，戍瓦桥关。明宗兵变，自鄴而南，遣人招晏球，晏球从至洛阳，拜归德军节度使。定州王都反，以晏球为招讨使，与宣徽南院使张延朗等讨之。都遣人北招契丹，契丹遣秃馁将万骑救都。晏球闻秃馁等兵且来，留张延朗屯新乐，自逆于望都。而契丹从他道入定州，与都出不意击延朗军，延朗大败，收馀兵会晏球趋曲阳，都乘胜追之。晏球先至水次，方坐胡床指麾，而都众掩至，晏球与左右十馀人连矢射之，都众稍却，而后军亦至。晏球立高冈，号令诸将皆橐弓矢、用短兵，回顾者斩。符彦卿以左军攻其左，高行珪以右军攻其右，中军骑士抱马项驰入都军，都遂大败，自曲阳至定州，横尸弃甲六十馀里。都与秃馁入城，不敢复出。契丹又遣惕隐以七千骑益都，晏球遇之唐河，追击至满城，斩首二千级，获马千匹。契丹自中国多故，强于北方，北方诸夷无大小皆畏伏，而中国之兵遭契丹者，未尝少得志。自晏球击败秃馁，又走惕隐，其馀众奔溃投村落，村落之人以锄櫌白梃所在击杀之，无复遗类。惕隐与数十骑走至幽州西，为赵德钧擒送京师。明宗下诏责诮契丹。契丹后数遣使至中国，求归惕隐等，辞甚卑逊，辄斩其使以绝之。于是时，中国之威几于大震，而契丹少衰伏矣，自晏球始也。 
　　晏球攻定州，久不克，明宗数遣人促其破贼，晏球以谓未可急攻。其偏将硃弘昭、张虔钊等宣言曰：“晏球怯耳！”乃驱兵以进，兵果败，杀伤三千馀人，由是诸将不敢复言攻。晏球乃休养士卒，食其三州之赋，悉以俸禄所入具牛酒，日与诸将高会。久之，都城中食尽，先出其民万馀人，数与秃馁谋决围以走，不果，都将马让能以城降，都自焚死。 
　　晏球为将有机略，善抚士卒。其击秃馁，既因败以为功，而诸将皆欲乘胜取都，晏球返，独不动，卒以持久弊之。自天成三年四月都反，明年二月始克之，军中未尝戮一人。以破都功，拜天平军节度使。又徙平卢，累官至兼中书令。是岁卒，年六十二，赠太尉。 
　　○安重霸 
　　安重霸，云州人也，初与明宗俱事晋王。重霸得罪奔于梁，又奔于蜀。重霸为人狡谲多智，善事人。蜀王建以为亲将。王衍立，少年，宦者王承休用事，重霸深结承休以自托。梁末，蜀取李茂贞秦、成、阶三州，重霸劝承休求镇秦州，衍以承休为节度使，重霸为其副使。重霸与承休多取秦州花木献衍，请衍东游。唐魏王兵伐蜀，承休大恐，以问重霸，重霸曰：“剑门天下之险，虽有精兵，不可过也。然公受国恩，闻难不可不赴，愿与公俱西。”承休素亲信之，以为然。承休整军将发，秦人送之，帐饮城外。酒罢，承休上道，重霸立承休马前，辞曰：“秦、陇不可失，愿留为公守。”承休业已上道，无如之何。唐军已破蜀，重霸亦以秦、成、阶三州降唐，明宗以为阆州团练使。罢为左卫大将军。久之，以为匡国军节度使。废帝时，为京兆尹、西京留守，徙镇大同，以病罢还，卒于潞州。 
　　○王建立 
　　王建立，辽州榆社人也。唐明宗为代州刺史，以建立为虞候将。庄宗尝遣女奴之代州祭墓，女奴侵扰代人，建立捕而笞之。庄宗怒，欲杀之，明宗为庇让之以免。明宗自魏反，犯京师，曹皇后、王淑妃皆在常山，建立杀常山监军并其守兵，明宗家属因得无患，由是明宗益爱之。明宗即位，以为成德军节度副使，已而拜节度使、检校太尉、同中书门下平章事。 
　　建立与安重诲素不协，定州王都有二志，数以书通建立，约为兄弟，重诲知之以为言。明宗不欲伤建立，亟召还京师。建立入见，亦多言重诲过失。明宗大怒，欲亟罢重诲，群臣左右讽解之，乃止。然卒以建立为右仆射、同中书门下平章事、判三司事。居岁馀，自言不识文字，愿解三司，明宗不许。久之，建立称疾，明宗笑曰：“人固有诈疾而得疾者。”乃出为平卢节度使，又徙上党。建立怏怏不得志，遂求解职，乃以太子少保致仕。 
　　建立数请朝见，不许，乃自诣京师，阑至后楼见明宗，涕泣言己无罪，为重诲所摈，明宗曰：“汝为节度使，不作好事，岂独重诲谗汝邪！”赐以茶药而遣之。废帝立，复起为天平军节度使。晋高祖时，徙镇平卢。天福五年来朝，高祖劳之曰：“三十年前老兄，可毋拜！”赐以肩舆入朝，给二宦者掖而升殿，宴见甚渥。又徙昭义，赐以玉斧、蜀马。累封韩王。建立好杀人，其晚节始惑浮图法，戒杀生，所至人稍安之。卒年七十，赠尚书令。 
　　子守恩，以廕补，稍迁诸卫将军。建立已卒，家于潞，守恩自京师得告归，而契丹灭晋。昭义节度使张从恩与守恩姻家，乃以守恩权巡检使，以守潞州，而从恩入见契丹。从恩既去，守恩因剽劫从恩家赀，以潞州降汉。汉高祖即位，以守恩为昭义军节度使，徙镇静难、西京留守，加同中书门下平章事。 
　　守恩性贪鄙，人甚苦之。时周太祖以枢密使将白文珂等军西平三叛，还过洛阳，守恩以使相自处，肩舆出迎。太祖怒，即日以头子命文珂代守恩为留守，而守恩方诣馆谒，坐于客次以俟见，而吏驰报新留守视事于府矣。守恩大惊，不知所为，遂罢去，奉朝请于京师。 
　　后隐帝杀史弘肇等，召群臣上殿慰谕之，群臣恐惧，无敢言者，独守恩前对曰：“陛下始睡觉矣。”闻者皆缩头。显德中，为左金吾卫上将军以卒。 
　　呜呼！道德仁义，所以为治，而法制纲纪，亦所以维持之也。自古乱亡之国，必先坏其法制而后乱从之。乱与坏相乘，至荡然无复纲纪，则必极于大乱而后返，此势之然也，五代之际是已。若文珂、守恩皆位兼将相，汉大臣也，而周太祖以一枢密使头子易置之，如更戍卒。是时，太祖与汉未有间隙之端，其无君叛上之志，宜未萌于心，而其所为如此者，何哉？盖其习为常事，故特发于喜怒颐指之间，而文珂不敢违，守恩不得拒。太祖既处之不疑，而汉廷君臣亦置而不问，其上下安然而不怪者，岂非朝廷法制纲纪坏乱相乘，其来也远，既极而至于此欤！是以善为天下虑者，不敢忽于微，而常杜其渐也，可不戒哉！ 
　　○康福 
　　康福，蔚州人也，世为军校。福以骑射事晋王为偏将。庄宗尝曰：“吾家以羊马为生，福状貌类胡人而丰厚，胡宜羊马。”乃令福牧马于相州，为小马坊使，逾年马大蕃滋。明宗自魏反，兵过相州，福以小坊马二千匹归命，明宗军势由是益盛。明宗入立，拜飞龙使，领磁州刺史、襄州兵马都监。从刘训讨荆南，无功而还。福为将无佗能，善诸戎语，明宗尝召入便殿，访以外事，福辄为蕃语以对。枢密使安重诲恶之，常戒福曰：“无妄奏事，当斩汝！”福惧，求外任。 
　　灵武韩洙死，第六澄立，而偏将李从宾作乱。澄表请朝廷命帅，而重诲以谓灵武深入夷境，为帅者多遇害，乃拜福凉州刺史，朔方、河西军节度使。福入见明宗，涕泣言为重诲所挤。明宗召重诲为福更佗镇，重诲曰：“福为刺史无功效而建节旄，其敢有所择邪！”明宗怒，谓福曰：“重诲遣汝，非吾意也。吾当遣兵护汝，可无忧。”乃令将军牛知柔以兵卫福。行至方渠，而羌夷果出邀福，福以兵击走之。至青冈峡，遇雪，福登山望见川谷中烟火，有吐蕃数千帐，不觉福至，福分其兵马三道，出其不意袭之。吐蕃大骇，弃车帐而走，杀之殆尽，获其玉璞、绫锦、羊马甚众，由是威声大振。 
　　福居灵武三岁，岁常丰稔，有马千驷，蕃夷畏服。言事者疑福有异志，重诲亦言福必负朝廷。明宗遣人谓福曰：“我何少汝而欲负我！”福言：“受国恩深，有死无二。”因乞还朝，不许。福章再上，即随而至，明宗不之罪，徙镇彰义。历静难、雄武，充西面都部署。晋高祖时，徙镇河中，代还，卒于京师，赠太师，谥曰武安。 
　　福世本夷狄，夷狄贵沙陀，故常自言沙陀种也。福尝有疾卧阁中，寮佐入问疾，见其锦衾，相顾窃戏曰：“锦衾烂兮！”福闻之，怒曰：“我沙陀种也，安得谓我为奚？”闻者笑之。 
　　○郭延鲁 
　　郭延鲁，沁州绵上人也。父饶，以骁勇事晋，数立军功，为沁州刺史者九年，为政有惠爱，州人思之。延鲁以善槊为将，累迁神武都知兵马使。硃守殷反，从攻汴州，以先登功为汴州马步军都指挥使，累迁复州刺史。延鲁叹曰：“吾先君为沁州者九年，民到于今思之。吾今幸得为刺史，其敢忘吾先君之志！”由是益以廉平自励，民甚赖之。秩满，州人乞留，不许，皆遮道攀号。天福中，拜单州刺史，卒于官。 
　　当是时，刺史皆以军功拜，言事者多以为言，以谓方天下多事，民力困敝之时，不宜以刺史任武夫，恃功纵下，为害不细。而延鲁父子特以善政著闻焉。 
　　呜呼，五代之民其何以堪之哉！上输兵赋之急，下困剥敛之苛。自庄宗以来，方镇进献之事稍作，至于晋而不可胜纪矣。其“添都”、“助国”之物，动以千数计。至于来朝、奉使、买宴、赎罪，莫不出于进献。而功臣大将，不幸而死，则其子孙率以家赀求刺史，其物多者得大州善地。盖自天子皆以贿赂为事矣，则为其民者其何以堪之哉！于此之时，循廉之吏如延鲁之徒者，诚难得而可贵也哉！ 
杂传第三十五 
　　○华温琪 
　　华温琪，字德润，宋州下邑人也。世本农家。温琪身长七尺。少从黄巢为盗，巢陷长安，以温琪为供奉官都知。巢败，温琪走滑州，顾其状貌魁伟，惧不自容，乃投白马河，流数十里，不死，河上人援而出之。又自经于桑林，桑辄枝折。乃之胙县，有田父见之曰：“子状貌堂堂，非常人也！”乃匿于家。后岁馀，闻濮州刺史硃裕募士为兵，乃往依之。 
　　后事梁，为开道指挥使，累以战功为绛、棣二州刺史。棣州苦河水为患，温琪徙于新州以避之，民赖其利。历齐、晋二州。庄宗攻晋州，逾月不能破，梁末帝嘉温琪善守，升晋州为定昌军，以温琪为节度使。坐掠部民妻，为其夫所讼，罢为金吾卫大将军、左龙武统军。硃友谦以河中叛附于晋，末帝拜温琪汝州防御使、河中行营排阵使。迁耀州观察留后。 
　　庄宗灭梁，见温琪，曰：“此为梁守平阳者也。”嘉之，因以耀州为顺义军，拜温琪节度使，徙镇雄武。明宗时来朝，愿留阙下，以为左骁卫上将军。逾年，明宗谓枢密使安重诲曰：“温琪旧人，宜与一重镇。”重诲意不欲与，对以无员阙。佗日，明宗语又及之，重诲曰：“可代者惟枢密使耳。”明宗曰：“可。”重诲不能答。温琪闻之惧，称疾不出者累月。已而以为镇国军节度使。废帝时，以太子太保致仕。天福元年卒，赠太子太傅。 
　　○苌从简 
　　苌从简，陈州人也。世本屠羊。从简去事晋为军校，力敌数人，善用槊。庄宗用兵攻城，从简多为梯头，庄宗爱其勇，以功累迁步军都指挥使。庄宗与梁军对阵，梁军有执大旗出入阵间者，庄宗登高丘望见之，叹曰：“彼猛士，谁能为我取之者？”从简因前请往，庄宗惜之，不许。从简潜率数骑，驰入梁军，夺其旗而还，军中皆鼓噪，庄宗壮之，赐与甚厚。 
　　从简尝中流矢，镞入髀骨，命工取之。工无良药，欲凿其骨，人皆以为不可。从简遽使凿之，工迟疑不忍下，从简叱其亟凿，左右视者，皆若不胜其毒，而从简言笑自若。然其为人刚暴难制，庄宗每屈法优容之。累迁蔡州防御使。明宗时，历麟、汝、汾、金四州防御使。明宗尝戒之曰：“富贵可惜，然汝不能守也。先帝能贷尔，吾恐不能。”从简性不可悛，明宗亦不之责。 
　　废帝举兵于凤翔，从简与诸镇兵围之，已而兵溃，从简东走，被执。废帝责其不降，从简曰：“事主不敢二心。”废帝释之，拜颍州团练使。晋高祖起兵太原，废帝将亲征，召为招讨副使，从至河阳，拜河阳三城节度使。废帝还洛阳，从简即降晋。历镇忠武、武宁，入为左金吾卫上将军。卒年六十五，赠太师。 
　　从简好食人肉，所至多潜捕民间小兒以食。许州富人有玉带，欲之而不可得，遣二卒夜入其家，杀而取之。卒夜逾垣，隐木间，见其夫妇相待如宾，二卒叹曰：“吾公欲夺其宝，而害斯人，吾必不免。”因跃出而告之，使其速以带献，遂逾垣而去，不知其所之。 
　　○张筠 弟抃 
　　张筠，海州人也。世以赀为商贾。筠事节度使时溥为宿州刺史。梁兵攻溥取宿州，得筠，爱其辩惠，以为四镇客将、长直军使，累拜宣徽使。末帝分相、澶、卫三州为昭德军，以筠为节度使，由是魏博军叛附于晋。晋王攻相州，筠弃城走。后以为永平军节度使。梁亡事唐，仍为京兆尹。从郭崇韬伐蜀，为剑南两川安抚使。蜀平，拜河南尹，徙镇兴元。筠尝有疾，不见将吏，副使符彦琳入问疾，筠又辞不见。彦琳疑筠已死，即请出牌印。筠怒，命左右收彦琳下狱，以其反闻。明宗知彦琳无反状，召彦琳释之，阳徙筠为西京留守，戒守者不内，筠至长安不得入，乃朝京师，以为左骁卫上将军。 
　　筠弟抃，当筠为京兆尹时，以为牙内指挥使、三白渠营田制置使。筠西伐蜀，留抃守京兆。蜀平，魏王继岌班师，至兴平，而明宗自魏起，京师大乱，抃乃断咸阳浮桥以拒继岌，继岌乃自杀。初，筠代康怀英为永平军节度使，而怀英死，筠即掠其家赀。又于唐故宫掘地，多得金玉。有偏将侯莫陈威者，尝与温韬发唐诸陵，分得宝货，筠因以事杀威而取之。魏王继岌死渭南，抃悉取其行橐。而王衍自蜀行至秦川，庄宗遣宦者向延嗣杀之，延嗣因尽得衍蜀中珍宝。明宗即位，即遣人捕诛宦者，延嗣亡命，而蜀之珍宝抃又取之。由是兄弟赀皆巨万。然筠为人好施予，以其富，故所至不为聚敛，民赖以安。而抃嗜酒贪鄙，历沂、密二州刺史。晋出帝时，以将军市马于回鹘，坐马不中式，有司理其价直，抃性鄙，因郁郁而卒。 
　　筠居洛阳，拥其赀，以酒色声妓自娱足者十馀年，人谓之“地仙。”天福二年，徙居长安。是岁，张从宾作乱，入洛阳，筠遂以免。卒，赠太子太师。 
　　呜呼，五代反者多矣，吾于明宗独难其辞。至于魏王继岌薨，然后终其事也。庄宗遇弑，继岌以元子握重兵，死于外而不得立，此大事也，而前史不书其所以然。夫继岌之存亡，于张抃无所利害，抃何为而拒之不使之东乎？岂其有所使而为之乎？然明宗于符彦超深以为德，而待抃无所厚，此其又可疑也。不然，好乱之臣，望风而飨应乎？使抃不断浮桥，而继岌得以兵东，明宗未必能自立。则继岌之死，由抃之拒，其所系者岂小哉！ 
　　○杨彦询 
　　杨彦询，字成章，河中宝鼎人也。少事青州王师范，师范好学，聚书万卷，使彦询掌之。彦询为人聪悟，遂见亲信。师范降梁，后见杀，彦询无所归，乃之魏，事杨师厚为客将。魏博叛梁入于晋，彦询因留事晋。庄宗灭梁，以彦询为引进副使，奉使吴、蜀，常称旨。历德州刺史、羽林将军晋高祖镇太原，废帝疑其有贰志，择诸将之谨厚者佐之，乃以彦询为太原节度副使。其后晋高祖以疑见徙，欲拒命不行，以问彦询，彦询不敢正言，因曰：“太原之力，能与唐敌否？公其审计之！”高祖反意已决，彦询亦不复敢言。高祖左右以彦询异议，欲杀之，高祖遽止之，曰：“惟副使一人，我自保之。”乃免。是时，高祖乞兵于契丹，契丹耶律德光立高祖于太原，以兵送至河上。彦询为宣徽使，数往来虏帐中，德光亦爱其为人。明年，拜威德军节度使，复入为宣徽使，又拜安国军节度使。天福七年，徙镇镇国，遭岁大饥，为政有惠爱。以病风罢为右金吾卫上将军。卒年七十四，赠太子太师。 
　　○李周 
　　李周，字通理，邢州内丘人，唐昭义军节度使抱真之后也。父矩，遭世乱不仕，尝谓周曰：“邯鄣用武之地，今世道未平，汝当从军旅以兴吾门。”周年十六，为内丘捕贼将，以勇闻。是时，梁、晋兵争山东，群盗充斥道路，行者必以兵卫。内丘人卢岳将徙家太原，舍逆旅，傍徨不敢进，周意怜之，为送至西山。有盗从林中射岳，中其马，周大呼曰：“吾在此，孰敢尔邪？”盗闻其声，曰：“此李周也。”因各溃去。周送岳至太原，岳谓之曰：“吾少学星历，且工相人。子方颐隆准，眉目疏彻，身长七尺，真将相也。吾占天象，晋必有天下，子宜留事晋，以图富贵。”周以母老辞归。 
　　是时，梁遣葛从周攻下邢、洺，晋王栅兵青山口，周未知所归，乃思岳言，至青山归晋，晋王以周为万胜黄头军使。后从征伐常有功。从战柏乡，先登，迁匡霸指挥使，守杨刘。周为将甚勇，其于用兵，善守，能与士卒同甘苦。梁兵攻周，周坚守。久之，周闻母丧奔归，庄宗遣佗将代周守，几为梁兵所破，庄宗遽追周还守之，乃得不破。其后梁人已破德胜，因东击杨刘，以巨舰绝河，断晋饷援。周遣人驰趋庄宗求救，请日行百里以赴急，庄宗笑曰：“周为我守，何忧！”日行六十里，且行且猎，曰：“周非梁将可敌也。”比至，周已绝粮三日。庄宗以巨筏积薪沃油，顺流纵火焚梁舰，梁兵解去。庄宗见周劳曰：“微公，诸将为梁擒矣！”历相、蔡二州刺史。明宗时，拜武信军节度使，徙镇静难，历武宁、安远、永兴、宣武四镇，所至多善政。晋高祖时，复镇静难，罢还。出帝幸澶渊，以周留守东京，还，拜开封尹。卒年七十四，赠太师。 
　　○刘处让 
　　刘处让，字德谦，沧州人也。少为张万进亲吏，万进入梁，为泰宁军节度使，以处让为牙将。万进叛梁附晋，梁遣刘鄩讨之。万进遣处让求救于晋，晋王方与梁相拒，未能出兵，处让乃于军门截耳而诉曰：“万进所以见围者，以附晋故也，奈何不顾其急？苟不出兵，愿请死！”晋王壮之，曰：“义士也！”为之发兵。未渡河，而万进为梁兵所败，处让因留事晋。庄宗即位，为客省使，常使四方，多称旨。天成中，迁引进使，累迁左骁卫大将军。废帝时，魏州军乱，逐其帅刘延皓，遣范延光招讨，以处让为河北都转运使。晋高祖立，历宣徽南院使。范延光反，高祖命杨光远为招讨使，以处让参其军事。已而副招讨使张从宾叛于河阳，处让分兵击破从宾。还，与光远攻鄴，逾年不能下。其后延光有降意而迟疑，处让入城，譬以祸福，延光乃出降。 
　　唐制，枢密使常以宦者为之，自梁用敬翔、李振，至庄宗始用武臣，而权重将相，高祖时，以宰相桑维翰、李崧兼枢密使，处让与诸宦者心不平之。光远之讨延光也，以晋重兵在己掌握，举动多骄恣，其所求请，高祖颇裁抑之。处让为光远言：“此非上意，皆维翰、崧等嫉公耳！”光远大怒。及兵罢，光远见高祖，诉以维翰等沮己，高祖不得已，罢维瀚等，以处让为枢密使。处让在职，凡所陈述，多不称旨。处让丁母忧，高祖遂不复拜枢密使，以其印付中书而废其职。处让居丧期年，起复为彰德军节度使、右金吾卫上将军。以疾卒，年六十三，累赠太师。 
　　○李承约 
　　李承约，字德俭，蓟门人也。少事刘仁恭，为山后八军巡检使，将骑兵二千人。仁恭为其子守光所囚，承约以其骑兵奔晋，晋王以为匡霸指挥使。从破夹寨，战临清，以功累迁洺汾二州刺史、颍州团练使。天成中，邠州节度使毛璋有异志，明宗拜承约泾州节度副使，使往伺璋动静。承约见璋，谕以祸福。后明宗遣人代璋，璋即时受代。明宗大喜，即拜承约黔南节度使。承约以恩信抚诸夷落，劝民农桑，兴起学校。居数年，当代，黔南人诣京师乞留，为许留一年。召为左卫上将军，改左龙武统军，拜昭义军节度使，复为左龙武统军。天福二年，迁左骁卫上将军。数请老，不许。卒年七十五，赠太子太师。 
　　○张希崇 
　　张希崇，字德峰，幽州蓟人也。少好学，通《左氏春秋》。刘守光不喜儒士，希崇因事军中为偏将，将兵戍平州。其后契丹攻陷平州，得希崇，知其儒者也，以为卢龙军行军司马。明宗时，卢文进自平州亡归，契丹因以希崇代文进为平州节度使，遣其亲将以三百骑监之。居岁馀，虏将喜其为人，监兵稍怠，希崇因与其麾下谋走南归。其麾下皆言兵我，不可俱亡，惧不得脱，因劝希崇独去。希崇曰：“虏兵守我者三百骑尔，烹其将，其兵必散走。且平州去虏帐千馀里，使其闻乱而呼兵，则吾与汝等在汉界矣！”众皆曰善。乃先为阱，置以石灰。明日，虏将谒希崇，希崇饮之以酒，杀之阱中，兵皆溃去，希崇率其麾下，得生口二万南归。明宗嘉之，拜汝州防御使。迁灵武节度使。灵州地接戎狄，戍兵饷道，常苦抄掠，希崇乃开屯田，教士耕种，军以足食，而省转馈，明宗下诏褒美。希崇抚养士卒，招辑夷落，自回鹘、瓜、沙皆遣使入贡。居四岁，上书求还内地，徙镇邠宁。晋高祖入立，复拜灵武节度使，希崇叹曰：“吾当老死边徼，岂非命邪！”希崇事母至孝，朝夕母食，必侍立左右，彻馔乃敢退。为将不喜声色。好读书，颇知星历。天福三年，月掩毕口大星，希崇叹曰：“毕口大星，边将也，我其当之乎！”明年正月卒，赠太师。有子仁谦。 
　　○相里金 
　　相里金，字奉金，并州人也。为人勇悍，而能折节下士。事晋王，为五院军队长。梁、晋战柏乡、胡柳，皆有功，迁黄甲指挥使。同光中，拜忻州刺史。是时诸州皆用武人，多以部曲主场务，渔蠹公私，以利自入，金独禁部曲不与事，厚其给养，使掌家事而已。迁陇州防御使。废帝起兵凤翔，驰檄四邻，四邻未有应者，独金首遣判官薛文遇见废帝，往来计事。废帝即位，德之，拜保义军节度使。晋高祖起太原，废帝以金为太原四面步军都指挥使。高祖入立，徙镇建雄，罢为上将军。天福五年卒，赠太师。 
　　○张廷蕴 
　　张廷蕴，开封襄邑人也。少为宣武军卒，去事晋，稍迁军校。常从庄宗征伐，先登力战，金疮满体，庄宗壮之，以为帐前黄甲二十指挥步军都虞候、魏博三城巡检使。是时，庄宗在魏，以刘皇后从行，刘氏多纵其下扰人为不法，人无敢言者，廷蕴辄收而斩之。李继韬叛于潞州，庄宗遣明宗为招讨使，元行钦为都部署，廷蕴为马步军都指挥使，将兵为前锋。廷蕴至潞，日已暮，即率兵百馀逾濠登城，城守者不能御，遂破潞州。明旦，明宗与行钦后至，明宗心颇慊之。廷蕴以功迁羽林都指挥使、申怀沂三州刺史、金颍陇绛四州防御团练使、左监门卫上将军。开运中，以疾卒。 
　　廷蕴武人，所识不过数字，而平生重文士。尝从明宗破梁郓州，获判官赵凤，廷蕴谓曰：“吾视汝貌必儒人，可无隐也。”凤以实对，廷蕴亟荐于明宗。后凤贵为相，数荐廷蕴于安重诲，重诲屡言之，明宗以廷蕴破潞之隙，终恨之，故终不秉髦节。廷蕴素廉，历七州，卒之日，家无余赀。 
　　○马全节 
　　马全节，字大雅，大名元城人也。唐同光中，全节为捉生指挥使。赵在礼反鄴都，以全节为马步军指挥使。明宗即位，历博单郢沂四州刺史、金州防御使。废帝时，蜀人攻金州，州兵才数百，全节散家财，与士卒坚守，蜀人去，废帝召全节，以为沧州留后。晋高祖入立，即拜全节横海军节度使，徙镇安远，代李金全。金全叛附于李昪，高祖发兵三万，使全节与安审晖讨之，金全南奔。昪将李承裕守安州，全节与承裕战州南，大败承裕，斩首三千级，生擒千馀人。承裕弃城去，审晖追至云梦，执承裕及其兵二千人，全节斩千五百人，以其馀兵并承裕献于京师。承裕谓全节曰：“吾掠城中，所得百万计，将军皆取之矣。吾见天子，必诉此而后就刑。”全节惧，因杀承裕，高祖置而不问，徙全节镇昭义。又徙安国。从杜重威讨安重荣，以功徙镇义武。自出帝与契丹交恶，全节未尝不在兵间。开运元年，为行营都虞候，契丹与晋大军相距澶、魏之间，全节别攻白团城，破之，虏七百人。克泰州，虏二千人，降其守将晋廷谦。四月，契丹败于戚城，引兵分道而北，全节败之于定丰，执其将安晖。七月，徙广晋尹，留守鄴都。十月，杜重威为招讨使，以全节为副，大败契丹于卫村。 
　　全节为人谦谨，事母至孝，其临政决事，必问法如何。初，徙广晋，过元城，衣白襕谒其县令，州里以为荣。开运二年，徙镇顺国，未至而卒，年五十五，赠中书令。 
　　○皇甫遇 
　　皇甫遇，常山真定人也。为人有勇力，虬髯善射。少从唐明宗征伐，事唐为武胜军节度使，所至苛暴，以诛敛为务，宾佐多解官逃去，以避其祸。晋高祖时，历义武、昭义、建雄、河阳四镇，罢为神武统军。契丹入寇，陷贝州，出帝以高行周为北面行营都部署，遇为马军右厢排阵使。是时，青州杨光远据城反，出帝乃遣李守贞及遇分兵守郓州。遇等至马家渡，契丹方将渡河助光远，遇等击败之，以功拜义成军节度使、马军都指挥使。 
　　开运二年，契丹寇西山，遣先锋赵延寿围镇州，杜重威不敢出战。延寿分兵大掠，攻破栾城、柏乡等九县，南至邢州。是时岁除，出帝与近臣饮酒过量，得疾，不能出征，乃遣北面行营都监张从恩会马全节、安审琦及遇等御之。从恩等至相州，阵安阳河南，遣遇与慕容彦超率数千骑前视虏。遇渡漳河，逢虏数万，转战十馀里，至榆林，为虏所围，遇马中箭而踣，得其仆杜知敏马，乘之以战。知敏为虏所擒，遇谓彦超曰：“知敏，义士也，岂可失之！”即与彦超跃马入虏，取之而还。虏兵与遇战，自午至未，解而复合，益出生兵，势甚盛。遇戒彦超曰：“今日之势，战与走尔，战尚或生，走则死也。等死，死战，犹足以报国。”张从恩与诸将怪遇视虏无报，皆谓遇已陷虏矣。已而有驰骑报遇被围，安审琦率兵将赴之，从恩疑报者诈，不欲往，审琦曰：“成败天也，当与公共之，虽虏不南来，吾属失皇甫遇，复何面目见天子！”即引骑渡河，诸军皆从而北，拒虏十馀里，虏望见救兵来，即解去。遇与审琦等收军而南，契丹亦皆北去。是时，契丹兵已深入，人马俱乏，其还也，诸将不能追，而从恩率遇等退保黎阳，虏因得解去。 
　　三年冬，以杜重威为都招讨使，遇为马军右厢都指挥使，屯于中渡。重威已阴送款契丹，伏兵幕中，悉召诸将列坐，告以降虏，遇与诸将愕然不能对。重威出降表，遇等俯首以次自画其名，即麾兵解甲出降。契丹遣遇与张彦泽先入京师，遇行至平棘，绝吭而死。 
　　呜呼，梁亡而敬翔死，不得为死节；晋亡而皇甫遇死，不得为死事，吾岂无意哉！梁之篡唐，用翔之谋为多，由子佐其父而弑其祖，可乎？其不戮于斧钺，为幸免矣。方晋兵之降虏也，士卒初不知，及使解甲，哭声震天，即降岂其欲哉！使遇奋然攘臂而起，杀重威于坐中，虽不幸不免而见害，犹为得其死矣，其义烈岂不凛然哉！既俯首听命，相与亡人之国矣，虽死不能赎也，岂足贵哉！君子之于人，或推以恕，或责以备。恕，故迁善自新之路广；备则难得，难得，故可贵焉。然知其所可恕，与其所可贵，岂不又难哉！ 
　　○安彦威 
　　安彦威，字国俊，代州崞县人也。少以军卒隶唐明宗麾下。彦威善射，颇知兵法。明宗镇天平、宣武、成德，以彦威常为牙将，以谨厚见信。明宗入立，皇子从荣镇鄴，彦威为护圣指挥使。以从荣判六军，彦威迁捧圣指挥使，领宁国军节度使。晋高祖入立，拜彦威北京留守，徙镇归德。是时，河决滑州，命彦威塞之，彦威出私钱募民治堤。迁西京留守，遭岁大饥，彦威赈抚饥民，民有犯法，皆宽贷之，饥民爱之，不忍流去。丁母忧，哀毁过制。出帝与契丹隳盟，拜彦威北面行营副都统，彦威悉以家财佐军用。以疾卒于京师。 
　　彦威与安太妃同宗，出帝事以为舅，彦威未尝以为言。及卒，太妃临哭，人始知同宗也，当时益称其慎重。 
　　○李琼 
　　李琼，沧州饶安人也。少为骑将，与晋高祖隶唐明宗麾下。同光二年，契丹犯塞，明宗出涿州，遇契丹，与战不胜，诸将各稍引去，而晋高祖独战不已，契丹渐合而围之。琼引高祖衣与俱遁，至刘李河而追兵且及，琼浮水先至南岸，高祖至河中流，马踣，琼以长矛援出之，又以所乘马与高祖，而步护之，走十馀里，乃得免。明宗兵变于魏而南，琼从高祖以三百骑先趋汴州。高祖为保义军节度使，以为牙队指挥使。高祖建国，以为护圣都虞候，赐与金帛甚厚，而不与之官爵，琼亦郁郁。久之，拜相、中二州刺史。出帝时，为棣州刺史。杨光远反，以书招琼，琼拒而不纳。迁洺州团练使，又为护圣右厢都指挥使。晋亡，契丹入京师，以琼为威州刺史，行至郑州，遇盗见杀。 
　　○刘景岩 
　　刘景岩，延州人也。其家素富，能以赀交游豪俊。事高万金，为部曲，其后为丹州刺史。晋高祖起兵太原，唐废帝调民七户出一卒为义兵。延州节度使杨汉章发乡民赴京师，将行，景岩遣人激怒之，义兵乱，杀汉章，迎景岩为留后。晋高祖即位，即拜景岩节度使。景岩从事熊皦，为人多智，阴察景岩跋扈难制，惧其有异心，欲以利愚之，因语景岩，以谓边地不可以久安，为陈保名享利之策，言邠、泾多善田，其利百倍，宜多市田射利以自厚。景岩信之，岁馀，其获甚多。景岩使皦朝京师，皦乃言：“景岩不宜在边，可徙之内地。”乃移景岩邠州，皦入拜补阙，而景岩又徙镇保义，居未几，又徙武胜。景岩乃悟皦为卖己，遂诬奏皦隐己玉带，皦坐贬商州上津令。皦惧景岩邀害之，道亡，匿山中。开运三年，景岩罢武胜，以太子太师致仕，居华州。契丹犯京师，以周密镇延州，景岩乃还故里。而州人逐密，立高允权，允权妻刘氏，景岩孙女子也。景岩良田甲第、僮仆甚盛，党项司家族畜牧近郊，尤富强，景岩与之往来，允权颇患之。允权妻岁时归省，景岩谓曰：“高郎一县令，而有此州，其可保乎？”允权益恶之，而心又利其田宅，乃诬其反而杀之，年八十馀。 
　　长子行琮，德州刺史，罢，留京师，亦被诛。次子行谦，允权妇翁也，为奏言非刘氏子，遂免不诛。 
杂传第三十六 
　　○卢文进 
　　卢文进，字大用，范阳人也。为刘守光骑将。唐庄宗攻范阳，文进以先降拜寿州刺史，庄宗以属其弟存矩。存矩为新州团练使，统山后八军。庄宗与刘鄩相拒于莘，召存矩会兵击鄩。存矩募山后劲兵数千人，课民出马，民以十牛易一马，山后之人皆怨，而兵又不乐南行，行至祁沟关，聚而谋为乱。文进有女幼而美，存矩求之为侧室，文进以其大将不敢拒，虽与，心常歉之也，因与乱军杀存矩反。攻新州，不克，攻武州，又不克，遂奔于契丹，契丹使守平州。 
　　明宗即位，文进自平州率众数万归唐，明宗得之，喜甚，以为义成军节度使。居岁馀，徙镇威胜，加同平章事，入为上将军，出镇昭义，徙安远。晋高祖立，与契丹约为父子，文进惧不自安。天福元年冬，杀其行军司马冯知兆、副使杜重贵，送款于李昪，昪遣兵迎之。文进居数镇，颇有善政，兵民爱之。其将行也，从数骑，自至营中别其将士，告以避契丹之意，将士皆再拜为诀，乃南奔。昪以文进为天雄统军、宣润节度使。 
　　文进身长七尺，状貌伟然。自其奔契丹也，数引契丹攻掠幽、蓟之间，虏其人民，教契丹以中国织纴工作无不备，契丹由此益强。同光中，契丹数以奚骑出入塞上，攻掠燕、赵，人无宁岁。唐兵屯涿州，岁时馈运，自瓦桥关至幽州，严兵斥候，常苦钞夺，为唐患者十馀年，皆文进为之也。及其南奔，始屈身晦迹，务为恭谨，礼接文士，谦谦若不足，其所谈论，近代朝廷仪制、台阁故事而已，未尝言兵。后以左卫上将军卒于金陵。 
　　○李金全 
　　李金全，其先出于吐浑。金全少为唐明宗厮养，以骁勇善骑射，常从明宗战伐，以功为刺史。天成中，为彰义军节度使，在镇务为贪暴。罢归，献马数十匹，居数日，又以献，明宗谓曰：“卿患马多邪，何进献之数也？且卿在泾州治状如何，无乃以马为事乎？”金全惭不能对。徙镇横海。久之，罢为右卫上将军。 
　　晋高祖时，安州屯防指挥使王晖杀节度使周瑰，高祖遣金全将骑兵千人以往，下诏书招晖曰：“晖降，以为唐州刺史。”又以信箭谕安州，不戮一人，且戒金全曰：“无失吾信。”金全未至，襄州安从进意晖必走江南，以精兵遮其要路。晖闻金全来，果南走，为从进兵所杀。金全后至，得晖馀党数百人，皆送京师。晖之乱也，大掠城中三日，金全利其所掠赀，因擒其将武克和等十馀人杀之，克和呼曰：“王晖首乱，犹赐之信誓，以为刺史；我等何罪，反见杀邪？若朝廷之命，何以示信？苟将军违诏而杀降，亦将不免也！”高祖不能诘。即以金全为安远军节度使。 
　　金全左都押衙明汉荣用事，所为不法，高祖患之，不欲因汉荣以累功臣，为选廉吏贾仁沼代之，且召汉荣。汉荣教金全留己而不遣，金全客庞令图谏曰：“仁沼昔事王晏球，晏球攻王都于中山，都遣善射者登城射晏球，中兜牟，仁沼从后引弓，射善射者，一发而毙，晏球求其人，欲厚赏之，仁沼退而不言，此天下之忠臣也。都败，晏球遣仁沼献捷于京师，凡所赐与甚厚，悉以分故人、亲戚之贫者，此天下之廉士也。为人如此，岂有为人谋而不善者乎？宜纳仁沼而遣汉荣。”汉荣闻之，夜使人杀令图而ＣＧ仁沼，仁沼舌坏而死。 
　　天福五年夏，高祖以马全节代金全。而仁沼二子欲诣京师诉其父冤，汉荣大惧，绐金全曰：“前日天子召汉荣，公违诏而不遣。仁沼之死，其二子将诉于朝。今以全节代公，是召公对狱也。”金全信之，遂叛，送款于李昪。高祖发兵三万授全节讨之。昪遣其将李承裕入安州，金全遂南奔，行至泌川，引颈北望，涕泣而去。昪以金全为天威统军。汉隐帝时，李守贞反河中，乞兵于昪，金全为昪润州节度使，与查文徽等出沐阳。昪之诸将皆锐于攻取，金全独以谓远不相及，不可行，乃止。其后亦不复用，不知其所终。 
　　○杨思权 
　　杨思权，邠州新平人也。事梁为控鹤右第一军使。唐庄宗灭梁，以为夹马都指挥使。明宗时，秦王从荣为河东节度使，以冯赟为副，思权为北京步军都指挥使以佐佑之。从荣素骄，所为多不法。是时，宋王从厚为河南尹。从厚年少，谦恭好礼。明宗阴遣人从容语从厚之善，以讽勉之。从荣不悦，告思权曰：“天下共贤河南而非我，我将废矣，奈何？”思权曰：“公有甲士，而思权在，何患也！”乃劝从荣招募死士、增利器械以为备。冯赟患之，以其事闻。明宗召思权还京师，以从荣故，亦不之责也。后为右羽林都指挥使，将兵戍兴元。潞王从珂反凤翔，兴元张虔钊会诸镇兵讨贼。诸镇兵围凤翔，思权攻城西，严卫指挥使尹晖攻城东，破其两关城。从珂登城呼外兵，告以己非反者，其语甚哀，外兵闻者皆悲之，而虔钊督战甚急，军士反兵逐虔钊，思权因呼其众曰：“潞王真吾主也！”即拥军士入城降。晖闻思权已降，亦麾其军使解甲，由是诸镇之兵皆溃。思权与晖入见从珂，思权前曰：“臣以赤心奉殿下，殿下事成，愿不以防御、团练使处臣。”乃出一纸于怀中曰：“愿志臣姓名以为验。”从珂即书曰：“可邠宁节度使。”废帝入立，拜思权静难军节度使。后为右龙武统军、左卫上将军。天福八年，卒于京师，赠太傅。 
　　○尹晖 
　　尹晖者，魏州大名人也。从废帝入洛阳，而晋高祖来朝，与晖遇于道。晖时犹为严卫指挥使，恃先降功，不为高祖屈，马上横鞭揖之，高祖怒，白废帝晖不可与名籓。乃以为应州节度使。晋高祖入立，罢为右卫大将军。范延光反，以书招晖，晖惧，出奔淮南，为人所杀，有子勋。 
　　○王弘贽 
　　王弘贽，不知其世家何人也。唐明宗时，为合阶二州刺史、右千牛卫将军、卫州刺史。潞王从珂反于凤翔，拥兵东至陕。愍帝惧，夜以百馀骑出奔，至卫州东七八里，遇晋高祖将朝于京师，驺呵前导者不避，愍帝遣左右叱之，对曰：“成德军节度使石敬瑭也。”愍帝即下马恸哭，谓敬瑭曰：“潞王反，康义诚等皆叛我，我无所依，长公主教我逆尔于路。”高祖曰：“卫州刺史王弘贽，宿将也，且多知时事，请就图之。”即驰骑前见弘贽曰：“主上危迫，吾戚属也，何以图全？”弘贽曰：“天子避狄，自古有之，然将相大臣从乎？”曰：“无也。”“国宝、乘舆、法物从乎？”曰：“无也。”弘贽叹曰：“所谓大木将颠，非一绳所维。今万乘之主，以百骑出奔，而将相大臣无一人从者，则人心去就可知也。虽欲兴复，其可得乎！”即从高祖上谒于驿舍。高祖且以弘贽语白愍帝。弓箭库使沙守荣、奔弘进前谓高祖曰：“主上，明宗爱子，公，爱婿也，公于此时不能报国，而反问大臣、国宝所在，公亦助贼反邪？”乃抽佩刀刺高祖，高祖亲将陈晖捍之，守荣与晖战死，弘进亦自刎。高祖因尽杀帝从兵，独留帝于驿而去。弘贽奉帝居于州廨。弘贽有子峦，为殿直，废帝入立，遣峦持鸩与弘贽。初，愍帝在卫州，弘贽令市中酒家献酒，愍帝见之，大惊，遽殒于地，久而苏，弘贽曰：“此酒家也，愿献酒以慰无憀。”愍帝受之，由是日献一觞。及峦持鸩至，因使酒家献之，愍帝饮而不疑，遂崩。弘贽后事晋为凤翔行军司马，以光禄卿致仕，卒，赠太傅。 
　　○刘审交
  </div>
  <div class="pagination">
   <a href="新五代史_page12.html">
    上一页
   </a>
   <span>
    ...
   </span>
   <a href="新五代史_page8.html">
    8
   </a>
   <a href="新五代史_page9.html">
    9
   </a>
   <a href="新五代史_page10.html">
    10
   </a>
   <a href="新五代史_page11.html">
    11
   </a>
   <a href="新五代史_page12.html">
    12
   </a>
   <span class="current-page">
    13
   </span>
   <a href="新五代史_page14.html">
    14
   </a>
   <a href="新五代史_page15.html">
    15
   </a>
   <a href="新五代史_page16.html">
    16
   </a>
   <a href="新五代史_page17.html">
    17
   </a>
   <a href="新五代史_page18.html">
    18
   </a>
   <span>
    ...
   </span>
   <a href="新五代史_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
