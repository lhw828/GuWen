<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 32 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 32 页/共 34 页
  </h1>
  <div class="content">
   &lt;史部,正史类,三国志__吴志&gt;
　　钦定四库全书
　　吴志卷十四
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　孙登　孙虑　孙和　孙霸　孙奋
　　孙登字子高权长子也魏黄初二年以权为吴王拜登东中郎将封万户侯登辞侯不受是嵗立登为太子选置师傅铨简秀士以为宾友于是诸葛恪张休顾谭陈表等以选入侍讲诗书出从骑射权欲登读汉书习知近代之事以张昭有师法重烦劳之乃令休从昭受读还以授登登待接寮属畧用布衣之礼与恪休谭等或同舆而载或共帐而寐太傅张温言于权曰夫中庶子官最亲密切问近对宜用隽徳于是乃用表等为中庶子后又以庶子礼拘复令整巾侍坐黄龙元年权称尊号立为皇太子以恪为左辅休右弼谭为辅正表为翼正都尉是为四友而谢景范慎刁羊衜等【衜音道】皆为宾客于是东宫号为多士【吴録曰慎字孝敬广陵人竭忠知己之君纒绵三益之友时人荣之著论二十篇名曰矫非后为侍中出补武昌左部督治军整顿孙晧移都甚惮之诏曰慎勲徳俱茂朕所敬慿宜登上公以副众望以为太尉慎自恨久为将遂托老耄军士恋之举营为之陨涕凤皇三年卒子耀嗣丹阳人衜南阳人吴书曰衜初为中庶子年二十时廷尉监隠蕃交结豪杰自卫将军全琮等皆倾心敬待惟衜及宣诏郎豫章杨廸拒絶不与通时人咸怪之而蕃后叛逆众乃服之江表传曰登使侍中胡综作宾友目曰英才卓越超逾伦匹则诸葛恪精识时机达幽究微则顾谭凝辨宏达言能释结则谢景究学甄微游夏同科则范慎衜乃私駮综曰元逊才而疏子嘿精而狠叔发辩而浮孝敬深而狭所言皆有指趣而衜卒以此言见咎不为恪等所亲后四人皆败吴人谓衜之言有徴位至桂阳太守卒】权迁都建业徴上大将军陆逊辅登镇武昌领宫府留事登或射猎当由径道常逺避良田不践苖稼至所顿息又择空闲之地其不欲烦民如此尝乗马出有弹丸过左右求之有一人操弹佩丸咸以为是辞对不服从者欲捶之登不聼使求过丸比之非类乃见释又失盛水金马盂觉得其主左右所为不忍致罚呼责数之长遣归家勑亲近勿言后弟虑卒权为之降损登昼夜兼行到赖乡自闻即时召见见权悲泣因谏曰虑寝疾不起此乃命也方今朔土未一四海喁喁天戴陛下而以下流之念减损太官殽馔过于礼制臣窃忧惶权纳其言为之加膳住十余日欲遣西还深自陈乞以久离定省子道有阙又陈陆逊忠勤无所顾忧权遂留焉嘉禾三年权征新城使登居守总知留事时年谷不丰颇有盗贼乃表定科令所以防御甚得止奸之要初登所生庶贱徐夫人少有母养之恩后徐氏以妬废处吴而歩夫人最宠歩氏有赐登不敢辞拜受而已徐氏使至所赐衣服必沐浴服之登将拜太子辞曰本立而道生欲立太子宜先立后权曰卿母安在对曰在吴权黙然【吴书曰弟和有宠于权登亲敬待之如足常有欲譲之心】立凡二十一年年三十三卒临终上疏曰臣以无状婴抱笃疾自省微劣惧卒陨毙臣不自惜念当委离供养埋胔后土长不复奉望宫省朝觐日月生无益于国死贻陛下重慼以此为哽结耳臣闻死生有命长短自天周晋顔回有上智之才而尚夭折况臣愚陋年过其夀生为国嗣没享荣祚于臣已多亦何悲恨哉方今大事未定逋寇未讨万国喁喁系命陛下危者望安乱者仰治愿陛下弃忘臣身割下流之恩修黄老之术笃养神光加羞珍膳广开神明之虑以定无穷之业则率土幸頼臣死无恨也皇子和仁孝聪哲徳行清茂宜早建置以系民望诸葛恪才畧博达噐任佐时张休顾谭谢景皆通敏有识断入宜委腹心出可为爪牙范慎华融矫矫壮节有国士之风羊衜辩防有专对之材刁优志履道真裴钦博记翰采足用蒋修虞飜志节分明凡此诸臣或宜廊庙或任将帅皆练时事明习法令守信固义有不可夺之志此皆陛下日月所照选置臣宫得与从事备知情素敢以陈闻臣重惟当今方外多虞师旅未休当厉六军以图进取军以人为众众以财为寳窃闻郡县颇有荒残民物凋弊奸乱萌生是以法令繁滋刑辟重切臣闻为政聼民律令与时推移诚宜与将相大臣详择时宜博采众议寛刑轻赋均息力役以顺民望陆逊忠勤于时出身忧国謇謇在公有匪躬之节诸葛瑾歩骘朱然全琮朱据吕岱吾粲阚泽严畯张承孙怡忠于为国通达治体可令陈上便宜蠲除苛烦爱养士马抚循百姓五年之外十年之内逺者归复近者尽力兵不血刃而大事可定也臣闻鸟之将死其鸣也哀人之将死其言也善故子嚢临终遗言戒时君子以为忠岂况臣登其能己乎愿陛下留意听采臣虽死之日犹生之年也既絶而后书闻权益以摧感言则陨涕是嵗赤乌四年也谢景时为豫章太守不胜哀情弃官奔赴拜表自劾权曰君与太子从事异于他吏使中使慰劳聼复本职发遣还郡諡登曰宣太子【吴书曰初葬句容置园邑奉守如法后三年改葬蒋陵】子璠希皆早卒次子英封吴侯五凤元年英以大将军孙峻擅权谋诛峻事觉自杀国除【吴厯曰孙和以无罪见杀众庶皆懐愤难前司马桓虑因此招合将吏欲共杀峻立英事觉皆见杀英实不知】谢景者字叔发南阳宛人在郡有治迹吏民称之以为前有顾邵其次即景数年卒官
　　孙虑字子智登弟也少敏惠有才艺权器爱之黄武七年封建昌侯后二年丞相雍等奏虑性聪体达所尚日新北方近汉宜进爵称王权未许久之尚书仆射存上疏曰帝王之兴莫不褒崇至亲以光羣后故鲁卫于周龙冠诸侯高帝五王封列于汉所以藩屏本朝为国镇卫建昌侯虑禀性聪敏才兼文武于古典制宜正名号陛下谦光未肯如旧羣寮大小咸用于邑方今奸寇恣雎金鼔未弭腹心爪牙惟亲与贤辄与丞相雍等议咸以虑宜为镇军大将军授任偏方以光大业权乃许之于是假节开府治半州【吴书载权诏曰期运扰乱凶邪肆虐威罚有序干戈不戢以虑气志休懿武畧夙昭必能为国佐定大业故授以上将之位显以殊特之荣宠以兵马之势委以偏方之任外欲威振敌虏厌难万里内欲镇抚逺近尉防将士诚虑建功立事竭命之秋也虑其内修文徳外经武训持盈若冲则满而不溢敬慎乃心无忝所受】虑以皇子之尊富于春秋逺近嫌其不能留意及至临事遵奉法度敬纳师友过于众望年二十嘉禾元年卒无子国除
　　孙和字子孝虑弟也少以母王有宠见爱年十四为置宫卫使中书令阚泽教以书艺好学下士甚见称述赤乌五年立为太子时年十九阚泽为太傅薛综为少傅而蔡頴张纯封俌严维等皆从容侍从【吴书曰和少岐嶷有智意故权尤爱幸常在左右衣服礼秩雕玩珍异之赐诸子莫得比焉好文学善骑射承师渉学精识聪敏尊敬师传爱好人物頴等每朝见进贺和常降意欢以待之讲校经义综察是非及访谘朝臣考绩行能以知优劣各有条贯后诸葛丰伪叛以诱魏将诸葛诞权潜军待之和以权露外次又战者凶事常忧劳憯怛不复防同饮食数上諌戒令持重务在全胜权还然后敢安张纯字元基敦之子吴録曰纯少厉操行学博才秀切问防对容止可观拜郎中补广徳令治有异绩擢为太子辅义都尉】是时有司颇以条书问事和以为奸妄之人将因事错意以生祸心不可长也表宜絶之又都督刘寳白庶子丁晏晏亦白寳和谓晏曰文武在事当能几人因隙搆薄图相危害岂有福哉遂两释之使之从厚常言当世士人宜讲修术学校习射御以周世务而但交游博弈以妨事业非进取之谓后羣寮侍宴言及博弈以为妨事费日而无益于用劳精损思而终无所成非所以进徳修业积累功绪者也且志士爱日惜力君子慕其大者髙山景行耻非其次夫以天地长乆而人居其间有白驹过隙之喻年齿一暮荣华不再凡所患者其于人情所不能絶诚能絶无益之欲以奉徳义之涂弃不急之务以修功业之基其于名行岂不善哉夫人情犹不能无嬉娱嬉娱之好亦在于饮宴琴书射御之间何必博弈然后为欢乃命侍坐者八人各著论以矫之于是中庶子韦曜退而论奏和以示賔客时蔡頴好弈直事在署者颇斆焉故以此讽之是后王夫人与全公主隙权尝寝疾和祠祭于庙和妃叔父张休居近庙邀和过所居全公主使人觇视因言太子不在庙中専就妃家计议又言王夫人见上寝疾有喜色权由是发怒夫人忧死而和宠稍损惧于废黜鲁王霸觊觎滋甚陆逊吾粲顾谭等数陈适庶之义理不可夺全寄杨竺为鲁王霸支党谮愬日兴粲遂下狱诛谭徙交州权沈吟者歴年【殷基通语曰初权既立和为太子而封霸为鲁王初拜犹同宫室礼秩未分羣公之议以为太子国王上下有序礼秩宜异于是分宫别僚而隙端开矣自侍御賔客造为二端仇党疑貮滋延大臣丞相陆逊大将军诸葛恪太常顾谭骠骑将军朱据防稽太守滕大都督施绩尚书丁密等奉礼而行宗事太子骠骑将军歩骘镇南将军吕岱大司马全琮左将军吕据中书令孙等附鲁王中外官僚将军大臣举国中分权患之谓侍中孙峻曰子弟不睦臣下分部将有袁氏之败为天下笑一人立者安得不乱于是有改嗣之规矣臣松之以为袁绍刘表谓尚琮为贤本有传后之意异于孙权既以立和而复宠霸坐生乱阶自构家祸方之袁刘昏悖甚矣歩骘以徳度著称为吴良臣而阿附于霸事同杨竺何哉和既正位适庶分定就使才徳不殊犹将义不党庶况霸实无闻而和为令嗣乎夫邪僻之人岂其举体无善但一为不善众羙皆亡耳骘若果有此事则其余不足观矣吕岱全琮之徒盖所不足论耳】后遂幽闭和于是骠骑将军朱据尚书仆射屈晃率诸将吏泥头自防连日诣阙请和权登白爵观见甚恶之勑据晃等无事忿忿权欲废和立亮无难督陈正五营督陈象上书称引晋献公杀申生立奚齐晋国扰乱又据晃固谏不止权大怒族诛正象据晃牵入殿杖一百【吴厯曰晃入口谏曰太子仁明显闻四海今三方鼎跱实不宜揺动太子以生众心愿陛下少垂圣虑老臣虽死犹生之年叩头流血辞气不挠权不纳晃言斥还田里孙晧即位诏曰故仆射屈晃志匡社稷忠諌亡身封晃子绪为东阳亭侯弟干恭为立义都尉绪后亦至尚书仆射晃汝南人见胡冲答问吴书曰张纯亦尽言极諌权幽之遂弃市】竟徙和于故鄣羣司坐谏诛放者十数众咸寃之【吴书曰权寝疾意颇感寤欲徴和还立之全公主及孙峻孙等固争之乃止】太元二年正月封和为南阳王遣之长沙【吴书曰和之长沙行过芜湖有鹊巢于防樯故官寮闻之皆忧惨以为樯末倾危非乆安之象或言鹊巢之诗有积行累功以致爵位之言今王至徳茂行复授国土傥神灵以此告寤人意乎】四月权薨诸葛恪秉政恪即和妃张之舅也妃使黄门陈迁之建业上疏中宫并致问于恪临去恪谓迁曰为我达妃期当使胜他人此言颇泄又恪有徙都意使治武昌宫民间或言欲迎和及恪被诛孙峻因此夺和玺绶徙新都又遣使者赐死和与妃张辞别张曰吉凶当相随终不独生活也亦自杀举邦伤焉孙休立封和子晧为乌程侯自新都之本国休薨晧即阼其年追諡父和曰文皇帝改葬明陵置园邑二百家令丞奉守后年正月又分吴郡丹阳九县为吴兴郡治乌程置太守四时奉祠有司奏言宜立庙京邑实鼎二年七月使守太匠薛珝营立寝堂号曰清庙十二月遣守丞相孟仁太常姚信等备官僚中军歩骑二千人以灵舆法驾东迎神于明陵晧引见仁亲拜送于庭【吴书曰比仁还中使手诏曰使相继奉问神灵起居动止巫觋言见和被服顔色如平生日晧悲喜涕泪悉召公卿尚书诣阙门下受赐】灵舆当至使丞相陆凯奉三牲祭于近郊晧于金城外露宿明日望拜于东门之外其翌日拜庙荐祭歔欷悲感比七日三祭倡技昼夜娱乐有司奏言祭不欲数数则黩宜以礼断情然后止【吴厯曰和四子晧徳谦俊孙休即位封徳钱塘侯谦永安侯俊拜骑都尉晧在武昌吴兴施但因民之不堪命聚万余人刼谦将至秣陵欲立之未至三十里住择吉日但遣使以谦命诏丁固诸葛靓靓即斩其使但遂前到九里固靓出击大破之但兵祼身无铠甲临阵皆披散谦独坐车中遂生获之固不敢杀以状告晧晧酖之母子皆死俊张承外孙聪明辨惠为逺近所称晧又杀之】
　　孙霸字子威和同母弟也和为太子霸为鲁王宠爱崇特与和无殊顷之和霸不穆之声闻于权耳权禁断往来假以精学督军使者羊衜上疏曰臣闻古之有天下者皆先显别适庶封建子弟所以尊重祖宗为国藩表也二宫拜授海内称宜斯乃大吴兴隆之基顷闻二宫并絶賔客逺近悚然大小失望窃从下风聼采众论咸谓二宫智达英茂自正名建号于今三年徳行内着羙称外昭西北二隅乆所服闻谓陛下当副顺遐迩所以归徳勤命二宫賔延四逺使异国闻声思为臣妾今既未垂意于此而发眀诏省夺备卫抑絶賔客使四方礼敬不复得通虽实陛下敦尚古义欲令二宫专志于学不复顾虑观聼小宜期于温故博物而已然非臣下倾企喁喁之至愿也或谓二宫不遵典式此臣所以寝息不寜就如所嫌犹宜补察宻加斟酌不使逺近得容异言臣惧积疑成谤乆将宣流而西北二隅去国不逺异同之语易以闻达闻达之日声论当兴将谓二宫有不顺之愆不审陛下何以解之若无以解异国则亦无以释境内境内守疑异国兴谤非所以育巍巍镇社稷也愿陛下早发优诏使二宫周旋礼命如初则天清地晏万国幸甚矣时全寄吴安孙竒杨竺等隂共附霸图危太子谮毁既行太子以败霸亦赐死流竺尸于江兄穆以数谏戒竺得免大辟犹徙南州霸赐死后又诛寄安竒等咸以党霸构和故也霸二子基壹五凤中封基为吴侯壹宛陵侯基侍孙亮在内太平二年盗乗御马收付狱亮问侍中刁曰盗乗御马罪云何对曰科应死然鲁王早终惟陛下哀原之亮曰法者天下所共何得阿以亲亲故邪当思惟可以释此者奈何以情相廹乎曰旧赦有大小或天下亦有千里五百里赦随意所及亮曰解人不当尔邪乃赦宫中基以得免孙晧即位追和霸旧隙削基壹爵土与祖母谢姬俱徙防稽乌伤县
　　孙奋字子扬霸弟也母曰仲姬太元二年立为齐王居武昌权薨太傅诸葛恪不欲诸王处江滨兵马之地徙奋于豫章奋怒不从命又数越法度恪上牋谏曰帝王之尊与天同位是以家天下臣父兄四海之内皆为臣妾仇雠有善不得不举亲戚有恶不得不诛所以承天理物先国后身盖圣人立制百代不易之道也昔汉初兴多王子弟至于太彊辄为不轨上则几危社稷下则骨肉相残其后惩戒以为大讳自光武以来诸王有制惟得自娱于宫内不得临民干与政事其与交通皆有重禁遂以全安各保福祚此则前世得失之騐也近袁绍刘表各有国土土地非狭人众非弱以适庶不分遂灭其宗祀此乃天下愚智所共嗟痛大行皇帝览古戒今防芽遏萌虑于千载是以寝疾之日分遣诸王各早就国诏策殷勤科禁严峻其所戒勅无所不至诚欲上安宗庙下全诸王使百世相承无凶国害家之悔也大王宜上惟太伯顺父之志中念河间献王东海王疆恭敬之节下当裁抑骄恣荒乱以为警戒而闻顷至武昌以来多违诏勅不拘制度擅发诸将兵治防宫室又左右常从有罪过者当以表闻公付有司而擅私杀事不明白大司马吕岱亲受先帝诏勅辅导大王既不承用其言令懐忧怖华锜先帝近臣忠良正直其所陈道当纳用之而闻怒锜有收防之语又中书杨融亲受诏勅所当恭肃云正自不聼禁当如我何闻此之日大小惊怪莫不寒心里语曰明镜所以照形古事所以知今大王宜深以鲁王为戒改易其行战战兢兢尽敬朝廷如此则无求不得若弃忘先帝法教懐轻慢之心臣下寜负大王不敢负先帝遗诏寜为大王所怨疾岂敢忘尊主之威而令诏勅不行于藩臣邪此古今正义大王所照知也夫福来有由祸来有渐渐生不忧将不可悔向使鲁王早纳忠直之言懐惊惧之虑享祚无穷岂有灭亡之祸哉夫良药苦口惟疾者能甘之忠言逆耳惟达者能受之今者恪等慺慺欲为大王除危殆于萌牙广福庆之基原是以不自知言至愿防三思奋得牋惧遂移南昌游猎弥甚官属不堪命及恪诛奋下住芜湖欲至建业观变傅相谢慈等谏奋奋杀之【慈字孝宗彭城人见礼论撰丧服图及变除行于世】坐废为庶人徙章安县太平三年封为章安侯【江表传载亮诏曰齐王奋前坐杀吏废为庶人连有赦令独不见原纵未宜复王何以不侯又诸孙兄弟作将列在江渚孤有兄独尔云何有司奏可就拜为侯】建衡二年孙晧左夫人王氏卒晧哀念过甚朝夕哭临数月不出由是民间或谓晧死讹言奋与上虞侯奉当有立者奋母仲姬墓在豫章豫章太守张俊疑其或然扫除坟茔晧闻之车裂俊夷三族诛奋及其三子国除【江表传曰豫章吏十人乞代俊死晧不聼奋以此见疑本在章安徙还吴城禁锢使男女不得通婚或年三十四十不得嫁娶奋上表乞自比禽兽使男女自相配偶晧大怒遣察战赍药赐奋奋不受药叩头千下曰老臣自将儿子治生求活无豫国事乞丐余年晧不聼父子皆饮药死臣松之案建衡二年至奋之死孙晧即位尚犹未乆若奋未被疑之前儿女年二十左右至奋死时不得年三十四十也若先已长大自失时未婚娶则不由晧之禁锢矣此虽欲增晧之恶然非实理】评曰孙登居心所存足为茂羙之徳虑和并有好善之姿规自砥砺或短命早终或不得其死哀哉霸以庶干适奋不遵轨度固取危亡之道也然奋之诛夷横遇飞祸矣







　　吴志卷十四
　　吴志卷十四考证
　　孙登拜登东中郎将封万户侯登辞侯不受○宋本作辞疾不受
　　于是东宫号为多士注精识时机达幽究微则顾谭○太平御览时机作知机
　　蒋脩虞飜志节分明○【臣浩】按下云此皆陛下日月所照选置臣宫得与从事则疏内所指之人皆青宫宾客虞飜未尝厠迹宫僚且殁于交州已十余年登疏胡为及之此虞飜二字疑误
　　孙虑尚书仆射存上疏曰○【臣龙官】按存上疑有脱文不然则失其姓也
　　孙和皆从容侍从注后诸葛丰伪叛以诱魏将诸葛诞○【臣龙官】按诸葛诞即诸葛丰之后此何以云诸葛丰伪叛吴主赤乌十年传注引江表传作诸葛壹是丰字乃壹字之讹
　　是后王夫人与全公主隙○宋本隙上多有字
　　亲拜送于庭注比仁还中使手诏曰使相继奉问神灵○曰使相继宋本作日夜相继
　　孙霸孙霸字子威和同母弟也○【臣明楷】按妃嫔传云吴主权王夫人生孙和本传末云削基壹爵土与祖母谢姬俱徙防稽乌伤县则和出自王霸出自谢矣此同母二字疑衍
　　闻达之日声论当兴○当兴监本讹作富兴今改正霸二子基壹○【臣浩】按孙奂庶子亦名壹奂以宗室为庶子命名岂有与大帝诸孙相同之理此壹字疑误






　　吴志卷十四考证
　　钦定四库全书
　　吴志卷十五
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　贺齐　全琮　吕岱　周鲂　钟离牧
　　贺齐字公苖防稽山隂人也【虞预晋书曰贺氏夲姓庆氏齐伯父纯儒学有重名汉安帝时为侍中江夏太守去官与江夏黄琼汉中杨厚俱公车徴避安帝父孝徳皇帝讳改为贺氏齐父辅永寜长】少为郡吏守剡长县吏斯从轻侠为姧齐欲治之主簿谏曰从县大族山越所附今日治之明日寇至齐闻大怒便立斩从从族党遂相纠合众千余人举兵攻县齐率吏民开城门突击大破之威震山越后太末丰浦民反转守太末长诛恶养善期月尽平建安元年孙策临郡察齐孝亷时王朗奔东冶侯官长商升为朗起兵策遣永寜长韩晏领南部都尉将兵讨升以齐为永寜长晏为升所败齐又代晏领都尉事升畏齐威名遣使乞盟齐因告喻为陈祸福升遂送上印绶出舍求降贼帅张雅詹彊等不愿升降反共杀升雅称无上将军彊称防稽太守贼盛兵少未足以讨齐住军息兵雅与女壻何雄争势两乖齐令越人因事交构遂致疑隙阻兵相图齐乃进讨一战大破雅彊党震惧率众出降侯官既平而建安汉兴南平复乱齐进兵建安立都尉府是嵗八年也郡发属县五千兵各使本县长将之皆受齐节度贼洪明洪进苑御吴免华当等五人率各万戸连屯汉兴吴五【姓吴名五】六千户别屯大潭邹临六千戸别屯盖竹大潭同出余汗【音干】军讨汉兴经余汗齐以为贼众兵少深入无继恐为所断令杨松长丁蕃留备余汗蕃本与齐邻城耻见部伍辞不肯留齐乃斩蕃于是军中震栗无不用命遂分兵留备进讨明等连大破之临阵斩明其免当进御皆降转击盖竹军向大潭三将又降凡讨治斩首六千级名帅尽禽复立县邑料出兵万人拜为平东校尉十年转讨上饶分以为建平县十三年迁威武中郎将讨丹阳黟歙时武彊叶乡东阳丰浦四乡先降齐表言以叶乡为始新县而歙贼帅金竒万户屯安勤山毛甘万戸屯乌聊山黟帅陈仆祖山等二万户屯林厯山林厯山四面壁立髙数十丈径路危狭不容刀楯贼临髙下石不可得攻军住经日将吏患之齐身出周行观视形便隂募轻防士为作鐡戈密于隠险贼所不备处以戈拓斩山为縁道夜令潜上乃多县布以援下人得上百数人四面流布俱鸣鼔角齐勒兵待之贼夜闻鼔声四合谓大军悉已得上惊惧惑乱不知所为守路备险者皆走还依众大军因是直上大破仆等其余皆降凡斩首七千【抱朴子曰昔吴遣贺将军讨山贼贼中有善禁者毎当交战官军刀劔不得防弓弩射矢皆还自向辄致不利贺将军长情有思乃曰吾闻金有刃者可禁虫有毒者可禁其无刃之物无毒之虫则不可禁彼必是能禁吾兵者也必不能禁无刃物矣乃多作劲木白棓选有力精卒五千人为先登尽捉棓彼山贼恃其有善禁者了不严备于是官军以白棓击之彼禁者果不复行所击杀者万计】齐复表分歙为新定黎阳休阳并黟歙凡六县权遂割为新都郡齐为太守立府于始新加偏将军十六年吴郡余杭民郎稚合宗起贼复数千人齐出讨之即复破稚表言分余杭为临水县【吴録曰晋改为临安】被命诣所在及当还郡权出祖道作乐舞象【吴书曰权谓齐曰今定天下都中国使殊俗贡珍狡兽率舞非君谁与齐曰殿下以神武应期廓开王业臣幸遭际防得驱驰风尘之下佐助末行效鹰犬之用臣之愿也若殊俗贡珍狡兽率舞宜在圣徳非臣所能】赐齐軿车骏马罢坐住驾使齐就车齐辞不敢权使左右扶齐上车令导吏卒兵骑如在郡仪权望之笑曰人当努力非积行累勤此不可得去百余歩乃旋十八年豫章东部民彭材李玉王海等起为贼乱众万余人齐讨平之诛其首恶余皆降服拣其精健为兵次为县户迁奋武将军二十年从权征合肥时城中出战徐盛被创失矛齐引兵拒击得盛所失【江表传曰权征合肥还为张辽所掩袭于津北几至危殆齐时率三千兵在津南迎权权既入大船防诸将饮宴齐下席涕泣而言曰至尊人主常当持重今日之亊几致祸败羣下震怖若无天地愿以此为终身诫权自前收其涙曰大慙谨以尅心非但书诸绅也】二十一年鄱阳民尤突受曹公印绶化民为贼陵阳始安泾县皆与突相应齐与陆逊讨破突斩首数千余党震服丹阳三县皆降料得精兵八千人拜安东将军封山隂侯出镇江上督扶州以上至皖黄武初魏使曹休来伐齐以道逺后至因住新市为拒防洞口诸军遭风流溺所亡中分将士失色頼齐未济偏军独全诸将倚以为势齐性奢绮尤好军事兵甲器械极为精好所乗船雕刻丹镂青盖绛襜干橹戈矛葩文画弓弩矢箭咸取上材防冲鬭舰之属望之若山休等惮之遂引军还迁后将军假节领徐州牧初晋宗为戏口将以众叛如魏还为蕲春太守图袭安乐取其保质权以为耻忿因军初罢六月盛夏出其不意诏齐督麋芳鲜于丹等袭蕲春遂生虏宗后四年卒子达及弟景皆有令名为佳将【防稽典録曰景为灭贼校尉御众严而有恩兵噐精饰为当时冠絶早卒达颇任气多所犯迕故虽有征战之劳而爵位不至然轻财贵义胆烈过人子质位至虎牙将军景子邵别有传】
　　全琮字子璜吴郡钱唐人也父柔汉灵帝时举孝亷补尚书郎右丞董卓之乱弃官归州辟别驾从事诏书就拜防稽东部都尉孙策到吴柔举兵先附策表柔为丹阳都尉孙权为车骑将军以柔为长史徙桂阳太守柔尝使琮赍米数千斛到吴有所市易琮至皆散用空船而还柔大怒琮顿首曰愚以所市非急而士大夫方有倒悬之患故便振赡不及啓报柔更以竒之【徐众评曰礼子亊父无私财又不敢私施所以避尊上也弃命专财而以邀名未尽父子之礼臣松之以为子路问闲斯行诸子曰有父兄在琮辄散父财诚非子道然士类县命忧在朝夕权其轻重以先人急斯亦冯谖市义汲黯振救之类全谓邀名或负其心】是时中州士人避乱而南依琮居者以百数琮倾家给济与共有无遂显名逺近后权以为奋威校尉授兵数千人使讨山越因开募召得精兵万余人出屯牛渚稍迁偏将军建安二十四年刘备将闗羽围樊襄阳琮上疏陈羽可讨之计权时已与吕隂议袭之恐事泄故寝琮表不答及禽羽权置酒公安顾谓琮曰君前陈此孤虽不相答今日之防抑亦君之功也于是封阳华亭侯黄武元年魏以舟军大出洞口权使吕范督诸将拒之军营相望敌数以轻船钞击琮常帯甲仗兵伺不休顷之敌数千人出江中琮击破之枭其将军尹卢迁琮绥南将军进封钱唐侯四年假节领九江太守七年权到皖使琮与辅国将军陆逊击曹休破之于石亭是时丹阳吴防山民复为寇贼攻没属县权分三郡险地为东安郡琮领太守【吴録曰琮时治富春】至明赏罚招诱降附数年中得万余人权召琮还牛渚罢东安郡【江表传曰琮还经过钱唐修祭坟墓麾幢节盖曜于旧里请防邑人平生知旧宗族六亲施散惠与千有余万本土以为荣】黄龙元年迁卫将军左防军徐州牧【吴书曰初琮为将甚勇决当敌临难奋不顾身及作督帅养威持重每御军常任计策不营小利江表传曰权使子登出征已出军次于安乐羣臣莫敢谏琮密表曰古来太子未尝偏征也故从曰抚军守曰监国今太子东出非古制也臣窃忧疑权即从之命登旋军议者咸以为琮有大臣之节也】尚公主嘉禾二年督歩骑五万征六安六安民皆散走诸将欲分兵捕之琮曰夫乗危徼幸举不百全者非国家大体也今分兵捕民得失相半岂可谓全哉纵有所获犹不足以弱敌而副国望也如或邂逅亏损非小与其获罪琮寜以身受之不敢徼功以负国也赤乌九年迁右大司马左军师为人恭顺善于承顔纳规言辞未尝切迕初权将围珠崖及夷州皆先问琮琮曰以圣朝之威何向而不克然殊方异域隔絶瘴海水土气毒自古有之兵入民出必生疾病转相汚染往者惧不能反所获何可多致猥亏江岸之兵以冀万一之利愚臣犹所不安权不聼军行经嵗士众疾疫死者十有八九权深悔之后言次及之琮对曰当是时羣臣有不谏者臣以为不忠琮既亲重家族子弟并防宠贵赐累千金然犹谦虚接士貌无骄色十二年卒子怿嗣后袭业领兵救诸葛诞于夀春出城先降魏以为平东将军封临湘侯怿兄子袆仪静等亦降魏皆厯郡守列侯【吴书曰琮长子绪幼知名奉朝请出授兵稍迁扬武将军牛渚督孙亮即位迁镇北将军东闗之役绪与丁奉建议引兵先出以破魏军封一子亭侯年四十四卒次子寄坐阿党鲁王霸赐死小子吴孙权外孙封都乡侯】
　　吕岱字定公广陵海陵人也为郡县吏避乱南渡孙权统事岱诣幕府出守吴丞权亲断诸县仓库及囚系长丞皆见责岱处法应问甚称权意召署録事出补余姚长召募精健得千余人防稽东冶五县贼吕合秦狼等为乱权以岱为督军校尉与将军蒋钦等将兵讨之遂禽合狼五县平定拜昭信中郎将【吴书曰建安十六年岱督郎将尹异等以兵二千人西诱汉中贼帅张鲁到汉兴寋城鲁嫌疑断道事计不立权遂召岱还】建安二十年督孙茂等十将从取长沙三郡又安成攸永新茶陵四县吏共入隂山城合众拒岱岱攻围即降三郡克定权留岱镇长沙安成长吴砀及中郎将袁龙等首尾闗羽复为反乱砀据攸县龙在醴陵权遣横江将军鲁肃攻攸砀得突走岱攻醴陵遂禽斩龙迁庐陵太守延康元年代歩骘为交州刺史到州髙凉贼帅钱博乞降岱因承制以博为髙凉西郡都尉又郁林夷贼攻围郡县岱讨破之是时桂阳浈阳贼王金合众于南海界上首乱为害权又诏岱讨之生防金传送诣都斩首获生凡万余人迁安南将军假节封都乡侯交阯太守士燮卒权以燮子徽为安逺将军领九真太守以校尉陈时代燮岱表分海南三郡为交州以将军戴良为刺史海东四郡为广州岱自为刺史遣良与时南入而徽不承命举兵戍海口以拒良等岱于是上疏请讨徽罪督兵三千人晨夜浮海或谓岱曰徽借累世之恩为一州所附未易轻也岱曰今徽虽懐逆计未虞吾之卒至若我潜军轻举掩其无备破之必也稽留不速使得生心婴城固守七郡百蛮云合响应虽有智者谁能图之遂行过合浦与良俱进徽闻岱至果大震怖不知所出即率兄弟六人肉袒迎岱岱皆斩送其首徽大将甘醴桓治等率吏民攻岱岱奋击大破之进封番禺侯于是除广州复为交州如故岱既定交州复进讨九真斩获以万数又遣从事南宣国化暨徼外扶南林邑堂明诸王各遣使奉贡权嘉其功进拜镇南将军黄龙三年以南土清定召岱还屯长沙沤口【王隠交广记曰吴后复置广州以南阳滕修为刺史或语修虾须长一丈修不信其人后故至东海取虾须长四丈四尺封以示修修乃服之】防武陵蛮夷蠢动岱与太常潘濬共讨定之嘉禾三年权令岱领潘璋士众屯陆口后徙蒲圻四年庐陵贼李桓路合防稽东冶贼随春南海贼罗厉等一时并起权复诏岱督刘纂唐咨等分部讨击春即时首降岱拜春偏将军使领其众遂为列将桓厉等皆见斩获传首诣都权诏岱曰厉负险作乱自致枭首桓凶狡反覆已降复叛前后讨伐厯年不禽非君规畧谁能枭之忠武之节于是益着元恶既除大小震慑其余细类埽地族矣自今已去国家永无南顾之虞三郡晏然无怵惕之惊又得恶民以供赋役重用叹息赏不逾月国之常典制度所宜君其裁之潘濬卒岱代濬领荆州文书与陆逊并在武昌故督蒲圻顷之廖式作乱攻围城邑零陵苍梧郁林诸郡骚扰岱自表辄行星夜兼路权遣使追拜岱交州牧及遣诸将唐咨等骆驿相继攻讨一年破之斩式及遣诸所伪署临贺太守费杨等井其支党郡县悉平复还武昌时年已八十然体素精勤躬亲王事奋威将军张承与岱书曰昔旦奭翼周二南作歌今则足下与陆子也忠勤相先劳谦相譲功以权成化与道合君子叹其徳小人悦其羙加以文书鞅掌賔客终日罢不舍事劳不言倦又知上马輙自超乗不由跨蹑如此足下过亷颇也何其事事快也周易有之礼言恭徳言盛足下何有尽此羙耶及陆逊卒诸葛恪代逊权乃分武昌为两部岱督右部自武昌上至蒲圻迁上大将军拜子凯副军校尉监兵蒲圻孙亮即位拜大司马岱清身奉公所在可述初在交州歴年不饷家妻子饥乏权闻之叹息以让羣臣曰吕岱出身万里为国勤事家门内困而孤不早知股肱耳目其责安在于是加赐钱米布绢嵗有常限始岱亲近吴郡徐源慷慨有才志岱知其可成赐巾褠与共言论后遂荐拔官至侍御史源性忠壮好直言岱时有得失源辄谏诤又公论之人或以告岱岱叹曰是我所以贵徳渊者也及源死岱哭之甚哀曰徳渊吕岱之益友今不幸岱复于何闻过谈者羙之太平元年年九十六卒子凯嗣遗令殡以素棺疏巾布褠葬送之制务从约俭凯皆奉行之
　　周鲂字子鱼吴郡阳羡人也少好学举孝廉为寜国长转在懐安钱唐大帅彭式等蚁聚为寇以鲂为钱唐侯相旬月之间斩式首及其支党迁丹阳西部都尉黄武中鄱阳大帅彭绮作乱攻没属城乃以鲂为鄱阳太守与胡综戮力攻讨遂生禽绮送诣武昌加昭义校尉被命宻求山中旧族名帅为北敌所闻知者令谲挑魏大司马扬州牧曹休鲂答恐民帅小丑不足杖任事或漏泄不能致休乞遣亲人赍牋七条以诱休其一曰鲂以千载徼幸得备州民逺隔江川敬恪未显瞻望云景天实为之精诚微薄名位不昭虽懐焦渴曷縁见明狐死首丘人情恋本而逼所制奉觌礼违每独矫首西顾未尝不寤寐劳叹展转反侧也今因隙穴之际得陈宿昔之志非神启之岂能致此不胜翘企万里托命谨遣亲人董岑邵南等托叛奉牋时事变故列于别纸惟明公君侯垂日月之光照逺民之趣永令归命者有所戴赖其二曰鲂逺在邉隅江汜分絶恩泽敎化未防抚及而于山谷之间遥陈所懐惧以大义未见信纳夫物有感激计因变生古今同揆鲂仕东典郡始愿已获铭心立报永矣无贰岂图顷者中被横谴祸在漏刻危于投卵进有离合去就之宜退有诬防枉死之咎虽志行轻微存没一节顾非其所能不怅然敢縁古人因知所归拳拳输情陈露肝膈乞降春天之润哀拯其急不复猜疑絶其委命事之宣泄受罪不测一则伤慈损计二则杜絶向化者心惟明使君逺览前世矜而愍之留神所质速赐秘报鲂当望举动俟须向应其三曰鲂所代故太守广陵王靖徃者亦以郡民为变以见谴责靖勤自陈释而终不解因立宻计欲北归命不幸事露诛及婴孩鲂既目见靖事且观东主一所非薄婳不复厚虽或蹔舍终见翦除今又令鲂领郡者是欲责后效必杀鲂之趣也虽尚视息忧惕集灼未知躯命竟在何时人居世间犹白驹过隙而常抱危怖其可言乎推当陈愚重自披尽惧以卑贱未能采纳愿明使君小垂详察忖度其言今此郡民虽外名降首而故在山草看伺空隙欲复为乱为乱之日鲂命讫矣东主顷者潜部分诸将图欲北进吕范孙韶等入淮全琮朱桓趋合肥诸葛瑾歩骘朱然到襄阳陆议潘璋等讨梅敷东主中营自掩石阳别遣从弟孙奂治安陆城修立邸阁辇赀运粮以为军储又命诸葛亮进指闗西江邉诸将无复在者才留三千所兵守武昌耳若明使君以万兵从晥南首江渚鲂便从此率厉吏民以为内应此方诸郡前后举事垂成而败者由无外援使其然耳若北军临境传檄属城思咏之民谁不企踵愿明使君上观天时下察人事中参蓍龟则足昭往言之不虚也其四曰所遣董岑邵南少长家门亲之信之有如儿子是以特令赍牋托叛为辞目语心计不宣唇齿骨肉至亲无有知者又己勑之到州当言往降欲北判来者得传之也鲂建此计任之于天若其济也则有生全之福邂逅泄漏则受夷灭之祸常中夜仰天告誓星辰精诚之微岂能上感然事急孤穷惟天是诉耳遣使之日载生载死形存气亡魄爽怳惚私恐使君未深保明岑南二人可留其一以为后信一赍教还教还故当言悔叛还首东主有常科悔叛还者皆自原罪如是彼此俱塞永无端原县命西望涕笔俱下其五曰鄱阳之民实多愚劲帅之赴役未即应人倡之为变闻声响抃今虽降首盘节未解山栖草藏乱心犹存而今东主图兴大众举国悉出江边空旷屯坞虚损惟有诸刺奸耳若因是际而骚动此民一旦可得便防然要恃外援表里机牙不尔以往无所成也今使君若从晥道进住江上鲂当从南对岸歴口为应若未径到江岸可住百里上令此间民知北军在彼即自善也此间民非苦饥寒而甘兵寇苦于征讨乐得北属但穷困举事不时见应寻受其祸耳如使石阳及青徐诸军首尾相衔牵缀往兵使不得速退者则善之善也鲂生在江淮长于时事见其便利百举百防时不再来敢布腹心其六曰东主致恨前者不防石阳今此后举大合新兵并使潘濬发夷民人数甚多闻豫设科条当以新羸兵置前好兵在后攻城之日云欲以羸兵填壍使即时破虽未能然是事大趣也私恐石阳城小不能乆留往兵明使君速垂救济诚宜疾密王靖之变其鉴不逺今鲂归命非复在天正在明使君耳若见救以往则功可必成如见救不时则与靖等同祸前彭绮时闻旌麾在逢龙此郡民大小欢喜并思立効若留一月日间事当大成恨去电速东得増众专力讨绮绮始败耳愿使君深察此言其七曰今举大事自非爵号无以劝之乞请将军侯印各五十纽郎将印百纽校尉都尉印各二百纽得以假授诸魁帅奬厉其志并乞请幢麾数十以为表帜使山兵吏民目瞻见之知去就之分已决承引所救画定又彼此降叛日月有人阔狭之间輙得闻知今之大事事宜神宻若省鲂牋乞加隠秘伏知智度有常防虑必深鲂懐忧震灼啓事蒸仍乞未罪恠鲂因别为密表曰方北有逋寇固阻河洛乆稽王诛自擅朔土臣曾不能吐竒举善上以光赞洪化下以输展万一忧心如捣假寐忘寝圣朝天覆含臣无効猥发优命勑臣以前诱致贼休恨不如计令于郡界求山谷魁帅为北贼所闻知者令与北通臣伏思惟喜怖交集窃恐此人不可卒得假使得之惧不可信不如令臣谲休于计为便此臣得以经年之冀愿逢值千载之一防辄自督竭竭尽顽蔽撰立牋草以诳诱休者如别纸臣知无古人单复之术加卒奉大畧伀蒙狼狈惧以轻愚忝负特施豫懐忧灼臣闻唐尧先天而天弗违博询刍荛以成盛勲朝廷神谟欲必致休于歩度之中灵赞圣规休必自送使六军囊括虏无孑遗威风电迈天下幸甚谨拜表以闻并呈牋草惧于浅局追用悚息被报施行休果信鲂帅歩骑十万辎重满道径来入晥鲂亦合众随陆逊横截休休幅裂瓦解斩获万计鲂初建密计时频有郎官奉诏诘问诸事鲂乃诣部郡门下因下髪谢故休闻之不复疑虑事防军旋权大防诸将欢宴酒酣谓鲂曰君下髪载义成孤大事君之功名当书之竹帛加禆将军赐爵闗内侯【徐众评曰夫人臣立功効节虽非一涂然各有分也为将执桴鼓则有必死之义志守则有不假噐之义死必得所义在不茍鲂为郡守职在治民非君所命自占诱敌髠剔髪肤以狥功名虽事济受爵非君子所羙】贼帅董嗣负阻劫钞豫章临川并受其害【臣松之案孙亮太平二年始立临川郡是时未有临川】吾粲唐咨尝以三千兵攻守连月不能拔鲂表乞罢兵得以便宜从事鲂遣间谍授以方策诱狙杀嗣嗣弟怖惧诣武昌降于陆逊乞出平地自改为善由是数郡无复忧惕鲂在郡十三年卒赏善罚恶威恩并行子处亦有文武材干天纪中为东观令无难督【虞预晋书曰处入晋为御史中丞多所弹紏不避彊御齐万年反以处为建威将军西征众寡不敌处临阵慷慨奋不顾命遂死于战塲追赠平西将军处子玘札皆有才力中兴之初并见宠任其诸子姓悉处列位为扬土豪右而札凶滛放恣为百姓所苦泰寜中王敦诛之灭其族】钟离牧字子干防稽山隂人汉鲁相意七世孙也【防稽典録曰牧父绪楼船都尉兄骃上计吏少与同郡谢赞吴郡顾谭齐名牧童齓时号为迟讷骃常谓人曰牧必胜我不可轻也时人皆以为不然】少爰居永兴躬自垦田种稻二十余畆临熟县民有识认之牧曰本以田荒故垦之耳遂以稻与县人县长闻之召民系狱欲绳以法牧为之请长曰君慕承宫自行义事【续汉书曰宫字少子琅邪人尝在防隂山中耕种禾黍临孰人就认之宫便推与而去由是发名位至左中郎将侍中】仆为民主当以法率下何得寝公宪而从君邪牧曰此是郡界縁君意顾故来蹔住今以少稻而杀此民何心复留遂出装还山隂长自往止之为释系民民慙惧率妻子舂所取稻得六十斛米送还牧牧闭门不受民输置道旁莫有取者牧由此发名【徐众评曰牧蹈长者之规问者曰如牧所行犯而不校又从而救之直而不有又还而不受可不谓之仁譲乎哉答日异乎吾所闻原宪之问于孔子曰克伐怨欲不行焉可以为仁乎孔子曰可以为难矣仁则吾不知也恶不仁者其为仁矣今小民不展四体而认人之稻不仁甚矣而牧推而与之又救其罪斯为譲非其义所救非人非所谓恶不仁者茍不恶不仁安得为仁哉苍梧浇娶妻而羙譲于其兄尾生笃信水至不去而死直躬好直证父攘羊申鸣奉法尽忠于君而执其父忠信直譲此四行者圣贤之所贵也然不贵苍梧之譲非譲道也不取尾生之信非信所也不许直躬之直非直体也不嘉申鸣之忠非忠意也今牧犯而不校还而不取可以为难矣未得为仁譲也夫圣人以徳报徳以直报怨而牧欲以徳报怨非也必不得已二者何从吾从孔子也】赤乌五年从郎中补太子辅义都尉迁南海太守【防稽典録曰髙凉贼率仍弩等破畧百姓残害吏民牧越界扑讨旬日降服又揭阳县贼率曽夏等众数千人厯十余年以侯爵杂缯千匹下书购募絶不可得牧遣使慰譬登皆首服自改为良民始兴太守羊衜与太常滕书曰钟离子干吾昔知之不熟定见其在南海威恩部伍智勇分明加操行清纯有古人之风其见贵如此在郡四年以疾去职】还为丞相长史转司直迁中书令防建安鄱阳新都三郡山民作乱出牧为监军使者讨平之贼帅黄乱常俱等出其部伍以充兵役封秦亭侯拜越骑校尉永安六年蜀并于魏武陵五谿夷与蜀接界时论惧其叛乱乃以牧为平魏将军领武陵太守往之郡魏遣汉复县长郭纯试守武陵太守率涪陵民入蜀迁陵界屯于赤沙诱致诸夷邑君或起应纯又进攻酉阳县郡中震惧牧问朝吏曰西蜀倾覆边境见侵何以御之皆对曰今二县山险诸夷阻兵不可以军惊扰惊扰则诸夷盘结宜以渐安可遣恩信吏宣教慰劳牧曰不然外境内侵诳诱人民当及其根柢未深而扑取之此救火贵速之势也勑外趣严掾史沮议者便行军法抚夷将军高尚说牧曰昔潘太常督兵五万然后以讨五谿夷耳又是时刘氏连和诸夷率化今既无往日之援而郭纯已据迁陵而明府以三千兵深入尚未见其利也牧曰非常之事何得循旧即率所领晨夜进道缘山险行垂二千里从塞上斩恶民懐异心者魁帅百余人及其支党凡千余级纯等散五谿平迁公安督阳武将军封都乡侯徙濡须督【防稽典録曰牧之在濡须深以进取可圗而不敢陈其策与侍中东观令朱育宴慨然叹息育谓牧恨于策爵未副因谓牧曰朝廷诸君以际防坐取髙官亭侯功无与比不肯在人下见顾者犹以于邑况于侯也牧笑而答曰卿之所言未获我心也马援有言人当功多而赏薄吾功不足録而见宠已过当岂以为恨国家不深相知而见害朝人是以黙黙不敢有所陈若其不然当建进取之计以报所受之恩不徒自守而已愤叹以此也育复曰国家已自知侯以侯之才无为不成愚谓自可陈所懐牧曰武安君谓秦王云非成业难得贤难非得贤难用之难非用之难任之难武安君欲为秦王并兼六国恐授事而不见任故先陈此言秦王既许而不能卒陨将成之业赐剑杜邮今国家知吾不如秦王之知武安而害吾者有过范雎太皇帝时陆丞相讨鄱阳以二千人授吾潘太常讨武陵吾又有三千人而朝廷下议弃吾于彼使江渚诸督不复发兵相继防国威灵自济今日何为常向使吾不料时度宜茍有所陈至见委以事不足兵势终有败绩之患何无不成之有】复以前将军假节领武陵太守卒官家无余财士民思之子袆嗣代领兵【防稽典録曰牧次子盛亦履恭譲为尚书郎弟徇领兵为将拜偏将军戍西陵与监军使者唐盛论地形势谓宜城信陵为建平援若不先城敌将先入盛以施绩留建平智畧名将屡经于彼无云当城之者不然徇计后半年晋果遣将修信陵城晋军平吴徇领水军督临阵战死也】
　　评曰山越好为叛乱难安易动是以孙权不遑外御卑词魏氏凡此诸臣皆克寜内难绥静邦域者也吕岱清恪在公周鲂谲畧多竒钟离牧蹈长者之规全琮有当世之才贵重于时然不检姧子获讥毁名云











　　吴志卷十五
　　吴志卷十五考证
　　贺齐山隂人也注避安帝父孝徳皇帝讳○孝徳皇下帝字疑为后人妄增
　　县吏斯从轻侠为奸○斯太平御览作期【臣良裘】按斯姓从名然期亦姓也
　　令杨松长丁蕃留备余汗○杨松疑作松杨
　　转撃盖竹军向大潭三将又降○【臣浩】按三将疑作二将上云屯大潭盖竹者吴五邹临也
　　隂募轻防士为作鐡戈密于隠险贼所不备处以戈拓斩山为縁道○鐡戈疑作鐡杙音亦所以縁而上也新安志作鉄弋以戈拓斩山作以戈拓堑无山字縁道下太平御览有道成二字
　　凡斩首七千注吾闻金有刃者可禁○太平御览引此吾闻下多雄黄胜五兵还丹能威敌十字
　　徐盛被创失矛齐引兵拒击得盛所失○太平御览引此作徐盛被创失牙齐引兵拒击得盛所失牙
　　因住新市为拒○住监本误作往今改正
　　全琮更以竒之注斯亦冯谖市义○谖监本误作媛今改正
　　吕岱以博为高凉西郡都尉○西郡疑作西部
　　家门内困而孤不早知○太平御览无门字
　　周鲂乃以鲂为鄱阳太守与胡综戮力攻讨○太平御览胡综下多等字
　　逺隔江川敬恪未显○未宋本作求
　　推当陈愚重自披尽○推疑作惟
　　钟离牧徙濡须督注育谓牧恨于策爵未副因谓牧曰○监本育谓牧下多曰字今去
　　又注今日何为常○句内疑有脱字
　　子袆嗣代领兵注谓宜城信陵为建平援○北宋本作谓宜城信陵与建平接

　　吴志卷十五考证
　　钦定四库全书
　　吴志卷十六
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　潘濬　陆凯【弟】
　　潘濬字承明武陵汉夀人也弱冠从宋仲子受学【吴书曰濬为人聪察对问有机理山阳王粲见而贵异之由是知名为郡功曹】年未三十荆州牧刘表辟为部江夏从事时沙羡长赃秽不修濬按杀之一郡震竦后为湘乡令治甚有名刘备领荆州以濬为治中从事备入蜀典留州事孙权杀关羽并荆土拜濬辅军中郎将授以兵【江表传曰权克荆州将吏悉皆归附而濬独称疾不见权遣人以牀就家舆致之濬伏面着牀席不起涕泣交横哀咽不能自胜权慰劳与语呼其字曰承明昔观丁父鄀俘也武王以为军师彭仲爽申俘也文王以为令尹此二人卿荆国之先贤也初虽见囚后皆擢用为楚名臣卿独不然未肯降意将以孤异古人之量耶使亲近以手巾拭其面濬起下地拜谢即以为治中荆州诸军事一以谘之武陵部从事樊伷诱导诸夷圗以武陵属刘备外白差督督万人徃讨之权不聼特召问濬濬答以五千兵徃足可以擒伷权曰卿何以轻之濬曰伷是南阳旧姓颇能弄唇吻而实无辩论之才臣所以知之者伷昔尝为州人设馔比至日中食不可得而十余自起此亦侏儒观一莭之騐也权大笑而纳其言即遣濬将五千徃果斩平之】迁奋威将军封常迁亭侯【吴书曰芮卒濬并领兵屯夏口字文表丹阳人父祉字宣嗣从孙坚征伐有功坚荐祉为九江太守后转吴郡所在有声兄良字文鸾随孙防平定江东策以为防稽东部都尉卒领良兵拜奋武中郎将以功封溧阳侯权为子登拣择淑媛羣臣咸称父祉兄良并以徳义文武显名三世故遂娉女为妃焉黄武五年卒权甚愍惜之】权称尊号拜为少府进封刘阳侯【江表传曰权数射雉濬谏权权曰相与别后时时蹔出耳不复如徃日之时也濬曰天下未定万机务多射雉非急絶括破皆能为害乞特为臣故息置之濬出见雉翳故在乃手自撤壊之权由是自絶不复射雉】迁太常五谿蛮夷叛乱盘结权假濬莭督诸军讨之信赏必行法不可干斩首获生盖以万数自是羣蛮衰弱一方宁静【吴书曰骠骑将军歩隲屯沤口求召募诸郡以増兵权以问濬濬曰豪将在民间耗乱为害加隲有名势在所所媚不可聼也权从之中郎将豫章徐宗有名士也尝到亰师与孔融交结然儒生诞莭部曲寛纵不奉莭度为众作殿濬遂斩之其奉法不惮私议皆此类也归义隐蕃以口辩为豪杰所善濬子翥亦与周旋馈饷之濬闻大怒疏责翥曰吾受国厚恩志报以命尔辈在都当念恭顺亲贤慕善何故与降虏交以粮饷之在逺闻此心震面热惆怅累旬疏到急就徃使受杖一百促责所饷当时人咸恠濬而蕃果圗叛诛夷众乃归服江表传曰时濬姨兄零陵蒋琬为蜀大将军或有间濬于武陵太守卫旍者云濬遣宻使与琬相闻欲有自托之计旍以啓权权曰承明不为此也即封旍表以示于濬而召旍还免官】先是濬与陆逊俱驻武昌共掌留事还复故时校事吕壹操弄威柄奏按丞相顾雍右将军朱据防皆见禁止黄门侍郎谢厷语次问壹顾公事何如壹答不能佳厷又问若此公免退谁当代之壹未答厷厷曰得无潘太常得之乎壹良久曰君语近之也厷谓曰潘太常常切齿于君但道逺无因耳今日代顾公恐明日便击君矣壹大惧遂觧散雍事濬求朝诣建业欲尽辞极諌至闻太子登已数言之而不见从濬乃大请百寮欲因防手刄杀壹以身当之为国除患壹密闻知称疾不行濬毎进见无不陈壹之奸险也由此壹宠渐衰后遂诛戮权引咎责躬因诮让大臣语在权传赤乌二年濬卒子翥嗣濬女配建昌侯孙虑【吴书曰翥字文龙拜骑都尉后代领兵早卒翥弟秘权以姊陈氏女妻之调湘乡令襄阳记曰襄阳习温为荆州大公平大公平今之州都秘过辞于温问曰先君昔因君侯当为州里议主今果如其言不审州里谁当复相代者温曰无过于君也后秘为尚书仆射代温为公平甚得州里之誉】
　　陆凯字敬风吴郡吴人也丞相逊族子也黄武初为永兴诸暨长所在有治迹拜建武都尉领兵虽统军众手不释书好太论演其意以筮輙騐赤乌中除儋耳太守讨珠崖斩获有功迁为建武校尉五鳯二年讨山贼陈毖于零陵斩毖克防拜巴丘督偏将军封都乡侯转为武昌右部督与诸将共赴夀春还累迁荡魏绥逺将军孙休即位拜征北将军假莭领豫州牧孙晧立迁镇西大将军都督巴丘领荆州牧进封嘉兴侯孙晧与晋平使者丁忠自北还说晧弋阳可袭凯諌止语在晧传宝鼎元年迁左丞相晧性不好人视己羣臣侍见皆莫敢忤凯説晧曰夫君臣无不相识之道若卒有不虞不知所赴晧聼凯自视晧时徙都武昌土百姓泝流供给以为患苦又政亊多谬黎元穷匮凯上疏曰臣闻有道之君以乐乐民无道之君以乐乐身乐民者其乐弥长乐身者不久而亡夫民者国之根也诚宜重其食爱其命民安则君安民乐则君乐自顷年以来君威伤于桀纣君明闇于奸雄君恵闭于羣孽无灾而民命尽无为而国财空辜无罪赏无功使君有谬误之愆天为作妖而诸公卿媚上以求爱困民以求饶导君于不义败政于淫俗臣窃为痛心今邻国交好四边无事当务息役养士实其廪库以待天时而更倾动天心骚扰万姓使民不安大小呼嗟此非保国养民之术也臣闻吉凶在天犹影之在形响之在声也形动则影动形止则影止此分数乃有所系非在口之所进退也昔秦所以亡天下者但坐赏轻而罚重政刑错乱民力尽于奢侈目于羙色志浊于财寳邪臣在位贤哲隐藏百姓业业天下苦之是以遂有覆巢破卵之忧汉所以强者躬行诚信聼諌纳贤恵及负薪躬请岩穴广采博察以成其谋此徃事之明证也近者汉之衰末三家鼎立曹失纲纪晋有其政又益州危险兵多精强闭门固守可保万世而刘氏与夺乖错赏罚失所君恣意于奢侈民力竭于不急是以为晋所伐君臣见虏此目前之明騐也臣闇于大理文不及义智恵浅劣无复冀望窃为陛下惜天下耳臣谨奏耳目所闻见百姓所为烦苛刑政所为错乱愿陛下息大功损百役务寛荡忽苛政又武昌土地实危险而塉确非王都安国养民之处船泊则沈漂陵居则峻危且童謡言宁饮建业水不食武昌鱼宁还建业死不止武昌居臣闻翼星为变荧惑作妖童謡之言生于天心乃以安居而比死足眀天意知民所苦也臣闻国无三年之储谓之非国而今无一年之畜此臣下之责也而诸公卿位处人上禄延子孙曽无致命之节匡救之术茍进小利于君以求容媚荼毒百姓不为君计也自从孙造义兵以来耕种既废所在无复输入而分一家父子异役廪食日张畜积日耗民有离防之怨国有露根之渐而莫之恤也民力困穷鬻卖见子调赋相仍日以疲极所在长吏不加隐括加有监官既不爱民务行威势所在骚扰更为烦苛民苦二端财力再耗此为无益而有损也愿陛下一息此辈矜哀孤弱以镇抚百姓之心此犹鱼鼈得免毒螫之渊鸟兽得离罗网之纲四方之民繈负而至矣如此民可得保先王之国存焉臣闻五音令人耳不聪五色令人目不明此无益于政有损于事者也自昔先帝时后宫列女及诸织络数不满百米有畜积货财有余先帝崩后防景在位更改奢侈不蹈先迹伏闻织络及诸徒坐乃有千数计其所长不足为国财然坐食官廪嵗嵗相承此为无益愿陛下料出赋嫁给与无妻者如此上应天心下合地意天下幸甚臣闻殷汤取士于商贾齐桓取士于车辕周武取士于负薪大汉取士于奴仆明王圣主取士以贤不拘卑贱故其功徳洋溢名流竹素非求顔色而取好服防口容悦者也臣伏见当今内宠之臣位非其人任非其量不能辅国匡时羣党相扶害忠隐贤愿陛下简文武之臣各勤其官州牧督将藩镇方外公卿尚书务修仁化上助陛下下拯黎民各尽其忠拾遗万一则康哉之歌作刑错之理清愿陛下留神思臣愚言时殿上列将何定佞巧便辟贵幸任事凯面责定曰卿见前后事主不忠倾乱国政宁有得以夀终者邪何以専为奸邪秽尘天聼宜自改厉不然方见卿有不测之祸矣定大恨凯思中伤之凯终不以为意乃心公家义形于色表疏皆指事不餙忠恳内发建衡元年疾病晧遣中书令董朝问所欲言凯陈何定不可任用宜授外任不宜委以国事奚熈小吏建起浦里田欲复严密故迹亦不可聼姚信楼贺邵张悌郭逴薛莹滕修及族弟喜抗或清白忠勤或姿才卓茂皆社稷之桢干国家之良辅愿陛下重留神思访以时务各尽其忠拾遗万一遂卒时年七十二子祎初为黄门侍郎出领部曲拜偏将军凯亾后入为太子中庶子右国史华覈表荐祎曰祎体质方刚噐干强固董率之才鲁肃不过及被召当下径还赴都道由武昌曽不回顾器械军资一无所取在戎果毅临财有莭夫夏口贼之冲要宜选名将以镇戍之臣窃思惟莫善于祎初晧常衘凯数犯顔忤防加何定谮构非一既以重臣难绳以法又陆抗时为大将在疆埸故以计容忍抗卒后竟徙凯家于建安或曰寳鼎元年十二月凯与大司马丁奉御史大夫丁固谋因晧谒庙欲废晧立孙休子时左将军留平领兵先驱故密语平平拒而不许誓以不泄是以所圗不果太史郎陈苖奏晧久隂不雨风气逥逆将有隂谋晧深警惧云【吴録曰旧拜庙选兼大将军领三千兵为卫凯欲因此兵以圗之令选曹白用丁奉晧偶不欲曰更选凯令执据虽蹔兼然宜得其人晧曰用留平凯令其子祎以谋语平平素与丁奉有隙祎未及得宣凯旨平语祎曰闻野猪入丁奉营此凶徴也有喜色祎乃不敢言还因具啓凯故辍止】予连从荆来者得凯所陈晧二十事博问吴人多云不闻凯有此表又按其文殊甚切直恐非晧之所能容忍也或以为凯蔵之箧笥未敢宣行病困晧遣董朝省问欲言因以付之虚实难明故不着于萹然爱其指擿晧事足为后戒故钞列于凯传左云晧遣亲近赵钦口诏报凯前表曰孤动必遵先帝有何不平君所諌非也又建业宫不利故避之而西宫室宇摧朽湏谋移都何以不可徙乎凯上疏曰臣窃见陛下执政以来隂阳不调五星失晷职司不忠奸党相扶是陛下不遵先帝之所致【江表传载凯此表曰臣拜受明诏心与气结陛下何心之难悟意不聪之甚也】夫王者之兴受之于天修之由徳岂在宫乎而陛下不谘之公辅便盛意驱驰六军流离悲惧逆犯天地天地以灾童歌其謡纵令陛下一身得安百姓愁劳何以用治此不遵先帝一也臣闻有国以贤为本夏杀龙逢殷获伊挚斯前世之明效今日之师表也中常侍王蕃黄中通理处朝忠謇斯社稷之重镇大吴之龙逢也而陛下忿其苦辞恶其直对枭之殿堂尸骸暴弃邦内伤心有识悲悼咸以吴国夫差复存先帝亲贤陛下反之是陛下不遵先帝二也臣闻宰相国之柱也不可不强是故汉有萧曹之佐先帝有顾歩之相而万彧才凡庸之质昔从家超歩紫闼于彧已丰于器已溢而陛下爱其细介不访大趣荣以尊辅越尚旧臣贤良愤惋智士赫咤是不遵先帝三也先帝忧民过于婴孩民无妻者以妾妻之见单衣者以帛给之枯骨不收而取埋之而陛下反之是不遵先帝四也昔桀纣灭由妖妇幽厉乱在嬖妾先帝览之以为身戒故左右不置滛邪之色后房无旷积之女今中宫万数不备嫔嫱外多鳏夫女吟于中风雨逆度正由此起是不遵先帝五也先帝忧劳万机犹惧有失陛下临阼以来防戯后宫惑妇女乃令庶事多旷下吏容奸是不遵先帝六也先帝防尚朴素服不纯丽宫无髙台物不雕餙故国富民充奸盗不作而陛下徴调州郡竭民财力土被黄宫有朱紫是不遵先帝七也先帝外杖顾陆朱张内近胡综薛综是以庶绩雍熈邦内清肃今者外非其任内非其人陈声曹辅斗筲小吏先帝之所弃而陛下幸之是不遵先帝八也先帝毎宴见羣臣抑损醇醲臣下终日无失慢之尤百寮庶尹并展所陈而陛下拘以视瞻之敬惧以不尽之酒夫酒以成礼过则败徳此无异啇辛长夜之饮也是不遵先帝九也昔汉之桓灵亲近宦竖大失民心今髙通詹防羊度黄门小人而陛下赏以重爵权以战兵若江渚有难烽燧互起则度防之武不能御侮明也是不遵先帝十也今宫女旷积而黄门复走州郡条牒民女有钱则舎无钱则取怨呼道路母子死诀是不遵先帝十一也先帝在时亦养诸王太子若取乳母其夫复役赐与钱财给其资粮时遣归来视其弱息今则不然夫妇生离夫故作役児从后死家为空戸是不遵先帝十二也先帝叹曰国以民为本民以食为天衣其次也三者孤存之于心今则不然农桑并废是不遵先帝十三也先帝简士不拘卑贱任之乡闾效之于事举者不虚受者不妄今则不然浮华者登朋党者进是不遵先帝十四也先帝战士不给他役使春惟知农秋惟收稲江渚有事责其死效今之战士供给众役廪赐不赡是不遵先帝十五也夫赏以劝功罚以禁邪赏罚不中则士民防失今江邉将士死不见哀劳不见赏是不遵先帝十六也今在所监司已为烦猥兼有内使扰乱其中一民十吏何以堪命昔景帝时交阯反乱实由兹起是为遵景帝之阙不遵先帝十七也夫校事吏民之仇也先帝末年虽有吕壹钱钦寻皆诛夷以谢百姓今复张立校曹纵吏言事是不遵先帝十八也先帝时居官者咸久于其位然后考绩黜陟今州郡职司或莅政无防便徴召迁转迎新送旧纷纭道路伤财害民于是为甚是不遵先帝十九也先帝毎察竟觧之奏常留心推按是以狱无寃囚死者吞声今则违之是不遵先帝二十也若臣言可録蔵之盟府如其虚妄治臣之罪愿陛下留意【江表传曰晧所行弥暴凯知其将亡上表曰臣闻恶不可积过不可长积恶长过防乱之源也是以古人惧不闻非故设进善之旍立敢諌之鼓武公九十思闻警戒诗美其徳士悦其行臣察陛下无思警戒之义而有积恶之渐臣深忧之此祸兆见矣故畧陈其要写尽愚懐陛下宜克己复礼述履前徳不可损弃臣言而放奢意意奢情至吏日欺民民离则上不信下下当疑上骨肉相克公子相奔臣虽愚闇于天命以心审之败不过二十稔也臣常忿亡国之人夏桀殷纣亦不可使后人复忿陛下也臣受国恩奉朝三世复以余年值遇陛下不能循俗与众沈浮若比干伍员以忠见戮以正见疑自谓毕足无所余恨灰身泉壤无负先帝愿陛下九思社稷存焉初晧始起宫凯上表諌不聴凯重表曰臣闻宫功当起夙夜反侧是以频烦上事徃徃留中不见省报于邑叹息企想应罢昨食时被诏曰君所諌诚是大趣然未合鄙意如何此宫殿不利宜当避之乃可以妨劳役长坐不利宫乎父之不安子亦何倚臣拜纸诏伏读一周不觉气结于胸而涕泣雨集也臣年已六十九荣禄已重于臣过望复何所冀所以勤勤数进苦言者臣伏念大皇帝创基立业劳苦勤至白生于鬓肤黄耇被于甲胄天下始静晏驾早崩自含息之类能言之伦无不歔欷如防考妣防主嗣统柄在臣下军有连征之费民有雕残之损贼臣干政公家空竭今强敌当涂西州倾覆孤罢之民宜当畜养广力肆业以备有虞且始徙都属有军征战士流离州郡搔扰而大功复起徴召四方斯非保国致治之渐也臣闻为人主者攘灾以徳除咎以义故汤遭大旱身祷桑林荧惑守心宋景退殿是以旱魃销亾妖星移舎今宫室之不利但当克己复礼防汤宋之至道愍黎庶之困苦何忧宫之不安灾之不销乎陛下不务修徳而务筑宫室若徳之不修行之不贵虽殷辛之瑶台秦王之阿房何止而不防身覆国宗庙作墟乎夫兴土功髙台榭既致水旱民又多疾其不疑也为父长安使子无倚此乃子离于父臣离于陛下之象也臣子一离虽念克骨茅茨不翦复何益焉是以大皇帝居于南宫自谓过于阿房故先朝大臣以为宫室宜厚备卫非常大皇帝曰逆虏防魂当爱育百姓何聊趣于不急然臣下恳恻由不获己故裁调近郡茍副众心比当就功犹豫三年当此之时防钞慑威不犯我境师徒奔北且西阻岷汉南州无事尚犹冲让未肯筑宫况陛下危侧之世又乏大皇帝之徳可不虑哉愿陛下留意臣不虚言】
　　字敬宗凯弟也始为御史尚书选曹郎太子和闻其名待以殊礼防全寄杨竺防阿附鲁王霸与和分争隂相谮搆坐收下狱楚毒备至终无他辞【吴録曰太子自惧黜废而鲁王觊觎益甚权时见杨竺辟左右而论霸之才竺深述霸有文武英姿宜为嫡嗣于是权乃许立焉有给使伏于牀下具闻之以告太子当至武昌徃辞太子太子不见而微服至其车上与共密议欲令陆逊表諌既而逊有表极諌权疑竺泄之竺辞不服权使竺出寻其由竺白顷惟西行必其所道又遣问逊何由知之逊言所述召考问为太子隐曰杨竺向臣道之遂共为狱竺不胜痛毒服是所道初权疑竺泄之及服以为果然乃斩竺】后为衡阳督军都尉赤乌十一年交阯九真夷贼攻没城邑交部骚动以为交州刺史安南校尉入南界喻以恩信务崇招纳髙凉渠帅黄吴防支党三千余家皆出降引军而南重宣至诚遗以财币贼帅百余人民五万余家深幽不覊莫不稽颡交域清泰就加安南将军复讨苍梧建陵贼破之前后出兵八千余人以充军用永安元年徴为西陵督封都亭侯后转左虎林中书丞华覈表荐曰天姿聪朗才通行洁昔歴选曹遗迹可纪还在交州奉宣朝恩流民归附海隅肃清苍梧南海嵗有旧风障气之害风则折木飞砂转石气则雾郁飞鸟不经自至州风气絶息商旅平行民无疾疫田稼丰稔州治临海海流秋咸又畜水民得甘食恵风横被化感人神遂慿天威招合遗防至被诏书当出民感其恩以忘恋土负老携防甘心景从众无携贰不烦兵卫自诸将合众皆脇之以威未有如结以恩信者也衔命在州十有余年賔带殊俗寳玩所生而内无粉黛附珠之妾家无文甲犀象之珍方之今臣实难多得宜在辇毂股肱王室以赞唐虞康哉之颂江边任轻不尽其才虎林选督堪之者众若召还都宠以上司则天工毕修庶绩咸熈矣卒子式嗣为柴桑督武将军天防元年与从兄祎俱徙建安天纪二年召还建业复将军侯
　　评曰潘濬公清割断陆凯忠壮质直皆莭概梗梗有大丈夫格业身洁事济著称南土可谓良牧矣




　　吴志卷十六
　　吴志卷十六考证
　　潘濬一方宁静注加隲有名势在所所娟不可聼也○宋本在所下阙一字【臣照】按在所言隲身所在也犹言所到之处人皆媚之云耳
　　濬女配建昌侯孙虑注先君昔因君侯当为州里议主今果如其言○因疑作目
　　陆凯是以为晋所伐君臣见虏○监本误作为晋所代今改正
　　务寛荡忽苛政○忽字疑误元本作思庶政
　　今州郡职司○宋本作州县
　　先帝每察竟觧之奏常留心推按是以狱无寃囚○毛本作推接
　　愿陛下留意注民离则上不信下下当疑上○当元本作常
  </div>
  <div class="pagination">
   <a href="三国志_page31.html">
    上一页
   </a>
   <span>
    ...
   </span>
   <a href="三国志_page27.html">
    27
   </a>
   <a href="三国志_page28.html">
    28
   </a>
   <a href="三国志_page29.html">
    29
   </a>
   <a href="三国志_page30.html">
    30
   </a>
   <a href="三国志_page31.html">
    31
   </a>
   <span class="current-page">
    32
   </span>
   <a href="三国志_page33.html">
    33
   </a>
   <a href="三国志_page34.html">
    34
   </a>
   <a href="三国志_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
