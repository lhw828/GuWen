<!DOCTYPE html>
<html>
<head>
    <meta charset="UTF-8">
    <title>前汉书 - 第 29 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 29 页/共 74 页</h1>
    <div class="content">　　以章嵗乘中余从之○【臣召南】按从之二字必讹但各本并同无可订正以文义推之当是并之二字
　　诹訾初危十六度立春中营室十四度惊蛰○【臣召南】按古节气以惊蛰爲正月中以雨水爲二月节郑康成月令注曰汉始以雨水爲二月节孔颖达春秋疏曰太初以后更改气名以雨水爲正月中惊蛰爲二月节迄今不改据此志云云则是太初节气犹仍古时至东汉始改雨水于惊蛰之前又改谷雨于清明之后后书志可证也
　　角十二亢九云云○【臣召南】按此洛下闳所度星度祗据赤道唐志详言之其黄道度数自续志始载然后世歴家疎密不一惟黄道度较赤道爲易差郭守敬曰赤道列舍相距度数歴代所测不同非微有动移则前人所测或未密也今以此文星度校之元史具列唐一行宋皇祐元丰崇宁时所测元至元中用二线所测度分稍有不同然大致不异也则洛下闳之术亦神矣
　　是其子孙名挚立○【臣召南】按左传郯子曰我祖少昊挚之立也是少昊名挚此志云名挚立渉彼文而讹者也
　　子考公就立酋注师古曰又记此酋者诸说不同而名字或异也○【臣召南】按此志凡某公某立皆系世本之文其名或异者并记于下则史记世家文也如考公世本名就世家名酋微公世本名茀世家作魏公防下俱仿此
　　世家炀公即位十六年○【臣召南】按世家炀公六年但此志上文既曰炀公二十四年正月丙申朔旦冬至蔀首之嵗鲁歴必有所据汲古阁本作即位六十年是也宋本讹作十六年监本亦从而讹以积年求之炀公二十四年爲蔀首又三十六年而薨歴幽公十四年至微公二十六年复爲蔀首恰符七十六嵗之数知本文作六十年无疑即世家亦于六字下脱十字耳
　　世家献公即位五十年○【臣召南】按世家作三十二年又武公二年世家作九年与此文不符又孝公二十七年世家同而年表云三十八年
　　子惠公皇立○【臣世骏】按皇世家作弗湟世本作弗皇年表作弗生
　　及桓公轨立此元年上距伐纣四百嵗○黄宗羲曰伐纣之嵗据汉志推之断爲己卯嵗若依史记鲁世家推之爲戊子嵗然以授时歩戊子嵗距至元辛巳二千三百三十三年无一合者当从班氏以己卯爲凖而后春秋以上之时日乃可得耳
　　卜偃曰○卜讹上今改正
　　距上元年十四万三千二十五嵗○按文不必有年字疑衍
　　汉歴太初元年距上元十四万三千一百二十七嵗○【臣召南】按元史三统积年一十四万四千五百一十一与此文异又按前文曰以前歴上元泰初四千六百一十七嵗至于元封七年又不同也













　　前汉书卷二十一下考证
<史部,正史类,前汉书>
　　钦定四库全书
　　前汉书卷二十二
　　汉　　　兰　　台　　令　　史班　固撰唐正议大夫行秘书少监琅邪县开国子顔师古注
　　礼乐志第二
　　六经之道同归而礼乐之用为急【师古曰六经谓易诗书春秋礼乐也】治身者斯须忘礼则暴嫚入之矣【师古曰斯须犹须臾】为国者一朝失礼则荒乱及之矣人函天地隂阳之气有喜怒哀乐之情【师古曰函包容也读与含同它皆类此】天禀其性而不能节也【师古曰禀谓给授也】圣人能为之节而不能絶也故象天地而制礼乐所以通神明立人伦【师古曰伦理也】正情性节万事者也人性有男女之情妬忌之别为制婚姻之礼有交接长防之序为制乡饮之礼有哀死思远之情为制丧祭之礼有尊尊敬上之心为制朝觐之礼哀有哭踊之节乐有歌舞之容【师古曰踊跳也哀甚则踊】正人足以副其诚邪人足以防其失【师古曰副称也】故婚姻之礼废则夫妇之道苦而淫辟之罪多【孟康曰苦音盬夫妇之行盬不固也师古曰苦恶也不当假借辟读曰僻】乡饮之礼废则长防之序乱而争鬭之狱蕃【师古曰蕃亦多也音扶元反他皆类此】丧祭之礼废则骨肉之恩薄而背死忘先者众【师古曰先者先人谓祖考○宋祁曰祖考下添也字】朝聘之礼废则君臣之位失而侵陵之渐起故孔子曰安上治民莫譱于礼移风易俗莫譱于乐【师古曰此孝经载孔子之言也譱古善字】礼节民心乐和民声政以行之刑以防之礼乐政刑四逹而不誖则王道备矣【师古曰誖乖也音布内反】乐以治内而为同【李竒曰同于和乐也】礼以脩外而为异【李竒曰尊卑为异也】同则和亲异则畏敬和亲则无怨畏敬则不争揖让而天下治者礼乐之谓也二者竝行合为一体畏敬之意难见则着之于享献辞受登降跪拜【师古曰见谓彰显也】和亲之说难形则之于诗歌咏言钟石筦【师古曰说读曰恱形亦见也筦字与管同】盖嘉其敬意而不及其财贿美其欢心而不流其声音【师古曰流移也心不移溢于音声也】故孔子曰礼云礼云玉帛云乎哉乐云乐云钟鼓云乎哉【师古曰论语载孔子之言也谓礼以节人为贵乐以和人为本玉帛钟鼔乃其末也○宋祁曰其末下当添事字】此礼乐之本也故曰知礼乐之情者能作识礼乐之文者能述作者之谓圣述者之谓明明圣者述作之谓也【师古曰作谓有所兴造也述谓明辨其义而循行也○宋祁曰景徳本循行作脩行】
　　王者必因前王之礼顺时施宜有所损益即民之心稍稍制作【师古曰即就也】至太平而大备周监于二代礼文尤具【师古曰监观也二代夏殷也言周观夏殷之礼而增损之也】事为之制曲为之防【师古曰言每事立制委曲防闲也】故称礼经三百威仪三千于是教化浃洽【师古曰浃彻也洽霑也浃音子牒反】民用和睦灾害不生祸乱不作囹圄空虚四十余年【应劭曰囹圄周狱名也师古曰囹狱也圄守也故总言囹圄无系于周囹音来丁反圄音牛吕反】孔子美之曰郁郁乎文哉吾从周【师古曰论语载孔子之言也郁郁文章貌】及其衰也诸侯逾越法度恶礼制之害己去其篇籍遭秦灭学遂以乱亡汉兴拨乱反正日不暇给【师古曰拨去乱俗而还之于正道也给足也言事务殷多日日脩造尚不能足故无暇也】犹命叔孙通制礼仪以正君臣之位髙祖说而叹曰【师古曰说读曰恱】吾乃今日知为天子之贵也以通为奉常遂定仪法【师古曰奉常即太常也觧在百官公卿表】未尽备而通终至文帝时贾谊以为汉承秦之败俗废礼义捐防耻今其甚者杀父兄盗者取庙器而大臣特以簿书不报期防为故【师古曰特但也簿文簿也故谓大事也言公卿但以文案簿书报荅为事也簿音歩户反】至于风俗流溢恬而不怪【师古曰恬安也谓心以为安】以为是适然耳【师古曰言正当如此非失道也】夫移风易俗使天下回心而乡道【师古曰乡读曰向】类非俗吏之所能为也夫立君臣等上下使纲纪有序六亲和睦【如淳曰六亲贾谊书以为父也子也从父昆弟也从祖昆弟也曾祖昆弟也族昆弟也】此非天之所为人之所设也人之所设不为不立不修则坏【师古曰为作也】汉兴至今二十余年宜定制度兴礼乐然后诸侯轨道百姓素朴狱讼衰息【师古曰轨道言遵道犹车行之依轨辙也】廼草具其仪【师古曰草谓创立其事也他皆类此】天子说焉【师古曰说读曰恱】而大臣绛灌之属害之故其议遂寝【师古曰旧说以为绛谓绛侯周勃也灌谓灌婴也而楚汉春秋髙祖之臣别有绛灌疑昧之文不可明也此既言大臣则当谓周勃灌婴也】至武帝即位进用英隽议立明堂制礼服以兴太平【师古曰服谓衣服之色也】防窦太后好黄老言不说儒术【师古曰说读曰恱】其事又废后董仲舒对策言王者欲有所为宜求其端于天天道大者在于隂阳阳为徳隂为刑天使阳常居大夏而以生育长养为事隂常居大冬而积于空虚不用之处以此见天之任徳不任刑也阳出布施于上而主嵗功隂入伏藏于下而时出佐阳阳不得隂之助亦不能独成嵗功王者承天意以从事故务徳教而省刑罚刑罚不可任以治世犹隂之不可任以成嵗也今废先王之徳教独用执法之吏治民而欲徳化被四海故难成也是故古之王者莫不以教化为大务立大学以教于国设庠序以化于邑【师古曰庠序行礼养老之处也】教化以明习俗以成天下尝无一人之狱矣至周末世大为无道以失天下秦继其后又益甚之自古以来未尝以乱济乱大败天下如秦者也【师古曰济益也】习俗薄恶民人抵冒【师古曰抵忤也冒犯也言无防耻不畏惧也抵音丁礼反】今汉继秦之后虽欲治之无可奈何法出而奸生令下而诈起一嵗之狱以万千数如以汤止沸沸兪甚而无益【师古曰兪进也音逾又音愈它皆类此】辟之琴瑟【师古曰辟读曰譬】不调甚者必觧而更张之廼可鼓也为政而不行甚者必变而更化之廼可理也故汉得天下以来常欲善治而至今不能胜残去杀者失之当更化而不能更化也古人有言临渊羡鱼不如归而结网今临政而愿治七十余嵗矣不如退而更化更化则可善治而灾害日去福禄日来矣是时上方征讨四夷锐志武功【师古曰锐利也言一意进求若兵刃之锐利】不暇留意礼文之事至宣帝时琅邪王吉为谏大夫又上疏言欲治之主不世出【师古曰言时时而一出难常遇也】公卿幸得遭遇其时未有建万世之长策举明主于三代之隆者也其务在于簿书断狱听讼而已此非太平之基也今俗吏所以牧民者非有礼义科指可世世通行者也以意穿凿各取一切【师古曰茍顺一时非正道】是以诈伪萌生刑罚无极质朴日消恩爱寖薄【师古曰寖古浸字浸渐也】孔子曰安上治民莫善于礼非空言也愿与大臣延及儒生述旧礼明王制驱一世之民跻之仁夀之域【师古曰言以仁道治之皆得其性则夀考也域界也】则俗何以不若成康夀何以不若髙宗【师古曰成康周之二王太平之时也髙宗殷王武丁也有徳可尊故曰髙宗享国五十九年故云夀】上不纳其言吉以病去至成帝时犍为郡于水滨得古磬十六枚【师古曰滨水涯也音宾】议者以为譱祥刘向因是说上宜兴辟雍设庠序陈礼乐隆雅颂之声盛揖攘之容【师古曰攘古让字】以风化天下如此而不治者未之有也或曰不能具礼【师古曰或曰者刘向设为难者之言而后荅释也】礼以养人为本如有过差是过而养人也【师古曰过差犹失错也】刑罚之过或至死伤今之刑非臯陶之法也而有司请定法削则削笔则笔【服虔曰言随君意也师古曰削者谓有所删去以刀削简牍也笔者谓有所增益以笔就而书也】救时务也至于礼乐则曰不敢是敢于杀人不敢于养人也为其俎豆筦之间小不备因是絶而不为是去小不备而就大不备大不备或莫甚焉【师古曰大不备者事之亏失莫甚于此】夫教化之比于刑法刑法轻是舎所重而急所轻也【师古曰舎废也】且教化所恃以为治也刑法所以助治也今废所恃而独立其所助非所以致太平也自京师有誖逆不顺之子孙【师古曰誖乖也音布内反】至于防大辟受刑戮者不絶繇不习五常之道也【师古曰繇与由同五常仁义礼智信人性所常行之也○宋祁曰宋本无之字邵本有之】夫承千岁之衰周继暴秦之余敝民渐渍恶俗贪饕险诐不闲义理【师古曰贪甚曰饕言行险曰诐饕音吐髙反诐音彼义反】不示以大化而独欧以刑罚终已不改【师古曰与驱同】故曰导之以礼乐而民和睦【师古曰孝经载孔子之言也】初叔孙通将制定礼仪见非于齐鲁之士然卒为汉儒宗业垂后嗣斯成法也成帝以向言下公卿议防向病卒丞相大司空奏请立辟廱案行长安城南【师古曰行音下更反】营表未作遭成帝崩羣臣引以定谥【孟康曰谥法曰安民立政曰成帝欲立辟廱未就而崩羣臣议諡引为美谓之成】及王莽为宰衡欲燿众庶遂兴辟廱因以簒位海内畔之世祖受命中兴拨乱反正【师古曰谓后汉光武帝也】改定京师于土中【师古曰谓都洛阳】即位三十年四夷宾服百姓家给政教清明【师古曰给足也言家家皆足】廼营立明堂辟廱显宗即位【李竒曰明帝曰显宗】躬行其礼宗祀光武皇帝于明堂养三老五更于辟廱【李竒曰王者父事三老兄事五更诗云三夀作朋邓展曰汉直以一公为三老用大夫为五更毋常人行礼乃置师古曰郑说云三老五更谓老人更知三徳五事者也更音工衡反蔡邕以为更当为叟叟老人之称也】威仪既盛美矣然徳化未流洽者礼乐未具羣下无所诵说而庠序尚未设之故也孔子曰辟如为山未成一匮止吾止也【师古曰论语载孔子之言匮者织草为器所以盛土也言为山欲成尚少一匮之土止而不为则其功终已不就如斯之人吾所不能教喻也辟读曰譬】今叔孙通所撰礼仪与律令同录臧于理官【师古曰古书懐藏之字本皆作臧汉书例为臧耳理官即法官也】法家又复不【○刘攽曰法家当属上句】汉典寝而不着民臣莫有言者【师古曰寝息也】又通没之后河间献王采礼乐古事稍稍增辑至五百余篇【师古曰辑与集同】今学者不能昭见但推士礼以及天子说义又颇谬异故君臣长防交接之道寖以不章【师古曰寖渐也】
　　乐者圣人之所乐也而可以善民心其感人深其移风易俗易【师古曰易音弋防反○宋祁曰邵本于感人深上无其字】故先王着其教焉【师古曰着明也】夫民有血气心知之性而无哀乐喜怒之常应感而动然后心术形焉【师古曰言人之性感物则动也术道径也心术心之所由也形见也】是以纎微癄瘁【一作衰】之音作而民思忧【师古曰癄瘁谓减缩也音子笑反○刘攽曰乐声无癄瘁当依礼读为噍杀】阐谐嫚易之音作而民康乐【师古曰阐广也谐和也嫚易言不急刻也易音弋豉反】麤厉猛奋之音作而民刚毅【师古曰麤厉抗厉也猛奋扬也麤古作麄字○宋祁曰姚本改古作作字若云麤古麄字非是】防直正诚之音作而民肃敬寛和顺之音作而民慈爱【师古曰裕饶也】流辟邪散之音作而民淫乱先王耻其乱也【师古曰辟读曰僻】故制雅颂之声本之情性稽之度数制之礼仪【师古曰稽考也】合生气之和导五常之行【师古曰生气隂阳之气也导引也】使之阳而不散隂而不集【师古曰集谓聚滞也】刚气不怒柔气不慑【师古曰慑恐也音之渉反】四畅交于中而发作于外【师古曰畅通达也】皆安其位而不相夺也【○宋祁曰景本旧无也字】足以感动人之善心而不使邪气得接焉【○宋祁曰善心而当作善心也】是先王立乐之方也王者未作乐之时因先王之乐以教化百姓说乐其俗【师古曰说乐其俗使和说而安乐也说读曰恱乐音来各反】然后改作以章功徳易曰先王以作乐崇徳殷荐之上帝以配祖考【师古曰此豫卦象辞也殷盛大也上帝天也言王者作乐崇表其徳大荐于天而以祖考配飨之也】昔黄帝作咸池颛顼作六茎帝喾作五英【师古曰喾音酷】尧作大章舜作招【师古曰招读曰韶下皆类此】禹作夏汤作濩【师古曰濩音护】武王作武周公作勺勺言能勺先祖之道也【师古曰勺读曰酌酌取也】武言以功定天下也濩言救民也夏大承二帝也【师古曰夏大也二帝谓尧舜也】招继尧也【师古曰韶之言绍故曰继尧也】大章章之也【师古曰章明也】五英英华茂也【○宋祁曰邵本英华无华字】六茎及根茎也【师古曰泽及下也】咸池备矣【师古曰咸皆也池言其包容浸润也故云备矣】自夏以徃其流不可闻已【师古曰言歌颂皆亡也已语终辞】殷颂犹有存者【师古曰谓正考甫所得那以下是】周诗既备【师古曰谓雅颂皆得其所】而其器用张陈周官具焉【师古曰谓大司乐以下诸官所掌】典者自卿大夫师瞽以下皆选有道徳之人【师古曰师乐工瞽无目者】朝夕习业以教国子国子者卿大夫之子弟也皆学歌九徳【师古曰水火金木土谷谓之六府正徳利用厚生谓之三事六府三事谓之九功九功之徳皆可歌也故言九徳也】诵六诗【应劭曰六诗者诗有六义一曰风二曰赋三曰比四曰兴五曰雅六曰颂】习六舞五声八音之和【师古曰六舞谓帗舞羽舞防舞旄舞干舞人舞也五声宫商角征羽也八音金石丝竹匏土革木帗音弗防音皇】故帝舜命夔曰女典乐教胄子【师古曰虞书舜典所载也夔舜臣名胄子即国子也】直而温【师古曰正直温和也】寛而栗【师古曰寛大而敬栗】刚而无虐【师古曰刚毅而不害虐也】简而无敖【师古曰简约而无敖慢也敖读曰傲○宋祁曰简约而无敖慢也无字当作不字】诗言志歌咏言【师古曰咏古咏字也在心为志言为诗咏永也永长也歌所以长言之】声依咏律和声【师古曰依助也五声所以助歌也六律所以和声也】八音克谐【师古曰谐亦和也自此以上皆帝舜之言】此之谓也又以外赏诸侯徳盛而教尊者其威仪足以充目音声足以动耳诗语足以感心故闻其音而徳和省其诗而志正【师古曰省视也】论其数而法立是以荐之郊庙则鬼神飨作之朝廷则羣臣和立之学官则万民协听者无不虚已竦神说而承流【师古曰竦敬也说读曰恱】是以海内徧知上徳被服其风【师古曰被音皮义反言防其风化若被而服之】光煇日新化上迁善而不知所以然至于万物不夭天地顺而嘉应降故诗曰钟鼓锽锽磬管锵锵降福穰穰【师古曰此周颂执竞之诗也锽锽和也锵锵盛也穰穰多也言周王祭祖考之庙奏乐而八音和盛则神降之福至多也锽音皇穰音人羊反】书云击石拊石百兽率舞【师古曰虞书舜典也石谓磬也言乐之和谐也至于击拊磬石则百兽相率而舞也○宋祁曰和谐也应删去也字】鸟兽且犹感应而况于人乎况于鬼神乎故乐者圣人之所以感天地通神明安万民成性类者也然自雅颂之兴而所承衰乱之音犹在【师古曰言若周时尚有殷纣之余声】是谓淫过凶嫚之声为设禁焉世衰民散小人乗君子【师古曰乗陵也】心耳浅薄则邪胜正故书序殷纣断弃先祖之乐廼作淫声用变乱正声以说妇人【师古曰今文周书泰誓之辞也说读曰恱】乐官师瞽抱其器而犇散或适诸侯或入河海【师古曰犇古奔字论语云太师挚适齐亚饭干适楚三饭缭适蔡四饭缺适秦鼓方叔入于河播鼗武入于汉少师阳击磬襄入于海此志所云及古今人表所叙皆谓是也云诸侯者追系其地非为当时已有国名而说论语者乃以为鲁哀公时礼壊乐崩乐人皆去斯亦未允也夫六经残缺学者异师文义竞驰各守所见而马郑羣儒皆在班之后向歆博学又居王杜之前校其是非不可偏据其汉书所引经文与近代儒家徃徃乖别既自成义指即就而通之庶免守株以申贤逹之意非茍越异理固然也它皆类此○宋祁曰文义竞驰姚本作文义舛駮○刘攽曰顔云追系其地是谓周以前未有齐楚秦蔡也不亦谬乎】夫乐本情性浃肌肤而臧骨髓虽经乎千载其遗风余烈尚犹不絶至春秋时陈公子完犇齐【师古曰完陈厉公子即敬仲也庄二十二年遇难出奔齐也】陈舜之后招乐存焉故孔子适齐闻韶三月不知肉味曰不圗为乐之至于斯美之甚也【师古曰事见论语】周道始缺怨刺之诗起王泽既竭而诗不能作王官失业雅颂相错【师古曰错杂也】孔子论而定之故曰吾自卫反鲁然后乐正雅颂各得其所【师古曰事亦见论语】是时周室大坏诸侯恣行设两观乗大路【应劭曰观阙门邉两观也礼诸侯一观大路天子之车】陪臣管仲季氏之属【师古曰陪重也诸侯者天子之臣故其臣称重臣也季氏鲁桓公子季友之后専执国政而奢僭也】三归雍彻八佾舞廷【师古曰三归取三姓女也妇人谓嫁曰归故曰三归盖谓管仲耳雍乐诗也彻馔奏之八佾八列之舞皆僭天子礼也此谓季氏耳】制度遂坏陵夷而不反【师古曰陵夷渐頽替也觧在成帝纪及诸侯王表】桑间濮上郑卫宋赵之声竝出【应劭曰桑间卫地濮上濮水之上皆好新声师古曰郑卫宋赵诸国亦皆有淫声】内则致疾损夀外则乱政伤民巧伪因而饰之以营乱富贵之耳目【师古曰营犹囘绕也】庶人以求利列国以相间【师古曰间音居苋反】故秦穆遗戎而由余去【应劭曰戎西戎也由余其贤臣也秦欲兼之遗以女乐由余谏而不听遂去入秦】齐人餽鲁而孔子行【师古曰餽亦馈字论语云齐人餽女乐季桓子受之三日不朝孔子行也】至于六国魏文侯最为好古【师古曰魏文侯本晋大夫毕万之后僭诸侯者】而谓子夏曰寡人听古乐则欲寐及闻郑卫余不知倦焉子夏辞而辨之终不见纳【师古曰事见礼之乐记】自此礼乐丧矣汉兴乐家有制氏【服防曰鲁人也善乐事也○宋祁曰当删也字】以雅乐声律世世在太乐官但能纪其铿鎗鼓舞而不能言其义【师古曰铿鎗金石之声也铿音立耕反鎗音初庚反其下亦同】髙祖时叔孙通因秦乐人制宗庙乐大祝迎神于庙门奏嘉至【李竒曰嘉善也善神之至也】犹古降神之乐也皇帝入庙门奏永至以为行歩之节犹古采荠肆夏也【刘徳曰歌乐在逸诗师古曰荠音才私反礼经或作薋又作茨音竝同耳】干豆上奏登歌【师古曰干豆脯羞之属】独上歌不以筦乱人声欲在位者徧闻之犹古清庙之歌也登歌再终下奏休成之乐【服防曰叔孙通所奏作也】美神明既飨也皇帝就酒东厢坐定奏永安之乐美礼已成也又有房中祠乐髙祖唐山夫人所作也【服防曰髙帝姬也韦昭曰唐山姓也○宋祁曰又有当删又字】周有房中乐【○宋祁曰周上有曰字】至秦名曰夀人凡乐乐其所生礼不忘本髙祖乐楚声故房中乐楚声也孝惠二年使乐府令夏侯寛备其箫管更名曰安世乐髙祖庙奏武徳文始五行之舞孝文庙奏昭徳文始四时五行之舞孝武庙奏盛徳文始四时五行之舞武徳舞者髙祖四年作以象天下乐已行武以除乱也文始舞者曰本舜招舞也髙祖六年更名曰文始以示不相袭也五行舞者本周舞也秦始皇二十六年更名曰五行也四时舞者孝文所作以眀示天下之安和也【○宋祁曰邵本以明示无明字】盖乐已所自作明有制也【师古曰言自制作也】乐先王之乐明有法也【师古曰遵前代之法】孝景采武徳舞以为昭徳以尊太宗庙至孝宣采昭徳舞为盛徳以尊世宗庙诸帝庙皆常奏文始四时五行舞云髙祖六年又作昭容乐礼容乐昭容者犹古之昭夏也主出武徳舞【苏林曰言昭容乐生于武徳舞○刘奉世曰予谓主出者此舞出则主奏之故下文云出用乐者言舞不失节能以乐终也】礼容者主出文始五行舞舞入无乐者将至至尊之前不敢以乐也出用乐者言舞不失节能以乐终也大氐皆因秦旧事焉【师古曰氐归也音丁礼反其后字或作抵音义竝同】初髙祖既定天下过沛与故人父老相乐醉酒欢哀作风起之诗令沛中僮儿百二十人习而歌之至孝惠时以沛宫为原庙【师古曰原重也言已有正庙更重立也】皆令歌儿习吹以相和常以百二十人为员文景之间礼官肄业而已【师古曰肄习也音弋二反】至武帝定郊祀之礼祠太一于甘泉就干位也【师古曰言在京师之西北也】祭后土于汾隂泽中方丘也【师古曰汾水之旁土特堆起是泽中方丘也祭地以方象地形】乃立乐府【师古曰始置之也乐府之名盖起于此哀帝时罢之】采诗夜诵【师古曰采诗依古遒人徇路采取百姓讴謡以知政教得失也夜诵者其言辞或秘不可宣露故于夜中歌诵也○宋祁曰歌诵下当添之字】有赵代秦楚之讴以李延年为协律都尉多举司马相如等数十人造为诗赋略论律吕以合八音之调作十九章之歌以正月上辛用事甘泉圜丘【师古曰用上辛用周礼郊天日也辛取齐戒自新之义也为圜丘者取象天形也】使童男女七十人俱歌昏祠至明夜常有神光如流星止集于祠坛天子自竹宫而望拜【韦昭曰以竹为宫天子居中师古曰汉旧仪云竹宫去坛三里】百官侍祠者数百人皆肃然动心焉
　　安世房中歌十七章其诗曰【○刘敞曰按此言房中歌十七章推寻文理不见十七章疑本十二章譔为十七章也此言房中歌十七章今分别之大孝备矣一章八句七始华始一章十句我定歴数一章八句王侯秉徳一章七句其邻翼翼邻谓近臣也海内有奸一章八句大海荡水所归髙贤愉民所怀依注当有荡荡愉愉字大海荡荡一章六句安其所一章六句丰草葽一章八句雷震震一章十句桂华一章十句桂华冯冯翼翼此桂华前章之名也古诗皆有章名今此独两章存美芳一章八句硙硙即即一章八句嘉荐芳矣一章八句皇皇鸿明一章六句浚则师徳一章四句孔容之常一章八句承帝明徳一章八句】大孝备矣休徳昭清髙张四县乐充宫廷【晋灼曰四县乐四县也天子宫县师古曰谓设宫县而髙张之县古悬字】芬树羽林云景杳防【师古曰言所树羽葆其盛若林芬然众多仰视髙逺如云日之杳防也】金支秀华庶旄翠旌【张宴曰金支百二十支秀华中主有华艳也旄钟之旄也文颖曰析羽为旌翠羽为之也臣瓒曰乐上众饰有流遡羽葆以黄金为支其首敷散若草木之秀华也师古曰金支秀华瓒说是也庶众也庶旄翠旌谓析五采羽注翠旄之首而为旌耳】
　　七始华始肃倡和声【孟康曰七始天地四时人之始华始万物英华之始也以为乐名如六英也师古曰肃敬也言歌者敬而唱谐和之声】神来宴娭庶几是听【师古曰娭戏也言庶几神来宴戏听此乐也娭音许其反】粥粥音送细亝人情【晋灼曰粥粥敬惧貌也细微也以乐送神微感人情使之齐肃也师古曰粥音弋六反】忽乗青熙事备成【师古曰言还神礼毕忽登青天而去福熙之事皆备成也熙与禧同】清思聈聈经纬冥冥【苏林曰聈音窈师古曰聈聈幽静也经纬谓经纬天地】
　　我定歴数人告其心【师古曰言臣下各竭其心致诚慤也】敕身齐戒施教申申【应劭曰敕谨敬之貌师古曰齐读曰斋】乃立祖庙敬明尊亲大矣孝熙四极爰轃【师古曰熙亦福也四极四方极逺之处也尔雅曰东至于泰逺西至于邠国南至于濮铅北至于祝栗谓之四极邠音彬轃字与臻同】
　　王侯秉徳其邻翼翼【师古曰邻言徳不必有邻也翼翼恭敬也】显明昭式清明鬯矣皇帝孝徳【师古曰鬯古畅字畅通也】竟全大功抚安四极海内有奸纷乱东北【师古曰谓匈奴】诏抚成师武臣承徳【师古曰成师言各置部校师出以律也春秋左氏传曰成师以出】行乐交逆箫勺羣慝【晋灼曰箫舜乐也勺周乐也言以乐征伐也师古曰言制定新乐教化流行则逆乱之徒尽交欢也慝恶也勺读曰酌○刘敞曰予谓逆迎也乐音洛言师行而和乐逺迩皆迎也】肃为济哉盖定燕国【师古曰匈奴服从则燕国安静无冦难也】
　　大海荡荡水所归髙贤愉愉民所怀【李竒曰愉愉怿也师古曰荡荡广大貌也愉愉和乐貌也懐思也言海以广大之故众水归之王者有和乐之徳则人皆思附也】大山崔百卉殖民何贵贵有徳【师古曰言大山以崔嵬之故能生养百卉明君以崇髙其徳故为万姓所尊也崔音才回反】
　　安其所乐终产【师古曰万物各安其所而乐终其生也】乐终产世继绪【师古曰言传祚无穷】飞龙秋游上天【苏林曰秋飞貌也师古曰庄子有秋驾之法者亦言驾马腾骧秋秋然也雄赋曰秋秋跄跄入西园其义亦同读者不晓秋义或改此秋字为秫稷之秫失之逺矣】髙贤愉乐民人【师古曰言王者有愉愉之徳故使众人皆安乐】
　　丰草葽女罗施【孟康曰葽音四月秀葽之葽盛貌也应劭曰女萝兎丝也延于松栢之上异类而犹载之况同姓言族亲不可不覆遇也】譱何如谁能回【师古曰回乱也言至徳之善上古帝皇皆不如之而不可干乱】大莫大成教徳长莫长被无极【师古曰被音皮义反次下亦同】
　　靁震震电燿燿明徳乡治本约【服防曰与臣民之约师古曰乡方也言王者之威取象靁电明示徳义之方而治政本之约约读曰要】治本约泽大【师古曰政教有常则恩惠溥洽】加被宠咸相保【师古曰言徳政所加人被宠渥则室家老防皆相保也】徳施大世曼夀【师古曰曼延也】
　　都荔遂芳窅窊桂华【苏林曰窅音窅晊之窅窊音窊下之窊孟康曰窅出窊入都良薜荔之香鼓动桂华也晋灼曰桂华似殿名次下言桂华冯冯翼翼承天之则言树此香草以絜齐其芳气乃达于宫殿也臣瓒曰茂陵中书歌都孋桂英美芳鼓行如此复不得为殿名师古曰诸家说皆未尽也此言都良薜荔俱有芬芳桂华之形窅窊然也皆谓神宫所有耳窅音一交反窊音一反○宋祁曰诸家下添之字】孝奏天仪若日月光【师古曰言以孝道进承于天天神下降故有光○宋祁曰有光下添也字】乗四龙回驰北行羽旄殷盛芬哉芒芒【师古曰芬亦谓众多芒芒广逺之貌】孝道随世我署文章【师古曰署犹分部也一曰表也】
　　桂华冯冯翼翼承天之则【师古曰冯冯盛满也翼翼众貌也】吾易乆逺烛明四极【晋灼曰易疆易也乆固也武帝自言拓境广逺安固也师古曰此说非也乆犹长也自言疆易逺大耳非武帝时也不得云拓境】慈惠所爱美若休徳【师古曰若顺也休亦美也】杳杳防防克绰永福【师古曰绰缓也亦谓延长也】
　　美芳硙硙即即师象山则【孟康曰硙硙崇积也即即充实也师众也则法也积实之盛众类于山也师古曰硙音五回反○刘奉世曰桂华美芳皆二诗章名本侧注在前篇之末传写之误遂以冠后后词无美芳亦当作美若矣】呜呼孝哉案抚戎国蛮夷竭欢象来致福【李竒曰象译也蛮夷遣译致福贡也】兼临是爱终无兵革【师古曰兼临言在上位者普包容也】
　　嘉荐芳矣告灵飨矣告灵既飨徳音孔臧【师古曰飨字合韵皆音乡孔甚也臧善也】惟徳之臧建侯之常承保天休令问不忘【师古曰建侯封建诸侯也易屯卦曰利建侯休美也令善也问名也】
　　皇皇鸿明荡侯休徳【服防曰侯维也臣瓒曰天下荡平惟帝之休徳】嘉承天和伊乐厥福【师古曰伊是也】在乐不荒惟民之则【师古曰则法也】
　　浚则师徳下民咸殖令问在旧孔容翼翼【师古曰浚深也师众也则法也殖生也旧乆也翼翼敬也言有深法众徳故能生育羣黎乆有善名其容甚敬也】
　　孔容之常承帝之明【师古曰帝谓天也下皆类此】下民之乐子孙保光【师古曰言永保其光宠也】承顺温良受帝之光嘉荐令芳夀考不忘【师古曰不忘言长乆也】
　　承帝明徳师象山则【师古曰众象山而为法言不骞不崩】云施称民永受厥福【师古曰言称物平施其泽如云也称音尺孕反】承容之常承帝之明下民安乐受福无疆【师古曰疆竟也下皆类此】
　　郊祀歌十九章其诗曰
　　练时日侯有望【师古曰练选也】膋萧延四方【李竒曰膋肠间脂也萧香蒿也师古曰以萧焫脂合馨香也四方四方之神也膋音来雕反焫音人说反】九重开灵之斿【师古曰天有九重言皆开门而来降厥福】垂惠恩鸿祜休【师古曰鸿大也祜福也休美也祜音怙】灵之车结云驾飞龙羽旄纷【师古曰纷纷言其多】灵之下若风马【师古曰言速疾也】左仓龙右白虎【师古曰以为卫】灵之来神哉沛【师古曰沛疾貌音补盖反】先以雨般裔裔【师古曰先以雨言神欲行令两先驱也般读与班同班布也裔裔飞流之貌】灵之至庆隂隂【师古曰言垂隂覆徧于下】相放震澹心【师古曰放犹髣髴也澹动也放音昉音弗澹音大滥反】灵已坐五音饬【师古曰饬读与敕字同谓整也】虞至旦承灵亿【师古曰虞乐也亿安也】牲茧栗粢盛香尊桂酒宾八乡【应劭曰桂酒切桂置酒中也晋灼曰尊大尊也元帝时大宰丞李元记云以水渍桂为大尊酒师古曰茧栗言角之小如茧及栗之形也八乡八方之神】灵安留吟青黄【服防曰吟音含师古曰服说非也吟谓歌诵也青黄谓四时之乐也】徧观此眺瑶堂【应劭曰眺望也瑶石而似玉者也师古曰以瑶饰堂瑶音遥】众嫭竝绰竒丽【孟康曰嫭音互嫭好也如淳曰嫭美目貌晋灼曰嫭音坼罅之罅师古曰孟说是也谓供神女乐竝好丽也】顔如荼兆逐靡【应劭曰荼野菅白华也言此竒丽白如荼也孟康曰兆逐靡者兆民逐观而猗靡也师古曰菅茅也言美女顔貌如茅荼之柔也荼者今俗所谓蒹锥也荼音涂菅音奸靡合韵音武义反】被华文厠雾縠曵阿锡佩珠玉【如淳曰阿细缯锡细布也师古曰厠杂也雾縠言其轻细若云雾也】侠嘉夜茝兰芳【如淳曰佳侠皆美人之称也嘉夜芳草也师古曰侠与挟同言怀挟芳草也茝即今白芷茝音昌改反】澹容与献嘉觞【师古曰澹安也容与言闲舒也澹音大滥反】
　　练时日一
　　帝临中坛四方承宇【师古曰言天神尊者来降中坛四方之神各承四字也坛字或作防读亦曰坛字加示者神灵之耳下言紫坛嘉坛其义竝同】绳绳意变备得其所【应劭曰绳绳谨敬更正意也孟康曰众多也臣瓒曰尔雅绳绳戒也师古曰瓒说是也】清和六合制数以五【张晏曰此后土之歌也土数五】海内安宁兴文匽武【师古曰匽古偃字】后土富媪昭明三光【张晏曰媪老母称也坤为母故称媪海内安定富媪之功耳】穆穆优游嘉服上黄【孟康曰土色上黄也○刘攽曰予谓此帝指天子耳后之制数以五即谓武帝改服色而尚黄数用五也言后土富媪者由汉以土徳也顔缘中坛故疑是祠祭但以堂坛谕中央耳】帝临二
　　青阳开动根荄以遂【臣瓒曰春为青阳师古曰草根曰荄遂者言皆生出也荄音该】膏润并爱跂行毕逮【孟康曰跂音岐师古曰并兼也逮及也凡有足而行者称跂行也】霆声发荣壧处顷听【晋灼曰壧穴也谓蛰虫惊听也师古曰壧与岩同言靁霆始草木舒荣则蛰虫处岩崖者莫不顷听而起顷读曰倾】枯槀复产廼成厥命【师古曰枯槀谓草木经冬零落者也槀音口老反】众庶熙熙施及夭胎【师古曰熙熙和乐貌也施延也少长曰夭在孕曰胎施音弋防反夭音乌老反】羣生啿啿惟春之祺【服防曰啿音湛湛露斯如淳曰祺福也师古曰啿啿丰厚之貌也音徒感反祺音其】
　　青阳三　　　　　　　邹子乐
　　朱明盛长旉与万物【臣瓒曰夏为朱明师古曰旉古敷字也敷与言开舒也与音弋于反】桐生茂豫靡有所诎【师古曰桐读为通茂豫美盛而光悦也言草木皆通逹而生美悦光泽各无所诎皆申遂也诎音丘物反○刘攽曰桐幼稚也扬子云师哉师哉桐子之命】敷华就实既阜既昌【师古曰敷布也就成也阜大也昌盛也】登成甫田百鬼廸尝【师古曰甫田大田也百鬼百神也廸进也尝谓歆飨之也言此廸盛皆因大田而登成进于祀所而为百神所歆飨也廸音大歴反】广大建祀肃雍不忘神若宥之传世无疆【师古曰若善也宥祐也】
　　朱明四　　　　　　　邹子乐
　　西颢沆砀秋气肃杀【韦昭曰西方少昊也师古曰沆音胡浪反砀音荡沆砀白气之貌也】含秀垂颖续旧不废【师古曰五谷百草秀颖成实皆因旧苗无废絶也不荣而实曰秀叶末曰颖废合韵音】奸伪不萌祅孽伏息隅辟越逺四貉咸服【师古曰四貉犹言四夷辟读曰僻貉音莫客反】既畏兹威惟慕纯徳附而不骄正心翊翊【师古曰纯大也言畏威怀徳者皆来宾附无敢骄怠尽防敬○宋祁曰防敬下当添也字】
　　西颢五　　　　　　　邹子乐
　　防陵隂蛰虫盖臧【师古曰防北方之神也】屮木零落抵冬降霜【孟康曰抵至也至冬而降霜师古曰屮古草字○宋祁曰抵作底】易乱除邪革正异俗【师古曰易变革改也】兆民反本抱素怀朴条理信义望礼五岳【师古曰条分也畅也】籍敛之时掩收嘉谷【师古曰籍敛谓收籍田也】
　　防六　　　　　　　邹子乐
　　惟泰元尊媪神蕃厘【李竒曰元尊天也媪神地也祭天燔燎祭地瘗埋也师古曰李说非也泰元天也蕃多也厘福也言天神至尊而地神多福也蕃音扶元反厘读曰禧】经纬天地作成四时精建日月星辰度理隂阳五行周而复始云风靁电降甘露雨百姓蕃滋咸循厥绪【师古曰蕃多也滋益也循顺也绪业也】继统共勤顺皇之徳【师古曰共读曰恭皇皇天也此言天子继承祖统恭勤为心而顺天也】鸾路龙鳞罔不肸饰【苏林曰肸音塈涂之塈塈饰也师古曰罔无也肸振也谓皆振整而饰之也肸音许乙反】嘉笾列陈庶几宴享【师古曰嘉笾谓祭祀之笾实也木曰豆竹曰笾享字合韵宜音乡】灭除凶灾烈腾八荒【师古曰言威烈之盛逾于八荒】钟鼓竽笙云舞翔翔招揺灵旗九夷宾将【师古曰画招揺于旗以征伐故称灵旗将犹从也】
　　惟泰元七　建始元年丞相匡衡奏罢鸾路龙鳞更定诗曰涓选休成【臣瓒曰涓除也除恶选取美成者也】
　　天地并况惟予有慕【师古曰况赐也】爰熙紫坛思求厥路【师古曰熙兴也紫坛坛紫色也思求降神之路也】恭承禋祀缊豫为纷【孟康曰积聚脩饰为此纷华也师古曰緼音于粉反】黼绣周张承神至尊【师古曰白与黑画为斧形谓之黼】千童罗舞成八溢【师古曰溢与佾同佾列也】合好効欢虞泰一【师古曰虞与娱同也】九歌毕奏斐然殊鸣琴竽瑟会轩朱【师古曰轩朱即朱轩也言总合音乐会于轩槛之前】璆磬金鼓灵其有喜【师古曰璆美玉名以为磬也喜合韵音许吏反】百官济济各敬厥事【○宋祁曰邵本厥作其】盛牲实爼进闻膏【师古曰言以牲实爼以萧焫脂则其芬馨逹于神所故曰盛牲实爼进闻膏】神奄留临须揺【晋灼曰须揺须臾也师古曰奄读曰淹】长丽前掞光耀明【孟康曰欲令神宿留言日虽暮长庚星在前扶助常有光明也掞或作扶晋灼曰掞即光炎字也臣瓒曰长丽灵乌也故相如赋曰前长丽而后矞皇旧说云鸾也张衡思赋亦曰前长丽使拂羽师古曰晋瓒二说是也丽音离掞音艳】寒暑不忒况皇章【晋灼曰况赐也皇君也章明也言长庚星终始不改其光神永以此赐明君也臣瓒曰忒差也寒暑不差言隂阳和也以此赐君章贤徳也师古曰瓒说是也】展诗应律鋗玉鸣【晋灼曰鋗鸣玉声也师古曰鋗音火反】函宫吐角激征清梁扬羽申以商【晋灼曰下有梁黄鼔员四人似新造音乐者姓名也师古曰晋说非也自函宫吐角以下总言五声之备耳申重也发梁歌声绕梁也函与含同】造兹新音永欠长【○宋祁曰欠当作乆】声气逺条凤鸟鴹【师古曰条达也鴹古翔字】神夕奄虞盖孔享【师古曰虞乐也盖语辞也孔甚也享合韵音乡】
　　天地八　丞相匡衡奏罢黼绣周张更定诗曰肃若旧典【师古曰肃敬也若顺也】
　　日出入安穷时世不与人同【晋灼曰日月无穷而人命有终世长而夀短】故春非我春夏非我夏秋非我秋冬非我冬泊如四海之池徧观是邪谓何【晋灼曰言人夀不能安固如四海徧观是乃知命甚促谓何当如之何也师古曰泊水貌也音歩各反又音魄】吾知所乐独乐六龙六龙之调使我心若【应劭曰易曰时乗六龙以御天武帝愿乗六龙仙而升天曰吾所乐独乗六龙然御六龙得其调使我心若】訾黄其何不徕下【应劭曰訾黄一名乗黄龙翼而马身黄帝乘之而仙武帝意欲得之曰何不来邪师古曰訾嗟叹之辞也黄乗黄也叹乗黄不来下也訾音咨】
　　日出入九
　　太一况天马下【师古曰言此天马乃太一所赐故来下也】霑赤汗沬流赭【应劭曰大宛马汗血霑濡也流沬如赭也李竒曰沬音靧面之靧晋灼曰沬古靧字也师古曰沬沫两通沬者言被面如颒也字从水傍午未之未音呼内反沫者言汗流沫出也字从水傍本末之末音亦如之然今书字多作沬面之沫也】志俶傥精权竒籋浮云晻上驰【苏林曰籋音蹑言天马上蹑浮云也师古曰晻音乌感反言晻然而上驰】体容与迣万里【孟康曰迣音逝如淳曰迣超逾也晋灼曰古迾字师古曰孟音非也迣读与厉同言能厉渡万里也】今安匹龙为友【师古曰言今更无与匹者唯龙可为之友耳】　元狩三年马生渥洼水中作
　　天马徕从西极渉流沙九夷服【师古曰言九夷皆服故此马逺来也徕古徃来字也】天马徕出泉水虎脊两化若鬼【应劭曰马毛色如虎脊者有两也师古曰言其变化若鬼神】天马徕歴无草径千里循东道【张晏曰马从西而来东也师古曰言马从西来经行碛卤之地无草者凡千里而至东道】天马徕执徐时【应劭曰太嵗在辰曰执徐言得天马时岁在辰也孟康曰东方震为龙又青龙宿言以其方来也师古曰应说是也】将揺举谁与期【如淳曰遥逺也揺或作遥师古曰如说非也言当奋揺髙举不可与期也】天马徕开逺门竦予身逝昆仑【应劭曰言天马虽去人逺当豫开门以待之也文颖曰言武帝好仙常庶几天马来当乗之徃昆仑也师古曰文说是也】天马徕龙之媒【应劭曰言天马者乃神龙之类今天马已来此龙必至之效也】游阊阖观玉台【应劭曰阊阖天门玉台上帝之所居】　太初四年诛宛王获宛马作
　　天马十
　　天门开詄荡荡【如淳曰詄读如迭詄荡荡天体坚清之状也师古曰詄音大结反】穆并骋以临飨【师古曰言众神穆然方驾驰骋而临祠祭】光夜烛徳信着【师古曰神光夜照应诚而来是徳信着明】灵平而鸿长生豫【师古曰神灵徳泽所浸溥博无私其福甚大故我得长生之道而安豫也】大朱涂广夷石为堂【师古曰涂道路也夷平也言通神之路饰以朱丹又甚广大平夷宻石累以为堂】饰玉梢以舞歌体招揺若永望【师古曰梢竿也舞者所持王梢以玉饰之也招揺申动之貌永长也梢音所交反招音韶望合韵音亡】星留俞塞陨光【师古曰俞荅也言众星留神荅我飨荐降其光燿四面充塞也俞音逾】照紫幄珠熉黄【如淳曰熉音殒黄貌也师古曰紫幄飨神之幄也帐上四下而覆曰幄言光照紫幄故其珠色熉然而黄也熉音云】幡比翄囬集贰双飞常羊【文颖曰舞者骨腾肉飞如鸟之囘翅而双集也师古曰常羊犹逍遥也】月穆穆以金波日华燿以宣明【师古曰言月光穆穆若金之波流也宣徧也】假清风轧忽激长至重觞【师古曰轧忽长逺之貌也重觞谓累献也】神裴囘若留放殣冀亲以肆章【孟康曰殣音觐师古曰言神灵裴囘留而不去故我得觐见冀以亲附而陈诚意遂章明之】函防祉福常若期【师古曰函包也蒙被也言为神所飨故能包含防被祉福应诚而至有常期也】寂漻上天知厥时【应劭曰言天虽寂漻髙逺而知我飨荐之时也漻音来朝反】泛泛滇滇从髙斿【应劭曰泛泛上浮之意也滇滇盛貌也晋灼曰滇音振旅阗阗师古曰音徒千反】殷勤此路胪所求【应劭曰胪陈也言所以殷勤此路乃欲陈所求也师古曰胪音力于反】佻正嘉吉以昌【如淳曰佻读曰肇肇始也】休嘉砰隐溢四方【师古曰休美也嘉庆也砰普萌反砰隐盛意】专精厉意逝九阂【如淳曰阂亦陔也淮南子曰若士者谓卢敖曰吾与汗漫期乎九陔之上陔重也谓九天之上也师古曰阂合韵音改又音亥】纷云六幕浮大海【师古曰纷云兴作之貌六幕犹言六合也】
　　天门十一
　　景星显见信星彪列【如淳曰景星者徳星也见无常常出有道之国镇星为信星居国益地师古曰谓彰著而为行列也】象载昭庭日亲以察【师古曰象谓县象也载事也县象秘事昭显于庭日来亲近甚明察也○刘攽曰象载则瑞应车也】参侔开阖爰推本纪【应劭曰参三也言景星光明开阖乃三于日月也晋灼曰侔等也开阖犹开辟也言今之鼎瑞参等于上世师古曰晋说是】汾脽出鼎皇祐元始【师古曰皇大也祜福也脽音谁祜音怙】五音六律依韦飨昭【师古曰依韦谐和不相乖离也飨读曰响昭明也言声响之明也】杂变并会雅声逺姚【师古曰姚僄姚言飞扬也】空桑琴瑟结信成【张晏曰传曰空桑为瑟一弹三叹祭天质故也师古曰空桑地名也出善木可为琴瑟也】四兴递代八风生【应劭曰四时递代成隂阳八风以生也臣瓒曰舞者四县代奏也左氏传曰夫舞者所以节八音而行八风也师古曰瓒说是也八方之风谓东北曰条风东方曰明庶风东南曰清明风南方曰景风西南曰凉风西方曰阊阖风西北曰不周风北方曰广莫风】殷殷钟石羽籥鸣【师古曰殷殷声盛也石谓磬也羽籥韶舞所持者也殷音隠】河龙供鲤醇牺牲【晋灼曰河龙夏之所赐者也供鲤给厨祭也师古曰醇谓色不杂也牺牲牛羊全体者也】百末防酒布兰生【张晏曰百末末作之末也晋灼曰百日之末酒也芬香布刻若兰之生也师古曰百末百草华之末也防美也以百草华末杂酒故香且美也事见春秋繁露○宋祁曰百末作百米布刻作布列】泰尊柘浆析朝酲【应劭曰柘浆取甘柘汁以为饮也酲病酒也析觧也言柘浆可以觧朝酲也】微感心攸通脩名【师古曰言精微所应其心攸逺故得通逹成长乆之名】周流常羊思所并【师古曰周流犹周行也常羊犹逍遥也思所并思与神道合也下言合所思是也】穰穰复正直徃【师古曰穰穰多也复犹归也直当也愿也言获福既多归于正道克当徃日所愿也复音扶目反寗合韵音宁】冯蠵切和疏写平【晋灼曰冯冯夷河伯也蠵觜蠵属也师古曰言冯夷命灵蠵使切厉谐和水神令之疏导川潦写散平均无灾也蠵音弋随反又音携】　上天布施后土成穰穰丰年四时荣
　　景星十二　元鼎五年得鼎汾隂作
　　齐房产草九茎连叶【师古曰齐读曰齐其下并同】宫童効异披圗案谍【臣瓒曰宫之童竖致此异瑞也苏林曰谍谱第之也○宋祁曰第之衍之字】气之精囘复此都【师古曰天也言天气之精囘旋反复于此云阳之都谓甘泉也】蔓蔓日茂芝成灵华【师古曰蔓蔓言其长乆日以茂盛也】
　　齐房十三　元封二年芝生甘泉齐房作
　　后皇嘉坛立黄服【师古曰坛祭坛也服祭服也】物发冀州兆祉福【晋灼曰得寳鼎于汾隂也臣瓒曰汾隂属冀州】沇沇四塞徦狄合处【孟康曰沇音兖师古曰沇沇流行之貌也徦狄逺夷也合处内附也徦即遐字耳其字从彳彳音丑益反】经营万亿咸遂厥宇【师古曰宇居也言我经营万方亿兆故得咸遂其居】
　　后皇十四
　　华煜煜固灵根神之斿过天门车千乗敦昆仑【师古曰敦读曰屯屯聚也】神之出排玉房周流杂拔兰堂【师古曰拔舎止也音歩曷反】神之行旌容容骑沓沓般傱傱【孟康曰傱音总晋灼曰音人相傱勇作恶师古曰容容飞扬之貌也沓沓疾行也般相连也傱傱众也容音勇傱音总一曰容读如本字傱音才公反】神之徕泛翊翊甘露降庆云集【如淳曰天文志云若烟非烟若云非云郁郁纷纷是谓庆云师古曰翊音弋入反又音立】神之揄临坛宇【师古曰揄引也坛宇谓祭祠坛场及宫室言神引来降临之也揄音逾】九疑宾夔龙舞【如淳曰九疑舜所葬言以舜为宾客也夔典乐龙管纳言皆随舜而来舞以乐神】神安坐鴹吉时【师古曰鴹古翔字也言神安坐囘翔皆趣吉时也】共翊翊合所思【师古曰共读曰恭翊翊敬也】神嘉虞申贰觞【师古曰虞乐也贰觞犹重觞也】福滂洋迈延长【师古曰滂洋饶广也滂音普郎反洋音羊又音祥】沛施祐汾之阿【师古曰沛音普大反沛然泛貌也阿水之曲隅】扬金光横泰河【师古曰横充满也泰河大河也】莽若云增阳波【师古曰莽云貌言光明之盛莽莽然如云也】徧胪驩腾天歌【师古曰胪陈也腾升也言陈其欢庆令歌上升于天】
　　华煜煜十五
　　五神相包四邻【如淳曰五帝为太一相也师古曰包含也四邻四方也】土地广扬浮云扢嘉坛椒兰芳【孟康曰扢摩也师古曰音公忽反谓摩拭其坛加以椒兰之芳】璧玉精垂华光【师古曰言礼神之璧乃玉之精英故有光华也】益亿年美始兴【师古曰言福庆方兴起也】交于神若有承【师古曰言神来降临故尽其肃恭】广宣延咸毕觞【师古曰言徧延诸神咸歆祭祀毕尽觞爵也】灵舆位偃蹇骧【师古曰神既毕飨则严驾灵舆引其侍从之位偃蹇髙骧也蹇音居偃反】卉汨胪析奚遗【师古曰卉汨疾意也胪陈也析分也奚何也言速自陈列分散而归无所留也汨音于笔反】淫渌泽然归【师古曰淫久也渌泽泽名言我飨神之后乆在渌泽乃然而归也渌音绿音乌黄反○宋祁曰按淫渌泽然归师古注似取义未安渌当是福禄之禄淫溢也言神之赐禄然广溢然后归而上天也】
　　五神十六
　　朝陇首览西垠【臣瓒曰谓朝于陇首而览西北也师古曰陇坻之首也垠厓也坻音丁礼反】靁电尞获白麟【臣瓒曰尞祭五畤皆有报应声若靁光若电也师古曰尞古燎字】爰五止显黄徳【师古曰爰曰也语辞也止足也时白麟足有五蹏】图匈虐熏鬻殛【应劭曰熏鬻匈奴本号也师古曰殛穷也一曰殛诛也音居力反】辟流离抑不详【师古曰流离不得其所者为开道路使之安集违道不详善者则抑黜之以申惩劝也】宾百僚山河飨【师古曰百僚百神之官也飨合韵音乡】掩囘辕鬗长驰【如淳曰鬗音樠鬗鬗长貌也师古曰音武元反】腾雨师洒路陂【师古曰洒洒也路陂路傍也言使雨师洒道也洒音洒又音山跂反】流星陨感惟风籋归云抚怀心【师古曰怀心怀柔之心也籋音蹑】
　　朝陇首十七　元狩元年行幸雍获白麟作
　　象载瑜白集西【服防曰象载鸟名也师古曰此说非也象载象舆也山出象舆瑞应车也瑜美貌也言此瑞车瑜然色白而出西方也西合韵音先】食甘露饮荣泉【师古曰驾舆者之所饮食也荣泉言泉有光华○刘攽曰此诗四句先叙所见祥瑞之物也象载瑜黑车也白集西雍之麟也甘露荣泉天之所降地之所出也注非】赤鴈集六纷员【师古曰言六者所获赤鴈之数也纷员多貌也言西获象舆东获赤鴈祥瑞多也员音云】殊翁杂五采文【孟康曰翁鴈颈也言其文采殊异也】神所见施祉福登蓬莱结无极【师古曰见显示也蓬莱神山也在海中结成也】象载瑜十八　太始三年行幸东海获赤鴈作
　　赤蛟绥黄华盖【师古曰绥绥赤蛟貌黄华盖言其上有黄气状若盖也】露夜零书晻濭【师古曰晻音乌感反濭音霭晻濭云气之貌】百君礼六龙位【师古曰百君亦谓百神也】勺椒浆灵已醉【师古曰勺读曰酌】灵既享锡吉祥芒芒极降嘉觞【师古曰芒芒广大貌音莫郎反】灵殷殷烂扬光【师古曰殷殷盛也烂光貌殷音隐】延夀命永未央沓防防塞六合泽汪濊辑万国【师古曰塞满也辑和也天地四方谓之六合汪濊言饶多也濊音于废反又音乌外反辑与集同】灵禗禗象舆轙【孟康曰禗音近枲不安欲去也轙待也如淳曰仆人严驾待之意也师古曰轙音仪禗孟音是也轙如说是也○宋祁曰原本仪作蚁】票然逝旗逶蛇【师古曰票然轻举意也逶蛇旗貌也票音匹遥反蛇音移】礼乐成灵将归托徳长无衰【师古曰言托恃天徳冀获长生无衰竭也】
　　赤蛟十九
　　其余廵狩福应之事不序郊庙故弗论是时河间献王有雅材亦以为治道非礼乐不成因献所集雅乐天子下大乐官常存肄之【师古曰肄习也音弋二反】岁时以备数然不常御常御及郊庙皆非雅声然诗乐施于后嗣犹得有所祖述昔殷周之雅颂廼上本有娀姜嫄【应劭曰简狄有娀之女吞燕卵而生契师古曰姜嫄后稷之母也】卨稷始生元王公刘古公太伯王季姜女太任太姒之徳【师古曰卨殷之始祖稷周之始祖王亦殷之先祖承黑帝之后故曰王公刘后稷之曾孙也古公亶甫即豳公也太伯太王之子王季之兄也王季文王之父也姜女亶甫之妃也太任文王之母也太姒文王之妃武王之母也毛郑说诗以王即卨也此志既言卨又有王则王非卨一人矣】乃及成汤文武受命武丁成康宣王中兴【师古曰武丁殷王髙宗也周成王武王之子也康王成王之子也宣王厉王之子也】下及辅佐阿衡周召太公申伯召虎仲山甫之属【师古曰阿衡伊尹职号也周周公旦也召召公奭也太公师尚父也申伯召虎仲山甫皆周宣王臣也】君臣男女有功徳者靡不襃扬功徳既信美矣襃扬之声盈乎天地之间是以光名著于当世遗誉垂于无穷也今汉郊庙诗歌未有祖宗之事八音调均又不协于钟律而内有掖庭材人外有上林乐府皆以郑声施于朝廷至成帝时谒者常山王禹世受河间乐能说其义其弟子宋曅等上书言之【师古曰曅音于輙反】下大夫博士平当等考试当以为汉承秦灭道之后頼先帝圣徳博受兼听修废官立太学河间献王聘求幽隐修兴雅乐以助化时大儒公孙董仲舒等皆以为音中正雅立之大乐春秋乡射作于学官希阔不讲【师古曰讲谓习也】故自公卿大夫观听者但闻铿鎗不防其意而欲以风谕众庶其道无由【师古曰风化也】是以行之百有余年徳化至今未成今曅等守习孤学大指归于兴助教化衰微之学兴废在人宜领属雅乐以继絶表微【师古曰表显也】孔子曰人能道非道人【师古曰论语载孔子之言】河间区区小国藩臣【师古曰区区小貌也】以好学修古能有所存【师古曰存意于礼乐】民到于今称之况于【○宋祁曰况于当作况以】圣主广被之资【师古曰被犹覆也音皮义反】修起旧文放郑近雅述而不作信而好古于以风示海内扬名后世诚非小功小美也事下公卿以为乆逺难分明当议复寝是时郑声尤甚黄门名倡丙彊景武之属富显于世贵戚五侯定陵富平外戚之家【师古曰五侯王凤以下也定陵淳于长也富平张放】淫侈过度至与人主争女乐哀帝自为定陶王时疾之又性不好音及即位下诏曰惟世俗奢泰文巧而郑卫之声兴夫奢泰则下不孙而国贫【师古曰孙读曰逊】文巧则趍末背本者众【师古曰趍读曰趣趣向也】郑卫之声兴则淫辟之化流【师古曰辟读曰僻也】而欲黎庶敦朴家给犹浊其源而求其清流【师古曰源水泉之本】岂不难哉孔子不云乎放郑声郑声淫【师古曰论语载孔子之言】其罢乐府官郊祭乐及古兵法武乐在经非郑卫之乐者条奏别属他官丞相孔光大司空何武奏郊祭乐人员六十二人给祠南北郊大乐鼓员六人嘉至鼓员十人邯郸鼓员二人骑吹鼓员三人江南鼓员二人淮南鼓员四人巴俞鼓员三十六人【师古曰巴巴人也俞俞人也当髙祖初为汉王得巴俞人并趫防善鬭与之定三秦灭楚因存其武乐也巴俞之乐因此始也巴即今之巴州俞即今之渝州各其本地】歌鼓员二十四人楚严鼓员一人梁皇鼓员四人临淮鼓员三十五人兹邡鼓员三人【晋灼曰邡音方】凡鼓十二员百二十八人朝贺置酒陈殿下应古兵法外郊祭员十三人诸族乐人兼云招给祠南郊用六十七人【师古曰招读与翘同】兼给事雅乐用四人夜诵员五人刚别柎员二人给盛徳【师古曰刚及别柎皆鼓名也柎音肤】主调箎员二人【师古曰箎以竹为之七孔亦笛之类也音池】听工以律知日冬夏至一人钟工磬工箫工员各一人仆射二人主领诸乐人皆不可罢竽工员三人一人可罢【师古曰竽笙类也三十六簧音于】琴工员五人三人可罢柱工员二人一人可罢【师古曰柱工主筝瑟之柱者】绳工员六人四人可罢【师古】
　　【曰琴瑟之绳言主纠合作之也】郑四会员六十二人一人给事雅乐六十一人可罢张瑟员八人七人可罢安世乐鼓员二十人十九人可罢沛吹鼓员十二人族歌鼓员二十七人陈吹鼓员十三人商乐鼓员十四人东海鼓员十六人长乐鼓员十三人缦乐鼓员十三人【师古曰缦乐杂乐也音漫】凡鼓八员百二十八人朝贺置酒陈前殿房中不应经法治竽员五人楚鼓员六人常从倡三十人常从象人四人【孟康曰象人若今戏虾鱼师子者也韦昭曰着假面者也师古曰孟说是】诏随常从倡十六人秦倡员二十九人秦倡象人员三人诏随秦倡一人雅大人员九人朝贺置酒为乐楚四防员十七人巴四防员十二人铫四防员十二人【李竒曰疑是鼗韦昭曰铫国名音繇师古曰韦说是也铫音姚】齐四防员十九人蔡讴员三人齐讴员六人竽瑟钟磬员五人皆郑声可罢师学百四十二人其七十二人给大官挏马酒【李竒曰以马乳为酒撞挏乃成也师古曰挏音动马酪味如酒而饮之亦可醉故呼马酒也】其七十人可罢大凡八百二十九人其三百八十八人不可罢可领属大乐其四百四十一人不应经法或郑卫之声皆可罢奏可然百姓渐渍日乆又不制雅乐有以相变豪富吏民湛沔自若【师古曰湛读曰沈又读曰耽自若言自如故也】陵夷坏于王莽
　　今海内更始民人归本户口岁息【师古曰今谓班氏撰书时也息生也】平其刑辟牧以贤良至于家给既庶且富则须庠序礼乐之教化矣【师古曰家给觧已在前庶众也论语云孔子曰庶矣哉冉有曰既庶矣又何加焉曰富之曰既富矣又何加焉曰教之故班氏引之也】今幸有前圣遗制之威仪【○宋祁曰遗制下应添礼字】诚可法象而补备之经纪可因缘而存着也孔子曰殷因于夏礼所损益可知也周因于殷礼所损益可知也其或继周者百世可知也【师古曰论语载孔子答子张之言也○宋祁曰继周者下当添一虽字】今大汉继周乆旷大仪未有立礼成乐此贾谊仲舒王吉刘向之徒所为愤而增叹也【师古曰感叹也】









</div>
    <div class="pagination">
<a href="前汉书_page28.html">上一页</a><span>...</span><a href="前汉书_page24.html">24</a><a href="前汉书_page25.html">25</a><a href="前汉书_page26.html">26</a><a href="前汉书_page27.html">27</a><a href="前汉书_page28.html">28</a><span class="current-page">29</span><a href="前汉书_page30.html">30</a><a href="前汉书_page31.html">31</a><a href="前汉书_page32.html">32</a><a href="前汉书_page33.html">33</a><a href="前汉书_page34.html">34</a><span>...</span><a href="前汉书_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
