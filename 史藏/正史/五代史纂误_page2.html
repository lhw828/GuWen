<!DOCTYPE html>
<html>
<head>
    <meta charset="UTF-8">
    <title>五代史纂误 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五代史纂误 - 第 2 页/共 6 页</h1>
    <div class="content">
　　愍皇帝明宗第五子从厚也
　　今按明宗家人传明宗凡四子而愍帝第三今此乃谓之第五未知其说

　　废帝五事

　　母魏氏少寡明宗为骑将过平山掠得之魏氏有子阿三已十余岁明宗养以为子名曰从珂
　　今按明宗家人传云魏氏初适平山民王氏生子十岁矣明宗为骑将掠平山得其子母以归又唐太祖案五代会要及薛史俱作第三子纪云景福二年克用出兵井陉击王镕急攻其平山景福二年岁在癸丑又废帝纪载庄宗之言曰阿三不徒与我同年盖庄宗亦甲辰岁生而又徐氏注废帝崩时年五十三推其生年亦是甲辰至癸丑正十年明宗掠平山得从珂时年十岁者明矣而纪云十余岁者误也

　　巳巳次陜州康义诚叛于唐来降
　　今按愍帝纪愍帝以三月戊辰如卫州而此乃书已巳日事讫方书愍帝之出又传义诚行至新安而降从珂今乃书云降于陜皆误也

　　雄武军节度使张延朗为中书侍郎同中书门下平章事
　　今按延朗传云延朗歴泰宁雄武军节度使废帝以为吏部尚书同中书门下平章事判三司殊不言其为中书侍郎也

　　翰林学士礼部侍郎马胤孙为中书侍郎同中书门下平章事
　　今按胤孙传云废帝入立以为户部郎中翰林学士久之拜中书侍郎同中书门下平章事殊不言其自礼部侍郎拜平章事也

　　三月河东节度使石敬瑭反夏五月乙夘建雄军节度使张敬达为太原四面都招讨使
　　今按晋髙祖纪云天福元年即清泰三年也五月徙镇天平敬瑭果不受命今此乃书敬瑭反于三月马胤孙为平章事之下然后书五月乙夘命张敬达讨之此二纪不同必有误者

　　○晋本纪

　　髙祖六事

　　晋髙祖圣文章武明徳孝皇帝
　　今按出帝纪止云圣文章武孝皇帝二者不同未知孰是

　　愍帝即位加中书令三月徒镇成徳清泰元年五月复镇太原来朝京师潞王从珂反于凤翔愍帝出奔遇敬瑭于道
　　今按愍帝纪潞王以愍帝应顺元年二月庚寅反于凤翔三月丁巳以兵东四月壬申入京师其初盖因是年正月中孟汉琼自魏请入朝乃议徙成徳范延光代汉琼而北京留守【北京即太原也】石敬瑭代延光凤翔潞王从珂代敬瑭三人者皆唐大臣以汉琼故轻易其地又不降制书第遣使者监其上道从珂由此遂反以上见朱弘昭传然则从珂正与敬瑭同时易地从珂既以二月反何缘敬瑭却以三月徙镇成徳乎此其误一也且潞王既以三月丁巳东来而愍帝以是月戊辰出如卫州潞王以四月壬申入京师乙亥即皇帝位愍帝以戊寅遇弑矣安得有五月复镇太原来朝京师与愍帝相遇于道之事乎其事皆颠倒交互此其误二也此徙镇成徳事当具于正月其次书三月中入朝京师与愍帝相遇事然后书废帝即位清泰元年五月复镇太原如此方得其序【案薛史作三月移镇常山及岐阳兵乱闵帝急诏帝赴阙清泰元年五月复授太原节度使与欧阳史异】

　　废帝即位疑敬瑭必反天福元年五月徙镇天平敬瑭果不受命
　　今按刘延朗传云帝既入立髙祖不得已来朝而心颇自疑欲求归镇且难言之乃阳为羸疾炙灼满身冀帝怜而遣之延朗等多言敬瑭可留京师韩昭胤李専美曰敬瑭与赵延寿皆尚唐公主不可独留复授髙祖河东而遣之是时契丹数寇北边以髙祖为大同振武威塞彰国等军蕃汉马步军都总管屯于忻州而屯兵忽变拥髙祖呼万岁髙祖惧斩三十余人而后止于是帝益疑之罢髙祖总管徙镇郓州又张敬达传云清泰二年契丹数犯边废帝以河东节度使石敬瑭兼大同彰国振武威塞等军蕃汉马步军总管屯于忻州明年夏徙敬瑭镇天平敬瑭遂反废帝纪清泰元年九月契丹寇边十二月契丹寇云州二年五月契丹寇边此即契丹数寇之验也由此言之则晋髙祖自废帝即位之初即已入朝是年五月复得镇太原至清泰二年以契丹数寇边始兼大同振武等都总管既而有军变之事至清泰三年五月徙镇天平遂不受命其事之次序当如此而纪传中皆参错互见不能明了故次第之

　　从宾寇河阳杀皇子重乂寇河南杀皇子重信
　　今按晋家人传云重信天福二年二月拜河阳三城节度使是岁范延光反诏前灵武节度使张从宾发河阳兵讨延光从宾亦反重信见杀又云重乂髙祖幸汴州以为东都留守张从宾反攻河南见杀又刘昫传亦云从宾杀重乂于洛以此三传而考于纪则正相违舛疑纪之讹也【案薛史晋高祖本纪张从宾叛害皇子河阳节度使重信皇子东都留守重乂与列传同】

　　西京留守杨光逺杀太子太师范延光
　　今按范延光传延光时已致仕而纪不书盖脱漏也【案薛史作太子太师致仕范延光】

　　山南东道节度使安从进反十一月丁丑西京留守髙行周为南面军前都部署以讨之十二月丙戌朔郑王重贵为广晋尹徙封齐王先锋都指挥使郭海金及安从进战于唐州败之
　　今按安从进传云从进反郑王以空名刺授李建崇郭金海等讨之从进引兵攻邓州不克进至湖阳遇建崇等大骇以为神速复为野火所烧遂大败从进以数十骑奔还襄阳髙祖遣髙行周围之踰年粮尽从进自焚和凝传云从进以髙祖方幸邺不意晋兵之速也行至花山遇建崇等兵以为神遂败走以本纪言之则是从进既反先命髙行周讨之次即先锋郭海金与战于唐州败之既而围襄州至次年八月克之以从进和凝传言之则是从进反先遇郭金海李建崇于湖战败而后遣髙行周围之踰年而破死事王清传亦云踰年二者各有不同且和凝传又有花山之败髙行传传云为襄州行营都部署亦与本纪及从进传不同皆未知孰是其郭海金金海之类览者自见不复云也【案薛史晋纪襄州安从进举兵叛以西京留守髙行周为南面行营都部署率兵讨之以前同州节度使宋彦筠为副以宣徽南院使张从恩监护焉时郭金海为从恩先锋使是从进初叛已命行周进讨欧阳史安从进传未及详言耳又考薛史从进既败以行周权知襄州军州事故亦称襄州行营都部署欧阳史不载权知军州事遂至纪传叙官互异】

　　出帝一事

　　六月丁卯射雁于繁台
　　今按前后文皆作射兔此盖亦兔字也【案今本欧阳史作射于繁台无雁字】

　　○周本纪

　　太祖二事

　　太祖圣神恭肃文武孝皇帝
　　今按世宗纪云圣神文武恭肃孝皇帝二者不同未知孰是

　　甲辰及泰宁军节度使慕容彦超战于刘子陂【今按隠帝纪乃是甲申其辰字误也案今本欧阳史作甲申疑吴氏所见非当时善本也】

　　世宗三事

　　显徳元年三月癸已及刘旻战于髙原败之追及于髙平又败之
　　今按刘旻世家止云显徳元年三月亲征甲戌战于髙平而已

　　显徳元年五月丙子代州守将郑处谦叛于汉来附
　　今按刘旻世家云旻遣王得中送杨衮归契丹至代州将桑珪杀防御使郑处谦以城降周并送得中于周今本纪止书郑处谦叛汉而来附二者不同未知孰是

　　显徳六年六月封子宗谊燕国公
　　今按家人传乃是封宗让其名谊者虽亦世宗子然已先亡矣

　　○唐家人传

　　庄宗刘皇后四事

　　自下魏博战河上十余年独以刘氏从
　　今按本纪梁末帝贞明元年【岁次乙亥】魏博诸州入于晋至龙徳三年【岁次癸未】梁亡首尾共九年不得为十余年也

　　同光二年四月已卯皇帝御文明殿遣使册刘氏为皇后
　　今按庄宗纪乃是同光二年二月癸未立皇后刘氏与此不同未知孰是

　　明年三月【同光四年】客星犯天库有星流于天棓占星者言御前当有急兵宜散积聚以禳之宰相请出库物以给军庄宗许之后不肯宰相论于延英惶恐而退及赵在礼作乱出兵讨魏始出物以赉军
　　今按庄宗纪赵在礼以同光四年二月癸已反于贝州甲午陷邺都甲辰李嗣源讨在礼三月嗣源反然则赵在礼反及嗣源讨之皆在一月而星变在三月今此先叙三月星变之事而后乃及赵在礼作乱则颠倒失序矣

　　庄宗东幸汴州从驾兵二万五千及至万胜不得进而还军士离散所亡大半
　　今按郭从谦传云李嗣源兵反向京师庄宗东幸汴州而嗣源先入庄宗至万胜不进而还军士离散尚有二万余人且古人每谓三分之二为大半今东幸从兵二万五千去其大半则有八九千人耳假令尚及万人而从谦传乃云尚及二万余人则二说自不相合也

　　○晋家人传

　　李太后一事

　　开运三年十二月耶律徳光犯阙等事数百字文多不録
　　今按其事既见于此传又见于张彦泽传及契丹附録皆数百字其间亦有异同如此传云四年正月丁亥朔徳光入京师帝与太后肩舆至郊外徳光不见馆于封禅寺而附録亦云出帝与太后出郊奉迎徳光辞不见曰岂有两天子相见于道路耶四年正月丁亥朔旦晋文武百官班于都城北望帝拜辞素服纱帽以待徳光徳光入自封丘门此则是帝与太后尝出北郊迎之而不得见也而张彦泽传云徳光遣彦泽以二千骑先入京师壬申夜五鼓自封丘门斩闗而入明日迁帝于开封府以兵监守内外不通帝与太后所上徳光表章皆先示彦泽乃敢遣徳光渡河帝欲郊迎彦泽不聴遣白徳光徳光报曰天无二日岂有两天子相见于道路耶乃止则是帝与太后未尝出郊以迎之也又如出帝与太后奉表谢罪而徳光报使勿忧之语此传与附録皆载既重复而又不同又封出帝为负义侯迁黄龙府之事亦皆两载如此之类傥能刋定从一则其繁冗之辞省去多矣非惟简要且免异同之惑也

　　○汉家人传

　　李皇后二事

　　周髙祖起兵向京师慕容彦超败于刘子陂帝欲出自临兵太后止之曰郭威本吾家人非其危疑何肯至此今若按兵无动以诏谕威威必有说则君臣之际庻几尚全帝不从以出遂及于难
　　今按汉隠帝纪干佑三年十一月壬午郭威犯封丘泰宁军节度使慕容彦超军于七里店癸未劳军于北郊甲申劳军于刘子陂慕容彦超及郭威战败绩则是帝先出劳军而后慕容彦超战败之次日帝崩矣今此乃先云彦超败于刘子陂而帝欲出自临兵失其序矣况李后所言皆未战前之意也

　　周髙祖起兵向京师
　　今按周本纪郭威庙号太祖今呼髙祖误
</div>
    <div class="pagination">
<a href="五代史纂误.html">上一页</a><a href="五代史纂误.html">1</a><span class="current-page">2</span><a href="五代史纂误_page3.html">3</a><a href="五代史纂误_page4.html">4</a><a href="五代史纂误_page5.html">5</a><a href="五代史纂误_page6.html">6</a><a href="五代史纂误_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
