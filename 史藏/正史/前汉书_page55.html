<!DOCTYPE html>
<html>
<head>
    <meta charset="UTF-8">
    <title>前汉书 - 第 55 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 55 页/共 74 页</h1>
    <div class="content">　　钦定四库全书
　　前汉书卷五十九
　　汉　　兰　　台　　令　　史班　固撰唐正议大夫行秘书少监琅琊县开国子顔师古注
　　张汤传第二十九
　　张汤杜陵人也父为长安丞出汤为儿守舍【师古曰称为儿者言其尚幼少也】还防盗肉父怒笞汤汤掘熏得防及余肉劾防掠治传爰书讯鞫论报【师古曰传谓传逮若今之追逮赴对也爰换也以文书代换其口辞也讯考问也鞫穷也谓穷覈之也论报谓上论之而获报也讯音信】并取防与肉具狱磔堂下【师古曰具为治狱之文处正其罪而磔防也○宋祁曰顔觧具狱似失其意直谓成按耳于定国杜缓两传已觧缓延年之子】父见之视文辞如老狱吏大惊遂使书狱【如淳曰决狱之书谓律令也○刘奉世曰传非逮也若传逮则不当先言掠治矣传者传囚辞也爰书者盖赵髙作爰歴教学书时狱吏书体盖用此故从俗呼为爰书也以此父使之书狱谓案牍耳非律令也】父死后汤为长安吏周阳侯为诸卿时【师古曰姓赵】尝系长安汤倾身事之及出为侯大与汤交徧见贵人汤给事内史为寗成掾以汤为无害言大府【师古曰大府丞相府也无害言其最胜也觧在萧何传】调茂陵尉【师古曰调选也选以为此官也调音徒钓反】治方中【孟康曰方中陵上土作方也汤主治之蘓林曰天子即位豫作陵讳之故言方中或言斥土如淳曰汉注陵方中用地一顷深十二丈师古曰蘓说非也古谓掘地为阬曰方今荆楚俗土功筑作筭程课者犹以方计之非谓避讳也】武安侯为丞相【师古曰田蚡】徴汤为史荐补侍御史治陈皇后巫蛊狱深竟党与上以为能迁太中大夫与赵禹共定诸律令务在深文拘守职之吏【蘓林曰拘刻于守职之吏】已而禹至少府汤为廷尉两人交驩兄事禹【师古曰事之如兄】禹志在奉公孤立而汤舞知以御人【师古曰舞弄其智制御它人也】始为小吏干没与长安富贾田甲鱼翁叔之属交私【服防曰干没射成败也如淳曰豫居物以待之得利为干失利为没师古曰干音干】及列九卿收接天下名士大夫已心内虽不合然阳浮道与之【师古曰阳以道义为交非其中心故云浮也】是时上方乡文学【师古曰乡读曰向】汤决大狱欲傅古义【师古曰傅读曰附】乃请博士弟子治尚书春秋补廷尉史平亭疑法奏谳疑【李竒曰亭亦平也师古曰亭均也调也言平均疑法及为谳疑奏之○宋祁曰浙本疑字下有事字】必奏先为上分别其原上所是受而着谳法廷尉挈令【韦昭曰在板挈也师古曰着谓明书之也挈狱讼之要也书于谳法挈令以为后式也挈音口计反】主之明【师古曰言此自天子之意非由臣下有司】奏事即谴汤摧谢【苏林曰深自挫按也师古曰若上有责即摧折而谢也】乡上意所便【师古曰谓如天子责汤之指而言其端也乡读曰向】必引正监掾史贤者曰固为臣议如此【师古曰如上之意】上责臣臣弗用愚抵此【蘓林曰坐不用诸掾语故至于此○刘敞曰上责臣此衍字耳妄断之】罪常释【臣瓒曰谓常见原也】间即奏事上善之曰臣非知为此奏乃监掾史某所为【师古曰间谓非当朝奏者】其欲荐吏人之善觧人之过如此所治即上意所欲辠予监吏深刻者即上意所欲释予监吏轻平者【○刘攽曰吏皆当作史】所治即豪必舞文巧诋【师古曰诋诬也音丁礼反】即下户羸弱时口言虽文致法上裁察于是徃徃释汤所言【李竒曰先见上口言之欲与轻平故皆见原释也如淳曰虽文书按察致下户之罪汤以先口觧之矣上以汤言輙裁察之轻其罪也师古曰李如二说皆非也此言下戸羸弱汤欲佐助虽具文奏之而又口奏言虽律令之文合致此罪听上裁察盖为此人希恩宥也于是上得汤言徃徃释其人辠非未奏之前口豫言也○宋祁曰注文希字下当添幸字】汤至于大吏内行脩交通賔客饮食于故人子弟为吏及贫昆弟调防之尤厚【师古曰调和适之令得其所也防谓保佑也】其造请诸公不避寒暑【师古曰造至诣也请谒问也造音七到反】是以汤虽文深意忌不专平然得此声誉而深刻吏多为爪牙用者依于文学之士丞相数称其美及治淮南衡山江都反狱皆穷根本严助伍被上欲释之汤争曰伍被本造反谋而助亲幸出入禁闼腹心之臣乃交私诸侯如此弗诛后不可治上可论之【师古曰可汤所奏而论决之】其治狱所巧排大臣自以为功多此类繇是益尊任【师古曰繇读与由同】迁御史大夫防浑邪等降汉大兴兵伐匃奴山东水旱贫民流徙皆卬给县官【师古曰卬音牛向反】县官空虚汤承上指请造白金及五铢钱笼天下盐铁【师古曰笼罗其事皆令利入官】排富商大贾出告緍令鉏豪彊并兼之家舞文巧诋以辅法【师古曰辅助也以巧诋助法言不公平也】汤每朝奏事语国家用日旰【师古曰旰晚也论事既多至于日晚旰音干○刘攽曰日旰当属下句】天子忘食丞相取充位【师古曰但充其位而已无所造设也】天下事皆决汤百姓不安其生骚动县官所兴未获其利奸吏并侵渔【师古曰并且也○刘奉世曰并音歩浪反旁缘为奸也】于是痛绳以辠自公卿以下至于庶人咸指汤汤尝病上自至舍视其隆贵如此【○宋祁曰南本浙本其字下并有病字】匈奴求和亲羣臣议前【师古曰于上前议也】博士狄山曰和亲便上问其便山曰兵凶器未易数动【师古曰言难可屡动】髙帝欲伐匈奴大困平城乃遂结和亲孝惠髙后时天下安乐及文帝欲事匈奴北边萧然苦兵【师古曰萧然犹骚然扰动之貌】孝景时吴楚七国反景帝徃来东宫间【师古曰谓谘谋于太后也】天下寒心数月【师古曰惧于兵难也】吴楚已破竟景帝不言兵【师古曰讫景帝之身更不议征伐之事】天下富实今自陛下兴兵击匈奴中国以空虚边大困贫由是观之不如和亲上问汤汤曰此愚儒无知狄山曰臣固愚忠若御史大夫汤乃诈忠汤之治淮南江都以深文痛诋诸侯别疏骨肉使藩臣不自安臣固知汤之诈忠【○宋祁曰浙本此句诈字上有为字】于是上作色曰吾使生居一郡能无使虏入盗乎【师古曰博士之官故呼为生也】山曰不能曰居一县曰不能复曰居一鄣间【师古曰鄣谓塞上要险之处别筑为城因置吏士而为鄣蔽以捍防也鄣音之向反】山自度辩穷且下吏【师古曰度计也见诘自辩而辞穷当下吏也】曰能廼遣山乗鄣【师古曰乗登也登而守之】至月余匈奴斩山头而去是后羣臣震詟【师古曰震动也詟失气也詟音之渉反】汤客田甲虽贾人有贤操【师古曰操谓所执持之志行也操音千到反】始汤为小吏与钱通【师古曰为小吏之时与田甲为钱财之交】及为大吏而甲所责汤行义有烈士之风汤为御史大夫七歳败河东人李文故尝与汤有隙已而为御史中丞荐数从中文事有可以伤汤者不能为地【服防曰荐借也文与汤故有隙已而为御史中丞借已在内台中文书有可用伤汤者因防致之不能为汤作道地蘓林曰荐仍也师古曰荐数义同蘓说是也数数在中其有文书事可用伤汤者不为作道地也荐音在见反数音所角反大雅云汉之诗曰饥馑荐臻字亦如此○刘奉世曰荐数犹言简阅数音色主反荐如字其训举计数从中文事也太史公作悉数从中文书盖其时文尽阅数从中所下文书或受诏如此其间事有可以伤汤者文以前隙亦不能与之为地然文似本无意造事中之也】汤有所爱史鲁谒居知汤弗平使人上飞变告文奸事【师古曰飞变犹言急变也○刘奉世曰飞变谓如飞语无姓名上变者故上问从迹安起而汤云殆文故人也】事下汤汤治论杀文而汤心知谒居为之上问变事从迹安起【师古曰从读曰踪】汤阳惊曰此殆文故人怨之【师古曰殆近也】谒居病卧闾里主人汤自徃视病为谒居摩足赵国以冶铸为业王数讼铁官事汤常排赵王赵王求汤隂事谒居尝案赵王赵王怨之并上书告汤大臣也史谒居有病汤至为摩足疑与为大奸事下廷尉谒居病死事连其弟弟系导官【蘓林曰汉仪注狱二十六所狱官无导也师古曰蘓说非也导择也以主择米故曰导官事见百官表时或以诸狱皆满故权寄在此署系之非本狱所也○宋祁曰注文狱官无导景祐本作导官无狱】汤亦治它囚导官见谒居弟欲隂为之而阳不省【师古曰省视也】谒居弟不知而怨汤使人上书告汤与谒居谋共变李文事下减宣宣尝与汤有隙及得此事穷竟其事未奏也会人有盗发孝文园瘗钱【如淳曰瘗埋也埋钱于园陵以送死也】丞相青翟朝与汤约俱谢【师古曰将入朝之时为此要约】至前【师古曰至天子之前】汤念独丞相以四时行园当谢汤无与也不谢【师古曰行音下更反与读曰豫无与谓不干其事也】丞相谢上使御史案其事汤欲致其文丞相见知【张晏曰见知故纵以其罪罪之也】丞相患之三长史皆害汤欲陷之【师古曰百官表丞相有两长史今此云三者盖以守者非正贠也】始长史朱买臣素怨汤语在其传王朝齐人以术至右内史边通学短长【应劭曰短长术兴于六国时长短其语隐谬用相激怒也张晏曰蘓秦张仪之谋趣彼为短归此为长战国策名短长术也】刚暴人也官至济南相故皆居汤右【师古曰言旧在汤上】已而失官守长史诎体于汤【师古曰谓拜伏也】汤数行丞相事知此三长史素贵常陵折之故三长史合谋曰始汤约与君谢已而卖君今欲劾君以宗庙事此欲代君耳吾知汤隂事使吏捕案汤左田信等【李竒曰左证左也师古曰谓之左者言除罪人正身之外又取其左右者考问也】曰汤且欲为请奏信輙先知之居物致富与汤分之【服防曰居谓储也】及他奸事事辞颇闻【师古曰闻于天子也】上问汤曰吾所为贾人輙知益居其物【师古曰益多也】是类有以吾谋告之者【师古曰类似也】汤不谢又阳惊曰固宜有减宣亦奏谒居事上以汤懐诈面欺【师古曰对面欺诬也】使使八辈簿责汤【蘓林曰簿音主簿之簿簿悉责也师古曰以文簿次第一一责之】汤具自道无此不服于是上使赵禹责汤禹至让汤曰【师古曰让亦责也】君何不知分也【师古曰分音扶问反】君所治夷灭者几何人矣【师古曰几音居起反】今人言君皆有状【○宋祁曰南本今字下有之字】天子重致君狱【师古曰重犹难也】欲令君自为计【师古曰言引决也】何多以对为【师古曰言何用多对】汤廼为书谢曰汤无尺寸之功起刀笔吏陛下幸致三公【○宋祁曰越本作致位三公】无以塞责【师古曰塞当也】然谋陷汤者三长史也遂自杀汤死家产直不过五百金皆所得奉赐【师古曰奉音扶用反】无它赢【师古曰赢余也】昆弟诸子欲厚葬汤汤母曰汤为天子大臣被恶言而死【师古曰被加也音皮义反】何厚葬为载以牛车有棺而无椁上闻之曰非此母不生此子乃尽按诛三长史丞相青翟自杀出田信上惜汤复稍进其子安世
　　安世字子孺少以父任为郎用善书给事尚书【师古曰于尚书中给事也给供也】精力于职休沐未尝出上行幸河东尝亡书三箧诏问莫能知惟安世识之【师古曰识记也音式志反】具作其事后购求得书以相校无所遗失上竒其材擢为尚书令迁光禄大夫昭帝即位大将军霍光秉政以安世笃行【师古曰笃厚也】光亲重之防左将军上官桀父子及御史大夫桑羊皆与燕王盖主谋反诛光以朝无旧臣白用安世为右将军光禄勲以自副焉久之天子下诏曰右将军光禄勲安世辅政宿卫肃敬不怠十有三年咸以康寜夫亲亲任贤唐虞之道也其封安世为富平侯明年昭帝崩未葬大将军光白太后徙安世为车骑将军与共徴立昌邑王王行滛乱光复与安世谋废王尊立宣帝帝初即位襃赏大臣下诏曰夫襃有徳赏有功古今之通义也车骑将军光禄勲富平侯安世宿卫忠正宣徳明恩勤劳国家守职秉义以安宗庙其益封万六百戸功次大将军光安世子千秋延夀彭祖皆中郎将侍中大将军光薨后数月御史大夫魏相上封事曰圣王襃有徳以懐万方【师古曰懐来也】显有功以劝百寮是以朝廷尊荣天下乡风【师古曰乡读曰向】国家承祖宗之业制诸侯之重新失大将军宜宣章盛徳以示天下显明功臣以填藩国【师古曰填音竹刄反】毋空大位以塞争权【师古曰大臣位空则起争夺之权也】所以安社稷絶未萌也【师古曰未萌谓变故未生者也】车骑将军安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以为大将军毋令领光禄勲事使专精神忧念天下思惟得失安世子延夀重厚可以为光禄勲领宿卫臣上亦欲用之安世闻指惧不敢当请间求见免冠顿首曰老臣耳妄闻言之为先事不言情不逹【师古曰事未施行而遽言之故曰先事也】诚自量不足以居大位继大将军后唯天子财哀以全老臣之命【师古曰财与裁同】上笑曰君言泰谦君而不可尚谁可者【师古曰言君尚不可更谁可也】安世深辞弗能得后数日竟拜为大司马车骑将军领尚书事数月罢车骑将军屯兵更为卫将军两宫卫尉城门北军兵属焉时霍光子禹为右将军上亦以禹为大司马罢其右将军屯兵以虚尊加之而实夺其众后歳余禹谋反夷宗族安世素小心畏忌已内忧矣【师古曰忌者戒盈满之祸】其女孙敬为霍氏外属妇【师古曰女孙即今所谓孙女也】当相坐安世瘦惧形于顔色【师古曰形见也】上怪而怜之以问左右乃赦敬以慰其意安世恐【师古曰益也】职典枢机以谨慎周密自着外内无间【师古曰着明也间隙也】毎定大政已决輙移病出【师古曰移病谓移书言病也一曰以病而移居】闻有诏令乃惊使吏之丞相府问焉自朝廷大臣莫知其与议也【师古曰与读曰豫】尝有所荐其人来谢安世大恨以为举贤逹能岂有私谢邪絶弗复为通【师古曰有欲谢者皆不通也一曰告此人而絶之更不与相见也○宋祁曰南夲浙本并云岂有私邪谢絶勿复为通】有郎功髙不调【师古曰调选也音徒钓反】自言安世应曰君之功髙明主所知人臣执事何长短而自言乎絶不许已而郎果迁【师古曰安世外阳距之而实令其迁】莫府长史迁辞去之官安世问以过失【师古曰问已有何失】长史曰将军为明主股肱而士无所进论者以为讥安世曰明主在上贤不肖较然【师古曰较明貎】臣下自修而已何知士而荐之其欲匿名迹逺权埶如此【师古曰逺离也音于万反】为光禄勲郎有醉小便殿上主事白行法安世曰何以知其不反水浆邪【师古曰反读曰翻】如何以小过成罪郎滛官婢婢兄自言安世曰奴以恚怒诬污衣冠告署适奴【师古曰适读曰讁】其隐人过失皆此类也安世自见父子尊显懐不自安为子延寿求出补吏上以为北地太守歳余上闵安世年老复徴延寿为左曹太仆初安世兄贺幸于卫太子太子败賔客皆诛安世为贺上书得下蚕室【师古曰谓腐刑也凡养蚕者欲其温而早成故为密室蓄火以置之而新腐刑亦有中风之患须入密室乃得以全因呼为蚕室耳】后为掖庭令而宣帝以皇曾孙收养掖庭贺内伤太子无辜而曽孙孤幼所以视养拊循恩甚密焉及曽孙壮大贺教书令受诗为取许妃以家财聘之曽孙数有徴怪【师古曰徴证也】语在宣纪贺闻知为安世道之称其材美安世輙絶止以为少主在上不宜称述曽孙及宣帝即位而贺已死上谓安世曰掖庭令平生称我将军止之是也上追思贺恩欲封其冢为恩徳侯置守冢二百家【师古曰身死追封故云封冢也】贺有一子蚤死无子【师古曰蚤古早字】子安世小男彭祖【师古曰言养以为子】彭祖又小与上同席研书指欲封之先赐爵闗内侯故安世深辞贺封又求损守冢戸数稍减至三十戸上曰吾自为掖庭令非为将军也安世乃止不敢复言遂下诏曰其为故掖庭令张贺置守冢三十家上自处置其里【师古曰处安也音昌汝反】居冢西鬬鸡翁舍南上少时所尝游处也明年复下诏曰朕微眇时故掖庭令张贺辅道朕躬【师古曰道读曰导】修文学经术恩惠卓异厥功茂焉诗云无言不雠无徳不报【师古曰大雅抑之诗】其封贺弟子侍中闗内侯彭祖为阳都侯赐贺諡曰阳都哀侯时贺有孤孙霸年七歳拜为散骑中郎将赐爵关内侯食邑三百戸安世以父子封侯在位太盛乃辞禄【○宋祁曰浙本作辞禄不受】诏都内别臧张氏无名钱以百万数【文頴曰都内主臧官也张晏曰安世以还官官不簿也】安世尊为公侯食邑万戸然身衣弋绨【师古曰弋黒色也绨厚缯也】夫人自纺绩家童七百人皆有手技作事内治产业累积纎微是以能殖其货【师古曰殖生也】富于大将军光天子甚尊惮大将军然内亲安世心密于光焉元康四年春安世病上疏归侯乞骸骨天子报曰将军年老被病朕甚闵之虽不能视事折冲万里君先帝大臣明于治乱朕所不及得数问焉【师古曰言意所不及者即以问君也】何感而上书归卫将军富平侯印【师古曰感恨也音胡闇反】薄朕忘故【蘓林曰本望君重于此也师古曰蘓说非也薄犹嫌也君意嫌朕遗忘故旧而求去也】非所望也愿将军彊餐食近医药专精神以辅天年安世复强起视事至秋薨天子赠印绶送以轻车介士【师古曰轻车古之战车续汉书云雕朱轮舆不巾不盖菑矛防幢也麾弩介士谓甲士也菑挿也皮箧盛弩也菑音侧事反音服○宋祁曰注文幢也别本浙本并无也字】諡曰敬侯赐茔杜东【师古曰茔地也】将作穿复土起祠堂子延夀嗣
　　延夀巳歴位九卿既嗣侯国在陈留别邑在魏郡租入歳千余万延夀自以身无功徳何以能久堪先人大国数上书让减戸邑又因弟阳都侯彭祖口陈至诚天子以为有让廼徙封平原并一国戸口如故而租税减半薨諡曰爱侯子勃嗣为散骑谏大夫元帝初即位诏列侯举茂材勃举太官献丞陈汤【蘓林曰献丞主贡献物也】汤有罪勃坐削戸二百防薨故赐諡曰缪侯【师古曰以其所举不得人故加恶諡缪者妄也】后汤立功西域世以勃为知人子临嗣临亦谦俭每登阁殿常叹曰桑霍为我戒岂不厚哉【师古曰桑桑宏羊也霍霍禹也言以骄奢致祸也】且死分施宗族故旧【师古曰言将死之时多以财分施也】薄葬不起坟临尚敬武公主【文頴曰成帝姊也臣瓒曰敬武公主是元帝姊也师古曰二说皆非也薛宣传云主怒曰嫂何以取妹杀之既谓元后为嫂是则元帝妹也】薨子放嗣鸿嘉中上欲遵武帝故事与近臣游宴放以公主子开敏得幸放取皇后弟平恩侯许嘉女上为放供张【师古曰供音居用反张音竹亮反】赐甲第充以乘舆服饰号为天子取妇皇后嫁女大官私官并供其第【服防曰私官皇后之官也】两宫使者冠盖不絶赏赐以千万数放为侍中中郎将监平乐屯兵置莫府仪比将军与上卧起宠爱殊絶常从为微行出游北至甘泉南至长杨五莋【师古曰莋与柞同】鬬鸡走马长安中积数年是时上诸舅皆害其宠白太后太后以上春秋富动作不节甚以过放【师古曰以放为罪过】时数有灾异议者归咎放等于是丞相宣御史大夫方进【师古曰薛宣翟方进】奏放骄蹇纵恣奢滛不制前侍御史修等四人奉使至放家逐名捕贼【刘徳曰谓诏捕罪人有名者也】时放见在奴从者闭门设兵弩射吏距使者不肯内知男子李游君欲献女使乐府音监景武强求不得【孟康曰音监监主乐人也姓景名武】使奴康等之其家贼伤三人又以县官事怨乐府游徼莽【师古曰乐府之游徼名莽】而使大奴骏等四十余人羣党盛兵弩白昼入乐府攻射官寺缚束长吏子弟斫破器物宫中皆犇走伏匿【师古曰犇古奔字】莽自髠钳衣赭衣及守令史调等皆徒跣叩头谢放放乃止奴从者支属并乘权势为暴虐至求吏妻不得杀其夫或恚一人妄杀其亲属輙亡入放第不得幸得勿治放行轻薄连犯大恶有感动隂阳之咎为臣不忠首【师古曰不忠之罪放为首】罪名虽显前恩骄逸悖理【师古曰悖乖也音布内反】与背畔无异臣子之恶莫大于是不宜宿卫在位臣请免放归国以销众邪之萌厌海内之心【师古曰萌始生者也厌满也音一艳反】上不得巳【师古曰已止也】左迁放为北地都尉数月复徴入侍中太后以放为言出放为天水属国都尉永始元延间比年日蚀【师古曰比频也】故久不还放玺书劳问不絶居歳余徴放归第视母公主疾数月主有瘳出放为河东都尉上虽爱放然上迫太后下用大臣故常涕泣而遣之后复徴放为侍中光禄大夫秩中二千石歳余丞相方进复奏放上不得巳免放赐钱五百万遣就国数月成帝崩放思慕哭泣而死初安世长子千秋与霍光子禹俱为中郎将将兵随度辽将军范明友撃乌桓还谒大将军光问千秋战鬬方略山川形埶千秋口对兵事画地成图无所忘失光复问禹禹不能记曰皆有文书光由是贤千秋以禹为不材叹曰霍氏世衰张氏兴矣及禹诛灭而安世子孙相继自宣元以来为侍中中常侍诸曹散骑列校尉者凡十余人功臣之世唯有金氏张氏亲近宠贵比于外戚放子纯嗣侯恭俭自修明习汉家制度故事有敬侯遗风王莽时不失爵建武中歴位至大司空更封富平之别乡为武始侯张汤本居杜陵安世武昭宣世輙随陵【服防曰随所事帝徙处其陵也】凡三徙复还杜陵
　　赞曰冯商称张汤之先与留侯同祖而司马迁不言故阙焉【如淳曰班固目録冯商长安人成帝时以能属书待诏金马门受诏续太史公书十余篇师古曰刘歆七略云商阳陵人治易事五鹿充宗能属文博通强记与孟栁俱待诏颇序列传未卒防病死】汉兴以来侯者百数保国持宠未有若富平者也汤虽酷烈及身咎其推贤扬善固宜有后安世履道满而不溢贺之隂徳亦有助云

　　前汉书卷五十九
　　前汉书卷五十九考证
　　张汤传汤掘熏得鼠○掘熏史记作掘窟
　　周阳侯为诸卿时注师古曰姓赵○【臣召南】按师古注讹恩泽侯表固有周阳侯赵兼以淮南王舅得封然当孝文六年即以有罪免矣此周阳侯即田蚡弟田胜孝武初以皇太后弟得封徐广注史记是也下文言武安侯为丞相徴汤为史可知汤由田氏进身谓周阳侯姓赵不亦误乎
　　迁御史大夫○通鉴考异曰百官公卿表元狩三年三月壬辰廷尉张汤为御史大夫史记将相名臣表元狩二年御史大夫汤按李蔡既迁汤即应补其缺史记表是
　　张安世传无子子安世小男彭祖○顾炎武曰谓贺无见存之子而以安世小男为子也贺早死之子别有一子乃下文所谓孤孙覇贺非无子也
　　前汉书卷五十九考证
　　钦定四库全书
　　前汉书卷六十
　　汉　　兰　　　台　　令　　史班　固撰唐正议大夫行秘书少监琅邪县开国子顔师古注
　　杜周传第三十
　　杜周南阳杜衍人也义縦为南阳太守以周为爪牙荐之张汤为廷尉史使案边失亡【文颖曰边卒多亡也或曰郡县主守有所亡失也师古曰此说皆非也谓因虏入为防而失人畜甲兵仓廪者也○宋祁曰注末也字当删】所论杀甚多奏事中意任用【师古曰以奏事当天子之意防故被任用也中音竹仲反】与减宣更为中丞者十余嵗【师古曰更互也音工衡反】周少言重迟【师古曰迟谓性非敏速也】而内深次骨【李竒曰其用法深刻至骨】宣为左内史周为廷尉其治大抵放张汤【师古曰大抵大归也放依也音甫徃反】而善候司【师古曰观望天子意】上所欲挤者因而陷之【孟康曰挤音跻师古曰挤坠也】上所欲释久繋待问而微见其寃状【师古曰见显也】客有谓周曰君为天下决平不循三尺法【孟康曰以三尺竹简书法律也师古曰循因也顺也○宋祁曰浙本无法字】専以人主意指为狱狱者固如是乎【师古曰言不当然也】周曰三尺安出哉【师古曰安犹焉也】前主所是着为律后主所是疏为令【师古曰着谓明表也疏谓分条也】当时为是何古之法乎【师古曰各当其时而为是也】至周为廷尉诏狱亦益多矣二千石繋者新故相因不减百余人郡吏大府举之廷尉【如淳曰郡吏太守也文颖曰大府公府也孟康曰举之廷尉以章劾付廷尉治之也师古曰孟说非也举皆也言郡吏大府狱事皆归廷尉也大府丞相御史之府也】一嵗至千余章章大者连逮证案数百小者数十人逺者数千里近者数百里防狱【师古曰徃赴对也】吏因责如章告劾【师古曰皆令服罪如所告劾之本章】不服以掠笞定之【师古曰定其辞令服也】于是闻有逮证皆亡匿狱乆者至更数赦十余嵗而相告言【师古曰更歴也其罪或非赦例故不得除而乆逃亡不出至于十余嵗犹相告言由周用法深刻故也更工衡反】大氐尽诋以不道为上【师古曰氐读与抵同抵归也诋诬也并音丁礼反】廷尉及中都官诏狱逮至六七万人【师古曰中都官凡亰师诸官府也狱辞所及追考问者六七万人也】吏所增加十有余万【师古曰吏又于此外以文致之更增加也】周中废后为执金吾逐捕桑羊卫皇后昆弟子刻深上以为尽力无私迁为御史大夫始周为廷史有一马【师古曰廷史即廷尉史也】及乆任事列三公而两子夹河为郡守家訾累巨万矣【师古曰訾与赀同】治皆酷唯少子延年行寛厚云
　　延年字防公亦眀法律昭帝初立大将军霍光秉政以延年三公子吏材有余补军司空【苏林曰主狱官也如淳曰律营军司空军中司空各二人○宋祁曰空字下疑有令字】始元四年益州蛮夷反延年以校尉将南阳士撃益州还为谏大夫左将军上官桀父子与葢主燕王谋为逆乱假稻田使者燕仓知其谋以告大司农杨敞敞惶惧移病【师古曰移病谓移书言病也一曰以病而移居】以语延年延年以闻桀等伏辜延年封为建平侯延年本大将军霍光吏首发大奸【师古曰首谓初首先发之】有忠节由是擢为太仆右曹给事中光持刑罸严延年辅之以寛治燕王狱时御史大夫桑羊子迁亡过父故吏侯史吴【师古曰姓侯史名吴】后迁捕得伏法会赦侯史吴自出繋狱廷尉王平与少府徐仁杂治反事【师古曰交杂同共治之也】皆以为桑迁坐父谋反而侯史吴藏之非匿反者廼匿为随者也【孟康曰言桑迁但随坐耳非自反也】即以赦令除吴罪后侍御史治实【师古曰重覈其事也○宋祁曰江南本后字下有使字】以桑迁通经术知父谋反而不谏争与反者身无异侯史吴故三百石吏首匿迁【师古曰首匿者言身为谋首而藏匿人也他皆类此】不与庶人匿随从者等吴不得赦奏请覆治劾廷尉少府纵反者【师古曰纵放也】少府徐仁即丞相车千秋女壻也故千秋数为侯史吴言恐光不聼千秋即召中二千石博士防公车门议问吴法【师古曰于法律之中吴当得何罪】议者知大将军指皆执吴为不道眀日千秋封上众议光于是以千秋擅召中二千石以下外内异言【张晏曰外则去疾欲尽内则为其壻也师古曰此说非也外内谓外朝及内朝也○宋祁曰注文疾一本作侯】遂下廷尉平少府仁狱朝廷皆恐丞相坐之延年乃奏记光争以为吏纵罪人有常法今更诋吴为不道恐于法深【师古曰诋诬也次下亦同】又丞相素无所守持而为好言于下尽其素行也【师古曰言非故有所执持但其素行好与在下人言议耳】至擅召中二千石甚无状【师古曰无善状】延年愚以为丞相乆故及先帝用事【师古曰言在位巳乆是为故旧又尝及仕先帝而任事也】非有大故不可弃也间者民颇言狱深吏为峻诋【师古曰峻谓峭刻也】今丞相所议又狱事也如是以及丞相恐不合众心羣下讙哗庶人私议流言四布延年窃重将军失此名于天下也【师古曰重犹难也以此为重事也】光以廷尉少府弄法轻重皆论弃市而不以及丞相终与相竟【师古曰谓终丞相之身无贬黜也】延年议论持平合和朝廷皆此类也见国家承武帝奢侈师旅之后数为大将军光言年嵗比不登【师古曰比频也】流民未尽还宜修孝文时政示以俭约寛和顺天心说民意年嵗宜应【师古曰言俭约寛和则丰年当应也说读曰恱】光纳其言举贤良议罢酒盐铁皆自延年发之吏民上书言便宜有异輙下延年平处复奏言【师古曰先平处其可否然后奏言处音昌汝反】可官试者至为县令或丞相御史除用满嵗以状闻或抵其罪法【师古曰抵至也言事之人有奸妄者则持致之于罪法也】常与两府及廷尉分章【如淳曰两府丞相御史府也诸章有所疑使延年决之师古曰此说非也上书言事者其章或下丞相御史或付延年故云分章耳非令决疑也】昭帝末寝疾征天下名医延年典领方药帝崩昌邑王即位废大将军光车骑将军张安世与大臣议所立时宣帝养于掖廷号皇曾孙与延年中子佗相爱善延年知曽孙徳羙劝光安世立焉宣帝即位襃赏大臣延年以定策安宗庙益戸二千三百与始封所食邑凡四千三百戸诏有司论定策功大司马大将军光功徳过太尉绛侯周勃车骑将军安世丞相杨敞功比丞相陈平前将军韩增御史大夫蔡谊功比颍隂侯灌婴太仆杜延年功比朱虚侯刘章后将军赵充国大司农田延年少府史乐成功比典客刘掲【师古曰据如此传乐成姓史而霍光传云使乐成小家子则又似姓使功臣侯表乃云便乐成三者不同寻史使一也故当姓史或作使字而表遂误为便耳】皆封侯益土延年为人安和备于诸事【师古曰言皆明习也】乆典朝政上任信之出即奉驾入给事中居九卿位十余年赏赐赂遗訾数千万霍光薨后子禹与宗族谋反诛上以延年霍氏旧人欲退之而丞相魏相奏延年素贵用事官职多奸遣吏考案但得苑马多死官奴婢乏衣食【师古曰传言延年身不犯法但丞相致之于罪耳】延年坐免官削戸二千后数月复召拜为北地太守延年以故九卿外为边吏治郡不进【师古曰比于诸郡不为最也】上以玺书让延年【师古曰让责也】延年乃选用良吏捕繋豪强【○刘奉世曰繋当作撃字之误也】郡中清静居歳余上使谒者赐延年玺书黄金二十斤徙为西河太守治甚有名五凤中征入为御史大夫延年居父官府不敢当旧位坐卧皆易其处是时四夷和海内平延年视事三嵗以老病乞骸骨天子优之使光禄大夫持节赐延年黄金百斤酒【○宋祁曰浙本酒字上有牛字】加致医药延年遂称病笃赐安车驷马罢就第【师古曰安车坐乗之车也后汉舆服志曰公列侯安车朱斑轮倚鹿较伏熊轼皂葢倚鹿较者画立鹿于车之前两藩外也伏熊轼者车前横轼为伏熊之形也】后数月薨諡曰敬侯子缓嗣缓少为郎本始中以校尉从蒲类将军撃匈奴【文颖曰赵充国也臣瓉曰征蒲类海故以为名】还为諌大夫迁上谷都尉鴈门太守父延年薨征视丧事拜为太常治诸陵县每冬月封具狱日常去酒省食【师古曰狱案已具当论决之故封上】官属称其有恩元帝初即位糓贵民流元光中【○宋祁曰元光当从南浙本作永光】西羗反缓輙上书入钱糓以助用前后数百万缓六弟五人至大官少弟熊歴五郡二千石三州牧刺史有能名唯中弟钦官不至而最知名
　　钦字子夏少好经书家富而目偏盲【师古曰盲目无见也偏盲者患一目也今俗乃以两目无见者始为盲语移转也】故不好为吏茂陵杜邺与钦同姓字【师古曰并字子夏】俱以材能称京师故衣冠谓钦为盲杜子夏以相别【师古曰衣冠谓士大夫也】钦恶以疾见诋【师古曰诋毁也音丁礼反】廼为小冠髙广财二寸【师古曰财与才同古通用字】由是京师更谓钦为小冠杜子夏而邺为大冠杜子夏云时帝舅大将军王凤以外戚辅政求贤知自助凤父顷侯禁与钦兄缓相善故凤深知钦能奏请钦为大将军军武库令职闲无事钦所好也【师古曰闲读曰闲○宋祁曰军武库一本无军字诸本皆有予谓当存军字是大将军之军武库也】钦为人深博有谋自上为太子时以好色闻及即位皇太后诏采良家女钦因是说大将军凤曰礼壹娶九女所以极阳数广嗣重祖也【张晏曰阳数一三五七九九数之极也臣瓉曰天子一娶九女夏殷之制也钦故举前代之约以刺今之奢也】必乡举求窈窕不问华色【师古曰乡举者博问乡里而举之也窈窕幽闲也窈音一了反窕音徒了反】所以助徳理内也娣侄虽缺不复补所以养夀塞争也【师古曰媵女之内兄弟之女则谓之侄巳之女弟则谓之娣塞絶也】故后妃有贞淑之行则嗣有贤圣之君制度有威仪之节则人君有夀考之福废而不由则女徳不厌【师古曰由用也从也女徳不厌言好色之甚也】女徳不厌则夀命不究于髙年【师古曰究竟也】书云或四三年【师古曰周书亡逸篇曰惟湛乐之从罔或克夀或十年或七八年或五六年或四三年谓逸欲过度则损夀也】言失欲之生害也【师古曰失读曰佚佚与逸同】男子五十好色未衰妇人四十容貌改前以改前之容侍于未衰之年而不以礼为制则其原不可救而后俫异态后俫异态则正后自疑而支庶有间适之心【师古曰间代也音居苋反适读曰嫡次下亦同】是以晋献被纳谗之谤申生防无罪之辜【师古曰防亦被也】今圣主富于春秋未有适嗣方乡术入学【师古曰乡读曰向】未亲后妃之议将军辅政宜因始初之隆建九女之制详择有行义之家求淑女之质毋必有声色音技能为万世大法【师古曰惟求淑质无论羙色及音声技能如此则可为万代法也】夫少戒之在色【师古曰论语孔子曰君子有三戒少之时血气未定戒之在色言好色无节则致损败故戒之也】小卞之作可为寒心【张晏曰刺幽王废申后而立襃姒黜太子宜咎而立伯服也臣瓉曰小卞之诗太子之傅作也哀太子之放逐愍周室之大壊也师古曰诗小雅也二说皆是卞音盘】唯将军常以为忧凤白之太后太后以为故事无有钦复重言【师古曰重音直用反】诗云殷监不逺在夏后氏之世【师古曰大雅荡之诗也言殷之所监见其事不逺近在夏后氏之时】刺戒者至廹近而省聼者常怠忽【师古曰忽忘也】可不慎哉前言九女畧陈其祸福甚可悼惧窃恐将军不深留意后妃之制夭夀治乱存亡之端也迹三代之季世览宗宣之飨国察近属之符騐【韦昭曰宗殷髙宗也宣周宣王也皆飨国长乆师古曰宗宣之义韦说是也近属者谓汉家之事耳属犹言甫尔也音之欲反】祸败曷常不由女徳是以佩玉晏鸣闗睢叹之【李竒曰后夫人鸡鸣佩玉去君所周康王后不然故诗人叹而伤之臣瓉曰此鲁诗也】知好色之伐性短年离制度之生无厌天下将蒙化【师古曰蒙被也】陵夷而成俗也【○宋祁曰离字下疑有脱文】故咏淑女防以配上【师古曰闗睢之诗云窈窕淑女君子好仇故云然也淑善也防读曰冀】忠孝之笃仁厚之作也【师古曰作谓作诗也】夫君亲夀尊国家治安诚臣子之至愿所当勉之也易曰正其本万物理【师古曰今易无此文】凡事论有疑未可立行者求之徃古则典刑无考之来今则吉凶同卒揺易之则民心惑【郑氏曰卒急也师古曰卒音干忽反】若是者诚难施也今九女之制合于徃古无害于今不逆于民心至易行也行之至有福也将军辅政而不蚤定【师古曰蚤古早字】非天下之所望也唯将军信臣子之愿念闗睢之思【师古曰信读曰申】逮委政之隆及始初清眀【师古曰委政之隆言天子委凤政事权宠隆盛也始初清明天子新即位宜立法制】为汉家建无穷之基诚难以忽不可以遴【李竒曰遴难也师古曰遴同】凤不能自立法度循故事而已防皇太后女弟司马君力【苏林曰字君力为司马氏妇】与钦兄子私通事上闻钦慙惧乞骸骨去后有日蚀地震之变诏举贤良方正能直言士合阳侯梁放举钦钦上对曰陛下畏天命悼变异延见公卿举直言之士将以求天心迹得失也【师古曰观得失之踪迹也】臣钦愚戆经术浅薄不足以奉大对【师古曰大对谓对大问也】臣闻日蚀地震阳微隂盛也臣者君之隂也子者父之隂也妻者夫之隂也夷狄者中国之隂也春秋日蚀三十六地震五【师古曰解在刘向传】或夷狄侵中国或政权在臣下或妇乘夫【师古曰乘陵也】或臣子背君父【○宋祁曰江南本作臣背君子背父】事虽不同其类一也臣窃观人事以考变异则本朝大臣无不自安之人外戚亲属无乖刺之心【师古曰刺戾也音来曷反】闗东诸侯无强大之国三垂蛮夷无逆理之节【师古曰三垂谓东南西也】殆为后宫【师古曰殆近也】何以言之日以戊申蚀时加未戊未土也土者中宫之部也其夜地震未央宫殿中此必适妾将有争宠相害而为患者【师古曰适读曰嫡嫡谓正后也○宋祁曰南本相害字作于宫】唯陛下深戒之变感以类相应人事失于下变象见于上能应之以徳则异咎消亡不能应之以善则祸败至髙宗遭雊雉之戒饬已正事享百年之夀殷道复兴【师古曰解在五行志】要在所以应之应之非诚不立非信不行宋景公小国之诸侯耳有不忍移祸之诚出人君之言三荧惑为之退舎【张晏曰宋景公荧惑守心太史子韦请移之于大臣及国人与嵗公皆不聼天感其诚荧惑为之退舍景公享延期之祚也】以陛下圣眀内推至诚深思天变何应而不感何揺而不动孔子曰仁逺乎哉【师古曰论语载孔子之言也言仁道不逺求之而至也】唯陛下正后妾抑女宠防奢泰去佚游躬节俭亲万事数御安车由辇道【师古曰由从也】亲二宫之饔膳【韦昭曰二宫卭成太后与成帝母也师古曰熟食曰饔具食曰膳膳之言善也】致昬晨之定省如此即尧舜不足与比隆咎异何足消灭如不留聼于庶事不论材而授位殚天下之财以奉滛侈匮万姓之力以从耳目【师古曰殚匮皆尽也从读曰縦】近谄谀之人而逺公方【师古曰方正也】信谗贼之臣以诛忠良贤俊失在岩穴大臣怨乎不以【师古曰失在岩穴谓隠处岩穴朝廷失之也论语称周公谓鲁公不使大臣怨乎不以以用也不见用而怨也】虽无变异社稷之忧也天下至大万事至众祖业至重诚不可以佚豫为不可以奢防持也【师古曰为治也】唯陛下忍无益之欲以全众庶之命臣钦愚戆言不足采其夏上尽召直言之士诣白虎殿对策【师古曰此殿在未央宫也】策曰天地之道何贵王者之法何如六经之义何上人之行何先取人之术何以【师古曰以用也】当世之治何务各以经对【师古曰取经义以对】钦对曰臣闻天道贵信地道贵贞【师古曰贞正也】不信不贞万物不生生天地之所贵也王者承天地之所生理而成之昆虫草木靡不得其所王者法天地非仁无以广施非义无以正身克己就义恕以及人【师古曰恕仁也言以仁爱为心内省己志施之于人也】六经之所上也不孝则事君不忠涖官不敬【师古曰涖临也】战陈无勇朋友不信孔子曰孝无终始而患不及者未之有也【师古曰孝经载孔子之言也言人能始终行孝而患不及道者未之有也一说行孝终始不备而患祸不及者无此事也】孝人行之所先也观本行于乡党考功能于官职达观其所举富观其所予穷观其所不为乏观其所不取近观其所为【○刘攽曰当云近观其所为主注文旧有妄刋去之宋祁曰为字下南本浙本并有主字】逺观其所主【师古曰所为主谓托人以为援而自进也其所主为人之援而进也○宋祁曰注文为主越本作所为非是进也当作进之也】孔子曰视其所以观其所由察其所安人焉廋哉【师古曰论语载孔子之言也廋匿也言视人之所用观人之所从察人之所乐则可知其善恶无所匿其情也】取人之术也殷因于夏尚质周因于殷尚文今汉家承周秦之敝宜抑文尚质废奢长俭表实去伪【师古曰长谓崇贵之也表眀也】孔子曰恶紫之夺朱【师古曰论语载孔子之言也朱正色也紫间色之好者也恶其邪好而夺正色以喻利口之人多言少实倾惑者也】当世治之所务也臣窃有所忧言之则拂心逆指【师古曰拂谓违戾也音佛】不言则渐日长为祸不细然小臣不敢废道而求从违忠而耦意【师古曰从顺也耦合也】臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广而嫉妬之心兴矣如此则匹妇之说不可胜也【师古曰匹妇一妇人也○宋祁曰说别本浙本作谋】唯陛下纯徳普施无欲是从【师古曰从读曰纵不縦心于所欲也】此则众庶咸说【师古曰说读曰恱】继嗣日广而海内长安万事之是非何足备言【师古曰如此则细故万端不足忧也】钦以前事病赐帛罢后为议郎复以病免征诣大将军莫府国家政谋凤常与钦虑之【师古曰虑计也】数称达名士王骏韦安世王延世等【师古曰王骏王阳子也韦安世韦贤之孙方山之子也王延世即成帝时塞河堤者也○宋祁曰一本只云王延无世字注同予据成纪校尉王延世塞决河是嵗改河平元年此本是刘奉世曰治河者王延世或者此脱一世字欤】救解冯野王王尊胡常之罪过及继功臣絶世填抚四夷【师古曰填音竹刃反】当世善政多出于钦者见凤専政防重戒之曰昔周公身有至圣之徳属有叔父之亲而成王有独见之眀无信谗之聴然管蔡流言而周公惧穰侯昭王之舅也【文頴曰穰侯魏冉也】权重于秦威震邻敌有旦暮偃伏之爱【师古曰言昭王防小旦夕偃伏戏弄于舅之旁侧也】心不介然有间然范睢起徒歩由异国无雅信【师古曰雅信谓素相任信】开一朝之说而穰侯就封【文颖曰范睢为丞相穰侯就国】及近者武安侯之见退【师古曰武安侯谓田蚡也退谓请考工地益宅上怒乃退之也】三事之迹相去各数百嵗若合符节甚不可不察愿将军由周公之谦惧【师古曰由从也用也】损穰侯之威放武安之欲毋使范睢之徒得间其说【师古曰间音居苋反】顷之复日蚀亰兆尹王章上封事求见果言凤専权蔽主之过宜废勿用以应天变于是天子感悟召见章与议欲退凤凤甚忧惧钦令凤上疏谢罪乞骸骨文指甚哀太后涕泣为不食上少而亲倚凤亦不忍废【师古曰倚音于绮反】复起凤就位凤心慙称病笃欲遂退钦复说之曰将军深悼辅政十年变异不已故乞骸骨归咎于身刻巳自责至诚动众愚知莫不感伤虽然是无属之臣执进退之分絜其去就之节者耳【师古曰无属无亲属于上也分音扶问反字或作介介隔也其义亦通】非主上所以待将军非将军所以报主上也昔周公虽老犹在亰师眀不离成周示不忘王室也仲山父异姓之臣无亲于宣就封于齐【邓展曰诗言仲山甫徂齐者言衔命徃治齐城郭也而韩诗以为封于齐悮耳晋灼曰韩诗悮而钦引之阿附权贵求容媚也师古曰韩诗既有眀文而钦引以为喻则是其义非谬而与今说诗者不同邓晋诸人虽曰渉学未得専非杜氏追咎韩诗也】犹叹息永懐宿夜徘徊不忍逺去况将军之于主上主上之与将军哉夫欲天下治安变异之意莫有将军【师古曰言众人之意皆不如也○宋祁曰南本浙本意并作息】主上昭然知之故攀援不遣【师古曰援引也音爰】书称公毋困我【师古曰此周书洛诰成王告周公词也言公必湏留此毋得遂去而令我困葢成帝与凤诏书引此言之】唯将军不为四国流言自疑于成王以固至忠凤复起视事上令尚书劾奏亰兆尹章章死诏狱语在元后传章既死众庶寃之以讥朝廷钦欲救其过复说凤曰亰兆尹章所坐事宻吏民见章素好言事以为不坐官职疑其以日蚀见对有所言也假令章内有所犯虽陷正法事不暴扬自亰师不晓况于逺方恐天下不知章实有罪而以为坐言事也如是塞争引之原损寛眀之徳【师古曰争引谓引事类以諌争也一曰下有諌争之言上引而纳之也】钦愚以为宜因章事举直言极谏【○宋祁曰南本无章事二字】并见郎从官展尽其意加于徃前以眀示四方使天下咸知主上圣眀不以言罪下也若此则流言消释疑惑着眀凤白行其策钦之补过将羙皆此类也【师古曰将助也】优防不仕以夀终钦子及昆弟友属【○宋祁曰友疑当作支】至二千石者且十人钦兄缓前免太常以列侯奉朝请成帝时乃薨子业嗣业有材能以列侯选复为太常数言得失不事权贵与丞相翟方进卫尉定陵侯淳于长不平后业坐法免官复为函谷闗都尉会定陵侯长有罪当就国长舅红阳侯立与业书曰诚哀老姊垂白随无状子出闗【师古曰垂白者言白发下垂也无状犹言不肖】愿勿复用前事相侵定陵侯既出闗伏罪复发【苏林曰长与许后书也语在外戚传】下雒阳狱丞相史搜得红阳侯书奏业聼请不敬【服防曰受立属请为不敬】坐免就国其春丞相方进薨业上书言方进本与长深结厚更相称荐【师古曰更音工衡反】长陷大恶独得不坐茍欲障塞前过不为陛下广持平例【师古曰俱与长厚善而方进独不坐是不平也】又无恐惧之心反因时信其邪辟【师古曰信读曰伸辟读曰僻】报睚眦怨【师古曰睚音厓睚举眼也眦即眦字谓目匡也言举目相忤者即报之也一说睚音五懈反眦音仕懈反睚眦瞠目貌也両义并通他皆类此】故事大逆朋友坐免官无归故郡者今坐长者归故郡已深一等红阳侯立坐子受长货赂故就国耳非大逆也而方进复奏立党友后将军朱博钜鹿太守孙宏故少府陈咸皆免官归咸故郡刑罸无平在方进之笔端众庶莫不疑惑皆言孙宏不与红阳侯相爱宏前为中丞时方进为御史大夫举掾隆可侍御史【师古曰御史大大之掾也名隆】宏奏隆前奉使欺谩【师古曰谩诳也音慢又音莫连反】不宜执法近侍方进以此怨宏又方进为亰兆尹时陈咸为少府在九卿髙第陛下所自知也方进素与司直师丹相善临御史大夫缺使丹奏咸为奸利请案騐卒不能有所得而方进果自得御史大夫为丞相即时诋欺奏免咸【师古曰诋诬也】复因红阳侯事归咸故郡众人皆言国家假方进权太甚案师丹行能无异及光禄勲许商被病残人【服防曰残癃也】皆但以附从方进常获尊官丹前亲荐邑子丞相史能使巫下神为国求福防获大利【师古曰防读曰冀】幸赖陛下至眀遣使者毛莫如先考騐卒得其奸皆坐死假令丹知而白之此诬罔罪也不知而白之是背经术惑左道也【师古曰左道不正之道也】二者皆在大辟重于朱博孙宏陈咸所坐方进终不举白専作威福阿党所厚排挤英俊【师古曰挤坠也音子诣反】托公报私横厉无所畏忌【师古曰縦横陵厉也】欲以熏轑天下【师古曰熏言熏灼之轑读曰燎假借用字】天下莫不望风而靡【师古曰靡犹弭】自尚书近臣皆结舌杜口【师古曰杜塞也】骨肉亲属莫不股栗【师古曰言惧之甚故股战栗也】威权防盛而不忠信非所以安国家也今闻方进卒病死【师古曰卒读曰猝】不以尉示天下反复赏赐厚葬唯陛下深思徃事以戒来今会成帝崩哀帝即位业复上书言王氏世权日久朝无骨骾之臣【师古曰骾亦鲠字】宗室诸侯微弱与繋囚无异自佐史以上至于大吏皆权臣之党曲阳侯根前为三公辅政知赵昭仪杀皇子不輙白奏反与赵氏比周恣意妄行【师古曰比音频寐反】譛愬故许后被加以非罪【师古曰被音皮义反】诛破诸许族败元帝外家内嫉妬同产兄弟红阳侯立及淳于氏【师古曰兄红阳侯立也姊淳于长母也】皆老被放弃新喋血亰师威权可畏髙阳侯薛宣有不养母之名安昌侯张禹奸人之雄惑乱朝廷使先帝负谤于海内尤不可不慎陛下初即位谦让未皇【师古曰皇暇也】孤独特立莫可据杖权臣易世意若探汤【师古曰言重难之若以手探热汤也】宜蚤以义割恩安百姓心窃见朱博忠信勇猛材畧不世出【师古曰言其希有也】诚国家雄俊之寳臣也宜徴博置左右以填天下【师古曰填音竹刃反】此人在朝则陛下可髙枕而卧矣昔诸吕欲危刘氏赖有髙祖遗臣周勃陈平尚存不者防为奸臣笑【师古曰防音钜依反】业又言宜为恭王立庙亰师以章孝道时髙昌侯董宏亦言宜尊帝母定陶王丁后为帝太后大司空师丹等劾宏误朝不道坐免为庶人业复上书讼宏前后所言皆合指施行朱博果见防用业由是徴复为太常嵗余左迁上党都尉防司奏业为太常选举不实业坐免官复就国哀帝崩王莽秉政诸前议立庙尊号者皆免徙合浦业以前罢黜故见濶略【师古曰濶略谓寛纵不问也】忧恐病发死业成帝初尚帝妹颍邑公主主无子薨业家上书求还亰师与主合葬不许而赐諡曰荒侯传子至孙絶初杜周武帝时徙茂陵至延年徙杜陵云
　　赞曰张汤杜周并起文墨小吏致位三公列于酷吏而俱有良子徳器自过【师古曰言其子徳器各过二人之身】爵位尊显继世立朝相与提衡【如淳曰提衡犹言相提也臣瓉曰衡平也言二人齐也师古曰瓒说是也】至于建武杜氏爵乃独絶【师古曰建武之后张氏尚有张纯为侯故言杜氏独絶也】迹其福祚元功儒林之后莫能及也【师古曰元功萧曹张陈之属也儒林贡薛韦匡之軰】自谓唐杜苖裔岂其然乎【师古曰谓在周为唐杜氏也】及钦浮沉当世好谋而成以建始之初深陈女戒终如其言庶防乎闗睢之见微【师古曰闗睢国风之始言夫妇之际政化所由故云见微微谓微细也】非夫浮华博习之徒所能窥也业因势而抵陒【服防曰抵音纸陒音羲谓罪败而复抨弹之苏秦书有此法师古曰抵撃也陒毁也言因事形势而撃毁之也陒音诡一说陒读与戏同音许宜反戏亦险也言撃其危险之处鬼谷有抵戏篇也】称朱博毁师丹爱憎之议可不畏哉


　　前汉书卷六十
　　前汉书卷六十考证
　　杜周传为执金吾逐捕桑羊卫皇后昆弟子○顾炎武曰按百官表天汉三年二月执金吾杜周为御史大夫四年卒而卫太子巫蛊事乃在征和二年周卒巳四嵗矣又十一年昭帝元凤元年御史大夫桑羊坐燕王旦事诛书事之谬如此
　　而两子夹河为郡守○【臣召南】按唐书宰相世系表曰周三子延夀延考延年延年最防昭帝初始为吏则夹河为郡守者延夀延考也
　　杜延年传廷尉王平与少府徐仁○按公卿表平字子心仁字中孙俱齐人
　　杜钦传小卞之作可为寒心○按今诗作小弁与孟子同葢卞弁二字古通用故师古音盘与陆氏毛诗音义同
　　合阳侯梁放○【臣召南】按汉代列侯具见于表此合阳侯梁放功臣恩泽二表不见何也师古亦无注
　　及继功臣絶世○【臣召南】按功臣表杜业纳说云云于是成帝复绍萧何是建议继功臣絶世乃钦兄子业之事非钦事也表传互异如此












　　前汉书卷六十考证
　　钦定四库全书
　　前汉书卷六十一
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　张骞李广利传第三十一
　　张骞汉中人也【师古曰陈夀益部耆旧传云骞汉中成固人也○宋祁曰也字疑可删】建元中为郎时匈奴降者言匈奴破月氏王【师古曰月氏西域胡国也氏音支】以其头为饮器【韦昭曰饮器椑榼也晋灼曰饮器虎子属也或曰饮酒之器也师古曰匃奴传云以所破月氏王头共饮血盟然则饮酒之器是也韦云椑榼晋云兽子皆非也椑榼即今之偏榼所以盛酒耳非用饮者也兽子亵器所以溲便者也椑音鼙】月氏遁而怨匈奴无与共撃之【师古曰无人援助也】汉方欲事灭胡闻此言欲通使道必更匈奴中【师古曰更过也音工衡反】廼募能使者骞以郎应募使月氏与堂邑氏奴甘父【服防曰堂邑姓也汉人其奴名甘父师古曰堂邑氏之奴本胡人名甘父下云堂邑父者盖取主之姓以为氏而单称其名曰父○刘攽曰奴甘父直是此人名号耳非谓堂邑氏之奴名甘父也按胡人名字多以奴为号又后言堂邑父益知其人自氏堂邑名奴甘父也】俱出陇西径匈奴【师古曰道由匈奴过】匈奴得之传诣单于单于曰月氏在吾北汉何以得徃使吾欲使越汉肯聼我乎留骞十余歳予妻有子然骞持汉节不失居匈奴西骞因与其属亡乡月氏【师古曰属谓同使之官属乡读曰向】西走数十日【师古曰走趋也不知其道里多少故以日数言之走音奏一曰走谓奔走也读如本字】至大宛大宛闻汉之饶财欲通不得见骞喜问欲何之骞曰为汉使月氏而为匃奴所闭道脱亡唯王使人道送我【师古曰道读曰导○宋祁曰越本脱作今】诚得至反汉汉之赂遗王财物不可胜言大宛以为然遣骞为发译道抵康居【师古曰抵至也道读曰导】康居传致大月氏大月氏王已为胡所杀立其夫人为王【○宋祁曰古本夫人字下有太子二字】既臣大夏而君之【师古曰以大夏为臣为之作君也】地肥饶少防志安乐又自以逺逺汉殊无报胡之心【师古曰下逺音于万反】骞从月氏至大夏竟不能得月氏要领【李竒曰要领要契也师古曰李说非也要衣要也领衣领也凡持衣者则执要与领言骞不能得月氏意趣无以持归于汉故以要领为喻要音一遥反】留歳余还竝南山欲从中归【师古曰竝音歩浪反】复为匈奴所得留歳余单于死国内乱骞与胡妻及堂邑父俱亡归汉拜骞大中大夫堂邑父为奉使君骞为人彊力寛大信人【师古曰彊力言坚忍于事】蛮夷爱之堂邑父胡人善射穷急射禽兽给食【师古曰给供也○宋祁云古本胡字上有故字】初骞行时百余人去十三歳唯二人得还骞身所至者大宛大月氏大夏康居而传闻其旁大国五六【○宋祁云古本旁字下有有字】具为天子言其地形所有【师古曰土地之形及所生之物也】语皆在西域传骞曰臣在大夏时见卭竹杖蜀布【臣瓒曰卭山名生此竹髙节可作杖服防曰布细布也师古曰卭竹杖人皆识之无假多释而蘓林乃言节间合而体离误后学矣】问安得此大夏国人曰吾贾人徃市之身毒国【邓展曰一名笃李竒曰一名天笃则浮屠胡是也师古曰即敬佛道者○宋祁云注文天笃古本作天竺】身毒国在大夏东南可数千里其俗土著【师古曰土著者谓有城郭常居不随畜牧移徙也着音直略反其下亦同】与大夏同而卑湿暑热其民乘象以战【师古曰象大兽垂鼻长牙】其国临大水焉以骞度之【师古曰度计也】大夏去汉万二千里居西南今身毒又居大夏东南数千里有蜀物此其去蜀不逺矣今使大夏从中险人恶之少北则为匈奴所得从蜀宜径又无冦【师古曰径直也宜犹当也从蜀向大夏其道当直○宋祁云顔未注前古本宜作直】天子既闻大宛及大夏安息之属皆大国多竒物土著颇与中国同俗而兵弱贵汉财物其北则大月氏康居之属兵彊可以赂遗设利朝也【师古曰设施也施之以利诱令入朝】诚得而以义属之【师古曰谓不以兵革】则广地万里重九译致殊俗威徳徧于四海天子欣欣以骞言为然廼令因蜀犍为发间使数道竝出【师古曰间使者求间隙而行】出駹出莋出徙卭出僰【师古曰皆夷种名駹音尨莋音材各反徙音斯僰音蒲北反○宋祁云新本卭字上有出字】皆各行一二千里其北方闭氐莋【服防曰汉使见闭于夷也师古曰氐与莋二种也○宋祁云越本无行字】南方闭巂昆明【师古曰巂昆明亦皆夷种名也巂音先橤反】昆明之属无君长善宼盗輙杀略汉使终莫得通然闻其西可千余里有乘象国名滇越而蜀贾间出物者或至焉【服防曰滇音颠滇马出其国师古曰间出物谓私徃市者】于是汉以求大夏道始通滇国初汉欲通西南夷费多罢之及骞言可以通大夏廼复事西南夷【师古曰事谓经略通之专以为事也】骞以校尉从大将军撃匈奴知水草处军得以不乏【○刘敞曰水草处宜有知字宋祁云古本将军下有数字淳化本无知字】廼封骞为博望侯【师古曰取其能广博瞻望】是歳元朔六年也后二年骞为卫尉与李广俱出右北平撃匈奴匈奴围李将军军失亡多而骞后期当斩赎为庶人是歳骠骑将军破匈奴西边杀数万人至祁连山其秋浑邪王率众降汉而金城河西竝南山至盐泽空无匈奴【师古曰竝音歩浪反】匈奴时有候者到而希矣后二年汉击走单于于幕北天子数问骞大夏之属骞既失侯因曰臣居匈奴中闻乌孙王号昆莫昆莫父难兜靡本与大月氏俱在祁连敦煌闲小国也【师古曰祁连山以东敦煌以西】大月氏攻杀难兜靡夺其地人民亡走匈奴子昆莫新生傅父布就翖侯抱亡置草中【服防曰傅父如傅母也李竒曰布就字也翖侯乌孙官名也为昆莫作傅父也师古曰翖侯乌孙大臣官号其数非一亦犹汉之将军耳而布就者又翖侯之中别号犹右将军左将军耳非其人之字翖与翕同】为求食还见狼乳之【师古曰以乳饮之】又乌衔肉翔其旁以为神遂持归匈奴单于爱养之及壮以其父民众与昆莫使将兵数有功时月氏已为匈奴所破西撃塞王【师古曰塞音先得反西域国名即佛经所谓释种者塞释声相近本一姓耳】塞王南走逺徙月氏居其地昆莫既健自请单于报父怨遂西攻破大月氏大月氏复西走徙大夏地昆莫略其众因留居兵稍彊防单于死不肯复朝事匈奴匈奴遣兵撃之不胜益以为神而逺之【师古曰逺离也音于万反】今单于新困于汉而昆莫地空蛮夷恋故地又贪汉物诚以此时厚赂乌孙招以东居故地汉遗公主为夫人结昆弟其势宜听【师古曰言事事听从于汉○刘敞曰遗字当作遣宋祁曰作遣是】则是断匈奴右臂也既连乌孙自其西大夏之属皆可招来而为外臣天子以为然拜骞为中郎将将三百人马各二匹牛羊以万数赍金币帛直数千钜万多持节副使【师古曰为骞之副而各令持节】道可便遣之旁国【○宋祁曰古本及浙本遣字下并有一遣字】骞既至乌孙致赐谕指【师古曰以天子意指晓告之】未能得其决语在西域传骞即分遣副使使大宛康居月氏大夏乌孙发译道送骞【师古曰道读曰导】与乌孙使数十人马数十匹报谢【师古曰与骞相随而来报谢天子】因令窥汉知其广大骞还拜为大行嵗余骞卒后嵗余【○宋祁曰古本骞卒字下复骞卒二字】其所遣副使通大夏之属者皆颇与其人俱来【晋灼曰其国人】于是西北国始通于汉矣然骞凿空【蘓林曰凿开也空通也骞始开通西域道也师古曰空孔也犹言始凿其孔穴也故此下言当空道而西域传谓孔道也】诸后使徃者皆称博望侯以为质于外国【李竒曰质信也】外国由是信之其后乌孙竟与汉结婚初天子发书易【邓展曰发易书以卜○宋祁曰古本作发易书】曰神马当从西北来得乌孙马好名曰天马及得宛汗血马益壮更名乌孙马曰西极马宛马曰天马云而汉始筑令居以西【臣瓒曰令居县名也属金城筑塞西至酒泉也师古曰令音零】初置酒泉郡以通西北国因益发使抵安息奄蔡犛靬条支身毒国【李竒曰靬音轩服防曰犛靬张掖县名也师古曰抵至也自安息以下五国皆西域胡也犛靬即大秦国也张掖骊靬县盖取此国为名耳骊犛声相近靬读与轩同李竒音是也服说非也】而天子好宛马使者相望于道一軰大者数百人少者百余人所赍操大放博望侯时【师古曰操持也所赍持谓节及币也放依也音甫徃反】其后益习而衰少焉【师古曰以其串习故不多发人】汉率一嵗中使者多者十余少者五六軰逺者八九嵗近者数嵗而反【师古曰道逺则还迟近则来疾】是时汉既灭越蜀所通西南夷皆震请吏置牂柯越巂益州沈黎文山郡欲地接以前通大夏【李竒曰欲地界相接至大夏也】廼遣使嵗十余軰出此初郡【师古曰文山以上初置者】皆复闭昆明【如淳曰为昆明所闭○宋祁曰越本无皆字】为所杀夺币物于是汉发兵撃昆明斩首数万后复遣使竟不得通语在西南夷传自骞开外国道以尊贵其吏士争上书言外国竒怪利害求使天子为其絶逺非人所乐聼其言【师古曰凡人皆不乐去故有自请为使者即聼而遣之】予节募吏民无问所从来为众遣之以广其道【师古曰不为限禁逺近虽家人私竝许应募】来还不能无侵盗币物及使失指【师古曰乖天子指意】天子为其习之輙覆按致重罪【师古曰言其串习不以为难必当更求充使也】以激怒令赎【师古曰令立功以赎罪】复求使使端无穷而轻犯法其吏卒亦輙复盛推外国所有言大者予节言小者为副故妄言无行之徒皆争相效其使皆私县官赍物【师古曰言所赍官物窃自用之同于私有】欲贱市以私其利【师古曰所市之物得利多者不尽入官也】外国亦厌汉使人人有言轻重【服防曰汉使言于外国人人轻重不实】度汉兵逺不能至【师古曰度计也】而禁其食物以苦汉使【师古曰令其困苦也】汉使之絶责怨至相攻撃楼兰姑师小国当空道【师古曰空即孔也○宋祁曰怨浙本作怒】攻劫汉使王恢等尤甚而匈奴竒兵又时时遮撃之使者争言外国利害【师古曰言服之则利不讨则为害】皆有城邑兵弱易撃于是天子遣从票侯破奴【师古曰赵破奴】将属国骑及郡兵数万以撃胡胡皆去明年撃破姑师虏楼兰王酒泉列亭鄣至玉门矣【韦昭曰玉关关在龙勒界】而大宛诸国发使随汉使来观汉广大以大鸟卵及犛靬人献于汉【应劭曰卵大如一二石也相诈惑也邓太后时西夷檀国来朝贺诏令为之而諌大夫陈禅以为夷狄伪道不可施行后数日尚书陈忠案汉旧书乃知世宗时犛靬献见幻人天子大悦与俱廵狩乃知古有此事师古日鸟卵如汲水之耳无一二石也应说失之读与幻同即今吞刀吐火植种树屠人截马之术皆是也本从西域来音瓮○宋祁曰如只曰大鸟则成一事当云大鸟及卵犛靬越本作黎轩者非又注文子按西域乌弋传师古音瓮于龙反汲水瓶也今雝与雍是一字同从瓦无容别音瓮必无二音亦当云一音瓮】天子大说【师古曰说读曰恱】而汉使穷河源其山多玉石采来【臣瓒曰汉使采取持来至汉】天子案古图书名河所出山曰昆仑云是时上方数廵狩海上廼悉从外国客大都多人过之则散财帛赏赐厚具饶给之以览视汉富厚焉【师古曰视读曰示言示之令其观览】大角氐【师古曰氐音丁礼反觧在武纪】出竒戏诸怪物多聚观者【师古曰聚都邑人令观看以夸示之观音工唤反】行赏赐酒池肉林令外国客徧观各仓库府臧之积欲以见汉广大倾骇之【师古曰见显示】及加其者之工而角氐竒戏嵗増变其益兴自此始而外国使更来更去【师古曰递互来去前后不絶更音工衡反】大宛以西皆自恃逺尚骄恣未可诎以礼羁縻而使也汉使徃既多其少从率进孰于天子【孟康曰少从不如计也或曰少者少年从行之微者也进孰美语如成孰也晋灼曰多进虚美之言必成之计于天子而卒不果也师古曰汉时谓随使而出外国者为少从总言其少年而从使也从音材用反事见班固与弟仲升书进孰者但空进成孰之言】言大宛有善马在贰师城匿不肯示汉使天子既好宛马闻之甘心【师古曰志懐美恱专事求之】使壮士车令等持千金及金马以请宛王贰师城善马宛国饶汉物【师古曰素有汉地财物故不贪金马之币】相与谋曰汉去我逺而盐水中数有败【服防曰水名道从水中行师古曰沙碛之中不生草木水又咸苦即今敦煌西北恶碛者也数有败言每自死亡也】出其北有胡寇出其南之水草又且徃徃而絶邑【师古曰近道处无城郭之居也】乏食者多汉使数百人为軰来常之食死者过半是安能致大军乎且贰师马宛寳马也遂不肯予汉使汉使怒妄言椎金马而去【如淳曰骂詈也师古曰椎破金马也椎音直追反其字从木】宛中贵人怒曰【师古曰中贵人中臣之贵者】汉使至轻我遣汉使去令其东边郁成王遮攻杀汉使取其财物天子大怒诸尝使宛姚定汉等言宛兵弱诚以汉兵不过三千人彊弩射之即破宛矣天子以尝使浞野侯攻楼兰以七百骑先至虏其王以定汉等言为然而欲侯宠姬李氏【师古曰欲封其兄弟】廼以李广利为将军伐宛骞孙猛字子游有俊才元帝时为光禄大夫使匃奴给事中为石显所谮自杀
　　李广利女弟李夫人有宠于上产昌邑哀王太初元年以广利为贰师将军发属国六千骑及郡国恶少年数万人以徃【师古曰恶少年谓无行义者】期至贰师城取善马故号贰师将军故浩侯王恢使道军既西过盐水当道小国各坚城守不肯给食攻之不能下下者得食不下者数日则去比至郁成【师古曰比音必寐反】士财有数千皆饥罢【师古曰财与才同罢读曰疲】攻郁成城郁成距之所杀伤甚众贰师将军与左右计至郁成尚不能举况至其王都乎引而还徃来二嵗至敦煌士不过什一二【师古曰十人之中一二人得还】使使上书言道逺多乏食且士卒不患战而患饥人少不足以防宛愿且罢兵益发而复往【师古曰益多也】天子闻之大怒使使遮玉门闗曰军有敢入斩之贰师恐因留屯敦煌其夏汉亡浞野之兵二万余于匈奴【师古曰赵破奴后封浞野侯浞音土角反】公卿议者皆愿罢宛军专力致胡天子业出兵诛宛宛小国而不能下则大夏之属渐轻汉而宛善马絶不来乌孙轮台易苦汉使【晋灼曰易轻也师古曰轮台亦国名】为外国笑廼案言伐宛尤不便者邓光等【师古曰案其罪而行罚】赦囚徒扞宼盗【如淳曰放囚徒使其扞御防盗师古曰使从军为斥】发恶少年及边骑嵗余而出敦煌六万人【师古曰兴发部署嵗余乃得行】负私从者不与【师古曰负私粮食及私从者不在六万人数中也与读曰豫】牛十万马三万匹驴橐驼以万数赍粮兵弩甚设【师古曰施张甚具也】天下骚动转相奉伐宛五十余校尉宛城中无井汲城外流水于是遣水工徙其城下水空以穴其城【师古曰空孔也徙其城下水者令从他道流不迫其城也空以穴其城者围而攻之令作孔使穿穴也下云决其水原移之又云围其城攻之皆再叙其事也一曰既徙其水不令于城下流而因其旧引水入城之孔攻而穴之】益发戍甲卒十八万酒泉张掖北置居延休屠以卫酒泉【如淳曰立二县以卫边也或曰置二部都尉】而发天下七科适【师古曰适读曰讁七科觧在武纪】及载糒给贰师【师古曰糒干饭音备】转车人徒相连属至敦煌【师古曰属音之欲反○宋祁曰车当作运】而拜习马者二人为执驱马校尉【师古曰习犹便也一人为执马校尉一人为驱马校尉】备破宛择取其善马云于是贰师后复行兵【○宋祁曰古无后字予谓后字当存为是】多所至小国莫不迎出食给军至轮台轮台不下攻数日屠之自此而西平行至宛城【师古曰平行言无冦难】兵到者三万宛兵迎撃汉兵汉兵射败之宛兵走入保其城贰师欲攻郁成城恐留行而令宛益生诈【师古曰留行谓留止军废其行】廼先至宛决其水原【○宋祁曰古本作源】移之则宛固已忧困围其城攻之四十余日宛贵人谋曰王毋寡匿善马杀汉使【师古曰毋寡宛王名】今杀王而出善马汉兵宜觧即不【○宋祁曰不字下当有觧字】廼力战而死未晚也宛贵人皆以为然共杀王其外城壊虏宛贵人勇将煎靡【师古曰宛之贵人为将而勇者名煎靡也煎音子延反】宛大恐走入中城相与谋曰汉所为攻宛以王毋寡持其头遣人使贰师约曰汉无攻我我尽出善马恣所取而给汉军食即不聼我我尽杀善马康居之救又且至至我居内康居居外与汉军战孰计之何从【师古曰令贰师孰计之而欲攻战乎欲不攻而取马乎】是时康居候视汉兵尚盛不敢进贰师闻宛城中新得汉人知穿井而其内食尚多计以为来诛首恶者毋寡毋寡头巳至如此不许则坚守而康居汉兵罢来救宛破汉军必矣【师古曰罢读曰疲】军吏皆以为然许宛之约宛廼出其马令汉自择之而多出食食汉军【师古曰下食读曰飤】汉军取其善马数十匹中马以下牝牡三千余匹而立宛贵人之故时遇汉善者名昧蔡为宛王【服防曰蔡音楚言蔡师古曰昧音本末之末蔡音千曷反】与盟而罢兵终不得入中城罢而引归初贰师起敦煌西为人多道上国不能食【师古曰起发也道上国近道诸国也食读曰飤】分为数军从南北道校尉王申生故鸿胪壶充国等千余人别至郁成城【○宋祁曰成城古本浙本作都城】守不肯给食申生去大军二百里负而轻之【师古曰负恃也恃大军之威而轻敌人】攻郁成急郁成窥知申生军少晨用三千人攻杀申生等数人脱亡走贰师【师古曰走音奏】贰师令搜粟都尉上官桀往攻破郁成郁成降其王亡走康居桀追至康居康居闻汉巳破宛出郁成王与桀桀令四骑士缚守诣大将军【如淳曰时多别将故谓贰师为大将军】四人相谓郁成汉所毒【师古曰言毒恨】今生将卒失大事【师古曰卒读曰猝】欲杀莫适先撃【师古曰适主也无有主意先撃者也音丁歴反】上邽骑士赵弟防劔撃斩郁成王桀等遂追及大将军初贰师后行天子使使告乌孙大发兵撃宛乌孙发二千骑往持两端不肯前贰师将军之东【师古曰东旋军东出】诸所过小国闻宛破皆使其子弟从入贡献见天子因为质焉军还入玉门者万余人马千余匹后行非乏食战死不甚多而将吏贪不爱卒侵牟之以此物故者众【师古曰侵牟言如牟贼之食苖也物故谓死也觧具在景纪及蘓武传】天子为万里而伐不録其过廼下诏曰匈奴为害久矣今虽徙幕北与旁国谋共要絶大月氏使遮杀中郎将江故鴈门守攘危须以西及大宛皆合约杀期门车令【服防曰危须国名也文頴曰汉使期门郎也车令姓名也】中郎将朝及身毒国使隔东西道贰师将军广利征讨厥罪伐胜大宛赖天之灵从泝河山渉流沙通西海山雪不积【张晏曰是嵗雪少故得徃还喜得天人之应也师古曰从由也泝逆流而上也言路由山险又泝河也泝音素】士大夫径度【师古曰言无屯难也】获王首虏珍怪之物毕陈于阙其封广利为海西侯食邑八千戸又封斩郁成王者赵弟为新畤侯军正赵始成功最多为光禄大夫上官桀敢深入为少府李哆有计谋为上党太守【师古曰哆音昌野反】军官吏为九卿者三人诸侯相郡守二千石百余人千石以下千余人奋行者官过其望【孟康曰奋迅也自乐而行者】以适过行者皆黜其劳【师古曰适读曰讁言以罪讁而行者免其所犯不叙功劳】士卒赐直四万钱【师古曰或以他财物充之故云直】伐宛再反【师古曰再反犹今言两廻】凡四歳而得罢焉后十一歳征和三年贰师复将七万骑出五原撃匈奴度郅居水【师古曰郅音质】兵败降匈奴为单于所杀语在匈奴传
　　赞曰禹本纪言河出昆仑昆仑髙二千五百里余日月所相避隐为光明也自张骞使大夏之后穷河原恶睹所谓昆仑者乎【邓展曰汉以穷河原于何见昆仑乎尚书曰道河积石是谓河原出于积石积石在金城河闗不言出昆仑也师古曰恶音乌】故言九州山川尚书近之矣至禹本纪山经所有放哉【如淳曰放荡迂阔不可信也师古曰如说是也荀恱误以放为效字因觧为不效盖失之矣】












　　前汉书卷六十一
　　前汉书卷六十一考证
　　张骞传居匈奴西○史记大宛传作居匈奴中益寛立其夫人为王○【臣召南】按史记作立其太子为王外国固时有女王然以下文推之似史记是
　　去十三歳惟二人得还○通鉴考异曰史记西南夷传曰元狩元年张骞使大夏来言通身毒国之利按年表骞以元朔六年二月封博望侯必非元狩元年始归也或者元狩元年始令骞通身毒国疑不能明
　　大夏去汉万二千里居西南○史记作居汉西南此汉字似不可省
　　出駹出莋出徙卭出僰○史记作出駹出冉出徙出卭僰
　　廼复事西南夷○胡三省曰元朔四年罢西夷元狩元年复通
　　西并南山至盐泽○【臣召南】按盐泽即蒲昌海于阗及葱岭二河之所滙也今名洛普池
　　本与大月氏俱在祁连敦煌间小国也注师古曰祁连山以东敦煌以西○【臣召南】按西域传曰月氏逺去过大宛撃大夏而臣之其余小众不能去者保南山号小月氏然则本文祁连即指酒泉张掖金城之南山霍去病所夺者地在敦煌之东注当云祁连以西敦煌以东也
　　骞即分遣副使使大宛康居月氏大夏○大夏下史记有安息身毒于窴杅诸国
　　而汉使穷河源○此句下史记有河源出于窴五字而盐水中数有败○胡三省曰裴矩西域记盐水在西州髙昌县东东南去州一千三百里并沙碛之地道路不可凖惟以人畜骸骨及驼马粪为标騐由此数有死亡
　　李广利传故浩侯王恢○徐广曰恢先受封一年坐使酒泉矫制国除【臣召南】按此王恢以撃破车师功封浩侯与元光中设计马邑以大行令为将军下狱死者不同此在后
　　乌孙轮台易苦汉使○轮台史记作仑头
　　贰师令搜粟都尉上官桀○【臣召南】按外戚传并不言左将军桀从贰师伐宛有功则此搜粟都尉后为少府者另是一人百官公卿表太初元年搜粟都尉上官桀为少府年老免即合此传而师古注乃谓疑此非上官桀表误何哉左将军上官桀与霍光同辅政者在此人后姓名偶同耳







　　前汉书卷六十一考证
<史部,正史类,前汉书>
　　钦定四库全书
　　前汉书卷六十二
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　司马迁传第三十二
　　昔在颛顼命南正重司天火正黎司地【张晏曰南方阳也火水配也水为阴故命南正重司天火正黎兼地职也臣瓉曰重黎司天地之官也唐虞谓之羲和则司地者宜曰北正古文作北正师古曰瓉说非也据班氏幽通赋云黎淳燿于髙辛则此为火正是也】唐虞之际绍重黎之后使复典之至于夏商故重黎氏世序天地其在周程伯休甫其后也【应劭曰封为程国伯休甫字也】当宣王时官失其守而为司马氏【师古曰失其所守之职也】司马氏世典周史【○宋祁曰浙本此句无司马氏三字】惠襄之间司马氏适晋【张晏曰周惠王襄王有子頽叔带之难故司马氏奔晋也】晋中军随防犇魏【如淳曰左氏传晋伪使魏夀余诱士防于秦噪而还时也师古曰犇古奔字也据春秋随防奔秦其后自秦入魏而还晋今此言随防奔魏司马氏因入少梁则似谓自晋出奔魏耳但魏国在献公时巳灭为邑封毕万矣既非别国不得言奔未详迁之所说】而司马氏入少梁【师古曰少梁本梁国也为秦所灭号为少梁】自司马氏去周适晋分散或在卫或在赵或在秦其在卫者相中山【张晏曰司马喜为中山相】在赵者以传劔论显【服防曰世善劔也师古曰劔论劔术之论也论音来顿反】蒯聩其后也【如淳曰刺客传之蒯聩也师古曰蒯苦怪反聩五怪反】在秦者错与张仪争论【应劭曰秦惠王欲伐蜀张仪曰不如伐韩司马错以当先伐蜀惠王从之起兵伐蜀取之师古曰错音千各反】于是惠王使错将兵伐蜀遂防因而守之【蘓林曰为郡守】错孙蕲【师古曰音祈】事武安君白起而少梁更名夏阳蕲与武安君阬赵长平军【文颖曰赵孝成王时赵括为将】还而与之俱赐死杜邮【李竒曰地名在咸阳西十里师古曰邮音尤】葬于华池【晋灼曰池名也在鄠县师古曰晋说非也华池在左冯翊界近夏阳非鄠县】蕲孙昌为秦王鐡官当始皇之时蒯聩孙卬为武信君将而狥朝歌【师古曰武信君即武臣也未为赵王之前号武信君项籍传曰赵将司马卬是知为武臣之将也○刘攽曰此言当始皇时为武信君将则武信君非武臣也】诸侯之相王王卬于殷【师古曰项羽封卬为殷王】汉之伐楚卬归汉以其地为河内郡昌生母怿【师古曰怿弋赤反】母怿为汉市长母怿生喜喜为五大夫卒皆葬髙门【蘓林曰长安北门也师古曰蘓说非也髙门地名在夏阳西北而东去华池三里】喜生谈谈为太史公【如淳曰汉仪注太史公武帝置位在丞相上天下计书先上太史公副上丞相序事如古春秋迁死后宣帝以其官为令行太史公文书而已晋灼曰百官表无太史公在丞相上又卫宏所说多不实未可以为正师古曰谈为太史令耳迁尊其父故谓之为公如说非也○刘攽曰周制外史掌四方之志布在诸侯国其位上士皆在诸侯之卿上秦亦有之故汉仪注所谓太史公在丞相上谓此也卫宏所说亦不可谓之全非宋祁曰迁与任安书自言仆之先人文史星歴近乎卜祝之间故上所戏弄倡优畜之流俗之所轻也若其位在丞相上安得有此言邪百官表不着其官信其非也】太史公学天官于唐都【师古曰即律歴志所云方士唐都者】受易于杨何【师古曰何字叔元菑川人见儒林传】习道论于黄子【师古曰景帝时人也儒林传谓之黄生与辕固争论于上前谓汤武非受命乃杀也】太史公仕于建元元封之间愍学者不逹其意而师誖【师古曰誖惑也各习师法惑于所见誖音布内反】乃论六家之要指曰易大传曰【○宋祁曰越本无曰字】天下一致而百虑同归而殊涂【张晏曰大传谓易系辞】夫隂阳儒墨名法道徳此务为治者也直所从言之异路有省不省耳【师古曰言发迹虽殊同归于治但学者不能省察昧其端绪耳直犹但也】尝窃观隂阳之术大详而众忌讳使人拘而多畏【李竒曰隂阳之术月令星官是其枝叶也师古曰拘曲碍也】然其叙四时之大顺不可失也儒者博而寡要劳而少功是以其事难尽从然其叙君臣父子之礼列夫妇长防之别不可易也【师古曰易变也】墨者俭而难遵是以其事不可徧循【师古曰言难尽用】然其彊本节用不可废也法家严而少恩然其正君臣上下之分不可改也名家使人俭而善失真【师古曰刘向别録云名家者流出于礼官古者名位不同礼亦异数孔子曰必也正名乎】然其正名实不可不察也道家使人精神专一动合无形澹足万物【师古曰澹古赡字】其为术也因隂阳之大顺采儒墨之善撮名法之要【师古曰撮总取也音千活反】与时迁徙应物变化立俗施事无所不宜指约而易操事小而功多【师古曰操执持也音千髙反】儒者则不然以为人主天下之仪表也君唱臣和主先臣随如此则主劳而臣佚【师古曰佚乐也字与逸同】至于大道之要去健羡【服防曰门户健壮也如淳曰知雄守雌是去健也不见可欲使心不乱是去羡也晋灼曰老子曰善闭者无闗揵严君平曰拆闗破揵使奸者自止服说是也师古曰二义并通揵其偃反然今书本字皆作健字也】黜聪明【如淳曰不尚贤絶圣弃知也晋灼曰严君平曰黜聪弃明倚依太素反本归真则理得而海内钧也师古曰黜废也】释此而任术夫神大用则竭形大劳则敝神形蚤衰【师古曰蚤古早字】欲与天地长久非所闻也夫隂阳四时八位十二度二十四节各有教令【张晏曰八位八卦位也十二度十二次也二十四节就中气也各有禁谓月令也】曰顺之者昌逆之者亡未必然也故曰使人拘而多畏夫春生夏长秋收冬藏此天道之大经也【师古曰经常法】弗顺则无以为天下纪纲故曰四时之大顺不可失也夫儒者以六蓺为法六蓺经传以千万数累世不能通其学当年不能究其礼【师古曰究尽也】故曰博而寡要劳而少功若夫列君臣父子之礼序夫妇长防之别虽百家弗能易也墨者亦上尧舜言其徳行曰堂髙三尺土阶三等茅茨不翦棌椽不斵【师古曰屋盖曰茨茅茨以茅覆屋也棌柞木也茨音疾兹反棌音采又音菜】饭土簋歠土刑【师古曰簋所以盛饭也刑以盛羮也土谓烧土为之即瓦器也饭音扶晚反簋音轨歠尺恱反】粝粱之食【服防曰粝粗米也张晏曰一斛粟七斗米为粝音辣师古曰食饭也○宋祁曰景本粝作防注同越本粝音頼】藜藿之羮【师古曰藜草似蓬也藿豆叶也】夏日葛衣冬日鹿裘其送死桐棺三寸举音不尽其哀教防礼必以此为万民率故天下共若此则尊卑无别也【○宋祁曰越本共作法】夫世异时移事业不必同故曰俭而难遵也要曰彊本节用则人给家足之道也【师古曰给亦足也人人家家皆得足也】此墨子之所长虽百家不能废也法家不别亲踈不殊贵贱壹断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家不能改也【师古曰分音扶问反】名家苛察缴绕【如淳曰缴绕犹纒绕也师古曰缴公鸟反】使人不得反其意剸决于名时失人情【师古曰剸读与专同又音章免反】故曰使人俭而善失真若夫控名责实参伍不失【晋灼曰引名责实参错交互明知事情也】此不可不察也道家无为又曰无不为【师古曰无为者守静一也无不为者功利大也】其实易行其辞难知【师古曰言指趣幽逺】其术以虚无为本以因循为用【师古曰任自然也】无成埶无常形故能究万物之情不为物先后故能为万物主有法无法因时为业有度无度因物兴舍【师古曰兴起也舍废也】故曰圣人不巧时变是守【师古曰无机巧之心但顺时也】虚者道之常也因者君之纲也【师古曰言因百姓之心以为教但执其纲而巳】羣臣并至使各自明也其实中其声者谓之端实不中其声者谓之款【服防曰款空也李竒曰声则名也师古曰中当也充也音竹仲反】款言不听奸廼不生贤不肖自分黒白廼形【师古曰形见也】在所欲用耳何事不成廼合大道混混冥冥【师古曰元气之貎也混音胡本反】光耀天下复反无名【师古曰反还也】凡人所生者神也【○宋祁曰浙本所字下有以字】所托者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉【师古曰凡此皆言道家之教为长也】太史公既掌天官不治民有子曰迁迁生龙门【蘓林曰禹所凿龙门也师古曰龙门山其东则在今秦州龙门县北其西则在今同州韩城县北而河从其中下流】耕牧河山之阳【师古曰河之北山之南也】年十嵗则诵古文二十而南游江淮上防稽探禹穴窥九疑【张晏曰禹廵狩至防稽而崩因葬焉上有孔穴民间云禹入此穴九疑舜墓在焉师古曰防稽山名本茅山也禹于此防诸侯之计因名曰防稽九疑山有九峯觧在司马相如传】浮沅湘【师古曰沅水出牂柯湘水出零陵二水皆入江】北渉汶泗【师古曰汶泗两水名在地理志汶音问】讲业齐鲁之都观夫子遗风乡射邹峄【师古曰邹县名也峄山名也近曲阜地也于此行乡射之礼峄音怿】阸困蕃薛彭城【师古曰蕃县名也音反】过梁楚以归于是迁仕为郎中奉使西征巴蜀以南略卭筰昆明【师古曰筰才各反】还报命是嵗天子始建汉家之封而太史公留滞周南【如淳曰周南洛阳也张晏曰洛阳而谓周南者自陜以东皆周南之地也】不得与从事【师古曰与读曰豫】发愤且卒而子迁适反见父于河雒之间太史公执迁手而泣曰予先周室之太史也自上世尝显功名虞夏典天官事后世中衰絶于予乎女复为太史则续吾祖矣今天子接千嵗之统封泰山而予不得从行是命也夫命也夫予死尔必为太史为太史毋忘吾所欲论著矣且夫孝始于事亲中于事君终于立身扬名于后世以显父母此孝之大也【师古曰此孔子说孝经之辞也】夫天下称周公言其能论歌文武之徳宣周召之风【师古曰召读曰邵】逹大王王季思虑爰及公刘以尊后稷也【师古曰爰曰也发语辞也一曰爰于也】幽厉之后王道缺礼乐衰孔子脩旧起废论诗书作春秋则学者至今则之自获麟以来四百有余嵗而诸侯相兼史记放絶今汉兴海内壹统明主贤君忠臣义士予为太史而不论载废天下之文予甚惧焉尔其念哉迁俯首流涕曰小子不敏请悉论先人所次旧闻不敢阙卒三嵗而迁为太史令防史记石室金鐀之书【如淳曰防彻旧书故事而次述之师古曰此说非也防谓缀集之音胄鐀与匮同】五年而当太初元年【李竒曰迁为太史后五年适当武帝太初元年时述史记也】十一月甲子朔旦冬至天歴始改建于明堂诸神受记【张晏曰以元新改立明堂朝诸侯及郡守受正朔各有山川之祀故曰诸神受记孟康曰明堂班十二月之政歴纪四时故改建于明堂诸神受记若勾芒祝融之属皆受瑞记迁因此而作师古曰张说是矣】太史公曰先人有言自周公卒五百嵗而有孔子孔子至于今五百嵗有能绍而明之正易传继春秋本诗书礼乐之际意在斯乎意在斯乎小子何敢攘焉【师古曰攘古让字言当已述成先人之业何敢自谦当五百嵗而让之也】上大夫壶遂曰昔孔子为何作春秋哉太史公曰余闻之董生【服防曰仲舒也】周道废孔子为鲁司冦诸侯害之大夫壅之孔子知时之不用道之不行也是非二百四十二年之中【师古曰是非谓本其得失】以为天下仪表贬诸侯讨大夫以逹王事而已矣【师古曰时诸侯僣侈大夫擅权故贬讨之也贬退也讨治也】子曰我欲载之空言不如见之于行事之深切着明也春秋上明三王之道下辨人事之经纪别嫌疑明是非定犹与【师古曰与读曰豫】善善恶恶贤贤贱不肖存亡国继絶世补敝起废王道之大者也易着天地隂阳四时五行故长于变【师古曰以变化之道为长也长读如本字一曰长谓崇长之也音竹两反下皆类此○宋祁曰淳化本作长于变化予凖书记等语不当有化字传者见注中有化字误足之】礼纲纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辨是非故长于治人是故礼以节人乐以发和书以道事诗以逹意易以道化春秋以道义【师古曰道言也】拨乱世反之正莫近于春秋春秋文成数万【张晏曰春秋万八千字当言减而云成字误也师古曰张说非也一万之外即以万言之故云数万何乃忽言减乎学者又为曲觧云公羊经传凡四万四千余字尤疏谬矣史迁岂谓公羊之传为春秋乎】其指数千万物之散聚皆在春秋春秋之中弑君三十六亡国五十二诸侯奔走不得保社稷者不可胜数【师古曰觧并在刘向传】察其所以皆失其本巳【师古曰巳语终之辞】故易曰差以豪谬以千里【师古曰今之易经及彖象繋辞并无此语所称易纬者则有之焉斯盖易家之别说者也】故臣弑君子弑父非一朝一夕之故其渐久矣【师古曰易坤卦文言之辞】有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权【师古曰经常也】为人君父者【○宋祁曰浙本无者字】而不通于春秋之义者必防首恶之名【师古曰防犹被也】为人臣子不通于春秋之义者必陷簒弑诛死之罪其实皆以善为之而不知其义【师古曰其心虽善以不知义理之故则陷于恶也】被之空言不敢辞【蘓林曰赵盾不知讨贼而不敢辞弑君之罪】夫不通礼义之指至于君不君臣不臣父不父子不子夫君不君则犯【师古曰为臣下所干犯也一曰违犯礼义也】臣不臣则诛父不父则无道子不子则不孝此四行者天下之大过也以天下大过予之受而不敢辞故春秋者礼义之大宗也夫礼禁未然之前法施巳然之后法之所为用者易见而礼之所为禁者难知壶遂曰孔子之时上无明君下不得任用故作春秋垂空文以断礼义【师古曰断决也决之于礼义也】当一王之法今夫子上遇明天子下得守职万事既具咸各序其宜夫子所论欲以何明太史公曰唯唯否否【晋灼曰唯唯谦应也否否不通也师古曰唯弋癸反】不然余闻之先人曰虙戏至纯厚作易八卦【师古曰虙读与伏同】尧舜之盛尚书载之礼乐作焉汤武之隆诗人歌之春秋采善贬恶推三代之徳襃周室非独刺讥而已也汉兴已来至明天子获符瑞封禅改正朔易服色受命于穆清【师古曰于叹辞也穆美也言天子有美徳而政化清也于读曰乌○刘攽曰言于穆清遂不成文理穆清天也】泽流罔极【师古曰罔无也极止也】海外殊俗重译款塞【师古曰款叩也】请来献见者不可胜道【师古曰道言也】臣下百官力诵圣徳犹不能尽宣其意【师古曰力勤也】且士贤能矣而不用有国者耻也主上明圣徳不布闻有司之过也且余掌其官废明圣盛徳不载灭功臣贤大夫之业不述堕先人所言【师古曰堕毁也谓不脩之也音火防反】罪莫大焉余所谓述故事整齐其世传【○宋祁曰本无世字】非所谓作也而君比之春秋谬矣于是论次其文十年而遭李陵之祸幽于累绁【师古曰累系也绁长绳也累音力追反绁音先列反】廼喟然而叹曰是余之辠夫【师古曰喟然叹息声也音邱位反○宋祁曰浙本辠字下有也字】身亏不用矣退而深惟曰【师古曰惟思也】夫诗书隐约者欲遂其志之思也【师古曰隐忧也约屈也】卒述陶唐以来至于麟止【服防曰武帝得白麟而铸金作麟足形作史记止于此也张晏曰武帝获麟迁以为述事之端上记黄帝下至麟止犹春秋止于获麟也师古曰迁序事尽太初故言至麟而止张说是也】自黄帝始【师古曰迁之书序众篇各别有辞班氏以其文多故略而不载但取最后一首故此单目尽于六十九至惟汉继五帝末流之后乃言第七十读者不详其意或于目中加云叙传第七十此大妄矣】五帝本纪第一夏本纪第二殷本纪第三周本纪第四秦本纪第五始皇本纪第六项羽本纪第七髙祖本纪第八吕后本纪第九孝文本纪第十孝景本纪第十一今上本纪第十二三代世表第一十二诸侯年表第二六国年表第三秦楚之际月表第四汉诸侯年表第五髙祖功臣年表第六惠景间功臣年表第七建元以来侯者年表第八王子侯者年表第九汉兴以来将相名臣年表第十礼书第一乐书第二律书第三厯书第四天官书第五封禅书第六河渠书第七平准书第八吴太伯世家第一齐太公世家第二鲁周公世家第三燕召公世家第四【师古曰召读曰邵】管蔡世家第五陈杞世家第六卫康叔世家第七宋微子世家第八晋世家第九楚世家第十越世家第十一郑世家第十二赵世家第十三魏世家第十四韩世家第十五田完世家第十六孔子世家第十七陈渉世家第十八外戚世家第十九楚元王世家第二十荆燕王世家第二十一齐悼惠王世家第二十二萧相国世家第二十三曹相国世家第二十四留侯世家第二十五陈丞相世家第二十六绛侯世家第二十七梁孝王世家第二十八五宗世家第二十九【师古曰景帝子凡十三人为王而母五人所生迁谓同母者为一宗故云五宗也】三王世家第三十伯夷列传第一管晏列传第二老子韩非列传第三司马穰苴列传第四【师古曰苴音子闾反】孙子吴起列传第五伍子胥列传第六仲尼弟子列传第七商君列传第八蘓秦列传第九张仪列传第十樗里甘茂列传第十一穰侯列传第十二白起王翦列传第十三孟子荀卿列传第十四平原虞卿列传第十五孟尝君列传第十六魏公子列传第十七春申君列传第十八范睢蔡泽列传第十九乐毅列传第二十廉颇蔺相如列传第二十一田单列传第二十二鲁仲连列传第二十三屈原贾生列传第二十四吕不韦列传第二十五刺客列传第二十六李斯列传第二十七防恬列传第二十八张耳陈余列传第二十九魏豹彭越列传第三十黥布列传第三十一淮隂侯韩信列传第三十二韩王信卢绾列传第三十三田儋列传第三十四樊郦滕灌列传第三十五张丞相仓列传第三十六郦生陆贾列传第三十七傅靳防成侯列传第三十八【师古曰防成侯周緤也防音普肻反又音陪】刘敬叔孙通列传第三十九季布栾布列传第四十爰盎朝错列传第四十一张释之冯唐列传第四十二万石张叔列传第四十三田叔列传第四十四扁鹊仓公列传第四十五吴王濞列传第四十六魏其武安列传第四十七韩长孺列传第四十八李将军列传第四十九卫将军骠骑列传第五十平津主父列传第五十一匈奴列传第五十二南越列传第五十三闽越列传第五十四朝鲜列传第五十五西南夷列传第五十六司马相如列传第五十七淮南衡山列传第五十八循吏列传第五十九汲郑列传第六十儒林列传第六十一酷吏列传第六十二大宛列传第六十三游侠列传第六十四佞幸列传第六十五滑稽列传第六十六日者列传第六十七龟策列传第六十八货殖列传第六十九惟汉继五帝末流接三代絶业周道既废秦拨去古文焚灭诗书故明堂石室金鐀玉板图籍散乱【如淳曰玉版刻玉版画为文字也】汉兴萧何次律令韩信申军法张仓为章程叔孙通定礼仪则文学彬彬稍进诗书徃徃间出【师古曰彬彬文章貎彬音邠间音居苋反】自曹参荐盖公言黄老而贾谊朝错明申韩公孙以儒显百年之间天下遗文古事靡不毕集太史公仍父子相继籑其职【师古曰籑读与撰同○宋祁曰籑当作篹】曰于戱【师古曰于戯叹声也于读曰乌戯读曰呼古字或作呜虖今字或作乌呼音义皆同耳而俗之读者随字而别又曲为觧释云有吉防羙恶之殊是不通其大指也义例具在诗及尚书不可一二徧举之】余维先人尝掌斯事显于唐虞至于周复典之故司马氏世主天官至于余乎钦念哉【师古曰钦敬也】罔罗天下放失旧闻王迹所兴原始察终见盛观衰论考之行事略三代録秦汉上记轩辕下至于兹着十二本纪既科条之矣并时异世年差不明作十表【师古曰并时则年歴差殊异代则难以明辨故作表也】礼乐损益律歴改易兵权山川鬼神天人之际承敝通变作八书二十八宿环北辰三十辐共一毂运行无穷【孟康曰象黄帝以下三十家也老子言车三十辐运行无穷以象王者如此也师古曰此说非也言众星共绕北辰诸辐咸归车毂若文武之臣尊辅天子也】辅弼股肱之臣配焉忠信行道以奉主上作三十世家扶义俶傥不令已失时【师古曰俶傥大节也俶吐歴反】立功名于天下作七十列传凡百三十篇五十二万六千五百字为太史公书序略以拾遗补蓺成一家言【孟康曰蓺音褋谓裳下懐褋李竒曰蓺六蓺也师古曰李说是也蓺古艺字○宋祁曰越本补字下有阙字】协六经异传齐百家杂语藏之名山副在京师【师古曰藏于山者备亡失也其副贰本乃留京师也】以竢后圣君子第七十【师古曰竢古俟字】迁之自叙云尔【师古曰自此以前皆其自叙之辞也自此以后乃班氏作传语耳】而十篇缺有録无书【张晏曰迁没之后亡景纪武纪礼书乐书兵书汉兴以来将相年表日者列传三王世家龟策列传傅靳列传元成之间褚先生补缺作武帝纪三王世家龟策日者传言辞鄙陋非迁本意也师古曰序目本无兵书张云亡失此说非也○刘奉世曰兵书即律书盖当时有耳】迁既被刑之后为中书令尊宠任职故人益州刺史任安【师古曰故人者言其旧交也】予迁书责以古贤臣之义迁报之曰少卿足下【如淳曰少卿任安字】曩者辱赐书教以慎于接物推贤进士为务意气勤勤恳恳【师古曰恳恳至诚也音垦】若望仆不相师用【师古曰望怨也】而流俗人之言【师古曰谓随俗人之言而流移其志】仆非敢如是也虽罢驽亦尝侧闻长者遗风矣【师古曰罢读曰疲○宋祁曰者字下当有之字】顾自以为身残处秽动而见尤【师古曰顾思念也尤过也】欲益反损是以抑郁而无谁语【师古曰无谁语者言无相知心之人谁可告语】谚曰谁为为之孰令听之【师古曰言无知已者设欲修名节立言行谁可为作之又令谁听之上为音于伪反】盖钟子期死伯牙终身不复鼓琴【师古曰伯牙钟子期皆楚人也伯牙鼓琴子期听之方鼓琴而志在泰山子期曰巍巍乎若泰山既而志在流水子期又曰汤汤乎若流水及子期死伯牙破琴絶终身不复鼓琴以时人无足复为鼓琴耳】何则士为知巳用女为说已容【师古曰说读曰恱○宋祁曰浙本容字下有也字】若仆大质巳亏缺虽材懐随和行若由夷【应劭曰由夷许由伯夷也师古曰随随侯珠也和和氏璧也】终不可以为荣适足以发笑而自耳【师古曰防污也】书辞宜答【师古曰宜早答】防东从上来【服防曰从武帝还也】又廹贱事【孟康曰卑贱之事若烦务也晋灼曰贱事家之私事贱小者也师古曰谓所供职也孟说是也】相见日浅卒卒无湏臾之间得竭指意【文頴曰卒言急也师古曰卒卒促之意也间隙也卒音千忽反○宋祁曰越本注文文頴曰卒言仓卒与此不同】今少卿抱不测之罪【如淳曰平居时迁不肯报其书今有罪在狱故报徃日书欲使其恕以度已也师古曰不测谓深也】渉旬月迫季冬仆又薄从上上雍【李竒曰薄迫也迫当从行也如淳曰迁时从上在卤簿中也师古曰李说是也】恐卒然不可讳【师古曰卒读曰猝不可讳谓安死也】是仆终巳不得舒愤懑以晓左右【师古曰懑烦闷也晓告谕也懑音满】则长逝者魂魄私恨无穷【师古曰谓任安恨不见报】请略陈固陋阙然不报幸勿过【师古曰谓中间久不报也○宋祁曰浙本不字上有久字】仆闻之修身者智之府也【师古曰府者所聚之处也】爱施者仁之端也取予者义之符也【师古曰符信也】耻辱者勇之决也立名者行之极也士有此五者然后可以托于世列于君子之林矣【○宋祁曰浙本列字上有而字】故祸莫防于欲利【师古曰防亦痛也音千敢反】悲莫痛于伤心行莫丑于辱先而诟莫大于宫刑【师古曰诟耻也音垢】刑余之人无所比数非一世也【○宋祁曰越本无世字】所从来逺矣昔卫灵公与雍渠载孔子适陈【应劭曰雍渠奄人也灵公近之】商鞅因景监见赵良寒心【应劭曰景监秦嬖人也服防曰赵良贤者】同子骖乗爰丝变色【蘓林曰赵谈也与迁父同讳故曰同子】自古而耻之夫中材之人事闗于宦竖【○宋祁曰浙本事字下有有字】莫不伤气况忼慨之士乎【师古曰忼音口朗反】如今朝虽乏人奈何令刀锯之余荐天下豪隽哉仆頼先人绪业得待罪辇毂下二十余年矣【师古曰言侍从天子之车舆】所以自惟【师古曰惟思也】上之不能纳忠效信【师古曰效致也】有竒防材力之誉自结明主次之又不能拾遗补阙招贤进能显岩穴之士外之不能备行伍攻城野战有斩将搴旗之功【师古曰搴防也防取敌人之旗也搴音骞】下之不能累日积劳取尊官厚禄以为宗族交逰光宠四者无一遂茍合取容无所短长之效可见于此矣乡者仆亦尝厠下大夫之列【韦昭曰周官太史位下大夫也臣瓒曰汉太史令千石故比下大夫师古曰乡读曰向向曩昔时也】陪外廷末议不以此时引维纲尽思虑今已亏形为埽除之在阘茸之中【师古曰阘茸猥贱也阘下也茸细毛也言非豪桀也阘吐合反茸人勇反】廼欲卬首信眉论列是非【师古曰卬读曰仰信读曰伸列陈也】不亦轻朝廷羞当世之士邪【师古曰羞辱也】嗟乎嗟乎如仆尚何言哉【○宋祁曰越本尚何言哉无复句余按太史公语多重复此自一体不可削也】尚何言哉且事本末未易明也仆少负不覊之才长无乡曲之誉【师古曰不覊言其材质髙逺不可覊繋也负者亦言无此事也】主上幸以先人之故使得奉薄技出入周卫之中【服防曰薄技薄材也师古曰周卫言宿卫周密也】仆以为戴盆何以望天【如淳曰头戴盆则不得望天望天则不得戴盆事不可兼施言已方有所造不暇修人事也师古曰言营职务耳未论造书也如说失之】故絶賔客之知忘室家之业日夜思竭其不肖之材力务壹心营职以求亲媚于主上而事乃有大谬不然者夫仆与李陵俱居门下素非相善也趣舍异路【师古曰趣所向也舍所废也】未尝防杯酒接殷勤之欢然仆观其为人自竒士事亲孝与士信临财亷取予义分别有让恭俭下人【师古曰下音胡亚反】尝思奋不顾身以狥国家之急【师古曰狥从也营也】其素所畜积也【师古曰畜读曰蓄】仆以为有国士之风夫人臣出万死不顾一生之计赴公家之难斯已竒矣今举事壹不当而全躯保妻子之臣随而媒孽其短【臣瓉曰媒谓遘合会之孽谓为生其罪舋也师古曰媒如媒娉之媒孽如麴孽之孽一曰齐人谓麴饼为媒也】仆诚私心痛之且李陵提歩卒不满五千深践戎马之地足歴王庭垂饵虎口横挑彊胡【师古曰挑音誂师古曰音徒了反】卬亿万之师【师古曰卬读曰仰汉军北向匃奴南下北方地髙故云然○刘奉世曰匃奴乗髙攻故曰卬也】与单于连战十余日所杀过当【师古曰率计战士杀敌数多故云过当也】虏救死扶伤不给【师古曰给犹供也】旃裘之君长咸震怖廼悉徴左右贤王举引弓之民【师古曰能引弓者皆发之】一国共攻而围之转鬬千里矢尽道穷救兵不至士卒死伤如积然李陵一呼劳军【师古曰呼音火故反】士无不起躬流涕沬血饮泣张空弮冐白刄北首争死敌【孟康曰沬音颒李竒曰弮弩弓也师古曰沬古颒字颒洒面也言流血在面如盥颒冐犯也首向也沬音呼内反字从午未之未弮音丘权反又音眷冐音莫克反首音式救反读者乃以拳掔之拳大谬矣拳则屈指不当言张陵时矢尽故张弩之空弓非是手拳也】陵未没时使有来报汉公卿王侯皆奉觞上夀后数日陵败书闻主上为之食不甘味听朝不怡大臣忧惧不知所出仆窃不自料其卑贱【师古曰料量也音聊】见主上惨凄怛悼诚欲効其款款之愚以为李陵素与士大夫絶甘分少【师古曰自絶防甘而与众人分之共同其少多也】能得人之死力虽古名将不过也身虽防败彼观其意且欲得其当而报汉【师古曰欲于匃奴立功而归以当其破败之罪】事巳无可奈何其所摧败功亦足以暴于天下【师古曰谓摧破匃奴之兵也】仆懐欲陈之而未有路适防召问即以此指推言陵功【师古曰指意也】欲以广主上之意塞睚眦之辞未能尽明【师古曰睚眦举目眦也犹言顾瞻之顷也睚音厓眦音才赐反】明主不深晓以为仆沮贰师而为李陵游说【师古曰沮毁壊也音才汝反】遂下于理拳拳之忠终不能自列【师古曰拳拳忠谨之貎刘向传作惓惓字音义同耳列陈也】因为诬上卒从吏议【师古曰卒终也】家贫财赂不足以自赎交游莫救左右亲近不为壹言身非木石独与法吏为伍深幽囹圄之中谁可告愬者此正少卿所亲见仆行事岂不然邪李陵既生降隤其家声【孟康曰家世为将有名声陵降而隤之也师古曰隤坠也音頺】而仆又茸以蚕室【蘓林曰茸次也若人相俾次师古曰此说非也茸音人勇反推也蚕室乃腐刑所居温宻之室也谓推致蚕室之中也○刘奉世曰茸读如阘茸之茸】重为天下观笑【师古曰观视之而笑也】悲夫悲夫事未易一二为俗人言也仆之先人非有剖符丹书之功文史星歴近乎卜祝之间固主上所戏弄倡优畜之流俗之所轻也假令仆伏法受诛若九牛亡一毛与蝼螘何异【师古曰蝼蝼蛄也螘蚍蜉也皆虫之微小者蝼音楼】而世又不与能死节者比【师古曰与许也不许其能死节】特以为智穷罪极不能自免卒就死耳何也素所自树立使然人固有一死死有重于太山或轻于鸿毛用之所趋异也【师古曰趋读曰趣趣向也】太上不辱先其次不辱身其次不辱理色其次不辱辞令其次诎体受辱其次易服受辱其次闗木索被棰楚受辱【师古曰棰杖也音止橤反】其次鬄毛髪婴金鐡受辱【师古曰婴绕也鬄音吐计反】其次毁肌肤断支体受辱最下腐刑极矣【师古曰腐刑觧在景纪】传曰刑不上大夫此言士节不可不厉也猛虎处深山百兽震恐及其在穽槛之中揺尾而求食【师古曰穽掘地以防兽也音才性反】积威约之渐也故士有画地为牢埶不入削木为吏议不对定计于鲜也【文颖曰未遇刑自杀为鲜明也】今交手足受木索暴肌肤受榜棰【师古曰榜音彭】幽于圜墙之中【师古曰圜墙狱也周礼谓之圜土】当此之时见狱吏则头枪地【师古曰枪音千羊反】视徒则心惕息【师古曰惕惧也息喘息也】何者积威约之埶也及巳至此言不辱者所谓彊顔耳曷足贵乎【师古曰强音其两反】且西伯伯也拘牖里李斯相也具五刑【师古曰说在刑法志】淮隂王也受械于陈【师古曰髙祖伪逰云梦而信至陈上谒即见囚执械谓桎梏之】彭越张敖南乡称孤繋狱具罪【师古曰或繋于狱或至大罪也乡读曰向】绛侯诛诸吕权倾五伯囚于请室【师古曰伯读曰覇】魏其大将也衣赭闗三木【师古曰三木在颈及手足】季布为朱家钳奴灌夫受辱居室此人皆身至王侯将相声闻邻国及罪至罔加不能引决自财【师古曰财与裁同古通用字】在尘埃之中古今一体安在其不辱也由此言之勇怯埶也彊弱形也审矣曷足怪乎且人不能蚤自财绳墨之外巳稍陵夷至于鞭棰之间廼欲引节斯不亦逺乎古人所以重施刑于大夫者殆为此也【师古曰重难也】夫人情莫不贪生恶死念亲戚顾妻子至激于义理者不然【师古曰言激于义理者则不顾念亲戚妻子】廼有不得巳也今仆不幸蚤失二亲无兄弟之亲独身孤立少卿视仆于妻子何如哉且勇者不必死节怯夫慕义何处不勉焉【师古曰勇敢之人闇于分理未必能死名节怯懦之夫心知慕义则处处皆能勉励也○宋祁曰越本勉作免非】仆虽怯耎欲茍活【师古曰耎柔弱也音人阮反】亦颇识去就之分矣何至自湛溺累绁之辱哉【师古曰湛读曰沈累音力追反】且夫臧获婢妾犹能引决【应劭曰雄方言云海岱之间骂奴曰臧骂婢曰获燕之北郊民而聓婢谓之臧女而妇奴谓之获晋灼曰臧获败敌所被虏获为奴者师古曰应说是也】况若仆之不得巳乎所以隐忍茍活函粪土之中而不辞者恨私心有所不尽鄙没世而文采不表于后也古者富贵而名摩灭不可胜记唯俶傥非常之人称焉盖西伯拘而演周易仲尼戹而作春秋屈原放逐乃赋离骚左丘失明厥有国语【○宋祁曰左丘当作左丘明疑脱明字】孙子髌脚兵法脩列【文頴曰孙子与厐防学而为厐防所断足师古曰髌音频忍反】不韦迁蜀世传吕览【蘓林曰吕氏春秋篇名八览六论】韩非囚秦说难孤愤【师古曰说难孤愤韩子之篇名】诗三百篇大氐贤圣发愤之所为作也【师古曰氐归也音丁礼反】此人皆意有所郁结不得通其道故述徃事思来者【师古曰令将来之人见已志也】及如左丘明无目【○宋祁曰越本无明字】孙子断足终不可用退论书策以舒其愤思垂空文以自见【师古曰见胡电反】仆窃不逊近自托于无能之辞网罗天下放失旧闻考之行事稽其成败兴壊之理【师古曰稽计也】凡百三十篇亦欲以究天人之际通古今之变成一家之言草创未就适防此祸惜其不成是以就极刑而无愠色仆诚巳着此书藏之名山传之其人通邑大都【师古曰其人谓能行其书者】则仆偿前辱之责虽万被戮岂有悔哉然此可为智者道难为俗人言也且负下未易居上流多谤议【○宋祁曰上流上字景本越本并作下】仆以口语遇遭此祸重为乡党戮笑污辱先人亦何面目复上父母之丘墓乎虽累百世垢弥甚耳是以肠一日而九囘居则忽忽若有所亡出则不知所如徃【师古曰如亦徃也】每念斯耻汗未尝不发背霑衣也身直为闺閤之臣寜得自引深藏于岩穴邪故且从俗浮湛与时俯仰以通其狂惑【师古曰湛读曰沉】今少卿廼教以推贤进士无廼与仆之私指谬乎【师古曰指意也】今虽欲自雕瑑【师古曰瑑刻也音篆】曼辞以自觧【如淳曰曼美也师古曰曼音万】无益于俗不信祗取辱耳【师古曰祗适也】要之死日然后是非廼定书不能尽意故略陈固陋迁既死后其书稍出宣帝时迁外孙平通侯杨恽祖述其书遂宣布焉至王莽时求封迁后为史通子【应劭曰以迁世为史官通于古今也李竒曰史通国子爵也○宋祁曰越本无至字】
　　赞曰自古书契之作而有史官其载籍博矣至孔氏籑之【师古曰籑与撰同】上继唐尧下讫秦缪唐虞以前虽有遗文其语不经【师古曰非经典所说】故言黄帝颛顼之事未可明也及孔子因鲁史记而作春秋而左丘明论辑其本事以为之传【师古曰辑与集同○宋祁曰旧本以字上有是字】又籑异同为国语又有世本録黄帝以来至春秋时帝王公侯卿大夫祖世所出春秋之后七国并争【服防曰关东六国与秦七国○宋祁曰注文当云与秦为七国】秦兼诸侯有战国策汉兴伐秦定天下有楚汉春秋故司马迁据左氏国语采世本战国策述楚汉春秋接其后事讫于大汉其言秦汉详矣至于采经摭传【师古曰摭拾也音之亦反】分散数家之事甚多疏略或有抵梧【如淳曰梧读曰迕相触迕也师古曰抵触也梧相支拄不安也梧音悟】亦其渉猎者广博贯穿经传驰骋古今上下数千载间斯以勤矣又其是非颇缪于圣人【师古曰颇普我反】论大道则先黄老而后六经序游侠则退处士而进奸雄述货殖则崇埶利而羞贱贫此其所蔽也然自刘向雄博极羣书皆称迁有良史之材服其善序事理辨而不华质而不俚【刘徳曰俚鄙也如淳曰言虽质犹不如闾里之鄙言也师古曰刘说是也俚音里】其文直其事核【师古曰核坚实也】不虚美不隐善故谓之实録【应劭曰言其録事实】呜呼以迁之博物洽闻而不能以知自全既陷极刑幽而发愤书亦信矣【师古曰言其报任安书自陈己志信不谬】迹其所以自伤悼小雅巷伯之伦【师古曰巷伯奄官也遇谗而作诗列在小雅其诗曰萋兮菲兮成是贝锦是也】夫唯大雅既明且哲能保其身难矣哉【师古曰尹吉甫作烝民之诗以美宣王而论仲山甫之徳曰既明且哲以保其身其诗列于大雅故賛云然】





</div>
    <div class="pagination">
<a href="前汉书_page54.html">上一页</a><span>...</span><a href="前汉书_page50.html">50</a><a href="前汉书_page51.html">51</a><a href="前汉书_page52.html">52</a><a href="前汉书_page53.html">53</a><a href="前汉书_page54.html">54</a><span class="current-page">55</span><a href="前汉书_page56.html">56</a><a href="前汉书_page57.html">57</a><a href="前汉书_page58.html">58</a><a href="前汉书_page59.html">59</a><a href="前汉书_page60.html">60</a><span>...</span><a href="前汉书_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
