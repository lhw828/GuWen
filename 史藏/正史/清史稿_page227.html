<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 227 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 227 页/共 291 页
  </h1>
  <div class="content">
   调湖北巡抚，复开缺。旋授河南河道总督。以事简，奏请裁归巡抚兼理，诏允行。调补河南巡抚，兼管河工。豫省吏治久隳，劾去道府以次数十人，政纪肃然。泌阳教案事起，立派兵驰捕首犯，被扰难民，无分民教，一律抚恤。调热河都统。热河本就蒙地设治，向沿旧习，不讲吏事，尤患多盗。锡良首请改制，设立求治局，综理吏治财政；开办围场荒地，以兴垦务；整饬巡防，专意缉捕，匪风始戢。又以热境地广官少，奏请升朝阳县为府，并增设阜新、建平、隆化三县，热河自此始有吏治。
　　二十九年，擢闽浙总督，调署四川。时方议借外款修川路，锡良力主自办，集绅会议，奏设专局，招商股，筹公股，复就通省田租岁抽百分之三，名为租股，数年积至千万以上，股款之多，为中国自办铁路最。三十年，廷议整饬藏事，藏人疑惧，驻藏帮办凤全被戕。锡良飞檄提督马维骐督兵进剿，并令建昌道赵尔丰率师继进，遂克巴塘，仍饬尔丰进讨里塘。里属桑披寺筑碉谋抗拒，尔丰以长围困守六阅月，断其汲道，始克攻破。桑寺既平，诸番忄习服。於是自打箭炉以外，直至察木多、巴里、乡城、德格等处，均改县治，扩地至数千馀里；且兴垦、开矿，设学广教，番人渐知向化矣。
　　三十三年，调云贵总督。滇省军政久废，器械尤缺，乃创练陆军，设讲武堂，添购枪砲，旧有防营一律改编，自是滇省始有新军。滇多烟产，土税为收入大宗，锡良毅然奏请禁种，各省烟禁之严，唯滇为最。滇南连越，越匪窜入河口，戕官扰境，立饬出队分路截剿，数日而定。滇西土司以数十计，日渐恣横。宣慰使刁安仁曾游东洋，外人称以王爵，尤骄妄。闻有改土归流之议，辄思蠢动。锡良先派员询察，晓以利害，并令应袭各土司迅办承袭，以安其心。刁安仁闻而畏感，遣其弟至，痛哭自陈改悔，边境得以无事。
　　宣统元年，授钦差大臣，调东三省总督。东省自日俄战罢，俄占北边，日踞南境，局势日危。锡良莅任，即疏陈：“东三省逼迩京畿，关系大局。辽东租借之约，十三年即满期，请朝廷主持，上下一心，以天下全力赴之，以赎回辽东半岛为归，否则枝枝节节为之，恐其不能及也。”疏入，不省。锡良又以东三省两邻分据，非修大支幹路，不足以贯串脉络，因拟修锦州至瑷珲铁路。顾须横贯南满、东清，必非日、俄所原，尤非密借强国外款，不能取均势而策进行。適美国财团代表游历来奉，遂与密订借款包修草约。三日议定，电奏请旨速正式签定，即日、俄再争，已落后着。乃部议梗缓，复机事不密，事竟报罢。及日俄协约，东事益急。锡良以救亡兴政，均非款莫办，再请商借二千万两，以千万设银行；其馀，半以移民兴垦，半以开矿筑路。仍不省。锡良虑东省危急情形，朝廷尚未深悉，乃请入觐面陈。
　　时醇亲王监国摄攻，筹备立宪，廷议方注重集权。锡良先疏请实行宪法，历陈：“立宪精神，在贵贱上下胥受治於法律，先革其自私自利之心。若敷衍掊克，似是而非，财力凋敝，人心涣漓，九年立宪，终恐为波斯之续。”又以近年重臣亲贵出洋考察，徒饰观听，见轻外人，疏请停派，并慎选亲贵实行留学。再疏谏中央集权，以为：“朝廷分寄事权於督抚，犹督抚分寄事权於州县，无州县即督抚不能治一省。如必欲以数部臣之心思才力，统治二十二行省，则疆吏咸为赘旒，风气所趋，军民解体。设有缓急，中央既耳目不及，外省则呼应不灵，为患实大。”均不报。至是，入都面陈监国，语尤切直，不省如故。告罢，又不允。
　　其时朝鲜为日并，锡良以事势益迫，欲固民心，先厚民力，当以防匪为名，设立清乡局，筹备预备巡警，部以兵法，实即民兵。奉人虑患思痛，争先应募，期年得数万人，全省皆兵。未几，防疫事起，疫起俄境，沿东清铁路，逐处传染，未浃旬，蔓延奉、吉、黑三省。俄、日群思干涉，锡良以防疫纯属内政，严起防治，三月而疫绝。十一国医士来奉考察，开万国鼠疫研究会於省署，锡良主议，咸起颂之。
　　锡良督东，严吏治，肃军制，清理财政，整顿盐务，筹办八旗生计，颇著成绩。唯目睹内忧外患日危一日，顾所以为东边计者，既多未如志，而朝政日非，民心日去，又无以挽救，屡称病乞罢。三年，始允解任调理。
　　武昌变作，召入觐，廷议本以锡良赴山、陕督师，并请独领一军卫京畿。顾有人惎之，乃改授热河都统，力疾赴任。逊位诏下，以病势难支，乞罢，允之。卧病六年，坚拒医药，卒，年六十有六，谥文诚。
　　锡良性清刚，自官牧令，即挺立无所倚。嫉恶严，所莅止，遇不职官吏，劾治不少恤；非义之财，一介不取；於权贵尤一无馈遗，故遇事动相牵制云。
　　周馥，字玉山，安徽建德人。初侍李鸿章司文牍，累保道员。光绪三年，署永定河道。初，天津频患水，馥迭治津沽入海金钟河、北运筐港减河及通州潮白河，设文武汛官资防守。并言天津为九河故道，不泄则水患莫瘳，请就上游辟减河而开屯田，南运下游分水势。部议格不行。后提督周盛传开兴济减河，屯田小站，实本馥议。丁艰，服除，署津海关道。朝鲜初通商，馥与美提督薛裴尔议草商约保卫之，首称朝鲜为中国属邦，固以防侵夺也，而枢府削之。馥私叹曰：“分义不著，祸始此矣！”九年，兼署天津兵备道，俄真除津海关道。中法事起，鸿章命赴海口编民舶立团防。鸿章之督畿辅也，先后垂三十年，创立海军，自东三省、山东诸要塞皆属焉。用西法制造械器，轮电路矿，万端并举，尤加意海陆军学校。北洋新政，称盛一时，馥赞画为多。醇亲王校阅海军，嘉其劳，擢按察使。再署布政使。筑永定河北岸石堤卫京师，卢沟南减水石坝工尤钜，自是河不溢。
　　中日开衅，馥任前敌营务处，跋涉安东、辽阳、摩天岭之间，调护诸将，收集散亡，粮以不匮。和议成，乃自免归。鸿章疏荐之，授四川布政使。至则课吏绩，广银币，积粮储。虑教案易生衅，撰安辑民教示颁郡县。未几，拳乱作，八国联兵内犯，鸿章为议和大臣，总督直隶，馥亦调直隶布政使。先随鸿章入都，理京畿教案，数月事稍定，始赴保定受布政使印。先是法兵至保定，戕前布政使廷雍，遂踞司署。及闻馥来，列队郊迎入署。久之，观其设施，无间言，乃徐引去。鸿章卒，遂护直督。
　　俄擢山东巡抚，诏留议津榆路事。时和议虽成，外国兵壁天津，踞津榆铁道，设都统，治民政，屡争莫能得。至是，馥竟以片言解之。馥抚山东，值河决利津薄庄，议徙民居，不塞薄庄，俾河流直泻抵海。沿河设电局，备石工，讫十馀年，河不为灾。德踞胶州湾，筑铁道达省治，因占路侧矿山。馥奏开济南、周村商埠相箝制，德人意沮，自撤胶济路兵，还五矿。
　　馥既膺疆寄，则益欲大有为，凡所以阜民财、瀹民智者，次第兴举，天子嘉之，擢署两江总督，移督两广。三十三年，请告归。越十四年，卒，谥悫慎。直隶、山东、江南士民皆祠祀之。
　　陆元鼎，字春江，浙江仁和人。同治十三年进士，以知县即用，分山西，改江苏。光绪二年，权知山阳。有奸豪民交通胥役，略人口行鬻，捕辄先遁。元鼎黎明起，盛仪从谒客，中道折至民家，破门入，缚治其豪，取出所略女妇数十人各放归，驩声雷动。补江宁，以忧归。服除，坐补原缺，调上海。法兰西人击杀县人沈兆龙，伤隐不见，法领事不承击杀。元鼎曰：“时计表坠地，有钢条内断而磁面未损者，与此何以异？”领事语塞。如皋焚教堂，檄元鼎往视，教士声言议不谐，当以兵戎见。元鼎曰：“如皋非军舰所能至也。”不为动。抗议十馀日，乃定偿银四千，无他求。是时江南北焚教堂十馀所，次第定议，悉视如皋。
　　移知泰州。城河久淤垫，岁旱，民苦无水。元鼎濬治之，又移徙市廛迫河浒者，虽巨室无所徇。下河斜丰港故有堤，在泰州境者六十里，入东台境，堤庳，水至勿能御。元鼎增高至十丈，广如之，而丰其下以倍。工竟，按察使檄东台治堤与泰州接，元鼎又助工十有一里，自是两境无水患。寻调上元，援例以道员候选。
　　两江总督刘坤一疏荐元鼎才任方面，二十一年，授惠潮嘉道，调江苏粮道，迁按察使。陛见，温语移时。论及前岁日本构战，我军枪弹多与口径不合，以故败。帝因谕枢臣戒督抚审军实，且曰：“毋谓语由元鼎，使督抚生芥蒂也。”江阴焚教堂，县吏捕首事者上之按察使。上海领事谓逮捕者非首犯，驻京公使言於总署，令领事往会鞫。元鼎曰：“会鞫有专官，按察使署非会鞫所。”领事言：“不会鞫，当观谳也。”元鼎持不可，领事曰：“其如总署指挥何？”元鼎曰：“慎守国宪。官可辞，法不可挠！”领事怏怏去。枢臣闻而嘉之，曰：“不尔，又为故事矣。”寻署布政使，护巡抚。
　　二十九年，迁漕运总督，调湖南巡抚。时方在告，广西匪起，窥湖南，贵州匪逼靖州。元鼎力疾赴官，筹边防，与总督张之洞会奏以堵为防，不如以助剿为防。於是募勇，令提督刘光才防西路，令衡永道庄赓良入贵州，而道员黄忠浩佐之。赓良攻下龙贯峒，忠浩亦大败悍贼於同乐。又令提督张庆云助击广西四十八峒。乱徐定，朝命云南布政使刘春霖移湖南，率所部滇军助湘防。元鼎言滇军不可用，已而后营果叛。醴陵会匪谋叛事泄，自承革命，语连日本留学生。元鼎诛二人，囚一人，他无所株连，人心大定。
　　徵兵之议起也，元鼎已调抚江苏。上言：“南人柔脆，其应徵者多市井无藉，不胜兵。当专选江北淮、徐诸府，不当限区域。”部议格不行。其后逃亡相属，如元鼎言。二十九年，京察开缺另简。明年，召入京，奏对，语及江、浙争沪杭铁道事，元鼎力言士民忠爱无他心，上为动容。命以三品京堂候补，佐办资政院事。俄，乞归。宣统二年，卒於家。
　　张曾易攵，字小帆，直隶南皮人。同治七年进士，以编修出知湖南永顺府。地属苗疆，号难治。斥赀募勇戢盗，悉置之法；吏之尤贪污者，弹劾之。徙知广东肇庆府，有惠爱，督抚交章论荐。光绪二十年，除福建盐法道。闽盐踊贵，私运蜂起。为严立规约，奏免全釐以恤商，而正课亦饶。迁按察使，岁馀，病免。越三年，再起，召见，奏对称旨，皇太后奖其明慎，即日授四川按察使，未到官，迁福建布政使。调广西，桂故瘠区，又分任庚子赔款，益不支。曾易攵改釐章，严比较，裁冗费，罢不急官吏，用以不绌。
　　二十九年，拜山西巡抚。日俄衅作，日军进驻辽南。曾易攵建议：“辟要地为商埠，别与日本密订协守同盟之约，声明不干内治。所虑者俄为日败，必将取偿於我；伊犁邻近籓封，亦渐外乡，故亟宜筹饷练兵，有备无患；而库张铁路可缓办以伐其谋。”言颇扼要。马贼刘天祐等扰后套，曾易攵调集各军讨平之。
　　三十一年，调抚浙江。时浙西盐枭煽炽，嘉湖统将吴家玉阴与枭通，都司范荣华尤不法。曾易攵便道之官，或劝以兵从，曰：“是速之叛也！”遂轻骑迳嘉郡，召家玉入谒，谕以祸福，家玉不敢动，徐檄他将领其众，而羁之甬东，僇荣华等，枭渐敛迹。浙路交涉久未决，草约逾定期，英领事犹坚执之。曾易攵据约立争，事乃定。
　　三十三年，颁下法律大臣沈家本试行诉讼法，曾易攵言：“中国礼教功用远在法律上，是以尊亲之义，载於礼经。汉儒说论语，亦谓纲常为在所因，此各省所同，浙不能异者也。浙西枭匪出没，浙东寇盗潜滋。治乱国用重典，犹惧不胜，骤改从轻，何以为治？此他省或可行，而浙独难行者也。”於是逐条驳议之。
　　是年秋瑾案起。秋瑾者，浙江女生言革命者也，留学日本，归为绍兴大通学校教师，阴谋乱。曾易攵遣兵至校捕之，得其左验，论重辟，党人大譁。调抚江苏，俄调山西，称疾归。家居十四年，卒，年七十九。
　　杨士骧，字莲府，安徽泗州人。光绪十二年进士，选庶吉士，授编修。保道员，补直隶通永道，擢按察使，迁江西布政使，复调直隶。三十一年，署山东巡抚。河贯东省千馀里，淤高而堤薄，岁漫决为巨害。士骧以为河所以岁决者，河工员吏利兴修，又因以迁擢也。乃定章程：岁安澜，官奏叙，弁兵支款如例；河决，官严参，不得留工效力，弁兵依律论斩。身巡河堤，厉赏罚，自是数年，山东无河患。曹州多盗，行清乡法，严督捕。德兵违约，屯胶、高，久不撤。数月盗少戢，会各国撤京、津兵，士骧与德官议，遂尽撤驻路德兵。
　　三十三年，代袁世凯为直隶总督。世凯为政，首练军筹款，尤多兴革，务树威信，北洋大臣遂为中外所属目。士骧承其后，一切奉行罔有违，财政日竭，难乎为继，而周旋因应，常若有馀，时颇称之。明年，入觐。时议修永定河，士骧阅河工，疏言：“全河受病，一由下口高仰，宣泄不暢；一由减坝失修，分消无路。”卢沟桥以下旧有减坝，年久淤闭，宜折修，并挑减河，因请拨帑四十六万馀两。诏下部议。
　　宣统元年，德宗梓宫奉移西陵，诏所需不得摊派民间。士骧慨然思革百年之弊，疏曰：“国初因明季加派纷繁，民生彫敝，屡降旨申禁科累。近畿繁剧，供亿多，不能尽革，故田赋较各省轻，而岁出差徭逾於粮银之数。新政迭兴，学堂、巡警诸费，无不取给於民，输纳之艰，日以加甚。拟官绅合查常年应官差徭，实系公用者，酌定数目，折交州县自办，不得滥派折钱；胥役书差，官给津贴。庶积弊一清，上下交益。”疏入，优诏答之。五月，卒，赠太子少保，谥文敬。
　　士骧少孤露，起家幕僚，至於专阃，与人无迕，众皆称其通敏云。
　　冯煦，字梦华，江苏金坛人。光绪十二年一甲三名进士，授编修。叠上疏代奏，请图自强，敦大本，行实政，德宗嘉纳。典湖南乡试，称得士。二十一年，以京察一等授安徽凤阳知府。凤属连年水涝，煦单骑按部，逐一履勘，以被灾之重轻，定给赈之多寡，人霑实惠。并屡平反疑狱。总督刘坤一以心存利济、政切先劳疏保，两摄凤颍六泗道。二十七年，迁山西按察使，调四川。广安州有聚众谋毁学堂者，获四人，拟照土匪例正法。煦白大府，请按而后诛，以去就争，至免冠抵几，不得请不止。旋署布政使，复调安徽，兼署提学使。
　　三十三年，擢巡抚。时国是日非，海内外党人昌言革命。巡抚恩铭被刺，众情惶惑。煦继任，处以镇静，治其狱，不株连一人，主散胁从，示宽大，人心始安。复疏言：“今者党祸已亟，民生不聊。中外大臣不思引咎自责，合力图强，乃粉饰因循，苟安旦夕，贻误将来，大局阽危，日甚一日。挽救之方，唯以覈名实、明赏罚为第一义，而其要则在‘民为邦本’一言。有尊主庇民之臣，用之勿疑；有误国殃民之臣，刑之毋赦。政府能使天下自治，则天下莫能乱；政府能使天下举安，则天下莫能危。根本大计，实系於此。”疏入，大臣权幸多忌嫉之。明年，遂罢。
　　宣统二年，江、皖大水，复起为查赈大臣，出入灾区，规定办法，施及豫东，未一年，凡赈三十九州县，放款至三百馀万。后复立义赈会。连年水旱，兼有兵灾，远而推至京、直、鲁、豫、湘、浙，无岁不灾，无灾不赈，盖自莅官讫致仕，逮於耄老，与荒政相终始，众称善人。闻国变，痛哭失声。越十有五年，卒，年八十五。
　　煦居官廉而好施。平素讲学，以有耻为的，重躬行实践。文章尔雅，晚境至鬻文自给云。
　　论曰：光绪初，督抚权重，及其末年，中央集权，复多设法令以牵制之，吏治不可言矣。锡良强直负重，安内攘外，颇有建树。馥谙练，士骧通敏，元鼎办交涉，曾易攵论法律，并能持正。煦善治赈，与荒政相终始。“民为邦本”，善哉言乎！锡良初疏谏集权，枢廷转相箝制。及事变起，大势所趋，皆一如所言，世尤服其先见云。

　　列传二百三十七
　　李鹤年  文彬  任道镕  许振祎  吴大澂
　　李鹤年，字子和，奉天义州人。道光二十五年进士，由编修改御史，转给事中。父忧归，服除，命赴河南襄办军务。同治元年，授常镇通海道，署河南按察使，调直隶，授布政使。四年，擢湖北巡抚，调河南。
　　时捻匪由山东南窜，鹤年以为十馀年来贼屡扰归、陈、南、汝间，即去而他窜，必假道於豫。乃增募两军各万馀人，一曰毅军，宋庆统之；一曰嵩武军，张曜统之；更以马队属善庆，与两军为犄角。於是宋庆等军大破张总愚睢州，鹤年亲赴陈、留、杞督战。任、赖各逆复乘虚北扰，鹤年以贼踪无定，防河尤急。贼果犯中牟，以有备不得逞，乃於省治西决堤引水南流，扰及长垣。鹤年飞檄水陆各军沿堤剿堵。贼西走湖北麻城、黄冈，诏饬宋庆一军越境会剿，歼贼无算。鹤年自驻许州策应，贼窜裕州，庆击败之。善庆及淮军刘铭传大败贼赣榆，任柱被戕死。赐鹤年头品顶戴。七年，奉命督师出境，驰抵磁州。捻犯近畿，更由滑、濬等处沿河东趋。坐防堵不力，再议处。豫军告捷，赏还顶戴。总愚溺死，捻匪平，照一等军功议叙。
　　十年，擢闽浙总督。明年，陛见，赐紫禁城骑马。旋署福州将军，兼署巡抚。诏询海防事宜，覆奏言：“海防之策，莫重於练兵、筹饷、制器、用人四端。四者之中，以用人为急务，而尤在专其责成。沿海疆臣固责无旁贷，第无统率大员，仍恐意见纷歧，临事推诿。”上韪其议。
　　光绪元年，调河东河道总督，兼署河南巡抚。七年，授河南巡抚，仍兼河督。十年，坐审办盗犯胡体安连疏抗辨，部议革职，以祝嘏恩赏降二级职衔。十三年，署河督，疏言：“黄河分流，自宋时河决澶州，分为二派。明筑黄陵冈，始合为一。河性上漫则下淤，今两路皆淤，急宜疏支河以预筹宣泄。”报可。逾年，郑工复决，发军台效力。未几释归，并赏三品衔。十六年，卒。宣统元年，开复原官。
　　鹤年有知人鉴，少与文祥同学相淬厉。及居言职，严疏劾肃顺跋扈，而奏起曾国籓於家，谓必能办贼。拔宋庆、张曜统豫军，后皆为名将。治豫久，多善政，豫人刻石颂之。始任河督，黑冈堤溃，不绝如缕。鹤年亲督工二十馀昼夜，险工克济。德宗尝询李鸿藻以善治河者，鸿藻举鹤年，上亦识前事之枉也，故再任河督。其卒也，豫民有流涕者。三子葆恂博学多文，尤知名。
　　文彬，字质夫，纳喇氏，内务府满洲正白旗人。咸丰二年进士，授户部主事。十年，以员外郎随扈幸热河。明年，迁郎中，出知山东沂州府。捻匪逼府城，会师攻拔贼巢，擒匪首孙化详等。叙功，以道员用。同治四年，随布政使丁宝桢败贼滕县临城驿，更绕赴东平防贼北窜。补兗沂曹济道，擢按察使。收复海丰，擢布政使。十年，署巡抚，补漕运总督。再署巡抚，旋还任。
　　光绪五年，督漕北上，因请陛见，并与河督李鹤年、巡抚周恆祺会商运河事宜，通筹河道宽深，改设运口，导引卫河，设立堤坝，绘具图说以进。略谓：“现时北运口在张秋南八里庙，与南运口斜对，相距二十馀里。黄流至此虽收束，而溜势散漫，歧汊甚多。大抵溜势近南则北口淤垫，近北则南口浅阻。故漕船出南运口入黄后，必东北行二十里，至黄溜汇一之史家桥，再南行二十里，至八里庙北运口，汛水大涨，方能入运。今拟移北运口於史家桥北六里。黄河西岸，由阿城徬东堤开河一道至陶长堡，为出黄入运口门，筑坝灌塘，则黄水不至夺溜，可免牵挽之难。黄、运之间，自贾工合龙后，每伏秋大雨，水无所泄，民间低地有积水数年不得耕种者，若将陂水引归一塘，不惟蓄水济运，又可涸复民田。运口既定，即可导引卫河。自直隶元城集东三里卫河曲处凿新河一道，经直隶之南乐、山东之朝城，至张秋南之萧口涵洞入运。计卫高于运九丈馀，长百五十馀里，导以济运，势如建瓴。更有大小二丹水，亦可由卫济运。凡建四徬二坝及挑河筑堤，估银七十六万。较之借黄济运旋挑旋淤者，相去远矣。”
　　又尝偕两江总督吴元炳奏复淮流故道，略谓：“淮水汇四十馀河潴於洪泽湖，杨庄以下云梯关为入海故道，馀波入运济漕。遇旱，复蓄淮流由运河分入淮扬各徬洞，以溉民田。自洪泽湖不能潴水，张、福引河又不通暢，每遇盛涨，运河一线东堤，其势岌岌。傥竟冲溢，不至以里下河为壑不止。论者谓必设法束水，然与其上游议堵，何如下游深通。”因条上疏濬杨庄以下旧河入海故道。
　　未几，卒，有诏褒锡。两江总督刘坤一以文彬遗爱在民，请建专祠清江浦，允之。子延煜，举人，四川盐茶道；延熙，举人，九江知府；延燮，进士，武昌知县；延照，举人，礼部员外郎。
　　任道镕，字筱沅，江苏宜兴人。拔贡，考授教职。咸丰中，在籍襄办团练，除奉贤训导。以筹饷劳，晋秩知县，铨当阳，多善政，调江夏。同治二年，擢知顺德府。畿南匪起，行坚壁清野法，修治城堡，屡击贼於沙河、平乡间。会捻众北犯，道镕率练勇守沙河。夜与贼遇，挥众奋击，矛伤及身，不退，贼徐引去，晋秩道员。洺河自广平入，久淤塞。道镕与邻郡合濬，又濬郡北响水河，复民田万馀顷。总督曾国籓、李鸿章迭荐之。十一年，调保定，寻擢开归陈许道。剔河工积弊，验工料必以实。尝冒风雨抢护中河险工，四昼夜始定。
　　光绪元年，署按察使。授江西按察使，省狱羁囚四百馀人，道镕便宜讯决，三月而清。四年，迁浙江布政使，调直隶。直隶自军兴，州县报销未清，又数值谒陵大差，交代纠葛。道镕分别新旧案，定限清结。裁革州县摊捐，实发养廉银以恤吏，劝属县积穀备荒。七年，擢山东巡抚，疏陈营务废弛，易置统将，以绿营额饷练新军，责郡县勤缉捕。泰山、沂水之间，驿路崎岖，发卒开治平坦，行旅便之。旋以保奖已革知府潘骏群被议，又以失察编修林国柱预报起复，被劾褫职，降道员。家居久之。
　　二十一年，起河道总督。故事，河督，开封、济宁并设行署。自咸丰时，常驻开封，山东河事由巡抚专治。至是复改议河督驻济宁，而河南巡抚兼治河。道镕言：“官吏不相属，则令难行，不如仍旧便。”报可。时河患多在下游，河督专司上游，事简。道镕务节费，岁以馀帑还司库。二十六年，拳匪起，河南奸民乘机煽乱。道镕处以镇静，练河标三营助省防。次年，调浙江巡抚。承国威新挫后，民教相閧，案多未结，持平讯决之。筹集偿款，衡其缓急，民不重困。二十八年，乞病归。逾三年，卒於家，年八十三。
　　许振祎，字仙屏，江西奉新人。咸丰初，以拔贡生参曾国籓戎幕。迨楚军困於江西，都邑相继陷，振祎偕内阁中书邓辅纶募乡兵击贼进贤、东乡，旋复吉安。叙功，以同知铨选。同治二年，成进士，授职编修，出督陕甘学政。时河州降回复叛，而西宁诸郡回、汉民亦日相仇杀，试事久停不举。振祎始按试各郡，多录降人子弟，补行八次岁科试，入学者数千人，回民大服。建味经书院於泾阳，广置书籍，以化其獷俗。又请陕、甘分闱乡试，各设学政，允之。总督左宗棠以谓边氓长治久安之效，胥基於此。父忧归。
　　光绪二年，起故官。八年，授彰卫怀道，减属县差徭费岁二十馀万。豫修里河堤防，淮海各盐区得免水患。十六年，擢河东河道总督，筑荥泽大坝，胡家屯、米童寨各石坝，河赖以无患。其要尤在严稽察，不私财权，令七径赴司库支领，故积弊徐而工坚。二十一年，迁广东巡抚，禁赌闱姓，粤民利赖之。二十四年，裁广东、云南、湖北三巡抚缺，振祎调内用。乞假归，逾年卒。附祀江苏、河南曾国籓祠。
　　吴大澂，字清卿，江苏吴县人。同治元年秋，彗星见西北，诏求直言。大澂方为诸生，入都应京兆试。上书言：“致治之本，在兴俭举廉，不言理财而财自裕。若专务掊克，罔恤民艰，其国必敝。”后六年成进士，授编修。穆宗大婚典礼隆缛，疏请裁减繁费，直声震朝右。出为陕甘学政，奏以仓颉列祀典，允之。又荐诸生贺瑞麟、杨树椿笃志正学，给瑞麟国子监学正衔，树椿翰林院待诏衔，士风为之一变。时诏修颐和园，大澂复言时事艰难，请停止工作。疏入，留中。
　　光绪三年，山、陕大饥，奉命襄办赈务。躬履灾区查勘，全活甚众。左宗棠、曾国荃、李鸿章等交章论荐。四年，授河北道。时比岁荐饥，贫民减价鬻田，十不得一。巡抚涂宗瀛饬荒岁贱价之田准取赎，然往往为势家所持，以故失业者众。惟大澂能判决如巡抚恉。
　　六年，诏给三品卿衔，随吉林将军铭安办理西北边防。大澂周历要隘，始知珲春黑顶子地久为俄人侵占。因请颁旧界图，将定期与俄官抗议，未得旨。时有韩效忠者，登州人，佣於复州侯氏。负博进，遁往吉林夹皮沟。地产金，在宁古塔、三姓东，万山环绕，广袤七八百里。流冗啸聚其中，亡虑四五万，咸受效忠约束。效忠严而不扰，众服其公允，屡抗大军不出。大澂单骑抵其巢，留宿三日，劝效忠出，效忠犹豫，意难之。大澂曰：“我不疑若，若乃疑我耶？”对曰：“非敢疑公。某负罪久，万一主兵者执前事为罪。某死不恨，辜公意奈何？”大澂挺以自任，遂与效忠出，奏给五品顶戴，子七品，孙登举有平寇功，授参将。七年，授太仆寺卿。法越事起，会办北洋军务，驻防乐亭、昌黎。
　　十年，迁左副都御史。俄，命使朝鲜，定其内乱，盐运使续昌副之。至则日本使臣井上馨避不肯见，而挟朝鲜左议政金宏集於议政院，索偿兵费三十万。大澂谓续昌曰：“是蔑我也！”立率兵至议政院，排闼入，责数宏集：“柄国败坏国事。今定约稍不慎，便滋异日纷，非所以靖国也。”宏集唯唯，井上馨亦气慑，减索兵费十一万而去。
　　十一年，诏赴吉林，会同副都统伊克唐阿与俄使勘侵界，即所侵珲春黑顶子地也。遂援咸丰十一年旧界图立碑五座，建铜柱，自篆铭曰：“疆域有表国有维，此柱可立不可移。”於是侵界复归中国，而船之出入图们江者亦卒以通航无阻。十二年，擢广东巡抚。葡萄牙侵界至澳门香山。总署与立约通商，画澳门归葡辖。大澂持不可，条上驳议，不报。
　　十四年，郑州河再决，上震怒，褫河督李鹤年职，以大澂代之。是年冬，河工合龙，大澂力居多。大澂盛负时誉，会海军议起，以醇亲王奕枻为总理。大澂素与王善，治河功成，实授河道总督，加头品顶戴。大澂遂疏请尊崇醇亲王称号礼节。疏入，孝钦显皇后震怒，出醇亲王元年所上预杜妄论疏颁示天下。大澂几得严谴，以母丧归，乃已。
　　十八年，授湖南巡抚。朝鲜东学党之乱也，日本与中国开衅，朝议皆主战。大澂因自请率湘军赴前敌，优诏允之。二十一年，出关会诸军规复海城，而日本由间道取牛庄。魏光焘往御，战不利。李光久驰救之，亦败，仅以数骑免。大澂愤湘军尽覆，拔剑欲自裁，王同愈在侧，格阻之，同愈以编修参大澂军事也。光焘请申军法，大澂叹曰：“余实不能军，当自请严议。”退入关，奉革职留任之旨。乃还湖南，寻命开缺。二十四年，复降旨革职永不叙用。二十八年，卒，年六十八。
　　大澂善篆籀，罢官后，贫甚，售书画、古铜器自给。著有古籀补、古玉图考、权衡度量考、恆轩古金录、斋诗文集。
　　论曰：河患日棘，而河臣但岁庆安澜，即为奇绩，久未闻统全局而防永患，求治难矣。鹤年以善治河称，文彬论治河改运口，复淮流，亦颇有识。道镕剔河工积弊，务节减，振祎督工严，尽革中饱，尤以勤廉者，皆足收一时之效，然徒治标，非治本计也。大澂治河有名，而好言兵，才气自喜，卒以虚憍败，惜哉！

　　列传二百三十八
　　李朝仪  段起  丁寿昌  曾纪凤储裕立  铁珊  桂中行
　　刘含芳陈黉举  游智开  李用清李希莲  李金镛
　　金福曾熊其英  谢家福  童兆蓉
　　李朝仪，字藻舟，贵州贵筑人。道光二年进士，授直隶平谷县，历署饶阳、三河。咸丰初，迁大兴京县，署南路同知，补东路同知，皆有治声。时海防戒严，筑宁河、北塘、大沽诸砲台，工坚费核，平馀银钜万，悉以入官，晋秩知府。十年，署顺德。捻匪北窜，朝仪率乡勇出御，严阵以待，砲折大旗，迄不动。益使游骑左右驰突为疑兵，贼来则击之，退则寂守，久之，贼引去。同治四年，署广平，败贼马甿桥，悉收难民入城，料贼必复至，储粮械为城守备。已而贼众数万果逼城，不敢犯，城获全。五年，补大名。马学孟者，故捻党也，善战，有勇力。既投诚，充团总，濬、滑、内黄数县民多附之，其党有杀人者，远近因传学孟叛矣。朝仪驰入其居，晓譬利害，学孟悟而泣，原缴械请罪，遂夷其寨，赦勿问。后朝仪与贼战，得学孟死力，故不败。
　　八年，授永定河道，署按察使。先后任河道八年，勤於职守，痛革河工积弊，课兵种柳，资工用焉。迁山东盐运使，寻擢顺天府尹。京畿靡薄，朝仪廉勤率之，捕剧盗，抑豪强，绝请讬，期年风习一变。光绪七年，卒官。朝仪治河绩尤著，民立祠固安祀之。
　　段起，字小湖，湖南清泉人。初入赀助饷，叙道员。咸丰初，佐广西左江道王普相幕，数陈兵事。普相荐诸巡抚劳崇光，俾将百人，从解全州围。别寇邓正高乘虚袭永州，窥衡州，起单骑驰谕降其众。贵州叛苗犯怀远，起讨平之。奉檄率所部援江西，谒曾国籓於军中，国籓未之奇也。时贼踞建昌，久不下。起夜率四百人扑其垒，克之，乘胜复德安，国籓乃纳其军。七年，从刘腾鸿、李续宜攻瑞州，腾鸿战死，起亦被重创，卒克之。八年，援浙，解衢州围，还攻景德、浮梁，并克之。明年，陈玉成犯景德，起扼其冲，贼不得逞。出家财募勇，遣别将率以援浙，数有功。巡抚王有龄疏调起赴浙将水陆军，会以前功加盐运使衔，留江西以道员补用。十一年，李秀成犯广丰，遂围广信。起婴城固守，伺间出击贼，败之，贼遂引去，加布政使衔。同治元年，授江西督粮道，仍留治军。二年，克鄱阳、彭泽，给瑚松额巴图鲁名号。
　　三年，始赴任。时军事渐定，议撤兵。起条上兵弁安置之策，巡抚沈葆桢疏请颁行，武职借补及收标考课，著为令。四年，鲍超军索饷譁溃，起闻变驰视，遇前队，伤颐，有识者大呼曰：“段粮道也！”皆弃兵拜，起反覆开譬，变乃定。寻兼署按察使。江西、闽、浙之交，有山绵亘千里，故为盗薮，久封禁。贼未平时，民往往入山避乱，久之生息日繁。至是或颇言粤寇馀孽窟穴其中，诏三省会剿，起疑之，轻骑周历询访，悉其状，牒大吏疏请弛禁，民德之，立生祠祀焉。六年，以疾归。邑大饥，倾赀赈赡，全活逾万家。光绪二年，再授江西督粮道，调江南徐州道。六年，两广总督张树声调治海防，擢广东盐运使。八年，卒於官。
　　丁寿昌，字乐山，安徽合肥人。少为里塾师，粤寇扰淮南，遂集里中子弟勒以兵法，筑寨自保。同治初，率偏师从李鸿章东征，转战苏、松间，由知县晋秩知府。随潘鼎新攻浙江，克乍浦，摄乍浦同知。又随克嘉兴，晋道员。进攻湖州，战於晟舍镇，贼凭河为险。寿昌凫水破其两垒，诸军随击，立克之，湖州贼遂不振。论功，加按察使衔。六年，率师从刘铭传剿捻，迭败之黄安、邓州。贼南窜沭阳，霖雨，平地水数尺，捻酋任化邦窜渡沭水而西。寿昌先解衣率将士徒涉，伐木为梁济军，既济，乃断梁。众知无退路，奋击破贼，追斩化邦赣榆城下。诏以道员简放，加布政使衔。又战濰县，擒捻酋李芸等，给西林巴图鲁勇号，记名按察使。
　　八年，天津民、教构衅，命寿昌率铭军四千驰赴津、沽备非常。遂署天津道，寻实授。时人情汹惧，譌言繁兴。寿昌处以镇静，扶良诘奸，属境安堵。救火会董积愤西教，適大火，相约不救教堂。寿昌闻警奔赴，略无畛域。会董感其诚，乃施救。梁家园河堤将圮，寿昌亲执畚立水中，众益奋筑，堤获全。设厂以赈流民，庐灶籓溷悉有程式。会遭父丧，士民奔走籥留者万人，坚请终制。服除，诏赴天津总理营务，兼充海防翼长。光绪四年，署津海关道，擢按察使，署布政使，以勤慎称。六年，卒官。赐恤，赠太常卿，於天津建立专祠。
　　曾纪凤，字挚民，湖南邵阳人。以诸生从军，洊保知县。骆秉章督四川，调领湘果后营。同治元年，石达开窜踞叙州双龙场，分军陷高县。纪凤从按察使刘岳昭赴援，战城下，克之。又迭败之吊黄楼、罗家坳，涉水先驱夺贼垒。达开连营三十，与横江为犄角。纪凤毁横江西岸贼巢，遂薄双龙场。计招贼党为内应，而潜军袭其后。达开奔燕子滩，邀於横河，半渡，击之，遂窜滇境。三年，从克正安，进围绥阳，屡战有功，晋知府。寻调广东，又调贵州，并任军事。十年，与总兵邓千胜克麻哈，擒杨阿保，晋道员。
　　十一年，会诸军剿平苗民之梗化者。贵州下游东西驿道，苗在其南，汉民在其北。自咸丰时，行旅阻隔，垂二十年，至是始通。纪凤办理善后，自黄平以上历清平、平越、麻哈、贵定二百馀里，建碉七十，分立四屯，各设屯官，戍卒六百分守之。垦荒供饷，责以巡缉。奸宄无所容，流民闻风踵至。十二年，古州苗叛，扰清江，旁寨响应。纪凤率碉兵会诸军进剿，擒其酋长，抚良苗百数十寨。黔疆略定，赐黄马褂。光绪元年，授贵西道，巡抚黎培敬深倚之，荐可大用。擢按察使，晋布政使。十二年，调云南布政使，剿倮黑及大戛寨夷，加头品顶戴。因请以其地改土归流，边隅以安。十五年，乞养归，寻卒。
　　储裕立，字鹤樵，湖南靖州人。从军贵州，累保知县。同治初，苗乱炽，迭克天柱、清江，晋知府。十年，署古州同知。兵后彫攰，群苗伺衅出没。裕立修战备，抚遗黎，民气渐复。仍统军先后收复台拱、丹江、凯里诸城，擢道员。光绪三年，下游肃清，论功，赏黄马褂。督治善后，筑城堡百二十七，建义塾百三十九。八年，思南灾，裕立往赈，遍历灾区，日稽钱粟出入，无假借，实惠及民。时遵义焚教堂，民情汹汹。裕立驰往抚谕，与法人往复诘难，事得解。寻署贵西道，再历贵东粮储。二十一年，卒，赐恤如例。
　　铁珊，字绍裴，徐氏，汉军正白旗人。咸丰中，由笔帖式议叙知县。从钦差大臣胜保讨捻山东，单骑入贼垒，招降捻匪刘占考，散其党数万。叙功，以直隶州选用。同治初，发甘肃，署通渭。值回乱，一岁九被围，婴城固守，卒得全。日供军粮万斤，民不堪命。铁珊规减其半，民感德。及去任，攀辕不得行。迭摄平番、皋兰、中卫诸邑，所至辄轻赋役，辑流亡，修城堡，除蠹胥。总督上其治状，擢宁夏知府，未之任，调兰州。议建贡院，与陕西分试，自光绪纪元始。是年，署甘凉道，武威、永昌、镇番三邑共一渠，民争水械斗，久不决。铁珊为开支渠，别子母水，设徬刊石，立均水约，轮日灌溉，民大悦，为立祠渠上。地宜牧，因畜羊三千头，岁以蕃息，用给贫民无告者。十三年，擢河陕汝道，擒巨盗李复岐等，置诸法。建陕州书院以课士，文风始振。阌乡城北滨河，南临涧水，岁屡圮，议筑石坝杀水势，艰於凿运，竟得石阌底镇激湍中，工遂成。十六年夏，淫雨河涨，陕城不没者数版。民谓官能捍患，恃以不恐。铁珊复筑石堤，四月毕工，身亲其役，竟以劳卒。士民请建专祠，诏赐恤。
　　桂中行，字履真，江西临川人，先世贾贵州，遂占籍镇远。为诸生。咸、同间，积军功，为知县安徽，署合肥、蒙城、阜阳。曾国籓率师征捻，檄中行察勘蒙城圩寨。蒙城故捻薮也，中行单骑历诸圩，晓以利害，择良幹者为圩长。坚壁清野，寇无所掠。礼接耆老贤士，从询方略。得通捻奸民簿记之，诛其魁桀数十人，豪猾敛迹。岁馀，威化大行。民陷贼及远徙者，相率还归。以功晋知府。调江苏，筦扬州正阳釐榷。光绪元年，署徐州，以祖母忧去官。
　　三年，宣城、建平民教閧，焚毁教堂。总督沈葆桢强起中行往治，中行谓：“民倡乱当治如律，然民所以乱，由教堂侵其地。今当令民偿教堂财，而教堂还民地。”持数月，卒如中行议。内艰归，服阕，檄治皖南垦务。皖南兵燹后，客民占垦不输赋，至是清丈田亩，无问主客。客民噪，捕斩其魁，乃听命。三岁事竣，增赋钜万。
　　九年，补徐州。值水灾，兴工赈，修堤埝二百馀里。又濬邳州艾山河，筑宿迁六塘埝，水患除，民以不饥。治徐十二年，课农劝士，盗贼衰息。擢岳常澧道，数月，迁广西按察使，复调湖南。二十年，卒。中行所至有声，官江南最久，民尤爱戴之。附祀徐州曾国籓祠。
　　刘含芳，字芗林，安徽贵池人。同治初，李鸿章率师东征，从克苏州，司运粮械。后随征捻，积功至道员。鸿章督直隶，命含芳治军械天津。得西洋利器，省览机括，久之悉通其意。鸿章方拓北洋军备，於西沽建武库，广收博储，以肄将士，扩充机器、制造两局，募工仿构，创设电气水雷学堂，编立水雷营，皆以含芳董其役。
　　光绪七年，诏求人才，以鸿章荐，交军机处存记。时海军初立，造船坞旅顺，含芳兼领沿海水陆营务处。十四年，署津海关道，授甘肃安肃道，留治海防。寻调山东登莱青道，监督东海关，十九年，始之任。含芳自随鸿章至天津，凡十四载，屯旅顺十一载，至是虽领一道，犹隶於北洋。
　　二十年，辽东兵事起，海陆军屡挫，旅顺、威海相继陷。登莱青道驻烟台，敌军日逼。俄报军舰没於刘公岛，宁海亦陷，敌前锋距烟台十馀里。时巡抚李秉衡亦驻师烟台。西国诸领事言巡抚在，则敌攻之急，於租地不便，巡抚乃退莱州。领事复言含芳，含芳曰：“巡抚大臣也，可去。某守土吏，去何之？今死此矣！”因置鸩二盂案上，与其妻郝冠服坐待，意气坚定，民恃无恐。有溃卒数千，持兵噪呼求食。含芳单骑驰谕，处以空营，重为编伍，不原留者厚给遣之，皆出私财。初，西人闻溃兵，甚戒严，俄而散遣，殊出不意，咸称道之。和议成，奏派渡海勘收还地。始威海、旅顺、大连湾皆荒岛，含芳瘁心力营构十馀年，所成险塞，至是见尽毁矣，因愤慨流涕，以疾乞归。卒，赠内阁学士。
　　陈黉举，字序宾，安徽石埭人。少从其乡陈艾游，以诸生为曾国籓所识拔。李鸿章督师，令主办行营支应。或谓“大军转饷关天下，往者辄命大臣，今以诸生任耶”？卒用不疑。自粤乱作，海内困军饷。黉举曰：“饷糜则敛重，战久则饷亏，兵不溃，民且寇矣。”乃釐订条款，杜绝冒滥。军行数载，饷节民和，平捻之功实基此。鸿章移直隶筹海防，凡砲台、船坞、制造、电报及疏河、屯田诸役，需费尤钜，皆倚之以办。先后综军糈二十馀年，一介不苟。将吏服其廉洁，虽被裁抑，无怨言。直、晋大灾，兼筹赈务，废寝忘食，稽核勤挚，人不忍欺。以私款归实济，全活以亿万计，众皆德之。旋以积劳病卒。初由训导累功至知府，诏赠道员。与含芳同附祀鸿章祠，入祀淮军昭忠祠，并祀乡贤。
　　黉举子惟彦，亦见重於鸿章，命继司军计。由大理寺丞累保知府，官贵州，历开州、婺川，调守黎平。首革票差催粮，遏龙世渭逆谋，破鸭贩彭三等血案，远近惊为神明。邻邑有讼，往往越境就诉。兴学育才，并创立体仁堂养老恤孤，劝工习艺，政声颇著。巡抚疏为良吏第一，以道员改江苏，总釐捐，任督销。去弊化私，以廉直称。旋授湖南财政监理官，复委办两淮盐政，创设淮南公所，岁增至二百万。归，与弟惟壬於县境修巨桥跨舒溪，亘六十馀丈，便行旅。邑人私谥曰慈惠。[一]
　　游智开，字子代，湖南新化人。咸丰元年举人，拣选知县。同治初，李续宜巡抚安徽，调司釐榷，以廉平称。四年，署和州知州，日坐堂皇决事。又时出巡四境，延见父老，问其疾苦。亲为诸生考校文艺，剖析经旨，教以孝弟廉让。期年，治化大行。州旧由胥吏垫完粮赋，最为民病，禁绝之。筑濒江堤防，自督工役，费节而堤坚，免水患。补无为州，署泗州，治盗尤严。曾国籓称其治行为江南第一，移督直隶，调智开署深州。兴义学，减浮征，民大悦。补灤州，民苦兵车，为别筹输送，免扰累。俗健讼，奸民居间交构，痛惩之，其风渐息。
　　十一年，擢知永平府，一车一盖，周历下邑，得其情伪。遇有事，牧令未及报，辄已闻知。一日侵晨，驰至迁安狱，狱吏方私系囚求赂，即拘吏至县庭笞之。令始惊，起谢。葺书院，筑城垣，修郡志，皆事举，无滥费。濒海产盐，贫民资为衣食。部牒禁私贩，疏官引。智开上言民间少一私贩，即地方多一马贼。盐本宜行官引，惟永平则仍旧为便，事得寝。有巨室以析产构讼，久不决。智开坐便室，呼两造至，不加研鞫，自咎治郡无状，变起骨肉，望族如此，况齐民乎？讼者流涕请罢。李鸿章疏陈智开清勤端严，足励末俗。光绪六年，擢永定河道。河患夙称难治，智开每当抢护险工，立河干亲指挥，日周巡两岸以为常，员弁无敢离工次者。左宗棠议将永定河南岸改北岸以纾水患。智开以上下游数百里，城市庐墓，迁徙不便，力争而止。两以三汛安澜邀优奖。
　　十一年，擢四川按察使。携一仆乘箯舆入蜀，密访吏治得失，民情爱恶。督属清釐积案，常躬自讯结，狱讼为清。两权布政使。十二年，护理总督。重庆教案起，智开奏言是案当以根究起衅之由，先收险要及预定款目为关键。非赎回险要，无以服渝民之心；非严诛首犯，无以制洋人之口；非议赔银两，无以为结案之具。谂知教首罗元义激成众怒，几酿大变，飞檄拘之入省，民团始散。又以元义身虽入教，仍是中国子民，自应治以中国法律。请敕总理衙门据理与争，勿许公使干预。时中外皆恐以肇衅端，智开持之益力，卒置元义於法。薄给赔偿，而案遂结。
　　十四年，迁广东布政使，署理巡抚。劾贪墨吏，不避权要，严赌禁，却闱姓例餽三十万金。僧寺匿匪，废改义塾。十六年，以老乞休。二十一年，起广西布政使。为政务持大体，事有不可行，力持不变。痛除官场积习，僚属化之。灵川闹粮，省令发兵剿办。智开以事由激变，办理不善，责归县令，民获保全。又念粤西地瘠，向鲜盖藏，捐廉储粮石，通饬各属积穀备荒。凡廉俸所入，悉以办公益，无自私。阅三年，因病罢归，卒於家。所至各省俱请祀名宦祠。
　　李用清，字澄斋，山西平定州人。同治四年进士，改庶吉士，出大学士倭仁门，散馆授编修。安贫厉节，日研四子书、硃子小学，旁稽掌故，於物力丰瘠，尤所留意。大婚礼成，加侍读衔。十二年，丁父忧，徒步扶榇返葬。服阕，入都，仍课生徒自给。
　　光绪三年，记名御史。会山西奇荒，巡抚曾国荃、钦差大臣阎敬铭奏调用清襄赈务，骑一驴周历全境，无间寒暑，一仆荷装从。凡灾情轻重、食粮转输要道，悉纪之册。深穷病源，以为晋省罂粟花田弥望无际，必改花田而种五穀，然后生聚有期，元气可复，上书国荃详论之。国荃疑晋新荒，禁烟效缓，且全国未禁，徙敛怨，说竟不行。赈竣，卻保奖。还京，传补御史，引见有日矣。法越事萌芽，张树声以广西边防奏调。树声督两广，复调广东任海防釐榷，洗手奉职。七年，授惠州知府。境故多盗，喜博，喜私斗。用清推诚化之，俗乃稍革。
　　八年，迁贵州贵西道。明年，超擢布政使，署巡抚。实仓储，兴农利，裁冗员，劾缺额之提镇，擒粤匪莫梦弼等置诸法。巡阅所至，召士子讲说经传，将吏环听，相与动容。黔地土瘠，多种罂粟，暢行湘、鄂、赣、粤诸省，用清奏陈禁种之法，分区限年，时自出巡，刈剷烟苗。言者疑其操之过急。十一年秋，有旨来京候简。召对，犹痛陈罂粟疚国殃民状，冀可挽回万一。旋命署陕西布政使，荒燹之后，休养生息，仍严烟禁。十四年，复命来京候简，遂以疾归，主讲晋阳书院凡十年。用清严於自治，勇於奉公。籓黔时，库储六万，年馀存十六万，陕库三十万，再期六十馀万矣。所至尤措意桑棉织组。尝濬三源县龙渠，溉田千馀亩。俸入不以自润，於黔以购粟六千石，於陕购万石，备不虞。郑州河决，捐工需二万两。二十四年，卒。子贵阳扶柩归，以毁殇。
　　同县李希莲，字亦青。咸丰十年进士，授户部主事，再迁郎中。性节俭，官京曹三十年，车马羸敝，不顾讪讥。英、法兵入都，曹司多走避，希莲昕夕诣署无间。以忤肃顺，乞假归。同治元年，起原官。时军兴饷绌，希莲条陈开源节流数端，恭亲王奕韪之。云南报销案发，同僚有褫职遣戍者，希莲独无所染。光绪中，出为江西广饶道，除滥税，复徵额。擢山东盐运使，调长芦。累迁贵州按察使、陕西布政使。戊戌政变，希莲颇忧大乱将起，与总督陶模议筹建陪都。及两宫西幸，入始服其先见云。
　　李金镛，字秋亭，江苏无锡人。少为贾，以试用同知投效淮军。光绪二年，淮、徐灾，与浙人胡光镛集十馀万金往赈，为义赈之始。后遂赈直隶、山东，皆躬其役。五年，晋秩知府。调直隶，修西淀堤。吴大澂督防吉林，金镛任珲春招垦事。界外苏城沟垦户数千，苦俄人侵略，相率来归，咸得奠居。海参威既通商，俄人援例要请东三省要地设领事，严拒之。又力争八道河民被俄焚掠，抵俄官於法。将军铭安以为才，疏留吉林任用。中俄界约，自瑚布河口循珲春河至图门江口，以海中之岭为界岭，以西属中国，距江口二十馀里立土字碑。界图疏略，致岭西之罕奇、毛琛崴等盐场置线外。俄复於黑顶子地私设卡伦，距江口几百里矣。大澂使金镛会勘，据约争还侵地，重立界碑。署吉林知府，整钱法，开沟洫，摊丁於地，以苏民困。
　　九年，署长春通判。境为蒙古郭尔罗斯地，初招流民领垦纳租，久之垦逾所领，谓之“夹荒”。民惧增税，因出钱免丈量，刻石纪之。至是蒙旗复牒理籓院请丈，金镛挟碑文谒将军为民请命，曰：“诚知清丈则公与某各有所得，然如民何？”将军闻之愕然，奏罢其事。创建书院，厚其廪饩，购书数千卷，资学者诵习。捕斩剧盗苗青山等，境内乂安。不时巡历乡僻，呼召父老，为讲孝弟力田。金镛性坦易，口操南音，所至民爱而惮之。以功晋道员。
　　俄侵占精奇里河四十八旗屯地，在黑龙江岸东。金镛争还补丁屯至老瓜林百七十馀里，划河定界。漠河者，在瑷珲西，三面界俄，地产金，俄人觊觎之。北洋大臣李鸿章议自开采，以金镛任其事。陆路由墨尔根入，水运由松花江入，各行千馀里，僻远无人。披斩荆棘，於万山中设三厂，两年得金三万。事事与俄关涉，艰阻百端。又开厂於黑龙江南岸札伊河旁之观音山，皆为北徼名矿。集商赀立公司，流冗远归，商贩渐集，收实边之利焉。十六年，病卒工所。赠内阁学士，予漠河建祠。
　　金福曾，字苕人，浙江秀水人。以诸生从军，先侍祖父衍宗温州教授，任筹团练助城守。旋随官兵肃清金、处，协守独松关，解杭州围。李鸿章器其才，克苏州，檄办善后。捻事起，往赞徐州道张树声军务。捻众北窜，出防大名。丁忧归，福曾积功已至知县，服阕，赴江苏，历署娄、南汇、吴江诸邑。所至兴学校，课农桑，理冤狱，禁溺女，劝垦沙田，开濬河道，多善政，民有去思。光绪初，河南、山西大祲。吴人谢家福等倡义赈，集四十馀万金，推福曾董其事。四年秋，至河南分赈洛阳等十二州县。新安、渑池灾尤重，福曾创立善堂，恤嫠掩骼，收赎子女，购车马若干辆，代疲民应役。开渠涧，制龙骨车，兴水利。又濬洛阳、宜阳废渠，贯通伊、洛，灌田二万顷。五年，赈山西虞乡等十县。事竣，移赈直隶。时直隶水患方急，持以工代赈之策。
　　七年，疏大清河，濬中亭河，培千里堤。福曾先援例以道员候选，至是鸿章督直隶，奏留总办筹赈局。福曾以淀地淤塞为清河受病之源，清丈东淀无粮地，釐定苇租，规复垡船。八年，濬东淀河道，修筑天津三河头堤。九年，筑子牙河堤，展宽正河，又别开支河王家口以泄盛涨。十年，畿东大水，福曾疏青龙湾减河入七里海，疏筐兒港减河入塌河淀，并出北塘海口。又开沥水各河以氵曳武清、宝坻洼区积水。十一年，濬饶阳滹沱河。十三年，濬四女寺南运减河。两署永定河道，塞决口，於下口别辟新道。又就大清河合流处别濬新河，永定河水始直达天津海河。山东河决数为灾，鸿章辄檄福曾往助工赈，亲至苏、浙募赀。会浙西大水，巡抚崧骏复疏留福曾治工赈。于是杭、嘉、湖三府各河次第疏瀹。会廷议濬馀杭南湖，以福曾董其役。明年工竣，直、鲁又告灾，福曾已卧病，犹力疾筹赈济。十八年，卒。鸿章等疏请优恤，赠内阁学士。福曾廉公好义，历办工赈十馀年，无日不劳身焦思，治行卓然。及其殁，士民同声惜之。
　　熊其英，字纯叔，江苏青浦人。以贡生就训导。家福集金赈河南，其英请行，始事济源。济源山僻小县也，灾尤剧，多方补苴，次第以及他邑。其英亲履穷僻，稽察户口，不避风雪，食惟麦粥、面饼、菜羹，与饥民同苦。初头病疡，足病湿，医少愈，仍从事不肯休，遂卒於卫辉。巡抚上闻，诏许被赈各州县立祠祀之。
　　家福，字绥之，吴县人。世以行善为事。闻豫、晋灾，呼籥尤切。义声倾动，闻者风起。自上海、苏、扬及杭、湖，原助赈者众。日赉钱至家福门，或千金，或数千金，不一年得银四十三万有奇。凡赈二十七州，继其英往者七十四人。家福才识为时重，於创办电报及推广招商输船局事多所策画。李鸿章尤赏之，尝疏荐称有“物与民胞”之量，体国经野之才。金福曾亦闻而叹许焉。家福历保至直隶州知州，卒不仕。时又有吴江绅富沈中坚，鬻田三十顷，亲往山西赈灾。亦义行之尤著者。
　　童兆蓉，字少芙，湖南宁乡人。同治六年举人，从军陕西，积功晋知府。光绪三年，署榆林。岁祲，便宜发仓，复运粟於包头、宁夏，单骑临赈。既而大疫，延榆绥道及榆林令皆遽殁，代者不至。兆蓉一身兼摄三官，比户存问，为具医药，全活甚众。六年，署延榆绥道。属郡荒僻，土僿民贫。为拓学舍，购书劝课，教民树艺畜牧。治榆溪河，开渠溉田，民利之。八年，授兴安知府。汰胥役，禁私钱。总兵余虎恩贩钱为利，获而毁之。税胥索贾人金，榜治几死。民间婚娶苟简，为定礼制，禁淫祀，葺昭忠、节孝祠，以正民志。安康令徵粮苛急，民聚而譁，兆蓉往抚谕。总兵及釐局挟前嫌，诬为激变，遂解任。寻得白，署汉中，逾年还本任。川匪扰境，擒斩其渠，贼溃走。调西安，摄督粮道，定徵粮改折，上下称便。
　　二十六年，擢浙江温处道，先署杭嘉湖，明年乃之任。值拳匪乱后，瑞安民杨茂奶与教堂积衅。浙东法国主教赵保禄尤横，挟兵船至温州，必欲杀杨。兆蓉力争曰：“彼法不当死，我不能杀人以媚人。”卒拒之，以此名闻。飓风为灾，赈粜并举，民不乏食。三十一年，卒於官。
　　论曰：光绪初，各省重吏治，监司大吏下逮守令，皆一时之选。朝仪以下诸人，或御乱保民，或治盗清讼，或兴学劝业，或救灾恤患，莫不以民生为重。承兵燹后，辛苦凋残之人，得生存以至今日者，实赖於此。“民亦劳止，汔可小休，惠此中国，以为民逑”。诚知本哉！[一]按：刘含芳传所附陈黉举传，关内本与关外一次本无。
  </div>
  <div class="pagination">
   <a href="清史稿_page226.html">
    上一页
   </a>
   <span>
    ...
   </span>
   <a href="清史稿_page222.html">
    222
   </a>
   <a href="清史稿_page223.html">
    223
   </a>
   <a href="清史稿_page224.html">
    224
   </a>
   <a href="清史稿_page225.html">
    225
   </a>
   <a href="清史稿_page226.html">
    226
   </a>
   <span class="current-page">
    227
   </span>
   <a href="清史稿_page228.html">
    228
   </a>
   <a href="清史稿_page229.html">
    229
   </a>
   <a href="清史稿_page230.html">
    230
   </a>
   <a href="清史稿_page231.html">
    231
   </a>
   <a href="清史稿_page232.html">
    232
   </a>
   <span>
    ...
   </span>
   <a href="清史稿_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
