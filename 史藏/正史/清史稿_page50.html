<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 50 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 50 页/共 291 页
  </h1>
  <div class="content">
   光绪元年二月，青浦、鱼台河决，境内淹没过半；潜江大水。二年五月，南昌、临江、吉安、抚州、饶州、南康、九江、潜江大水。六月，青田、宣平大水。八月，邢台白马河溢。三年五月，宣平大水。四年夏，常山大水入城，南昌、临江、吉安、抚州、南康、九江、饶平、广信、武昌大水。五年五月，玉田、蓟运河决；阶州大水；文县大水，城垣倾圮，淹没一万八百三十馀人。六月，文县南河、阶州西河先后水涨，淹没人畜无算。八年三月，武昌、德安大水；常山大水，田禾尽淹，秋复大水。九年正月，玉田、孝义、皋兰、顺天大水。十一年五月，黄河溢，惠民徒骇河溢，霑化大水。十三年秋，灤州、洮州大水。十八年六月，南乐★河决，洮州大水。二十年七月，太平、松门溢，堤尽溃；南乐★河决。
　　宣统元年六月，兰州黄河涨，泰安大水。
　　顺治六年七月二十日，上海晚日中黑气一道，直贯天顶，须臾，海中黑气一道上升，与日中黑气相接如桥，至暮乃灭。七年十月十四戌刻，湖州有黑气一道，自西■东，长百馀丈。九年正月十五日，黄冈雨黑水如墨。十三年正月初一日，衡水有黑气自西北来，如烟。十四年七月，昆山黑眚见。十一月，含山黑眚见。十五年夏，平湖黑眚见。
　　康熙二十年八月初四日，澄海见黑气一条入东门，至北门东林村始灭。十月，宜昌夜间黑眚见。三十四年四月，襄陵黑眚见。
　　雍正六年三月初九日，镇洋见黑气如疋布，良久方散。
　　乾隆三十五年七月，东光黑气迷漫，移时方灭。三十九年二月朔，高邑黑眚迷人。四十年四月初五日，高邑黑眚，咫尺不辨。
　　嘉庆元年秋，枣阳有黑气自东向西，啐嚓有声。十四年正月朔，东光有黑气一道，自西北抵东南，长竟天。
　　道光二十八年六月，昌黎见黑气冲。
　　咸丰三年三月十六日，中★有黑黄气二道，直冲天际。五年七月初十，曹县见黑气宽二三丈，长■天。
　　同治二年六月，肃州日昃时有黑气长竟天，半夜方灭。

　　志十六  灾异二
　　洪范曰：“火曰炎上。”火不炎上，则为咎徵。凡恆燠、草异、羽蟲之★、羊祸，其灾火，赤眚、赤祥皆属之于火。
　　顺治十三年冬，庄浪燠，无雪。十八年冬，龙门无雪。
　　康熙二十一年冬，西宁无雪。二十七年冬，天镇无雪。三十五年冬，临县无雪。四十一年冬，平原燠如夏。四十二年冬，咸阳燠，无雪。五十九年冬，浮山无雪。
　　乾隆四年冬，彭泽、元昌燠如夏，人有衣单衣者。四十九年冬，菏泽无雪。五十七年冬，苏州无冰雪。
　　嘉庆三年冬，桐乡燠。十三年冬，昌黎无雪。十八年冬，郧县无雪。二十年二月，湖州大燠。
　　咸丰十年冬，皋兰无雪。
　　同治元年冬，黄县大燠。
　　光绪元年冬，望都、抚宁无雪。十四年冬，皋兰燠。
　　顺治三年五月，丘县雨麦。六月，潮阳雨豆。十一年六月，商州一蒂两瓜，大如斗。十二年二月，渭南天雨粟，平乐天雨荞麦。三月，凤阳、安西天雨叕麦、豌豆。五月，临潼、咸阳雨叕麦、豌豆。十四年二月，婺源雨黍。十五年冬，昌化竹生实。十八年十月，高要竹生实。
　　康熙二年十月，阜阳雨粟，粒若荞麦，圆小而坚，味辛，厚处盈寸。三年七月，婺源大鄣山竹生实，形如麰，民采而舂食之，厥味甘。二十一年三月，温州雨豆。二十二年四月，宁都天雨豆，又雨黑黍。二十六年二月，合肥雨黑豆。二十八年正月，含山雨小豆。四十一年二月，湖南竹生实。四十四年三月，葭州雨黑豆。四十五年春，横州竹生实。六十年夏，安化天雨荞麦。六十一年正月，大埔竹结实。十一月，岑溪枯竹开花。
　　雍正五年五月，锺祥竹开花。十月，当涂雨红绿豆，形如小麦，无蒂。十年，什邡县雨荞麦。十一年二月，山阳、清河雨黑豆，啖之味苦。十二年三月，宜昌竹结实，民采食之。十三年七月，夷陵竹生实如麦，民竞采食之。
　　乾隆二年二月，昌化雨豆。六年十一月，成县竹生实。十八年九月，阳春竹皆结实枯死。二十二年正月，永嘉东山竹结实如麦。二十三年，池州雨豆。二十六年，安化雨荞麦，形似而小。四十一年六月，馀姚雨小麦、黄豆。
　　嘉庆十二年春，黄陂雨豆。
　　道光二年夏，黄岩天雨菽。四年十月，黄梅雨豆麦穀米。十六年十二月，武宁雨豆。二十年十一月，锺祥竹开花。二十五年七月，竹生米，可食。
　　咸丰元年六月，孝义山竹结实，人采食；青浦竹生花。二年十一月，太平雨豆。四年二月，随州天雨豆。四月，黄冈雨黑豆，食之味苦。冬，武昌县雨黑豆。五年正月初三日，孝感天雨小豆。二月，又雨豆。三月，武昌天雨黑豆，如槐实；黄安雨豆。夏，黄州、蕲水雨豆，如槐实。十一月，黄冈天雨豆，如槐实；归州竹结实，人采食之。六年八月，随州雨豆。八年二月，兴国雨豆，色赤。秋，兴山竹结实。九年春，麻城民间番瓜成人形。十年，龙泉雨豆，色赤。十一年三月，麻城雨豆。十二月，溪梁雨豆，色赤。
　　同治元年八月，西宁丹噶尔竹开红花；灤州瓜窳剖之有血，食者立病。三年正月，永丰天雨豆，五色斑烂。三月，景宁、嵊县雨豆。五月，京山县雨豆，其色黑光。六年二月，栖霞雨草子如荞麦。夏，嵊县雨豆。七年，★城生豆如人面，五官俱备。九年十月，遂昌雨穀，外黑内红；德兴雨豆，内黑外白。十一年三月，即墨天雨红豆荞麦。
　　光绪二年四月，青田雨豆。九年三月，咸宁雨红麦。十年八月，孝义竹结实。十一月，洮州山竹开花结实。
　　顺治十四年，武昌鸦卸火，集人庐，辄灾，一月始息。
　　康熙十六年，海丰有异鸟集林中三日，高六七尺，舒吭丈馀，啄鸡凫以食，居民奋击之，分啖其肉，辄病死。
　　顺治元年七月，商州郊外见大羊，色黄，长丈馀，百姓搏而杀之，肉重五百斤。四年五月，山阴民家羊生羔，三足，前二后一。五年，杭州民家羊生羔，三足。
　　康熙十二年，北山民家产一羊，一角一目，随毙。二十四年，顺德羊生羔，三足，前一后二。
　　乾隆元年四月，连州山羊入城，蹄角甚巨，人逐获之。五十五年，云梦见三足羊。
　　道光十七年八月，武进民家产羊，人首羊足，堕地即毙。
　　咸丰十年八月，江山西山白羊成★，★不见。
　　同治三年，宁州民家羊产一羔，五角。
　　光绪九年九月，孝义民家羊产羔，人面羊身。二十五年，宁州民家羊产一羔，两首。二十七年三月，丹噶尔有一羊两头；一羔三足。三十三年，宁州民家羊生羔，人面。
　　顺治元年七月，西乡文庙火。六年正月初六日，无为州城门大火。八年七月，岚县火焚民房。十二年五月十八日，梧州府城外大火；十二月又大火。十四年十月，蕲水火。十五年，连州大火。十八年五月，宜昌大火，延烧民舍千馀间。八月，嵊县城中大火。
　　康熙元年五月，黄冈大火，焚民房十之八九。秋，荆州大火，烧民房殆尽。十月，兴国火起自大西门，延烧城中，至大东门，男妇死者以千计。二年二月初三日，海阳西郊火起，延烧民房千馀家。七月十五日，黄冈大火，烧民舍殆尽。三年四月，梧州府城外大火，焚八百馀家。五月，海阳大火。六月，含山鼓楼火。四年正月，京山火，焚一百八十馀家。十月，怀远大火，自西城外至驿前，延烧一百五十馀家。十一月，高州府城火，合浦火焚民舍。十二月，广州府城火。五年正月，海阳南北二厢火起，延烧民房千馀间。二月十三日，锺祥火，毁数百家，延及府署，焚死人畜甚多；二十八日，城内外又燔数百家。秋，灵川北厢火起，延烧民房殆尽。十二月，严州大火，民房尽毁，延烧城楼。六年正月，海阳城外四厢火起，延烧民房千馀间，死于火者二百馀人。七年三月，郧阳府火，民舍尽毁。七月，大冶西市火，延烧百馀家。八月，宣化城内火，焚千馀家，次日城外又焚百馀家。八年二月，海阳西北二厢火，焚民房数百间。三月，郧县火。十月，独山州大火，仙居、黄岩二县火。九年，平乐南关火，延烧四十馀家。是年十二月至次年四月，火灾凡四见。
　　十年五月，钱塘大火。七月，大冶西市火。九月初七日，浦江太极宫大火。十一年三月，缙云大火，延烧县署。十二年九月，宣县西门外沙市被火灾四次，毁数百家。十三年五月，静乐火，毁民舍；兴国唐村火，焚死二百三十七人。十五年七月，太平城内火，毁民房过半。十八年正月初三日，望江吉水镇火灾，燔百馀家。六月，顺庆府治火。十九年正月十五日，平阳火，毁民居过半。三月初四日，海阳火，延烧百馀家，死者四十馀人。七月，和平城外火，延烧百馀家。
　　二十年二月，东湖县署火。五月，苍梧东廊火。八月，济宁州大堂火，温州火，燎民舍五千馀间。九月，永嘉城中大火，燎民舍千馀间。十月，思州府火，延烧五十馀家。二十一年春，济宁州城内东偏大火，延及西隅，民舍皆尽，关壮缪侯祠亦毁，独神像香案无恙。八月，池州天火，毁田禾芋苗，叶尽生烟。十月，万载火，延烧城隍庙，连山西郊火。二十二年四月，囗阳西门火。二十三年七月，长宁城隍庙火。冬，忠州石宝寨火。二十五年四月，万载火，延烧城隍庙；六合南门火，焚市廛数百间。二十六年十月初一日，平阳城楼火，燔百馀家；忠州石宝寨又火。二十七年八月，婺源火，延烧五十馀家。十二月，合浦西桥火，郡城火。二十八年九月己卯，苍梧西关火。十二月，松阳火。二十九年七月二十八日，酆都城内大火，民居尽毁。
　　三十年十月，平乐火，延烧二百馀家；独山州大火。三十一年九月，平阳城楼火。三十二年夏，镇安府署火，延烧民居数十间。九月，平阳东门外火，燔数十家。三十四年正月，马平南川河下火，延烧大南门城楼。三十五年七月，江夏火起自火药库，死者无算。八月，阳高南街火。三十七年二月，汉阳汉口镇火，延烧数千家。
　　四十年九月，阳山火，延烧二百馀家。四十一年二月，崖州火，伤四人。四十二年七月十六日，桐乡青镇火，燔民舍一百七十馀家。四十三年正月二十九日夜，灌阳火，焚东门外民舍殆尽。四十四年三月，婺源太平坊火。十一月，武宁火。四十五年四月，竹溪火，官署民房俱■。四十六年正月初四日，荔浦火，初囗又火。巴县太平门大火。四十八年三月，独山州城内大火，居民无得免者。四十九年八月二十五日，嘉定火，延烧七十馀家。
　　五十年正月，大埔白堠墟火，毁民舍数百家。五月，万载潭埠火，市店民房荡然无存。五十二年十一月，宣平火。五十三年九月初八日，宣化沙市火，焚千馀家；独山州大火。五十四年九月，江陵火，延烧二千馀家。五十五年九月，江陵又火，延烧二十馀家，死十一人；思州府城大火，延烧四十馀家。五十六年五月初三日，丹棱县大火，延烧数百家。五十七年三月，合肥城内大火，延烧四十馀家。八月初一日，锺祥城内火，延烧城外民房数百间。五十九年十月，苍梧西门外大火。六十年四月十八日，盐山县城火，自学宫延烧东南北三门，毁民居数千家。六十一年二月，无为州小西门内火，延烧三十馀家。七月，独山州东门火。冬，丽水县火。
　　雍正二年正月，沔阳仙桃镇大火，焚百馀家，死者甚★。七月，梧州梧城驿火。十月，城内火。十一月，戎墟火。十二月初一日，开化城内火，延烧百馀家。三年六月，梓潼县文昌庙火。七月，马平小南门火，延烧三百馀家。四年十二月初四日，平阳西门外火，燔百馀家。五年十二月，北流民舍失火，延烧县署，案牍皆尽。六年正月十六日夜，苍梧火，延烧民居一百七十馀间；高州城东火。十月，昆山火，焚朝阳门谯楼。七年九月，苍梧戎墟火。九年正月，荆州大火。十年五月初三日，阜阳西城火，延烧民舍四千六百十一间。十一年七月初七日，玉屏闻空中有呼救火声，越半月，鼓楼街灾，烧民居数百家。十三年冬，婺源城隍庙灾。
　　乾隆元年四月，通州北郭火，延烧百馀家。十一月，玉屏南门火。二年二月十八日，镇安府城火，燔数百家。三月乙丑，同官明伦堂大火。五月，沁州大街火。九月，北流典史署火，延烧民舍。三年十月初七日，潮阳南门火。四年正月十七日，瑞安大火，燔百馀家。四月十八日，镇安城内火，延烧八十馀家。五年二月，嵊县火，延烧二百馀家。六年正月初六日，梧州府南门外火，延烧民房三百馀家。七年二月十四夜，饶平县城火，延烧大楼房三十馀间，小屋无数。八年十一月，饶平县又火。十年二月庚午，泰安县署火，延烧百馀家。十一年六月，海丰龙津桥火，延烧蓬铺四十馀间。十二年八月，化州南街火。九月，丰顺县城火。十一月初十日，崖州东街火，延烧七十馀家，伤二人。十五年四月，泰安火。十七年正月朔，汉阳粮船火，焚数十艘。四月，桐乡南栅大火，毁市廛三百馀家。五月二十二日，保昌孝悌街火，延烧三十馀家。十八年七月，陆川大火，毁民居。十月，梧州府城外大火，伤二十馀人。十九年八月，苍梧府城外又火。二十年三月，高州府城火，五月又火。二十二年十月，宜昌东湖火，燔民居无数。二十三年三月初一日，重庆太平门外大火。四月，独山州大火。二十四年十二月初八日，惠来县署火。二十五年八月二十八日，朝天千斯门内大火。二十七年十月，石门玉溪镇火，延烧百馀家。二十八年十二月初五日，庆元火，延烧五十馀家。二十九年五月，沂水县城南绸市街火，延烧数百家。十月，婺源西关外居民失火，延烧数百家。三十年十月，梧州府城外火。三十一年十一月，苍梧戎墟大火三次，共烧民房六百馀家。三十三年正月二十八日，梧州府城外火，延烧三百馀家。三十八年七月，金华府署火。四十二年十二月，青田城大火。四十四年十一月初四日，桐乡大火，燔市廛四十馀家。四十六年夏，陆川城南失火，延烧县署。四十七年六月，宁波府城火，毁鼓楼。四十八年五月庚子，庆元火，延烧百馀家。四十九年四月朔，成都大火，延烧官署民舍殆尽。五十年夏，潜江城外火。五十二年三月，江陵城隍庙火。五十五年三月，义乌县署火。五十六年十二月，南昌火，延烧千馀家。
　　嘉庆三年二月丙子，京师乾清宫火。九年七月初三日，定海城中大火，延烧二百馀家。十三年五月十二夜，济南府西门大火，延烧四百馀家。十六年三月二十九日，石门城西火。十七年春，齐东火，烧死数百人。十八年三月，贵阳城大火。二十年四月，尚山火。十二月二十日，兰州西门火药局焚轩辕城楼民舍，死者数十人。二十二年八月，黄阳火，烧民舍一百馀家。二十四年闰四月，青田火，延烧二百馀家。五月，青浦城火，延烧七十馀家。
　　道光二年六月十一日，大埔南门外火，延烧两昼夜。九年七月十三日，江山江郎山火，延烧两昼夜。十年八月，铅山石塘火，延烧五百馀家；次年又火。十六年十二月十九日，云和火，毁民舍八十馀家。十九年正月初二日，贵阳府道德桥火，延及贡院头门。三月二十日，贵阳府学大成殿灾；江陵沙市大火，燔数百家。四月，定海道头港营船火。二十二年十月初三日，丽水火，燔一百四十七家。二十五年冬，黄岩苍头街火。二十六年五月，贵阳火，烧民房八百馀家。二十九年十二月初三日，太平城隍庙火灾。
　　咸丰元年十月，太平火，燔百馀家。二年八月，通州西库火。十月，武昌县署火。十一月，汉阳火。六年十一月，枝江火，燔市廛八百馀家。七年五月，皋兰西关火，延烧市廛二百馀间。八年秋，武昌县左市火。十年二月，青浦火，丽水火。
　　同治元年冬，黄山石路桥大火。三年十月，黄岩火。五年十一月，汉口火；馀干瑞洪镇火，延烧四百馀家。六年三月，江夏火药局灾，毙者以千计。五月二十五日，汉阳鲍家巷火，燔船只，伤人口甚★。七年十月，太平县城火，燔四百馀家。九年冬，黄岩火。十一年四月，乌程火，延烧十馀里。十三年五月，武昌县小西门火。
　　光绪二年七月壬午，青浦城火，延烧三十馀家；九月庚寅又火，东码头上下岸俱■。六年十一月，武昌县北市火。二十八年二月，皋兰南街大火。二十九年十月，西宁火。三十一年七月，西宁大街火；十一月，孔子文庙灾。
　　宣统元年正月初四日，皋兰县灾，延烧官舍六十馀间。二月二十六日，兰州省城院门南街大火，延烧房屋二百零九间。
　　顺治十年二月，曹县夜间火光遍野。五月，渭南四野火灾，见持炬人三尺许，★绕火际，次日焚处拾一折简，字数行，如人书，其语曰：“土地不宁，天降凶神三位，一收牛，一收马，一收人。”十四年十月二十七日，清丰空中起火，烧民房数百间。
　　康熙十二年三月，缙云晓见黧面人从空中放火，捕之不见。五月，宁波仙镇庙井中有火光上腾。十四年八月十五日，海丰火光遍野。二十五年二月，两广总督衙门两旗竿忽白昼飞火，焚其右，焦灼过半。三十一年秋，南乐空中有火，著铁皆明，自申至亥乃止。五十年二月丙寅，东平烈风中有火光。
　　乾隆十七年四月二十九日，岐山有火光，自西而东。七月，芮城有火光如电。二十年十一月，彭泽江心洲有穴出火，投苇辄燃，久而不息。二十二年二月二日，高平有火球大如斗，其色黄红绿相间，就地行走，不知所终。二十七年九月，临县空中有火光大如斗，坠城南隅。三十三年三月，即墨日夕有火球经天。五十年冬，枣阳有火球如斗，飞半里外。
　　嘉庆九年二月十二日，滕县城东石沟见火球飞落。十二年四月，黄安有火大如球，自东而西，落于泮池。十六年夏，抚宁夜遍地起火。
　　道光三年三月，蕲州、清江水中出火。二十年五月，均州夜见火光。二十二年十一月，郧西地中出火。二十四年七月，光化遍地绿火。二十六年正月，平乡火光遍野。
　　咸丰元年八月二十八日，随州有天火自西南流东北，其光触地，有声如鼓。三年正月，通州有火如星如燐，以千百计，自西南趋东北，凡四五夜始熄。十年冬，肥城既昏，有火从地中起，如燐而火，色赤而青，作二流光，遍地皆燃。
　　同治二年九月，曲阳有火球自西南飞向东北，或散四方，或聚为一，其象无常。四年，通渭、泰安火光西现如陨星。
　　光绪元年正月十四日，灤州五圣祠突有火光，俄而火起高矗云霄，祠竟无恙。五年冬，玉田见火球飞向东北，其声如雷。二十二年四月戊子，南乐有火光径尺，明如月，自西南往东北，尾长丈许，忽炸为火星四散。二十三年五月戊午夕，南乐有火光，圆可径尺，飞向西南。二十五年十一月乙未夜，南乐有火光流空中，其明如月。二十六年七月壬戌夜，南乐有火光流空中。
　　顺治三年六月初四日，镇洋新安镇李明家地出血。初五日，俞二家地出血尤甚。五年夏，嘉定见赤气■东方。七年冬，鹤王镇乡民见血从地涌出。九年正月，东昌有赤光，声如水鸭，往东南而没。十六年，永年南关外地中涌血，嘶嘶有声。
　　康熙十四年四月，莱阳地涌血丈馀，气腥，久不敢近。五十九年七月十六日，荣成、莱阳有赤气自东而起，★如匹练，■向西北去，有声如雷。
　　雍正七年十二月二十八日夜分，福山见红光满野。
　　乾隆三十五年七月二十八日，肥城有赤光自北方起，夜半渐退；长山西北见赤气弥天，中有白气如缕间之，四更后始散。二十九日夜，荣成夜见红光烛天；东光有气如火，横蔽西北，■数十丈，中含红光，森如剑戟上射。
　　嘉庆九年正月，历城天雨血。
　　道光十一年冬，太平雨血，著人衣皆赤。十七年六月二十八日，嵊县有赤光如球，高数丈，三日乃灭。二十八年正月，松滋天雨血，以★盛之，作桃花色。
　　咸丰三年正月十四日，西乡雨血如注。五年八月，曹县东方有赤气如旗杆形。六年七月，武进地出血。
　　同治五年秋，崇阳雨血。七年正月二十日，光化雨血。
　　光绪二年二月初四日，曹县见红光自天降于八里湾水中。七年四月，襄阳雨血。

　　志十七  灾异三
　　洪范曰：“木曰曲直。”木不曲直，则为咎徵。凡恆雨、狂人、服妖、鸡祸、鼠妖、木冰、木怪、青眚、青祥，皆属之于木。
　　顺治二年二月，河源霪雨。三年二月，当涂恆雨。四月，南雄霪雨。四年四月，章丘霪雨四十馀日。六月，高邮大雨数昼夜；丘县霪雨，平地水深二尺；萧县暴雨三阅月；永安州、安邑大雨。秋，寿元霪雨四十馀日，即墨暴雨连绵，水与城齐，民舍倾颓无算。五年春，新城霪雨六十馀日，水没城及半；莒州大雨两月；武城霪雨一百日；东平大雨渰禾。五月，衡水霪雨数旬；咸阳大雨四十馀日。八月，句容大雨，屋舍倾圮无算；陵川霪雨害稼；沁水霪雨两月馀。六年五月，凤阳霪雨八昼夜；阜阳、淮河霪雨昼夜不息。秋，沁水霪雨两月馀，民舍倾倒。七年二月，全椒大雨。四月，射洪大雨三昼夜，城内水深丈许，人畜淹没殆尽。五月，平阳霪雨四十馀日。六月，桐乡霪雨。七月，解州、莱阳、万泉霪雨；安邑大雨二十馀日，倾圮民舍。八年春，嘉兴、海盐、桐乡霪雨。五月，潞安霪雨八十馀日，伤禾稼，房舍倾倒甚多。六月，江阴霪雨六昼夜，禾苗烂死；吴平大雨倾盆，一昼夜方息；当涂大雨。秋，沁水大雨，东阿霪雨，青浦大雨弥日。九年五月，阳信、霑化霪雨四十馀日，平地水深二尺；合浦大雨，城淹四尺。六月，寿阳霪雨四十馀日；襄陵霪雨两匝月，民舍漂没甚多；稷山霪雨；博兴大雨倾盆四十七昼夜。七月，济宁、东平霪雨害稼。九月，遵化州霪雨弥月。
　　十年五月，文安、大城、保定大雨如注十昼夜，平地水深二丈。六月，文登大雨三日，昌平霪雨，蓬莱霪雨四十馀日。十一年二月，兰州大雨二十馀日。六月，亳州霪雨，坏民庐舍。七月，澄迈大雨，三日方止。十二年八月，鹤★州霪雨不止，田中水深三四尺。十三年五月，常山大雨。十五年二月，济宁州霪雨伤麦，万泉霪雨伤麦。秋，垣曲霪雨，儋州霪雨七昼夜，田禾多没，城垣倾圮，兴安、白河、洵阳霪雨四十馀日；平湖大雨数昼夜，平地水深二尺许。十六年正月，震泽、嘉定霪雨六十日方霁。二月，仪徵大雨弥月，平地水深丈馀。三月，萧县霪雨二十馀昼夜。秋，铜山霪雨三月馀，禾尽烂死；宿州大雨二十馀日，田庐漂没殆尽；虹县霪雨六十馀日，平地水深丈馀，淹没田庐；梧州霪雨四十馀日；成都霪雨城圮。十七年五月，崇明大雨一昼夜；和平大雨，平地水深丈馀，漂没田庐无算。十八年六月，贵阳大雨，武宁霪雨二月未止。闰七月，孝感霪雨三日，杀麦。
　　康熙元年八月，朝城霪雨七昼夜；曲沃霪雨二十日，坏城垣庐舍无算；成安霪雨五昼夜；永年霪雨匝月；吉州大雨，坏城垣庐舍；萧州大雨弥月，城垣倾圮；解州大雨四十日；猗氏大雨二十馀日，民舍倾圮。四年春，蠡县霪雨二十馀日。六月，府谷大雨。闰六月，延安霪雨弥月，坏庐舍。七月初七日，大城霪雨五昼夜，城垣倒坏十之六七，民房坍塌不下数万间；东阳大雨，坏民舍。五年六月，福山霪雨两月，禾稼尽伤。十一月，襄垣、武乡大雨。六年六月，惠来大雨，平地水深三尺；房县霪雨伤禾。七月，温州大风雨，坏城垣庐舍；瑞安大风雨，坏城垣庐舍。七年四月，太平大雨如注。五月，太平积雨旬馀。六月，龙门大雨七日；武强霪雨；井陉大雨如注。七月，灵寿霪雨两昼夜不止；元氏大雨七昼夜，城外水高数丈；真定府、怀来大雨七昼夜；内丘霪雨，淹没民舍；房县霪雨伤禾。八年六月，嘉兴霪雨昼夜不息。九年五月，湖州霪雨连旬；德清霪雨连旬，田畴尽没。六月，东阳大雨如注。
　　十年八月，嘉兴大雨。十一年秋，宁波霪雨。十二年正月，海宁霪雨，至四月止。六月，高要霪雨四日，平地水深数尺，民舍倾圮；宿州大雨连绵两日；阳江大雨。十三年正月，桐庐霪雨，至二月方止。四月，海丰霪雨十六日，平地水深数尺。六月，开平霪雨陷民居；高明霪雨，伤损禾稼。十五年五月，海宁霪雨匝月，伤禾；大冶霪雨。十六年七月，高密霪雨二十馀日，田禾淹没。十七年正月，永年霪雨匝月。四月，平湖霪雨匝月。五月，金华霪雨伤稼。七月，太平霪雨，民舍倾圮；莱州、胶州大雨伤稼；万载霪雨数昼夜。十八年八月，曲沃霪雨二十五日，城垣庐舍倾倒无算；太平霪雨；临晋雨二十馀日，民舍尽圮；猗氏霪雨弥月不止；解州、安邑霪雨连旬；夏县霪雨月馀，城垣倾倒，民居损坏，田禾淹没；广灵霪雨匝月不止；汉中霪雨四十日，如倾盆者一昼夜，淹没民居；定远霪雨四十日；甘泉霪雨弥月；兴安大雨，田禾尽淹。十九年二月，襄垣大雨四十馀日。六月，高邮霪雨连旬，坏民舍无算。七月，龙门大雨，平地水深尺许；镇洋霪雨累月；长子大雨四十日不止，城垣倾圮；蒲县霪雨四旬，伤禾。八月，上海骤雨，城内水高五尺；咸阳大雨四十馀日。十一月，震泽霪雨三日。
　　二十年三月，处州大雨，至五月始止。四月，宁波霪雨一月。七月，阶州大雨月馀，倾倒民房千馀间。二十一年三月，平远州霪雨；绍兴霪雨九旬，禾苗尽淹。五月，金华大雨五十馀日。二十二年春，苏州霪雨十二日，杀麦；青浦霪雨伤麦；阳湖恆雨杀麦；海宁大雨，至四月始止；桐乡恆雨，至四月始止；平湖自二月至四月大雨不止；湖州恆雨；石门恆雨伤麦；天台霪雨至四月不止，二麦无收；太平霪雨，麦无收；浦江霪雨；衢州恆雨至四月，无麦；严州自春徂夏，阴雨连绵，二麦无收。五月，灵川大雨；通州霪雨，台州霪雨，麦无收。六月，兗州大雨，平地水深三尺，田庐苗稼尽淹。二十三年春，恩县霪雨；剡城霪雨，两月不止。夏，昌乐霪雨害稼。七月十三日，临县大雨，至八月初八日止，平地水溢；太平霪雨四十馀日。八月，遂安霪雨两月；隰州霪雨五十馀日，坏民舍甚多。二十四年四月，湖州大雨。六月，灵寿霪雨害稼；固安大雨，坏民舍。十月，福州大雨数昼夜。十二月，歙县霪雨四十馀日，和顺大雨连月。二十五年四月，宣平大雨五日，漂没田庐，溺者无算；丽水大雨四昼夜，漂没庐舍无算。闰四月，处州大雨，水高于城丈馀；松阳大雨四昼夜；景宁大雨三昼夜。六月，青州霪雨伤稼；寿光大雨兼旬。十一月，琼州大雨连日如注，民舍多圮。二十六年六月，新城霪雨害稼。七月，章丘霪雨四十日，民舍倾圮千馀间。二十七年五月，玉屏大雨，坏城垣。二十八年四月，惠来大雨，庐舍淹没无算。二十九年二月，开平大雨，至五月乃止。五月，湖州大雨一月，田庐俱损。七月，绍兴大雨弥月，平地水深丈许，漂没田庐人畜无算。
　　三十年六月，湖州霪雨害稼。闰七月，介休霪雨，东城圮数十丈。三十一年三月，武定大雨，平地水深丈许。秋，镇安霪雨害稼。三十二年四月，丘县霪雨四十馀日。八月，咸阳霪雨，墙垣倒者甚多。三十三年正月，海丰霪雨；咸阳大雨，水深二尺。十月，邹平霪雨害稼。三十四年四月，卢龙大雨，坏城垣百馀丈。五月，房县霪雨伤麦。六月，苏州、青浦霪雨伤稼；固安大雨，平地水深丈馀。三十五年春，长山霪雨害稼。六月，昌邑霪雨害稼；乐平大雨弥月，沁州霪雨，三月方止。八月，饶阳大雨，七日方止；定州大雨八昼夜，伤稼；静乐大雨两昼夜；铜山霪雨，坏民居。九月，武定大雨七昼夜。冬，即墨霪雨六十日。三十六年正月，香山霪雨匝月。二月，遵化州大雨如注。三十七年八月，房县霪雨伤稼。三十八年六月，南乐大风雨，拔树。七月，杭州大雨，平地水高丈馀。八月，桐乡、石门霪雨伤稼。三十九年正月，夏县大雨坏城。
　　四十年九月，高密霪雨伤稼。四十一年四月，阳江霪雨，坏民居甚多。六月，宁阳、青州霪雨。八月初八日，香山大风雨，拔树倒墙；宝鸡霪雨。四十二年五月，庆云霪雨，三旬不止。六月，东明、定州霪雨三旬不止；霑化霪雨连日，漂没民舍无算；高苑霪雨六十日；昌邑、掖县霪雨害稼；高密霪雨弥月，禾稼尽没。八月，邹平大雨害稼；齐河霪雨四十馀昼夜，民舍倾圮无算；濰县、平度霪雨害稼。四十三年六月，沂州大雨；兴安大雨，漂没田庐。四十四年五月，莱州霪雨害稼；高邮霪雨阅月；盐城霪雨越三月不止，平地水深数尺。十一月，江夏霪雨害稼。四十五年六月，东莞暴雨，平地水深五六尺，民居多圮。秋，宿州霪雨连月不止，伤稼。四十六年九月，吴川大雨四昼夜，倾圮民房无数。四十七年四月，石阡府霪雨。五月，嘉兴大雨三日，田禾尽没；海丰大雨三月，田庐悉被淹没。六月，桐乡恆雨，伤禾。七月，崇明霪雨百日；杭州暴风雨，田禾尽淹；江山大雨，坏民舍。四十八年三月，沛县大雨六十日，湖州大雨连旬，铜山霪雨凡五月，咸阳大雨至五日始止。四月，石门霪雨伤麦。六月，宿州大雨如注，田禾尽没；东平大雨，淹没田禾；汶上大雨三昼夜，田禾淹没；茌平霪雨两月，民舍倾倒无算。秋，莱阳、荣成、文登霪雨害稼。四十九年秋，青浦霪雨十八日，桐乡霪雨伤稼，东流大雨，淹没田禾。
　　五十年十二月除夕，平乐骤雨达旦。五十一年七月二十二日，灵川大雨七昼夜。九月，鹤庆、龙川霪雨。五十二年四月，灵川大雨，平地水深数尺。五月，石城霪雨三月。七月，奉议州大雨，二旬始止，官署民房悉被淹没。五十三年五月，遂安大雨连日，淹没田禾。五十四年三月，震泽霪雨二十馀日。五十五年四月，武宁霪雨匝月。五月，湖州暴雨，平地水高六七尺；桐乡霪雨，淹没田禾。秋，桐庐大雨，平地水高尺许。五十六年七月，掖县大雨，平地水深三尺；香山大风雨，坏屋舍；鸡泽霪雨四日。五十七年三月，海阳霪雨，至五月始止。五十八年六月，鸡泽霪雨四昼夜；莱州霪雨，坏民舍无算。七月，昌乐、诸城、即墨、掖县霪雨害稼，坏民舍；莱阳、文登大雨水，房舍田禾尽没。八月十九日，海阳大雨，损房舍无算。五十九年五月，龙南大雨阅月。六十年七月，高苑大雨，田禾尽淹。六十一年六月，霑化霪雨匝月。十二月，钦州大风雨，坏城垣二十馀丈。
　　雍正元年五月十九日，香山大雨，市可行舟；湖州恆雨，自秋及冬不绝。二年三月，麻城霪雨伤麦。夏，献县大雨六十馀日。三年五月，上海霪雨害稼；海丰大雨，至七月方止；东光大雨四十馀日。七月，青城霪雨两月。八月，平原霪雨凡百日。九月，顺德大雨三月。四年五月，震泽霪雨为灾；当涂、无为大雨弥月，田禾尽淹；南陵霪雨，至秋不绝。六月，濰县大风雨，坏民庐舍；庆阳大雨，平地水深四五尺。七月，阳信霪雨连旬。八月，杭州、嘉兴、湖州大雨；青浦、苏州、昆山霪雨十馀日，害稼。五年二月，吴兴霪雨，锺祥雨至四月不绝。五月，镇海霪雨弥月。六月，揭阳、饶平霪雨一月。七月，惠来大雨害稼。六安州、霍山霪雨四十馀昼夜；阳信霪雨七昼夜，民舍倾圮甚多。六年五月，平利大雨，冲塌城垣六十馀丈。七年三月，阳春大雨，坏民居。八年五月，日照霪雨四十馀日。六月，东阿、泰安、肥城大雨七昼夜，坏民田庐殆尽；昌乐、诸城、掖县、胶州、濰县、日照、莱州霪雨两月，坏庐舍无算。七月，丘县大雨伤禾。八月，嘉兴大雨，水害稼；邹平、铜陵霪雨害稼。冬，齐河大风雨，伤禾稼。九年二月，连州大风雨，拔树倒屋。六月，蒲台霪雨害稼。秋，普安州霪雨，至次年春乃霁。十年六月，宁津大雨，平地行舟。十一年三月，沔阳霪雨。六月二十八日，景宁大雨。桥梁道路冲塌甚多。十二年春，五河霪雨。十三年五月，广阳霪雨四十馀日。
　　乾隆二年八月，平阳大风雨七昼夜，田禾尽没；祁州霪雨害稼；蔚州大雨三昼夜。九月，长子大雨，禾尽没。三年秋，祁州大雨。四年五月，高要霪雨，坏民房。六月，琼州霪雨阅月；东明大雨，平地水深三尺。五年七月，绛县大雨害稼。六年五月，宁都霪雨。七年春，商南霪雨一百馀日。五月，山阳大雨，盐城霪雨害禾稼。秋，泰州霪雨，阜阳霪雨一百二十馀日。八年四月，庆阳霪雨氵夹旬。九年六月，资阳、仁寿、射洪暴雨如注，坏民房。七月，遂安霪雨六昼夜。
　　十年四月十六日，安远骤雨，平地水高一丈馀，冲倒民房七百馀间。十一年五月，平度大雨，漂没田禾；胶州霪雨害稼。六月，文登大雨伤禾；寿光、诸城霪雨阅月，田禾尽没。十一月，高密霪雨两月。十二年六月，福山、栖霞、文登霪雨匝月。七月，海丰大风雨，坏城垣数十丈；平阴、荣成大风雨，晚禾尽没。十二年四月初五日，清河大风雨，民舍倾圮无数。五月，泰州、通州大风雨，拔木坏屋。十四年秋，清河霪雨两月。十五年五月，高密霪雨害稼。六月，麻城大雨连旬，冲塌民房。十六年秋，平度州大雨两月，福山、栖霞、荣成霪雨害稼。十七年八月，海丰大雨，淹没田禾。十八年，高平自七月至十月霪雨；诸城大风雨，损禾。九月，解州阴雨连旬。十九年八月，石门大雨淹禾稼；桐乡大雨数昼夜，淹禾稼；嘉兴大风雨一昼夜，伤稼；日照霪雨。
　　二十年二月至四月，苏州霪雨，麦苗腐。三月，蕲州大风雨，坏民居三百馀家；荆门州霪雨两月不绝。五月，澄海狂风骤雨，冲倒城垣五十七丈，民房三百馀间。六月，苏州大雨伤稼，高邮霪雨四十馀日。七月，赣榆大风雨害稼，石门、桐乡霪雨害稼。八月，东明大风雨拔木，田禾尽淹；沂州恆雨。十月，潮州霪雨损麦。二十一年五月，介休霪雨，淹田禾六十馀顷。七月，曲沃霪雨数十日，庐舍多坏；芮城霪雨四旬，房舍多圮；和顺霪雨二十馀日，害稼。八月，庆阳霪雨。二十二年夏，惠来霪雨连绵。七月，介休霪雨，淹田禾八十馀顷，庐舍冲塌大半。二十三年六月，介休大雨三日，淹没田禾；陵川霪雨连月不止，房舍多圮。秋，长子大雨伤禾。二十四年四月，潮阳霪雨。六月二十九日，即墨大风雨一昼夜，大木尽拔，田禾淹没。七月，潞安大雨两月。二十五年五月，泰州连雨四十日。二十六年六月，鸡泽霪雨。秋，垣曲霪雨四昼夜不止，城垣尽圮。二十七年四月，永年霪雨匝月始霁。七月，苏州大风雨，积水经月，田禾尽没；海盐大雨坏民居；嘉善大雨，风拔木坏屋；桐乡暴雨十馀日。二十八年七月，来凤霪雨三昼夜，怀集多雨。二十九年八月，通渭雨经旬。
　　三十一年六月，即墨大雨三日，西南城垣颓。七月，临邑霪雨三昼夜，平地水深数尺，坏民舍无算；黄岩大雨如注，平地水深丈馀，溺死无算。三十二年，南丰自正月雨至七月不绝。三十三年八月，永昌霪雨五十馀日。三十四年夏，湖州霪雨连旬。七月，仁和、海宁大风雨，淹没田禾。三十五年八月，寿光大风雨害稼。三十六年五月，曲阜大雨，沂水霪雨。七月，长子大雨伤禾。三十七年八月，嘉兴、石门、桐乡大雨，自辰至午，水高丈馀。三十八年七月二十九日，蓟州大风雨，拔木，熟禾尽损。三十九年六月，云和大雨，二昼夜不息。七月，桐乡大风雨，坏庐舍无算。
　　四十二年四月，山阳大风雨，拔木；代州大雨六日，水深数尺。四十四年春，江陵霪雨弥月。四十五年六月，常山大雨，民房多圮。四十六年正月，文登大风雨，伤稼。六月，济南雨，水害稼；临邑霪雨连月。四十七年八月，东昌、文登大雨，水坏民庐舍。四十八年秋，绥德州霪雨。
　　五十二年三月，山阳大雨倾盆，水高丈馀，漂没人畜无算。五十三年秋，文登、荣成霪雨害稼。五十四年七月，潼关霪雨连旬，民居倾圮。五十五年四月，通州大雨，麦尽损。五月，莘县霪雨，两月始止。七月，济南、临邑、东昌大雨，平地水深数尺，禾尽淹。五十六年五月，保康大雨，水冲没田庐，溺人无算；嘉兴霪雨两月。五十七年六月，房县霪雨，至九月始止。五十八年八月，文登大雨。五十九年七月，青浦大雨十昼夜；嘉兴大风雨，坏民舍；昌黎、新乐霪雨害稼。六十年五月二十一日，江山大雨一昼夜，坏庐舍，淹毙人畜。六月，石门霪雨。
　　嘉庆元年六月，滕县大雨如注七昼夜。二年六月，武进大风雨，拔木坏屋。七月，宁都霪雨，坏民居。四年二月，监利大雨如注，平地水深尺许。七月，文登大风雨，伤稼。五年六月，金华大雨三日，伤稼。六年六月，邢台、怀来、宁津大雨数昼夜，坏庐舍；清苑、新乐霪雨四十馀日。七年四月，义乌霪雨，禾尽淹没。九年三月，桐乡恆雨，伤麦。五月，嘉兴、苏州霪雨，伤稼。十年三月，嘉兴、石门恆雨，伤麦。六月，黄岩大风雨，损稼。十一年夏，乐亭霪雨四十馀日。十三年五月，嘉兴、石门大风雨，害稼。闰五月，新城大雨水，湖州霪雨。秋，汉阳霪雨弥月。十五年夏，临邑霪雨四十馀日。十六年三月，永嘉霪雨匝月。七月，栖霞霪雨四十馀日。九月，荣成霪雨害稼。十七年春，嘉兴、石门、桐乡霪雨伤麦。十八年秋，东阿、曹县霪雨四十馀日，田禾尽伤。十九年秋，汉阳霪雨伤稼。二十一年夏，滕县大雨，平地水深数尺。二十三年五月二十日夜，济南大雨水，坏城垣庐舍，民多溺死。六月，文登大雨，平地水深数尺，民多溺死。八月十三日，永嘉大雨如注十昼夜，平地水深数尺。二十四年六月，文登大风雨，害稼。二十五年七月，新城大雨九日，平地水深丈馀；宣平霪雨，坏田禾。
　　道光元年七月，泾州霪雨，冲没桥梁田庐人畜。八月，临邑霪雨连旬。二年五月，莘县霪雨伤稼。八月，章丘、东阿霪雨四十馀日，坏田庐禾稼。三年三月，湖州霪雨，至五月不止；昌平霪雨伤麦；内丘大雨，三旬始止。四月，嵊县霪雨，至九月始止。五月，金华、永嘉霪雨害稼；礼县暴雨，漂没民舍。七月，青浦霪雨两月；泰州大雨，平地水深数尺，禾稼尽淹。四年二月，德州霪雨。五年八月，贵阳大雨，二十日始止。六年六月，宜昌大雨连绵，十日不止，损田禾。七年夏，恩施霪雨伤稼。八年七月，武城霪雨。十年五月，通山，崇阳霪雨连旬，漂没田庐甚多。六月，恩施霪雨伤稼。八月，宣平大雨如注，民舍尽漂没。十一年五月，永嘉大雨水，歉收；江夏霪雨弥月。六月，宜城、穀城霪雨二十馀日，伤稼。七月，菏泽、滕县霪雨百馀日，平地水深数尺；曹县大雨，水深二尺。十二年，光化霪雨，自六月至八月，禾苗尽伤；宜城大雨，昼夜不绝；定远、保康霪雨两月。七月，郧阳大雨七昼夜，坏官署民房大半。冬，房县霪雨害稼。十三年夏，湖州霪雨害稼。十四年四月，咸宁大风雨，拔木坏房。七月，丽水大风雨，平地水深数尺。十五年夏，即墨霪雨伤稼，文登、荣成大雨六十馀日。八月，宜城霪雨伤稼。十七年五月，崇阳、宜城霪雨害稼。十八年六月，益都、临淄大雨水。十九年春，栖霞霪雨，南乐大雨。四月，招远大雨十馀日；荣成大雨，至七月不止。九月，武进恆雨伤稼。二十年五月，邢台大雨，平地水深三尺。六月，平谷霪雨匝月不止。二十一年二月，武进恆雨伤麦。二十二年七月，丽水大雨，漂没田庐。冬至夜，滕县大雨如注。二十三年五月，平度霪雨伤田禾。二十四年七月初九日，嵊县大风雨，溺死男妇七十馀人。冬，松阳大雨连旬，坏田舍无数。二十五年春，枣阳霪雨八十馀日。六月，滕县大雨，平地水深数尺，人多溺死。二十六年五月，东平大雨害稼。六月，乐平霪雨。二十八年，潜江自二月至七月雨不止。六月，光化大雨，平地水深数尺，三月始退，溺毙人无算；保康霪雨两月，坏田庐无算。七月十四日，永嘉大风雨，坏孔子庙及县署。十九日，景宁大风雨三昼夜，坏田庐无算。二十九年六月，乐亭大雨伤禾稼。七月，青浦霪雨五十日，湖州霪雨伤禾。三十年五月二十五日，两当暴雨，漂没人畜。
　　咸丰元年六月，礼县霪雨四十馀日，伤禾。二年，青县大雨伤禾。三年四月，静海霪雨害稼。六月，永嘉、青田、景宁霪雨十昼夜；保康大雨十六日，漂没田舍甚多；房县霪雨七昼夜不止，坏田舍无算。七月，宜城大雨匝月，坏城垣一百五丈；远州霪雨害稼。四年夏，湖州霪雨。五年七月初十日，景宁大雨如注，田庐尽坏。六年六月，昌平大雨伤稼。七年春，崇阳霪雨。八年四月，海囗县大雨损禾苗。九年五月，苏州大雨伤禾。十年二月，苏州霪雨阅月。六月，宁津、东光大雨伤稼。十一年十一月，罗田大雨伤禾。
　　同治元年七月，蓬莱、黄县、福山、招远、莱阳、宁海大雨连绵，禾稼尽淹。二年春，应城霪雨伤麦。五月，青县大雨伤禾。三年六月初十日，定海暴风疾雨，坏各埠船，溺死兵民无数。四年六月至七月，莱阳大雨，平地水深七八尺，禾稼淹没，房舍倾圮无算。五年秋，鱼台霪雨，水深数尺，伤禾稼。六年八月，郧阳霪雨三昼夜，坏官署民房甚多。七年五月，皋兰、金县大雨，至七月乃止。秋，景宁大雨，倾没田庐无算。八年春，江夏霪雨损麦。四月，嵊县大雨，坏田庐。九年六月，潜江霪雨伤稼。十年七月，东光、新乐、曲阳霪雨十馀日。十一年五月，东平霪雨害稼。十一月，青县大雨害稼。十二年七月，太平大风雨，坏城垣数十丈，民房数百间。八月，化平霪雨不止，坏民舍。
　　光绪元年六月，日照大风雨，平地水深数尺。二年六月初八日，黄岩大风雨，拔木坏屋，田禾淹没殆尽。三年六月，高陵大雨如注，平地水深三尺，田禾尽没。四年九月，东平大雨伤禾稼。五年五月，登州各属大雨四十馀日。六月二十一日，永嘉大风雨，坏官民居。八月，莘县霪雨十日方止。六年三月，福山大雨。七年秋，灤州霪雨连旬。八年秋，宜城霪雨伤禾稼。冬，均州霪雨弥月。九年六月，化平大雨，水深四五尺，伤禾稼。十年八月，太平大雨，冲没庐舍。十二年七月十四日，太平大风雨，二十日始止。十三年闰四月，德安大雨三日，水高五六尺。十五年七月二十六日夜，德安大雨如注，城崩百四十馀丈，淹毙男妇七十馀人。十六年六月，山丹骤雨坏城郭。二十二年春，宁津大雨坏民居。二十五年七月，秦安大雨连旬。二十七年七月，山丹大雨，平地水深数尺。
　　雍正三年七月，灵川五都廖家塘有村民同★入山砍竹不归，一百四十馀日始抵家，所言多不经。
　　道光十七年，崇阳乡民好服尖头帽鞋，站步不稳，识者谓之服妖。
　　顺治二年十二月，上海小南门姜姓家鸡翼下各生一爪。三年八月，揭阳牝鸡鸣数日乃已。四年四月，淄川民间讹言鸡两翅生骨，食之杀人，验之果然。五月，忠州民家杀鸡，腹内有一婴兒；汉阳鸡翅生爪。五年，崇明民家鸡翼中生爪；巫山民间鸡翅端皆生一爪如距；杭州民家鸡生四足；湖州民家鸡生四翼，能飞。十一年，合肥郑家庄产一鸡，三嘴、三眼、三翼、三足，色黄，比三日死。十六年，崇明民家雄鸡生二卵。十八年，镇泽民家雄鸡生卵。
　　康熙十一年，广平民家抱一雏鸡，四足四翼。十二年，平湖民家鸡生四足四翼。二十二年，迎春乡民间雌鸡化为雄。二十三年，麻城民田姓家鸡生一卵，膜内皆有纹，其色硃；后七日又生一卵，有图；又数日，毛成五色，飞去。
　　雍正二年，麻城鸡翅遍生人指。五年，通州雌鸡化为雄。
　　乾隆三十九年冬，庆元雄鸡自断其尾。六十年，贵阳民家雄鸡生二卵，色赤甚鲜。
　　嘉庆十一年，乐清民家鸡生四足。十七年，宜昌民间鸡生四足，后二足微短，行不著地；又有三足者，其一生于尾下，如鼎足然。
  </div>
  <div class="pagination">
   <a href="清史稿_page49.html">
    上一页
   </a>
   <span>
    ...
   </span>
   <a href="清史稿_page45.html">
    45
   </a>
   <a href="清史稿_page46.html">
    46
   </a>
   <a href="清史稿_page47.html">
    47
   </a>
   <a href="清史稿_page48.html">
    48
   </a>
   <a href="清史稿_page49.html">
    49
   </a>
   <span class="current-page">
    50
   </span>
   <a href="清史稿_page51.html">
    51
   </a>
   <a href="清史稿_page52.html">
    52
   </a>
   <a href="清史稿_page53.html">
    53
   </a>
   <a href="清史稿_page54.html">
    54
   </a>
   <a href="清史稿_page55.html">
    55
   </a>
   <span>
    ...
   </span>
   <a href="清史稿_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
