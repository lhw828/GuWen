<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 145 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 145 页/共 204 页</h1>
    <div class="content">〔二〕索隐彀音古反。彀谓能射也。
〔三〕索隐委谓弃之，恣其杀略也。
〔四〕集解襜，都甘反。褴，路谈反。徐广曰：「一作『临』。」骃又案：如淳曰「胡名也，在代北」。索隐上音都甘反，下音路郯反。如淳云「胡名也」。
赵悼襄王元年，廉颇既亡入魏，赵使李牧攻燕，拔武遂、方城。居二年，庞暖破燕军，〔一〕杀剧辛。〔二〕后七年，秦破杀赵将扈辄〔三〕于武遂，〔四〕斩首十万。赵乃以李牧为大将军，击秦军于宜安，〔五〕大破秦军，走秦将桓齮。〔六〕封李牧为武安君。居三年，秦攻番吾，〔七〕李牧击破秦军，南距韩、魏。
〔一〕索隐按：暖即冯暖也。庞音皮江反。暖音况远反，亦音喧。
〔二〕索隐本赵人，仕燕者。
〔三〕索隐扈，氏；辄，名。汉张耳时别有扈辄。
〔四〕索隐按：刘氏云「武遂本韩地，在赵西，恐非地理志河闲武遂也」。
〔五〕正义在桓州槁城县西南二十里。
〔六〕索隐音蚁。
〔七〕索隐县名。地理志在常山。音婆，又音盘。正义在相州房山县东二十里也。
赵王迁七年，秦使王翦攻赵，赵使李牧、司马尚御之。秦多与赵王宠臣郭开金，为反闲，言李牧、司马尚欲反。赵王乃使赵葱及齐将颜聚代李牧。李牧不受命，赵使人微捕得李牧，斩之。废司马尚。后三月，王翦因急击赵，大破杀赵葱，虏赵王迁及其将颜聚，遂灭赵。
太史公曰：知死必勇，非死者难也，处死者难。方蔺相如引璧睨柱，及叱秦王左右，势不过诛，然士或怯懦〔一〕而不敢发。相如一奋其气，威信敌国，〔二〕退而让颇，名重太山，其处智勇，可谓兼之矣！
〔一〕集解徐广曰：「一作『掘懦』。」
〔二〕索隐信音伸。
【索隐述赞】清飙凛凛，壮气熊熊。各竭诚义，递为雌雄。和璧聘返，渑池好通。负荆知惧，屈节推工。安边定策，颇、牧之功。
史记卷八十二
田单列传第二十二
田单者，〔一〕齐诸田疏属也。愍王时，单为临菑市掾，不见知。及燕使乐毅伐破齐，齐愍王出奔，已而保莒城。燕师长驱平齐，而田单走安平，〔二〕令其宗人尽断其车轴末〔三〕而傅铁笼。〔四〕已而燕军攻安平，城坏，齐人走，争涂，以折车败，〔五〕为燕所虏，唯田单宗人以铁笼故得脱，东保即墨。燕既尽降齐城，唯独莒、即墨不下。燕军闻齐王在莒，并兵攻之。淖齿〔六〕既杀愍王于莒，因坚守，距燕军，数年不下。燕引兵东围即墨，即墨大夫出与战，败死。城中相与推田单，曰：「安平之战，田单宗人以铁笼得全，习兵。」立以为将军，以即墨距燕。
〔一〕索隐单音丹。
〔二〕集解徐广曰：「今之东安平也，在青州临菑县东十九里。古纪之酅邑，齐改为安平，秦灭齐，改为东安平县，属齐郡，以定州有安平，故加『东』字。」索隐按：地理志东安平属淄川国也。
〔三〕索隐断音都缓反。断其轴，恐长相拨也。以铁裹轴头，坚而易进也。
〔四〕集解徐广曰：「傅音附。」索隐傅音附。按：截其轴与毂齐，以铁鍱附轴末，施辖于铁中以制毂也。又方言曰「车，齐谓之笼」。郭璞云「车轴也」。
〔五〕集解徐广曰：「，车轴头也。音卫。」
〔六〕集解徐广曰：「多作『悼齿』也。」
顷之，燕昭王卒，惠王立，与乐毅有隙。田单闻之，乃纵反闲于燕，宣言曰：「齐王已死，城之不拔者二耳。乐毅畏诛而不敢归，以伐齐为名，实欲连兵南面而王齐。齐人未附，故且缓攻即墨以待其事。齐人所惧，唯恐他将之来，即墨残矣。」燕王以为然，使骑劫代乐毅。
乐毅因归赵，燕人士卒忿。而田单乃令城中人食必祭其先祖于庭，飞鸟悉翔舞城中下食。燕人怪之。田单因宣言曰：「神来下教我。」乃令城中人曰：「当有神人为我师。」有一卒曰：「臣可以为师乎？」因反走。田单乃起，引还，东乡坐，师事之。卒曰：「臣欺君，诚无能也。」田单曰：「子勿言也！」因师之。每出约束，必称神师。乃宣言曰：「吾唯惧燕军之劓所得齐卒，置之前行，〔一〕与我战，即墨败矣。」燕人闻之，如其言。城中人见齐诸降者尽劓，皆怒，坚守，唯恐见得。单又纵反闲曰：「吾惧燕人掘吾城外冢墓，僇先人，可为寒心。」燕军尽掘垄墓，烧死人。即墨人从城上望见，皆涕泣，俱欲出战，怒自十倍。
〔一〕正义胡郎反。
田单知士卒之可用，乃身操版插，〔一〕与士卒分功，妻妾编于行伍之闲，尽散饮食飨士。令甲卒皆伏，使老弱女子乘城，遣使约降于燕，燕军皆呼万岁。田单又收民金，得千溢，令即墨富豪遗燕将，曰：「即墨即降，愿无虏掠吾族家妻妾，令安堵。」燕将大喜，许之。燕军由此益懈。
〔一〕索隐操音七高反。插音初洽反。正义古之军行，常负版插也。
田单乃收城中得千余牛，为绛缯衣，画以五彩龙文，束兵刃于其角，而灌脂束苇于尾，烧其端。凿城数十穴，夜纵牛，壮士五千人随其后。牛尾热，怒而奔燕军，燕军夜大惊。牛尾炬火光明炫耀，燕军视之皆龙文，所触尽死伤。五千人因衔枚击之，而城中鼓噪从之，老弱皆击铜器为声，声动天地。燕军大骇，败走。齐人遂夷杀其将骑劫。燕军扰乱奔走，齐人追亡逐北，所过城邑皆畔燕而归田单，兵日益多，乘胜，燕日败亡，卒至河上，〔一〕而齐七十余城皆复为齐。乃迎襄王于莒，入临菑而听政。
〔一〕索隐河上即齐之北界，近河东，齐之旧地。
襄王封田单，号曰安平君。〔一〕
〔一〕索隐以单初起安平，故以为号。
太史公曰：兵以正合，以奇胜。〔一〕善之者，〔二〕出奇无穷。〔三〕奇正还相生，〔四〕如环之无端。〔五〕夫始如处女，〔六〕适人开户；〔七〕后如脱兔，适不及距：〔八〕其田单之谓邪！
〔一〕集解魏武帝曰：「先出合战为正，后出为奇也。正者当敌，奇兵击不备。」索隐按：奇谓权诈也。注引魏武，盖亦军令也。
〔二〕索隐兵不厌诈，故云「善之」。
〔三〕索隐谓权变多也。
〔四〕正义犹当合也。言正兵当阵，张左右翼掩其不备，则奇正合败敌也。
〔五〕索隐言用兵之术，或用正法，或用奇计，使前敌不可测量，如寻环中不知端际也。
〔六〕索隐言兵之始，如处女之软弱也。
〔七〕集解徐广曰：「适音敌。」索隐适音敌。若我如处女之弱，则敌人轻侮，开户不为备也。正义敌人谓燕军也。言燕军被田单反闲，易将及劓卒烧垄墓，而令齐卒甚怒，是敌人为单开门户也。
〔八〕集解魏武帝曰：「如女示弱，脱兔往疾也。」索隐言克敌之后，卷甲而趋，如兔之得脱而走疾也。敌不及距者，若脱兔忽过，而敌忘其所距也。
初，淖齿之杀愍王也，莒人求愍王子法章，得之太史嬓之家〔一〕，为人灌园。嬓女怜而善遇之。后法章私以情告女，女遂与通。及莒人共立法章为齐王，以莒距燕，而太史氏女遂为后，所谓「君王后」也。
〔一〕正义嬓音皎。
燕之初入齐，闻画邑人王蠋贤，〔一〕令军中曰「环画邑三十里无入」，以王蠋之故。已而使人谓蠋曰：「齐人多高子之义，吾以子为将，封子万家。」蠋固谢。燕人曰：「子不听，吾引三军而屠画邑。」王蠋曰：「忠臣不事二君，贞女不更二夫。齐王不听吾谏，故退而耕于野。国既破亡，吾不能存；今又劫之以兵为君将，是助桀为暴也。与其生而无义，固不如烹！」遂经其颈〔二〕于树枝，自奋绝脰而死。〔三〕齐亡大夫闻之，曰：「王蠋，布衣也，义不北面于燕，况在位食禄者乎！」乃相聚如莒，求诸子，立为襄王。
〔一〕集解刘熙曰：「齐西南近邑。画音获。」索隐画，一音获，又音胡卦反。刘熙云：「齐西南近邑。」蠋音触，又音歜。正义括地志云：「戟里城在临淄西北三十里，春秋时棘邑，又云澅邑。」蠋所居即此邑，因澅水为名也。
〔二〕索隐按：经犹系也。
〔三〕索隐何休云：「脰，颈，齐语也。音豆。」
【索隐述赞】军法以正，实尚奇兵。断轴自免，反闲先行。群鸟或众，五牛扬旌。卒破骑劫，皆复齐城。襄王嗣位，乃封安平。
史记卷八十三
鲁仲连邹阳列传第二十三
鲁仲连者，齐人也。好奇伟俶傥之画策，〔一〕而不肯仕宦任职，好持高节。游于赵。
〔一〕索隐按：广雅云「俶傥，卓异也」。正义俶，天历反。鲁仲连子云：「齐辩士田巴，服狙丘，议稷下，毁五帝，罪三王，服五伯，离坚白，合同异，一日服千人。有徐劫者，其弟子曰鲁仲连，年十二，号『千里驹』，往请田巴曰：『臣闻堂上不奋，郊草不芸，白刃交前，不救流矢，急不暇缓也。今楚军南阳，赵伐高唐，燕人十万，聊城不去，国亡在旦夕，先生柰之何？若不能者，先生之言有似枭鸣，出城而人恶之，愿先生勿复言。』田巴曰：『谨闻命矣。』巴谓徐劫曰：『先生乃飞兔也，岂直千里驹！』巴终身不谈。」
赵孝成王时，而秦王使白起破赵长平之军前后四十余万，秦兵遂东围邯郸。赵王恐，诸侯之救兵莫敢击秦军。魏安厘王使将军晋鄙救赵，畏秦，止于荡阴不进。〔一〕魏王使客将军新垣衍〔二〕闲入邯郸，因平原君谓赵王曰：「秦所为急围赵者，前与齐愍王争强为帝，已而复归帝；今齐（愍王）已益弱，方今唯秦雄天下，此非必贪邯郸，其意欲复求为帝。赵诚发使尊秦昭王为帝，秦必喜，罢兵去。」平原君犹预未有所决。
〔一〕集解地理志河内有荡阴县。正义荡，天郎反，相州县。
〔二〕索隐新垣，姓；衍，名也。为梁将。故汉有新垣平。
此时鲁仲连适游赵，会秦围赵，闻魏将欲令赵尊秦为帝，乃见平原君曰：「事将柰何？」平原君曰：「胜也何敢言事！前亡四十万之众于外，今又内围邯郸而不能去。魏王使客将军新垣衍令赵帝秦〔一〕，今其人在是。胜也何敢言事！」鲁仲连曰：「吾始以君为天下之贤公子也，吾乃今然后知君非天下之贤公子也。梁客新垣衍安在？吾请为君责而归之。」平原君曰：「胜请为绍介〔二〕而见之于先生。」平原君遂见新垣衍曰：「东国有鲁仲连先生者，今其人在此，胜请为绍介，交之于将军。」新垣衍曰：「吾闻鲁仲连先生，齐国之高士也。衍人臣也，使事有职，吾不愿见鲁仲连先生。」平原君曰：「胜既已泄之矣。」新垣衍许诺。
〔一〕索隐新垣衍欲令赵尊秦为帝也。
〔二〕集解郭璞曰：「绍介，相佑助者。」索隐按：绍介犹媒介也。且礼，宾至必因介以传辞。绍者，继也。介不一人，故礼云「介绍而传命」是也。
鲁连见新垣衍而无言。新垣衍曰：「吾视居此围城之中者，皆有求于平原君者也；今吾观先生之玉貌，非有求于平原君者也，曷为久居此围城之中而不去？」鲁仲连曰：「世以鲍焦为无从颂而死者，皆非也。〔一〕众人不知，则为一身。〔二〕彼秦者，弃礼义而上首功之国也，〔三〕权使其士，虏使其民。〔四〕彼即肆然而为帝，〔五〕过〔六〕而为政于天下，〔七〕则连有蹈东海而死耳，吾不忍为之民也。〔八〕所为见将军者，欲以助赵也。」
〔一〕集解鲍焦，周之介士也。见庄子。索隐从颂者，从容也。世人见鲍焦之死，皆以为不能自宽容而取死，此言非也。正义韩诗外传云：「姓鲍，名焦，周时隐者也。饰行非世，廉洁而守，荷担采樵，拾橡充食，故无子胤，不臣天子，不友诸侯。子贡遇之，谓之曰：『吾闻非其政者不履其地，污其君者不受其利。今子履其地，食其利，其可乎？』鲍焦曰：『吾闻廉士重进而轻退，贤人易愧而轻死。』遂抱木立枯焉。」按：鲁仲连留赵不去者，非为一身。
〔二〕索隐言众人不识鲍焦之意，焦以耻居浊世而避之，非是自为一身而忧死。事见庄子也。
〔三〕集解谯周曰：「秦用卫鞅计，制爵二十等，以战获首级者计而受爵。是以秦人每战胜，老弱妇人皆死，计功赏至万数。天下谓之『上首功之国』，皆以恶之也。」索隐秦法，斩首多为上功。谓斩一人首赐爵一级，故谓秦为「首功之国」也。
〔四〕索隐言秦人以权诈使其战士，以奴虏使其人。言无恩以恤下。
〔五〕索隐肆然犹肆志也。
〔六〕正义至「过」字为绝句。肆然其志意也。言秦得肆志为帝，恐有烹醢纳筦，遍行天子之礼。过，失也。
〔七〕索隐谓以过恶而为政也。
〔八〕正义若赵、魏帝秦，得行政教于天下，鲁连蹈东海而溺死，不忍为秦百姓。
新垣衍曰：「先生助之将柰何？」鲁连曰：「吾将使梁及燕助之，齐、楚则固助之矣。」新垣衍曰：「燕则吾请以从矣；若乃梁者，则吾乃梁人也，先生恶能使梁助之？」鲁连曰：「梁未睹秦称帝之害故耳。使梁睹秦称帝之害，则必助赵矣。」
新垣衍曰：「秦称帝之害何如？」鲁连曰：「昔者齐威王尝为仁义矣，率天下诸侯而朝周。周贫且微，诸侯莫朝，而齐独朝之。居岁余，周烈王崩，〔一〕齐后往，周怒，赴于齐〔二〕曰：『天崩地坼，天子下席。〔三〕东藩之臣因齐后至，则斮。』〔四〕齐威王勃然怒曰：『叱嗟，而母婢也！』〔五〕卒为天下笑。故生则朝周，死则叱之，诚不忍其求也。彼天子固然，其无足怪。」
〔一〕集解徐广曰：「烈王十年崩，威王之七年。」正义周本纪及年表云烈王七年崩，齐威王十年也，与徐不同。
〔二〕正义郑玄云：「赴，告也。」今文「赴」作「讣」。
〔三〕索隐按：谓烈王太子安王骄也。下席，言其寝苫居庐。
〔四〕集解公羊传曰：「欺三军者其法斮。」何休曰：「斮，斩也。」
〔五〕正义骂烈王后也。
新垣衍曰：「先生独不见夫仆乎？十人而从一人者，宁力不胜而智不若邪？畏之也。」〔一〕鲁仲连曰：「呜呼！梁之比于秦若仆邪？」新垣衍曰：「然。」鲁仲连曰：「吾将使秦王烹醢梁王。」新垣衍怏然不悦，曰：〔二〕「噫嘻，〔三〕亦太甚矣先生之言也！先生又恶能使秦王烹醢梁王？」鲁仲鲁曰：「固也，吾将言之。昔者九侯、鄂侯、〔四〕文王，纣之三公也。九侯有子而好，献之于纣，纣以为恶，醢九侯。鄂侯争之强，辩之疾，故脯鄂侯。文王闻之，喟然而叹，故拘之牖里之库百日，〔五〕欲令之死。曷为与人俱称王，卒就脯醢之地？齐愍王之鲁，夷维子〔六〕为执策而从，谓鲁人曰：『子将何以待吾君？』鲁人曰：『吾将以十太牢待子之君。』夷维子曰：『子安取礼而来〔待〕吾君？彼吾君者，天子也。天子巡狩，诸侯辟舍，〔七〕纳筦钥，〔八〕摄衽抱机，〔九〕视膳于堂下，天子已食，乃退而听朝也。』鲁人投其钥，不果纳。〔一０〕不得入于鲁，将之薛，〔一一〕假途于邹。当是时，邹君死，愍王欲入吊，夷维子谓邹之孤曰：『天子吊，主人必将倍殡棺，设北面于南方，然后天子南面吊也。』〔一二〕邹之群臣曰：『必若此，吾将伏剑而死。』固不敢入于邹。邹、鲁之臣，生则不得事养，死则不得赙襚，〔一三〕然且欲行天子之礼于邹、鲁，邹、鲁之臣不果纳。〔一四〕今秦万乘之国也，梁亦万乘之国也。俱据万乘之国，各有称王之名，睹其一战而胜，欲从而帝之，是使三晋之大臣不如邹、鲁之仆妾也。且秦无已而帝，则且变易诸侯之大臣。彼将夺其所不肖而与其所贤，夺其所憎而与其所爱。彼又将使其子女谗妾为诸侯妃姬。处梁之宫。梁王安得晏然而已乎？而将军又何以得故宠乎？」
〔一〕索隐言仆夫十人而从一人者，宁是力不胜，亦非智不如，正是畏惧其主耳。
〔二〕正义怏，于尚反。
〔三〕索隐上音依。噫者，不平之声。下音僖。嘻者，惊恨之声。
〔四〕集解徐广曰：「邺县有九侯城。九，一作『鬼』。鄂，一作『邢』。」正义九侯城在相州滏阳县西南五十里。
〔五〕正义相州荡阴县北九里有羑城。
〔六〕索隐按：维，东莱之邑，其居夷也，号夷维子。故晏子为莱之夷维人是也。正义密州高密县，古夷安城。应劭云「故莱夷维邑也」。盖因邑为姓。子者，男子之美号。又云子，爵也。
〔七〕索隐辟音避。避正寝。案：礼「天子适诸侯，必舍（于）〔
其〕祖庙」。
〔八〕索隐音管药。
〔九〕索隐音纪。正义衽音而甚反。
〔一０〕索隐谓阖内门不入齐君。正义钥即钥匙也。投钥匙于地。
〔一一〕正义薛侯故城在徐州滕县界也。
〔一二〕索隐倍音佩。谓主人不在殡东，将背其殡棺立西阶上，北面哭，是背也。天子乃于阼阶上，南面而吊之也。
〔一三〕正义衣服曰襚，货财曰赙，皆助生送死之礼。
〔一四〕索隐谓时君弱臣强，故邹、鲁君生时臣并不得尽事养，死亦不得行赙襚之礼。然齐欲行天子礼于邹、鲁，邹、鲁之臣皆不果纳之，是犹秉礼而存大体。
于是新垣衍起，再拜谢曰：「始以先生为庸人，吾乃今日知先生为天下之士也。吾请出，不敢复言帝秦。」秦将闻之，为却军五十里。适会魏公子无忌夺晋鄙军以救赵，击秦军，秦军遂引而去。
于是平原君欲封鲁连，鲁连辞让（使）者三，终不肯受。平原君乃置酒，酒酣起前，以千金为鲁连寿。鲁连笑曰：「所贵于天下之士者，为人排患释难解纷乱而无取也。即有取者，是商贾之事也，而连不忍为也。」遂辞平原君而去，终身不复见。
其后二十余年，燕将攻下聊城，〔一〕聊城人或谗之燕，燕将惧诛，因保守聊城，不敢归。齐田单攻聊城〔二〕岁余，士卒多死而聊城不下。鲁连乃为书，约之矢以射城中，遗燕将。书曰：
〔一〕正义今博州县也。
〔二〕集解徐广曰：「案年表，田单攻聊城在长平后十余年也。」索隐按：徐广据年表，以为田单攻聊城在长平后十余年耳，言「三十余年」，误也。
吾闻之，智者不倍时而弃利，勇士不却死而灭名，〔一〕忠臣不先身而后君。今公行一朝之忿，不顾燕王之无臣，非忠也；杀身亡聊城，而威不信于齐，非勇也；功败名灭，后世无称焉，非智也。三者世主不臣，说士不载，故智者不再计，勇士不怯死。今死生荣辱，贵贱尊卑，此时不再至，愿公详计而无与俗同。
〔一〕索隐却死犹避死也。
且楚攻齐之南阳，〔一〕魏攻平陆，〔二〕而齐无南面之心，以为亡南阳之害小，不如得济北之利大，〔三〕故定计审处之。今秦人下兵，魏不敢东面；衡秦之势成，〔四〕楚国之形危；齐弃南阳，〔五〕断右壤，〔六〕定济北，〔七〕计犹且为之也。且夫齐之必决于聊城，公勿再计。今楚魏交退于齐，而燕救不至。〔八〕以全齐之兵，无天下之规，与聊城共据期年之敝，则臣见公之不能得也。且燕国大乱，君臣失计，上下迷惑，栗腹以十万之众五折于外，〔九〕以万乘之国被围于赵，壤削主困，为天下僇笑。国敝而祸多，民无所归心。今公又以敝聊之民距全齐之兵，是墨翟之守也。〔一０〕食人炊骨，士无反外之心，是孙膑之兵也。〔一一〕能见于天下。虽然，为公计者，不如全车甲以报于燕。车甲全而归燕，燕王必喜；身全而归于国，士民如见父母，交游攘臂而议于世，功业可明。上辅孤主以制群臣，下养百姓以资说士，〔一二〕矫国更俗，〔一三〕功名可立也。亡意亦捐燕弃世，东游于齐乎？〔一四〕裂地定封，富比乎陶、卫，〔一五〕世世称孤，与齐久存，又一计也。此两计者，显名厚实也，愿公详计而审处一焉。
</div>
    <div class="pagination">
<a href="史记集解三家注索隐正义_page144.html">上一页</a><span>...</span><a href="史记集解三家注索隐正义_page140.html">140</a><a href="史记集解三家注索隐正义_page141.html">141</a><a href="史记集解三家注索隐正义_page142.html">142</a><a href="史记集解三家注索隐正义_page143.html">143</a><a href="史记集解三家注索隐正义_page144.html">144</a><span class="current-page">145</span><a href="史记集解三家注索隐正义_page146.html">146</a><a href="史记集解三家注索隐正义_page147.html">147</a><a href="史记集解三家注索隐正义_page148.html">148</a><a href="史记集解三家注索隐正义_page149.html">149</a><a href="史记集解三家注索隐正义_page150.html">150</a><span>...</span><a href="史记集解三家注索隐正义_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
