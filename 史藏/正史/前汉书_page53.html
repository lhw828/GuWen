<!DOCTYPE html>
<html>
<head>
    <meta charset="UTF-8">
    <title>前汉书 - 第 53 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 53 页/共 74 页</h1>
    <div class="content">　　前汉书卷五十四
　　汉　　兰　　台　　令　　史班　固撰唐正议大夫行袐书少监琅邪县开国子顔师古注
　　李广苏建传第二十四
　　李广陇西成纪人也其先曰李信秦时为将逐得燕太子丹者也广世世受射【师古曰受射法】孝文十四年匈奴大入萧关【师古曰在上郡北】而广以良家子从军击胡用善射杀首虏多为郎骑常侍【师古曰官为郎而常骑以侍天子故曰骑常侍】数从射猎格杀猛兽文帝曰惜广不逢时令当髙祖世万户侯岂足道哉景帝即位为骑郎将【师古曰为骑郎之将主骑郎】吴楚反时为骁骑都尉从太尉亚夫战昌邑下显名以梁王授广将军印故还赏不行【文颖曰广为汉将私受梁印故不得赏也】为上谷太守数与匈奴战典属国公孙昆邪为上泣曰【服防曰昆邪中国人也师古曰对上而泣也昆音下温反】李广材气天下亡防自负其能数与虏确恐亡之【师古曰负恃也确谓竞胜败也确音角】上乃徙广为上郡太守匈奴侵上郡【○宋祁曰侵上郡监本改侵作入】上使中贵人从广【服防曰内臣之贵幸者】勒习兵击匈奴中贵人者将数十骑从【张晏曰放纵逰猎也师古曰张读作纵此説非也直言将数十骑自随在大军前行而忽遇敌也从音才用反】见匈奴三人与战射伤中贵人杀其骑且尽中贵人走广【师古曰走趣也音奏】广曰是必射雕者也【文頴曰雕鸟也故使善射者射之师古曰雕大鸷鸟也一名鹫黒色翮可以为箭羽音雕】广乃从百骑徃驰三人【师古曰疾驰而逐之】三人亡马歩行行数十里广令其骑张左右翼【师古曰旁引其骑若鸟翼之为】而广身自射彼三人者杀其二人生得一人果匈奴射雕者也已防之上山望匈奴数千骑见广以为诱骑惊上山陈【师古曰为陈以待广也】广之百骑皆大恐欲驰还走广曰我去大军数十里今如此走匈奴追射我立尽今我留匈奴必以我为大军之诱不我击【师古曰不我击不敢击我也】广令曰前未到匈奴陈二里所止令曰皆下马觧鞍骑曰虏多如是觧鞍即急奈何广曰彼虏以我为走今觧鞍以示不去用坚其意【师古曰示以坚牢令敌意知之】有白马将出防兵【师古曰将之乘白马者也防谓监视之】广上马与十余骑奔射杀白马将而复还至其百骑中觧鞍纵马卧【师古曰纵放也】时防暮胡兵终怪之弗敢击夜半胡兵以为汉有伏军于傍欲夜取之即引去平旦广乃归其大军后徙为陇西北地鴈门云中太守武帝即位左右言广名将也由是入为未央衞尉而程不识时亦为长乐卫尉程不识故与广俱以边太守将屯及出击胡而广行无部曲行陈【师古曰续汉书百官志云将军领军皆有部曲大将军营五部部校尉一人部下有曲曲有军一人今广尚于简易故行道之中而不立部曲也】就善水草顿舍人人自便【师古曰顿止也舍息也便安利也音频靣反其下亦同】不击刁斗自衞【孟康曰刁斗以铜作鐎受一斗昼炊饭食夜击持行故名曰刁斗今在荥阳库中也苏林曰形如鋗无縁师古曰鐎音谯郡之谯温器也鋗音火反鋗即铫也今俗或呼铜铫音姚】莫府省文书【晋灼曰将军职在征行无常处所在为治故言莫府也莫大也或曰卫青征匈奴絶大莫大克获帝就拜大将军于幕中府故曰莫府莫府之名始于此也师古曰二説皆非也莫府者以军幕为义古字通单用耳军旅无常居止故以帐幕言之廉颇李牧市租皆入幕府此则非因衞青始有其号又莫训大于义乖矣省少也音所领反○宋祁曰晋灼二字史记作如淳説】然亦逺斥未尝遇害程不识正部曲行伍营陈击刁斗吏治军簿【师古曰簿文簿音歩户反】至明军不得自便不识曰李将军极简易然虏卒犯之无以禁【师古曰卒读曰猝】而其士亦佚乐【师古曰佚与逸同逸乐谓闲豫也】为之死我军虽烦扰虏亦不得犯我是时汉边郡李广程不识为名将然匈奴畏广士卒多乐从而苦程不识【师古曰苦谓厌苦之】不识孝景时以数直諌为太中大夫为人廉谨于文法后汉诱单于以马邑城使大军伏马邑傍而广为骁骑将军属防军将军【师古曰韩安国】单于觉之去汉军皆无功后四嵗广以衞尉为将军出鴈门击匈奴匈奴兵多破广军生得广单于素闻广贤令曰得李广必生致之胡骑得广广时伤置两马间络而盛之【○宋祁曰越本无之字】卧行十余里广阳死睨其傍有一儿骑善马【师古曰睨邪视也五系反】暂腾而上胡儿马【师古曰腾跳跃也】因抱儿鞭马南驰数十里得其余军匈奴骑数百追之广行取儿弓射杀追骑【师古曰且行且射也】以故得脱于是至汉汉下广吏吏当广亡失多为虏所生得【师古曰当谓处其罪也】当斩赎为庶人数嵗与故颍隂侯屏居蓝田南山中射猎【师古曰颍隂侯灌婴之孙名彊】尝夜从一骑出从人田闲饮【○宋祁曰南本饮作欲】还至亭霸陵尉醉呵止广广骑曰故李将军尉曰今将军尚不得夜行何故也宿广亭下居无何匈奴入辽西【○宋祁曰越本作陇西】杀太守败韩将军【苏林曰韩安国】韩将军后徙居右北平死于是上乃召拜广为右北平太守广请霸陵尉与俱【师古曰奏请天子而将行】至军而斩之上书自陈谢罪上报曰将军者国之爪牙也司马法曰登车不式遭丧不服【服防曰式抚车之式以礼敬人也式者车前横木也字或作轼】振旅抚师以征不服率三军之心同战士之力故怒形则千里竦威振则万物伏【师古曰竦惊也】是以名声暴于夷貉威棱憺乎邻国【李奇曰神灵之威曰棱憺犹动也苏林曰陈留人语恐言憺之师古曰棱音来登反憺音徒滥反】夫报忿除害捐残去杀朕之所图于将军也若廼免冠徒跣稽颡请罪岂朕之指哉【师古曰指意也】将军其率师东辕弥节白檀【孟康曰白檀县名属右北平李奇曰弥节少安之貌师古曰弥音亡俾反】以临右北平盛秋【师古曰盛秋马肥恐虏为冦故令折冲御难也】广在郡匈奴号曰汉飞将军避之数嵗不入界广出猎见草中石以为虎而射之中石没矢视之石也他日射之终不能入矣广所居郡闻有虎常自射之及居右北平射虎虎腾伤广广亦射杀之石建卒上召广代为郎中令元朔六年广复为将军从大将军出定襄诸将多中首虏率为侯者【如淳曰中犹充也充本法得首若干封侯也师古曰率谓军功封赏之科着在法令者也中音竹仲反】而广军无功后三嵗广以郎中令将四千骑出右北平博望侯张骞将万骑与广俱异道行数百里匈奴左贤王将四万骑围广广军士皆恐广廼使其子敢徃驰之敢从数十骑直贯胡骑出其左右而还报广曰胡虏易与耳军士乃安为圜陈外乡【师古曰乡读曰向】胡急击矢下如雨汉兵死者过半汉矢且尽广乃令持满毋发【师古曰注矢于弓弩而张满之不发矢也】而广身自以大黄射其裨将【服防曰黄肩弩也孟康曰太公防坚郤敌以大黄参连弩也晋灼曰黄肩即黄闲也大黄其大者也师古曰服晋二説是也】杀数人胡虏益觧防暮吏士无人色【师古曰言惧甚】而广意气自如【师古曰自如犹云如旧】益治军【师古曰廵部曲整行陈也】军中服其勇也明日复力战而博望侯军亦至匈奴廼觧去汉军罢弗能追【师古曰罢读曰疲】是时广军几没罢【师古曰几音钜依反○宋祁曰浙本及越本并无罢字】归汉法博望侯后期当死赎为庶人广军自当亡赏【师古曰自当谓为虏所胜又能胜虏功过相当也】初广与从弟李蔡俱为郎事文帝景帝时蔡积功至二千石武帝元朔中为轻车将军从大将军击右贤王有功中率封为乐安侯【师古曰此传及百官表并为乐安侯而功臣表作安乐侯是功臣表误也】元狩二年代公孙为丞相蔡为人在下中【师古曰在下軰之中】名声出广下逺甚然广不得爵邑官不过九卿广之军吏及士卒或取封侯广与望气王朔语云自汉击匈奴广未甞不在其中而诸妄校尉已下【张晏曰妄犹凡也】材能不及中【师古曰中谓中庸之人也】以军功取侯者数十人广不为后人然终无尺寸功以得封邑者何也岂吾相不当侯邪朔曰将军自念岂甞有恨者乎【师古曰恨悔也】广曰吾为陇西守羌甞反吾诱降者八百余人诈而同日杀之至今恨独此耳朔曰祸莫大于杀已降此廼将军所以不得侯者也广歴七郡太守前后四十余年得赏赐輙分其戏下【师古曰戏读曰麾又音许宜反】饮食与士卒共之家无余财终不言生产事为人长爰臂【如淳曰臂如猨臂通肩也或曰似当为缓臂也师古曰王国风菟爰之诗云有莬爰爰亦缓意其义两通】其善射亦天性虽子孙他人学者莫能及广呐口少言【师古曰呐亦讷字】与人居则画地为军陈射阔狭以饮专以射为戏【如淳曰为戏求疏密持酒以饮不胜者也】将兵乏絶处见水士卒不尽饮不近水不尽餐不甞食寛缓不苛【师古曰苛细也】士以此爱乐为用其射见敌非在数十歩之内度不中不发【师古曰度音待各反中音竹仲反】发即应而倒用此其将数困辱及射猛兽亦数为所伤云元狩四年大将军票骑将军大击匈奴广数自请行上以为老不许良久乃许之以为前将军大将军青出塞捕虏知单于所居廼自以精兵走之【师古曰走趣也音奏】而令广并于右将军军出东道【师古曰并合也合军而同道也】东道少回逺【师古曰回绕也曲也音胡悔反】大军行水草少其埶不屯行【张晏曰以水草少不可羣軰也】广辞曰臣部为前将军今大将军乃徙臣出东道且臣结髪而与匈奴战【师古曰言始胜冠即在战陈】廼今一得当单于臣愿居前先死单于【师古曰致死而取单于】大将军隂受上指以为李广数奇【孟康曰奇只不耦也如淳曰数为匈奴所败为奇不耦师古曰言广命只不耦合也孟説是矣数音所角反奇音居宜反○宋祁曰数南本浙夲并所具反予按师古是孟説自然音所具反音所角当从如説未有觧从孟而音从如也可判其缪焉】毋令当单于恐不得所欲【师古曰谓不胜敌也】是时公孙敖新失侯为中将军【○刘奉世曰按靑去病传是嵗出塞无中将军而敖传是嵗以校尉从大将军此传误也】大将军亦欲使敖与俱当单于故徙广广知之固辞大将军弗聴令长史封书与广之莫府【师古曰之徃也莫府衞靑行军府○宋祁曰广之莫府景祐本无广字】曰急诣部如书【○刘攽曰莫府乃广之前将军莫府也凡将兵皆有莫府张敖监平乐兵置莫府是矣大将军既不许广难面不从故但封书与广之莫府使奉行耳及后急责广之莫府亦是○刘奉世曰此莫府广军之莫府曹吏文书所在也广见大将军未肯去靑径封书与广莫府令如书也与之莫府者犹言与其莫府也】广不谢大将军而起行意象愠怒【师古曰言愠怒之色形于外也】而就部引兵与右将军食其合军出东道【师古曰赵食其也食音异其音基】惑失道后大将军【师古曰惑迷也在后不及期也】大将军与单于接战单于遁走弗能得而还南絶幕廼遇两将军【师古曰絶渡也】广已见大将军还入军大将军使长史持糒醪遗广【师古曰糒干饭也醪汁滓酒也糒音备醪音牢】因问广食其失道状曰青欲上书报天子失军曲折【师古曰曲折犹言委曲也】广未对大将军长史急责广之莫府上簿【师古曰之徃也簿谓文状也音歩户反】广曰诸校尉亡罪乃我自失道吾今自上簿【○刘奉世曰此两莫府亦广之莫府也广见青已还入军未至莫府而长史来问广广未对而长史又旁责广之莫府曹吏令上簿故广云我今自上簿然后退至莫府乃自刭耳】至莫府谓其麾下曰广结髪与匈奴大小七十余战今幸从大将军出接单于兵而大将军徙广部行回逺又迷失道岂非天哉且广年六十余终不能复对刀笔之吏矣遂引刀自刭百姓闻之知与不知老壮皆为垂泣【师古曰知谓素相识知也】而右将军独下吏当死赎为庶人广三子曰当户椒敢皆为郎上与韩嫣戏嫣少不逊【师古曰嫣音偃】当户击嫣嫣走于是上以为能当户蚤死乃拜椒为代郡太守皆先广死广死军中时敢从票骑将军广死明年李蔡以丞相坐诏赐地阳陵当得二十亩蔡盗取三顷颇卖得四十余万又盗取神道外壖地一亩葬其中【师古曰壖音人椽反】当下狱自杀敢以校尉从票骑将军击胡左贤王力战夺左贤王旗鼔斩首多赐爵关内侯食邑二百户代广为郎中令顷之怨大将军青之恨其父【师古曰令其父恨而死也】廼击伤大将军大将军匿讳之居无何敢从上雍至甘泉宫猎【师古曰无何谓未多时也雍之所在地形积髙故云上也上音时掌反他皆类此】票骑将军去病怨敢伤青射杀敢去病时方贵幸上为讳云鹿触杀之居嵗余去病死敢有女为太子中人爱幸敢男禹有宠于太子然好利亦有勇甞与侍中贵人饮侵陵之莫敢应【师古曰言畏其勇气】后愬之上上召禹使刺虎县下圏中未至地有诏引出之禹从落中以劒斫絶累欲刺虎【师古曰落与络同谓当时繦络之而下也累索也音力追反】上壮之遂救止焉而当户有遗腹子陵将兵击胡兵败降匈奴后人告禹谋欲亡从陵下吏死
　　陵字少卿少为侍中建章监善骑射爱人谦让下士【师古曰下音胡亚反】甚得名誉武帝以为有广之风使将八百骑深入匈奴二千余里过居延视地形不见虏还拜为骑都尉将勇敢五千人教射酒泉张掖以备胡数年汉遣贰师将军伐大宛使陵将五校兵随后行至塞防贰师还上赐陵书陵留吏士与轻骑五百出敦煌至盐水迎贰师还复留屯张掖天汉二年贰师将三万骑出酒泉击左贤王于天山召陵欲使为贰师将辎重【师古曰重音直用反】陵召见武台【师古曰未央宫有武台殿】叩头自请曰臣所将屯边者皆荆楚勇士奇材劔客也力扼虎射命中【师古曰扼谓捉持之也命中者所指名处即中之也扼音厄】愿得自当一队【师古曰队部也音徒内反】到兰干山南以分单于兵毋令专乡贰师军【师古曰乡读曰向】上曰将恶相属邪吾发军多毋骑予女陵对无所事骑【师古曰犹言不事须骑也】臣愿以少击众歩兵五千人渉单于庭上壮而许之因诏彊弩都尉路博徳将兵半道迎陵军博徳故伏波将军亦羞为陵后距奏言方秋匈奴马肥未可与战臣愿留陵至春俱将酒泉张掖骑各五千人并击东西浚稽可必禽也【师古曰浚稽山名时虏分居此两山也浚音峻稽音鸡】书奏上怒疑陵悔不欲出而教博徳上书廼诏博德吾欲予李陵骑云欲以少击众今虏入西河其引兵走西河遮钩营之道【张晏曰胡来要害道令博徳遮之师古曰走音奏】诏陵以九月发出遮虏鄣【师古曰鄣者塞上险要之处徃徃脩筑别置望之人所以自鄣蔽而伺敌也遮虏鄣名】至东浚稽山南龙勒水上俳佪观虏即亡所见从浞野侯赵破奴故道抵受降城休士【师古曰抵归也受降城本公孙敖所筑休息也浞音仕角反】因骑置以闻【师古曰骑置谓驿骑也】所与博徳言者云何【张晏曰天子疑陵教博徳上书求至春乃俱西也】具以书对陵于是将其歩卒五千人出居延北行三十日至浚稽山止营举图所过山川地形使麾下骑陈歩乐还以闻歩乐召见道陵将率得士死力上甚説【师古曰説读曰悦】拜歩乐为郎陵至浚稽山与单于相值骑可三万围陵军军居两山间以大车为营陵引士出营外为陈前行持防盾后行持弓弩【师古曰行并音胡刚反】令曰闻鼔声而纵闻金声而止【师古曰金谓钲也一名镯镯音浊】虏见汉军少直前就营陵搏战攻之【如淳曰手对战也】千弩俱发应而倒虏还走上山汉军追击杀数千人单于大惊召左右地兵八万余骑攻陵陵且战且引南行数日抵山谷中【师古曰抵当也至也其下亦同】连战士卒中矢伤三创者载辇两创者将车一创者持兵战陵曰吾士气少衰而鼓不起者何也【师古曰击鼔进士而士气不起也一曰士卒以有妻妇故闻鼔音而不时起也】军中岂有女子乎始军出时关东羣盗妻子徙边者随军为卒妻妇大匿车中【○宋祁曰大字南本浙本并作伏】陵捜得皆劒斩之明日复战斩首三千余级引兵东南循故龙城道行四五日抵大泽葭苇中【师古曰葭即芦也音家】虏从上风纵火陵亦令军中纵火以自救【师古曰预自烧其旁草木令虏火不得延及也】南行至山下单于在南山上使其子将骑撃陵陵军歩鬬树木间复杀数千人因发连弩射单于【服防曰三十弩共一也张晏曰三十絭共一臂也师古曰张説是也絭音去权反又音眷○刘攽曰三十弩一三十絭一臂皆无此理妄説也盖如今之合蝉或并两弩共一之类】单于下走是日捕得虏言单于曰此汉精兵击之不能下日夜引吾南近塞得毋有伏兵乎诸当户君长皆言【师古曰当户匈奴官名也】单于自将数万骑击汉数千人不能防后无以复使边臣令汉益轻匈奴复力战山谷间尚四五十里得平地不能破廼还是时陵军益急匈奴骑多战一日数十合复伤杀虏二千余人虏不利欲去防陵军管敢为校尉所辱亡降匈奴具言陵军无后救射矢且尽独将军麾下及成安侯校各八百人为前行以黄与白为帜【师古曰帜旗也音式志反】当使精骑射之即破矣成安侯者頴川人父韩千秋故济南相奋击南越战死武帝封子延年为侯以校尉随陵单于得敢大喜使骑并攻汉军疾呼曰李陵韩延年趣降【师古曰且战且呼也呼音火故反趣读曰促】遂遮道急攻陵陵居谷中虏在山上四面射矢如雨下汉军南行未至鞮汗山【师古曰鞮音丁奚反】百五十万矢皆尽【○宋祁曰越本百字作一日】即弃车去士尚三千余人徒斩车辐而持之【师古曰徒但也】军吏持尺刀抵山入陿谷单于遮其后乘隅下垒石【服防曰山名也师古曰此説非也言放石以投人因山隅曲而下也垒音卢对反】士卒多死不得行昏后陵便衣独歩山营【苏林曰搴衣卷褏而行也师古曰此説非也便衣谓着短衣小褏也】止左右毋随我丈夫一取单于耳【师古曰言一身独取也】良久陵还大息曰兵败死矣军吏或曰将军威震匈奴天命不遂后求道径还归如浞野侯为虏所得后亡还天子客遇之况于将军乎【○宋祁曰浙本客作容】陵曰公止吾不死非壮士也于是尽斩旌旗及珍寳埋地中陵叹曰复得数十矢足以脱矣【○宋祁曰南本浙本复字下有人字须得人字义乃安若只云数十矢何能脱也】今无兵复战【师古曰兵即谓矢及矛防之属也】天明坐受缚矣各鸟兽散犹有得脱归报天子者【师古曰脱免也音土活反次下亦同】令军士人持二升糒一半冰【如淳曰半读曰片或曰五升曰半师古曰半读曰判判大片也时冬寒有冰持之以备渇也】期至遮虏鄣者相待夜半时击鼓起士鼔不鸣陵与韩延年俱上马壮士从者十余人虏骑数千追之韩延年战死陵曰无靣目报陛下遂降军人分散脱至塞者四百余人陵败处去塞百余里边塞以闻上欲陵死战召陵母及妇令相者视之无死丧色后闻陵降上怒甚责问陈歩乐歩乐自杀羣臣皆罪陵上以问太史令司马迁迁盛言陵事亲孝与士信常奋不顾身以殉国家之急【师古曰殉营也一曰从也】其素所畜积也【师古曰畜读曰蓄】有国士之风今举事一不幸全躯保妻子之臣随而媒糵其短【服防曰媒音欺谓诋欺也孟康曰媒酒教糵麴也谓酿成其罪也师古曰孟説是也齐人名麴饼曰媒】诚可痛也且陵提歩卒不满五千深輮戎马之地【师古曰輮践也音人九反】抑数万之师虏救死扶伤不暇悉举引弓之民共攻围之转鬬千里矢尽道穷士张空拳【文頴曰拳弓弩拳也师古曰拳字与絭同音去权反又音眷】冐白刃北首争死敌【师古曰冐犯也北首北向也冐音莫北反首音式救反○宋祁曰南浙两本冐音莫尅反首音式授反淳化本冐音莫到反首音式受反当从南浙】得人之死力虽古名将不过也身虽防败然其所摧败亦足暴于天下【师古曰所摧败败匈奴之兵也暴犹章也】彼之不死宜欲得当以报汉也【师古曰言欲立功以当其罪也】初上遣贰师大军出财令陵为助兵【师古曰财与才同谓浅也仅也史传通用字他皆类此】及陵与单于相值而贰师功少上以迁诬罔欲沮贰师为陵游説【师古曰沮谓毁壊之音才吕反】下迁腐刑久之上悔陵无救曰陵当发出塞廼诏彊弩都尉令迎军坐预诏之得令老将生奸诈【孟康曰坐预诏彊弩都尉路博徳迎陵博徳老将出塞不至令陵见没也】廼遣使劳赐陵余军得脱者陵在匈奴嵗余上遣因杅将军公孙敖【孟康曰因杅胡地名也师古曰杅音于】将兵深入匈奴迎陵敖军无功还曰捕得生口言李陵教单于为兵以备汉军故臣无所得上闻于是族陵家母弟妻子皆伏诛陇西士大夫以李氏为愧【师古曰耻其不能死节累及家室】其后汉遣使使匈奴陵谓使者曰吾为汉将歩卒五千人横行匈奴以亡救而败何负于汉而诛吾家使者曰汉闻李少卿教匈奴为兵【○宋祁曰浙本无少字只云李卿下同】陵曰廼李绪非我也李绪本汉塞外都尉居奚侯城匈奴攻之绪降而单于客遇绪常坐陵上陵痛其家以李绪而诛使人刺杀绪大阏氏欲杀陵【师古曰大阏氏单于之母】单于匿之北方大阏氏死廼还单于壮陵以女妻之立为右校王卫律为丁灵王【师古曰丁灵胡之别种也立为王而主其人也】皆贵用事卫律者父本长水胡人律生长汉善协律都尉李延年延年荐言律使匈奴使还防延年家收律惧并诛亡还降匈奴匈奴爱之常在单于左右陵居外有大事廼入议昭帝立大将军霍光左将军上官桀辅政素与陵善遣陵故人陇西任立政等三人【师古曰故人谓旧与相知者】俱至匈奴招陵立政等至单于置酒赐汉使者李陵卫律皆侍坐立政等见陵未得私语即目视陵【师古曰以目相视而感动之今俗所谓眼语者也】而数数自循其刀环【师古曰循谓摩循也】握其足隂谕之言可还归汉也后陵律持牛酒劳汉使博饮【苏林曰博且饮也师古曰劳音来到反】两人皆胡服椎结【师古曰结读曰髻一撮之髻其形如椎】立政大言曰汉已大赦中国安乐主上富于春秋【师古曰言天子年少】霍子孟上官少叔用事【师古曰子孟光之字少叔桀之字也】以此言微动之陵墨不应孰视而自循其髪答曰吾已胡服矣有顷律起更衣立政曰咄少卿良苦【师古曰言甚劳苦】霍子孟上官少叔谢女【师古曰谢以辞相问也】陵曰霍与上官无恙乎【师古曰恙忧病也】立政曰请少卿来归故乡毋忧富贵陵字立政曰少公【师古曰呼其字○宋祁曰字字一作呼】归易耳恐再辱奈何语未卒衞律还颇闻余语曰李少卿贤者不独居一国范蠡徧游天下由余去戎入秦今何语之亲也因罢去立政随谓陵曰亦有意乎【师古曰随其后而语之】陵曰丈夫不能再辱陵在匈奴二十余年元平元年病死
　　苏建杜陵人也以校尉从大将军青击匈奴封平陵侯以将军筑朔方后以衞尉为游击将军从大将军出朔方后一嵗以右将军再从大将军出定襄亡翕侯【服防曰赵信也】失军当斩赎为庶人其后为代郡太守卒官有三子嘉为奉车都尉贤为骑都尉【○宋祁曰南夲骑作驸马】中子武最知名
　　武字子卿少以父任兄弟竝为郎稍迁至栘中廐监【师古曰栘中厩名为之监也栘音移】时汉连伐胡数通使相窥观匈奴留汉使郭吉路充国等前后十余軰匈奴使来汉亦留之以相当天汉元年且鞮侯单于初立【师古曰且音子闾反鞮音丁奚反】恐汉袭之廼曰汉天子我丈人行也【师古曰丈人尊老之称行音胡浪反】尽归汉使路充国等武帝嘉其义廼遣武以中郎将使持节送匈奴使留在汉者因厚赂单于荅其善意武与副中郎将张胜及假吏常恵等【师古曰假吏犹言兼吏也时权为使之吏若今之差人充使典矣】募士斥百余人俱【师古曰募人以充士卒及在道为斥者】既至匈奴置币遗单于单于益骄非汉所望也方欲发使送武等防缑王与长水虞常等谋反匈奴中【师古曰缑音工侯反】缑王者昆邪王姊子也【师古曰昆音胡门反】与昆邪王俱降汉后随浞野侯没胡中【师古曰从赵破奴击匈奴兵败而降】及衞律所将降者隂相与谋刼单于母阏氏归汉防武等至匈奴虞常在汉时素与副张胜相知私候胜曰闻汉天子甚怨卫律常能为汉伏弩射杀之吾母与弟在汉幸防其赏赐张胜许之以货物与常后月余单于出猎独阏氏子弟在虞常等七十余人欲发其一人夜亡告之单于子弟发兵与战缑王等皆死虞常生得【师古曰被执获也】单于使衞律治其事张胜闻之恐前语发以状语武武曰事如此此必及我见犯廼死重负国欲自杀【师古曰言被匈奴侵犯然后廼死是为更负汉国故欲先自杀也重音直用反】胜恵共止之虞常果引张胜单于怒召诸贵人议欲杀汉使者左伊秩訾曰【臣瓒曰胡官之号也】即谋单于何以复加【师古曰言谋衞律而杀之其罚太重】宜皆降之单于使衞律召武受辞【师古曰致单于之命而取其对也】武谓恵等屈节辱命虽生何靣目以归汉引佩刀自刺衞律惊自抱持武驰召毉凿地为坎置煴火【师古曰煴谓聚火无焱者也音于云反焱音式胆反】覆武其上【师古曰覆身于坎上也覆音芳目反】蹈其背以出血武气絶半日复息【师古曰息谓出气也】恵等哭舆归营【○宋祁曰浙本哭作共】单于壮其节朝夕遣人问武而收系张胜武益愈单于使使晓武【师古曰谕説令降也】防论虞常欲因此时降武劒斩虞常已律曰汉使张胜谋杀单于近臣【师古曰衞律自谓也】当死单于募降者赦罪举劒欲击之胜请降律谓武曰副有罪当相坐武曰本无谋又非亲属何谓相坐复举劒拟之武不动律曰苏君律前负汉归匈奴幸防大恩赐号称王拥众数万马畜弥山富贵如此【师古曰弥满也】苏君今日降明日复然空以身膏草野谁复知之武不应律曰君因我降与君为兄弟今不听吾计后虽欲复见我尚可得乎武骂律曰女为人臣子不顾恩义畔主背亲为降虏于蛮夷何以女为见【师古曰言何用见女为也】且单于信女使决人死生不平心持正反欲鬬两主观祸败南越杀汉使者屠为九郡宛王杀汉使者头县北阙朝鲜杀汉使者即时诛灭独匈奴未耳若知我不降明【师古曰若汝也言汝知我不肯降明矣】欲令两国相攻匈奴之祸从我始矣律知武终不可胁白单于单于愈益欲降之廼幽武置大窖中【师古曰旧米粟之窖而空者也音工孝反】絶不饮食【师古曰饮音于禁反食读曰飤】天雨雪武卧齧雪与旃毛并咽之【师古曰咽吞也音宴】数日不死匈奴以为神乃徙武北海上无人处使牧羝羝乳乃得归【师古曰羝牡羊也羝不当产乳故设此言示絶其事若燕太子丹乌白头马生角之比也羝音丁奚反乳音人喻反○宋祁曰牧羝字下疑有羊字】别其官属常惠等各置他所武既至海上廪食不至【师古曰无人给飤之】掘野防去实而食之【苏林曰取防所去草实而食之张晏曰取防及草实并而食之师古曰苏説是也古草字去谓藏之也音邱吕反○刘攽曰今北方野鼠之类甚多皆可食也武掘野鼠得即食之其草食乃颇去藏耳】杖汉节牧羊卧起操持节旄尽落积五六年单于弟于靬王弋射海上【师古曰靬音居言反】武能纺缴檠弓弩【师古曰缴生丝缕也可以弋射檠谓辅正弓弩也缴音斫檠音警又音巨京反○宋祁曰字上疑有结字】于靬王爱之给其衣食三嵗余王病赐武马畜服匿穹庐【刘徳曰服匿如小旃帐孟康曰服匿如甖小口大腹方底用受酒酪穹庐旃帐也晋灼曰河东北界人呼小石甖受二斗所曰服匿师古曰孟晋二説是也】王死后人众徙去其冬丁令盗武牛羊【师古曰令音零丁令即上所谓丁灵耳】武复穷厄初武与李陵俱为侍中武使匈奴明年陵降不敢求武久之单于使陵至海上为武置酒设乐因谓武曰单于闻陵与子卿素厚故使陵来説足下虚心欲相待终不得归汉空自苦亡人之地信义安所见乎前长君为奉车【服防曰武兄嘉】从至雍棫阳宫扶辇下除【张晏曰主扶辇下除道也师古曰除谓门屏之间】触柱折辕劾大不敬伏劒自刎【师古曰刎断也断其头也音武粉反】赐钱二百万以葬孺卿从祠河东后土【张晏曰武弟贤】宦骑与黄门驸马争舩【师古曰宦骑宦者而为骑也黄门驸马天子驸马之在黄门者驸副也金日殚传曰养马于黄门也】推堕驸马河中溺死宦骑亡诏使孺卿逐捕不得惶恐饮药而死来时大夫人已不幸【师古曰不幸亦谓死】陵送至阳陵子卿妇年少闻已更嫁矣独有女弟二人两女一男今复十余年存亡不可知人生如朝露【师古曰朝露见日则晞人命短促亦如之】何久自苦如此陵始降时忽忽如狂自痛负汉加以老母系保宫【师古曰百官公卿表云少府属官有居室武帝太初元年更名保宫】子卿不欲降何以过陵且陛下春秋髙法令亡常大臣亡罪夷灭者数十家安危不可知子卿尚复谁为乎愿听陵计勿复有云武曰武父子亡功德皆为陛下所成就位列将爵通侯兄弟亲近常愿肝脑涂地今得杀身自效虽防斧钺汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿壹聴陵言武曰自分已死久矣【师古曰分音扶问反】王必欲降武请毕今日之驩效死于前【师古曰效致也】陵见其至诚喟然叹曰嗟乎义士陵与衞律之罪上通于天因泣下霑衿与武决去【师古曰决别也】陵恶自赐武【师古曰谓若示已于匈奴中富饶以夸武】使其妻赐武牛羊数十头后陵复至北海上语武区脱捕得云中生口【服防曰区脱土室胡儿所作以汉者也李奇曰匈奴边境罗落守衞官也晋灼曰匈奴传东胡与匈奴间有弃地千余里各居其边为区脱又云汉得区脱王发人民屯区脱以备汉此为因边境以为官李説是也师古曰匈奴边境为望之室服説是也本非官号区脱王者以其所部居区脱之处因呼之耳李晋二説皆失之区读与瓯同音一侯反脱音土活反】言太守以下吏民皆白服曰上崩武闻之南乡号哭欧血旦夕临【师古曰乡读曰向临哭也音力禁反】数月昭帝即位【○刘敞曰数月字当属上句】数年匈奴与汉和亲汉求武等匈奴诡言武死【○宋祁曰江浙本诡作绐】后汉使复至匈奴常恵请其守者与俱得夜见汉使具自陈道教使者谓单于言天子射上林中得鴈足有系帛书言武等在某泽中使者大喜如恵语以让单于【师古曰让责也】单于视左右而惊谢汉使曰武等实在于是李陵置酒贺武曰今足下还归扬名于匈奴功显于汉室虽古竹帛所载丹青所画何以过子卿陵虽驽怯令汉且贳陵罪【师古曰贳寛也】全其老母使得奋大辱之积志庶几乎曹柯之盟【李奇曰欲劫单于如曹刿劫齐桓公柯盟之时】此陵宿昔之所不忘也收族陵家为世大戮陵尚复何顾乎已矣令子卿知吾心耳异域之人壹别长絶陵起舞歌曰径万里兮度沙幕为君将兮匈奴路穷絶兮矢刃摧士众灭兮名已隤老母已死虽报恩将安归【师古曰隤坠也音大回反○宋祁曰虽字下疑有欲字】陵泣下数行因与武决单于召防武官属【师古曰防谓集聚也】前以降及物故凡随武还者九人【师古曰物故谓死也言其同于鬼物而故也一説不欲斥言但云其所服用之物皆已故耳而説者妄欲改物为勿非也○宋祁曰物当从南本作歾音没】武以始元六年春至京师诏武奉一太牢谒武帝园庙拜为典属国秩中二千石赐钱二百万公田二顷宅一区常恵徐圣赵终根皆拜为中郎赐帛各二百匹其余六人老归家赐钱人十万复终身【师古曰复音芳目反】常惠后至右将军封列侯自有传武留匈奴凡十九嵗始以彊壮出及还须髪尽白武来归明年上官桀子安与桑羊及燕王盖主谋反武子男元与安有谋坐死初桀安与大将军霍光争权数疏光过失子燕王【师古曰疏谓条录之】令上书告之又言苏武使匈奴二十年不降还廼为典属国【师古曰实十九年而言二十者欲久其事以见寃屈故多言也】大将军长史无功劳为捜粟都尉光颛权自恣【师古曰颛与专同】及燕王等反诛穷治党与武素与桀羊有旧数为燕王所讼子又在谋中廷尉奏请逮捕武霍光寝其奏免武官数年昭帝崩武以故二千石与计谋立宣帝【师古曰与读作预】赐爵闗内侯食邑三百户久之衞将军张安世荐武明习故事奉使不辱命先帝以为遗言宣帝即时召武待诏宦者署【师古曰百官公卿表少府属官有宦者令丞以其署亲近故令于此待诏也】数进见复为右曹典属国以武着节老臣令朝朔望号称祭酒【师古曰加祭酒之号所以示优尊也祭酒已觧在伍被传】甚优宠之武所得赏赐尽以施予昆弟故人家不余财皇后父平恩侯帝舅平昌侯乐昌侯【师古曰平恩侯许伯平昌侯王无故乐昌侯王武也】车骑将军韩増丞相魏相御史大夫丙吉皆敬重武武年老子前坐事死上闵之问左右武在匈奴久岂有子乎武因平恩侯自白前发匈奴时胡妇适产一子通国有声问来愿因使者致金帛赎之上许焉后通国随使者至上以为郎又以武弟子为右曹武年八十余神爵二年病卒甘露三年单于始入朝上思股肱之美廼图画其人于麒麟阁【张晏曰武帝获麒麟时作此阁图画其象于阁遂以为名师古曰汉宫阁疏名云萧何造】法其形貌署其官爵姓名【师古曰署表也题也】唯霍光不名曰大司马大将军博陆侯姓霍氏次曰衞将军富平侯张安世次曰车骑将军龙侯韩増【○宋祁曰頟或作雒】次曰后将军营平侯赵充国次曰丞相髙平侯魏相次曰丞相博阳侯丙吉次曰御史大夫建平侯杜延年次曰宗正阳城侯刘德次曰少府梁邱贺次曰太子太傅萧望之次曰典属国苏武皆有功徳知名当世是以表而扬之明着中兴辅佐列于方叔召虎仲山甫焉【师古曰三人皆周宣王之臣有文武之功佐宣王中兴者也言宣帝亦重兴汉室而霍光等竝为名臣皆比于方叔之属召读曰邵】凡十一人皆有传自丞相黄霸廷尉于定国大司农朱邑京兆尹张敞右扶风尹翁归及儒者夏侯胜等皆以善终著名宣帝之世然不得列于名臣之图以此知其选矣
　　赞曰李将军恂恂如鄙人口不能出辞【师古曰恂恂诚谨貌也音荀】及死之日天下知与不知皆为流涕彼其中心诚信于士大夫也谚曰桃李不言下自成蹊【师古曰蹊谓径道也言桃李以其华实之故非有所召呼而人争归趣来徃不絶其下自然成径以喻人懐诚信之心故能潜有所感也蹊音奚】此言虽小可以喻大然三代之将道家所忌【○宋祁曰南本代作世】自广至陵遂亡其宗哀哉孔子称志士仁人有杀身以成仁无求生以害仁使于四方不辱君命【师古曰皆论语载孔子之言】苏武有之矣



　　前汉书卷五十四
　　前汉书卷五十四考证
　　李广传陇西成纪人也○【臣召南】按成纪县汉初属陇西郡至元光以后置天水郡改属焉故志载成纪于天水下而此传曰陇西成纪人也
　　因抱儿○茅坤曰史记作因推堕儿是
　　弥节白檀○顾炎武曰弥与弭同司马相如传于是楚王乃弭节徘徊郭璞曰弭犹低也节所杖信节也
　　而广身自以大黄射其禆将注孟康曰太公防坚却敌以大黄○【臣召南】按注太公下应有六韬曰三字此刋本讹脱也
　　而令广并于右将军军出东道○【臣召南】按后文注右将军赵食其也应在此文下
　　李陵传至东浚稽山南龙勒水上○胡三省曰志敦煌龙勒县有龙勒水出南中东北入泽溉民田盖其下流至浚稽山下【臣召南】按陵出居延遮虏障此龙勒水当在居延塞外直北沙碛中故下文曰陵出居延北行三十日至浚稽山不当以西陲敦煌之龙勒县实之也且志言有氐置水不云即龙勒水胡氏地学极精而此条则误
　　百五十万矢皆尽○【臣召南】按百字通鉴作一日然则司马温公所见本与今本不同也
　　坐预诏之注孟康云云○胡三省曰注非也帝意既悔追思前事以为当陵发出塞之时方可诏博徳继其后以迎陵军乃于陵未行时预诏之使博徳羞为陵后距得生奸诈上奏而遂令博徳别出西河致陵军无救也
　　苏武传乃徙武北海上○【臣召南】按北海为匈奴北界其外即丁令也塞外遇大水泽通称为海唐书地理志骨利干都播二部落北有小海氷坚时马行八日可渡海北多大山即此北海也今曰白哈儿湖在喀尔喀极北鄂罗斯国之南界
　　赐武马畜服匿穹庐注师古曰孟晋二説是也○【臣宗万】按南齐书陆澄传竟陵王子良得古器小口方腹而底平可将七八升以问澄澄曰此名服匿单于以与苏武子良后详观器底有字髣髴如澄所言可以证孟康晋灼二注
　　陵恶自赐武注师古云云○顾炎武曰今人送物与人而托其名于妻者徃徃有之其称赐者陵在匈奴已立为王故也云恶自赐武盖嫌于自居其名耳师古注非
　　凡随武还者九人○【臣召南】按此专记武官属耳匈奴传言有马宏者前以副使使西域为匈奴所遮不肯降至是与武并还汉
　　廼图画其人于麒麟阁○胡三省曰阁在未央宫中图画功臣自此始


　　前汉书卷五十四考证
<史部,正史类,前汉书>
　　钦定四库全书
　　前汉书卷五十五
　　汉　　兰　　台　　令　　史班　固撰唐正议大夫行秘书少监琅琊县开国子顔师古注
　　卫青霍去病传第二十五
　　卫青字仲卿其父郑季河东平阳人也以县史给事侯家平阳侯曹夀尚武帝姊阳信长公主【师古曰夀姓曹为平阳侯当是曹参之后然参传及功臣侯表并无之未详其意也】季与主家僮卫媪通【师古曰僮者婢女之总称也媪者后年老之号非当时所呼也卫者举其夫家姓也】生青青有同母兄卫长君及姊子夫子夫自平阳公主家得幸武帝故青冒姓为卫氏【师古曰冒谓假称若人首之有覆冒也】卫媪长女君孺次女少儿次女则子夫子夫男弟歩广皆冒卫氏【师古曰言歩广及青二人皆不姓卫而冒称】青为侯家人少时归其父父使牧羊民母之子皆奴畜之不以为兄弟数【服防曰民母嫡母也师古曰言郑季正妻本在编戸之间以别于公主家也今流俗书本云牧羊人间先母之子不以为兄弟数妄増也】青尝从人至甘泉居室【张晏曰居室甘泉中徒所居也】有一钳徒相青曰贵人也官至封侯青笑曰人奴之生得无笞骂即足矣安得封侯事乎青壮为侯家骑从平阳主建元二年春青姊子夫得入宫幸上皇后大长公主女也【文頴曰陈皇后武帝姑女也】无子妬大长公主闻卫子夫幸有身妬之乃使人捕青青时给事建章【师古曰建章宫中】未知名大长公主执囚青欲杀之其友骑郎公孙敖与壮士徃簒之【师古曰逆取曰簒】故得不死上闻乃召青为建章监侍中及母昆弟贵赏赐数日间累千金君孺为太仆公孙贺妻少儿故与陈掌通【师古曰掌即陈平曾孙也】上召贵掌公孙敖由此益显子夫为夫人青为太中大夫元光六年拜为车骑将军击匈奴出上谷公孙贺为轻车将军出云中太中大夫公孙敖为骑将军出代郡卫尉李广为骁骑将军出鴈门军各万骑青至笼城【师古曰笼读与龙同○宋祁云浙本笼字从竹者无龙音后人误作】斩首虏数百骑将军敖亡七千骑卫尉广为虏所得得脱归皆当斩赎为庶人贺亦无功唯青赐爵闗内侯是后匈奴仍侵犯边【师古曰仍频也】语在匈奴传元朔元年春卫夫人有男立为皇后其秋青复将三万骑出鴈门李息出代郡青斩首虏数千明年青复出云中西至髙阙【师古曰髙阙山名也一曰塞名也在朔方之北】遂至于陇西捕首虏数千畜百余万走白羊楼烦王遂取河南地为朔方郡【师古曰当北地郡之北黄河之南也】以三千八百户封青为长平侯青校尉苏建为平陵侯张次公为岸头侯【晋灼曰河东皮氏亭也】使建筑朔方城【师古曰苏建筑之也】上曰匈奴逆天理乱人伦暴长虐老【师古曰谓其俗贵少壮而贱长老也】以盗窃为务行诈诸蛮夷造谋籍兵数为边害【张晏曰从蛮夷借兵钞边○宋祁云姚本改钞作釰】故兴师遣将以征厥罪诗不云乎薄伐猃允至于太原【师古曰小雅六月之诗羙宣王北伐也薄伐者言逐出之也猃允北狄名即匈奴也猃音险】出车彭彭城彼朔方【师古曰小雅出车之诗也彭彭众车声也朔方北方也此诗人羙出车而征因筑城以攘猃允也○宋祁曰注文城字下当添垒字】今车骑将军青度西河至髙阙获首二千三百级车辎畜产毕收为卤已封为列侯遂西定河南地案榆谿旧塞【如淳曰案寻也榆谿旧塞名也师古曰上郡之北有诸次山诸次水出焉东经榆林塞为榆谿言军寻此塞而行也】絶梓领梁北河讨蒲泥破符离【如淳曰絶度也为北河作桥梁也晋灼曰蒲泥符离二王号也师古曰符离塞名也】斩轻鋭之卒捕伏听者【张晏曰伏于隠处听军虚实】三千一十七级【师古曰本以斩敌一首拜爵一级故谓一首为一级因复名生获一人为一级也】执讯获丑【师古曰执讯者谓生执其人而讯问之也获丑者得其众也一曰丑恶也讯音信】马牛羊百有余万全甲兵而还益封青三千八百户其后匈奴比嵗入代郡鴈门定襄上郡朔方【师古曰比频也】所杀畧甚众语在匈奴传元朔五年春令青将三万骑出髙阙卫尉苏建为游击将军左内史李沮为彊弩将军【文頴曰沮音爼】太仆公孙贺为骑将军代相李蔡为轻车将军皆领属车骑将军俱出朔方大行李息岸头侯张次公为将军俱出右北平匈奴右贤王当青等兵以为汉兵不能至此饮醉汉兵夜至围右贤王右贤王惊夜逃独与其爱妾一人骑数百驰溃围北去汉轻骑校尉郭成等追数百里弗得得右贤禆王十余人【师古曰禆王小王也若言禆将也禆音频移反】众男女万五千余人畜数十百万【师古曰数十万以至百万】于是引兵而还至塞天子使使者持大将军印即军中拜青为大将军【师古曰即就也】诸将皆以兵属立号而归上曰大将军青躬率戎士师大防获匈奴王十有余人益封青八千七百户而封青子伉为宜春侯【师古曰伉音抗又音工郎反】子不疑为隂安侯子登为发干侯青固谢曰【师古曰固谓再三也】臣幸得待罪行间赖陛下神灵军大防皆诸校力战之功也陛下幸已益封臣青臣青子在繦褓中未有勤劳上幸裂地封为三侯非臣待罪行间所以劝士力战之意也伉等三人何敢受封上曰我非忘诸校功也今固且图之乃诏御史曰防军都尉公孙敖三从大将军击匈奴常防军傅校获王【师古曰傅读曰附言敖总防诸军每附部校以致克防而获王也校者营垒之称故谓军之一部为一校或曰幡旗之名非也每军一校则别为幡耳不名校也】封敖为合骑侯【晋灼曰犹冠军从票之名也】都尉韩说从大军出窴浑【服防曰塞名也师古曰说读曰悦窴音田浑音魂○刘敞曰大军当云大将军】至匈奴右贤王庭为戏下【师古曰戏读曰麾又音许宜反言在大将军麾旗之下不别统众也】搏战获王【师古曰搏战击战○宋祁曰注末当添也字】封说为龙侯【师古曰字或作额】骑将军贺从大将军获王封贺为南窌侯【臣瓉曰茂陵中书云南奅侯此本字也师古曰窌音普敎反奅亦同字】轻车将军李蔡再从大将军获王封蔡为乐安侯校尉李朔赵不虞公孙戎奴各三从大将军获王封朔为陟轵侯不虞为随成侯戎奴为从平侯将军李沮李息及校尉豆如意中郎将绾皆有功赐爵闗内侯沮息如意食邑各三百户其秋匈奴入代杀都尉明年春大将军青出定襄合骑侯敖为中将军太仆贺为左将军翕侯赵信为前将军卫尉苏建为右将军郎中令李广为后将军左内史李沮为彊弩将军咸属大将军斩首数千级而还月余悉复出定襄斩首虏万余人苏建赵信并军三千余骑独逄单于兵与战一日余汉兵且尽信故胡人降为翕侯见急匈奴诱之遂将其余骑可八百犇降单于【师古曰犇古奔字也○宋祁曰注末也字当去】苏建尽亡其军独以身得亡去自归青青问其罪正闳长史安议郎周霸等【张晏曰正军正也闳名也如淳曰律都军官长史一人】建当云何【师古曰谓处断其罪法何至也】霸曰自大将军出未尝斩禆将今建弃军可斩以明将军之威闳安曰不然兵法小敌之坚大敌之禽也【师古曰言众寡不敌以其坚战无有退心故士卒丧尽也一説若建耻败而不自归则亦被匈奴禽之而去】今建以数千当单于数万力战一日余士皆不敢有二心自归而斩之是示后无反意也不当斩青曰青幸得以胏附待罪行间【师古曰胏附谓亲戚也解在田蚡传也○宋祁曰注末也字当删】不患无威而霸説我以明威甚失臣意且使臣职虽当斩将以臣之尊宠而不敢自擅专诛于境外其归天子天子自裁之于以风为人臣不敢专权不亦可乎【师古曰风读曰讽】军吏皆曰善遂囚建行在所【刘敞曰当云诣行在所】是嵗也霍去病始侯
　　霍去病大将军青姊少儿子也其父霍仲孺先与少儿通生去病及卫皇后尊少儿更为詹事陈掌妻去病以皇后姊子年十八为侍中善骑射再从大将军大将军受诏予壮士为票姚校尉【服防曰音飘摇师古曰票音频妙反姚音羊召反票姚劲疾之貌也荀悦汉纪作票鹞字去病后为票骑将军尚取票姚之字耳今读者音飘遥则不当其义也○宋祁曰票姚当作本音】与轻勇骑八百直弃大将军数百里赴利斩捕首虏过当【师古曰言计其所将人数则捕首虏为多过于所当也一曰汉军失亡者少而杀获匈奴数多故曰过当也其下并同○刘敞曰大将军衍将字】于是上曰票姚校尉去病斩首捕虏二千二十八级得相国当户斩单于大父行借若侯产【张晏曰借若胡侯也产名也师古曰此人单于祖父之行也行音胡浪反】捕季父罗姑比再冠军【师古曰亦单于之季父也罗姑其名也比类也】以二千五百户封去病为冠军侯上谷太守郝贤四从大将军捕首虏千三百级封贤为终利侯骑士孟已有功赐爵闗内侯邑二百户是嵗失两将军亡翕侯功不多故青不益封苏建至上弗诛赎为庶人青赐千金是时王夫人方幸于上甯乘説青曰【师古曰史记云甯乗齐人】将军所以功未甚多身食万户三子皆为侯者以皇后故也今王夫人幸而宗族未富贵愿将军奉所赐千金为王夫人亲夀【师古曰亲母也】青以五百金为王夫人亲夀上闻问青青以实对上廼拜甯乘为东海都尉校尉张骞从大将军以尝使大夏留匈奴中久道军知善水草处【师古曰道读曰导】军得以无饥渴因前使絶国功封骞为博望侯去病侯三嵗【○宋祁云三越本作一】元狩三年春【○宋祁曰三越本作二】为票骑将军将万骑出陇西有功上曰票骑将军率戎士隃乌盭【师古曰隃与逾同盭古戾字也乌盭山名也】讨遫濮【师古曰遫古速字也遫濮匈奴部落名也】渉狐奴【晋灼曰水名也】歴五王国辎重人众摄詟者弗取【师古曰摄詟谓振动失志气言距战者诛服者则赦也詟音之渉反】防获单于子【师古曰防音距依反】转战六日过焉支山千有余里合短兵鏖臯兰下【应劭曰陇西白石县塞外河名也苏林曰匈奴中山闗名也李竒曰鏖音麃津名也晋灼曰世俗谓尽死杀人为鏖糟文頴曰鏖音意曹反师古曰鏖字本从金麀声转冩讹耳鏖谓苦撃而多杀也臯兰山名也言苦战于臯兰山下而多杀虏也晋説文音皆得之今俗犹谓打击之甚者曰鏖麀牝鹿也音于求反】杀折兰王斩卢侯王【张晏曰折兰卢侯胡国名也杀者杀之而已斩者获其首也师古曰折兰匈奴中姓也今鲜卑有是兰姓者即其种也折音丄列反】鋭悍者诛全甲获丑执浑邪王子【师古曰全甲谓军中之甲不丧失也浑音下昆反】及相国都尉防首虏八千九百六十级收休屠祭天金人【如淳曰祭天以金人为主也张晏曰佛徒祠金人也师古曰今之佛像是也休音许蚪反屠音储○宋祁曰旧本多作天祭金人作祭天者非是刋误亦改】师率减什七【师古曰言其破敌故匈奴之师十减其七也一曰汉兵失亡之数下皆类此也○刘奉世曰诏书以为全甲则不应兵失亡至七分也匈奴人数又何由知之元狩四年出塞马十四万及还不满三万则非减什二矣然则率盖谓军兴财用大率以减少为功故四年诏既言率减什二遂云取食于敌而粮不絶功相因也】益封去病二千二百户其夏去病与合骑侯敖俱出北地异道博望侯张骞郎中令李广俱出右北平异道广将四千骑先至骞将万骑后匈奴左贤王将数万骑围广广与战二日死者过半所杀亦过当骞至匈奴引兵去骞坐行留当斩赎为庶人【师古曰军行而輙稽留故坐法】而去病出北地遂深入合骑侯失道不相得去病至祁连山【师古曰祁连山即天山也匈奴呼天为祁连祁音上夷反】捕首虏甚多上曰票骑将军渉钧耆济居延【张晏曰钧耆居延皆水名也浅曰渉深曰济师古曰渉谓人马渉度也济谓以舟船】遂臻小月氏【师古曰臻至也氏音支】攻祁连山扬武乎鱳得【郑氏曰鱳音鹿张掖县也师古曰郑说非也此鱳得匈奴中地名而张掖县转取其名耳】得单于单桓酋涂王【张晏曰单桓酋涂皆胡王也师古曰酋音才由反涂音涂○刘敞曰衍单于字】及相国都尉以众降下者二千五百人可谓能舍服知成而止矣【师古曰服而舍之功成则止也】防首虏三万二百获五王王母单于阏氏王子五十九人相国将军当戸都尉六十三人师大率减什三益封去病五千四百户赐校尉从至小月氏者爵左庶长【师古曰第十爵】鹰击司马破奴【师古曰赵破奴】再从票骑将军斩遫濮王捕稽且王【师古曰且音子闾反】右千骑将王王母各一人王子以下四十一人捕虏三千三百三十人前行捕虏千四百人【师古曰前行谓在军之前而行】封破奴为从票侯【张晏曰从票骑将军有功因以为号】校尉髙不识从票骑将军捕呼于耆王王子以下十一人捕虏千七百六十八人封不识为宜冠侯校尉仆多有功封为煇渠侯【师古曰功臣侯表作仆朋今此作多转冩者误也煇音晖也○宋祁曰注末也字当删】合骑侯敖坐行留不与票骑将军防当斩赎为庶人诸宿将所将士马兵亦不如去病【师古曰宿旧也兵兵器也】去病所将常选【师古曰选取骁锐○宋祁曰注末当有也字】然亦敢深入常与壮骑先其大军军亦有天幸未尝困絶也然而诸宿将常留落不耦【师古曰留谓迟留落谓坠落故不谐耦而无功也】由此去病日以亲贵比大将军其后单于怒浑邪王居西方数为汉所破亡数万人以票骑之兵也欲召诛浑邪王浑邪王与休屠王等谋欲降汉使人先要道边【师古曰道犹言也先为要约来言之于边界】是时大行李息将城河上得浑邪王使即驰传以闻【师古曰传音张恋反次下亦同】上恐其以诈降而袭边乃令去病将兵往迎之去病既渡河与浑邪众相望浑邪禆王将见汉军而多欲不降者【师古曰恐被掩覆也】颇遁去去病乃驰入得与浑邪王相见斩其欲亡者八千人遂独遣浑邪王乘传先诣行在所尽将其众度河降者数万人号称十万既至长安天子所以赏赐数十钜万封浑邪王万戸为漯隂侯【如淳曰漯隂平原县也师古曰漯音吐合反】封其禆王呼毒尼为下摩侯【文頴曰呼毒尼胡王名也】防疪为煇渠侯【文頴曰防音鹰疪音庇防之庇师古曰疪音匹履反其字从疒非庇防之庇疒音女革反】禽黎为河綦侯【师古曰功臣侯表作乌黎今此作禽黎转写误耳】大当戸调虽为常乐侯【师古曰功臣侯表作稠睢今此传作调虽表传不同当有误者】于是上嘉去病之功曰票骑将军去病率师征匈奴西域王浑邪王及厥众萌咸犇于率【师古曰萌字与甿同犇古奔字也○宋祁曰注末也字当删】以军粮接食并将控万有余人【师古曰言能引弓皆堪战陈】诛獟悍【师古曰獟徤行轻貌也字或作趬悍勇也獟音邱昭反又音丘召反】防首虏八千余级降异国之王三十二战士不离伤【师古曰离遭也】十万之众毕懐集服仍兴之劳爰及河塞度防亡患【师古曰重兴军旅之劳及北河沙塞之表可得宁息无忧患也】以千七百戸益封票骑将军减陇西北地上郡戍卒之半以寛天下繇役廼分处降者于边五郡故塞外而皆在河南因其故俗为属国【师古曰不改其本国之俗而属于汉故号属国】其明年匈奴入右北平定襄杀畧汉千余人其明年上与诸将议曰翕侯赵信为单于画计常以为汉兵不能度幕轻留【师古曰言轻易汉军故留而不去也一曰谓汉兵不能轻入而久留也○宋祁云姚本于此下有臣瓒曰沙上曰幕李陵歌曰经千里兮渡沙幕十五字】今大发卒其埶必得所欲是嵗元狩四年也春上令大将军青票骑将军去病各五万骑歩兵转者踵军数十万【师古曰转者谓运辎重也踵接也】而敢力战深入之士皆属去病去病始为出定襄当单于捕虏虏言单于东廼更令去病出代郡令青出定襄郎中令李广为前将军太仆公孙贺为左将军主爵赵食其为右将军【师古曰食音异其音基】平阳侯襄为后将军【师古曰曹襄】皆属大将军赵信为单于谋曰汉兵即度幕人马罢【师古曰罢读曰疲】匈奴可坐收虏耳【师古曰言收虏取汉军人马可不费力故言坐】廼悉逺北其辎重【师古曰送辎重逺去令处北也】皆以精兵待幕北而适直青军出塞千余里【师古曰直读曰值】见单于兵陈而待【师古曰为行陈而待】于是青令武刚车自环为营【张晏曰兵车也师古曰环绕也】而纵五千骑往当匈奴匈奴亦从万骑防日且入【师古曰言日欲没也】而大风起沙砾击面【师古曰砾小石也音歴】两军不相见汉益纵左右翼绕单于【师古曰翼谓左右舒引其兵如鸟之翅翼】单于视汉兵多而士马尚彊战而匈奴不利薄莫单于遂乘六臝壮骑可数百直冒汉围西北驰去【师古曰臝者驴种马子坚忍单于自乘善走臝而壮骑随之也冒犯也臝音来戈反冒音莫克反】昏汉匈奴相纷挐【师古曰纷挐乱相持搏也挐音女居反】杀伤大当【师古曰各大相杀伤】汉军左校捕虏言单于未昏而去汉军因发轻骑夜追之青因随其后匈奴兵亦散走防明行二百余里不得单于颇捕斩首虏万余级遂至窴顔山赵信城【如淳曰赵信前降匈奴匈奴筑城居之】得匈奴积粟食军【师古曰食读曰飤】军留一日而还悉烧其城余粟以归青之与单于防也而前将军广右将军食其军别从东道或失道【师古曰或迷也】大将军引还过幕南廼相逄青欲使使归报令长史簿责广【师古曰簿音歩户反】广自杀食其赎为庶人青军入塞凡斩首虏万九千级是时匈奴众失单于十余日右谷蠡王自立为单于【师古曰谷音鹿蠡音卢奚反】单于后得其众右王廼去单于之号【师古曰去除也音丘吕反】去病骑兵车重与大将军军等【师古曰重音直用反】而亡禆将悉以李敢等为大校当禆将出代右北平二千余里直左方兵【师古曰直当也】所斩捕功已多于青既皆还上曰票骑将军去病率师躬将所获荤允之士【服防曰荤音熏荤允熏鬻也尧时曰熏鬻周曰猃允秦曰匈奴师古曰荤字与薫同鬻音弋六反】约轻赍絶大幕【师古曰轻赍者不以辎重自随而所赍粮食少也一曰赍字与资同谓资装也】渉获单于章渠【师古曰渉谓渉水也章渠单于之近臣也渉水而破获之】以诛北车耆【晋灼曰王号也】转击左大将双获旗鼓歴度难侯【师古曰山名也】济弓卢【晋灼曰水名也】获屯头王韩王等三人【李竒曰皆匈奴王号】将军相国当户都尉八十三人封狼居胥山禅于姑衍登临翰海【张晏曰登海边山以望海也有大功故増山而广地也如淳曰翰海北海名也师古曰积土増山曰封为墠祭地曰禅也】执讯获丑七万有四百四十三级师率减什二取食于敌卓行殊逺而粮不絶【师古曰卓亦逺意】以五千八百户益封票骑将军右北平太守路博德属票骑将军防兴城不失期从至梼余山【师古曰梼音筹其字从木】斩首捕虏二千八百级封博德为邳离侯北地都尉卫山从票骑将军获王封山为义阳侯故归义侯因淳王复陆支【师古曰复音芳福反】楼剸王伊即靬【师古曰剸音之兖反靬音居言反】皆从票骑将军有功封复陆支为杜侯伊即靬为众利侯从票侯破奴昌武侯安稽从票骑有功益封各三百户渔阳太守解校尉敢皆获鼓旗赐爵闗内侯解食邑三百戸敢二百戸校尉自为爵左庶长军吏卒为官赏赐甚多而青不得益封吏卒无封者唯西河太守常惠云中太守遂成受赏遂成秩诸侯相赐食邑二百户黄金百斤惠爵闗内侯两军之出塞塞阅官及私马凡十四万匹而后入塞者不满三万匹廼置大司马位大将军票骑将军皆为大司马【晋灼曰悉加大司马者欲令票骑将军去病与大将军青等耳】定令令票骑将军秩禄与大将军等自是后青日衰而去病日益贵青故人门下多去事去病辄得官爵唯独任安不肯去【师古曰安荥阳人后为益州刺史即遗司马迁书者】去病为人少言不泄有气敢往上尝欲敎之呉孙兵法【师古曰呉呉起也孙孙武也】对曰顾方畧何如耳不至学古兵法【师古曰顾念也】上为治第令视之对曰匈奴不灭无以家为也由此上益重爱之然少而侍中贵不省士【师古曰省视也不恤视也】其从军上为遣太官赍数十乘【师古曰赍与资同解已在前也】既还重车余弃粱肉【师古曰粱粟类也米之善者重音直用反】而士有饥者其在塞外卒乏粮或不能自振【师古曰振举也】而去病尚穿域躢鞠也【服防曰穿地作鞠室也师古曰鞠以皮为之实以毛蹵躢而戏也躢音徒猎反鞠音钜六反】事多此类青仁喜士退让【师古曰喜音许吏反】以和柔自媚于上然于天下未有称也去病自四年军后三嵗元狩六年薨上悼之发属国甲军陈自长安至茂陵【师古曰送其葬所以宠卫之也属国即上所云分处降者于边五郡者也甲谓甲之黒色也】为冢象祁连山【师古曰在陵旁冡上有竪石冢前有石人马者是也】諡之并武与广地曰景桓侯【苏林曰景武諡也桓广地諡也义见諡法张晏曰諡法布义行刚曰景辟土服逺曰桓也】子嬗嗣【师古曰嬗音上战反】嬗字子侯上爱之幸其壮而将之为奉车都尉从封泰山而薨无子国除自去病死后青长子宜春侯伉坐法失侯后五嵗伉弟二人隂安侯不疑发干侯登皆坐酎金失侯后二嵗冠军侯国絶后四年元封五年青薨諡曰烈侯子伉嗣六年坐法免自青围单于后十四嵗而卒竟不复击匈奴者以汉马少又方南诛两越东伐朝鲜击羌西南夷以故久不伐胡初青既尊贵而平阳侯曹夀有恶疾就国长公主问列侯谁贤者左右皆言大将军主笑曰此出吾家常骑从我奈何左右曰于今尊贵无比于是长公主风白皇后【师古曰风读曰讽】皇后言之上廼诏青尚平阳主【如淳曰本阳信长公主也为平阳侯所尚故称平阳主】与主合葬起象庐山云【师古曰在陵东次去病之西相并者是也○宋祁云浙本庐作卢】
　　最大将军青【师古曰最亦凡也】凡七出击匈奴斩捕首虏五万余级一与单于战收河南地置朔方郡再益封凡万六千三百户【○宋祁云景德本无益字】封三子为侯侯千三百户并之二万二百戸其禆将及校尉侯者九人为特将者十五人【师古曰特将谓独别为将而出征也】李广张骞公孙贺李蔡曹襄韩说苏建皆自有传【师古曰七人自有传八人今列于此下凡十五人也説读曰悦】
　　李息郁郅人也【师古曰北地之县也郅音之日反】事景帝至武帝立八嵗为材官将军军马邑后六嵗为将军出代后三嵗为将军从大将军出朔方皆无功凡三为将军其后常为大行
　　公孙敖义渠人以郎事景帝至武帝立十二嵗为骑将军【○宋祁云十二嵗景徳本作八嵗】出代亡卒七千人当斩赎为庶人后五嵗以校尉从大将军封合骑侯后一嵗以中将军从大将军再出定襄无防后二嵗以将军出北地后票骑失期当斩【○宋祁云景徳本无失字】赎为庶人后二嵗以校尉从大将军无功后十四嵗以因杅将军筑受降城十嵗复以因杅将军再出击匈奴至余吾【师古曰水名也在朔方北】亡士多下吏当斩诈死亡居民间【○刘奉世曰武纪敖自余吾还明年太始元年有罪要斩与此不同必有误】五六嵗后觉复系坐妻为巫蛊族凡四为将军
　　李沮云中人【沮音爼】事景帝武帝立十七嵗以左内史为彊弩将军后一嵗复为彊弩将军
　　张次公河东人以校尉从大将军封岸头侯其后太后崩为将军军北军后一嵗复从大将军凡再为将军后坐法失侯
　　赵信以匈奴相国降为侯武帝立十八年为前将军与匈奴战败降匈奴
　　赵食其祋栩人【师古曰冯翊之县也祋音丁活反又音丁外反栩音许羽反】武帝立十八年以主爵都尉从大将军斩首六百六十级元狩二年赐爵闗内侯黄金百斤眀年为右将军从大将军出定襄迷失道当斩赎为庶人
　　郭昌云中人以校尉从大将军元封四年以太中大夫为防胡将军屯朔方还击昆明无功夺印
　　荀彘太原广武人以御见侍中【师古曰以善御得见因为侍中也御谓御车也】用校尉数从大将军元封二年为左将军击朝鲜无功坐捕楼船将军诛
　　最票骑将军去病凡六出击匈奴其四出以将军【师古曰再出为票姚校尉也】斩首虏十一万余级浑邪王以众降数万开河西酒泉之地西方益少胡宼四益封凡万七千七百户其校尉吏有功侯者六人为将军者二人
　　路博徳西河平州人以右北平太守从票骑将军封邳离侯票骑死后博徳以卫尉为伏波将军伐破南越益封其后坐法失侯为彊弩都尉屯居延卒
　　赵破奴太原人尝亡入匈奴已而归汉为票骑将军司马出北地封从票侯坐财金失侯后一嵗为匈河将军攻胡至匈河水无功后一嵗击虏楼兰王后为浞野侯后六嵗以浚稽将军将二万骑击匈奴左王左王与战兵八万骑围破奴破奴为虏所得遂没其军居匈奴中十歳复与其太子安国亡入汉【○宋祁云越本国作定】后坐巫蛊族
　　自卫氏兴大将军青首封其后支属五人为侯凡二十四嵗而五侯皆夺国征和中戾太子败卫氏遂灭而霍去病弟光贵盛自有传
　　赞曰苏建尝说责大将军至尊重而天下之贤士大夫无称焉【师古曰言不为贤士大夫所称誉】愿将军观古名将所招选者勉之哉【师古曰劝令招贤荐士也】青谢曰自魏其武安之厚賔客天子常切齿彼亲待士大夫招贤黜不肖者人主之柄也人臣奉法遵职而已何与招士【师古曰与读曰豫】票骑亦方此意为将如此【师古曰方比类也】











　　前汉书卷五十五
　　前汉书卷五十五考证
　　卫青传平阳侯曹夀注师古云云○【臣召南】按史记曹相国世家参曽孙时尙平阳公主生子襄时病疠归国立二十三年卒諡夷侯本传后文云平阳侯曹夀有恶疾就国事与史记正合然则夀即时之别名也
　　三千一十七级○按史记作三千七十一级又益封青三千八百戸史记作三千戸又益封八千七百戸史记作六千戸
　　都尉韩説从大军出窴浑○【臣召南】按应云从大将军脱将字耳又按窴浑史记作寙浑徐广曰寙浑在朔方音庾以地理志核之朔方有寙浑县为西部都尉治有道西北出鸡鹿塞此窴浑当即寙浑也
　　封蔡为乐安侯○【臣召南】按表作安乐侯又封朔为陟轵侯史记作渉轵侯而功臣表但作轵侯又不虞为随成侯表作随城侯又中郎将绾史记无此四字
　　正闳长史安注张晏曰正军正也○胡三省曰凡军行置军正掌举军法以正军中刘昭志大将军长史秩千石
　　霍去病传以二千五百戸封去病为冠军侯○【臣召南】按冠军初无此县名武帝褒去病功以南阳穰县卢阳乡宛县临駣聚为冠军侯国解见地理志二千五百戸史记作千六百戸又封贤为终利侯史记及功臣表作众利侯
　　过焉支山千有余里合短兵○括地志曰焉支山一名删丹山在甘州删丹县东南五十里王防曰合短兵下史记无鏖臯兰下四字
　　全甲获丑○【臣召南】按此文上史记无鋭悍者三字则以诛全甲为一句此传则鋭悍者诛为一句全甲获丑为一句
　　使人先要道边○按史记作遣使向边境要汉人令报天子要边文虽繁而情事曲折具见
　　登临翰海注张晏如淳云云○【臣召南】按翰海北史作瀚海即大漠之别名沙碛四际无涯故谓之海张晏如淳直以大海北海解之非也本文明云去病出代右北平二千余里则其地正在大漠安能及絶逺之北海哉且塞外遇巨泽大湖通称为海如苏武牧羊北海上窦宪追至私渠北鞮海皆巨泽大湖如后世称濶滦海之类非大海也
　　师率减什二○什二史记作十三又防兴城史记作防与城又封博徳为邳离侯史记作符离侯北地都尉卫山史记作邢山
　　惟西河太守常惠○【臣召南】按此常惠与从苏武北使后封长罗侯为石将军典属国者别是一人
　　为特将者十五人○史记作十四人
　　公孙敖为骑将军○凌穉隆曰史记作为骠骑将军与去病同官非也汉书去骠字是

　　前汉书卷五十五考证
　　钦定四库全书
　　前汉书卷五十六
　　汉　　兰　　台　　令　　史班　固撰唐正议大夫行秘书少监琅琊县开国子顔师古注
　　董仲舒传第二十六
　　董仲舒广川人也少治春秋孝景时为博士下帷讲诵弟子传以久次相授业或莫见其面【师古曰言新学者但就其旧弟子受业不必亲见仲舒○刘氏曰久衍字】盖三年不窥园其精如此【师古曰虽有园圃不窥视之言专学也】进退容止非礼不行学士皆师尊之武帝即位举贤良文学之士前后百数【师古曰数音所具反】而仲舒以贤良对防焉制曰朕获承至尊休徳【师古曰休羙也言承先帝极尊之位至羙之徳也○宋祁曰浙本至尊下有之字】传之亡穷而施之防极【师古曰防亦无也极尽也】任大而守重是以夙夜不皇康宁【师古曰皇暇也康乐也】永惟万事之统犹惧有阙【师古曰永深也惟思也统绪也】故广延四方之豪儁郡国诸侯公选贤良脩絜博习之士【师古曰郡郡守也国王国也诸侯列侯也郡国及诸侯总谓四方在外者公选谓以公正之道选士无偏私也】欲闻大道之要至论之极【师古曰极中也】今子大夫褎然为举首【服虔曰子男子之美号也张晏曰褎进也为举贤良之首也师古曰褎然盛服貌也诗邶风旄邱之篇曰褎如充耳褎音弋授反】朕甚嘉之子大夫其精心致思朕埀聼而问焉盖闻五帝三王之道改制作乐而天下洽和百王同之【○宋祁曰淳化本作制礼按古本无礼字下云韶勺宁有礼字存之不成文洽一作治】当虞氏之乐莫盛于韶【师古曰韶舜乐】于周莫盛于勺【张晏曰勺周颂篇也言能成先祖之功以养天下也师古曰勺读与酌同】圣王已没钟鼓筦之声未衰【师古曰筦与管字同】而大道微缺陵夷至虖桀纣之行【师古曰陵夷言渐穨替也解在成纪○宋祁曰行字古本作作字今浙本亦有作字又一本题云又云桀纣之行语意常苦不了】王道大壊矣夫五百年之间守文之君当涂之士欲则先王之法以戴翼其世者甚众【师古曰翼助也】然犹不能反日以仆灭【师古曰反还也还于正道也仆毙也音赴】至后王而后止岂其所持操或誖谬而失其统与【师古曰操执也誖乖也统绪也操音千髙反与读曰欤后皆类此】固天降命不可复反必推之于大衰而后息与【师古曰息止也】乌虖【师古曰虖读曰呼呜呼叹辞也】凡所为屑屑夙兴夜寐务法上古者又将无补与【师古曰屑屑动作之貌补益也】三代受命其符安在灾异之变何缘而起性命之情或夭或夀或仁或鄙【师古曰夭夀命也仁鄙性也鄙谓不通也】习闻其号未烛厥理【师古曰烛照也】伊欲风流而令行刑轻而奸改【师古曰伊惟也】百姓和乐政事宣昭何脩何饰而膏露降百谷登【师古曰登成也○宋祁曰古本饰作饬】徳润四海泽臻屮木【师古曰臻至也古草字也】三光全寒暑平受天之祜【师古曰祜福也音怙】享鬼神之灵【师古曰为鬼神所歆飨】徳泽洋溢施虖方外延及羣生【师古曰施亦延也洋音羊施音弋防反】子大夫眀先圣之业习俗化之变终始之序讲闻髙谊之日久矣其明以谕朕【师古曰谕谓晓告也】科别其条勿猥勿幷【师古曰猥积也并合也欲其一一疏理而言之】取之于术慎其所出廼其不正不直不忠不极枉于执事书之不泄兴于朕躬毋悼后害【师古曰极中也公卿执事有不忠直而阿枉者皆令言之朕自发书不有漏泄勿惧有后害而不言也】子大夫其尽心靡有所隐朕将亲览焉仲舒对曰陛下发徳音下明诏求天命与情性皆非愚臣之所能及也臣谨案春秋之中视前世已行之事以观天人相与之际甚可畏也国家将有失道之败而天廼先出灾害以谴告之【师古曰谴责也】不知自省又出怪异以警惧之【师古曰省视也】尚不知变而伤败廼至以此见天心之仁爱人君而欲止其乱也自非大亡道之世者天尽欲扶持而全安之事在彊勉而已矣【师古曰彊音其两反此下亦同】彊勉学问则闻见博而知益眀彊勉行道则徳日起而大有功此皆可使还至而立有效者也【师古曰还读曰旋旋速也○宋祁曰越本无立字】诗曰夙夜匪解【师古曰大雅烝民之诗也解读曰懈懈怠也其下亦同】书云茂哉茂哉【师古曰虞书咎繇谟之辞也茂勉也】皆彊勉之谓也道者所繇适于治之路也【师古曰繇读与由同由从也适往也】仁义礼乐皆其具也故圣王已没而子孙长久安宁数百嵗此皆礼乐敎化之功也王者未作乐之时廼用先王之乐宜于世者而以深入敎化于民敎化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着【师古曰着明也易音弋豉反着音竹筯反】故声发于和而本于情接于肌肤臧于骨髓故王道虽微缺而筦之声未衰也夫虞氏之不为政久矣然而乐颂遗风犹有存者是以孔子在齐而闻韶也【○宋祁曰古本齐作亝】夫人君莫不欲安存而恶危亡然而政乱国危者甚众所任者非其人而所繇者非其道【师古曰繇读与由同下亦类此】是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补弊明文武之功业周道粲然复兴诗人美之而作上天祐之为生贤佐后世称诵至今不絶此夙夜不解行善之所致也孔子曰人能道非道人也【师古曰论语载孔子之言也言明智之人则能行道内无其质非道所化】故治乱废兴在于已非天降命不得可反【○刘敞曰当云不可得反】其所操持誖谬失其统也臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌【师古曰今文尚书泰誓之辞也谓伐纣之时有此瑞也复归也音扶目反○宋祁曰古本流字上有而字存而句缓而文】此盖受命之符也周公曰复哉复哉【师古曰周公视火乌之瑞乃曰复哉复哉复报也言周有盛徳故天报以此瑞也亦见今文防誓也○刘奉世曰复当为覆声字之误也】孔子曰德不孤必有邻【师古曰论语载孔子之言也邻近也言脩徳者不独空为之而已必有近助也】皆积善絫德之效也【师古曰絫古累字】及至后世淫佚衰防【师古曰佚与逸同】不能统理羣生诸侯背畔残贼良民以争壤土废徳敎而任刑罚刑罚不中则生邪气【师古曰中音竹仲反】邪气积于下怨恶畜于上【师古曰畜读曰蓄畜聚也】上下不和则隂阳缪盭而妖孽生矣【师古曰盭古戾字孽灾也】此灾异所缘而起也臣闻命者天之令也性者生之质也情者人之欲也或夭或夀或仁或鄙陶冶而成之不能粹羙【师古曰陶以喻造瓦冶以喻铸金也言天之生人有似于此也粹纯也】有治乱之所生故不齐也【○宋祁曰古本齐作亝】孔子曰君子之德风也小人之德也屮上之风必偃【师古曰论语载孔子之言也言人之从化若草遇风则偃仆也○宋祁曰风也也越本无两也字】故尧舜行徳则民仁夀桀纣行暴则民鄙夭夫上之化下下之从上犹泥之在钧唯甄者之所为【师古曰甄作瓦之人也钧造瓦之法其中旋转者甄音吉延反】犹金之在镕唯冶者之所铸【师古曰镕谓铸器之模范也镕音容】绥之斯俫动之斯和此之谓也【师古曰论语载子贡对陈子禽之言也绥安也言治国家者安之则竞来动之则和悦耳】臣谨案春秋之文求王道之端得之于正【师古曰谓正月也音之成反○宋祁曰正越本作之盛反】正次王王次春【师古曰解春秋书春王正月之一句也】春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在隂阳阳为徳隂为刑刑主杀而徳主生是故阳常居大夏而以生育养长为事隂常居大冬而积于空虚不用之处以此见天之任徳不任刑也天使阳出布施于上而主嵗功使隂入伏于下而时出佐阳阳不得隂之助亦不能独成嵗终阳以成嵗为名【苏林曰卒以阳名嵗尚徳不尚刑也师古曰谓年首称春也即上所云王次春者是也】此天意也王者承天意以从事故任徳敎而不任刑刑者不可任以治世犹隂之不可任以成嵗也为政而任刑不顺于天故先王莫之肯为也今废先王徳敎之官而独任执法之吏治民毋乃任刑之意与【师古曰与读曰欤】孔子曰不敎而诛谓之虐【师古曰论语载孔子之言】虐政用于下而欲徳敎之被四海故难成也臣谨案春秋谓一元之意【师古曰释公始即位何不称一年而言元年也】一者万物之所从始也元者辞之所谓大也【师古曰易辞元者善之长也故曰辞之所谓大也○宋祁曰辞古本作解】谓一为元者视大始而欲正本也【师古曰视读曰示】春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正而亡有邪气奸其间者【师古曰奸犯也音干】是以隂阳调而风雨时羣生和而万民殖五谷孰而木茂天地之间被润泽而大丰美四海之内闻盛德而皆俫臣诸福之物可致之祥莫不毕至而王道终矣孔子曰鳯鸟不至河不出图吾已矣夫自悲可致此物而身卑贱不得致也【师古曰鳯鸟河图皆王者之瑞仲尼自叹有徳无位故不至也】今陛下贵为天子富有四海居得致之位操可致之势【师古曰操执持也音千髙反】又有能致之资【师古曰资材质也】行髙而恩厚知明而意羙爱民而好士可谓谊主矣然而天地未应而美祥莫至者何也凡以敎化不立而万民不正也夫万民之从利也如水之走下【师古曰走音奏】不以敎化隄防之不能止也是故敎化立而奸邪皆止者其隄防完也敎化废而奸邪并出刑罚不能胜者其隄防壊也古之王者明于此是故南面而治天下莫不以敎化为大务立太学以敎于国设庠序以化于邑【师古曰庠序敎学之处也所以养老而行礼焉礼学记曰古之敎者家有塾党有庠术有序国有学也】渐民以仁摩民以谊【师古曰渐谓浸润之也摩谓砥砺之也】节民以礼故其刑罚甚轻而禁不犯者敎化行而习俗美也圣王之继乱世也扫除其迹而悉去之【师古曰去亦除也音丘吕反】复脩敎化而崇起之敎化已明习俗已成子孙循之【师古曰循顺也顺而行之】行五六百嵗尚未败也至周之末世大为亡道以失天下秦继其后独不能改又益甚之重禁文学不得挟书弃捐礼谊而恶闻之其心欲尽灭先圣之道而颛为自恣茍简之治【苏林曰茍为简易之治也师古曰此説非也茍谓茍于权利也简谓简于仁义也简易乾坤之徳岂秦所行乎颛与专同】故立为天子十四嵗而国破亡矣自古以来未尝有以乱济乱大败天下之民如秦者也【师古曰济益也○宋祁曰济古作防】其遗毒余烈至今未灭使习俗薄恶人民嚚顽抵冐殊扞【文頴曰扞突也师古曰口不道忠信之言为嚚心不则徳谊之经为顽抵触也冐犯也殊絶也扞拒也冐读如字又音莫克反】孰烂如此之甚者也孔子曰腐朽之木不可雕也粪土之墙不可圬也【师古曰论语载孔子之言也圬镘也所以泥饰墙也言内质壊不可脩治也圬音一胡反镘音莫干反】今汉继秦之后如朽木粪墙矣虽欲善治之亡可柰何法出而奸生令下而诈起【师古曰下音胡亚反】如以汤止沸抱薪救火愈甚亡益也【○宋祁曰越本甚作其甚与其小差则成误矣然其字施于此则未安也】窃譬之琴瑟不调甚者必解而更张之乃可鼓也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也故汉得天下以来常欲善治而至今不可善治者【○宋祁曰越本无上一善字然善治要须复语不容上言治而下言善治也浙本亦同有善字】失之于当更化而不更化也古人有言曰临渊羡鱼不如退而结网【师古曰言当自求之】今临政而愿治七十余嵗矣不如退而更化更化则可善治善治则灾害日去福禄日来诗云宜民宜人受禄于天【师古曰大雅假乐之诗也】为政而宜于民者固当受禄于天夫仁谊礼知信五常之道王者所当脩饬也【○宋祁曰越本饬作饰下亦同】五者脩饬故受天之祐而享鬼神之灵徳施于方外延及羣生也天子览其对而异焉乃复册之曰【○宋祁曰景徳本册作防】制曰盖闻虞舜之时游于岩廊之上【文頴曰岩廊殿下小屋也晋灼曰堂边庑岩廊谓严峻之廊也师古曰晋説是也○宋祁曰古本浙本廊并作郎余按廊本作郎后人加广而俗人作郎则惊而不喜更改为廊吁可惜耶】垂拱无为而天下太平周文王至于日昃不暇食【师古曰昃亦昊字】而宇内亦治夫帝王之道岂不同条共贯与【师古曰与读曰欤】何逸劳之殊也盖俭者不造黄旌旗之饰及至周室设两观乘大路朱干玉戚八佾陈于庭而颂声兴【师古曰两观谓阙也大路玉路之车也干盾也戚钺也朱丹其盾玉为戚把也佾列也舞者之行列也一列八人天子八列六十四人也】夫帝王之道岂异指哉【师古曰言意趣不同】或曰良玉不瑑【师古曰瑑谓雕刻为文也音篆下皆类此】又云非文亡以辅徳二端异焉殷人执五刑以督奸伤肌肤以惩恶【师古曰督视责也惩止也】成康不式四十余年【师古曰式用也成康之时刑措不用】天下不犯囹圄空虚秦国用之死者甚众刑者相望耗矣哀哉【师古曰耗虗也言用刑酷烈诛杀甚众天下空虚也耗音呼到反或曰耗不明也言刑罚闇乱音莫报反】乌虖【师古曰虖读曰呼】朕夙寤晨兴【师古曰夙早也寤寐之觉也兴起也觉音工孝反】惟前帝王之宪【师古曰宪法也】永思所以奉至尊章洪业【师古曰永深也章明也洪大也】皆在力本任贤【师古曰力本谓勤力行于本业也本谓农也】今朕亲耕借田以为农先劝孝弟崇有徳使者冠盖相望问勤劳恤孤独尽思极神功烈休徳未始云获也今隂阳错缪氛气充塞【师古曰氛恶气也充满也】羣生寡遂黎民未济【师古曰遂成也○宋祁曰济古作防下同】廉耻贸乱贤不肖浑殽【师古曰贸易也浑殽杂也贸音武又反浑音胡本反】未得其真故详延特起之士意庶防乎【师古曰详尽也一曰审也○宋祁曰古浙本有意字他本无但云庶防乎则促而不缓必待意字句乃自安】今子大夫待诏百有余人或道世务而未济稽诸上古而不同考之于今而难行毋乃牵于文系而不得骋与【师古曰牵于文系谓惧于文吏之法】将所繇异术所闻殊方与【师古曰繇读与由同方谓道也】各悉对着于篇【师古曰悉谓尽意而对也】毋讳有司【师古曰言不当忌畏有司而不极言】明其指略切磋究之以称朕意【师古曰究极也磋音千何反】仲舒对曰臣闻尧受命以天下为忧而未以位为乐也【○宋祁曰古本位字上有在字】故诛逐乱臣务求贤圣是以得舜禹稷卨咎繇众圣辅徳贤能佐职敎化大行天下和洽万民皆安仁乐谊各得其宜动作应礼从容中道【师古曰从音千容反中音竹仲反】故孔子曰如有王者必世而后仁此之谓也【师古曰论语载孔子之言也言如有受命王者必三十年仁政乃成】尧在位七十载廼逊于位以禅虞舜尧崩天下不归尧子丹朱而归舜舜知不可辟【师古曰辟读曰避】乃即天子之位以禹为相因尧之辅佐继其统业是以垂拱无为而天下治孔子曰韶尽羙矣又尽善也【师古曰韶舜乐也孔子嘉舜之徳故聼其乐而云尽善尽羙矣】此之谓也至于殷纣逆天暴物杀戮贤知残贼百姓伯夷太公皆当世贤者隐处而不为臣守职之人皆奔走逃亡入于河海【师古曰谓若鼔方叔播鼗武少师阳之属也事在礼乐志】天下耗乱万民不安【师古曰耗不明也音莫报反】故天下去殷而从周文王顺天理物师用贤圣是以闳夭太颠散宜生等亦聚于朝廷【臣瓒曰皆文王贤臣】爱施兆民天下归之故太公起海滨而即三公也【师古曰滨涯也即就也滨音宾又音频】当此之时纣尚在上尊卑昬乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉【师古曰见显示也】繇此观之帝王之条贯同然而劳逸异者所遇之时异也孔子曰武尽美矣未尽善也【师古曰亦论语载孔子之言也武周武王乐也以其用兵伐纣故有慙徳未尽善也】此之谓也臣闻制度文采黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固【师古曰论语载孔子之言逊顺也固陋也】俭非圣人之中制也臣闻良玉不瑑资质润羙不待刻瑑此亡异于达巷党人不学而自知也【孟康曰人项槖也】然则常玉不瑑不成文章君子不学不成其徳臣闻圣王之治天下也少则习之学长则材诸位【服防曰在位当知材知日有益于政也应劭曰随其材之优劣而授之位也师古曰应説近之谓授之位以试其材也】爵禄以养其德刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦敎化之渐而仁谊之流【○宋祁曰古本流作防】非独伤肌肤之效也至秦则不然师申商之法【师古曰申申不害也商商鞅也】行韩非之説憎帝王之道以贪狼为俗【师古曰狼性皆贪故谓贪为贪狼也】非有文徳以敎训于天下也【○宋祁曰景徳本无天字古本有】诛名而不察实【师古曰诛责也】为善者不必免而犯恶者未必刑也是以百官皆饰空言虚辞而不顾实【○宋祁曰景祐本无空言二字古本有】外有事君之礼内有背上之心造伪饰诈趣利无耻又好用憯酷之吏【师古曰憯痛也音千感反】赋敛亡度竭民财力百姓散亡不得从耕织之业羣盗并起是以刑者甚众死者相望而奸不息俗化使然也故孔子曰导之以政齐之以刑民免而无耻【师古曰论语载孔子之言也言以政法敎导之以刑戮整齐之则人茍免而已无耻愧也○宋祁曰古本齐作亝】此之谓也今陛下并有天下海内莫不率服广览兼聼极羣下之知尽天下之美至徳昭然施于方外夜郎康居殊方万里説徳归谊【师古曰夜郎西南夷也康居西域国也説读曰悦】此太平之致也然而功不加于百姓者殆王心未加焉曽子曰尊其所闻则髙明矣【○宋祁曰浙本尊作遵】行其所知则光大矣髙眀光大不在于它在乎加之意而已【师古曰曾子之书也曾子曾参】愿陛下因用所闻设诚于内而致行之则三王何异哉陛下亲耕借田以为农先夙寤晨兴忧劳万民思惟徃古而务以求贤此亦尧舜之用心也然而未云获者士素不厉也【师古曰厉谓劝勉之也一曰砥砺其行也】夫不素养士而欲求贤譬犹不瑑玉而求文采也【○宋祁曰景祐本瑑作琢当从此本】故养士之大者莫大虖太学太学者贤士之所闗也【师古曰闗由也】教化之本原也今以一郡一国之众对亡应书者【师古曰书谓举贤良文学之诏书也】是王道往往而絶也臣愿陛下兴太学置明师以养天下之士数考问以尽其材则英俊宜可得矣今之郡守县令民之师帅所使承流而宣化也【○宋祁曰古本流作防】故师帅不贤则主徳不宣恩泽不流今吏既亡敎训于下或不承用主上之法暴虐百姓与奸为市【师古曰言小吏有为奸欺者守令不举乃反与之交易求利也】贫穷孤弱寃苦失职甚不称陛下之意是以隂阳错缪氛气充塞羣生寡遂黎民未防皆长吏不明使至于此也夫长吏多出于郎中中郎吏二千石子弟选郎吏又以富訾未必贤也【师古曰訾与资同】且古所谓功者以任官称职为差【师古曰差次也】非所谓积日絫久也故小材虽絫日不离于小官贤材虽未久不害为辅佐【师古曰害犹妨也】是以有司竭力尽知务治其业而以赴功今则不然絫日以取贵积久以致官是以廉耻质乱贤不肖浑殽未得其真臣愚以为使诸列侯郡守二千石各择其吏民之贤者嵗贡各二人以给宿卫且以观大臣之能所贡贤者有赏所贡不肖者有罚夫如是诸侯吏二千石皆尽心于求贤天下之士可得而官使也【师古曰授之以官以使其材也】徧得天下之贤人则三王之盛易为而尧舜之名可及也毋以日月为功实试贤能为上量材而授官录徳而定位【师古曰录谓存视也】则廉耻殊路贤不肖异处矣陛下加惠寛臣之罪令勿牵制于文使得切磋究之臣敢不尽愚于是天子复册之【○宋祁曰浙本之字下有曰字二曰虽相重史体则然】制曰盖闻善言天者必有徴于人【师古曰徴证也】善言古者必有验于今故朕埀问虖天人之应上嘉唐虞下悼桀纣防灭明昌之道【师古曰古浸字渐也】虚心以改今子大夫明于隂阳所以造化习于先圣之道业【○宋祁曰所以予按古本无以字语径易了浙本道作遗文典可从作道传写误耳】然而文采未极岂惑虖当世之务哉条贯靡竟统纪未终意朕之不明与聼若与【师古曰惑也音郡县之县与皆读曰欤】夫三王之敎所祖不同而皆有失【师古曰祖始也】或谓久而不易者道也意岂异哉今子大夫既已着大道之极陈治乱之端矣其悉之究之孰之复之【师古曰悉尽也究竟也复反复重言之也复音扶目反】诗不云虖嗟尔君子母常安息神之听之介尔景福【师古曰小雅小明之诗也安息安处也介助也景大也言人君不当茍自安处而已若能靖防其位直道而行则神聼而知之助以大福也】朕将亲览焉子大夫其茂明之【师古曰茂勉也】仲舒复对曰臣闻论语曰有始有卒者其唯圣人虖【师古曰论语载子夏之言卒终也言终始如一者惟圣能之○宋祁曰景祐本注子夏作孔子】今陛下幸加惠留聼于承学之臣【师古曰言转承师説而学之盖谦辞也】复下明册以切其意而究尽圣徳非愚臣之所能具也前所上对条贯靡竟统纪不终辞不别白指不分明此臣浅陋之罪也册曰善言天者必有徴于人善言古者必有验于今臣闻天者羣物之祖也故徧覆包函而无所殊【师古曰函与含同殊异也】建日月风雨以和之经隂阳寒暑以成之故圣人法天而立道亦溥爱而亡私【师古曰溥徧也音普】布徳施仁以厚之设谊立礼以导之春者天之所以生也仁者君之所以爱也夏者天之所以长也德者君之所以养也霜者天之所以杀也刑者君之所以罚也繇此言之【师古曰繇读与由同下皆类此】天人之徴古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也古者脩敎训之官务以德善化民民已大化之后天下常亡一人之狱矣今世废而不脩亡以化民民以故弃行谊而死财利是以犯法而罪多【○宋祁曰犯法古本浙本并作法犯予谓法犯罪多语中轻重自偶易之非是】一嵗之狱以万千数以此见古之不可不用也【师古曰古谓古法也】故春秋变古则讥之天令之谓命命非圣人不行质朴之谓性性非敎化不成人欲之谓情情非度制不节是故王者上谨于承天意以顺命也下务明敎化民以成性也正法度之宜别上下之序以防欲也脩此三者而大本举矣人受命于天固超然异于羣生入有父子兄弟之亲出有君臣上下之谊防聚相遇则有耆老长防之施【师古曰施设也陈设其序】粲然有文以相接【师古曰粲明貌】驩然有恩以相爱此人之所以贵也生五谷以食之桑麻以衣之【师古曰食读曰飤衣音于既反】六畜以养之服牛乘马圏豹槛虎是其得天之灵贵于物也故孔子曰天地之性人为贵【师古曰孝经载孔子之言也性生也】明于天性知自贵于物知自贵于物然后知仁谊知仁谊然后重礼节重礼节然后安处善【师古曰处于善道以为安】安处善然后乐循理【师古曰循顺也】乐循理然后谓之君子故孔子曰不知命亡以为君子【师古曰论语载孔子之言也】此之谓也册曰上嘉唐虞下悼桀纣防灭明昌之道虚心以改臣闻众少成多积小致钜【师古曰钜大也】故圣人莫不以晻致明以防致显【师古曰晻与暗同】是以尧发于诸侯【师古曰谓从唐侯升天子之位】舜兴虖深山【孟康曰舜耕于歴山】非一日而显也盖有渐以致之矣言出于已不可塞也行发于身不可掩也言行治之大者君子之所以动天地也故尽小者大慎防者着【师古曰能尽众小则致髙大能慎至防则着明也】诗云惟此文王小心翼翼【师古曰大雅大明之诗也翼翼防肃貌】故尧兢兢日行其道而舜业业日致其孝【师古曰兢兢戒慎也业业危惧也】善积而名显徳章而身尊此其明昌之道也积善在身犹长日加益而人不知也【师古曰长言身形之脩短自防及壮也】积恶在身犹火之销膏而人不见也非眀虖情性察虖流俗者孰能知之此唐虞之所以得令名而桀纣之可为悼惧者也夫善恶之相从如景乡之应形声也【师古曰乡读曰响】故桀纣暴谩【师古曰谩与慢同】谗贼并进贤知隐伏恶日显国日乱晏然自以如日在天【师古曰晏然自安意也如日在天言终不坠亡也】终陵夷而大壊夫暴逆不仁者非一日而亡也亦以渐至故桀纣虽亡道然犹享国十余年此其微灭之道也册曰三王之敎所祖不同而皆有失或谓久而不易者道也意岂异哉臣闻夫乐而不乱复而不厌者谓之道【师古曰复谓反复行之也音扶目反】道者万世亡弊弊者道之失也【师古曰言有弊非道由失道故有弊】先王之道必有偏而不起之处故政有眊而不行【师古曰眊不明也音莫报反】举其偏者以补其弊而已矣三王之道所祖不同非其相反将以捄溢扶衰所遭之变然也【师古曰捄古救字】故孔子曰亡为而治者其舜虖【师古曰论语载孔子之言】改正朔易服色以顺天命而已其余尽循尧道何更为哉故王者有改制之名亡变道之实然夏上忠殷上敬周上文者所继之捄当用此也【师古曰继谓所受先代之次也救谓救其弊也】孔子曰殷因于夏礼所损益可知也周因于殷礼所损益可知也其或继周者虽百世可知也【师古曰论语载孔子之言谓忠敬与文因循为敎立政垂则不逺此也○宋祁曰浙本云孔子曰殷因于夏礼周因于殷礼其损益可知也当考】此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救弊之政也【师古曰言政和平不湏救弊也】故不言其所损益也繇是观之继治世者其道同继乱世者其道变今汉继大乱之后若宜少损周之文致【师古曰致至极也】用夏之忠者【○刘敞曰致当属下句】陛下有明徳嘉道愍世俗之靡薄悼王道之不昭【师古曰靡散也薄轻也昭明也】故举贤良方正之士论谊考问将欲兴仁谊之休徳明帝王之法制【师古曰休羙也】建太平之道也臣愚不肖述所闻诵所学道师之言厪能勿失尔【师古曰厪与仅同仅少也】若廼论政事之得失察天下之息耗【师古曰息生也耗虚也耗音呼到反】此大臣辅佐之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古亦大治上下和睦习俗美盛不令而行不禁而止吏亡奸邪民亡盗贼囹圄空虚徳润草木泽被四海鳯凰来集麒麟来游以古凖今壹何不相逮之逺也安所缪盭而陵夷若是【师古曰安焉也】意者有所失于古之道与有所诡于天之理与【师古曰与读曰欤诡违也】试迹之古返之于天党可得见乎【师古曰返谓还归之也党音他朗反○宋祁曰姚本古字上有于字】夫天亦有所分予予之齿者去其角【师古曰谓牛无上齿则有角其余无角者则有上齿○宋祁曰齿字上古本浙本同有上字据注亦当有只云予之齿者是通上下殊非义理也】傅其翼者两其足【师古曰傅读曰附附着也言鸟不四足】是所受大者不得取小也古之所予禄者不食于力不动于末【师古曰末谓工商之业也】是亦受大者不得取小与天同意者也夫已受大又取小天不能足而况人虖此民之所以嚣嚣苦不足也【师古曰嚣读与嗸同音敖嗸嗸众怨愁声也】身宠而载髙位【师古曰载亦乗也】家温而食厚禄因乘富贵之资力以与民争利于下民安能如之哉是故众其奴婢多其牛羊广其田宅博其产业畜其积委【师古曰畜读曰蓄】务此而亡己以廹蹵民【师古曰蹵音子育反】民日削月朘【孟康曰朘音揎谓转蹇踧也苏林曰朘音镌石俗语谓缩肭为朘缩师古曰孟説是也揎音宣踧音子六反】以大穷富者奢侈羡溢贫者穷急愁苦【师古曰羡饶也读与衍同音弋战反】穷急愁苦而上不救则民不乐生民不乐生尚不避死安能避罪此刑罚之所以蕃而奸邪不可胜者也【师古曰蕃多也音扶元反】故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁【师古曰公仪休】之其家见织帛怒而出其妻食于舍而茹葵愠而拔其葵【师古曰食菜曰茹音汝】曰吾已食禄又夺园夫红女利虖【师古曰红读曰工】古之贤人君子在列位者皆如是是故下髙其行而从其敎民化其廉而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山惟石岩岩赫赫师尹民具尔瞻【师古曰小雅节南山之诗也节髙峻貌岩岩积石貌赫赫显盛也师尹周太师尹氏也言三公之位人所瞻仰若山之髙也节音才结反】尔好谊则民乡仁而俗善【师古曰尔汝也乡读曰向】尔好利则民好邪而俗败由是观之天子大夫者下民之所视效逺方之所四靣而内望也近者视而放之【师古曰放依也音甫往反】逺者望而效之岂可以居贤人之位而为庶人行哉夫皇皇求财利常恐乏匮者庶人之意也【师古曰皇皇急速之貌也】皇皇求仁义常恐不能化民者大夫之意也易曰负且乘致宼至【师古曰此易解卦六三爻辞也】乘车者君子之位也负担者小人之事也此言居君子之位而为庶人之行者其患祸必至也若居君子之位当君子之行则舍公仪休之相鲁亡可为者矣【师古曰舍废也言为君子之行者当如公仪休若废其所行则无可为也】春秋大一统者天地之常经古今之通谊也【师古曰一统者万物之统皆归于一也春秋公羊传隐公元年春王正月何言乎王正月大一统也此言诸侯皆系统天子不得自专也】今师异道人异论百家殊方指意不同是以上亡以持一统法制数变下不知所守臣愚以为诸不在六蓺之科孔子之术者皆絶其道勿使并进邪辟之説灭息【师古曰辟读曰僻】然后统纪可一而法度可明民知所从矣对既毕天子以仲舒为江都相事易王易王帝兄素骄好勇仲舒以礼谊匡正王敬重焉久之王问仲舒曰粤王句践与大夫泄庸种蠡谋伐呉【师古曰种大夫种也蠡范蠡也种音之勇反蠡音礼】遂灭之孔子称殷有三仁寡人亦以为粤有三仁【师古曰泄庸一也大夫种二也范蠡三也】桓公决疑于管仲寡人决疑于君仲舒对曰臣愚不足以奉大对【师古曰大对谓对大问也】闻昔者鲁君问柳下惠【师古曰鲁大夫展禽也柳下所食采邑之名惠諡也】吾欲伐亝何如柳下惠曰不可归而有忧色曰吾闻伐国不问仁人此言何为至于我哉徒见问尔且犹羞之【师古曰徒但也】况设诈以伐呉虖繇此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯【师古曰伯读曰霸次下亦同】为其先诈力而后仁谊也茍为诈而已故不足称于大君子之门也【张晏曰仲尼之门故称大也】五伯比于他诸侯为贤其比三王犹武夫之与羙玉也【应劭曰武夫石而似玉者】王曰善仲舒治国以春秋灾异之变推隂阳所以错行故求雨闭诸阳纵诸隂其止雨反是【师古曰谓若闭南门禁举火及开北门水洒人之类是也】行之一国未尝不得所欲中废为中大夫先是辽东髙庙长陵髙园殿灾仲舒居家推説其意屮稾未上【师古曰所作起草为稾也】主父偃仲舒私见嫉之窃其书而奏焉上召视诸儒【师古曰视读曰示】仲舒弟子吕歩舒【○宋祁曰古人舒作昌】不知其师书以为大愚于是下仲舒吏当死诏赦之仲舒遂不敢复言灾异仲舒为人廉直是时方外攘四夷【师古曰攘郤也】公孙治春秋不如仲舒而希世用事【师古曰希观相也】位至公卿仲舒以为从设嫉之胶西王亦上兄也尤纵恣数害吏二千石乃言于上曰独董仲舒可使相胶西王胶西王闻仲舒【师古曰素闻其贤也】大善待之【○宋祁曰古本大字下有儒字且谓依古本存儒字则顔不当于仲舒下作注此盖顔注时已失儒字矣】仲舒恐久获辠病免凡相两国辄事骄王正身以率下数上疏谏争敎令国中所居而治及去位归居终不问家产业以脩学著书为事仲舒在家朝廷如有大议【○宋祁曰古本无如字】使使者及廷尉张汤就其家而问之其对皆有明灋自武帝初立魏其武安侯为相而隆儒矣及仲舒对册推明孔氏抑黜百家立学校之官【师古曰校音下敎反】州郡举材孝廉皆自仲舒发之年老以夀终于家家徙茂陵子及孙皆以学至大官仲舒所着皆明经术之意及上疏条敎凡百二十三篇而説春秋事得失闻举玉杯蕃露清明竹林之属【师古曰皆其所著书名也杯音布回反蕃音扶元反】复数十篇十余万言皆传于后世掇其切当世施朝廷者着于篇【师古曰掇采拾也音丁活反】
　　赞曰刘向称董仲舒有王佐之材虽伊吕亡以加【师古曰伊伊尹吕吕望也】筦晏之属伯者之佐殆不及也【师古曰筦筦仲也晏晏婴也伯者齐桓晋文之属也伯读曰霸】至向子歆以为伊吕乃圣人之耦【师古曰耦对也○宋祁曰越本无乃字】王者不得则不兴故顔渊死孔子曰噫天丧余【师古曰事见论语噫叹声也言失其辅佐也噫音于其反】唯此一人为能当之自宰我子赣子游子夏不与焉【师古曰与读曰豫】仲舒遭汉承秦灭学之后六经离析下帷发愤潜心大业令后学者有所统壹为羣儒首然考其师友渊源所渐犹未及虖游夏【师古曰渐浸润也游子游夏子夏也】而曰筦晏弗及伊吕不加过矣至向曾孙龚笃论君子也以歆之言为然








　　前汉书卷五十六
　　前汉书卷五十六考证
　　董仲舒传广川人也○【臣召南】按志广川属信都国今直枣强县有广川镇与景州相近即汉广川故县
　　书曰白鱼入于王舟有火复于王屋流为乌注今文尚书泰誓之词○按伏生今文无泰誓篇此伪泰誓文也西京诸儒并信以为真故白鱼赤乌之説司马迁亦据以入周本纪
　　今临政而愿治七十余嵗矣○【臣召南】按仲舒对防之年先儒疑而未定汉书武纪载于元光元年与公孙宏并列既失之太后通鉴据史记武帝即位为江都相之文载于建元元年与严助并列亦失之太前若以仲舒此文推之则在建元五年也计汉元年至建元三年为七十嵗而五年始置五经博士即传所谓推明孔氏抑黜百家立学校之官也至元光元年初令郡国举孝廉各一人即传所谓州郡举茂才孝廉也若在建元元年岂得云七十余嵗乎
　　与大夫泄庸种蠡谋伐呉○【臣召南】按泄庸师古无注疑即国语所谓舌庸者与苦成文种范蠡臯如并为大夫称五大夫呉晋之防黄池也舌庸与蠡率师沿海泝淮以絶呉路泄与舌音相近而字异耳
　　仲舒弟子吕歩舒○宋祁曰古人舒作昌○按人字当作本又按吕歩舒本书儒林传及史记并同宋祁所见之古本作歩昌者非也
</div>
    <div class="pagination">
<a href="前汉书_page52.html">上一页</a><span>...</span><a href="前汉书_page48.html">48</a><a href="前汉书_page49.html">49</a><a href="前汉书_page50.html">50</a><a href="前汉书_page51.html">51</a><a href="前汉书_page52.html">52</a><span class="current-page">53</span><a href="前汉书_page54.html">54</a><a href="前汉书_page55.html">55</a><a href="前汉书_page56.html">56</a><a href="前汉书_page57.html">57</a><a href="前汉书_page58.html">58</a><span>...</span><a href="前汉书_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
