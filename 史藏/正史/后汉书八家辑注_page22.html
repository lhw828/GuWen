<!DOCTYPE html>
<html>
<head>
    <meta charset="UTF-8">
    <title>后汉书八家辑注 - 第 22 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书八家辑注 - 第 22 页/共 70 页</h1>
    <div class="content">　四四二　包咸字子良，吴郡曲阿人〔一〕。为诸生，受业长安。王莽末，尝负笈追师。（姚。王。汪。黄）──书钞卷一三五 
〔一〕　范书本传「吴郡」作「会稽郡」。天游按：会稽郡治在吴。顺帝时分会稽郡十三城置吴郡，曲阿即其一。然包咸死于明帝永平八年，时郡未分，仍称会稽。此作吴郡，乃史家追叙所致。 

　四四三　包咸字子良，为赤眉所得，咸晨夕诵经，贼异而遣之〔一〕。──书钞卷九八 
〔一〕　汪辑言此条出类聚，未详卷数。孔注曰出类聚卷五五，然上海古籍出版社之类聚排印本无此引。 
　四四四　包咸字子良，明鲁诗、论语，驻东海，立精舍讲授。（姚。王。汪。黄） ──初学记卷二一 
　四四五　包咸为吴郡主簿，有好马，太守黄谠借乘行春，及归放就，甚奇之。（姚。王。汪。黄）──书钞卷七三 
　四四六　包咸字子良，永平五年，迁大鸿胪。每进见，锡以几杖，入屏不趍〔一〕，赞事不名，经传有疑，辄遣小黄门就舍即问〔二〕。显宗以咸有师傅恩，而素清苦，常时赏赐珍玩束帛，奉禄增于诸卿。（孙。王。汪。黄）──御览卷四七四 

〔一〕　趍，趋之俗字。 
〔二〕「问」原误作「门」，据范书本传径改。 
　四四七　杜抚字叔和，犍为武阳人。少有高才，受业于薛汉，定韩诗章句〔一〕。（姚。汪。黄）──姚辑 
〔一〕　出处不详，汪、黄二辑皆本姚辑，今录而俟考。 
　四四八　赵晔字长君，会稽山阴人。少尝为县吏，奉檄送督邮。晔心耻斯役，遂弃车马去，到犍为诣杜抚受韩诗〔一〕。（姚。王。汪。黄）──书钞卷一○ 三 
〔一〕　姚之骃按：「范书又载南阳冯良事，与长君事前后雷同，不知何以一时有此二士？」 
　四四九　秦氏季代有鲁人高堂伯〔一〕。（孙。王。汪。黄）─ ─史记儒林传素隐 
〔一〕　史记儒林传曰：「言礼自鲁高堂生。」索隐引谢书此文，且曰：「则『伯』是其字，云『生』者，自汉已来儒者皆号『生』，亦『先生』省 
字呼之耳。」班、范二史亦均作「高堂生」。此当系儒林董钧传前之小序之文。 
　四五○　何休字劭公，雅有心思，研精六经。──书钞卷九七 
　四五一　何休字劭公，以春秋驳汉事，妙得公羊本意，作公羊墨守、左氏膏肓、谷梁废疾。──书钞卷九六　○　又卷九五（三） 
　四五二　许慎字叔重，性淳笃，少博学经籍，马融常推敬之。时人为之语曰：「五经无双许叔重。」（孙。汪。黄）──御览卷四九五 
　　文苑传
四五三　香代为冠族，叶令况之子。（姚。王。汪。黄）──范书文苑传注 
　四五四　黄香字文强。除郎〔一〕，以父老求归供养。征拜郎中，诏书召黄香在殿下，问：「父年几何？何故不入公府？」（姚。汪。黄）──书钞卷六三 
〔一〕　职官分纪卷四九作「除郎中」，无「征拜」以下。 
　四五五　黄香知古今，群书无不涉猎。帝以香先帝所异，每有疑，帝时特访问。又诏香诣东观，读所未尝见书。（王。汪。黄）──御览卷六一二 
　四五六　黄香为魏郡太守，到官，不遣吏归乡，摘发奸邪，立决词讼。（姚。王。汪。黄）──书钞卷七四 
　四五七　葛龚以善文记知名。──书钞卷一○三 
　四五八　南郡王逸素与英善〔一〕，因与其书，多引古譬喻，劝使就聘。英顺逸议，谈者失望。（姚。王。汪。黄）──范书樊英传注 
〔一〕　英者，樊英也。习京氏易，兼明五经。又善风角、星筭、河洛七纬、推步灾异，见方术传。 
　四五九　王延寿有俊才。父逸欲作鲁灵光殿赋，令延寿往录其状。延寿因韵之，以简其父。父曰：「吾无以加也。」时蔡邕亦有此作，十年不成，见延寿赋，遂隐而不出。（汪） 
──王十朋苏诗注 
　四六○　侯瑾字子瑜，佣作为资，暮〔还，辄〕柴读书〔一〕。（姚。王。汪。黄） ──书钞卷九八　○　御览卷六一六 
〔一〕　据御览卷六一六补。孔广陶曰：「考即然之古文耳。」又御览卷六一六「柴」作「火」。 
　四六一　第五永为督军御史，督使幽州。蔡邕等天下名才士人皆会，祖饯于平乐馆〔一〕。高彪送永在坐，因援笔书牍〔二〕。（姚。王。汪。黄）──初学记卷二一 
〔一〕　范书本传作「长乐馆」。孙志祖曰：「作平乐馆是。」 
〔二〕　范书本传曰：「议郎蔡邕等皆赋诗，彪乃独作箴。」 
　四六二　祢衡与黄祖子射尤善。衡与俱读蔡邕所作碑文，射爱其文，恨不写取。衡谓射曰：「吾虽一遇，犹识其言，其缺两字不明。」因书出之。射写还比校，皆无所误，惟两字缺。（姚。王。汪。黄）──初学记卷一七 

　　独行传
　四六三　彭修字子阳，会稽人。年十五，时父为郡吏，得休，与修归，道为盗所劫，修困迫，乃拔佩刀前持盗曰：「父辱子死。」盗相谓曰：「此童子，义勇士也，不宜逼之。」遂辞谢而去。（孙。王。汪。黄）──御览卷四三四 

　四六四　彭修，会稽人，仕郡为功曹。时西部都尉宰晁行太守事，以微过收吴县狱吏〔一〕，将杀之。主簿锺离意争谏甚切，晁怒，使收缚意。修排合直入，拜于庭曰：「明府发雷霆于主簿，请闻其过。」晁曰：「受教三日〔二〕，初不奉行。废命不忠，岂非过邪？」修因拜曰：「昔任座面折文侯〔三〕，朱云攀毁栏槛〔四〕，自非贤君，焉得忠臣！」遂原意，罚贷狱吏。（孙。王。汪。黄）──御览卷二六四 

〔一〕　「微」原误作「征」，据汪辑径改。 
〔二〕　「教」原误作「杀」，径改。 
〔三〕　李贤引吕氏春秋曰：「魏文侯饮，问诸大夫曰：『寡人何如主也？』任座曰：『君不肖君也。克中山，不以封君之弟，而以封君之子，是以知君不肖君也。」 
〔四〕　李贤曰：「前书成帝时，朱云上书，请以尚方斩马剑斩张禹。上欲杀之，云攀折殿槛。西京杂记云：『攀折玉槛』。」 
　四六五　彭修字子阳。海贼丁义欲向郡，郡内惊惶，莫敢扞御。太守〔秘君〕闻修义勇〔多谋〕〔一〕，请守吴令。身与义相见，宣国威德，贼帅将解。民歌之曰：「时岁仓卒，盗贼从横，大戟强弩不可当，赖遇贤令彭子阳。」（姚。王。汪。黄）─ 
─书钞卷三九　○　御览卷三五二　书钞卷三五 
〔一〕　据御览三五二补。 
　四六六　彭修州辟从事。时贼张子林等数百人作乱，修与太守俱出讨贼。贼望见车马，竞交射之，飞矢雨集。修以身障扞太守，而为流矢所中死，太守得全。贼素闻其恩信，即杀弩中修者，余悉皆降散，言曰：「自为彭君故降，不为太守服也。」（王。汪。黄）──御览卷四二○ 

　四六七　燕字少卿〔一〕，其先出自周平王之后。汉兴，绍嗣封为正公，食采于汝坟也。（姚。王。汪。黄）──范书独行传注 
〔一〕　燕，周嘉之高祖父。 
　四六八　为太守（张）〔何〕敞主薄〔一〕，汝阳剧贼欲斩太守，嘉抱之号泣，得以生易死也。（孙。黄）──书钞卷七三 
〔一〕　此言周嘉事也。「张」改「何」，据范书独行传。 
　四六九　周畅字伯时，性仁慈，为河南尹。永初二年，夏旱，久祷无应。畅自收葬洛阳城旁客死骸骨，凡万余人，应时澍雨，岁乃丰稔。（姚。王。汪。黄）──御览卷二五二　○　事类赋注三　御览卷一一 

　四七○　范式字巨卿，山阳金乡人。少游太学，与汝南张劭为友，劭字符伯，二人并告归乡里。〔春别京师〕〔一〕，式谓元伯曰：「
后二年当还，将过拜尊亲，见孺子焉。」乃共克〔以秋为〕期〔二〕。至〔九月十五〕日〔三〕，〔杀鸡作黍，二亲笑曰：「山阳去此几千里，何必至？」元伯曰：「巨卿信士，不失期者。」言未绝而〕巨卿果到〔四〕。升堂拜母，饮尽欢而别。（姚。王。汪。黄）──御览卷四○七　○　文选卷二六范彦龙赠张徐州稷诗注　御览卷八五○　书钞卷一四四 

〔一〕　据文选卷二六范彦龙赠张徐州稷诗注补。 
〔二〕　据文选卷二六范彦龙赠张徐州稷诗注补。 
〔三〕　据书钞卷一四四补。文选注及御览卷八五○亦同。 
〔四〕　据文选卷二六范彦龙赠张徐州稷诗注补。 
　四七一　〔仕郡为功曹〕〔一〕，后元伯寝疾笃，同郡郅君章、商子微晨夜省视〔二〕，元伯临（尽）〔终叹〕曰〔三〕：「恨不见死友。」寻卒。式梦见元伯玄冕垂缨，〔屣履〕而呼曰〔四〕：「吾死，当以某日葬，〔永归黄泉。子不我忘〕〔五〕，岂能相及？」式觉而悲，〔驰往〕赴之〔六〕，便服朋友之服，投其葬日。未届而丧已发，引至圹将窆，而柩不肯进。其母抚之曰：「元伯岂有望也？」〔
妻曰：「亡者有遗恨，必待范先生耳。」〕〔七〕停柩移时，见有素车白马哭而来，母曰：「必巨卿也。」既至，叩丧言曰：「行矣元伯，死生异路，永从此辞。」会葬者千人，皆挥涕。式执绋引柩，乃前进。式留止冢次，修坟树而退。（姚。王。汪。黄）──御览卷四○七　○　又卷三九七　类聚卷七九　书钞卷一三九类聚卷二一 

〔一〕　据类聚卷七九、御览卷三九七补。 
〔二〕　范书独行传及御览卷三九七均作「殷子微」。 
〔三〕　据御览卷三九七改补。 
〔四〕　据御览卷三九七补。 
〔五〕　据类聚卷七九补。 
〔六〕　同右。 
〔七〕　据书钞卷一三九补。 
　四七二　范式尝至京师，受业太学。时诸生长沙陈平子同在学，与式未相见，而平子被病曰：「山阳范式，列士也，可托死。吾殁，但以尸埋巨卿户前。」〔一〕乃裂素为书遗巨卿。既终，妻从其言。式行适还，〔省〕（有）书见瘗〔二〕，怆然感之，向坟揖哭，为死友。乃营护〔平子〕妻儿〔三〕，身自送丧于临湘，未至四五里，乃委素书于柩上，哭别而去。（姚。王。汪。黄）──御览卷四○七 

〔一〕　此平子对妻之遗言。 
〔二〕　据范书改。 
〔三〕　据范书补。 
　四七三　范式为荆州刺史。友人南阳孔嵩，贫有亲老，乃变名姓，佣于新野县。县吏遣嵩为式导驺，式见而识之，呼嵩把臂，谓曰：「
子非孔仲山耶！」对之叹息。式敕县代嵩，嵩以佣未竟，不肯去。（
孙。王。汪。黄）──御览卷四 ○七 
　四七四　孔嵩字巨山〔一〕，与范式俱在太学。嵩家贫，佣为新野阿里街〔卒〕〔二〕。（姚。王。汪）──书钞卷六七 
〔一〕　范书独行传作「字仲山」，上条亦然。此「巨」恐系涉范式字巨卿而误。 
〔二〕　据职官分纪卷四二补。 
　四七五　王婴字仲豪，与同郡范巨卿为友。其与友交，推诚据信，不负言誓。（姚。王。汪。黄）──初学记卷一八 
　四七六　南阳李善，本济阳李元家奴。元遭病死，唯有孤孙续，有赀千万。奴婢欲谋杀续，分其财产。善夜抱续，逃瑕丘界，亲自哺养，乳为生湩，遂至成长。（孙。王。汪。黄） 
──御览卷三七一 
　四七七　吴郡张业字仲叔，为郡门下掾。〔送〕（逐）太守归乡里〔一〕，至河内遇贼，业拔剑与贼交战而死。子武时幼，不识父，伤父丧不还，每至节日，持业遗剑至河内，到业死处醊祭，悲哀感动路人。（姚。王。汪。黄）──御览卷三四二　○ 
　事类赋注卷一三 
〔一〕　据事类赋注卷一三改。 
　四七八　吴郡陆闳为颍川太守，致凤凰甘露之瑞。（姚。王。汪。黄）──类聚卷九八 
　四七九　陆续字智幼〔一〕，世为族姓。祖父闳建武中为尚书令，美姿貌，喜着越布单衣，上见而好之。自是帝敕会稽郡令岁献越布焉〔二〕。（姚。王。汪。黄）──书钞卷一二八　○　御览卷六九一　又卷八二○ 

〔一〕　范书独行传作「字智初」，是。 
〔二〕　御览卷八二○作「吴郡本不献越布，陆闳美容仪，常衣越布单衣，明帝好之，因敕郡献越布，由此始也。」按范书独行传，「明帝」系「光武」之误。此引多有改窜，已非谢书之旧。又天中记卷二一引曰：「陆闳字子春，吴县人，畅之子也。世为族姓，笃行好学，聪明有令德。欲尚宁平公主，辞疾不应。建武中，为尚书令。闳姿容如玉，喜着越布单衣，光武升台，见而伟之，叹曰：『南方固多佳人。』自是常敕会稽郡献越布焉。」与诸辑所引异，录此备考。 

　四八○　（南阳）〔吴郡〕陆续〔初〕仕郡户曹史〔一〕。时饥荒，太守尹兴使续于都亭赋民饘粥。续悉令简阅其人，讯以名氏。事毕，兴问所食几何，续因口说六百余人，皆分别姓字，无有差谬，兴异之。（姚。王。汪。黄）──御览卷八五九　○ 
</div>
    <div class="pagination">
<a href="后汉书八家辑注_page21.html">上一页</a><span>...</span><a href="后汉书八家辑注_page17.html">17</a><a href="后汉书八家辑注_page18.html">18</a><a href="后汉书八家辑注_page19.html">19</a><a href="后汉书八家辑注_page20.html">20</a><a href="后汉书八家辑注_page21.html">21</a><span class="current-page">22</span><a href="后汉书八家辑注_page23.html">23</a><a href="后汉书八家辑注_page24.html">24</a><a href="后汉书八家辑注_page25.html">25</a><a href="后汉书八家辑注_page26.html">26</a><a href="后汉书八家辑注_page27.html">27</a><span>...</span><a href="后汉书八家辑注_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
