<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 63 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 63 页/共 69 页
  </h1>
  <div class="content">
   后汉书卷一百十上
　　后汉书卷一百十上考证
　　杜笃传所着赋诔吊书赞七言女诫及杂文凡十八篇又着明世论十五篇○何焯曰后书不立艺文志故具载著述篇数
　　王隆传沛国史岑子孝注岑一字孝山着出师颂○何焯曰作出师及和熹邓后颂者又一史岑李善文选注得之此注误也传已着明所着四篇








　　后汉书卷一百十上考证
　　钦定四库全书
　　后汉书卷一百十下
　　宋　　宣　　城　　太　　守范　煜撰唐　　章　　懐　　太　　子　　贤注
　　文苑列传第七十下
　　张升传
　　张升字彦眞陈留尉氏人富平侯放之孙也【放汤六代孙也】升少好学多闗览而任情不覊【闗渉也不覊谓超絶等伦不可覊束也邹阳上书曰使不覊之士与牛骥同皁】其意相合者则倾身交结不问穷贱如乖其志好者虽王公大人终不屈从【杜预注左传曰大人谓在位者也】常叹曰死生有命富贵在天其有知我虽胡越可亲茍不相识从物何益【前书邹阳上书曰意合则胡越为兄弟也】仕郡为纲纪以能出守外黄命吏有受赇者即论杀之或讥升守领一时何足趋明威戮乎【趋急也读曰促】对曰昔仲尼暂相诛齐之侏儒首足异门而出故能威震强国反其侵地【侏儒短人能为俳优也谷梁传曰鲁定公与齐侯防于颊谷两君就坛两相相揖齐人鼔噪而起欲以执鲁君孔子歴阶而上不尽一等曰两君合好夷狄之人何为来齐侯逡廵而谢曰寡人之过也罢防齐人使优施舞于鲁君之幕下孔子曰笑国君者罪当死使司马行法焉首足异门而出齐人乃归鲁郓讙龟阴之田】君子仕不为已职思其忧【诗唐风曰无以太康职思其忧职主也君子之居位当思尽忠不为己身】岂以久近而异其度哉遇党锢去官后竟见诛年四十九着赋诛颂碑书凡六十篇
　　赵壹传
　　赵壹字元叔汉阳西县人也体貎魁梧【魁梧壮大之貎】身长九尺美须豪眉望之甚伟而恃才倨傲为乡党所摈乃作解摈【摈斥也】后屡抵罪防至死友人救得免壹乃贻书谢防曰昔原大夫赎桑下絶气传称其仁【原大夫谓赵衰之子盾谥曰宣吕氏春秋曰赵宣孟将之绛见骫桑之下有卧饿人宣孟与脯二朐拜受之不敢食问其故曰臣有母持以遗之宣孟更赐之脯二束遂去赎即续也骫古委字也】秦越人还虢太子结世着其神【扁鹊姓秦名越人过虢虢太子死扁鹊曰臣能生之若太子病所谓尸蹷也乃使弟子子阳厉鍼砥石以取三阳五防有间太子苏见史记】设曩之二人不遭仁遇神则结絶之气竭矣然而糒脯出乎车軨【说文軨车辎间横木】鍼石运乎手爪【古者以砭石为鍼凡鍼之法右手象天左手法地弹而怒之搔而下之此运手爪也砭音必廉反】今所赖者非直车軨之糒脯手爪之鍼石也乃收之于斗极还之于司命【礼记曰祭司命郑注云文昌中星】使干皮复含血枯骨复被肉允所谓遭仁遇神眞所宜传而着之余畏禁不敢班班显言【班班明貎】窃为穷鸟赋一篇其辞曰有一穷鸟戢翼原野毕网加上机穽在下【礼记曰罗网毕翳郑注云小而柄长谓之毕机捕兽机槛也穽穿地防兽】前见苍隼后见驱者缴弹张右【缴以缕系箭而射者也】羿子彀左【羿子谓羿也淮南子曰尧时十日并出命羿仰射十日中其九乌皆死堕其羽翼彀引弓也】飞丸激矢交集于我思飞不得欲鸣不可举头畏触揺足恐堕内独怖急乍冰乍火幸赖大贤我矜我怜昔济我南今振我西【西协韵音先】鸟也虽顽犹识密防内以书心外用告天天乎祚贤归贤永年且公且侯子子孙孙又作刺世疾邪赋以舒其怨愤曰伊五帝之不同礼三王亦又不同乐数极自然变化非是故相反駮【礼记曰五帝殊时不相防乐三王异代不相袭礼乐极则忧礼粗则偏矣】徳政不能救世溷乱赏罚岂足惩时清浊春秋时祸败之始战国愈复増其荼毒【尚书曰罹其凶害不忍荼毒孔注云荼毒苦也】秦汉无以相逾越乃更加其怨酷宁计生民之命唯利己而自足于兹迄今情伪万方佞謟日炽刚克消亡防痔结驷正色徒行【庄子曰宋有曹商者为宋王使秦秦王悦之益车百乘见庄子庄子曰秦王有病召毉防痔者得车五乘子岂防痔邪何得车之多乎】妪名埶抚拍豪强【妪犹伛偻也妪音衣宇反音丘矩反抚拍相亲狎也】偃蹇反俗立致咎殃【偃蹇骄敖也】防慑逐物日富月昌【防疾也慑惧也急惧逐物则致富昌】浑然同惑孰温孰凉邪夫显进直士幽藏原斯瘼之攸兴实执政之匪贤女谒掩其视聼兮近习秉其威权所好则钻皮出其毛羽所恶则洗垢求其瘢防虽欲竭诚而尽忠路絶崄而靡縁九重既不可启又羣吠之狺狺【楚辞曰岂不思夫君兮君之门以九重猛犬狺狺以迎吠闗梁闭而不通狺音银】安危亡于旦夕肆嗜欲于目前奚异渉海之失柂积薪而待燃【柂可以正船也音徒我反前书贾谊曰措火积薪之下而寝于上火未及燃而谓之安当今之埶何以异此】荣纳由于闪榆孰知辨其蚩妍【闪榆倾佞之貎也行倾佞者则享荣宠而见纳用榆音输】故法禁屈挠于埶族防泽不逮于单门宁饥寒于尧舜之荒嵗兮不饱暖于当今之丰年乘理虽死而非亡违义虽生而匪存有秦客者乃为诗曰河清不可俟人命不可延【左传曰俟河之清人寿防何言人夀促河清迟也】顺风激靡草富贵者称贤文籍虽满腹不如一囊钱伊优北堂上抗脏倚门邉【伊优屈曲佞媚之貎抗脏髙亢婞直之貎也佞媚者见亲故升堂婞直者见弃故倚门脏音葬】鲁生闻此辞系而作歌曰【秦客鲁生皆寓言也】埶家多所宜咳唾自成珠被褐懐金玉兰蕙化为刍【老子曰被褐懐玉言处卑贱而懐徳义也楚辞曰兰芷变而不芳荃蕙化而为茅也】贤者虽独悟所困在羣愚且各守尔分勿复空驰驱哀哉复哀哉此是命矣夫光和元年举郡上计到京师是时司徒袁逄受计计吏数百人皆拜伏庭中莫敢仰视壹独长揖而已逄望而异之令左右往让之曰下郡计吏而揖三公何也对曰昔郦食其长揖汉王今揖三公何遽怪哉【前书郦食其初见髙祖长揖不拜因说髙祖髙祖引之上坐左传曰岂不遽止杜预注曰遽异也】逄则敛祍下堂执其手延置上坐因问西方事大悦顾谓坐中曰此人汉阳赵元叔也朝臣莫有过之者吾请为诸君分坐【分坐别坐也】坐者皆属观既出往造河南尹羊陟不得见壹以公卿中非陟无足以托名者乃日往到门陟自强许通【陟意未许通壹以壹数至门故自勉强许通之】尚卧未起壹迳入上堂遂前临之曰窃伏西州承髙风旧矣【前书隽不疑见暴胜之日窃伏海濵承暴公子旧矣旧久也】乃今方遇而忽然【谓死也】奈何命也因举声哭门下皆惊奔入满侧陟知其非常人乃起延与语大竒之谓曰子出矣陟明旦大从车骑奉谒造壹【奉谒通名也】时诸计吏多盛饰车马帷幙而壹独柴车草屏【韩诗外传曰周子髙对齐景公曰臣赖君之赐疏食恶肉可得而食驽马柴车可得而乘柴车弊恶之车也】露宿其傍延陟前坐于车下左右莫不叹愕陟遂与言谈至熏夕极欢而去执其手曰良璞不剖必有泣血以相明者矣【琴操曰卞和得玉璞以献楚懐王使乐正子占之言非玉以其欺谩斩其一足懐王死子平王立和复抱其璞而献之平王复以为欺斩其一足平王死和复献恐复见断乃抱其玉而哭荆山之中昼夜不止泣尽继之以血】陟乃与袁逄共称荐之名动京师士大夫想望其风采及西还道经农过候太守皇甫规门者不即通壹遂遁去门吏惧以白之规闻壹名大惊乃追书谢曰蹉跌不面企徳懐风虚心委质为日久矣侧闻仁者愍其区区冀承清诲以释遥悚今旦外白有一尉两计吏不道屈尊门下【尊谓壹也敬之故号为尊】更启乃知已去如印绶可投夜岂待旦惟君明叡平其夙心宁当慢慠加于所天【平恕也敬壹故谓为所天】事在悖惑不足具责傥可原察追脩前好则何福如之谨遣主簿奉书下笔气结汗流竟趾壹报曰君学成师范缙绅归慕仰髙希骥歴年滋多【诗曰髙山仰止景行行止法言曰希骥之马亦骥之乘希顔之人亦顔之徒希慕也】旋辕兼道渴于言侍沭浴晨兴昧旦守门实望仁兄昭其悬迟【悬心迟仰之○刘攽曰正文仁兄案二汉未尝相呼为仁兄且壹与皇甫未尝相接何兄之称刘表与袁谭言呼之仁君此下文亦有仁君作君字是】以贵下贱握髪垂接【易曰以贵下贱大得民也史记曰周公一沐三握髪以接天下之士】髙可敷翫坟典起发圣意下则抗论当世消弭时灾岂悟君子自生怠倦失恂恂善诱之徳同亡国骄惰之志【论语曰夫子恂恂然善诱人恂恂恭顺貎】盖见几而作不俟终日【易繋辞曰君子见几而作不俟终日】是以夙退自引畏使君劳【诗曰大夫夙退无使君劳盖断章以取义】昔人或歴说而不遇或思士而无从皆归之于天不尤于物【歴说谓孔丘也论语孔子曰不怨天不尤人下学而上逹知我者其天乎马融注云孔子不用于时而不怨天人不知己而亦不尤人也思士谓孟轲也孟轲欲见鲁平公臧仓谮之孟轲曰余之不遇鲁侯天也臧氏之子焉能使余不遇哉见孟子】今壹自谴而已岂敢有猜仁君忽一匹夫于徳何损而逺辱手笔追路相寻诚足愧也壹之区区曷云量已其嗟可去谢也可食【曷何也言区区之心不量已而至君门礼记曰齐大饥黔敖为食于路以待饿者有防辑屦贸贸而来曰嗟来食曰余唯不食嗟来之食以至于斯从而谢之不食而死仲尼曰其嗟也可去其谢也可食】诚则顽薄实识其趣但闗节疢动膝灸懐溃【人有四闗十二节】请俟它日乃奉其情辄诵来贶永以自慰遂去不顾州郡争致礼命十辟公府并不就终于家初袁逄使善相者相壹云仕不过郡吏竟如其言着赋颂箴诔书论及杂文十六篇
　　刘梁传
　　刘梁字曼山一名岑东平宁阳人也【宁阳县故城在兖州龚丘县南】梁宗室子孙而少孤贫卖书于市以自资常疾世多利交以邪曲相党乃着破羣论时之览者以为仲尼作春秋乱臣知惧【孟子曰孔子成春秋乱臣贼子惧也】今此论之作俗士岂不愧心其文不存又着辩和同之论其辞曰夫事有违而得道有顺而失义有爱而为害有恶而为美其故何乎盖明智之所得闇伪之所失也是以君子之于事也无适无莫必考之以义焉【论语曰君子之于天下也无适也无莫也义之与比】得由和兴失由同起故以可济否谓之和好恶不殊谓之同春秋传曰和如羮焉酸苦以剂其味【左传剂作齐尔雅曰剂剪齐也音子随反今人相传剂音在计反】君子食之以平其心同如水焉若以水济水谁能食之琴瑟之专一谁能聼之【左传晏子对齐景公辞也】是以君子之行周而不比和而不同【忠信为周阿党为比】以救过为正以匡恶为忠经曰将顺其美匡救其恶则上下和睦能相亲也昔楚恭王有疾召其大夫曰不谷不徳少主社稷【楚恭王名审左传楚王曰生十年而防先君故云少主社稷】失先君之绪覆楚国之师【绪业也谓鄢陵之战为晋所败】不谷之罪也若以宗庙之灵得保首领以殁请为灵若厉大夫许诸【諡法乱而不损曰灵杀戮不辜曰厉左传曰大夫择焉莫对及五命乃许之诸之也】及其卒也子囊曰不然【子囊楚令尹名午】夫事君者从其善不从其过赫赫楚国而君临之抚正南海训及诸夏其宠大矣【宠荣也】有是宠也而知其过可不谓恭乎大夫从之【諡法既过能改曰恭案此楚语之文】此违而得道者也及灵王骄淫暴虐无度芋尹申亥从王之欲以殡于干谿殉之二女此顺而失义者也【国语楚灵王子围为章华之台伍举对曰君为此台国人罢焉财用尽焉年谷败焉数年乃成左传芋尹申亥申无宇之子也干谿之役申亥曰吾父再奸王命王不诛恵孰大焉乃求王遇诸棘闱以王归王缢申亥以其二女殉而葬之也○刘攽曰注楚灵王子围案文多一子字】鄢陵之役晋楚对战阳谷献酒子反以毙此爱而害之者也【淮南子云楚恭王与晋人战于鄢陵战酣恭王伤司马子反渇而求饮竖阳谷奉酒而进之子反之为人也嗜酒而甘之不能絶于口遂醉而卧恭王欲复战使人召子反子反辞以疾王驾而往之入幄中而闻酒臭恭王大怒斩子反以为戮】臧武仲曰孟孙之恶我药石也季孙之爱我美疢也疢毒滋厚石犹生我此恶而为美者也【武仲臧孙纥也左传孟孙死臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多言石能除己疾也】孔子曰智之难也有臧武仲之智而不容于鲁国抑有由也作而不顺施而不恕也【季武子无适子公弥长悼子少武子爱悼子欲立之访于申丰曰不可访于臧纥曰饮我酒吾为子立之季氏饮大夫酒臧纥为客既献臧孙命北面重席新罇絜之召悼子降逆之大夫皆起悼子乃立季氏以公弥为马正其后公弥立孟孙羯与其构臧纥于季氏臧纥奔齐齐候将与臧纥田臧孙闻之见齐候与之言伐晋对曰多则多矣抑君似鼠鼠昼伏夜动不穴寝庙畏人故也今君闻晋之乱而后作焉宁将事之非鼠如何乃不与田注曰纥知齐侯将败不欲受其邑故以比鼠欲使怒而止也见左传】盖善其知义讥其违道也夫知而违之伪也不知而失之闇也闇与伪焉其患一也患之所在非徒在智之不及又在及而违之者矣故曰智及之仁不能守之虽得之必失之也【论语之文】夏书曰念兹在兹庶事恕施忠智之谓矣【兹此也念此事也在此身也言行事当常念如在已身也庶众也言众事恕已而施行斯可谓忠而有智矣】故君子之行动则思义不为利回不为义疚【左传曰君子动则思礼行则思义不为利回不为义疚杜预注云回邪也疚病也】进退周旋唯道是务茍失其道则兄弟不阿茍得其义虽仇讐不废故解狐防祁奚之荐二叔被周公之害【左传曰晋祁奚请老晋侯问嗣焉称解狐其讐也】勃鞮以逆文为成【勃鞮晋寺人名披左传晋献公使寺人披伐公子重耳于蒲披斩其祛及文公归国吕甥却芮将焚公宫而杀文公寺人披以吕郤之难告之言初虽逆文公后竟成之也】傅瑕以顺厉为败【左传言郑厉公为祭仲所逐后侵郑及大陵获郑大夫傅瑕傅瑕曰茍舎我吾请纳子厉公与之盟而赦之傅瑕杀郑子而纳厉公遂杀傅瑕也】管苏以憎忤取进申侯以爱从见退考之以义也【新序曰楚恭王有疾告诸大夫曰管苏犯我以义违我以礼与处不安不见不思然而有得焉吾死之后爵之于朝申侯伯顺吾所欲行吾所乐与处则安不见则思然未尝有得焉必速遣之】故曰不在逆顺以义为断不在憎爱以道为贵礼记曰爱而知其恶憎而知其善考义之谓也桓帝时举孝廉除北新城长【北新城属涿县】告县人曰昔文翁在蜀道着巴汉【前书文翁为蜀郡太守兴起学校比于鲁卫也】庚桑琐隶风移碨磥【琐碎也庄子曰老之役有庚桑楚者偏得老聃之道以北居碨磥之山居三年碨垒大穰碨垒之人相与言曰庚桑子之始来吾洒然异之今吾日计之不足嵗计之有余庶防其圣人乎碨音猥磥音卢罪反】吾虽小宰犹有社稷【论语曰子路将使子羔为费宰曰有民人焉有社稷焉】茍赴期防理文墨岂本志乎乃更大作讲舎延聚生徒数百人朝夕自往劝诫身执经卷试防殿最儒化大行此邑至后犹称其教焉特召入拜尚书郎累迁后为野王令未行光和中病卒孙桢亦以文才知名【魏志桢字公干为司空军谋祭酒五官郎将文学与徐干陈琳阮瑀应玚俱以文章知名转为平原侯庶子】
　　边让传
　　边让字文礼陈留浚仪人也少辩博能属文作章华赋虽多淫丽之辞而终之以正亦如相如之讽也【章华台解见冯衍传扬雄曰辞人之赋丽以淫司马相如作上林赋发仓廪以救贫穷补不足恤鳏寡存孤独出徳号省刑罚此为讽也】其辞曰楚灵王既游云梦之泽息于荆台之上前方淮之水左洞庭之波【洞庭湖在今岳州西南】右顾彭蠡之隩南眺巫山之阿【说苑曰楚昭王欲之荆台游司马子綦进谏曰荆台之游左洞庭之波右彭蠡之水南望猎山下临方淮其地使人遗老而忘死也王不可游也巫山在防州巫山县东】延目广望骋观终日顾谓左史倚相曰盛哉斯乐可以遗老而忘死也【说苑此并司马子綦谏昭王之言】于是遂作章华之台筑干谿之室【史记曰灵王次于干谿乐干谿不能去】穷木土之技单珍府之实举国营之数年乃成【技巧也单尽也国语楚灵王为章华之台与伍举升焉曰台美夫对曰国君安人以为乐今君为此台也国人罢焉财用尽焉年谷败焉百姓烦焉军国苦之数年乃成】设长夜之淫宴作北里之新声【史记纣为酒池肉林使男女倮而相逐其间为长夜之饮使师涓作新声北里之舞靡靡之乐也】于是伍举知夫陈蔡之将生谋也【陈蔡二国先为楚所灭也】乃作诗赋以讽之胄髙阳之苖兮承圣祖之洪泽【胄也髙阳帝颛顼也帝系曰颛顼娶于滕隍氏女而生老童是为楚先楚辞曰帝髙阳之苖裔兮】建列藩于南楚兮等威灵于二伯【老童之后鬻熊事周文王早卒至孙熊绎周成王时封于楚其后子孙隆盛与齐晋强二伯齐桓晋文也○刘攽曰注与齐晋强案文少一争字】超有商之大彭兮越隆周之两虢【国语曰商伯大彭豕韦左传曰虢仲虢叔王季之穆也】逹皇佐之髙勲兮驰仁声之显赫【皇佐谓鬻熊佐文王也左传曰楚自克庸以来其君无日不讨国人而训之于人生之不易祸至之无日戒惧之不可以怠此驰仁声也】惠风春施神武电断华夏肃清五服攸乱【谓灵王承先世仁惠之风如春普施神武威棱如电雷之断决也五服甸侯绥要荒也乱理也】旦垂精于万机兮夕回辇于门馆设长夜之欢饮兮展中情之嬿婉【嬿安也婉美也婉协韵音于愿反】竭四海之妙珍兮尽生人之秘玩尔乃携窈窕从好仇【窈窕幽闲也仇匹也毛诗曰窈窕淑女君子好仇】径肉林登糟丘【史记纣作糟丘酒池悬肉以为林也】兰肴山竦椒酒渊流【兰肴芳若兰也椒酒置椒酒中也楚辞曰蕙肴兮兰籍桂酒兮椒浆】激醴于清池兮靡微风而行舟登瑶台以回望兮冀弥日而消忧【弥终也楚辞曰望瑶台而偃蹇】于是招宓妃命湘娥【宓妃洛水之神女也湘娥尧之二女娥皇女英湘水之神也】齐倡列郑女罗【楚辞曰二八齐容起郑舞】扬激楚之清宫兮展新声而长歌【激楚曲名也淮南子曰激楚结风】繁手超于北里妙舞丽于阳阿【左传曰烦手淫声慆堙心耳乃忘平和阳阿解见马融传】金石类聚丝竹羣分被轻袿曵华文【方言曰袿谓之裾释名曰妇人上服谓之袿】罗衣飘飖组绮缤纷【组绶也绮绫也】纵轻躯以迅赴若孤鹄之失羣振华以逶迤若游龙之登云于是欢嬿既洽长夜向半琴瑟易调繁手改弹清声发而响激微音逝而流散振弱支而纡绕兮若绿繁之垂干忽飘飖以轻逝兮似鸾飞于天汉舞无常态鼓无定节寻声响应修短靡跌【跌蹉也】长防奋而生风清气激而绕结【歌声激发萦绕纒结】尔乃妍媚递进巧弄相加俯仰异容忽兮神化【化协韵音花】体迅轻鸿荣曜春华进如浮云退如激波虽复柳惠能不咨嗟【柳下惠展季也家语曰柳下惠妪不逮门之女国人不称其乱言其贞也】于是天河既回淫乐未终清籥发徴激楚风【籥如笛六孔】于是音气发于丝竹兮飞响轶于云中比目应节而双跃兮【比目鱼一名鲽一名王余不比不行今江东呼为板鱼韩诗外传曰伯牙鼓琴防鱼出聼】孤雌感声而鸣雄【枚乘七发曰暮则覊雌迷鸟宿焉覊雌孤雌也】美繁手之轻妙兮嘉新声之弥隆于是众变已尽羣乐既考【考成也】归乎生风之广夏兮脩黄轩之要道【黄帝轩辕氏得房中之术于女握固吸气还精补脑可以长生说苑雍门周说孟尝君曰广夏防房下罗帏来清风】携西子之弱腕兮援毛嫔之素肘【西子西施也越絶书曰越王句践得采薪二女西施郑旦以献吴王毛嫔毛嫱也庄子曰毛嫱丽姬人之美者】形便娟以婵媛兮若流风之靡草【淮南子曰今舞者便娟若秋药被风药白芷也】美仪操之姣丽兮忽遗生而忘老尔乃清夜晨妙技单收尊俎彻鼓盘【张衡七盘赋曰歴七盘而屣蹑也】惘焉若酲抚劒而叹【酲酒病也】虑理国之须才悟稼穑之艰难美吕尚之佐周善管仲之辅桓将超世而作理焉沈湎于此欢于是罢女乐堕瑶台思夏禹之卑宫慕有虞之土阶【墨子曰虞舜土阶三尺茅茨不剪】举英竒于仄陋拔髦秀于蓬莱【蓬蒿草莱之间也尔雅曰髦俊也】君明哲以知人官随任而处能【能协韵音乃来反】百揆时叙庶绩咸熙诸侯慕义不召同期【尚书武王伐纣八百诸侯不期而至】继髙阳之絶轨崇成庄之洪基【史记楚成王布徳施惠结旧好于诸侯使人献于天子庄王成王孙也纳伍举苏纵之谏罢淫乐聼国政所诛数百人所进数百人国人大悦】虽齐桓之一匡岂足方于大持【谷梁传曰齐桓公为阳谷之防一匡天下匡正也】尔乃育之以仁临之以明致防报于鬼神尽肃恭乎上京【言楚尊事周室】驰淳化于黎元永歴世而太平大将军何进闻让才名欲辟命之恐不至诡以军事徴召既到署令史【续汉志曰大将军下有令史及御史属三十一人】进以礼见之让善占射能辞对时賔客满堂莫不羡其风府掾孔融王朗并脩刺候焉【朗字景兴魏志有传】议郎蔡邕深敬之以为让宜处髙任乃荐于何进曰伏惟幕府初开博选清英华髪旧徳并为元龟【华髪白首也元龟所以知吉凶尚书曰格人元龟】虽振鹭之集西雍济济之在周庭无以或加【韩诗曰振鹭于飞于彼西雍薛君章句曰鹭洁白之鸟也西雍文王辟雍也言文王之时辟雍学士皆洁白之人也又曰济济多士文王以寜】窃见令史陈留边让天授逸才聪明贤智髫齓夙孤不尽家训【髫剪髪为鬌也齓毁齿也】及就学庐便受大典初渉诸经见本知义授者不能对其问章句不能逮其意心通性逹口辩辞长非礼不动非法不言若处狐疑之论定嫌审之分经典交至捡括参合众夫寂焉莫之能夺也使让生在唐虞则元凯之次运值仲尼则顔冉之亚岂徒俗之凡偶近器而已者哉【○刘攽曰案文多一者字】阶级名位亦宜超然若复随辈而进非所以章瓌伟之髙价昭知人之絶明也传曰函牛之鼎以烹鸡多汁则淡而不可食少汁则熬而不可熟【庄子曰函牛之鼎沸蚁不得措一足焉吕氏春秋曰白圭对魏王曰市丘之鼎以烹鸡多洎之则淡不可食少洎之则焦而不熟也函容也洎汁也】此言大噐之于小用固有所不宜也邕窃悁邑【悁邑忧愤也】怪此寳鼎未受牺牛大羮之和久在煎熬脔割之间愿明将军回谋垂虑裁加少纳贡之机密展之力用【展陈也】若以年齿为嫌则顔回不得贯徳行之首子竒终无阿宰之功【说苑曰子竒年十八为阿宰有善绩】茍堪其事古今一也让后以髙才擢进屡迁出为九江太守不以为能也初平中王室大乱让去官还家恃才气不屈曹操多轻侮之言建安中其乡人有搆让于操操告郡就杀之文多遗失
　　郦炎传
　　郦炎字文胜范阳人郦食其之后也炎有文才解音律言论给防多服其能理【给敏也】灵帝时州郡辟命皆不就有志气作诗二篇曰大道夷且长窘路狭且促脩翼无卑栖逺趾不歩局【窘廹也】舒吾陵霄羽奋此千里足超迈絶尘驱倐忍谁能逐贤愚岂尝类禀性在清浊富贵有人籍贫贱无天录【富贵者为人所载于典籍也贫贱者不载于天录天录谓若萧曹见名于圗书】通塞茍由已志士不相卜【言通塞茍若由已则志士不湏相卜也故蔡泽谓唐举曰富贵吾自取之所不知者夀命也】陈平敖里社【陈平为里社宰分肉均里中曰善哉陈孺子之为宰也曰使平宰天下亦犹是见前书】韩信钓河曲【韩信家贫无行不得为吏钓于淮阴城下河者水之总名也】终居天下宰食此万钟禄【大斛四斗曰钟】徳音流千载功名重山岳灵芝生河洲动揺因洪波兰荣一何晩严霜瘁其柯哀哉二芳草不植太山阿文质道所贵遭时用有嘉绛灌临衡宰谓谊崇浮华贤才抑不用逺投荆南沙【贾谊欲革汉土徳改定律令绛侯周勃及灌婴共毁之文帝以谊为长沙太傅见前书】抱玉乘龙骥不逢乐与和【伯乐卞和】安得孔仲尼为世陈四科【谓徳行政事言语文学也】炎后风病慌忽性至孝遭母忧病甚发动妻始产而惊死妻家讼之收系狱炎病不能理对熹平六年遂死狱中时年二十八尚书卢植为之诔赞以昭其懿徳
　　侯瑾传
　　侯瑾字子瑜敦煌人也少孤贫依宗人居性笃学恒佣作为资暮还辄防柴以读书【防古然字】常以礼自牧【易曰卑以自牧牧养也】独处一房如对严賔焉州郡累召公车有道征并称疾不到作矫世论以讥刺当时而徙入山中覃思著述【覃静也】以莫知于世故作应賔难以自寄又案汉记撰中兴以后行事为皇徳传三十篇行于世余所作杂文数十篇多亡失西河人敬其才而不敢名之皆称为侯君云
　　髙彪传
　　髙彪字义方吴郡无锡人也【无锡今常州县】家本单寒至彪为诸生游太学有雅才而讷于言常从马融欲访大义融疾不获见乃覆刺遗融书曰承服风问从来有年【风问风猷令问】故不待介者而谒大君子之门冀一见龙光以叙腹心之愿【毛诗曰既见君子为龙为光龙宠也】不圗遭疾幽闭莫启昔周公旦父文兄武九命作伯以尹华夏犹挥沐吐餐垂接白屋【白屋匹夫也】故周道以隆天下归徳公今养疴傲士故其宜也融省书慙追还之彪逝而不顾后郡举孝廉试经第一除郎中校书东观数奏赋颂竒文因事讽谏灵帝异之时京兆第五永为督军御史使督幽州百官大防祖饯于长乐观议郎蔡邕等皆赋诗彪乃独作箴曰文武将坠乃俾俊臣【俾使也】整我皇纲董此不防【董正也】古之君子即戎忘身【易曰不利即戎司马穰苴曰将受命之日忘其家援枹鼓即忘其身】明其果毅尚其桓桓【左传曰杀敌为果致果为毅尚书曰朂哉夫子尚桓桓桓桓武貎】吕尚七十气冠三军诗人作歌如鹰如鹯【太公年七十遇文王毛诗曰惟师尚父时惟鹰】天有太一五将三门【太一式凡举事皆欲发三门顺五将发三门者开门休门生门五将者天目文昌等】地有九变丘陵山川【孙子九变篇曰用兵有散地有轻地有争地有交地有衢地有重地有汜地有围地有死地诸侯自战其地为散地入人之地而不深为轻地我得则利彼得亦利者为争地我可以往彼可以来为交地诸侯之地三属先至而得众为衢地入人地深倍城邑多为重地行山林阻沮泽难行之道为汜地所由入者隘所从归者少彼寡可以击吾众者为围地疾战则存不疾战则亡为死地通九变之利知用兵矣○刘攽曰注有汜地案孙子汜当作圯】人有计策六竒五间【陈平凡出六竒防孙子曰用间有五有因间有内间有反间有死间有生间五间俱起莫知其道是谓神纪人君之寳也因间者因其乡人而用之也内间者内其官人而用之也反间者因其敌间而用之也死间者为诳事于外令吾间知之而得于敌者也生间者是反报之者也】总兹三事谋则咨询【总天地人之事而询谋于众也】无曰已能务在求贤淮阴之勇广野是尊【臣贤案前书韩信破赵得广武君李左车解其防而师事之而此作广野案广野君郦食其无韩信师事处盖误也】周公大圣石碏纯臣以威克爱以义灭亲【周公诛管蔡石碏杀其子厚也克胜也前书孙寳曰周公上圣召公大贤尚书曰威克厥爱允济左传曰石碏纯臣也大义灭亲其是之谓乎】勿谓时险不正其身勿谓无人莫识已真忘富遗贵福禄乃存枉道依合复无所观【曲道以合时者不足观也】先公髙节越可永遵佩藏斯戒以厉终身邕等甚美其文以为莫尚也后迁内黄令帝勑同僚临送祖于上东门【洛阳城东面北头门】诏东观画彪像以劝学者彪到官有徳政上书荐县人申屠蟠等病卒于官文章多亡子岱亦知名
　　张超传
　　张超字子并河间鄚人也【今嬴州鄚县】留侯良之后有文才灵帝时从车骑将军朱儁征黄巾为别部司马着赋颂碑文荐檄牋书谒文嘲凡十九篇超又善于草书妙絶时人世共传之
　　祢衡传
　　祢衡字正平平原般人也【般县故城在今徳州平昌县东般音卜满反】少有才辩而气尚刚傲好矫时慢物兴平中避难荆州建安初来游许下始逹颍川乃阴懐一刺既而无所之适至于刺字漫灭是时许都新建贤士大夫四方来集或问衡曰盍从陈长文司马伯达乎【陈羣字长文司马朗字伯达河内温人】对曰吾焉能从屠沽儿耶又问荀文若赵稚长云何【赵为荡寇将军见魏志】衡曰文若可借面吊防稚长可使监厨请客【典略曰衡见荀仪容但有貎耳故可吊防赵有腹大健噉肉故可监厨也○刘攽曰注有腹大案旧作腹尺】唯善鲁国孔融及农杨修常称曰大儿孔文举小儿杨徳祖余子碌碌莫足数也融亦深爱其才衡始弱冠而融年四十遂与为交友上疏荐之曰臣闻洪水横流帝思俾乂【孟子曰尧时洪水横流泛滥于天下尚书帝曰咨汤汤洪水方割有能俾乂俾使也乂理也】旁求四方以招贤俊【尚书曰旁求天下】昔孝武继统将祖业畴咨熙载羣士响臻【尚书帝尧曰畴咨若时登庸又曰有能奋庸熙帝之载畴谁也熙广也载事也】陛下叡圣纂承基绪遭遇戹运劳谦日昃【易曰劳谦君子有终吉尚书叙文王徳曰自朝至于日中昃不遑暇食言不敢懈怠也】惟岳降神异人并出【毛诗曰惟岳降神生甫及申公孙传赞曰异人并出】窃见处士平原祢衡年二十四字正平淑质贞亮英才卓砾初渉蓺文升堂覩奥目所一见辄诵于口耳所瞥闻不忘于心性与道合思若有神【淮南子曰所谓真人者性合于道也】羊潜计安世黙识以衡准之诚不足怪【前书曰桑羊雒阳贾人子以心计年十三为侍中又曰张安世字子孺为郎上行幸河东尝亡书三箧诏问莫能知唯安世识之具上其事后购求得书以相校无所遗失】忠果正直志懐霜雪见善若惊疾恶如讐【国语楚蓝尹亹谓子西曰夫阖阊闻一善言若惊得一士若赏】任座抗行史鱼厉节殆无以过也【吕氏春秋魏文侯饮问诸大夫曰寡人如何主也任座曰君不肖君也克中山不以封君之弟而以封君子是以知君不肖君也论语孔子曰直哉史鱼邦有道如矢邦无道如矢也】鸷鸟累伯不如一鹗【邹阳上书之言也鄂大雕也】使衡立朝必有可观飞辩骋辞溢气坌涌解疑释结临敌有余昔贾谊求试属国诡系单于【前书贾谊曰何不试以臣为属国之官以主匈奴行臣之计请必系单于之颈而制其命】终军欲以长缨牵致劲越【前书终军曰愿受长缨必覊南越王而致之阙下也】弱冠慷慨前世美之近日路粹严象亦用异才擢拜台郎衡宜与为比如得龙跃天衢振翼云汉扬声紫微垂光虹蜺足以昭近署之多士增四门之穆穆【尚书曰賔于四门四门穆穆】钧天广乐必有竒丽之观【史记曰赵简子疾五日不知人大夫皆惧医扁鹊曰血脉理也昔秦穆公如此七日寤寤而曰我之帝所甚乐今主君之疾与之同不出三日必间间必有言也居二日果寤语大夫曰我之帝所甚乐与百神游于钧天广乐九奏其声动心也】帝室皇居必蓄非常之寳若衡等辈不可多得激楚扬阿至妙之容台牧者之所贪【诸本并作台牧未详其义融集作堂牧】飞兔騕防絶足奔放良乐之所急【吕氏春秋曰飞騕防古骏马也髙诱注曰日行万里王良伯乐善御人也】臣等区区敢不以闻融既爱衡才数称述于曹操操欲见之而衡素相轻疾自称狂病不肯往而数有恣言操懐忿而以其才名不欲杀之闻衡善击鼓乃召为鼓史因大会賔客阅试音节诸史过者皆令脱其故衣更着岑牟单绞之服【文士传曰魏太祖欲辱衡乃令人录用为鼓史后至八月朝普天阅试鼓节作三重阁列坐賔客以帛绢制作衣一岑牟一单绞及小禈通史志曰岑牟鼔角士胄也郑注礼记曰绞苍黄之色也】次至衡衡方为渔阳参挝蹀而前【文士传曰衡击鼓作渔阳参捶蹋地来前蹑馺足脚容态不常鼓声甚悲易衣毕复击鼓参捶而去至今有渔阳参捶自衡始也臣贤案捶及挝并击鼓杖也参挝是击鼓之法而王僧孺诗云散度广陵音参写渔阳曲而于其诗自音云参音七绀反后诸文人多同用之据此诗意则参曲奏之名则挝字入于下句全不成文下云复参挝而去足知参挝二字当相连而读参字音为去声不知何所慿也参七甘反】容态有异声节悲壮聼者莫不慷慨衡进至操前而止吏诃之曰鼓史何不改装而轻敢进乎衡曰诺于是先解衵衣【杜预注左传曰衵近身衣也音女一反】次释余服裸身而立徐取岑牟单绞而着之毕复参挝而去顔色不怍【怍羞也】操笑曰本欲辱衡衡反辱孤孔融退而数之曰正平大雅固当尔邪【雅正也言大雅君子不当尔】因宣操区区之意衡许往融复见操说衡狂疾今求得自谢操喜勑门者有客便通待之极晏衡乃着布单衣踈巾手持三尺棁杖【说文曰棁大杖也音佗结反】坐大营门以杖棰地大骂吏白外有狂生坐于营门言语悖逆请收案罪操怒谓融曰祢衡竖子孤杀之犹雀鼠耳顾此人素有虚名逺近将谓孤不能容之今送与刘表视当何如于是遣人骑送之临发众人为之祖道先供设于城南乃更相戒曰祢衡勃虐无礼今因其后到咸当以不起折之也及衡至众人莫肯兴衡坐而大号众问其故衡曰坐者为冢卧者为尸尸冢之间能不悲乎刘表及荆州士大夫先服其才名甚賔礼之文章言议非衡不定表尝与诸文人共草章奏并极其才思时衡出还见之开省未周因毁以抵地【抵掷也】表怃然为骇【怃然怪之也音抚】衡乃从求笔札须防立成辞义可观表大悦益重之后复侮慢于表表耻不能容以江夏太守黄祖性急故送衡与之祖亦善待焉衡为作书记轻重疎密各得体宜祖持其手曰处士此正得祖意如祖腹中之所欲言也祖长子射【射音亦】为章陵太守尤善于衡尝与衡俱游共读蔡邕所作碑文射爱其辞还恨不缮写衡曰吾虽一览犹能识之【识记也音志】唯其中石缺二字为不明耳因书出之射驰使写碑还校如衡所书莫不叹伏射时大防賔客人有献鹦鹉者射举巵于衡曰愿先生赋之以娱嘉賔衡览笔而作【○刘攽曰按览当作揽】文无加辞采甚丽后黄祖在防冲船上【释名曰外狭而长曰防冲以冲突敌船】大防賔客而衡言不逊顺祖慙乃诃之衡更熟视曰死公云等道【死公骂言也等道犹今言何勿语也○刘攽曰按注勿当作物又少云字何物者犹言何物老妪古语如此者多】祖大怒令五百将出【五百犹今之问事也解见宦者传】欲加棰衡方大骂祖恚遂令杀之祖主簿素疾衡即时杀焉射徒跣来救不及祖亦悔之乃厚加棺敛衡时年二十六其文章多亡云
　　赞曰情志既动篇辞为贵【毛诗序云情发于中而形于言诗者志之所之故情志动而篇辞作斯文章之为贵】抽心呈貎非雕非蔚【雕斵也易曰君子豹变其文蔚】殊状共体同声异气言观丽则永监淫费【扬雄曰诗人之赋丽以则辞人之赋丽以淫礼记曰不辞费】







　　后汉书卷一百十下
　　后汉书卷一百十下考证
　　边让传议郎蔡邕深敬之以为让宜处髙任乃荐于何进○日知录曰蔡邕传谓邕亡命江海积二十年中平六年灵帝崩董卓为司空辟之称疾不就卓切勅州郡举邕诣府邕不得已到署祭酒而文苑传有议郎蔡邕荐边让于大将军何进一书按中平元年黄巾起以何进为大将军正邕亡命之时无缘得奏记荐人也
　　祢衡传于是先解衵衣○相诸本俱误袒从左氏传杜注改正





　　后汉书卷一百十下考证
　　钦定四库全书
　　后汉书卷一百十一
　　宋　　宣　　城　　太　　守范　煜撰唐　　章　　懐　　太　　子　　贤注
　　独行列传第七十一
　　孔子曰与其不得中庸必也狂狷乎【庸常也中和可常行之道谓之中庸言若不得中庸之人与之居必也须得狂狷之人】又云狂者进取狷者有所不为也【此是录论语者因夫子之言而释狂狷之人也】此盖失于周全之道而取诸偏至之端者也然则有所不为亦将有所必为者矣既云进取亦将有所不取者矣如此性尚分流为否异适矣【人之好尚不同或为或否各有所适】中世偏行一介之夫能成名立方者盖亦众也或志刚金石而克扞于强御【谓刘茂衞福也】或意严冬霜而甘心于小谅【戴就陆续也】亦有结朋协好幽明共心【范式张劭也】蹈义陵险死生等节【缪肜李善也】虽事非通圆良其风轨有足懐者而情迹殊杂难为条品片辞特趣不足区别措之则事或有遗【措置也】载之则贯序无统以其名体虽殊而操行俱絶故总为独行篇焉庶备诸阙文纪志漏脱云尔
　　谯传
　　谯字君黄巴郡阆中人也少好学能说易春秋仕于州郡成帝永始二年有日食之灾乃诏举敦朴逊让有行义者各一人州举诣公车对策髙第拜议郎帝始作期门数为微行【前书武帝微行常与侍中常侍武骑及待诏北地良家子能骑射者期诸殿门故有期门之号自此始也成帝微行亦然故言始也】立赵飞燕为皇后后专宠懐忌皇太子多横夭折上书谏曰臣闻王者承天继宗统极保业延祚莫急嗣故易有干蛊之义诗咏众多之福【易曰干父之蛊注云蛊事也毛诗曰螽斯后妃之徳也后妃不妬忌则子孙众多也其诗曰螽斯羽诜诜兮宜尔子孙振振兮】今陛下圣嗣未立天下属望而不惟社稷之计专念微行之事爱幸用于所惑曲意留于非正窃闻后宫皇子产而不育【前书成帝宫人曹伟能及许美人皆生子赵昭仪皆令杀之】臣闻之怛然痛心伤剥窃懐忧国不忘须臾夫警衞不脩则患生非常忽有醉酒狂夫分争道路既无尊严之仪岂识上下之别此为胡狄起于毂下而贼乱发于左右也愿陛下念天下之至重爱金玉之身均九女之施【九女解见崔传】存无穷之福天下幸甚时数有灾异辄陈其变既不省纳故久稽郎官后迁太常丞以弟服去职平帝元始元年日食又诏公卿举敦朴直言大鸿胪左咸举诣公车对防复拜议郎迁中散大夫四年选明逹政事能班化风俗者八人时并举为绣衣使者【前书御史大夫领绣衣直指出讨奸猾理大狱武帝所制不常置】持节与太仆任恽等分行天下观览风俗所至专行诛赏事未及终而王莽居摄于是纵【纵舎也】使者车变易姓名间窜归家【间私也】因以隐遁后公孙述僣号于蜀连聘不诣述乃遣使者备礼征之若不肻起便赐以毒药太守乃自赍玺书至庐曰君髙节已着朝廷垂意诚不宜复辞自招凶祸仰天叹曰唐尧大圣许由耻仕周武至徳伯夷守饿彼独何人我亦何人保志全髙死亦奚恨遂受毒药子瑛泣血叩头于太守曰方今国家东有严敌兵师四出国用军资或不常充足愿奉家钱千万以赎父死太守为请述聼许之遂隐藏田野终述之世时兵戈累年莫能脩尚学业独训诸子勤习经书建武十一年卒明年天下平定弟庆以状诣阙自陈光武美之策诏本郡祠以中牢勅所在还家钱时亦有犍为费贻不肻仕述【○刘攽曰案文亦字乃合在不字上】乃漆身为厉阳狂以避之退藏山薮十余年述破后仕至合浦太守瑛善説易以授显宗为北宫衞士令【汉官仪曰北宫衞士令一人秩六百石】
　　李业传
　　李业字巨游广汉梓潼人也少有志操介特习鲁诗师博士许晃元始中举明经除为郎【元始平帝年也】会王莽居摄业以病去官杜门不应州郡之命太守刘咸强召之业乃载病诣门咸怒出教曰贤者不避害譬犹彀弩射市薄命者先死闻业名称故欲与之为治而反托疾乎令诣狱养病欲杀之客有说咸曰赵杀鸣犊孔子临河而逝【史记曰孔子既不得用于衞将西见赵简子至于河而闻窦鸣犊舜华之死也临河而叹曰美哉河水洋洋乎丘之不济命也夫子贡进曰敢问何谓也孔子曰窦鸣犊舜华晋国之贤大夫也赵简子未得志之时须此两人而后从政丘闻之也刳胎杀天则骐驎不至竭泽而渔则蛟龙不合覆巢毁卵则鳯凰不翔何则君子讳伤其类夫鸟兽之于不义也尚知避之而况乎丘哉乃还也】未闻求贤而胁以牢狱者也咸乃出之因举方正王莽以业为酒士【王莽时官酤酒故置酒士也】病不之官遂隐藏山谷絶匿名迹终莽之世及公孙述僣号素闻业贤征之欲以为博士业固疾不起数年述羞不致之乃使大鸿胪尹融持毒酒奉诏命以劫业若起则受公侯之位不起赐之以药融譬防曰方今天下分崩孰知是非而以区区之身试于不测之渊乎朝廷贪慕名徳旷官缺位于今七年四时珍御不以忘君宜上奉知己下为子孙身名俱全不亦优乎今数年不起猜疑寇心凶祸立加非计之得者也业乃叹曰危国不入乱国不居【论语孔子曰危邦不入乱邦不居天下有道则见无道则隐】亲于其身为不善者义所不从君子见危授命【论语曰亲于其身为不善者君子不入又曰君子见危授命见得思义】何乃诱以髙位重饵哉融见业辞志不屈复曰宜呼室家计之业曰以丈夫断之于心久矣何妻子之为遂饮毒而死述闻业死大惊又耻有杀贤之名乃遣使吊祠赙赠百匹业子翚逃辞不受蜀平光武下诏表其闾益部纪载其髙节圗画形象初平帝时蜀郡王皓为美阳令王嘉为郎王莽簒位并弃官西归及公孙述称帝遣使征皓嘉恐不至遂先系其妻子使者谓嘉曰速装妻子可全对曰犬马犹识主况于人乎王皓先自刎以首付使者述怒遂诛皓家属王嘉闻而叹之曰后之哉乃对使者伏剑而死是时犍为任永及业同郡冯信并好学博古公孙述连征命待以髙位皆托青盲以避世难永妻淫于前匿情无言见子入井忍而不救信侍婢亦对信奸通及闻述诛皆盥洗更视曰世适平目即清淫者自杀光武闻而征之并会病卒
　　刘茂传
　　刘茂字子衞太原晋阳人也少孤独与母居家贫以筋力致养孝行着于乡里及长能习礼经教授常数百人哀帝时察孝廉再迁五原属国侯遭母忧去官服竟后为沮阳令【沮阳县属上谷郡故城在今妫州东沮音阻】会王莽簒位茂弃官避世农山中教授建武二年归为郡门下掾时赤眉二十余万众攻郡县杀长吏及府掾史茂负太守孙福逾墙藏空穴中得免其暮俱奔盂县【今并州盂县也】昼则逃隠夜求粮食积百余日贼去乃得归府明年诏书求天下义士福言茂曰臣前为赤眉所攻吏民壊乱奔走趣山臣为贼所围命如丝髪赖茂负臣逾城出保盂县茂与弟触冒兵刃缘山负食臣及妻子得度死命节义尤髙宜防表擢以厉义士诏书即徴茂拜议郎迁宗正丞【续汉书宗正丞一人比千石也】后拜侍中卒官元初中鲜卑数百余骑寇渔阳太守张显率吏士追出塞遥望虏营烟火急趣之兵马掾严授虑有伏兵苦谏止不聼显防令进授不获已前战伏兵发授身被十创殁于阵显拔刃追散兵不能制虏射中显主簿衞福功曹徐咸遽赴之显遂堕马福以身拥蔽虏并杀之朝廷愍授等节诏书褒叹厚加赏赐各除子一人为郎中永初二年剧贼毕豪等入平原界县令刘雄将吏士乘船追之至厌次河【厌次县之河也】与贼合战雄败执雄以矛刺之时小吏所辅【所姓也风俗通曰宋大夫华所事之后也汉有所忠为谏议大夫】前叩头求哀愿以身代雄豪等纵雄而刺辅贯心洞背即死东郡太守捕得豪等具以状上诏书追伤之赐钱二十万除父奉为郎中
　　温序传
　　温序字次房太原祁人也仕州从事建武二年骑都尉弓里戌【弓里姓也】将兵平定北州到太原歴访英俊大人问以策谋戌见序竒之上疏荐焉于是徴为侍御史迁武陵都尉病免官六年拜谒者迁防羗校尉序行部至襄武为隗嚣别将茍宇所拘劫宇谓序曰子若与我并威同力天下可图也序曰受国重任分当效死义不贪生茍背恩徳宇等复晓譬之序素有气力大怒叱宇等曰虏何敢迫脇汉将因以节挝杀数人贼众争欲杀之宇止之曰此义士死节可赐以劒序受劒衔须于口顾左右曰既为贼所迫杀无令须污土遂伏劒而死序主簿韩遵从事王忠持尸归敛光武闻而怜之命忠送防到洛阳赐城傍为冢地赙谷千斛缣五百匹除三子为郎中长子寿服竟为邹平侯相梦序告之曰久客思乡里寿即弃官上书乞骸骨归葬帝许之乃反旧茔焉【序墓在今并州祁县西北】
　　彭脩传
　　彭脩字子阳会稽毘陵人也【毘陵今常州晋陵县也吴地记曰本名延陵吴王诸樊封季札汉改曰毘陵】年十五时父为郡吏得休【休假也】与脩俱归道为盗所劫脩困迫乃拔佩刀前持盗帅曰父辱子死卿不顾死邪盗相谓曰此童子义士也不宜逼之遂辞谢而去乡党称其名后仕郡为功曹时西部都尉宰鼂行太守事【应劭汉官曰都尉秦官也本名郡尉掌佐太守典其武职秩比二千石孝景时更名都尉】以微过收吴县狱吏将杀之主簿钟离意争谏甚切鼂怒使收意欲案之掾史莫敢谏脩排阁直入拜于庭曰明府发雷霆于主簿请闻其过鼂曰受教三日初不奉行废命不忠岂非过邪脩因拜曰昔任座面折文侯【解见文苑祢衡传】朱云攀毁栏槛【前书成帝时朱云上书请以尚方斩马劒斩张禹上欲杀之云攀折殿槛西京杂记云攀折玉槛】自非贤君焉得忠臣今庆明府为贤君主簿为忠臣鼂遂原意罚贳狱吏罪后州辟从事时贼张子林等数百人作乱郡言州请脩守吴令脩与太守俱出讨贼贼望见车马竞交射之飞矢雨集脩障扞太守而为流矢所中死太守得全贼素闻其恩信即杀弩中脩者余悉皆降散言曰自为彭君故降不为太守服也
　　索卢放传
　　索卢放字君阳【索卢姓也】东郡人也以尚书教授千余人初署郡门下掾更始时使者督行郡国太守有事当就斩刑放前言曰今天下所以苦毒王氏归心皇汉者实以圣政寛仁故也而传车所过未闻恩泽太守受诛诚不敢言但恐天下惶惧各生疑变夫使功者不如使过【若秦穆赦孟明而用之霸西戎】愿以身代太守之命遂前就斩使者义而赦之由是显名建武六年徴为洛阳令政有能名以病乞身徙谏议大夫数纳忠言后以疾去建武末复征不起光武使人舆之见于南宫云台赐谷二千斛遣归除子为太子中庶子卒于家【续汉书曰太子中庶子秩六百石】
　　周嘉传
　　周嘉字惠文汝南安城人也髙祖父燕宣帝时为郡决曹掾太守欲枉杀人燕谏不聼遂杀囚而黜燕囚家守阙称寃诏遣覆考燕见太守曰愿谨定文书皆着燕名府君但言时病而已出谓掾史曰诸君被问悉当以罪推燕如有一言及于府君燕手劒相刃使乃收燕【○刘攽曰案文少一者字】系狱屡被掠楚辞无屈挠当下蚕室乃叹曰我平王之后正公孙【谢承书曰燕字少卿其先出自周平王之后汉兴绍嗣封为正公食采于汝坟也】岂可以刀锯之余下见先君遂不食而死燕有五子皆至刺史太守嘉仕郡为主簿王莽末羣贼入汝阳城嘉从太守何敞讨贼敞为流矢所中郡兵奔北贼围绕数十重白刃交集嘉乃拥敞以身扞之因呵贼曰卿曹皆人隶也为贼既逆岂有还害其君者邪嘉请以死赎君命因仰天号泣羣贼于是两两相视曰此义士也给其车马遣送之后太守寇恂举为孝廉拜尚书侍郎光武引见问以遭难之事嘉对曰太守被伤命悬寇手臣实驽怯不能死难帝曰此长者也诏嘉尚公主嘉称病笃不肻当稍迁零陵太守视事七年卒零陵颂其遗爱吏民为立祠焉嘉从弟畅字伯持性仁慈为河南尹永初二年夏旱久祷无应畅因收葬洛城傍客死骸骨凡万余人应时澍雨嵗乃丰稔位至光禄勲
　　范式传
　　范式字巨卿山阳金乡人也一名汜少游太学为诸生与汝南张劭为友劭字元伯二人并告归乡里式谓元伯曰后二年当还将过拜尊亲见孺子焉【见其子也孺子稚子也】乃共尅期日后期方至元伯具以白毋请设馔以之毋曰二年之别千里结言尔何相信之审邪对曰巨卿信士必不乖违母曰若然当为尔酝酒至其日巨卿果到升堂拜饮尽欢而别式仕为郡功曹后元伯寝疾笃同郡郅君章殷子征晨夜省视之元伯临尽叹曰恨不见吾死友子征曰吾与君章尽心于子是非死友复欲谁求元伯曰若二子者吾生友耳山阳范巨卿所谓死友也寻而卒式忽梦见元伯冕垂缨屣履而呼曰巨卿吾以某日死当以尔时葬永归黄泉子未我忘岂能相及式怳然觉寤悲叹泣下具告太守请往奔防太守虽心不信而重违其情许之式便服朋友之服【仪礼防服记曰朋友在它国袒免归则己注云谓无亲者为之主防服又曰朋友麻注云朋友虽无亲有同道之恩相为服缌之绖帯】投其葬日驰往赴之式未及到而防已发引既至圹将窆【窆下棺也】而柩不肻进其母抚之曰元伯岂有望邪遂停柩移时乃见有素车白马号哭而来其母望之曰是必范巨卿也巨卿既至叩防言曰行矣元伯死生路异永从此辞会葬者千人咸为挥涕式因执绋而引柩于是乃前式遂留止冢次为脩坟树然后乃去后到京师受业太学时诸生长沙陈平子亦同在学与式未相见而平子被病将亡谓其妻曰吾闻山阳范巨卿烈士也可以托死吾殁后但以尸埋巨卿户前乃裂素为书以遗巨卿既终妻从其言时式出行适还省书见瘗怆然感之向坟揖哭以为死友乃营防平子妻儿身自送防于临湘未至四五里乃委素书于柩上哭别而去其兄弟闻之寻求不复见长沙上计掾史到京师上书表式行状三府并辟不应举州茂才四迁荆州刺史友人南阳孔嵩家贫亲老乃变姓名佣为新野县阿里街卒【阿里里名也】式行部到新野而县选嵩为导骑迎式【导引之骑】式见而识之呼嵩把臂谓曰子非孔仲山邪对之叹息语及平生曰昔与子俱曵长裾游息帝学吾防国恩致位牧伯而子懐道隐身处于卒伍不亦惜乎嵩曰侯嬴长守于贱业【史记曰侯嬴年七十家贫为大梁夷门卒魏公子闻之往请欲厚遗之不肻受曰臣脩身洁行数十年终不以监门困故受公子财】晨门肆志于抱闗【解见张皓传】子欲居九夷不患其陋【论语曰孔子欲居九夷或曰陋如之何子曰君子居之何陋之有】贫者士之宜岂为鄙哉式县代嵩嵩以为先佣未竟不肻去嵩在阿里正身厉行街中子弟皆服其训化遂辟公府之京师道宿下亭盗共窃其马寻问知其嵩也乃相责让曰孔仲山善士岂宜侵盗乎于是送马谢之嵩官至南海太守式后迁庐江太守有威名卒于官
　　李善传
　　李善字次孙南阳淯阳人本同县李元苍头也建武中疫疾元家相继死没唯孤儿续始生数旬而赀财千万诸奴婢私共计议欲谋杀续分其财产善深伤李氏而力不能制乃潜负续逃亡隐山阳瑕丘界中亲自哺养乳为生湩【湩乳汁也音竹用反】推燥居湿备尝艰勤续虽在孩抱奉之不异长君有事辄长跪请白然后行之闾里感其行皆相率脩义续年十嵗善与归本县脩理旧业告奴婢于长吏悉收杀之时钟离意为瑕丘令上书荐善行状光武诏拜善及续并为太子舎人善显宗时辟公府以能理剧再迁日南太守从京师之官道经淯阳过李元冢未至一里乃脱朝服持鉏去草及拜墓哭泣甚悲身自炊防执鼎爼以脩祭祀垂泣曰君夫人善在此尽哀数日乃去到官以爱惠为政懐来异俗迁九江太守未至道病卒续至河间相
　　王忳传
　　王忳字少林【忳音纯】广汉新都人也忳尝诣京师于空舎中见一书生疾困愍而视之书生谓忳曰我当到洛阳而被病命在须臾腰下有金十斤愿以相赠死后乞藏骸骨未及问姓名而命絶忳即鬻一斤营其殡葬余金悉置棺下人无知者后归数年县署忳大度亭长初到之日有马驰入亭中而止其日大风飘一绣被复堕忳前即言之于县县以归忳忳后乘马到雒县马遂奔走牵忳入它舎主人见之喜曰今禽盗矣问忳所由得马忳具说其状并及绣被主人怅然良久乃曰被随旋风与马俱亡卿何阴徳而致此二物忳自念有葬书生事因说之并道书生形貎及埋金之处主人大惊号曰是我子也姓金名彦前往京师不知所在何意卿乃葬之大恩久不报天以此章卿徳耳忳悉以被马还之彦父不取又厚遗忳忳辞让而去时彦父为州从事因告新都令假忳休息自与俱迎彦防余金具存忳由是显名仕郡功曹州治中从事举茂才除郿令到官至斄亭【斄音台】亭长曰亭有鬼数杀过客不可宿也忳曰仁胜凶邪徳除不祥何鬼之避即入亭止宿夜中闻有女子称寃之声忳咒曰有何枉状可前求理乎女子曰无衣不敢进忳便投衣与之女子乃前诉曰妾夫为涪令之官过宿此亭亭长无状枉杀妾家十余口埋在楼下悉盗取财货忳问亭长姓名女子曰即今门下游徼者也忳曰汝何故数杀过客对曰妾不得白日自诉每夜陈寃客辄眠不见应不胜感恚故杀之忳曰当为汝理此寃勿复杀良善也因解衣于地忽然不见明旦召游徼诘问具服罪即収系及同谋十余人悉伏辜遣吏送其防归乡里于是亭遂清安
　　张武传
　　张武者吴郡由拳人也【由拳县故城在今苏州嘉兴县南】父业郡门下掾送太守妻子还乡里至河内亭盗夜劫之业与贼战死遂亡失尸骸武时年防不及识父后之太学受业每节常持父遗劒至亡处祭醊泣而还太守第五伦嘉其行举孝廉遭母防过毁伤父魂灵不返因哀恸絶命
　　陆续传
　　陆续字智初会稽吴人也世为族姓祖父闳字子春建武中为尚书令美姿貎喜着越布单衣光武见而好之自是常会稽郡献越布续防孤仕郡戸曹史时嵗荒民饥困太守尹兴使续于都亭赋民饘粥续悉简阅其民讯以名氏事毕兴问所食防何续因口说六百余人皆分别姓名无有差谬兴异之刺史行部见续辟为别驾从事以病去还为郡门下掾是时楚王英谋反阴疏天下善士及楚事觉显宗得其录有尹兴名乃征兴诣廷尉狱续与主簿梁宏功曹史驷勲及掾史五百余人诣洛阳诏狱就考诸吏不堪痛楚死者太半唯续宏勲掠考五毒肌肉消烂终无异辞续母逺至京师觇消息狱事特急无缘与续相闻母但作馈食付门卒以进之续虽见考苦毒而辞色慷慨未尝易容唯对食悲泣不能自胜使者怪而问其故续曰母来不得相见故泣耳使者大怒以为狱门吏卒通传意气召将案之续曰因食饷羮识母所自调和故知来耳非人告也使者问何以知母所作乎续曰母尝截肉未尝不方【○刘攽曰案文上尝当作常】断葱以寸为度是以知之使者问诸谒舎【谒舎所谓停主人之舎也】续母果来于是阴嘉之上书说续行状帝即赦兴等事还乡里禁锢终身续以老病卒长子稠广陵太守有理名中子逢乐安太守少子襃力行好学不慕荣名连征不就襃子康已见前传
　　戴封传
　　戴封字平仲济北刚人也【刚县故城在今兖州龚丘县东北】年十五诣太学师事鄮令东海申君申君卒送防到东海道当经其家父母以封当还豫为娶妻封暂过拜亲不宿而去还京师卒业时同学石敬平温病卒封养视殡敛以所赍粮市小棺送防到家更敛见敬平行时书物皆在棺中乃大异之封后遇贼财物悉被略夺唯余缣七匹贼不知处封乃追以与之曰知诸君乏故送相遗贼惊曰此贤人也尽还其器物后举孝廉光禄主事遭伯父防去官诏书求贤良方正直言之士有至行能消灾伏异者公卿郡守各举一人郡及大司农俱举封公车徴陛见对策第一擢拜议郎迁西华令时汝颍有蝗灾独不入西华界时督邮行县蝗忽大至督邮其日即去蝗亦顿除一境竒之其年大旱封祷请无获乃积薪坐其上以自焚火起而大雨暴至于是逺近叹服迁中山相时诸县囚四百余人辞状已定当行刑封哀之皆遣归家与克期日皆无违者诏书策美焉永元十二年征拜太常卒官
　　李充传
　　李充字大逊陈留人也家贫兄弟六人同食递衣妻窃谓充曰今贫居如此难以久安妾有私财愿思分异充伪酬之曰如欲别居当酝酒具会请呼乡里内外共议其事妇从充置酒防客充于坐中前跪白母曰此妇人无状而教充离间母兄罪合遣斥便呵叱其妇逐令出门妇衔涕而去坐中惊肃因遂罢散充后遭母防行服墓次有人盗其墓树者充手自杀之服阕立精舎讲授太守鲁平请署功曹不就平怒乃援充以捐沟中因讁署县都亭长不得已起亲职役后和帝公车征不行延平中诏公卿中二千石各举隐士大儒务取髙行以劝后进特徴充为博士时鲁平亦为博士每与集会常叹服焉充迁侍中大将军邓骘贵戚倾时无所下借【下音假借音子夜反】以充髙节每卑敬之尝置酒请充賔客满堂酒酣骘跪曰幸托椒房位列上将幕府初开欲辟天下竒伟以匡不逮惟诸君博求其器充乃为陈海内隐居懐道之士颇有不合骘欲絶其说以肉啖之充抵肉于地曰说士犹甘于肉遂出径去骘甚望之同坐汝南张孟举往让充曰一日闻足下与邓将军说士未究【一日犹昨日也】激刺面折不由中和出言之责非所以光祚子孙者也充曰大丈夫居世贵行其意何能逺为子孙计哉由是见非于贵戚迁左中郎将年八十以为国三老安帝常特进见赐以几杖卒于家
　　缪肜传
　　缪肜字豫公汝南召陵人也少孤兄弟四人皆同财产及各娶妻诸妇遂求分异又数有鬬争之言肜深懐愤叹乃掩戸自挝曰缪肜汝脩身谨行学圣人之法将以齐整风俗奈何不能正其家乎弟及诸妇闻之悉叩头谢罪遂更为敦睦之行仕县为主簿时县令被章见考吏皆畏惧自诬而肜独证据其事掠考苦毒至乃体生虫蛆因复传换五狱逾渉四年令卒以自免太守陇西梁湛召为决曹史安帝初湛病卒官肜送防还陇西始葬防西羌反叛湛妻子悉避乱它郡肜独留不去为起坟冢乃潜穿井傍以为窟室昼则隐窜夜则负土及贼平而坟已立其妻子意肜已死还见大惊闗西咸称传之共给车马衣资肜不受而归乡里辟公府举尤异迁中牟令县近京师多权豪肜到诛诸奸吏及托名贵戚賔客者百有余人威名遂行卒于官
　　陈重传
　　陈重字景公豫章宜春人也【宜春今袁州县】少与同郡雷义为友俱学鲁诗顔氏春秋太守张云举重孝廉重以让义前后十余通记【记书也】云不聼义明年举孝廉重与俱在郎署有同署郎负息钱数十万责主日至诡求无已【说文曰诡责也】重乃密以钱代还郎后觉知而厚辞谢之重曰非我之为将有同姓名者终不言惠又同舎郎有告归宁者误持邻舎郎绔以去主疑重所取重不自申说而市绔以偿之后宁防者归以绔还主其事乃显重后与义俱拜尚书郎义代同时人受罪以此黜退重见义去亦以病免后举茂才除细阳令政有异化举尤异当迁为会稽太守遭姊忧去官后为司徒所辟拜侍御史卒
　　雷义传
　　雷义字仲公豫章鄱阳人也【鄱阳县城在今饶州鄱阳县东】初为郡功曹尝擢举善人不伐其功义尝济人死罪罪者后以金二斤谢之义不受金主伺义不在默投金于承尘上后葺理屋宇乃得金金主已死无所复还义乃以付县曹后举孝廉拜尚书侍郎有同时郎坐事当居刑作义黙自表取其罪以此论司寇同台郎觉之委位自上乞赎义罪顺帝诏皆除刑义归举茂才让于陈重刺史不聼义遂佯狂被髪走不应命乡里为之语曰胶漆自谓坚不如雷与陈三府同时俱辟二人义遂为守灌谒者【汉官仪曰谒者三十五人以郎中秩满嵗称给事未满嵗称灌谒者胡广云明章二帝服勤园陵谒者灌桓后遂称云马融以为灌者习所膱也应奉云如胡公之言则吉凶异制马云灌习也字义非也髙祖承秦灌婴服事七年号大谒者后人掌之以姓灌章岂其然乎】使持节督郡国行风俗太守令长坐者凡七十人旋拜侍御史除南顿令卒官子授官至苍梧太守
　　范冉传
　　范冉字史云【冉或作丹】陈留外黄人也少为县小吏年十八奉檄迎督邮冉耻之乃遁去到南阳受业于樊英又游三辅就马融通经歴年乃还冉好违时絶俗为激诡之行常慕梁伯鸾闵仲叔之为人与汉中李固河内王奂亲善而鄙贾伟节郭林宗焉【谢承书曰奂字子昌河内武徳人明五经负笈追业常赁灌园耻交势利为考城令迁汉阳太守征拜议郎卒】奂后为考城令境接外黄屡遣书请冉冉不至及奂迁汉阳太守将行冉乃与弟协歩赍麦酒于道侧设坛以待之冉见奂车徒骆驿遂不自闻惟与弟共辩论于路奂识其声即下车与相揖对奂曰行路仓卒非陈契阔之所可共前亭宿息以叙分隔冉曰子前在考城思欲相从以贱质自絶豪友耳今子逺适千里会面无期故轻行相以展诀别如其相追将有慕贵之讥矣便起告违拂衣而去奂瞻望弗及冉长逝不顾桓帝时以冉为莱芜长【莱芜县属泰山郡故城在今淄川县东南】遭母忧不到官后辟太尉府以狷急不能从俗常佩韦于朝【史记曰西门豹姓急佩韦以自缓】议者欲以为侍御史因遁身逃命于梁沛之间徒行敝服卖卜于市遭党人禁锢遂推鹿车载妻子捃拾自资【袁山松书曰冉去官尝使儿捃拾麦得五斛邻人尹台遗之一斛嘱儿莫道冉后知即令并送六斛言麦已杂矣遂誓不敢受○刘攽曰注遂誓不敢受案敢当作取缘悮作敢遂妄出受字】或寓息客庐或依宿树荫如此十余年乃结草室而居焉所止单陋有时絶粒穷居自若言貎无改闾里歌之曰甑中生尘范史云釡中生鱼范莱芜及党禁解为三府所辟乃应司空命是时西羌反叛黄巾作难制诸府掾属不得妄有去就【制制书也】冉首自劾退诏书特原不理罪又辟太尉府以疾不行中平二年年七十四卒于家临命遗命勅其子曰吾生于昏闇之世值乎淫侈之俗生不得匡世济时死何忍自同于世气絶便敛敛以时服衣足蔽形棺足周身敛毕便穿穿毕便埋其明堂之奠【礼送死者衣曰明衣器曰明器郑注云明者神明之也此言明堂亦神明之堂谓圹中也】干饭寒水饮食之物勿有所下坟封髙下令足自隐【前书刘向曰延陵季子葬子其髙可隐音义云谓人立可隐肘也隐音于靳反】知我心者李子坚王子炳也【李子坚李固也】今皆不在制之在尔勿令乡人宗亲有所加也于是三府各遣令史奔吊大将军何进移书陈留太守累行论諡佥曰宜为贞节先生【諡法清白守节曰贞好廉自尅曰节也】防葬者二千余人刺史郡守各为立碑表墓焉
　　戴就传
　　戴就字景成防稽上虞人也仕郡仓曹掾扬州刺史欧阳参奏太守成公浮臧罪遣部从事薛安案仓库簿领收就于钱塘县狱幽囚考掠五毒参至就慷慨直辞色不变容又烧□斧使就挟于肘腋【从吴毛诗云不吴不敖何承天纂文曰臿今之□也张揖字诂云臿刃也□音华案说文字林三苍并无□字】就语狱卒可熟烧斧勿令冷每上彭考【彭即篣也】因止饭食不肻下肉焦毁墯地者掇而食之【掇拾也丁活反】主者穷竭酷惨无复余方乃卧就覆船下以马通薫之【本草经曰马通马矢也】一夜二日皆谓已死发船视之就方张眼大骂曰何不益火而使灭絶又复烧地以大鍼刺指爪中使以把土爪悉墯落主者以状白安安呼见就谓曰太守罪秽狼藉受命考实君何故以骨肉拒扞邪就据地答言太守剖符大臣当以死报国卿虽衔命固宜申断寃毒奈何诬枉忠良强相掠理令臣谤其君子证其父薛安庸騃忸行无义【忸也犹言惯习騃音吾楷反】就考死之日当白之于天与羣鬼杀汝于亭中如防生全当手刃相裂安深竒其壮节即解械更与美谈表其言辞解释郡事徴浮还京师免归乡里太守刘宠举就孝廉光禄主事病卒【风俗通曰光禄奉肹上就为主事】
　　赵苞传
　　赵苞字威豪甘陵东武城人【今贝州武城县】从兄忠为中常侍苞深耻其门族有宦官名埶不与忠交通初仕州郡举孝廉再迁广陵令视事三年政教清明郡表其状迁辽西太守抗厉威严名振边俗以到官明年遣使迎母及妻子垂当到郡道经柳城【柳城县属辽西郡故城在今营州南】值鲜卑万余人入塞寇钞苞母及妻子遂为所劫质载以撃郡苞率骑二万与贼对阵贼出母以示苞苞悲号谓母曰为子无状欲以微禄奉养朝夕不圗为母作祸昔为母子今为王臣义不得顾私恩毁忠节唯当万死无以塞罪母遥谓曰威豪人各有命何得相顾以亏忠义昔王陵母对汉使伏劒以固其志尔其勉之苞即时进战贼悉摧破其母妻皆为所害苞殡敛母毕自上归葬灵帝遣策吊慰封鄃侯【鄃今贝州县也音式榆反】苞葬讫谓乡人曰食禄而避难非忠也杀母以全义非孝也如是有何面目立于天下遂欧血而死
　　向栩传
  </div>
  <div class="pagination">
   <a href="后汉书四库_page62.html">
    上一页
   </a>
   <span>
    ...
   </span>
   <a href="后汉书四库_page58.html">
    58
   </a>
   <a href="后汉书四库_page59.html">
    59
   </a>
   <a href="后汉书四库_page60.html">
    60
   </a>
   <a href="后汉书四库_page61.html">
    61
   </a>
   <a href="后汉书四库_page62.html">
    62
   </a>
   <span class="current-page">
    63
   </span>
   <a href="后汉书四库_page64.html">
    64
   </a>
   <a href="后汉书四库_page65.html">
    65
   </a>
   <a href="后汉书四库_page66.html">
    66
   </a>
   <a href="后汉书四库_page67.html">
    67
   </a>
   <a href="后汉书四库_page68.html">
    68
   </a>
   <span>
    ...
   </span>
   <a href="后汉书四库_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
