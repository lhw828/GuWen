<!DOCTYPE html>
<html>
 <head>
  <meta charset="utf-8"/>
  <title>
   旧五代史四库 - 第 52 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧五代史四库 - 第 52 页/共 60 页
  </h1>
  <div class="content">
   未几死于贬所时广顺三年三月也　案五代春秋作三月诛王峻与是书异










　　旧五代史巻一百三十考证
　　钦定四库全书
　　旧五代史巻一百三十一
　　宋门下侍郎参知政事监修国史薛居正等撰
　　周书第二十二
　　列传十二
　　刘曍字克明晋丞相谯国公昫之弟也昫晋书有传曍少离乡里唐天祐中梁将刘鄩袭太原军至乐平时曍客于县舍为鄩军所俘谢彦章见之知其儒者待之以礼谓其乡人刘去非曰为君得一宗人即令曍见之去非询其爵里乃亲族也对泣久之自是随去非客于彦章门下彦章得罪去非为郢州刺史曍随之郡庄宗平河洛去非以尝从刘守奇归梁深惧获罪乃弃郡投髙兴于荆南曍累为荆州摄官既而兄昫明宗朝为学士遣人召归梁汉颙镇邓州辟为从事入为监察御史歴水部员外郎史馆修撰长兴末宰臣赵凤镇邢台表为节度判官清泰初入为起居郎改为部员外郎兼侍御史知杂事移河南少尹兵部郎中转大府卿汉祖受命用为宗正卿周初改卫尉卿广顺元年冬十月税居于东京夜梦诧之曰公于我塜上安床深不奉益曍问姓氏曰李丕文曍曰君言殊误都城内岂可塜耶曰塜本在野张十八郎展城时围入忽寤又半月复梦前曰公不相信屈观吾舍可乎即以手掊地豁然见华第花木丛萃房廊雕焕立曍于西庑久之见一团火如电前来渐近即前也引曍深入岀其拏泣拜如有所托曍问丕文事曰冥司各有部属外不知也曍曰余官何至再三不对苦讯之曰齐王判官曍曰张令公为齐王去世久矣今郓州髙令公为齐王余方为列卿岂复为宾佐乎曰不知也曍既寤欲掘而视之既而又告同僚曰虽见诉其如吾税舍何乃止广顺二年春朝廷以曍为髙丽册使三月至郓节度使髙行周以曍嗜酒留连累日旦夕沈醉其月二十三日晨兴栉发状如醉寐男泳视之已卒矣【太平广记云衔命使吴越路由郓州卒于邮亭】时年六十一其年八月郓帅齐王髙行周亦梦请齐王判官得无是乎曍从儒学好聚书嗜酒无仪检然衷抱无他急于行义士友以此多之
　　张沆字太徐州人父严本州牙将沆少力学攻词赋登进士第唐明宗子秦王好文然童年疎率动不由礼每宾僚大集手自出题令面前赋诗少不如意则壊裂抵弃沆初以刺谒秦生属合座客各为南湖防记因谓沆曰闻生名久矣请为此文沆不获已从之及羣士记成独取沆所为勒之于石由是署为河南府巡官秦王败勒归乡里晋初桑维翰秉政沆以文干进用为著作佐郎集贤校理迁右拾遗维翰出镇奏为记室从维翰入朝授殿中侍御史歳余自侍御史改祠部员外郎知制诰召入翰林为学士维翰罢相冯玉用事不欲沆居禁密改右谏议大夫罢其职汉祖至汴转右常侍复用为学士未几迁工部尚书充职明年以营奉葬事求解职改礼部尚书及归朝复为学士太祖以沆耳疾罢职改刑部尚书广顺二年秋命为故齐王髙行周册赠使复命而卒赠太子少保沆性儒雅好释氏虽久居禄位家无余财死之日圗书之外唯使郓之赀耳嗣子尚幼亲友虑其耗散上言于太祖乃令三司差人主塟余赀市邸舍以赡其孤焉沆记览文史好征求僻事公家应用时出一聨以炫奇笔故不为冯玉所重虽有瞆疾犹出入金门凡五六年汉隠帝末年杨史遇害翌日沆方知之聴犹未审忽问同僚曰窃闻盗杀史公其盗获否是时京师恟惧之次闻者笑之有士人申光逊者与沆友善沆未病时梦沆手出小佛塔示光逊视其上有诗十四字云今生不见故人面明月髙髙上翠楼光逊既寤心恶之俄闻沆卒
　　张可复字伯恭徳州平原人也父达累赠户部侍郎可复略通儒术少习吏事梁末薄游于魏邺王罗绍威表为安阳簿唐天成初依晋公霍彦威于青州为从事晋公以其滑稽好避事目为奸兎儿长兴中入朝拜监察御史六迁至兵部郎中赐金紫晋天福中自西京留守判官入为秘书少监改左司郎中开运中迁左谏议大夫汉干祐初湘隂公镇徐方朝行中选可以从戎者因授武宁军节度副使检校礼部尚书及世宗镇澶渊改镇宁军节度行军司马三年征拜给事中世宗嗣位以澶渊幕府之旧拜右散骑常侍显徳元年秋以疾卒年七十三制赠户部尚书可复无他才唯以谨愿保长年加之迂懦多为同列清俊者所侮而累阶至金紫居三品之秩亦其命耶
　　于徳辰字进明元城人也幼敏悟笃志好学及射策文塲数上不调后唐明宗镇邢州徳辰徃谒焉明宗见而器之因得假官于属邑后继歴州县歴仕晋汉周官至赠工部尚书
　　王延字世美郑州长丰人也少为儒善词赋会乡曲离乱不获从乡荐因客于浮阳随沧帅戴思逺入梁尝以所为赋谒梁相李琪琪览之欣然曰此道近难其人王生升我堂矣由是人士称之寻荐为即墨县令歴徐宋郓青四镇从事长兴初乡人冯道赵凤在相位擢拜左补阙逾年以水部员外知制诰再迁中书舍人赐金紫清泰末以本官权知贡举时有举子崔颀者故相协之子也协素与吏部尚书卢文纪不睦及延将入贡院文纪谓延曰舍人以谨重闻于时所以去冬老夫在相位时与诸相首以长者闻奏用掌文衡然贡闱取士颇多面目説者云越人善泅生子方晬乳母浮之水上或骇然止之乳母曰其父善泅子必无溺今若以名下取士即此类也舍人当求实才以副公望延退而谓人曰卢公之言葢为崔颀也纵与其父不悦致意何至此耶来春以颀登甲科其年改御史中丞歳满转尚书右丞奉使两浙吴人深重之复命授吏部侍郎改尚书左丞拜太常卿歴工礼刑三尚书周初以疾求分司西洛授太子少保既而连月请告为留台所纠改少傅致仕广顺二年冬卒时年七十三子亿仕皇朝为殿中丞
　　申文炳字国华洛阳人也父鄂唐左千牛卫将军文炳长兴中进士擢第释褐中正军节军推官歴孟懐支使郓城陜县二邑宰自澶州观察判官入为右补阙晋开运初授虞部员外知制诰转金部郎中充职广顺中召为学士迁中书舍人知贡举【玉壶清话李庆显徳中举进士工诗有云醉轻浮世事老重故乡人枢密王朴以此一聨荐于申文炳文炳知贡举遂为第三人】显徳五年秋以疾解职授左散骑常侍六年秋卒于家时年五十文炳为文典雅有训诰之风执性纾缓待搢绅以礼中年而卒皆惜之
　　扈载少好学善属文赋颂碑赞尤其所长广顺初随计于礼部文价为一时之最是歳升髙等载因游相国寺见庭竹可爱作碧鲜赋题其壁世宗闻之遣小黄门就壁録之览而称善因拜水部员外郎知制诰迁翰林学士赐绯【宋史李谷传扈载以文章驰名枢密使王朴荐令知制诰除书未下朴诣中书言之谷曰斯人命薄虑不克享耳朴曰公在衡石之地当以材进人何得言命而遗才载遂知制诰迁翰林学士未几卒世谓朴能荐士谷能知人】载已病不能谢居百余日乃力疾入直学士院世宗怜之赐诰还第遣太医视疾载为翰林学士年三十六卒载始自解褐至于终才四年而与刘衮皆有才无命时论惜之刘衮彭城人神爽气俊富有文藻由进士第任左拾遗与扈载齐名年二十八而卒【案扈载传原本残阙】
　　贾纬真定获鹿人也【宋祁景文集贾令君墓志铭贾氏自唐司空魏国公耽世贯沧州南皮子孙稍稍徙真定五世祖谅髙祖瑾曽祖处士讳初有至性疾世方乱守乡里不肯事四方祖讳纬】少苦学为文唐末举进士不第遇乱归河朔本府累署参军邑宰唐天成中范延光镇定州表授赵州军事判官迁石邑县令纬属文之外勤于撰述以唐代诸帝实録自武宗已下阙而不纪乃采掇近代传闻之事及诸家小説第其年月编为唐年补録凡六十五巻识者赏之【景文集纬博学善词章论议明鋭一时诸儒皆屈唐自武宗后史録亡散君掇拾残余为唐季补録数十万言叙成败事甚悉书显于时】晋天福中入为监察御史改太常博士纬常以史才自负鋭于编述不乐曲台之任乃陈情于相座又与监修国史赵诗曰满朝唯我相秉柄无亲雠三年司大董最切是编修史才不易得勤勤处处求愚从年始立东观思优游昔时人未许今来虚白头春台与秋阁徃徃兴归愁信运北阙下不系如虚舟绵蕝非所好一日疑三秋何当适所愿便如升瀛洲未几转屯田员外郎改起居郎史馆修撰又谓曰唐史一百三十巻止于代宗已下十余朝未有正史请与同职修之莹以其言上奏晋祖然之谓李崧曰贾纬欲修唐史如何对曰臣每见史官辈言唐朝近百年来无实録既无根本安能编纪纬闻崧言颇怒面责崧沮已崧曰与公乡人理须相惜此事非细安敢轻言纬与宰臣论説不已明年春敕修唐史纬在籍中月余丁内艰归真定开运初服阕复起居郎修撰如故寻以本官知制诰纬长于记注应用文笔未能过人而议论刚强侪类不平之因目之为贾鐡嘴开运中累迁中书舍人契丹入京师随契丹至真定后与公卿还朝授左谏议大夫纬以久次纶阁比望丞郎之拜及迁谏署望弥甚苏逢吉监修国史以纬频投文字甚知之寻充史馆修撰判馆事干祐中受诏与王伸窦俨修汉髙祖实録纬以笔削为已任然而褒贬之际憎爱任情晋相桑维翰执政之日纬之为人不甚见礼纬深衔之及叙维翰传身没之后有白金八千铤他物称是翰林学士徐台符纬邑人也与纬相善谓纬曰窃闻吾友书桑魏公白金之数不亦多乎但以十目所覩不可厚诬纬不得已改为白金数千铤纬以撰述之劳每诣宰执恳祈迁转遇内难不果太祖即位改给事中判馆如故先是窦贞固奏请修晋朝实録既竟亦望陞擢贞固犹在相位乃上疏抗论除拜不平既而以所撰日厯示监修王峻皆媒孽贞固及苏禹珪之短歴诋朝士之先达者峻恶之谓同列曰贾给事家有士子亦要门阀无玷今满朝并遭非毁教士子何以进身乃于太祖前言之出为平卢军行军司马时符彦卿镇青州以纬文士厚礼之纬妻以纬左迁骇惋伤离病留于京纬书之曰勉医药来春与子同归防鹿广顺二年春纬卒及讣至妻一恸而终果双柩北归闻者叹之纬有集三十巻目曰草堂集并所撰唐年补録六十五巻皆传于世
　　赵延文字子英秦州人曽祖省躬以明术数为通州司马遇乱避地于蜀祖师古黔中经畧判官父温珪仕蜀为司天监温珪长于袁许之术兼之推步王建时深防宠待延问得失事微差跌即被诘譲临终谓其子曰技术虽是世业吾仕蜀已来几由技术而死尔辈能以他途致身亦良圗也延乂少以家法仕蜀由廕为奉礼部翰林待诏蜀亡入洛时年三十天成中得蜀旧职延乂世为星官兼通三式尤长于袁许之鉴清泰中尝与枢宻直学士吕琦内宿于内廷琦因从容密问国家运祚延乂曰来年厄防之期俟过别论琦讯之不已延乂曰保邦在刑政保祚在福徳者下官实有恤纬之僭其年会诸公罕有卓絶福徳者下官实有恤纬之僭其年兼卫尉少卿晋天福中代马重绩为司天监契丹入京师随至镇州时契丹将满达为帅防汉髙祖定两京控鹤都将李筠与诸校密谋劫库兵逐契丹犹豫未决谋于延乂因假以术数赞成之契丹既去还京师官秩如旧广顺初加检校司徒本官如故太祖数召对焉【欧阳史周太祖自魏以兵入京师召延乂问汉祚短促者天数耶延乂言王者抚天下当以仁恩徳泽而汉淫酷刑法枉滥天下称寃此其所以亡也是时太祖方以兵围苏逢吉刘铢第欲诛其族闻延乂言悚然因贷其族二家获全】延乂善交游达机变兼有技术见者欢心二年授太府卿判司天监事其年夏初火犯灵台延乂自言星官所忌又言身命官灾并未几其子卒寻又妻卒俄而延乂婴疾故人省之举手曰多谢诸亲死灾不可逭也寻卒年五十八赠光禄卿
　　沈遘字期逺睢阳人也父振贝州永济令累赠左谏议大夫遘幼孤以苦学为志弱冠登进士第释褐除校书郎由御史台主簿拜监察御史凡五迁至金部郎中充三司判官广顺中以本官知制诰世宗嗣位擢为翰林院学士歳满拜中书舍人充职显徳三年夏以扈从南征因而遇疾归及京而卒遘为人谦和勤于椄下每文士投防必择其贤者而誉之故当时后进之士多归焉
　　李知损字化机大梁人也少轻薄利口无行梁朝时以牒刺篇咏出入于内臣之门繇是浪得虚誉时人目之为李罗隠后累为藩镇从事入朝拜左补阙歴刑兵二员外度支判官右司郎中坐受搉盐使王景遇厚赂谪于均州汉初归朝除右司郎中兼侍御史知杂事广顺中拜右谏议大夫时王峻为枢密使知损以与峻有旧遂诣峻求使于江浙峻为上言太祖素闻知损所为甚难之峻曰此人如或辱命谴之可也太祖重违其请遂可之知损既受命大怒其荒诞之意遂假赀于人广备行李及即路所经州郡无不强贷又移书于青州符彦卿借钱百万及在邮亭行止秽杂王峻闻而复奏之乃责授棣州司马世宗即位切于求人素闻知损狂狷好上封事谓有可采且欲闻外事即命征还遽与复资数月之间日贡章疏多斥讟贵近自谋进取又上章求为过海使世宗因发怒仍以其丑行日彰故命除名配沙门岛知损将行谓所亲曰余尝遇善相者言我三遂之后当居相位余自此而三矣子姑待我后歳余卒于海中其庸诞也如此【五代史补李知损官至谏议大夫好轻薄时人谓之李罗隠至于亲友间徃还简牍徃徃引里巷常谈谓之偶对常有朝士奉使回以土物为赠其意犹望郤回知损觉之且贻书谢之曰在小子一时间郤拟送去恐大官两罗里更不将来干祐中奉使郑州时宋彦筠为节度彦筠小字忙儿因宴防彦筠酒酣辄问曰众人何为号足下为罗隠对曰下官平素好为诗其格致大抵如罗隠耳故人为号彦筠曰不然葢为足下轻薄如罗隠知损大怒厉声曰只如令公人皆谓之宋忙儿未必便能放牛满座皆笑】孙晟本名凤【南唐书云孙忌髙密人一名凤又名晟少举进士】性隂贼好奸谋少为道士工诗于庐山简寂观画唐诗人贾岛像悬于屋壁以礼事之观主以为妖妄执杖驱出之大为时辈所嗤改儒服谒唐庄宗于镇州授秘书省著作佐郎【南唐书云豆卢革为相雅知忌辟为判官】天成初朱守殷据夷门叛时晟为幕宾赞成其事是时晟常擐甲露刃以十数骑自随巡行于市多所屠害汴人为之切齿城陷朱氏被诛晟乃匿迹更名弃其妻子亡命于陈宋间【欧阳史云安重诲恶晟以为教守殷反者晟也画其像购之不可得遂族其家晟奔于吴】防同恶者送之过淮吴人方纳叛亡即以伪官授之晟亦微有词翰李昪伪尊杨浦为譲皇之册文即晟之词也故江南尤重之二十年间累歴伪任财货邸第颇适其意晟以家妓甚众每食不设食防令众妓各执一食器周待于其侧谓之肉台盘其自养称惬也如是【南唐书忌为舒州节度使治军严有归化卒二人正昼挺白刃入府求忌杀之入自西门吏士仓卒莫能御适忌间行在东门闻乱得民家马乗之奔桐城叛卒不得忌乃杀都押衙李建崇而逸忌坐贬光禄卿】显徳三年春王师下广陵江左惊窘李景伪署晟为司空令奉贡于行在世宗遣右常侍刘悦伴之赐与甚厚洎随驾到阙舍于都亭驿礼遇殊优每召见饮之醇醴问以江南事晟但言吴畏陛下之神武唯以北面为求保无二也先是张永徳守下蔡素与李重进不协每宴将校多暴其短一日永徳乗醉乃大言重进潜蓄奸谋当时将校无不惊骇繇是人情大扰后密遣亲信乗驿上言世宗不聴亦不介意一日重进自寿阳去其部从直指永徳帐下宴饮终日而去自此人情稍安时李景觇而知之因密令人赍蜡书遗重进劝为不轨重进以其蜡书进呈世宗览之皆斤讟反间之言世宗怒晟前言失实因急召侍卫都虞韩通令收晟下狱与其从者百余人皆诛之【南唐书云世祖命都承防曹翰防至右军巡院犹饮之酒数酌翰起日相公得罪赐自尽晟怡然整衣索笏东南望再拜曰臣受恩深谨以死谢从者二百人亦皆诛死于东相国寺】翌日宰臣上谒世宗亲谕之始知其事实议者以晟昔构祸于梁民今伏法于梁狱报应之道岂徒然哉晟性慷慨常感李景之厚遇誓死以报之【钓矶立谈云晟将命周朝自知不免私谓副使王崇质曰吾思之熟矣终不忍负永陵一坏土余非所知也】及将下狱世宗令近臣问以江南可取之状晟黙然不对临刑之际整其衣冠南望金陵再拜而言曰臣惟以死谢遂伏诛


　　旧五代史巻一百三十一
　　旧五代史巻一百三十一考证
　　周列传十一王延传改少傅致仕　案欧阳史作以太子少保致仕
　　贾纬传开运中累迁中书舍人　案王珪华阳集贾文元墓志铭作曽祖纬晋中书舍人宋史贾昌期传因之然纬实终于周非终于晋也宋祁景文集又作汉周间中书舍人据此传纬仕汉间未尝再为舍人疑景文集误
　　赵延乂传　案欧阳文作赵延义
　　孙晟传朱氏被诛晟乃匿迹更名弃其妻子亡命于陈宋间　案孙晟一名忌南唐书云天成中与髙辇同事秦王从荣从荣败忌亡命至正阳未及渡追骑奄至疑其状伟异睨之忌不顾坐淮岸扪敝衣捉虱追者乃舍去是以晟为秦王宾客而出亡也与是书异欧阳史从是书
　　满达旧作麻答今改















　　旧五代史巻一百三十一考证
　　钦定四库全书
　　旧五代史巻一百三十二
　　宋门下侍郎参知政事监修国史薛居正等撰
　　世袭列第一
　　李茂贞本姓宋名文通深州博野人祖铎父端唐干符中镇州有博野军宿衞京师屯于奉天文通时本军为市巡累迁至队长黄巢犯阙博野军留于凤翔时郑畋理兵于岐下畋遣文通以本军败尚让之众于龙尾坡以功为神策军指挥使朱玫之乱唐僖宗幸兴元文通扈跸山南论功第一迁检校太保同平章事洋蓬璧等州节度使赐姓名茂贞僖宗亲为制字曰正臣光化二年王行瑜杀朱玫于京师李昌符拥兵于岐下诏茂贞与陈佩等讨之三年诛昌符车驾还京以茂贞为凤翔节度使加检校太尉兼侍中陇西郡王大顺二年观军容使杨复恭得罪奔山南与杨守亮据兴元叛茂贞与王行瑜讨平之诏以宰相徐彦若镇兴元茂贞违诏表其假子继徽为留后坚请旄钺昭宗不得已而授之自是茂贞恃勲恣横擅兵窥伺颇干朝政始萌问鼎之志矣旣而逐泾原节度使张球洋州节度使杨守忠凤州刺史满存皆夺据其地奏请子弟为牧伯朝廷不能制大臣奏议言其过者茂贞即上章论列辞防不逊奸邪者因之附丽遂成朋党朝政于是隳焉昭宗性英俊不任其偪欲加讨伐干宁初命宰臣杜让能调发军旅师未越境为茂贞所败茂贞乘胜进屯三桥京师大震士庶奔散天子乃诛中尉西门重遂李周潼等谢之茂贞严兵不解势将指阙抗言让能之罪诛之方罢及韦昭度李谿为相茂贞听崔昭纬之邪説复沮其事表昭度等无相业不可置之台司恐乱天下诏报曰军旅之事吾则与藩臣图之朝廷命相出自朕怀又请授王珙河中节度使诏报曰太原表先至已许王珂不可追改干宁二年五月茂贞与王行瑜韩建称兵入觐京师震恐天子御楼待之抗表请杀宰相韦昭度李谿以谢天下移王珙于河中既还留其假子继鹏宿卫即阎珪也时后唐武皇上表请讨三镇以宁关辅是嵗七月太原之师至河中继鹏与中尉景宣之子继晟迫车驾幸凤翔昭宗曰太原军未至銮舆不可辄动朕与诸王固守大内卿等安辑京师如太原实至吾可以方略制之继鹏与景宣中尉骆全瓘因燔烧东市中夜大噪昭宗登承天门楼避乱令捧日都将李云守楼下继鹏率众攻云昭宗凭轩慰谕继鹏弯弧大呼矢拂御衣中楼桷侍臣掖昭宗下楼还宫继鹏即纵火攻宫门昭宗召诸王谋其所向李云奏曰事急矣请且幸臣营云乃与扈跸都将李君庆卫昭宗啓夏门出驻华严寺晡晚出幸南山之莎城驻于石门山之佛寺是月武皇至渭北遣副使王瓌奉表行在昭宗以武皇为行营都统进讨邠岐茂贞惧斩继鹏继晟上表待罪昭宗原之武皇曰不诛茂贞关辅无由宁谧时附茂贞者奏云若太原尽殄邠岐必入关辅京师忧未艾也乃诏武皇与茂贞和及行瑜诛武皇班师茂贞怨望骄横如故明年五月制授茂贞东川节度使仍命通王覃王治禁军于阙下如茂贞违诏即讨之茂贞惧将赴镇王师至兴平夜自惊溃茂贞因出乘之官军大败车驾仓卒出幸华州茂贞之众因犯京师焚烧宫阙大掠坊市而去自此长安大内尽为邱墟矣四年昭宗复命宰臣孙偓统军进讨韩建谏止令茂贞上章请雪光化中加茂贞尚书令岐王令其子继筠以兵宿衞天复元年十月梁祖攻同华势逼京师十一月六日继筠与中尉韩全诲劫昭宗幸凤翔茂贞遂与全诲矫诏征兵天下将讨梁祖宰相崔裔召梁祖引四镇之兵屯于岐下重沟复垒围守三年茂贞山南诸州尽为王建所陷泾原秦陇邠鄜延夏皆降于汴茂贞独据孤城内外援絶乃请车驾还京求和于汴即斩韩全诲等二十人首级送于梁祖自是兵力殚尽埀翅不振惧梁祖复讨请落尚书令许之【九国志李彦传彦本姓杨氏凤翔李茂贞委以心腹之任易姓李氏齿于诸子后昭宗西幸梁祖迎驾攻逼岐下者累年及昭宗东还长围方解大军之后府库空竭彦琦请使甘州以通囘鹘往复二载美玉名马相继而至所获万计茂贞頼之】及梁祖建号茂贞与王建防兵于太原志图兴复竟无成功茂贞疆土危蹙不遂僭窃之志但开岐王府署天官目妻为皇后鸣鞘掌扇宣词令一如王者之制然尚行昭宗之正朔焉茂贞鼠形多智数军旅之事一经耳目无忘之者性至宽有部将符昭者人或告其谋变茂贞亲至其家去其爪牙熟寝经宿而还军士有鬭而诉者茂贞曰吃令公一椀不托与尔和解遂致上下服之尤善事母母终茂贞哀毁几灭性闻者嘉之但御军整众都无纪律当食则造庖厨往往席地而坐内外持管钥者亦呼为司空太保与夫细柳大树之威名葢相远矣及庄宗平梁茂贞自为季父以书贺之及闻庄宗入洛惧不自安方上表称臣寻遣其子继曮来朝诏茂贞仍旧官进封秦王所赐诏敕不名又以茂贞宿望耆老特加优礼及疾笃遣中使赐医药问讯同光二年夏四月薨年六十九諡曰忠敬子从曮嗣
　　从曮茂贞之长子也未冠授谘议参军赐绯鱼袋寻迁领彭州副使凤翔衙内都指挥使天复中自秦王府行军司马检校太傅出为泾州两使留后茂贞寻承制加开府仪同三司检校太尉兼侍中四镇北庭行军彰义军节度使及唐庄宗平梁茂贞令从曮入觐制加从曮兼中书令俄而茂贞薨遗奏权知凤翔军府事诏起复授凤翔节度管内观察处置等使三年九月以魏王继岌伐蜀诏充供军转运应接使四年正月蜀平继岌命部署王衍一行东下至岐监军使柴重厚不与符印促令赴阙从曮至华下闻内难归镇明宗诏诛重厚从曮以军民不扰重厚之力也不以前事为隙上表论救事虽不允时议嘉之天成元年五月制落起复加检校太师其年九月敕曰李从曮等世联宗属任重藩宣庆善有称忠勤甚着既预维城之列宜新定体之文是降宠光以隆惇叙俾焕承家之美贵从犹子之规宜于曮昶照上改称从自长兴元年明宗有事于南郊从曮入觐礼毕移镇汴州四年复入觐改天平军节度使及唐末帝起兵于岐下尽取从曮家财器仗以助军须末帝发离岐城吏民扣马乞以从曮为帅末帝许之清泰初即以从曮复为凤翔节度使仍封秦国公晋高祖登极继封岐王秦王累食邑至一万五千户食实封一千五百户少帝嗣位加守太保开运三年冬卒于镇年四十九从曮少敏悟善笔札性柔和无节操当庄宗新有天下因入觐献宝装针珥于皇后宫时以为佞但进退闲雅慕士大夫之所为有请谒者无贤不肖皆尽其敬镇于岐山前后二纪毎花繁月朗必陈胜防以赏之客有困于酒者虽吐茵堕帻而无厌色左右或有过未尝笞责先人汧陇之间有田千顷竹千亩恐夺民利不令理之致岐阳父老再陈借寇之言良有以也子永吉厯数镇行军司马【五代史补李曮岐王之子昆仲间第六官至中书令世谓之六令公性情好戏为凤翔节度因生辰邻道持贺礼使毕至有魏博使少年如美妇人秦凤使矬陋且多髯二人坐又相接而魏使在下曮因曰二使车一姸一丑何不相嘲以为乐事魏博使恃少俊先起曰今日不幸与水草大王接席秦凤使徐起应曰水草大王不敢承命然吾子容貌如此又坐次相接得非水草大王夫人耶在坐皆笑】
　　从昶茂贞之第二子也十余岁署本道中军使后唐同光中茂贞疾从昶年十五遣代兄从曮为泾州两使畱后朝廷寻加节制天成中明宗即位改镇三峯累官至检校太保会郊天大礼表请入觐以恩加检校太傅俄有代归阙授左骁衞上将军改右龙武统军未几出镇许田在镇三年清泰中复入为右龙武统军迁左龙武统军晋天福三年冬卒于官时年四十赠太尉从昶生于纨绮少习华侈以逸游防乐为务而音律图画无不通之然性好谈笑喜接宾客以文翰为赏曾无虚日复笃信释氏时岐下有僧曰阿阇棃通五天竺语为士人所归从昶凡歴三镇无尤政可褒无苛法可贬人用安之亦将门之令嗣也弟从照歴陇州刺史诸衞大将军卒
　　茂勲茂贞之从弟也唐末为凤翔都将茂贞表为鄜州节度使累官至兼侍中梁祖之围凤翔也茂勲兵屯岐山梁祖以羸师诱之命孔勍潜率劲兵袭下鄜州尽俘其家茂勲遂归于梁改名周彞署元帅府行军司马开平中为河阳节度使从梁祖伐镇州围枣强县时有一民缒城而出茂勲纳之而不疑一日其民窃发以木檐击茂勲踣于地赖左右救至仅免居无何迁金吾上将军副王瓒将兵于景店瓒令分屯西寨庄宗击而败之降为左衞上将军逾年以太子太傅致仕同光中复名茂勲天成初以疾卒于洛阳
　　高万兴河西人祖君佐鄜延节度判官父怀迁都押衙万兴与弟万金俱有武干効用于本军河西自王行瑜败后郡邑皆为李茂贞之所强据以其将胡敬璋为节度使万兴为敬璋骑将昆弟俱有战功邠州节度使杨崇本者茂贞之假子也号李继徽梁祖既弑昭宗茂贞继徽与西川王建之师会于岐阳以图兴复皆陈兵关辅梁祖遣将王重师守雍州刘知俊守同州以拒之天祐五年冬敬璋卒崇本以其爱将刘万子为鄜延帅万子以凶暴而失士心又崇本为汴人所攻六年二月万子葬敬璋将佐皆集于葬所万兴万金因会纵兵攻万子杀之归欵于汴梁祖以万兴为鄜延招抚使与刘知俊合兵攻收鄜坊丹延等州梁祖乃分四州为二镇以万兴万金皆为帅及万金卒梁祖以万兴兼彰武保大两镇累加至太师中书令封北平王庄宗定河洛万兴来朝预郊礼陪位既还镇复以旧爵授之同光三年十二月卒于位以其子允韬权典留后
　　允韬字审机初仕梁朝起家授同州别驾寻加检校右仆射改金紫光禄大夫检校司空充保大军内外马歩军指挥使唐同光中检校太保充保大军两使留后万兴卒允韬自理所奔丧天成初起复检校太傅充延州节度使长兴元年移镇郉州顷之为右龙武统军未几授滑州节度使清泰二年八月卒于任年四十二诏赠太师
　　韩逊本灵州之列校也会唐季之乱因据有其地朝廷乃授其节钺梁初累加检校太尉同平章事开平中梁将刘知俊自同州叛归凤翔李茂贞以地褊不能容乃借兵以窥灵武且图牧圉之地知俊乃率邠岐秦泾之师数万攻逊于灵州逊竭力以拒之乆之知俊遁去梁祖嘉之自是累加官至中书令封頴川郡王逊亦善于为理部民请立生祠堂于其地梁祖许之仍诏礼部侍郎薛廷珪撰文以赐之其庙至今在焉贞明初逊卒于镇
　　洙逊之子也逊卒三军推为留后梁末帝闻之起复正授灵武节度使特进检校太傅同平章事贞明四年春灵武将军尚贻敏等上言洙已服阕乞落起复梁末帝令中书商量宰臣奏曰旧例藩镇落起复如先人已是一品阶即与加爵如未是一品阶即合加阶乃授洙开府仪同三司唐庄宗明宗累加官爵天成四年夏洙卒朝廷以其弟澄为朔方军节度观察留后是岁有列校李宾作乱部内不安乃遣使上表请帅于朝廷明宗命前磁州刺史康福为朔方河西等军节度灵威雄警凉等州观察处置度支温池税等使仍遣福领兵万人赴镇其后灵武遂受代焉
　　李仁福世为夏州牙将本拓跋氏之族也唐干符中有拓跋思恭为夏州节度使广明之乱唐僖宗在蜀诏以思恭为京城西北收复都统预破黄巢有功僖宗赐姓故仁福亦以李为氏思恭卒弟思谏继之梁开平元年授思谏检校太尉兼侍中二年思谏卒三军立其子彞昌为留后寻起复正授旄钺三年春牙将高宗益等作乱彞昌遇害时仁福为蕃部指挥使本州军吏迎立仁福为帅其年四月梁祖降制授仁福检校司空充定难军节度使未几后唐武皇遣大将周德威防邠凤之师五万同攻夏州仁福固守月余梁援军至德威遁去梁祖喜之超授检校太保同平章事仁福自梁贞明龙徳及后唐同光中累官至检校太师兼中书令封朔方王长兴四年三月卒于镇其年追封虢王子彞超嗣彞超仁福之次子也歴本州左都押衙迁防遏使仁福卒三军立为帅矫为仁福奏云臣疾已甚巳委彞超权知军州事乞降真命明宗闻之遂以彞超为延州留后以延帅安从进为夏州留后朝廷虑不从命诏邠州节度使药彦稠宫苑使安从益等率师援送从进赴镇仍降诏谕之云近据西北藩镇奏定难军节度使李仁福薨朕以仁福自分戎阃远镇塞垣威惠俱行忠孝兼着当本朝播越之后及先皇兴复之初爰及眇躬益全大节统临有术远迩咸安委仗方深凋殒何速忽窥所奏深怆予怀不朽之功既存于社稷有后之庆宜及于子孙但以彼藩地处穷邉毎资经略厥子年才弱冠未歴艰难或亏驾御之方定啓奸邪之便其李彞超巳除延州节度观察留后便勒赴任但夏银绥宥等州最居迁远乆属乱离多染西番之风少识朝廷之命既乍当于移易宜普示于渥恩应夏银绥宥等州管内罪无轻重常赦所不原者并公私债负残欠税物一切竝放兼自刺史指挥使押衙巳下皆勒依旧各与改转官资朕自总万机惟宏一德内安华夏外抚戎夷先既怀之以恩后必示之以信且如李从曮之守岐陇疆土极宽高允韬之镇鄜延甲兵亦众咸能识时知变举族归朝从曮则见镇大梁允韬则寻除钜鹿次及昆仲竝建节旄而下至将僚悉分符竹又若王都之贪上谷李宾之恡朔方或则结搆契丹偷延旦夕或则依凭党项窃据山河不禀除移惟谋旅拒才兴讨伐已见覆亡何必广引古今方明利害祗陈近事聊谕将来彼或要覆族之殃则王都李宾足为鉴戒彼或要全身之福则允韬从曮可作规绳朕设两途尔宜自择或虑将校之内亲要之间幸彼幼冲恣其荧惑遂成搔动致累生灵今特差邠州节度使药彦稠部领马歩兵士五万人骑送安从进赴任从命者秋毫勿犯违命者全族必诛先令后行有犯无舍云其年夏四月彞超上言奉诏授延州留后已迎受恩命縁三军百姓拥隔未放赴任明宗遣閤门使苏继彦赍诏促之五月安从进领军至城下彞超不受代从进驻军以攻之秋七月彞超昆仲登城谓从进曰孤弱小镇不劳王师攻取虚烦国家饷运得之不武为仆闻天子乞容改图时又四面党项部族万余骑薄其粮运而野无刍牧关辅之人运斗粟束藁动计数千穷民泣血无所控防复为蕃部杀掠死者甚众明宗闻之乃命班师彞超亦上表谢罪乃授彞超检校司徒充定难军节度使既而修贡如初清泰二年卒于镇弟彞兴袭其位
　　彞兴本名彞殷皇朝受命之初以犯庙讳故改之彞超既卒时彞兴为夏州行军司马三军推为留后唐末帝闻之正授定难军节度使晋天福初加检校太尉同平章事少帝嗣位加检校太师八年秋彞兴弟绥州刺史彞敏与其党作乱为彞兴所逐彞敏奔延州彞兴押送到阙骨肉二百余口朝廷以彞兴之故絷送本道斩之开运元年春诏以彞兴为契丹西南面招讨使汉干祐元年春加兼侍中是岁李守贞叛于河中潜使人搆之彞兴为之出师驻于延州之北境既而闻守贞被围乃收军而退周显德中累加至守太傅兼中书令封西平王皇朝建隆元年春制加守太尉始改名彞兴干德五年秋卒于镇制赠太师追封夏王子光叡继其位其后事具皇朝日歴









　　旧五代史巻一百三十二
　　旧五代史巻一百三十二攷证
　　世袭列传一李茂贞传捧日都将李云　案新唐书及通鉴俱作李筠是书韩建传亦作李筠惟此传作李云
　　李茂勲传一日其民窃发以木檐击茂勲踣于地　案通鉴攷异引唐余録云枣强民欲击梁祖误中茂勲盖传闻之异辞也附识于此
　　高万兴传五年冬敬璋卒　卒原本讹平今据文改正李仁福传拓跋思恭　案思恭欧阳史作思敬






　　旧五代史巻一百三十二攷证
　　钦定四库全书
　　旧五代史巻一百三十三
　　宋门下侍郎参知政事监修国史薛居正等撰
　　世袭列传第二
　　髙季兴字贻孙陜州硖石人也本名季昌及后唐庄宗卽位避其庙讳改焉防隶于汴之贾人李七郎梁祖以李七郎为子赐姓名友让梁祖尝见季兴于仆隶中其耳面稍异命友让养之为子梁祖以季兴为牙将渐能骑射唐天复中昭宗在岐下梁祖围鳯翔日久众议欲班师独季兴谏止之语在梁祖纪中旣而竟迎昭宗归京以季兴为迎銮毅勇功臣检校大司空行宋州刺史从梁祖平青州改知宿州事迁颍州防御使梁祖令复姓髙氏擢为荆南兵马畱后荆州自唐干符之后兵火互集井邑不完季兴招辑离散流民归复梁祖嘉之乃授节钺梁开平巾破雷彦防于朗州加平章事荆南旧无外垒季兴始城之遂厚敛于民招聚亾命自后僭称于呉蜀梁氏稍不能制焉因就封渤海王尝攻襄州为孔勍所败及庄宗定天下季兴来朝于洛阳加兼中书令时论多请畱之郭崇韬以方推信义于华夏请放归藩季兴促程而去至襄州酒酣谓孔勍曰是行有二错来朝一错放囘二错洎至荆南谓宾佐曰新主百战方得河南对勳臣夸手抄春秋又竖手指云我于指头上得天下如此则功在一人臣佐何有且游猎旬日不囘中外之情其何以堪吾高枕无忧矣乃增筑西面罗城备御敌之具时梁朝旧军多为季兴所诱由是兵众渐多跋扈之志坚矣明年册拜南平王魏王继岌平蜀尽选其寳货浮江而下船至峡口会庄宗遇祸季兴尽邀取之明宗卽位复请夔峡为属郡初俞其请后朝廷除刺史季兴上言称巳令子弟权知郡事请不除刺史不臣之状旣形诏削夺其官爵天成初命西方邺兴师收复三州又遣襄州节度使刘训总兵图荆南以问其罪属霖潦班师三年冬季兴病脚气而卒其子从诲嗣立累表谢罪请修职贡由是复季兴官爵諡曰武信从诲初仕梁歴殿前控鹤都头鞍辔库副使左军廵使如京使左千牛大将军荆南衙内都指挥使领濠州刺史改归州刺史累官至检校太傅初季兴之将叛也从诲常泣谏之季兴不从天成三年冬季兴薨从诲乃上表谢罪复修职贡明宗嘉之防命起复授荆南节度使兼侍中长兴三年加检校太尉应顺中封南平王清泰初加检校太师晋天福中加守中书令六年襄州安从进反王师攻讨从诲馈军食以助焉诏书褒美防加守尚书令从诲上章固让朝廷遣使敦勉竟不受其命时有术士言从诲年命有厄宜退避宠禄故也及契丹入汴汉高祖起义于太原间道遣使奉贡密有祈请言俟车驾定河汴愿赐郢州为属郡汉祖依违之及入汴从诲致贡求践前言汉高祖不从从诲怒率州兵攻郢州旬日为刺史尹实所败自是朝贡不至从诲东通于吴西通于蜀皆利其供军财货而巳末年以镇星在翼轸之分乃释罗纨衣布素饮食节俭以禳灾咎防令人祈托襄州安审琦请归朝待罪朝廷亦开纳之汉干祐元年冬十一月以疾薨于位诏赠尚书令諡曰文献子保融嗣位至荆南节度使守太傅中书令封南平王皇朝建隆元年秋率諡曰贞懿其诸将之倚任者则有王保义保义本姓刘名去非幽州人少为县吏粗暴无行习骑射敢鬬击刘仁防之子守竒善射惟去非许以为能守竒以兄守光夺父位亾入契丹又自契丹奔太原去非皆从之庄宗之伐燕也守竒从周德威引军前进师次涿州刺史姜行敢登陴固守去非呼行敢曰河东小刘郎领军来为父除凶尔何敢拒守竒免胄劳之行敢遥拜卽开门迎降德威害其功密告庄宗言守竒心不可保庄宗召守竒还计事行次土门去非説守竒曰公不施寸兵下涿郡周公以得非巳力必有如簧之间太原不宜往也公家于梁素有君臣之分宜往依之介福万全矣守竒乃奔梁梁以守竒为沧州畱后以去非为河阳行军司马时谢彦章移去非为郢州刺史及庄宗平河洛去非乃弃郡归高季兴为行军司马仍改易姓名自是季兴父子倚为腹心凡守藩规画出兵方略言必从之干祐元年夏高从诲奏为武泰军节度畱后依前荆南行军司马加检校太尉后卒于江陵
　　保朂季兴之防子也钟爱尤甚季兴在世时或因事盛怒左右不敢窃视惟保朂一见季兴则怒自解故荆人目之为万事休皇朝建隆四年春卒是嵗荆门之地不为高氏所有则万事休之言盖先兆也【五代史补高季兴本陵州陜人为梁祖裨将出为郢州防御使时荆南成汭征鄂州不利而卒梁祖命季兴为荆南畱后到未几会武陵土豪雷彦防作乱季兴破之遂以功授荆南节钺庄宗定天下季兴首入觐因拜中书令封南平王初季兴尝从梁太祖出征引军早发至逆旅未晓有妪秉烛迎门具礼甚厚季兴疑而问之对曰妾适梦有人叩关呼曰速起速起有裂土王来及起盥漱毕秉烛开门而君子奄至得非所谓王者耶所以不敢亵慢尔季兴喜及来荆南竟至封王　高从诲季兴之庶子而处长为性寛厚虽士大夫不如也天成中季兴叛从诲力谏之不从及季兴卒朝廷知从诲忠使嗣亦封南平王初季兴之事梁也毎行军常以爱姫张氏自随一旦军败防之而窜遇夜误入深涧中时张氏方姙行迟季兴恐为所累俟其寝酣以劒刺岸边而压杀之然后驰去旣而岸欲崩张氏且惊起呼季兴曰妾适梦大山崩而压妾身有神人披金甲执戈以手托之遂免季兴闻之谓必坐贵子遂挈之行后生从诲　梁震蜀郡人有才略登第后寓江陵高季兴素闻其名欲任为判官震耻之然难于拒恐祸及因谓季兴曰本山野鄙夫也非有意于爵禄若公不以孤陋令陪军中末议但白衣从事可矣季兴竒而许之自是震出入门下称前进士而巳同光中庄宗得天下季兴惧而入觐时幕客皆赞成震独以为不可谓季兴曰大王本梁朝与今上世称雠敌血战二十年卒为令上所防神器大寳虽归其手恐余怒未息观其旧将得无加害之心宜深虑焉季兴下从及至庄宗果欲畱之枢密郭崇韬切谏以为不可天下旣定四方诸侯虽相继称庆然不过子弟与将吏耳惟季兴而躬自入觐可谓尊奬王室者也礼待下闻加等反欲畱縻之何以来逺臣恐此事一行则天下解体矣庄宗遂令季兴归行巳浃旬庄宗易虑遽以诏命襄州节度刘训伺便囚之而季兴至襄州就馆而心动谓吏曰吾方寸扰乱得非朝廷使人追而杀吾耶梁先辈之言中矣与其住而生不若去而死遂弃辎重与部曲趫健者数百人南走至鳯林关巳昏黑于是斩关而去旣而是夜三更向之急递果至襄州刘训料其去逺不可追而止自是季兴怨愤以兵袭取复州之监利玉沙二县命震草奏请以江为界震又曰不可若然则师必至矣非大王之利也季兴怒卒使为之旣而奏发未几朝廷遣夏鲁竒房知温等领兵来伐季兴登城望之见其兵少喜欲开城出战震复谏曰大王何不思之甚耶且朝廷礼乐征伐之所自出兵虽小而势实大加以四方诸侯各以相吞噬为志但恨未见得其便耳若大王不幸或得一战胜则朝廷徴兵于四方其谁不欲仗顺而起以取大王之土地耶如此则社稷休矣为大王计者莫若致书于主帅且以牛酒为献然后上表自劾如此则庶几可保矣不然则非仆之所知也季兴从之果班师震之裨赞皆此类也洎季兴卒子从诲继立震以从诲生于富贵恐相知不深遂辞居于龙山别业自号处士从诲见召皆跨黄牛直抵防事前下呼从诲不以官阀但充召而巳末年尤好篇咏与僧齐巳友善贻之诗曰陈琳笔砚甘前席角里烟霞忆共眠盖以韵其高尚之趣也】
　　马殷字霸图许州鄢陵人也少为本工及蔡贼秦宗权作乱始应募从军初随孙儒渡淮陷广陵及儒败于宣州殷随别将刘建峯过江西连陷洪鄂潭湘等州建峯尽有湖南之地遂自为潭帅顷之建峯为部下所杀潭人推行军司马张倍为帅时殷方统兵攻邵州佶曰吾才不及马殷卽牒殷付以军府事殷自邵州旋军犒劳将士诛害建峯者数十人自为畱后久之朝廷命为湖南节度使遂有潭衡七州之地唐天复中杨行密急攻江夏杜洪求援于荆南成汭举舟师援之时澧朗节度使雷彦防乘汭出师袭取荆州载其寳货焚毁州城而去彦防东连行密断江岭行商之路殷与高季兴合势攻彦防于澧朗数年擒之尽有其地乃以张佶为朗州节度使由是兵力雄盛殷于梁贞明中为时姑息所求皆允累官至守太师兼中书令封楚王又上章请依唐秦王故事乃加天策上将军之号又请官位内添制置静江武平宁逺等军事皆从之旣封楚王仍请依唐诸王行台故事署置天官幕府有文苑学士之号知诏令之名总制二十余州自署官吏征赋不供民间采茶竝抑而买之又自铸铅鐡钱凡天下商贾所赍寳货入其境者祗以土产铁博易之无余遂致一方富盛穷极奢侈贡奉朝廷不过茶数万斤而巳于中原卖茶之利嵗百万计唐同光初首修职贡复授太师兼尚书令楚王天成初加守尚书令长兴二年十一月十日薨于位时年七十八明宗闻之废朝三日諡曰武穆子希声嗣初殷微时隐隐见神人侍侧因默记其形像及贵因谒衡山庙覩庙中神人塑像宛如微时所见者则知人之贵者必有隂物护之岂偶然哉
　　希范晋天福中授江南诸道都统又加天策上将军谿州洞蛮彭士愁冦辰澧二州希范讨平之士愁以五州乞盟乃铭于铜柱希范自言汉伏波将军援之后故铸铜柱以继之【案此传有阙文马希广希蕚传全篇俱佚五代史补高郁为武穆王谋臣庄宗素闻其名及有天下且欲离间之会武穆王使其子希范入觐庄宗以希范年少易激发因其敷奏敏速乃拊其背曰国人皆言马家社稷必为高郁所取今有子如此高郁安得取此耶希范居常嫉郁忽闻庄宗言深以为然及归告武穆请诛之武穆笑曰主上争战得天下能用机数以郁资吾霸业故欲间之耳若梁朝罢王彦章兵权也盖遭此计必至破灭今汝诛郁正落其彀中慎勿言也希范以武穆不决祸在朝夕因使诬告郁谋反而族灭之自是军中之政往往失序识者痛之初郁与武穆俱起行阵郁贪且僭常以所居之井不甚清澈思所以澄汰之乃用银业防其四方自内至外皆然谓之拓里其奉飬过差皆此类也故庄宗得以媒孽自后隂晦中见郁后竟为所患尔　马希范武穆之嫡子性奢侈嗣位未几乞依故事置天策府僚属于是擢从事有才行者有若都统判官李铎静江府节度判官潘玘武安军节度判官拓跋坦都统掌书记李臯鎭南节度判官李庄昭顺军节度判官徐收澧州观察判官彭继英江南观察判官廖图昭顺军观察判官徐中雅静江府掌书记邓懿文武平军节度掌书记李松年镇南军节度掌书记卫曮昭顺军观察支使彭继勳武平军节度推官萧鉄桂管观察推官何仲举武安军节度廵官孟晖容管节度推官刘昭禹等十八人竝为学士其余列校自友防张少敌等各以次授任莫不大兴士木以建康府庭其最为壮丽者卽有九龙金华等殿殿之成也用丹砂涂其壁凡用数十万斤石毎僚吏谒见将升殿但觉丹砂之气蔼然袭人其费用也皆此类初敎令旣下主者以丹砂非卒致之物相顾忧色居无何东境山崩涌出丹砂委积如丘陵于是收而用之契丹南侵闻其事以为希范非常人遽使册为尚父希范得册以为契丹推奉欣然当之矣　丁思仅素有才略为马氏骑将以希范受契丹册命深耻之因谓希范曰今朝廷失守正忠臣义士奋发之时使驰檄四方引军直趋京师诛犬戎天子反正然后凯还如此则齐桓晋文不足数矣时不可失愿大王急图之希范本无逺略加以兴作府署未毕不忍弃去遂寝思仅之谋思仅不胜其愤谓所亲曰古人疾没世而名不称今遭逢扰攘不能立功于天下反顾恋数间屋子乎诚可痛也自是思仅常怏怏　焉希范常重一僧号报慈长老能入定观人休咎希范因问之曰吾于富贵固无遗恨但不知者寿尔吾师以为何如报慈曰大王无忧当与佛齐年希范喜以为享寿无穷及薨也止于四十九先是希范常嫉高郁之为人因庄宗言而杀之至是方临江观竞渡置酒未及饮而希范忽惊起顾其弟曰高郁来希广亦惊曰高郁死久矣大王勿妄言而希范血自鼻出是夕遂卒　马希范卒判官李臯以希范同母弟希广为天策府都尉抚御尤非所长大校张少敌忧之建议请立希广庶兄武陵帅希蕚且曰希蕚处长负气观其所为必不为都尉之下加之在武陵九溪蛮通好徃来甚欢若不得立必引蛮军为乱幸为思之李臯忽怒曰汝辈何知且先大王为都尉俱为嫡嗣不立之却用老婢儿可乎少敌曰国家之事不可拘以一途变而能通所以国长久也何嫡庶之云乎若明公必立都尉当妙设方略以制武陵使帖然不动乃可不然则社稷去矣臯愈怒竟不从少敌之谋少敌度无可奈何遂辞不岀未几希蕚果以武陵反引洞溪蛮数路齐进遂之长沙缢希广于郊外而支解李臯自是湖南大乱未逾年而国灭一如少敌之言初希蕚之来也希广以全军付亲校许可琼使遂击之可琼观希蕚众盛恐惧夜送旗鼓乞降希蕚大喜于是兼可琼之众长驱而至希广素奉佛闻之计无所出乃被缁衣引羣僧念寳胜如来谓之禳灾顷之府廨火起人忽纷扰犹念诵之声未辍其戆如此少敌忧之良有以也先是城中街道尚种槐其桺卽无十一二至是内外一变皆种桺无复槐矣又居人夜间好织草鞋似槌芒之声闻于郊野俄有童谣云湖南城郭好长街竟栽桺树不栽槐百姓奔窜无一事只是槌芒织草鞋人无长少皆诵之未几国乱百姓奔窜死于沟壑者十有八九至是议者始悟盖长街者通内外之路也槐者皆言懐也不裁槐盖兄弟不睦以至国亾失孔懐之义也草鞋者逺行所用盖百姓逺行奔窜之象也马希蕚旣立不治国事数与僚吏纵酒为乐有小吏谢廷择者本帐下厮养有容貌希蕚素宠嬖之毎筵防皆命廷择预坐诸官甚有在下者于是众怒徃徃偶语曰此辈旧制有燕会惟用兵守门以防他虞今与我等齐列何辱之甚耶其弟希崇因众怒咄咄与其党窃发擒希蕚囚之于衡阳又自立未数日江南遣袁州刺史边镐乗其乱领兵来伐希崇度不能敌遂降先是长沙重谣云鞭打焉走不暇未几果为边镐所灭初镐尝为僧以觇湖南尤善弄钹毎侵晨必弄钹行乞遇城往往掷起钹以度门之髙下及来湖南士庶颇有识之者廖氏防州灨县人有子三人伯曰图仲曰偃季曰凝图凝皆有诗名偃趋勇絶伦由是豪横遂为乡里所惮江南功臣钟章为防州刺史深嫉之于是图与凝等议曰观章所为但欲灭吾族矣若恋土不去祸且及矣于是领其族暨部等三千余人具铠仗号令而后行章不敢逐遂奔湖南时武穆王在位见其众盛恐难制欲尽诛之或者曰大王姓马而廖来归廖者料也马得料其势必肥实国家大兴之兆其可杀之乎武穆喜遂善待仍制下以凝为永州刺史图为行军司马偃为天防府列校仍赐庄宅于衡山自称逸人偃能于马上挺身而立取湿衣振奋而服之以示轻揵荆南高季兴次子防其名管亲军云猛都谓之云猛郎君闻偃名因两境交兵请与偃阕偃欣然而往云猛能用枪见偃瘦小心轻之驰骑而刺偃垂及之偃佯落马云猛势未及止偃自后奋戈一击堕地因生擒之自是其名愈振故武穆王终世不为邻境所轻者偃之力焉至其子希范嗣位九溪蛮叛命偃率兵讨之为流矢所伤死于蛮中凶讣至希范使人报其母张氏张氏不哭谓其使曰为妾谢大王举家三百余口受王分食解衣之赐虽尽死未足以上报况一子乎望大王勿以为念希范开而叹曰廖氏有此母欲不兴其可得乎于是厚加存恤仍遣使召凝任为从事至希范薨国乱为江南所灭遂迁金陵唐主授以水部员外郎为洪州速昌县令未几又迁江州团练使凝为人不羁好诙谐尝览裴説经杜工部墓诗曰拟凿孤破重敎大雅生因曰如此裴説乃劫坟贼耳闻者笑之在江川盛暑尝患体燥乃以一大桶盛冷水坐于其间或至终日虽宾友谒见出露其首与之谈笑其简率如此先是凝尝梦人以印授之拜捧之际其印缺其一角凝不能测及授江州之命始悟曰印缺一角盖偏裨之象也团练副使不亦宜乎时人异之】
　　刘言本朗州之牙将也初马氏举族为江南所俘朗州无帅众乃推列校马光惠为武平军畱后光惠署言为副使既而光惠耽荒僭侈军情不附遂行废黜以言代光惠为畱后时周广顺二年秋也言旣立北则遣使奉表于周太祖东亦上章于江南李景求止授旄钺景未之许时边镐据湖南濳遣人赍金帛説诱武陵谿洞诸蛮欲合势以攻朗州会李景降伪诏徴言赴金陵言惧不从伪命以其年冬十月三日与其节度副使王进逵行军司马何敬真都指挥使周行逢等同领舟师以袭潭州九日攻拔益阳寨杀淮军数千人十三日至潭州城下是夕边镐领其部众弃城东走进逵敬真遂入据其城言乃遣牙将张崇嗣奉表于周太祖且言潭州兵戈之后焚烧殆尽乞移使府于朗州从之诏升朗州为大都督府在潭州之上广顺三年春正月制以言为检校太师同平章事朗州大都督充武平军节度使制置武安静江等军事又以王进逵为武安军节度使何敬真为静江军节度使竝检校太尉以周行逢领集州刺史充武安军节度行军司马未几言遣何敬真率军南击广贼敬贞失律奔归潭州为王进逵所杀其年秋进逵奏刘言与淮贼通连差指挥使郑珓部领兵士欲并当道郑珓为军众所执奔入武陵刘言防为诸军所废臣已至朗州安抚讫周太祖诏刘言宜勒归私第委王进逵取便安置言防遇害朝廷乃正授进逵朗州节制显徳元年秋制以武安军节度副使周行逢为鄂州节度使权知潭州军府事加检校太尉三年春正月世宗将伐淮甸诏进逵率兵入江南界二月进逵准诏而行仍遣部将潘叔嗣领兵五千为先锋行及鄂州界叔嗣囘戈以袭朗州进逵闻之倍道先入武陵叔嗣遽攻其城进逵败为叔嗣所杀遣人诣潭州请周行逢至朗州斩叔嗣于市其年秋七月制以行逢为朗州大都督充武平军节度使加兼侍中自是潭朗之地遂为行逢所有皇朝建隆初就加中书令四年行逢卒三军立其子保权为帅未几朗军乱求救于朝廷及王师平定荆湖保权入朝由是湖湘之地尽为王土矣
　　钱镠杭州临安县人少拳勇喜任侠以解仇报怨为事唐干符中事于濳镇将董昌为部校属天下丧乱黄巢冦岭表江淮之盗贼羣聚大者攻州郡小者剽闾里董昌聚众恣横于杭越之间杭州八县毎县召募千人为一都时谓之杭州八都以遏黄巢之冲要时有刘汉宏者聚徒据越州自称节度使攻收邻郡润州牙将薛朗逐其节度使周寳自称畱后唐僖宗在蜀诏董昌讨伐昌以军政委镠率八都之士进攻越州诛汉宏囘戈攻润州擒薛朗江浙平董昌为浙东节度使越州刺史表镠代已为杭州刺史唐景福中朝廷以李鋋为浙江西道镇海军节度使时孙儒杨行密交乱淮海烟尘数千里镠常率师以为防捍孙儒据宣州不敢侵江浙由是镠勳名日着久之李鋋终不至治所朝廷以镠为镇海军节度仍移润州军额于杭州为治所又立威胜军于越州董昌为节度使昌渐骄贵自言身应符谶又为妖人王百艺所诳僭称尊号乃于越州自称罗平国王年号大圣伪命镠为两浙都将镠不受命以状闻唐昭宗命镠讨昌干宁四年镠率浙西将士破越州擒昌以献朝廷嘉其功赐镠铁券又除宰臣王溥为威胜军节度而两浙士庶拜章请以镠兼杭越二镇朝廷不能制因而授之改威胜军为镇东镠乃兼镇海镇东两藩节制镠旣兼两镇精兵三万而杨行密连嵗兴戎攻苏湖润等州欲兼并两浙累为镠所败亦为行密侵盗数州而镠所部止一十三州而已天复中镠大将许再思徐绾叛引宣州节度使田頵谋袭杭州田頵等率师掩至城下镠激厉军士一战败之生擒徐绾田頵遁走镠于临安故里兴造第舍穷极壮丽嵗时游于里中车徒雄盛万夫罗列其父寛每闻镠至走窜避之镠卽徒歩访宽请言其故宽曰吾家世田渔为事未尝有贵达如此尔今为十三州主三面受敌与人争利恐祸及吾家所以不忍见汝镠泣谢之镠于唐昭宗朝位至太师中书令本郡王食邑二万户梁祖革命以镠为尚父呉越国王梁末帝时加诸道兵马元帅同光中为天下兵马都元帅尚父守尚书令封呉越国王赐玉册金印初庄宗至洛阳镠厚陈贡奉求为国王及玉册诏下有司详议羣臣咸言玉简金字惟至尊一人钱镠人臣不可又本朝已来除四夷逺藩羁縻册拜或有国王之号而九州之内亦无此事郭崇韬尤不容其僭而枢密承防段佪奸幸用事能移崇韬之意曲为镠陈情崇韬僶俛从之镠乃以镇海镇东军节度使名目授其子元瓘自称呉越国王命所居曰宫殿府署曰朝廷其参佐称臣僭大朝百僚之号但不改年号而已伪行制册加封爵于新罗渤海海中夷落亦皆遣使行封册焉明宗卽位之初安重诲用事镠尝与重诲书云呉越国王致书于某官执事不叙暄凉重诲怒其无礼属供奉官乌昭遇使于两浙每以朝廷事私于呉人仍目镠为殿下自称臣谒镠行舞蹈之礼及囘使副韩玫具述其事重诲因削镠元帅尚父国王之号以太师致仕久之其子元瓘等上表陈叙时淮寇攻逼荆南明宗疑其同恶因降诏诘之元瓘等复遣使自淮南间道上表云窃念臣父天下兵马都元帅呉越国王臣镠爰自干符之嵗便立功劳至于天复之初巳封茅土两殄稽山之僭伪频叨鳯诏之褒崇赐鐡劵而砺岳帯河藏清庙而铭钟镂鼎歴事列圣竭诚累朝罄臣节以无亏荷君恩而益重楚茅呉柚常居羣后之先赤豹黄罴不在诸方之后云台写像盟府书勳勠力本朝一心体国常诫臣兄弟曰汝等诸子须记斯言老父起自诸都早平多难素推忠恿实効辛勤遂蒙圣主之畴庸获沗真王之列壤恒积满盈之惧豫懐燕翼之忧盖以恩礼殊尤宠荣亢极名品旣逾于五等春秋将及于八旬不讳之谈尔当静听而况手殱妖乱亲覩兴亾岂宜自为厉阶更防覆辙老身犹健且作国王之呼嗣子承家但守藩臣之分臣等鲤庭洒袂鴈序书绅中心藏之敬闻命矣顷以济隂归邸梁苑称尊所在英雄递相仿斆互起投龟之诟皆兴逐鹿之谋惟臣父王未尝随例从微至着悉蒙天子之丝纶啓土封王自守诸侯之土宇乙酉嵗伏蒙庄宗皇帝遥降玉册金印恩加曲阜营丘显自大朝来封小国遂有强名之改补实无干纪之包藏兼使人徐筠等进贡之时礼仪有失尚蒙赦宥未寘典刑敢不投杖责躬负荆请罪且爽为臣之礼诚乖事上之仪夙夜包羞寝食俱废捧诏而神魂战栗拜章而芒刺交并伏以皇帝陛下濬哲文思含光大智周万物日辟四方旣容能改之非许降自新之恕将功补过舍短从长矧兹近代相持岂足机逺料且臣本道与淮南虽连疆畛久结仇雠交恶防盟十翻九覆纵敌已逾于三纪弭兵才仅于数年谅非唇齿之邦真谓腹心之疾今奉诏书责问合陈本末端由布在众多宁烦覼缕彼旣人而无礼此亦和而不同近知侵轶荆门乖张事大傥王师之问罪愿率众以齐攻必致先登庶观后效横秋雕鹗祗待指呼跃匣蛟龙誓平雠隙今则训齐楼橹淬砺戈鋋决副天威冀明臣节伏以臣父王镠已于泛海继有飞章陈父子之丹诚高悬皎日展君臣之大义上指圆穹其将修贡赋于梯航混车书而表率如亏奉职自有隂诛今春已具表章未蒙便赐俞允地逺而经年方逹天高而沥恳难通伏乞圣慈曲行明命凌霜益翠始知松栢之心异日成功方显忠贞之节臣元瓘等无任感激祈恩战惧依投之至谨遣急脚间道奉绢表陈乞奏谢以闻明宗嘉之乃降制复授镠天下兵马都元帅尚父呉越国王未几又诏赐上表不名【五代会要戴长兴二年四月诏曰周荣吕望有尚父之称汉重萧何有不名之礼钱镠冠公侯之位统呉越之封宜示异恩俾当缛礼其钱镠宜赐不名】镠在杭州垂四十年穷奢极贵钱塘江旧日海潮逼州城镠大庀工徒凿石填江又平江中罗刹石悉起台榭广郡郭周三十里邑屋之繁会江山之雕丽实江南之胜槩也镠学书好吟咏江东有罗隐者有诗名闻于海内依镠为参佐镠常与隐唱和隐好讥讽尝戏为诗言镠微时骑牛操梃之事镠亦怡然不怒其通恕也如此镠虽季年荒恣然自唐朝于梁室庄宗中兴已来毎来扬帆越海贡奉无阙故中朝亦以此善之镠以长兴三年三月二十八日薨年八十一制曰故天下兵马都元帅尚父呉越国王钱镠累朝元老当代勳贤位巳极于人臣名素高于简册赠典旣无其官爵易名宜示其优崇宜令所司定谥以王礼葬仍赐神道碑諡曰武肃镠初事董昌时年甫壮室性尚刚烈时有儒士谒于主帅巳进刺矣见镠稍怠镠怒投之罗刹江及典谒者将召镠诈云客巳拂衣去矣及为帅时有人献诗云一条江水槛前流镠不悦以为讥巳防害之迨于晚嵗方爱人下士畱心理道数十年间时甚归羙镠尤恃崇盛分两浙为数镇其节制署而后奏左右前后皆儿孙甥侄轩陛服饰比于王者两浙里俗咸曰海龙王梁开平中浙民上言请为镠立生祠梁太祖许之令翰林学士李琪撰生祠堂碑以赐之至今蒸黎飨之子孙保之斯亦近代之名王也元瓘镠第五子也起家为盐鐡发运廵官表授尚书金部郎中赐金紫天复中本州禆校许再思等为乱构宣州节度使田頵頵领兵奄至镠击败再思与頵通和頵要盟于镠镠徧召诸子问之曰谁能为吾为田氏之壻者例有难色时元瓘年十六进曰惟大王之命由是就亲于宣州唐天祐初承制累迁检校尚书左仆射内衙都指挥使数年之间代叛御冦大着勲绩梁贞明四年夏镠大举伐呉以元瓘为水战诸军都指挥使战棹抵东洲呉人以舟师拒战元瓘为火筏顺风灰以坌之白昼如雾呉师迷方遂败之擒军使彭彦章并军校七十余人得战舰四百只呉人知不可校通好于镠以功奏授镇海军节度副使检校司徒梁末迁清海军节度使检校太傅同平章事后唐同光初加检校太师兼中书令镇东等军节度观察处置等使时镠自为天下兵马都元帅尚父守尚书令呉越国王及镠为太师致仕元瓘累贡章疏乞复旧号唐明宗许之镠旣年高欲立嗣召诸子使各论功皆让于元瓘及镠病笃召将吏谓之曰余病不起儿皆愚懦恐不能为尔帅与尔辈决矣帅当自择将吏号泣言曰大令公有军功多贤行仁孝已领两镇王何苦言及此镠曰此渠定堪否曰众等愿奉贤帅卽出符钥数筐于前谓元瓘曰三军言尔可奉领取此镠薨遂袭父位唐长兴四年遣将作监李鏻起复元瓘官爵又命户部侍郎张文寳授兼尚书令清泰初封呉王二年封越王天福元年赐金印三年封呉越国王五年加天下兵马元帅六年授天下兵马都元帅其年夏有疾秋府署灾焚之一空乃移于他所其焰皆随而发焉元瓘因惊悸发狂以是嵗八月二十四日薨年五十五嵗諡曰文穆元瓘初聪敏长于抚驭临戎十五年决事神速为军民所附然奢僭营造甚于其父故有囘禄之灾焉元瓘有诗千篇编其尤者三百篇命曰锦楼集浙中人士皆传之子佐为嗣
　　佐字祐元瓘薨遂袭其位晋天福末制授检校太师兼中书令呉越王仍篆玉为册以赐之前代玉册册夷王有之伪梁时欲厚于镠首为式例故因而不改俄授开府仪同三司守太尉时以建安为淮寇所攻授东南面兵马都元帅佐防遣舟师进讨淮人大败以功加守太师汉高祖入汴佐首献琛賮表率东道汉祖嘉之授诸道兵马都元帅佐居列土凡七年境内丰阜祖父三世皆为元帅时以为荣汉初以疾卒于位諡曰忠献佐防好书性温防能为五七言诗凡官属遇雪月佳景必同宴赏由此士人归心其班品亦有丞相已下名籍而禄给甚薄罕能自济每朝廷降吏则去其伪官或与会则公府助以仆马处事龌龊多如此类然航海所入嵗贡百万王人一至所遗至广故朝廷宠之为羣藩之冠佐有子昱年五嵗未任庶务乃以其弟倧袭位
　　倧性明敏严毅未立时常以佐性寛善而掌兵权者难制及代佐为帅以礼法绳下宿将旧勳不甚优礼大将胡进思颇不平之乃密与亲军谋去倧汉祖入汴之嵗十二月进思率甲士三百大噪突入衙署倧阖户以拒之左右与之格鬭尽为进思所杀遂迁倧于别馆以甲士援送幽于锦军立倧异母弟俶为帅其年夏四月进思疽发背而卒越人快之以为隂灵之诛逆也
  </div>
  <div class="pagination">
   <a href="旧五代史四库_page51.html">
    上一页
   </a>
   <span>
    ...
   </span>
   <a href="旧五代史四库_page47.html">
    47
   </a>
   <a href="旧五代史四库_page48.html">
    48
   </a>
   <a href="旧五代史四库_page49.html">
    49
   </a>
   <a href="旧五代史四库_page50.html">
    50
   </a>
   <a href="旧五代史四库_page51.html">
    51
   </a>
   <span class="current-page">
    52
   </span>
   <a href="旧五代史四库_page53.html">
    53
   </a>
   <a href="旧五代史四库_page54.html">
    54
   </a>
   <a href="旧五代史四库_page55.html">
    55
   </a>
   <a href="旧五代史四库_page56.html">
    56
   </a>
   <a href="旧五代史四库_page57.html">
    57
   </a>
   <span>
    ...
   </span>
   <a href="旧五代史四库_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
