<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 150 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 150 页/共 291 页
  </h1>
  <div class="content">
   布颜代，博尔济吉特氏。初为蒙古乌鲁特贝子。天命七年，籍所辖户口自西拉塔喇来归，尚主为额驸，予二等参将世职，隶满洲镶红旗。十一年，太祖自将伐明，攻宁远，不克，偏师取觉华岛，布颜代率蒙古兵从固山额真武讷格破敌垒，歼其众，焚所积刍粮而还。
　　天聪元年，从伐朝鲜，师有功，分赐降户及所获马。三年，从伐明，入龙井关，克大安口，下遵化，薄明都，四遇敌，战皆胜。复击明兵卢沟桥，以七人先入敌阵，遂破之。四年春，师还，驻遵化，明兵击喀喇沁兵垒，布颜代趋援却敌。寻与武讷格略地行山冈，遇敌，斩级四十馀。五年，授礼部承政，兼右翼蒙古梅勒额真。从围大凌河，明兵出战，布颜代伤于矛，仍力战却敌，斩一人。六年，从略宣府、大同边外，收察哈尔部众。师还，以匿俘获，吏议削世职、罚鍰、夺俘获及赐物，上命毋削世职。八年，上自将伐明，攻大同，布颜代与侍卫星讷等率蒙古巴牙喇兵八十人，经哈麻尔岭，收察哈尔部众。进次西拉木轮，降百馀户；又进，遇察哈尔部俄尔塞图等以所属来降。还，与大军会。以功，进三等梅勒章京。九年，蒙古旗制定，以布颜代为镶红旗固山额真。
　　崇德元年，从武英郡王阿济格伐明，克昌平。师还出塞，明兵袭我后，布颜代为所败，坐罢固山额真世职，降一等甲喇章京，罚鍰，夺俘获。顺治元年，以巴牙喇甲喇额真从入关，与梅勒额真和讬等逐李自成至庆都。寻从豫亲王多铎定陕西。二年，加半个前程。复从下江南，渡黄河，与明兵战，身被数伤，所乘马亦创，犹力战冲锋殪敌，遂以创卒，年六十有一。子鄂穆布，袭职。
　　恩格德尔，博尔济吉特氏。其先世元裔，为蒙古喀尔喀巴约特部长。当太祖初起兵时，喀尔喀裂为五部，巴约特其一也，恩格德尔父达尔汉巴图鲁，为其部贝勒，牧地曰西喇木伦。太祖起兵之十二年，岁甲午正月，喀尔喀部贝勒老萨、北科尔沁部贝勒明安始遣使来聘。又十一年，岁乙巳，恩格德尔来谒，献马二十，上优赉而遣之。明年，岁丙午冬十二月，恩格德尔率五部诸贝勒之使谒太祖，献驼马，奉表上尊号曰神武皇帝。自此蒙古诸部朝贡岁至。
　　天命元年，太祖初建国即皇帝位，距恩格德尔等初上尊号时十年矣。二年，恩格德尔来朝，上以贝勒舒尔哈齐女妻焉，号为“额驸”。三年夏四月，太祖始用兵于明，师次挖閧萼谟之野，恩格德尔与萨哈尔察国长萨哈连二额驸侍上，上与言金往事，因谕之曰：“朕观古帝王转战劳苦，始致天位，亦未有能永享者。今朕此役，非欲觊天位而永享之也。但以明构怨于我，不得已而用兵耳。”
　　九年春正月，恩格德尔偕其妻郡主来朝，请率所部来归，上嘉其诚，与之盟，赐以敕：“非叛逆，他罪皆得免。”命贝勒代善等帅师移所部至辽阳。既至，上郊劳，设宴章义站，赐恩格德尔及其弟莽果尔代雕鞍良马一、貂裘一，恩格德尔子囊孥克、门都、答哈，莽果尔代子满硃习礼猞狸猻裘一。既入城，赐田宅、金银、貂、猞狸猻、段疋、器用及耕作之具，复分平定堡民属焉。寻授恩格德尔、莽果尔代三等总兵官。旗制定，隶满洲正黄旗。
　　天聪三年，与武讷格等帅师伐察哈尔，降二千户。语详武讷格传。是年冬，从上伐明，入龙井关，克遵化，薄明都，上驻军德胜门外。明督师袁崇焕率总兵祖大寿军二万人，自宁远赴援，屯城东南。上令诸军进战，时恩格德尔与武讷格共将蒙古兵。恩格德尔率左翼，未成列，纵骑骤进，为所败，卻走；武讷格以右翼突击，乃败敌。吏议恩格德尔当夺世职，上命贷之。四年春，克永平。恩格德尔行略地，遇明将将步卒三百，将战；复有骑兵三千自玉田城突出，恩格德尔阳退诱敌，敌稍前，疑有伏，还走；因追蹑其后，获马百。
　　五年，从围大凌河城。明监军道张春、总兵吴襄等军四万自锦州赴援，上亲督诸军击破之。初战，敌甚锐，蒙古兵右翼猛进，先入张春垒；左翼兵避矢石，进稍缓。吏议恩格德尔当夺世职，上复命贷之，罚鞍马一、白金百。崇德元年五月，卒。顺治十二年，追谥端顺，立碑纪功。
　　子额尔克戴青，初任侍卫，授三等甲喇章京。恩格德尔既卒，以额尔克戴青袭父爵，而以所授世职予其弟索尔噶。顺治二年，进二等昂邦章京。七年三月，遇恩诏，进三等侯。大学士刚林、祁充格等讽使附睿亲王多尔衮，当改入正白旗，额尔克戴青不从，旋构吏议，降二等精奇尼哈番。世祖亲政，嘉其持正无所阿，复进一等侯，列议政大臣，管銮仪卫，擢领侍卫内大臣。再遇恩诏，又以索尔噶卒，仍兼三等甲喇章京，三进至一等公。十年，坐谳狱有所徇，降二等公。十四年，加少保，兼太子太保。十六年，额尔克戴青仆殴侍卫于市，先发诬侍卫；谳实，额尔克戴青坐徇纵，削爵夺官，留内大臣衔。十八年六月，卒，谥勤良。
　　恩格德尔初封，是时从例改三等昂邦章京，其长子囊弩克当袭。囊弩克先以从军授二等甲喇章京，合为二等伯。康熙间，复为二等公，降袭一等侯。世宗时，特命袭三等公，加封号顺义，旋改奉义。乾隆九年，定封一等奉义侯。
　　莽果尔代初与恩格德尔同授三等总兵官，改三等昂邦章京。顺治初，从入关，破流贼。三遇恩诏，进一等伯。雍正间，降袭二等精奇尼哈番。乾隆初，定封一等子。
　　古尔布什，亦元裔，为喀尔喀台吉，与恩格德尔同牧西喇木伦。天命六年十一月，偕台吉莽果尔，率所属六百户，驱牲畜来归。太祖御殿，入谒与宴，各赐裘：貂三，猞猁猻、虎、貉皆二，狐一；缘貂朝衣五，缘獭裘二，缘青鼠裘三，蟒衣九，蟒缎六，缎三十五，布五百，黄金十两，白金五百两，雕鞍一，鲨鞍七，玲珑撒袋一，撒袋实弓矢八，甲胄十，僮仆、牛马、田宅、杂具毕备。上以女妻古尔布什为额驸，赐名青卓礼克图，畀满洲、蒙古牛录各一，授一等总兵世职，隶满洲镶黄旗。
　　天聪五年，太宗自将伐明，围大凌河城。蒙古左翼兵战不力，古尔布什当夺世职，上特贳之，罚鞍马一、白金百两。寻擢兵部承政。崇德三年，更定官制，改兵部右参政。六年，从伐明，围锦州，败敌于宁远。七年，再围锦州，敌兵出战，古尔布什击走之。
　　古尔布什屡坐事论罚，至是以元妃丧，辅国公扎喀纳军中歌舞，吏议古尔布什不呵禁，不举劾，当夺世职、籍没，上复特贳之。顺治初，从入关，破流贼。复遇恩诏，累进一等精奇尼哈番。十八年正月，卒，谥敏襄。康熙间，降袭二等精奇尼哈番。乾隆八年，定封二等子。
　　莽果尔与古尔布什偕来，同被赏赉。太祖以族弟济白里女妻焉，亦授总兵。
　　鄂齐尔桑，博尔济吉特氏，蒙古扎鲁特部人。父巴克，为其部贝勒。天命四年，太祖既击败杨镐，取开原；七月，复克铁岭，即夕，巴克与喀尔喀部贝勒介赛等将万馀人赴援，翌旦遂战，诸部师大败，获介赛等及巴克以归。七年正月，鄂齐尔桑入质，请释巴克，上许之。八年，巴克朝正旦，上悦，遣鄂齐尔桑与俱还。
　　太宗即位，以扎鲁特部败盟，贰于明，命贝勒代善、阿敏等将万人讨之，斩倡叛者贝勒吴尔寨图，获巴克及其二子，诸贝勒喇什希布、代青、桑噶尔寨等十四人以归。上命隶满洲镶黄旗，赐衣服器用。寻授鄂齐尔桑牛录额真。
　　天聪三年，从伐明，明步兵自蓟州至，与扬古利共击破之。五年，围大凌河城，败锦州援兵。八年，授世职三等甲喇章京。八月，复从伐明，攻大同。上命噶布什贤噶喇依昂邦图鲁什将左军，甲喇额真吴拜将右军，而以额驸多尔济与鄂齐尔桑并将中军，与明总兵曹文诏战，大破之，追至城下，获马百。崇德二年，擢内大臣。六年，从上伐明，攻松山，明总兵曹变蛟夜犯御营，诸将未御战者皆坐谴，上以鄂齐尔桑自蒙古来归，特免之。顺治二年正月，以其子喇玛思尚主，授固伦额驸。二月，进鄂齐尔桑三等梅勒章京。五年，卒，以其子楚勒袭，恩诏进二等。乾隆初，定封二等男。
　　太宗时，诸博尔济吉特之裔来归，为将有战功受封爵者，又有布尔喀图、弼喇什、色尔格克。
　　布尔喀图，初为喀喇沁部台吉。天聪三年六月，使入贡，九月，来朝。十月，太宗自将伐明，以布尔喀图尝如明朝贡，习知关隘，使为导。师入边，克龙井关，抚定罗文峪，分兵命布尔喀图戍焉。四年正月，明将丁启明等以三千人来攻，布尔喀图与战，明兵败，入堡。翌日进兵，克其堡，获启明及裨将三，俘馘甚众，赐号岱达尔汉。五年正月，以贝勒阿巴泰第四女妻焉。三月，从上伐察哈尔。察哈尔部众有降而复叛者，劫军中土默特部人畜，布尔喀图追击，斩逋者，足被创，寻挈所部来归。蒙古旗制定，隶正蓝旗。崇德元年六月，授一等昂邦章京。顺治元年，卒。子班珠勒，袭。恩诏累进一等伯。乾隆初，定封一等子。
　　弼喇什，亦喀喇沁部台吉。天聪二年二月，从其父贝勒布延谒太宗，请归附。八月，上自将伐察哈尔，徵蒙古诸部兵，次绰洛郭尔。弼喇什从其汗拉斯喀布谒行在，献财币驼马，上悉却之，赐宴，与以甲胄，遂从上击察哈尔，战有功。旋又从贝勒岳讬伐栋奎部，与甲喇额真萨木什喀、牛录额真布颜、巴牙喇壮达博尔辉等同力战破敌，斩百馀人。寻率所属人户来归。蒙古旗制定，隶镶红旗。上妻以宗女，命贝勒代善赡焉。弼喇什自陈贫乏，上赐以金。崇德元年，授世职三等昂邦章京。三年，与明通市张家口，命弼喇什莅焉。六年，复往莅。时诸王大臣各遣其属从，有盗礼亲王代善金者，弼喇什坐失囚，论罚。顺治三年，从豫亲王多铎逐腾机思，道卒。子多尔济，袭。改三等精奇尼哈番，恩诏进二等。乾隆初，定封三等子。
　　色尔格克，先世居喀喇彻哩克部。父阿拜岱巴图鲁，天聪间率众来归，授世职三等甲喇章京，隶正白旗。卒，以色尔格克袭，授一等侍卫。崇德元年，从伐朝鲜。朝鲜国王李倧保南汉山城，师从之，色尔格克登山，身被创，赉马三。五年，从郑亲王济尔哈朗等伐明，围锦州，色尔格克率侍卫二十人前搏战。有僧格依者，自蒙古降明，为将，善战，色尔格克击斩之。郑亲王使启心郎额尔赫图还，上其功。六年，复围锦州，令色尔格克选巴牙喇兵四十为伏以待敌，得明将一，夺甲与械，即以赐之。上自将御洪承畴，命诸将设伏高桥，色尔格克斩明兵七，复赉马二。又先众破敌骑。师围松山，为壕环其城，城兵出击乌真超哈分守地，色尔格克以巴牙喇兵三十人赴援，城兵引退。七年冬，从贝勒阿巴泰伐明，越明都攻临城；略山东，攻青州，皆力战，被创。
　　世祖即位，录阿拜岱巴图鲁旧勋及色尔格克战功，复遇恩诏，授二等阿思哈尼哈番，擢内大臣。康熙十二年，圣祖加恩诸旧臣，色尔格克加太子少保。二十年，卒，谥勤敏。乾隆初，定封二等男。
　　阿济拜，卓特氏，先世为蒙古巴林部人。旗制定，隶正蓝旗。初事太祖，授牛录额真。天命三年，太祖克抚顺。师还，明总兵张承廕自广宁袭师后，阿济拜从贝勒阿巴泰还击，破之。四年，破明总兵杜松于界凡。七年，败明兵于沙岭。阿济拜皆在行间。
　　天聪三年，太宗伐明，阿济拜以甲喇额真从，略通州，斩逻卒五，获马四；薄明都，与甲喇额真鄂罗塞臣等当袁崇焕，战胜。九年，上命巴牙喇纛额真布哈将八十人略明边，至宁远，俘九人，获马四、牛百馀。还，出边六十里，明兵八千追至，布哈殿，战没，阿济拜与巴牙喇甲喇章京托克雅、哈谈巴图鲁等还击败敌，护所俘获以还。上命赉以牛马，予牛录章京世职。
　　顺治初，从入关，击李自成。阿济拜署梅勒额真，为后队。寻与固山额真伊拜逐寇山西，至泽州，数破贼垒，擢正蓝旗蒙古梅勒额真。二年，加半个前程。三年，从肃亲王豪格讨张献忠，道汉中，与固山额真巴哈纳击走叛将贺珍；徇秦州，与尚书星讷击败献忠将高汝砺，获马骡百馀；进击献忠于西充，与巴牙喇纛额真阿尔津、苏拜连战皆捷。叙功，遇恩诏，累进一等阿达哈哈番兼拖沙喇哈番。九年八月，以老乞休，命解梅勒额真任。寻卒，谥忠勤。
　　恩格图，失其氏，蒙古科尔沁部人。自哈达挈家来归，授牛录额真。与甲喇额真阿岱出驻伊兰布里库，防蒙古游牧轶界，率十人巡徼，遇敌百人，追斩殆尽。闻明兵千馀将攻海州，率三百人驰击，败之。天聪间，屡从太宗伐明，薄明都，击满桂军；攻遵化，破敌垒，入大安口：皆先众奋击。以功，予世职二等甲喇章京，擢兵部承政。蒙古旗制定，恩格图隶正红旗，即授本旗固山额真。
　　崇德元年，从伐明，与阿岱等为伏，歼明逻卒。复从伐朝鲜，薄其都城，与固山额真谭泰等树云梯以登。寻坐伐明时，战松山，正蓝、正白、镶白三旗营汛错乱，匿不劾；师还出塞，遇敌战败：罚鍰，夺俘获。又坐伐朝鲜时，方食，上召不即赴，厮卒妄出，为朝鲜兵所杀，论罪，上命罚鍰以赎。三年，从贝勒岳讬伐明，攻密云，距墙子岭五里，恩格图率兵先诸军越高峰，入边破敌。五年，从郑亲王济尔哈朗等伐明，围松山，明兵夜出劫营，恩格图率本旗兵击败之。六年，从上伐明，上命恩格图与噶布什贤噶喇依昂邦吴拜击明总督洪承畴，恩格图违上方略，遇敌不前。师还，吏议当褫职，命罚鍰以赎。寻令与诸将更番戍松山。
　　顺治元年，从入关，击李自成，进一等甲喇章京，加半个前程。从豫亲王多铎西破贼，移师向江南，贼蹑我师后，恩格图殿，四战皆胜。寻破明将郑鸿逵于瓜洲，复自江南徇浙江，至杭州，破敌，获舟三十五。克嘉兴，下昆山。进三等梅勒章京。复自浙江徇福建，与固山额真汉岱共下府一、县五；与梅勒额真鄂罗塞臣共下府一、县八；战于分水关、于南靖：皆有功。四年，进一等阿思哈尼哈番。五年，讨江西叛将金声桓，卒于军。乾隆初，定封二等男。
　　鄂本兑，曼靖氏，其先为蒙古。入明为守备。天命六年，太祖取辽阳，鄂本兑以兵三十五、马六十出降。其后蒙古旗制定，隶正黄旗。七年，从伐广宁有功，授世职游击。天聪元年，太宗伐明，屯锦州，命额驸苏纳选蒙古将士御敌塔山西，鄂本兑与焉，敌以二千人至，奋击败之。上移师宁远，明总兵满桂阵于城东，鄂本兑率五牛录甲士破敌，进二等参将。二年，从上伐多罗特部，以二百人先驱，遇敌，敌稍北，复出精锐死战，我师且卻，鄂本兑跃骑突前，敌败遁，上督诸贝勒并进，杀其台吉古鲁，俘获无算。进一等参将，擢右翼蒙古固山额真。
　　三年，从上伐明，明边将五道迎战，鄂本兑率所部兵击敌，斩参将一，获其纛，入大安口，遂进薄明都，克永平、灤州、遵化、迁安四城。上命鄂本兑与固山额真察哈喇等守遵化，贝勒阿敏驻永平，护诸将。明兵来攻，阿敏檄弃城引师退，敌已逼城下，鄂本兑以五十人出战，斩逻卒七人，获其马，遂与察哈喇等全军以还。鄂本兑为殿，明师追至，屡击卻之，引出边，师无所损，进三等副将。五年，从上伐明，围大凌河，屯城西。敌出战，争已下诸台堡，鄂本兑与固山额真和硕图督兵并进，敌败退入城，迫逐之及壕，敌死者甚众。师还，得优赉。八年，改三等甲喇章京。九年正月，卒。康熙间，兄孙讬克塔哈尔袭世职。从抚远大将军费扬古讨噶尔丹有功，进三等精奇尼哈番。乾隆初，定封二等男。
　　和济格尔，失其氏，蒙古乌鲁特部人。入明为千总。太祖取广宁，从石廷柱出降，授甲喇额真，隶乌真超哈。其后汉军旗制定，隶正白旗，并从汉姓为何氏。和济格尔事太祖，从伐巴林、栋奎诸部，有功。天聪三年，从伐明，诇敌蓟州，斩逻卒三，敌三百来攻，和济格尔冲锋入，斩百总一。五年，复从伐明，围大凌河，败锦州援兵；城兵出樵采，争台堡，并击败之。与敌战城下，我师执纛者坠壕，和济格尔掖之出，复以鸟枪殪敌兵三。八年，授世职牛录章京。崇德三年，复从贝勒岳讬伐明。四年，乌真超哈析置四固山、八梅勒，以和济格尔为镶白旗梅勒额真。五年，从围锦州，累败敌。六年，复从围锦州。敌自松山分踞高桥南三台，和济格尔以火器克之，歼敌百馀。七年，从克塔山、杏山二城，加半个前程，授正白旗梅勒额真。八年，从克中后所、前屯卫二城，进一等甲喇章京。顺治三年二月，卒。
　　拜音达里，和济格尔子，袭二等阿达哈哈番。事圣祖，自参领擢宣化总兵官。十三年，耿精忠反，移拜音达里为随征福建总兵官，尚可喜请增兵戍广东，上命与福建巡抚杨熙驻广州。十五年，可喜子之信叛，拜音达里与熙督所部斩关突围出，会大军于赣州。上奖其忠勇，进一等。十九年，授驻防广州副都统。二十七年，迁广州将军。三十七年，卒，以其子何天培袭。
　　天培时已官参领，累迁江南京口将军。雍正初，命署江苏巡抚。入为兵部尚书，出为江宁将军；复入为正白旗汉军都统，署兵部尚书。六年五月，上以天培阿附年羹尧、隆科多下刑部逮治，拟斩监候。乾隆元年，赦出狱。寻卒。天培既得罪，以拜音达里曾孙何钧降袭二等阿达哈哈番。乾隆间，更名立柱。官至贵州提督。
　　阿赖，莽努特氏，世居喀尔喀部。太宗时，挈其孥来归，隶蒙古正黄旗。尝奉使阿禄部，降其部长，上嘉其能，赐号“达尔汉”，免赋役。率兵五百逐逃人，穷追数月，斩倡叛者四人，尽俘以还。又率兵攻喀木尼喀部，俘其部长叶雷，获户口牲畜无算。崇德九年，授一等甲喇章京，又半个前程，加赐号库鲁克达尔汉。寻授礼部左参政、正黄旗蒙古固山额真。从攻锦州，设伏杏山邀击，攻松山，败敌。顺治初，从固山额真叶臣徇山西，师还，赐白金三百；三年，从击腾机思；六年，讨姜瓖：皆有功，进二等阿思哈尼哈番。康熙十二年，加太子太保。十七年，卒，谥武壮。
　　布延，郭尔罗特氏，蒙古察哈尔部人。初在其部为塔布囊。天聪元年，偕昂坤杜棱来归，隶满洲正黄旗。从伐栋奎部，为导。从伐克什克腾部，首陷阵。再从甲喇额真图鲁什略明边，俘其逻卒，斩百馀级，得樵车百馀、骡驴以百数。复略十三站，斩十级，得把总一、马三。叙功，授世职牛录章京。九年，偕布哈塔布囊略宁远。既出边，明兵千馀追至，布哈陷阵。哈谈巴图鲁还战，马中矢仆，布延赴援，与之马，力战败敌，赉俘一、马二、牛三，进世职三等甲喇章京。
　　崇德元年二月，命赍书投明边诸守将，历松棚路、潘家口、董家口、喜峰口致责言焉。五月，从伐明，薄明都，败明兵卢沟桥。三年二月，从伐喀尔喀部。七月，擢议政大臣，兼巴牙喇纛章京。九月，从伐明，自墙子岭入，败明兵，追击，得马八十七。四年，帅师戍乌欣河口。偕侍卫阿尔萨兰攻松山，布延为伏，斩二十一级。诇敌锦州，斩逻卒八，得马十二。五年，从睿亲王多尔衮围锦州，击败明步军。六年，从郑亲王济尔哈朗克锦州外城，与内大臣伊尔登战最力，赉百金，进世职二等甲喇章京。八月，上自将击洪承畴，其将曹变蛟夜袭上营，布延以内大臣不严守御，论罚。七年二月，师击承畴，布延兵后至，当死，命论罚以赎。十一月，伐明，围蓟州。
　　顺治二年，世祖以布延旧臣，进世职一等甲喇章京。其从子乌纳海，先以战死，恤赠世职牛录章京，命布延并袭，进三等阿思哈尼哈番。八年，卒，次子茂奇塔特袭世职。
　　茂奇塔特，康熙三十五年，从征噶尔丹有功，加拖沙喇哈番，例进二等。乾隆初，定封二等男。
　　阿尔沙瑚，瓦三氏。初为察哈尔林丹汗护卫。林丹汗败走唐古特，阿尔沙瑚帅所属四十馀户渡哈屯河来归，隶蒙古镶白旗，授世职游击。崇德三年，从伐明，自墙子岭入，屡败明兵，行略地至济南。四年三月，师还出塞，复击败太平寨明兵。五年，从伐索伦部，获部长博穆博果尔及其孥。六年，从伐明，围锦州。明以骑兵出松山，谋劫红衣砲，阿尔沙瑚力战却之，又败洪承畴所将步兵，以功进世职一等甲喇章京。八年，卒，以兄子果尔沁袭。
　　果尔沁时已为牛录额真。从伐朝鲜，尝以侍卫二十人败敌。顺治初，从入关，击李自成，加半个前程。再迁镶白旗蒙古梅勒章京，进世职二等阿思哈尼哈番。十七年，迁本旗固山额真。上命定西将军爱星阿帅师与吴三桂合兵逐明桂王由榔，以果尔沁为副，敕爱星阿军中机事皆俾果尔沁与议。十八年九月，师次大理，休马力。逾月，出腾越，道南甸、陇川、猛卯。十一月，薄木邦，明将白文选方据锡箔江为守。果尔沁与固山额真逊塔，巴牙喇纛章京毕力克图、费雅思哈，噶布什贤昂邦白尔赫图等，简精锐疾驰三百馀里，至江滨。文选毁桥走茶山，令总兵官马宁以师从之，至猛养，文选降。师进次晚旧，得由榔以归。康熙三年，进一等阿思哈尼哈番兼拖沙喇哈番。寻列议政大臣，调本旗满洲都统。九年二月，卒，谥襄敏。乾隆初，定封二等男。
　　额琳奇岱青，博尔济吉特氏。居翁牛特部，为察哈尔部宰桑。林丹汗败走，所部皆溃，额琳奇岱青将来归；会宰桑多尔济塔苏尔海率所属游牧，与我师遇，倚山拒战，败遁，额琳奇岱青追及之，与谋偕降。天聪八年六月，上自将伐明，道塞外，师次波硕兑。额琳奇岱青、多尔济塔苏尔海及顾实、布颜代、塞冷等五宰桑率丁壮七百人及其孥二千口来归，上遣将护诣沈阳，厚赉之，分隶蒙古正白旗。崇德元年，授世职二等昂邦章京。三年，从伐明，自青山口入，越明都，略地山东，累战皆胜。六年，围锦州，与阿尔沙瑚同功，进一等，世袭罔替。八年，卒。顺治间，追谥勤良。子札木素，袭。圣祖即位，加恩诸大臣旧自察哈尔来者，札木素与内大臣噶尔玛、散秩大臣沙哩岱等，并赐庄田、奴仆。康熙三年，授内大臣。六年，卒。乾隆初，定封一等子。
　　德参济旺，博尔济吉特氏，世居阿布罕。初为察哈尔部宰桑。林丹汗败走，以所属从。天聪八年，上自将伐明，略宣府，攻万全左卫，遂出尚方堡二十里驻军。时林丹汗走死大草滩，德参济旺与噶尔玛济农、多尼库鲁克、多尔济达尔汉诺颜号四大宰桑，挟林丹汗二福金，率丁壮二千人及其孥来归，遣三十人先奏上。上进次克蚌，命所司运米三百石以待。二福金及德参济旺等至，谒上行在，上与之宴，赐貂裘、鞍马、牛羊。还师，复宴新附诸臣，德参济旺等跪进酒，上曰：“朕本不饮酒，念尔曹诚意，当尽此一卮。”复酌酒遍赐之，并赉甲胄、衣裘，授世职一等昂邦章京，隶蒙古正黄旗。九年六月，察哈尔台吉琐诺木来降，上召宴，德参济旺与焉。上因言：“察哈尔倾覆，尔诸臣来归，朕皆预知。”德参济旺奏曰：“圣谕及此，洵有如神之鉴也！”顺治二年，坐事，降三等。三年，从豫亲王多铎北讨腾机思，鄂特克山之役，及破土谢图汗，德参济旺皆与有功焉。语详奇塔特彻尔贝传。复进一等。是岁，改一等精奇尼哈番。五年八月，卒。乾隆初，定封一等子。
　　多尔济达尔罕，博尔济吉特氏，居翁牛特，为察哈尔部宰桑。与德参济旺等同降，隶蒙古镶黄旗。崇德元年，授世职一等梅勒章京，以为都察院承政。三年，更定官制，改参政。六年，上自将击洪承畴，命多尔济达尔罕偕承政阿什达尔罕度善地驻军，并察诸军斩级多寡，还报称旨，擢内大臣，仍兼参政。七年七月，祖大寿来降，上幸牧马所，命诸内大臣与较射，赏中的者，多尔济达尔罕得驼一。十月，从饶馀贝勒阿巴泰伐明，行略地，自蓟州至于兗州。师还，上言：“师自兗州还，右翼诸固山不遵贝勒期约，先左翼诸军出塞。赖上威灵慑敌，我军纵横如行无人地，得全师以还。万一有失，悔何及？”请论罚，上为停右翼诸军赏。顺治间，上推太宗旧恩，并考满，进三等精奇尼哈番，复授都察院承政。七年，命以内大臣与议政，恩诏一等，兼拖沙喇哈番。十七年四月，卒，谥顺僖。乾隆初，定封三等子。
　　奇塔特彻尔贝，哈尔图特氏。初为察哈尔部宰桑。林丹汗败，奇塔特彻尔贝以四百户保哈屯河。天聪八年十一月，上使招焉，渡河次西拉木轮，旋从使者来归，上厚赉之，隶蒙古正蓝旗。林丹汗有八大福金，掌高尔土门固山事福金，其一也。林丹汗殂，所部宰桑衮出克僧格妻焉。上以衮出克僧格叛主，夺福金畀奇塔特彻尔贝。
　　崇德元年，授世职三等昂邦章京。三年九月，从伐明，自青山口入，越明都，略山东。明年，师还，以所部牛录额真珠额文经三屯营，率兵役掠敌粮，战死。奇塔特彻尔贝未及援，罚纳马。九月，从伐明，薄宁远，以火攻击卻明兵。六年，围锦州，破洪承畴。既，复与阿尔沙瑚共击败明兵来劫砲者及承畴所将步兵，进世职二等昂邦章京。
　　顺治初，从入关，逐李自成，至庆都。三年，从豫亲王多铎北讨腾机思，师次英噶尔察克山，闻腾机思在滚葛鲁台，疾驰逐之，至鄂特克山，获其孥。土谢图汗以六万人次扎济布拉，为腾机思声援，奇塔特彻尔贝等率所部击之，败走，逐北三十馀里。诘旦，硕类汗复以二万人至，复击之，亦败走。以功进一等。康熙三年，卒。子鄂诺勒，袭。十八年，鄂诺勒以参领从护军统领莽吉图南讨郑锦，卒于军。
　　洛哩，鄂尔沁氏。初为察哈尔林丹汗护卫。天聪六年，太宗自将伐察哈尔，林丹汗走死，洛哩持元初巴斯巴喇嘛所铸嘛哈噶拉金佛，率百馀人来归。隶蒙古正黄旗，授世职一等参将。崇德三年，从贝勒岳讬伐明，自墙子岭毁边墙入，击败明总督吴阿衡。六年，从伐明，围锦州，城兵出战，左翼三旗巴牙喇兵击之不利，退入壕，明师环之，逼洛哩分守地。洛哩力战，没于阵，恤赠三等梅勒章京。
　　洛哩兄沙济，弟乌班和硕齐、沙哩岱。沙济袭洛哩遗爵。乌班和硕齐当林丹汗走死，别率七十人来归，授游击。卒，以其弟沙哩岱袭。顺治初，沙哩岱以牛录额真从睿亲王多尔衮入关击李自成，复从豫亲王多铎讨腾机思，击败土谢图汗、硕类汗，进二等阿达哈哈番。寻沙济亦卒，沙哩岱兼袭，合为二等精奇尼哈番，授散秩大臣。顺治十八年，圣祖即位，加恩诸大臣旧自察哈尔来归者，沙哩岱及内大臣噶尔玛、散秩大臣札木素等，并赐庄田、奴仆。康熙元年，卒。乾隆初，定封二等子。
　　太宗时诸将自蒙古来归以战死者，又有奇塔特伟徵、巴赖都尔莽奈、巴赖都尔莽奈子阿南达、孙阿喇纳，皆有声绩，自有传。其事世祖战死，则有衮楚克图英、珲津、沙尔布。
　　奇塔特伟徵，博尔济吉特氏，鄂尔多斯哈尔济农族人也。世居克鲁伦。太宗时，与其弟额尔格勒珠尔、喀兰图、扎克托会率所属来归，隶蒙古正黄旗。天聪八年正月，上遣蒙古军略锡尔哈、锡伯图，收察哈尔流散部众，奇塔特伟徵与岱青塔布囊斩七十三人，降百馀人，获马驼数十。五月，上自将伐明，次古尔班图勒噶，命蒙古军别出间道，与大军会锡喇乌苏河，奇塔特伟徵行遇察哈尔五人将遁入阿禄部，擒以献。九年五月，从贝勒多铎伐明，次宁远。奇塔特伟徵时为噶布什贤噶喇昂邦，率所部前驱，至大凌河西，明将刘应选、赵国志将七千人迎战，我兵寡，奇塔特伟徵力战，没于阵，恤赠三等梅勒章京。
　　额尔格勒珠尔，崇德间，屡从伐明，徇山东，围锦州，战松山，皆有功。顺治间，从入关击李自成，予世职牛录章京，加半个前程。卒，无子，以喀兰图子察珲袭。
　　喀兰图，崇德间为一等侍卫。顺治初，世祖推太宗旧恩，复屡遇恩诏，世职累进二等阿达哈哈番。睿亲王多尔衮摄政，请上幸其第，喀兰图方退直，闻上扈从无多人，即持弓矢趋诣左右防卫。及世祖亲政，敕奖喀兰图忠笃，赐金帛、鞍马、庄田，命以其族改隶满洲正黄旗，进世职一等。寻以上行围扈从愆迟，复为二等。事圣祖，累官理籓院尚书。乞老，授内大臣，加太子太保。卒，谥敏壮。子察珲兼袭，合为三等阿思哈尼哈番。康熙十三年，安亲王岳乐讨吴三桂，次袁州，与吴三桂将马宝战钤冈山，死之。进二等。
　　扎克托会，事太宗，授正黄旗蒙古梅勒额真。从伐朝鲜，坐所部战舰不时至，解官。寻以追叙来归功，累遇恩诏，授世职一等阿达哈哈番兼拖沙喇哈番。卒，子锡喇布，袭。顺治间，从靖南将军珠玛喇徇广东，击明将李定国，战于新会，锡喇布力战破敌，进三等阿思哈尼哈番。
　　兗楚克图英，和勒依忒氏。初为察哈尔宰桑。林丹汗败走，部众皆溃散。天聪八年，太宗自大同还师，屯尚方堡，衮楚克图英将二百馀人，与故宰桑德参济旺等来归。蒙古旗制定，隶正红旗，授甲喇额真。崇德元年，授世职一等梅勒章京。二年，坐事，降一等甲喇章京。三年，从伐明，入墙子岭，明兵自密云至，衮楚克图英引避，当谴，上以降将贷之，收其牲畜，分畀诸自察哈尔降者。六年，复从伐明，围锦州，战松山。八年，略宁远，屡击败明兵。顺治初，从入关，击李自成，与固山额真恩格图合军力战败贼。二年，进三等梅勒章京。三年，从讨张献忠，屡战皆胜。六年正月，从讨姜瓖，攻大同，城兵出劫土默特营，衮楚克图英赴援，中流矢，没于阵，进二等阿思哈尼哈番。乾隆初，定封二等男，衮楚克图英六世孙望吉尔袭。从讨霍集占兄弟，战死叶尔羌，赠一等男。
　　珲津，萨尔图氏，世居敖汉部。太宗收敖汉，珲津从众来归，行失道，入明锦州。崇德六年，我师围锦州，珲津与蒙古台吉诺木齐、武巴什等縋城出降，授世职牛录章京，隶蒙古镶蓝旗。旋授甲喇额真。顺治初，从入关，击李自成，署梅勒额真。督后队，有功，加半个前程。六月，与固山额真觉罗巴哈纳略山东。七月，移师徇山西，自成将陈永福据太原，珲津单骑行城下，城兵骤出，击之，败走，遂克太原，其属州县十有五皆下，赉白金。二年，与固山额真都雷逐自成至九江口，得其舟。三年，从肃亲王豪格讨张献忠，时叛将贺珍据汉中，以二千人守鸡头关，拒我师。珲津率右翼兵从贝勒尼堪击之，败走，遂进兵入四川，与固山额真巴特玛等击献忠，屡战皆捷。
　　献忠既诛，复与巴牙喇甲喇额真希尔根定涪州，以功进三等阿达哈哈番，真除镶蓝旗蒙古梅勒额真。复从郑亲王济尔哈朗徇湖广，时自成馀众降于明，分屯宝庆、沅州诸郡县。六年，珲津与噶布什贤噶喇依昂邦努山、梅勒额真拜音岱等攻克宝庆，徇沅州，破敌于洪江，斩所署总兵二、副将四、兵二千馀，得舟九。师还，进一等阿达哈哈番兼拖沙喇哈番。十五年，从信郡王多尼下云南。十六年四月，克永昌。师渡潞江，明将李定国为伏磨盘山。师至，破其栅，珲津与固山额真沙尔布率众深入，伏起，遂战死，谥壮勤。
　　沙尔布，博尔济吉特氏。崇德二年，自察哈尔率百馀丁来归，授牛录额真，即使辖其众，隶蒙古镶白旗。寻擢一等侍卫。至顺治九年，三迁，授本旗固山额真。恩诏予世职拖沙喇哈番。十年十一月，命与宁南大将军陈泰帅师守湖南。十二年，明将刘文秀、卢明臣、冯双礼等将数万人分道侵岳州、武昌，沙尔布与巴牙喇纛章京苏克萨哈设伏邀击，大败之。敌复攻常德，舟千馀蔽江而下，沙尔布督军截击，六战皆捷，纵火焚其舟。明臣赴水死，双礼被创遁，文秀走桃源。沙尔布与巴牙喇纛章京都尔德等以师从之，文秀走贵州。十五年，从多尼下云南。明年，与珲津同战死，谥襄壮，进世职拜他喇布勒哈番。乾隆间，高宗命八旗世职先世以死事恤叙，袭次已满者，皆予恩骑尉，世袭罔替，沙尔布等皆与焉。
　　论曰：蒙古喀尔喀、科尔沁诸部，东与扈伦四部接。太祖兵初起，一战知不敌，率先归附。明安、恩格德尔皆申以姻盟，赏延于世。鄂齐尔桑初为质子，恩礼与相亚。阿济拜等于蒙古为庶姓，皆以功受赏。察哈尔林丹汗庭，西处宣、大边外，太宗乘其衰，以兵收之。布延等有战绩，而洛哩诸人效命疆埸，尤有足多者。最初蒙古来附，即隶满洲；有自明至者，又入汉军。天聪九年，定蒙古旗制，先已籍满洲、汉军者，亦不复追改也。

　　列传十七
　　武理堪子吴拜苏拜苏拜子和讬  武纳格子德穆图齐墨克图
　　阿什达尔汉苏纳固三泰固三泰子明阿图明阿图子赛弼翰瑚什布
　　瑚什布子穆彻纳鄂莫克图喀山喀山子纳海安达立绰拜布丹
　　孙达哩吉思哈弟吉普喀达吴巴海康喀勒从兄子和托玛拉
　　兄孙通嘉萨璧翰
　　武理堪，瓜尔佳氏，世居义屯。父伊兰柱，徙居哈达费德里。太祖初起，武理堪来归。岁癸巳，叶赫纠九部之师，三道来侵，上遣武理堪出东路侦敌。武理堪出虎拦哈达新城，行将百里，方度岭，群鸦竞噪，若阻其行者，武理堪心异之，度行且与敌左，驰归告上，上命改道自札喀路向浑河部。武理堪行，薄暮至浑河，敌方屯北岸会食，爨火密如星。武理堪得叶赫逻卒一，言敌兵三万，将夜度沙济岭而进，遂挟以还报，时夜方半，上命旦日出师。武理堪虑我军怵敌众，言曰：“敌虽众，心不一，谁能御我？”及战，遂破诸路兵。
　　旗制定，武理堪隶满洲正白旗，分辖丁户，为牛录额真。出从征伐，率选锋前驱，为噶布什贤噶喇昂邦。天命四年，明经略杨镐合诸镇兵四道来侵，太祖督诸贝勒帅师御之。既，败其三道，独总兵李如柏出鸦鹘关，未与我师遇，镐檄使引还。武理堪方率二十骑逻虎拦山，见如柏军行山麓；乃令诸骑立马山巅，鸣螺，脱帽系弓末，挥且噪，若指挥伏兵者，如柏军望而愕顾。武理堪遂纵骑疾驰下击，斩四十人，获马五十匹，如柏军夺路走，相蹂藉死者复千馀。武理堪寻卒，太祖叹曰：“武理堪从朕摧锋陷阵，几死者数矣！”乃录其二子吴拜、苏拜。
　　吴拜，年十六，从太祖伐明，略抚顺，遇敌辄奋斗，矢中颡不顾。尝从太祖猎，有熊突围出，跃上峻岭，太祖遥望见一人跃马射熊，贯胸而堕。上顾侍臣雅荪曰：“是非吴拜不能。”遣视之，吴拜也。因谕诸皇子曰：“吴拜之勇，今共见之矣！”遂授侍卫。天命四年，从伐叶赫，负重创，力战不退，师还，赐良马。明总兵毛文龙诱我新附之众实皮岛。吴拜循徼三日，获逋八十馀，射杀文龙使者，还告上。时吴拜已代父为牛录额真，上命以所获隶所辖牛录。六年，从伐明。破明军于南寿山，授备御。既克辽阳，以俘获分隶诸将，上以吴拜能继父志，年少建功，命视一等大臣，隶千人。十一年，蒙古巴林部贝勒囊努兔背盟掠境上，上遣将讨之，吴拜从，谍者为敌困，援之出，殪敌百人。
　　太宗即位，列十六大臣，佐镶白旗。命逐蒙古亡去者，至都尔弼。蒙古亡去者十五人，拒战，吴拜既被创，仍奋击，尽斩之。太宗谕诸大臣曰：“是固先帝数嘉许者！”赏特厚。天聪四年，伐明，取永平、灤州等四城，吴拜从贝勒阿敏守永平。阿敏引还，吴拜当坐罪逮系，以尝率摆牙喇兵援灤州，夜入敌营，太宗命贳之，释其缚。寻授噶布什贤甲喇章京。五年，从伐明，围大凌河城，与甲喇章京苏达喇诣锦州侦敌。六年，从伐察哈尔，率精骑前驱，道遇蒙古亡去者，击杀之，察哈尔林丹汗西奔土默特部。师还，取归化城，上命吴拜抚辑降者。
　　八年，伐明，攻大同，多尔济将中军，图鲁什将左军，吴拜将右军，明总兵曹文诏迎战，击败之。复与甲喇章京席特库设伏宣府，获明守备一，歼其游骑。寻与承政阿什达尔汉等招林丹汗子额哲来归。九年五月，明屯军大凌河西，吴拜与固山额真阿山、石廷柱、图赖要其归路，斩明副将刘应选，获游击曹得功及守备三，歼步骑五百馀，复攻克松山城南堡。师还，进三等甲喇章京。是时，上遣诸贝勒分道伐明，命吴拜等帅师驻上都城旧址，侦军事。崇德元年，复命与劳萨等赍书投明边吏。
　　冬，征朝鲜，命与承政马福塔等率兵三百为前驱，袭朝鲜都城，朝鲜王倧走南汉山城。师进，吴拜与劳萨击破朝鲜援兵，斩二百馀级。二年，授噶布什贤噶喇昂邦，列议政大臣。甲喇章京丹岱、阿尔津等如土默特互市，将还，命吴拜率将校至归化城迎护，遇明逻卒十六人，斩其十五，获马十九，俘一，以还。
　　三年四月，略宁远，逐敌堕壕，斩馘甚众。八月，率兵八十人至洪山口，遇明兵，斩其裨将；复击走罗文峪骑兵五百，夺其纛，获马四十，歼密云步兵百馀。五年，与劳萨率兵过中后所，略海滨，斩级二百，获马骡牲畜。我师攻锦州，命吴拜驻军要隘为策应，屡败敌兵。六年春，以攻锦州勿克，论统师王贝勒罪，吴拜坐罚鍰。秋，上自将攻松山，明兵败走，吴拜未邀击，逮系，旋命释之。七年，从贝勒阿巴泰入明边，败敌丰润、三河、静海，至于青州。八年，从郑亲王济尔哈朗取明中后所、前屯卫。十一月，复授正白旗梅勒额真。顺治初，从入关，击李自成。二年，解梅勒额真，授内大臣。三年，从豫亲王多铎讨苏尼特部长腾机思。四年，与辅国公巩阿岱、内大臣何洛会帅师戍宣府。论功，遇恩诏，累进二等伯。
　　苏拜，年十五，从太祖伐蒙古有功，授侍卫，兼领牛录额真。天聪间，从军收察哈尔林丹汗子额哲，遂入明边，攻代州，明兵三百自崞县赴援，苏拜争先当敌，明兵溃走。崇德元年，从伐朝鲜，破敌桃山村。三年，授摆牙喇甲喇章京。从贝勒岳讬伐明，自墙子岭入，越明都，击败明太监冯永盛。四年，围锦州，苏拜屡击败明援兵自松山、杏山至者；又与固山额真图尔格等伏兵乌忻河口，多所俘获，敌千馀蹑师后，击卻之，获其辎重。六年，复围锦州，败松山骑兵，又败明总督洪承畴所将步兵，予世职牛录章京，兼半个前程。七年，从贝勒阿巴泰伐明，败敌，克乐安、昌邑。八年，师还，进三等甲喇章京。
　　顺治初，从入关，击李自成。世祖既定鼎，命将分道讨自成：以豫亲王多铎为定国大将军，出山西、河南；英亲王阿济格为靖远大将军，道塞外土默特、鄂尔多斯诸部入边，南取西安，苏拜佐阿济格军。方冬，渡黄河，凿冰以济。明年春，至榆林。自成兵夜袭蒙古军，苏拜与摆牙喇纛章京彻尔布赴援，贼败走，还军遇伏，复击卻之。攻延安，七战皆胜。自成走湖广，追之至安陆，屡破贼垒，俘馘无算。三年，摄摆牙喇纛章京。从肃亲王豪格讨张献忠，败献忠将高汝砺于三寨山，进击献忠于西充。贼攻正蓝旗营，苏拜与阿尔津共援之，大破贼兵。五年，师还，授摆牙喇纛章京。论功，遇恩诏，累进二等精奇尼哈番。
　　八年正月，吴拜、苏拜及内大臣洛什、博尔辉发英亲王阿济格罪状，吴拜进三等侯，苏拜进一等精奇尼哈番加拖沙喇哈番。二月，洛什、博尔辉以谄媚诸王、造言构衅，论死；吴拜兄弟坐削爵，夺官，籍没。苏拜又坐阿徇睿亲王多尔兗，论死，上特宥之。九年，起苏拜为正白旗梅勒额真。十三年，擢内大臣。十五年，上念吴拜兄弟事太祖、太宗有战功，复授吴拜世职一等精奇尼哈番，苏拜一等阿思哈尼哈番。寻授苏拜领侍卫内大臣。康熙三年十二月，苏拜卒，谥勤僖。四年四月，吴拜卒，年七十，谥果壮。吴拜子郎谈，自有传。
　　苏拜第三子和讬，康熙间以侍卫从讨王辅臣，战平凉城北，杀贼甚众；从讨吴三桂，战攸县，败三桂将王国佐等；战永兴，败三桂将胡国柱等。十九年，自广西进兵攻石门坎、黄草坝，薄云南省城，败吴世璠将胡国柄、刘起龙等，皆有功。官至护军参领，予世职骑都尉加一云骑尉。五十二年，卒。
　　武纳格，博尔济吉特氏，隶蒙古正白旗。其先盖出自蒙古，而居于叶赫。太祖创业，武纳格以七十二人来归。有勇略，通蒙、汉文，赐号“巴克什”。岁癸丑，从伐乌喇有功，授三等副将。天命十一年，太祖伐明，围宁远城未下，命武纳格别将兵攻觉华岛。明参将姚抚民将兵四万，倚岛列屯，凿冰为壕，袤十五里，卫以盾。武纳格督军争壕，首排盾迳入，尽歼其众，焚所储刍糗及舟二千馀，进三等总兵官。
　　太宗即位，武纳格总管蒙古军，位亚扬古利、李永芳，在八大臣上。旋以蒙古军益众，分左、右二营，武纳格与鄂本兑同为固山额真。天聪三年春，与额驸苏纳等率蒙古军，益以满洲骁卒八十人，伐察哈尔，降其边境二千户。军中流言降者瞷我师寡将为变，于是尽歼其男子，惟二台吉得免，俘其孥八千。太宗责武纳格等杀降非义，夺所给牲畜，命以所俘分隶二翼，赡之毋失所。冬，从太宗伐明，入龙井关，克遵化，进薄明都。明督师袁崇焕自宁远来援，左翼蒙古兵迎战不能胜，武纳格麾右翼蒙古兵继进，遂败敌。赐俘获之半以犒其军。寻克固安。四年春，克永平。明将以三千骑自玉田至，武纳格遣兵击之走，获马百馀。行略丰润，还，闻明兵四千攻大安口城急，与察哈喇赴援，解其围。又就军士行樵，设伏致敌，斩获无算。
　　五年秋，复从伐明。明总兵祖大寿守大凌河城，杏山守将与大寿书，谋携军弃城相就，武纳格获以献，得其情，于是环城筑垒凿壕，为久困计。武纳格统蒙古兵屯城东南，大寿纵兵出攻我所下台堡，武纳格与贝勒阿济格等率兵夹攻，歼敌过半，自是城兵不复出。六年夏，与阿济格招抚大同、宣府边外察哈尔部众。七年秋，与贝勒阿巴泰等侵明，攻山海关，有所俘获。师还，明兵追袭，武纳格为殿，力战却之。太宗谕诸贝勒大臣曰：“武纳格所在建功，今又为殿败敌。人臣为国，当如是也！”
　　八年五月，改蒙古军左、右营为左、右翼，以武纳格为左翼固山额真。定诸将功次，武纳格以一等昂邦章京世袭，旋进三等公。是年，太宗复率诸贝勒分道伐明，命武纳格统蒙古军为策应，入独石口，越兴安岭，经保安州，至应州，与大军会，道收察哈尔千馀户，所过诸州县，或攻或抚，悉称上意。闰八月，自得胜堡班师，收蒙古逃人自阳和入者四百七十人。九月，喀尔喀部众为察哈尔所袭杀，命将百人往诇，斩二十馀人而还。九年二月，卒。子德穆图、齐墨克图、广泰。
　　德穆图，武纳格长子也。初任牛录额真。崇德三年正月，擢户部承政。七月，更定官制，改右参政。四年，从上伐明，围松山，树云梯攻城。会明兵自锦州赴援，德穆图度不能克，弃云梯引还，罪当死，上特贳之，论罚。寻兼任梅勒额真。六年，从郑亲王济尔哈朗伐明，围锦州。蒙古贝勒诺木齐等守外城，约降，郑亲王令德穆图迎之。诺木齐方率所部与明兵战，德穆图以其子阿桑喜出我师克外城，诺木齐始来归。德穆图诡言诺木齐父子皆所拔出，论罚，籍家产之半，罢参政、梅勒额真，俾专领牛录。七年，从贝勒阿巴泰伐明，自蓟州入边，薄明都，略山东。顺治元年，从入关击流贼，授拜他喇布勒哈番。二年，从豫亲王多铎攻潼关，遂定江南。败明将郑鸿逵于瓜洲，与都统马喇希徇常州，与明将黄蜚等遇，再战皆捷。分兵下宜兴、昆山诸县，加拖沙喇哈番。复任本旗蒙古副都统，三进一等阿达哈哈番。九年，卒。
　　齐墨克图，武纳格次子。早岁屡从行阵，略宁远，败明兵。武纳格既卒，以广泰袭世职，从伐明，坐违令不前，夺世职，以齐墨克图降袭一等阿思哈尼哈番。复从伐明，与沙尔虎达等率逻卒至锦州，明兵五百来追，还击败之，获马六十及其纛。太宗伐明，三围锦州，齐墨克图皆在军中，遇城兵出战，骤马截击，阵斩十人。攻洪承畴所将步卒，掩杀甚众，又败敌援兵。崇德八年三月，与阿尔津、哈宁阿等伐黑龙江，围都里屯，克之；又降大小噶尔达苏、能吉尔三屯师：赉貂皮、银币。十一月，擢梅勒额真，佐本旗。顺治初，从入关，加拜他喇布勒哈番，合为三等精奇尼哈番。三年，从定西大将军何洛会击破叛将贺珍。五年，卒，复以广泰袭一等阿思哈尼哈番，别以齐墨克图子萨哈炳分袭拜他喇布勒哈番。广泰遇恩诏，进二等精奇尼哈番。乾隆初，定封三等子。
　　阿什达尔汉，纳喇氏，与叶赫贝勒金台石同族，为兄弟，太宗诸舅也。太祖灭叶赫，阿什达尔汉率所属来归，授牛录额真，隶满洲正白旗。天命六年二月，从伐明，攻奉集堡，围其城，阿什达尔汉先诸将奋进，三月，攻辽阳，复先登，克之，授一等参将，敕免死一次。
　　太宗嗣位，以阿什达尔汉典朝鲜、蒙古诸属部，尝奉使宣谕。天聪六年，明边吏遣使议和，上命阿什达尔汉及白格、龙什等报聘。既盟而归，白格言阿什达尔汉及龙什等受明边吏餽，命夺入官。六年，从贝勒济尔哈朗、萨哈璘如蒙古鞫狱，赉敕二十道，失其九，论罚。十一月，复以定律令颁布蒙古诸部。
　　八年五月，上自将伐察哈尔林丹汗，命徵兵科尔沁部，会于宣府左卫。林丹汗西遁，道死。所属额尔德尼囊苏等以其众降。上命阿什达尔汉及吴拜等挟额尔德尼囊苏诇林丹汗子额哲所在。九月，率来降台吉塞冷等还，并报复有祁他特等率千人而来者，踵相接也。旋命至舂科尔大会蒙古诸部，分画牧地，使各有封守，复与诸贝勒亭平其狱讼。十一月，还报称旨，令专辖一牛录。九年二月，从贝勒多尔衮等将万人取额哲。四月，师至托里图，多尔衮等遵上所授方略，遣阿什达尔汉及金台石孙南褚谕额哲母。额哲母，金台石女孙也，阿什达尔汉为其族尊行，额哲遂从其母举部来降。当我军未至，有鄂尔多斯济农图巴者招额哲，与盟而去。阿什达尔汉侦知之，追及图巴，令悉归额哲之餽。又率兵入明边，略宣府、大同，入山西境，多所俘获。师还，上亲迎劳之。
　　崇德元年六月，授都察院承政。上御崇政殿，侍臣巴图鲁詹、额尔克戴青后至，阿什达尔汉责其慢，叱出之。十月，与希福使察哈尔、喀尔喀、科尔沁诸部，申明律令。十二月，从伐朝鲜，国王李倧走保南汉山城，豫亲王多铎帅师追之，围城。朝鲜诸道援兵合万八千人，树二栅城外，悉众出战，阿什达尔汉及贝子硕讬率精骑锐进，大破其军。朝鲜别将以五千人屯山麓为声援，复分兵百，循河而南，阿什达尔汉驰击尽歼之，攻破其垒，馀众皆溃。二年正月，倧请降。论功，进三等副将，世袭。寻复使科尔沁、巴林、扎鲁特、喀喇沁、土默特、阿禄诸部，颁赦，且谳狱。明年五月，部议阿什达尔汉谳狱失平，受蒙古诸部餽，命罢承政，夺所餽入官。七月，复授都察院承政。
　　五年，与参政祖可法等疏论时事，略言：“皇上欲恢张治道，深思笃行之。今诸国景附，朝廷清明，而诸王以下至诸固山额真，彼此瞻顾，第念身家，莫肯一心为国，有所论列。不知果无可言耶，抑有所畏忌而不敢言耶？夫刑所以防民之奸，骫于法则丽于刑，此不可宥也。今刑部断狱不依本律，诸臣有坐者，或从重论，辄削其职。臣思诸臣历战阵，出死力，蒙恩授官；一旦有过，岂可不论重轻而遽削其职乎？臣等窃思先时简选议事十人，今皆不称职，宜罢斥。令甲，战死者将吏得世职，兵则恤其妻孥。今又未尽行，惟皇上裁察。”疏入，上嘉纳之。
　　六年，从伐明，上督诸军围松山。明总兵曹变蛟屯乳峰山，乘夜弃寨，率步骑直犯御营，诸将力战卻之。阿什达尔汉未至，论罪，罢承政，降世职为牛录章京。寻卒。
　　太祖诸臣自叶赫来归者，苏纳、固三泰、瑚什布皆与金台石同族。
　　苏纳当叶赫未亡，弃兄弟归太祖，太祖妻以女，为额驸。编所属人户为牛录，使领牛录额真，隶正白旗。天命四年，太祖灭叶赫，命苏纳收其戚属隶所领牛录。十年，授甲喇额真。录战功，赐敕免死四次。寻擢梅勒额真。
　　天聪元年，太宗自将伐明，攻锦州，以贝勒莽古尔泰等将偏师屯塔山，卫饷道；命苏纳选八旗蒙古精锐别屯塔山西路，截明兵。明兵二千人至，苏纳领纛进击，败之，乘胜逐敌，多所俘斩，获马百五十。三年春，命与武纳格将兵伐察哈尔，以杀降见诘责。十月，复与武纳格将兵逐蒙古亡去者。语并见武纳格传。五年，授摆牙喇纛章京，擢兵部承政。从伐明，围大凌河城，败城兵及锦州援兵，授备御世职。八年，考满，进三等甲喇章京，免徭役。九年，以隐匿壮丁，削世职。七月，定蒙古旗制，以苏纳领镶白旗。
　　崇德元年，从武英郡王阿济格伐明，薄明都，攻雕鹗、长安、昌平诸城隘，五十六战皆捷；复与萨穆什喀共攻容城，克之。师还，以先出边，后队为敌乘，溃败，夺所俘获。十二月，从伐朝鲜，朝鲜将以步骑兵千馀御战，苏纳及吴塔齐等邀击，大破之，俘其将。二年，吏议苏纳坐朝鲜国王朝行在，乱班释甲，又离大军先还，论罚。三年，又坐有所徇隐，论罚，罢固山额真，仍领牛录。顺治五年，卒。世祖追录苏纳旧劳，复原职。子苏克萨哈，自有传。
　　固三泰归太祖，太祖妻以女，为额驸。领牛录，隶满洲镶蓝旗。从伐明，战于广宁，单骑入敌阵，身被数创，战愈力，师乘之，遂败敌，授副将世职。太宗即位，为八大臣，领本旗。天聪元年三月，从贝勒阿敏伐朝鲜有功，师还，上郊劳。三年，上自将伐明，攻遵化，固三泰率本旗兵攻其西南，克之。四年，上命固三泰与达尔汉等助攻昌黎。语详达尔汉传。复命与高鸿中、库尔缠等下灤州，籍其仓库银穀以闻。五年，上幸文馆，览达海所译武经，因谕群臣曰：“为将当恤士。朕闻额驸固三泰与敌战，士有死者，以绳系其足曳归，蔑视若此，何以得其死力乎？”寻命解固山额真。九年，诏免徭役，并增赐人户，俾专领牛录。顺治初，卒。
　　子明阿图。睿亲王多尔衮帅师入关，明阿图摄梅勒额真为殿。累官都察院理事官、镶蓝旗蒙古副都统，授三等阿达哈哈番。顺治八年，卒。
　　明阿图子赛弼翰，初为简亲王济度护卫。康熙四年，授护军参领。从护军统领瑚里布西御吴三桂将吴之茂，克阳平、朝阳诸关；趋保宁讨王辅臣，克秦州。从平南将军赖塔南讨郑锦，战漳州，败锦将刘国轩等。诛吴世璠，定云南。累官镶蓝旗满洲副都统，授拜他喇布勒哈番。二十九年，卒。
　　瑚什布，与固三泰同隶镶蓝旗，领牛录。寻任侍卫，兼甲喇额真。天聪二年，从伐通古索尔和部，身被七创，战益力，斩敌将，授备御世职。八年，从伐明，攻大同，与图鲁什等击败明总兵祖大弼；攻万全左卫，击败明总兵曹文诏；复设伏邀击，斩三十馀级，俘四人。九年，定蒙古旗制，瑚什布领镶蓝旗。崇德元年，从武英郡王阿济格伐明，越明都，克定兴。师还，部议出边时不为殿，为敌所乘，士卒战死者十人，罚白金六百，夺世职，罢固山额真，专领牛录。三年，授理籓院副理事官。顺治四年，复世职。遇恩诏，进二等阿达哈哈番。七年，卒。
　　子穆彻纳。顺治间，官护军参领。从豫亲王多铎征苏尼特部腾吉思，败喀尔喀兵。从武英亲王阿济格讨姜瓖，败其将刘伟思等；攻宁武关，败宜孟臣援兵；至左卫城，战于吴家峪。从靖南将军珠玛喇定广东，败李定国于新会。累进三等阿达哈哈番。十三年，卒。
　　鄂莫克图，纳喇氏。自叶赫归太祖，隶满洲正蓝旗。初为摆牙喇壮达。天聪元年正月，从伐朝鲜，克义州。五月，上自将伐明，攻宁远。明总兵满桂阵于城东，鄂克莫图从诸将进战，殪敌。三年，从贝勒岳讬伐明，攻保安州，先登，克之，赐号“巴图鲁”，授备御世职，任甲喇章京。八年，从伐黑龙江虎尔哈部，计俘，为诸甲喇章京冠。崇德二年，复从伐卦尔察部，计俘如伐虎尔哈部时。
　　三年七月，授兵部理事官。九月，从睿亲王多尔衮伐明，自青山口入边，越明都，击败明太监冯永盛，克临潼关，略地至济南。四年七月，上遣使如明，命与努山等率兵护使者以行。五年，授噶布什贤噶喇昂邦。从伐明，围锦州，击败明总兵祖大寿。六年，复围锦州，击败明经略洪承畴。语见喀山传。上军松山、杏山间，明军自松山溃遁，骑兵走杏山，步兵走塔山，鄂莫克图先后邀击，并有斩获。七年，复从围杏山，分兵略宁远，掠牲畜。明总兵吴三桂以兵蹑我师后，我师击之，败走，复益兵觇我师垒，鄂莫克图与战，穷追至连山，敌骑自沙河犯我师牧地，复奋击破之。锦州既下，进二等参将。
  </div>
  <div class="pagination">
   <a href="清史稿_page149.html">
    上一页
   </a>
   <span>
    ...
   </span>
   <a href="清史稿_page145.html">
    145
   </a>
   <a href="清史稿_page146.html">
    146
   </a>
   <a href="清史稿_page147.html">
    147
   </a>
   <a href="清史稿_page148.html">
    148
   </a>
   <a href="清史稿_page149.html">
    149
   </a>
   <span class="current-page">
    150
   </span>
   <a href="清史稿_page151.html">
    151
   </a>
   <a href="清史稿_page152.html">
    152
   </a>
   <a href="清史稿_page153.html">
    153
   </a>
   <a href="清史稿_page154.html">
    154
   </a>
   <a href="清史稿_page155.html">
    155
   </a>
   <span>
    ...
   </span>
   <a href="清史稿_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
