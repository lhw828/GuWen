<!DOCTYPE html>
<html>
<head>
    <meta charset="UTF-8">
    <title>明史 - 第 121 页/共 247 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史 - 第 121 页/共 247 页</h1>
    <div class="content">　　是岁，慈利土酋覃垕连茅冈诸寨为乱，长沙洞苗俱煽动。太祖命德兴为征南将军，帅师讨平之。明年伐蜀，副汤和为征西左将军，克保宁。先是，傅友德已克阶、文，而和所帅舟师未进。及保宁下，两路军始合。蜀平，论功，帝以和功由德兴，赏德兴而面责和。且追数征蛮事，谓覃垕之役，杨璟不能克，赵庸中道返，功无与德兴比者。复副邓愈为征南左将军，帅赵庸、左君弼出南宁，平婪凤、安田诸州蛮，克泗城州，功复出诸将上。赏倍于大将，命署中立府，行大都督府事。德兴功既盛，且恃帝故人，营第宅逾制。有司列其罪，诏特宥之。十三年命理福建军务，旋召还。
　　明年，五溪蛮乱。德兴已老，力请行，帝壮而遣之，赐手书曰：“赵充国图征西羌，马援请讨交址，朕常嘉其事，谓今人所难。卿忠勤不怠，何忝前贤，靖乱安民，在此行也。”至五溪，蛮悉散走。会四川水尽源、通塔平诸洞作乱，仍命德兴讨平之。十八年，楚王桢讨思州五开蛮，复以德兴为副将军。德兴在楚久，所用皆楚卒，威震蛮中。定武昌等十五卫，岁练军士四万四千八百人。决荆州岳山坝以溉田，岁增官租四千三百石。楚人德之。还乡，赐黄金二百两，白金二千两，文绮百匹。
　　居无何，帝谓德兴：“福建功未竟，卿虽老，尚勉为朕行。”德兴至闽，按籍佥练，得民兵十万余人。相视要害，筑城一十六，置巡司四十有五，防海之策始备。逾三年，归第，复令节制凤阳留守司，并训练属卫军士。诸勋臣存者，德兴年最高。岁时入朝，赐予不绝。二十五年八月，以其子骥乱宫，并坐诛死。
　　王弼，其先定远人，后徙临淮。善用双刀，号“双刀王”。初结乡里，依三台山树栅自保。逾年，帅所部来归。太祖知其才，使备宿卫。破张士诚兵于湖州，取池州石埭，攻婺源州，斩守将铁木儿不花，拔其城，获甲三千。擢元帅。下兰溪、金华、诸暨。援池州，复太平，下龙兴、吉安。大战鄱阳，邀击陈友谅于泾江口。从平武昌，还克庐州。拔安丰，破襄阳、安陆。取淮东，克旧馆，降士诚将硃暹，遂取湖州。迁骁骑右卫亲军指挥使。进围平江，弼军盘门。士诚亲帅锐士突围，出西门搏战，将奔常遇春军。遇春分兵北濠，截其后，而别遣兵与战。士诚军殊死斗。遇春拊弼臂曰：“军中皆称尔健将，能为我取此乎？”弼应曰：“诺。”驰骑，挥双刀奋击。敌小却。遇春帅众乘之，吴兵大败，人马溺死沙盆潭者甚众。士诚马逸堕水，几不救，肩舆入城，自是不敢复出。吴平，赏赉甚厚。
　　从大军征中原，下山东，略定河南北，遂取元都。克山西，走扩廓。自河中渡河，克陕西，进征察罕脑儿，师还。洪武三年，授大都督府佥事，世袭指挥使。十一年副西平侯沐英征西番，降朵甘诸酋及洮州十八族，杀获甚众。论功，封定远侯，食禄二千石。十四年从傅友德征云南，至大理，土酋段世扼龙尾关。弼以兵由洱水趋上关，与沐英兵夹击之，拔其城，擒段世，鹤庆、丽江诸郡以次悉平。加禄五百石，予世券。二十年，以副将军从冯胜北伐，降纳哈出。明年复以副将军从蓝玉出塞。深入不见敌，玉欲引还。弼持不可，玉从之。进至捕鱼儿海，以弼为前锋，直薄敌营。走元嗣主脱古思帖木儿，尽获其辎重，语在玉传。二十三年奉诏还乡。二十五年从冯胜、傅友德练军山西、河南。明年同召还，先后赐死。爵除。弼子六人，女为楚王妃。
　　蓝玉，定远人。开平王常遇春妇弟也。初隶遇春帐下，临敌勇敢，所向皆捷。遇春数称于太祖，由管军镇抚积功至大都督府佥事。洪武四年，从傅友德伐蜀，克绵州。五年从徐达北征，先出雁门，败元兵于乱山，再败之于土剌河。七年帅兵拔兴和，获其国公帖里密赤等五十九人。十一年同西平侯沐英讨西番，擒其酋三副使，斩获千计。明年，师还。封永昌侯，食禄二千五百石，予世券。
　　十四年，以征南左副将军从颍川侯傅友德征云南，擒元平章达里麻于曲靖，梁王走死，滇地悉平。玉功为多，益禄五百石。册其女为蜀王妃。
　　二十年，以征虏左副将军从大将军冯胜征纳哈出，次通州。闻元兵有屯庆州者，玉乘大雪，帅轻骑袭破之，杀平章果来，擒其子不兰溪还。会大军进至金山，纳哈出遣使诣大将军营纳欸，玉往受降。纳哈出以数百骑至，玉大喜，饮以酒。纳哈出酌酒酬玉，玉解衣衣之，曰：“请服此而饮。”纳哈出不肯服，玉亦不饮。争让久之，纳哈出覆酒于地，顾其下咄咄语，将脱去。郑国公常茂在坐，直前砍伤之，都督耿忠拥以见胜。其众惊溃，遣降将观童谕降之。还至亦迷河，悉降其余众。会冯胜有罪，收大将军印，命玉行总兵官事，寻即军中拜玉为大将军，移屯蓟州。
　　时顺帝孙脱古思帖木儿嗣立，扰塞上。二十一年三月，命玉帅师十五万征之。出大宁，至庆州，谍知元主在捕鱼儿海，间道兼程进至百眼井。去海四十里，不见敌，欲引还。定远侯王弼曰：“吾辈提十余万众，深入漠北，无所得，遽班师，何以复命？”玉曰：“然。”令军士穴地而爨，毋见烟火。乘夜至海南，敌营尚在海东北八十余里。玉令弼为前锋，疾驰薄其营。敌谓我军乏水草，不能深入，不设备。又大风扬沙，昼晦。军行，敌无所觉。猝至前，大惊。迎战，败之。杀太尉蛮子等，降其众。元主与太子天保奴数十骑遁去。玉以精骑追之，不及。获其次子地保奴、妃、公主以下百余人。又追获吴王朵儿只、代王达里麻及平章以下官属三千人，男女七万七千余人，并宝玺、符敕金牌、金银印诸物，马驼牛羊十五万余。焚其甲仗蓄积无算。奏捷京师，帝大喜，赐敕褒劳，比之卫青、李靖。又破哈剌章营，获人畜六万。师还，进凉国公。
　　明年命督修四川城池。二十三年，施南、忠建二宣抚司蛮叛，命玉讨平之。又平都匀，安抚司散毛诸洞，益禄五百石，诏还乡。二十四年命玉理兰州、庄浪等七卫兵，以追逃寇祁者孙，遂略西番罕东之地。土酋哈昝等遁去。会建昌指挥使月鲁帖木儿叛，诏移兵讨之。至则都指挥瞿能等已大破其众，月鲁走柏兴州。玉遣百户毛海诱缚其父子，送京师诛之，而尽降其众，因请增置屯卫。报可。复请籍民为兵，讨朵甘、百夷。诏不许，遂班师。
　　玉长身赪面，饶勇略，有大将才。中山、开平既没，数总大军，多立功。太祖遇之厚。浸骄蹇自恣，多蓄庄奴、假子，乘势暴横。尝佔东昌民田，御史按问，玉怒，逐御史。北征还，夜扣喜峰关。关吏不时纳，纵兵毁关入。帝闻之不乐。又人言其私元主妃，妃惭自经死，帝切责玉。初，帝欲封玉梁国公，以过改为凉，仍镌其过于券。玉犹不悛，侍宴语傲慢。在军擅黜陟将校，进止自专，帝数谯让。西征还，命为太子太傅。玉不乐居宋、颍两公下，曰：“我不堪太师耶！”比奏事多不听，益怏怏。
　　二十六年二月，锦衣卫指挥蒋瓛告玉谋反，下吏鞫讯。狱辞云：“玉同景川侯曹震、鹤庆侯张翼、舳舻侯硃寿、东莞伯何荣及吏部尚书詹徽、户部侍郎傅友文等谋为变，将伺帝出耤田举事。”狱具，族诛之。列侯以下坐党夷灭者不可胜数。手诏布告天下，条列爰书为《逆臣录》。至九月，乃下诏曰：“蓝贼为乱，谋泄，族诛者万五千人。自今胡党、蓝党概赦不问。”胡谓丞相惟庸也。于是元功宿将相继尽矣。凡列名《逆臣录》者，一公、十三侯、二伯。叶升前坐事诛，胡玉等诸小侯皆别见。其曹震、张翼、张温、陈桓、硃寿、曹兴六侯，附著左方。
　　曹震，濠人。从太祖起兵，累官指挥使。洪武十二年，以征西番功封景川侯，禄二千石。从蓝玉征云南，分道取临安诸路，至威楚，降元平章阎乃马歹等。云南平，因请讨容美、散毛诸洞蛮及西番朵甘、思曩日诸族。诏不许。又请以贵州、四川二都司所易番马，分给陕西、河南将士。又言：“四川至建昌驿，道经大渡河，往来者多死瘴疠。询父老，自眉州峨眉至建昌，有古驿道，平易无瘴毒，已令军民修治。请以泸州至建昌驿马，移置峨眉新驿。”从之。二十一年，与靖宁侯叶升分道讨平东川叛蛮，俘获五千余人。
　　寻复命理四川军务，同蓝玉核征南军士。会永宁宣慰司言，所辖地有百九十滩，其八十余滩道梗不利。诏震疏治之。震至泸州按视，有支河通永宁，乃凿石削崖，令深广以通漕运。又辟陆路，作驿舍、邮亭，驾桥立栈。自茂州，一道至松潘，一道至贵州，以达保宁。先是行人许穆言：“松州地硗瘠，不宜屯种。戍卒三千，粮运不给，请移戍茂州，俾就近屯田。”帝以松州控制西番，不可动。至是运道既通，松潘遂为重镇。帝嘉其劳。逾年复奏四事：一，请于云南大宁境就井煮盐，募商输粟以赡边。一，令商入粟云南建昌，给以重庆、綦江市马之引。一，请蠲马湖逋租。一，施州卫军储仰给湖广，溯江险远，请以重庆粟顺流输之。皆报可。
　　震在蜀久，诸所规画，并极周详。蜀人德之。蓝玉败，谓与震及硃寿诱指挥庄成等谋不轨，论逆党，以震为首，并其子炳诛之。
　　张翼，临淮人。父聚，以前翼元帅从平江南、淮东，积功为大同卫指挥同知，致仕。翼随父军中，骁勇善战，以副千户嗣父职。从征陕西，擒叛寇。擢都指挥佥事，进佥都督府事。从蓝玉征云南，克普定、曲靖。取鹤庆、丽江，剿七百房山寨。捣剑川，击石门。十七年论功封鹤庆侯，禄二千五百石，予世券。二十六年坐玉党死。
　　张温，不详何许人。从太祖渡江，授千户。积功至天策卫指挥佥事。从大军收中原，克陕西，攻下兰州，守之。元将扩廓侦大将军南还，自甘肃帅步骑奄至。诸将请固守以待援。温曰：“彼远来，未知我虚实，乘幕击之，可挫其锐。倘彼不退，固守未为晚也。”于是整兵出战，元兵少却。已而围城数重，温敛兵固守，敌攻不能下，乃引去。太祖称为奇功，擢大都督府佥事。
　　已，又命兼陕西行都督府佥事。当兰州之受围也，元兵乘夜梯城而登。千户郭佑被酒卧，他将巡城者击退之。围既解，温将斩佑，天策卫知事硃有闻争曰：“当贼犯城时，将军斩佑以令众，军法也。贼既退，始追戮之，无及于事，且有擅杀名。”温谢曰：“非君，不闻是言。”遂杖佑释之。帝闻而两善焉，并赏有闻绮帛。
　　其明年，以参将从傅友德伐蜀，功多。十一年，以副将会王弼等讨西羌。明年论功封会宁侯，禄二千石。又明年命往理河南军务。十四年从傅友德征云南。二十年秋帅师讨纳哈出余众，从北伐，皆有功。后以居室器用僭上，获罪，遂坐玉党死。
　　陈桓，濠人。从克滁、和。渡江，克集庆先登。从取宁国、金华。战龙江、彭蠡。收淮东、浙西。平中原。累功授都督佥事。洪武四年从伐蜀。十四年从征云南，与胡海、郭英帅兵五万，由永宁趋乌撒。道险隘，自赤河进师，与乌撒诸蛮大战，败走之。再破芒部士酋，走元右丞实卜，遂城乌撒。降东川乌蒙诸蛮，进克大理。略定汝宁、靖宁诸州邑。十七年封普定侯，禄二千五百石，予世券。二十年同靖宁侯叶升征东川，俘获甚众。就令总制云南诸军。再平九溪洞蛮，立营堡，屯田。还，坐玉党死。
　　硃寿，未详何许人。以万户从渡江，下江东郡邑，进总管。收常、婺，克武昌。平苏、湖，转战南北。积功为横海卫指挥，进都督佥事。与张赫督漕运，有功。洪武二十年封舳舻侯，禄二千石，予世券。坐玉党死。
　　曹兴，一名兴才，未详何许人。从平武昌，授指挥佥事。取平江，进指挥使。克苏九畴炭山寨。进都督佥事，兼太原卫指挥。进山西行省参政，领卫事，为晋王相。洪武十一年，从沐英讨洮州羌，降朵甘酋，擒三副使等。师还，封怀远侯，世袭指挥使。理军务山西，从北征有功。后数年，坐玉党死。
　　同时以党连坐者，都督则有黄辂、汤泉、马俊、王诚、聂纬、王铭、许亮、谢熊、汪信、萧用、杨春、张政、祝哲、陶文、茆鼎凡十余人，多玉部下偏裨。于是勇力武健之士芟夷略尽，罕有存者。
　　谢成，濠人。从克滁、和。渡江，定集庆，授总管。克宁国、婺州，进管军千户。战鄱阳，平武昌，下苏、湖，进指挥佥事。从大军征中原，克元都，攻庆阳，捣定西。为都督佥事、晋王府相。从沐英征朵甘，降乞失迦，平洮州十八族。洪武十二年封永平侯，禄二千石，世指挥使。二十年同张温追讨纳哈出余众，召还。二十七年坐事死，没其田宅。
　　李新，濠州人。从渡江，数立功。战龙湾，授管军副千户。取江陵，进龙骧卫正千户。克平江，迁神武卫指挥佥事，调守茶陵卫，屡迁至中军都督府佥事。十五年，以营孝陵，封崇山侯，岁禄千五百石。二十二年命改建帝王庙于鸡鸣山。新有心计，将作官吏视成画而已。明年遣还乡，颁赐金帛田宅。时诸勋贵稍僭肆，帝颇嫉之，以党事缘坐者众。新首建言：公、侯家人及仪从户各有常数，余者宜归有司。帝是之，悉发凤阳隶籍为民，命礼部纂《稽制录》，严公侯奢侈逾越之禁。于是武定侯英还佃户输税，信国公和还仪从户，曹国公景隆还庄田，皆自新发之。二十六年，督有司开胭脂河于溧水，西达大江，东通两浙，以济漕运。河成，民甚便之。二十八年以事诛。
　　赞曰：治天下不可以无法，而草昧之时法尚疏，承平之日法渐密，固事势使然。论者每致慨于鸟尽弓藏，谓出于英主之猜谋，殊非通达治体之言也。夫当天下大定，势如磐石之安，指麾万里，奔走恐后，复何所疑忌而芟薙之不遗余力哉？亦以介胄之士桀骜难驯，乘其锋锐，皆能竖尺寸于疆场。迨身处富贵，志满气溢，近之则以骄恣启危机，远之则以怨望扞文网。人主不能废法而曲全之，亦出于不得已，而非以剪除为私计也。亮祖以下诸人，既昧明哲保身之几，又违制节谨度之道，骈首就僇，亦其自取焉尔。
 
列传第二十一
　　廖永安俞通海（弟通源渊胡大海（养子德济）栾凤耿再成张德胜（汪兴祖赵德胜南昌康郎山两庙忠臣附桑世杰（刘成）茅成（杨国兴）胡深孙兴祖曹良臣周显常荣张耀濮英于光等
　　廖永安，字彦敬。德庆侯永忠兄也。太祖初起，永安兄弟偕俞通海等以舟师自巢湖来归。太祖亲往收其军，遂以舟师攻元中丞蛮子海牙于马场河。元人驾楼船，不利进退，而永安辈操舟若飞，再战，再破元兵，始定渡江策。顷之，发江口。永安举帆，请所向，命直指牛渚。西北风方骤，顷刻达岸。太祖急挥甲士鼓勇以登，采石镇兵皆溃，遂乘胜取太平。授管军总管。以舟师破海牙水栅，擒陈兆先，入集庆。擢建康翼统军元帅。以舟师从取镇江，克常州，擢同佥江南行枢密院事。又以舟师同常遇春自铜陵趋池州。合攻，破其北门，执徐寿辉守将，遂克池州。偕俞通海拔江阴之石牌戍，降张士诚守将栾瑞。擢同知枢密院事。又以舟师破士诚兵于常熟之福山港。再破之通州之狼山，获其战舰以归。遂从徐达复宜兴，乘胜深入太湖。遇吴将吕珍，与战。后军不继，舟胶浅，被执。
　　永安长水战，所至辄有功。士诚爱其才勇，欲降之，不可，为所囚。太祖壮永安不屈，遥授行省平章政事，封楚国公。永安被囚凡八年，竟死于吴。吴平，丧还，太祖迎祭于郊。
　　洪武六年，帝念天下大定，诸功臣如永安及俞通海、张德胜、耿再成、胡大海、赵德胜、桑世杰皆已前没，犹未有谥号，乃下礼部定议。议曰：“有元失驭，四海糜沸。英杰之士，或起义旅，或保一方，泯泯棼棼，莫知所属。真人奋兴，不期自至，龙行而云，虎啸而凤。若楚国公臣永安等，皆熊罴之士、膂力之才，非陷坚没阵，即罹变捐躯，义与忠俱，名耀天壤。陛下混一天下，追维旧劳，爵禄及子孙，烝尝著祀典。易名定谥，于礼为宜。臣谨按谥法：以赴敌逢难，谥臣永安武闵；杀身克戎，谥臣通海忠烈；奉上致果，谥臣张德胜忠毅；胜敌致强，谥臣大海武庄；辟土斥境，武而不遂，谥臣再成武壮；折冲御侮，壮而有力，谥臣赵德胜武桓。臣世杰，业封永义侯，与汉世祖封寇恂、景丹相类，当即以为谥。”诏曰：“可。”九年皆加赠开国辅运推诚宣力武臣、光禄大夫、柱国。已，又改封永安郧国公。无子，授其从子升为指挥佥事。
　　俞通海，字碧泉。其先濠人也，父廷玉徙巢。子三人，通海、通源、渊。元末，盗起汝、颍。廷玉父子与赵普胜、廖永安等结寨巢湖，有水军千艘。数为庐州左君弼所窘，遣通海间道归太祖。太祖方驻师和阳，谋渡江，无舟楫。通海至，大喜曰：“天赞我也！”亲往抚其军。而赵普胜叛去。元兵以楼船扼马场河等口。濒湖惟一港可通，亦久涸。会天大雨，水深丈余，乃引舟出江，至和阳。通海为人沉毅，治军严而有恩，士乐为用。巢湖诸将皆长于水战，而通海为最。从破海牙诸水寨，授万户。从渡江，克采石，取太平，徇下诸属县。海牙复以战舰截采石，而陈兆先合淮兵二十万屯方山，相犄角。通海与廖永安等击之，大败其众，海牙遁。进破兆先，取集庆路。从汤和拔镇江，迁秦淮翼元帅。偕诸将取丹阳、金坛、常州。迁行枢密院判官。从克宁国，下水阳，因以舟师略太湖，降张士诚守将于马迹山，舣舟胥口。吕珍兵暴至，诸将欲退。通海曰：“不可，彼众我寡，退则情见。不如击之。”乃身先疾斗，矢下如雨，中右目，不能战。命帐下士被己甲督战。敌以为通海也，不敢逼，徐解去。由是一目遂眇。已，偕永安等克石牌戍，夺马驮沙而还。
　　普胜既叛归友谅，陷池州，遣别将守，而自据枞阳水寨。太祖方征浙东，以枞阳为忧。通海往攻，大破之。普胜陆走，尽获其舟，遂复池州。迁佥枢密院事。陈友谅犯龙湾，偕诸将击走之，追焚其舟于慈湖，擒七帅，逐北至采石。功最，进枢密院同知。从攻友谅，下铜陵，克九江，掠蕲、黄。从徐达击叛将祝宗、康泰，复南昌。从援安丰，败士诚兵。还攻庐州。
　　友谅大举围南昌。从太祖击之。遇于康郎山，舟小不能仰攻，力战几不支。通海乘风纵火焚其舟二十余，敌少挫。太祖舟胶，友谅骁将张定边直前，犯太祖舟。常遇春射中定边，通海飞舸来援，舟骤进水涌，太祖舟得脱。而通海舟复为敌巨舰所压，兵皆以头抵舰，兜鍪尽裂，仅免。明日复战，偕廖永忠等以七舟置火药，焚敌舟数百。逾二日，复以六舟深入。敌连大舰力拒。太祖登舵楼望，久之无所见，意已没。有顷，六舟绕敌舰出，飘飖若游龙。军士欢噪，勇气百倍，战益力。友谅兵大败。师次左蠡，通海进曰：“湖有浅，舟难回旋。莫若入江，据敌上流。彼舟入，即成擒矣。”遂移师出湖，水陆结栅。友谅不敢出。居湖中一月，食尽，引兵突走，竟败死。是役也，通海功最多。师还，赐良田金帛。
　　明年从平武昌。拜中书省平章政事。总兵略刘家港，进逼通州，败士诚兵，擒其将硃琼、陈胜。进摄江淮行中书省事，镇庐州。从徐达平安丰。又从克湖州，略太仓。秋毫不犯，民大悦。围平江，战灭渡桥。捣桃花坞，中流矢，创甚，归金陵。太祖幸其第，问曰：“平章知予来问疾乎？”通海不能语。太祖挥涕而出。翼日卒，年三十八。太祖临哭甚哀，从官卫士皆感涕。追封豫国公，侑享太庙，肖像功臣庙。洪武三年，改封虢国公，谥忠烈。
　　通海父廷玉官佥枢密院事，先卒，追封河间郡公。通海无子，弟通源嗣其官。
　　通源，字百川。从大将军征中原，偕副将军冯胜等会兵太原，定河中。渡河，克鹿台，取凤翔、巩昌、泾州，守开城。会张良臣据庆阳再叛，大将军命诸将分兵蹙之。通源自临洮疾趋至泾，略其西，顾时略其北，傅友德略其东，陈德略其南。大将军逼城下，良臣援绝粮尽，败死。遂克庆阳。征定西，克兴元，皆先登。洪武三年封南安侯，岁禄千五百石，予世券。四年从廖永忠伐蜀，又从徐达出塞，抚甘肃，有功。徙江南豪民十四万田凤阳。又攻云南，征广南蛮，俘斩数万。二十二年诏还乡，赐钞五万，置第于巢。未行，卒。子祖，病不能嗣。逾年，追论胡党，以通源死，不问，爵除。
　　渊以父兄故，充参侍舍人。从征，积功授都督佥事。通源既坐党，太祖念廷玉、通海功，二十五年封渊越巂侯，岁禄二千五百石，予世券。帅师讨建昌叛贼，城越巂。明年坐累失侯，遣还里。建文元年召复爵。随大军征燕，战没于白沟河。次子靖嗣官。
　　胡大海，字通甫，虹人。长身、铁面，智力过人。太祖初起，大海走谒滁阳，命为前锋。从渡江，与诸将略地，以功授右翼统军元帅，宿卫帐下。从破宁国，副院判邓愈戍之。遂拔徽州，略定其境内。元将杨完者，以十万众来攻，大海战城下，大破走之。遂与邓愈、李文忠自昱岭关攻建德。败元师于淳安，遂克建德。再败杨完者，降溪洞兵三万人。进枢密院判官。克兰溪，从取婺州，迁佥枢密院事。下诸暨，守将宵遁。万户沈胜既降复叛，大海击败之，生擒四千余人。改诸暨为诸全州。移兵攻绍兴，再破张士诚兵。太祖以宁、越重地，召大海使守之。士诚将吕珍围诸全，大海救之。珍堰水灌城，大海夺堰，反灌珍营。珍势蹙，于马上折矢誓。请各解兵，许之。郎中王恺曰：“珍猾贼，不可信，不如因击之。”大海曰：“言出而背之，不信；既纵而击之，不武。”师还，人皆服其威信。寻攻处州，走元将石抹宜孙，遂定处州七邑。
　　陈友谅寇龙江，命分军捣信州，以牵制敌。大海用王恺言，亲引兵往，遂克信州，以为广信府。信方绝粮，或劝还师。大海曰：“此闽、楚襟喉地也，可弃之乎？”筑城浚隍以守之。先是，军粮少，所得郡县，将士皆征粮于民，名曰寨粮。民甚病之。大海以为言，始命罢去。进江南行省参知政事，镇金华。
　　初，严州既下，苗将蒋英、刘震、李福皆自桐庐来归。大海喜其骁勇，留置麾下。至是，三人者谋作乱，晨入分省署，请大海观弩于八咏楼。大海出，英遣其党跪马前，诈诉英过。大海未及答，反顾英。英出袖中槌击大海，中脑仆地。并其子关住、郎中王恺皆遇害。英等大掠城中，奔于吴。其后，李文忠攻杭州，杭人执英以降。太祖命诛英，刺其血以祭大海。
　　大海善用兵，每自诵曰：“吾武人，不知书，惟知三事而已：不杀人，不掠妇女，不焚毁庐舍。”以是军行远近争附。及死，闻者无不流涕。又好士，所至辄访求豪隽。刘基、宋濂、叶琛、章溢之见聘也，大海实荐之。追封越国公，谥武庄，肖像功臣庙，配享太庙。
　　初，太祖克婺州，禁酿酒。大海子首犯之。太祖怒，欲行法。时大海方征越，都事王恺请勿诛，以安大海心。太祖曰：“宁可使大海叛我，不可使我法不行。”竟手刃之。及关住复被杀，大海遂无后。
　　养子德济，字世美，不知何许人。大海帅以归太祖。从攻婺州，为诱兵，大破元兵于梅花门外，擒其将季弥章，由是知名。既下信州，太祖以德济为行枢密院同佥，使守之。陈友谅将李明道来寇，德济与力战。大海来援，夹击之，擒明道及其宣慰王汉二。及大海为蒋英所害，处州降将李祐之亦杀院判耿再成以叛。张士诚闻浙东乱，遣其弟士信寇诸全。德济自信州往救，乘懈得入城，与知州栾凤、院判谢再兴分门守。夜半，出敌不意，砍士信营，破走之。擢浙江行省参知政事，移守新城。士诚将李伯升帅步骑大入寇。德济固守，乞师于李文忠。文忠驰救，德济出兵夹击，大破之，详文忠传。
　　时德济所部有潜移家入新城者，文忠疑德济使然。诛其都事罗彦敬，欲微戒德济。将士皆怒，走告德济。德济怡然曰：“右丞杀彦敬，自为广信作战衣有弊耳，再言者斩！”于是太祖召德济褒谕之，而责文忠失将士心。且曰：“胡德济之量，汝不及也。”擢浙江行省右丞，赐骏马。未几，改左丞，移镇杭州。从大将军徐达出定西。德济军失利，达斩其部将数人，械至京师。帝念旧功，释之。复以为都指挥使，镇陕西，卒。
　　栾凤，高邮人。知诸全，有能声。方士信来攻，与谢再兴力守，数出奇兵挫敌。再兴使部校鬻货于杭，太祖虑其输我军虚实，召再兴还，而以参军李梦庚总制诸全军马。既而念再兴功，为兄子文正娶其长女，命徐达娶其幼女。复遣守诸全。再兴忿梦庚出己上，凤复以细故绳之，遂叛，杀凤。凤妻王氏以身蔽凤，并杀之。执梦庚，降于士诚，梦庚亦死之。太祖以再兴数有功，叛非其志，故凤与梦庚皆不得恤云。
　　耿再成，字德甫，五河人。从太祖于濠，克泗、滁州。元兵围六合，太祖救之，与再成军瓦梁垒。力战，度不敌，引还。元兵尾至，太祖设伏涧侧，令再成诱敌，大败之。以镇抚从渡江，下集庆。以元帅守镇江，以行枢密院判官守长兴，再守扬州。从取金华，为前锋，屯缙云之黄龙山以遏敌冲。与胡大海破石抹宜孙于处州，克其城，守之。宜孙来攻，又败之庆元。
　　再成持军严，士卒出入民间，蔬果无所捐。金华苗帅蒋英等叛，杀胡大海。处州苗帅李祐之等闻之，亦作乱。再成方对客饭，闻变，上马，收战卒不满二十人，迎贼骂曰：“贼奴！国家何负汝，乃反。”贼攒槊刺再成。再成挥剑连断数槊，中伤坠马，大骂不绝口死。胡深等收其尸，藁葬之。后改葬金陵聚宝山。追封高阳郡公，侑享太庙，肖像功臣庙。洪武十年加赠泗国公，谥武壮。
　　子天璧，闻父难，纠部曲杀贼。比至，李文忠已破贼斩之。遂以天璧守处州。拒方国珍、张士诚皆有功，擢指挥副使。克浦城，捣建宁，走陈友定。征襄阳，进至西安。招谕河州、临洮，皆下。改杭州指挥同知。七年出海捕倭，深入外洋，溺死。
　　张德胜，字仁辅，合肥人。才略雄迈。与俞通海等以舟师自巢来归。从渡江，克采石、太平。陈埜先来攻，与汤和等破擒之。授太平兴国翼总管。破蛮子海牙水寨，擒陈兆先。下集庆，克镇江，授秦淮翼元帅。取常州，擢枢密院判。克宁国，收长枪兵。下太湖，略马迹山。攻宜兴，取马驮沙及石牌寨。进佥枢密院事。赵普胜陷池州，德胜往援，弗及，还，从徐达拔宜兴。普胜复掠青阳、石埭。德胜与战栅江口，破走之。已，复同通海击败其众，遂复池州。引兵自无为趋浮山，走普胜将胡总管，追，败之青山，逐北至潜山。陈友谅将郭泰逆战沙河，破斩之，遂克潜山。友谅犯龙江，德胜总舟师迎战，杀伤相当。德胜大呼，麾诸将奋击。友谅军披靡，遂大败。与诸将追及之慈湖，纵火焚其舟。至采石，大战，没于阵。追封蔡国公，谥忠毅，肖像功臣庙，侑享太庙。子宣幼。养子兴祖嗣职。
　　兴祖，巢人。本汪姓。既嗣职，从破安庆，克江州，拔蕲、黄，取南昌。从援安丰，大败张士诚兵。鄱阳之战，与廖永忠等以六舟深入。又邀击友谅于泾江口。功最，擢湖广行省参政。从平武昌，遂克庐州，略地至通州而还。进大都督府佥事。从徐达取淮东，下浙西。进同知大都督府事。大军北征，别将卫军由徐州克沂、青、东平，乘胜至东阿，降元参政陈璧及所部五万余人。孔子五十六世孙衍圣公希学帅曲阜知县希举、邹县主簿孟思谅等迎谒于军门，兴祖礼之。兗东州县闻风皆下，遂取济宁、济南。
　　洪武元年，以都督兼右率府使，从攻乐安，克汴梁、河、洛，还守济宁。与大将军会师德州，帅舟师并河进，遂克元都。徇下永平，西取大同，将三卫卒守之。再败元兵，斩获无算。时德胜子宣已长，命为宣武卫指挥同知。而兴祖复姓为汪。三年进克武、朔二州，获元知院马广等。帅兵至大同北口，大败元兵，获扩廓弟金刚奴等四百余人。未几，命为晋王武傅，兼山西行都督府佥事。四年从前将军傅友德合兵伐蜀，克阶、文，乘胜至五里关，中飞石死。蜀平，诏都督兴祖殁于王事，优赏其子，追封东胜侯，予世券。
　　兴祖子幼，命与宣同居。以疾卒，爵除。
　　赵德胜，濠人。为元义兵长，善马槊，每战先登。隶王忙哥麾下，察其必败。太祖取滁阳，德胜母在军中，乃弃其妻来从。太祖喜，赐之名，为帐前先锋。从取铁佛冈，攻三汊河，破张家寨，克全椒、后河诸寨。援六合，中流矢，几殆。击鸡笼山，捣乌江，下和州、含山。夜袭陈埜先营，拔板门、铁长官二寨，遂取仪真。授总管府先锋。从渡江，下太平，克芜湖、句容、溧水、溧阳，皆有功。从常遇春败蛮子海牙于采石，破陈兆先营于方山，下集庆，功最。从徐达取镇江，破苗军水寨。下丹阳、金坛，平宁国。转领军先锋。取广德，破张士诚水寨。复从遇春攻常州，解牛塘围，复广德、宁国。取江阴，攻常熟，擒张士德。从攻湖州。宜兴叛，还兵定之。擢中翼左副元帅。陈友谅犯龙江。龙江第一关曰虎口城，太祖以属德胜。友谅至，力战。伏兵起，友谅大败。遂复太平。下铜陵临山寨，略黄山桥及马驮沙，征高邮。有功，进后翼统军元帅。
　　从太祖西征，破安庆水寨，乘风溯小孤山。距九江五里，友谅始知，仓皇遁去。遂克九江，徇黄梅、广济，克瑞昌、临江、吉安，还下安庆。进克抚州，取新淦。讨南昌叛将，复其城，砲伤肩。授佥江南行枢密院事。与硃文正、邓愈共守南昌。平罗友贤于池州，破友谅将于西山。复临江、吉安、抚州。未几，友谅大举兵围南昌。德胜帅所部数千，背城逆战，射杀其将，敌大沮。明日复合，环城数匝。友谅亲督战，昼夜攻，城且坏。德胜帅诸将死战，且战且筑，城坏复完。暮坐城门楼，指挥士卒。弩中腰膂，镞入六寸，拔出之，叹曰：“吾自壮岁从军，伤矢石屡矣，无重此者。丈夫死不恨，恨不能扫清中原耳。”言毕而绝，年三十九。追封梁国公，谥武桓，列祀功臣庙，配享太庙。
　　德胜刚直沉鸷，驭下严肃。未尝读书，临机应变，动合古法。平居笃孝友如修士。
　　友谅围南昌八十五日，先后战死者凡十四人。
　　张子明者，领兵千户也。洪都围久，内外隔绝，硃文正遣子明告急于应天。以东湖小渔舟从水关潜出，夜行昼止，半月始得达。太祖问友谅兵势。对曰：“兵虽盛，战斗死者不少。今江水日涸，贼巨舰将不利。援至可破也。”太祖谓子明：“归语而帅：坚守一月，吾自取之。”还至湖口，为友谅所获。令诱城中降，子明佯诺。至城下，大呼：“我张大舍。已见主上，令诸公坚守，救且至！”贼怒，攒槊杀之。追封忠节侯。
　　友谅攻抚州，枢密院判李继先乘城战死；左翼元帅牛海龙突围死；左副元帅赵国旺引兵烧战舰，敌追至，投桥下死；百户徐明跃马出射贼，贼知明名，并力攻，被执死；军士张德山夜半潜出城，焚贼舟，贼觉，死；夏茂成守城楼，中飞砲死；右翼元帅同知硃潜、统军元帅许珪俱战死。蒋必胜陷吉安，参政刘齐、知府硃文华被执，不屈死。赵天麟守临江，友谅攻之，城陷，不屈死。祝宗、康泰叛，陷洪都，知府叶琛与行省都事万思诚迎战，皆死。事平，皆赠爵侯伯以下有差，立忠臣庙于豫章，并祠十四人，以德胜为首。而康郎山战死者三十五人，首丁普郎。
　　普郎初为陈友谅将，守小孤山。偕傅友德来降，授行枢密院同知，数有功。及援南昌，大战鄱阳湖。自辰至午，普郎身被十余创，首脱犹直立，执兵作斗状，敌惊为神。时七月己丑也。追赠济阳郡公。
　　张志雄亦友谅将，素骁勇，号长张。从赵普胜守安庆。友谅杀普胜，志雄怨，来降，为枢密院判。至是舟樯折，敌攒刺之，知不能脱，遂自刎。
　　元帅余昶、右元帅陈弼、徐公辅皆以其日战没。
　　先一日，左副指挥韩成，元帅宋贵、陈兆先战没。兆先者，埜先从子，既被擒，太祖以其兵备宿卫。感帝大度，效死力，至是战死。韩成子观至都督，别有传。
　　越四日，辛卯，复大战，副元帅昌文贵、左元帅李信、王胜、刘义死。
　　八月壬戌，扼敌泾江口，同知元帅李志高、副使王咬住亦战死。
　　其他偏裨死事者，千户姜润、王凤显、石明、王德、硃鼎、王清、常德胜、袁华、陈冲、王喜仙、汪泽、丁宇、史德胜、裴轸、王理、王仁，镇抚常惟德、郑兴、逯德山、罗世荣、曹信。凡赠公一人、侯十二人、伯二人、子十五人、男六人，肖像康郎山忠臣庙，有司岁致祭。
　　又程国胜者，徽人。以义兵元帅来归，败杨完者。累功至万户。守南昌。与牛海龙夜劫友谅营。海龙中流矢死，国胜泅水得脱，抵金陵。从太祖战鄱阳。张定边直前犯太祖舟，国胜与韩成、陈兆先驾舸左右奋击，太祖舟脱。国胜等绕出敌舰后，援绝，力战死。而南昌城中谓国胜已前死，故豫章、康山两庙俱得预祀云。
　　桑世杰，无为人。亦自巢湖来归。赵普胜有异志，世杰发其谋，普胜逸去。从渡江，以舟师破元水军。授秦淮翼元帅。下镇江，徇金坛、丹阳，攻宁国长枪诸军，克水阳，平常州。判行枢密院事。略地江阴、宜兴。
　　初，石牌民硃定，贩盐无赖，与富民赵氏有隙，遂告变，灭赵氏，授江阴判官。寻复为盗，元遣兵捕之。定闻张士诚据高邮，乃导士诚由通州渡江，遂陷平江。以定为参政，而遣元帅栾瑞戍石牌。及大兵既取江阴，瑞尚据石牌，导舟师往来。太祖命永安及世杰击之，世杰力战死，瑞亦降。张氏窥江路绝。太祖念其功，赠安远大将军、轻车都尉、永义侯，侑享太庙。
　　子敬以父死事，累官都督府佥事。洪武二十三年，封徽先伯，岁禄千七百石，予世券。明年同徐辉祖等防边，寻令屯军平阳，坐蓝玉党死。
　　又刘成者，灵璧人。以统兵总管从耿炳文定长兴，为永兴翼左副元帅，数佐炳文败士诚兵。李伯升以十万众来攻，城中兵仅七千。太祖遣兵援之，未至，炳文婴城守。成引数士骑出西门，击败伯升兵，擒其将宋元帅。转至东门，敌悉兵围之，遂战死。赠怀远将军，立庙长兴。
　　茅成，定远人。自和州从军，隶常遇春麾下。克太平，始授万户。从定常州、宁国，进总管。克衢州，授副元帅。守金华，改太平兴国翼元帅。从克安庆，援安丰，战鄱阳，克武昌，授武德卫千户。寻进指挥副使。取赣州、安陆、襄阳、泰州，皆有功。从徐达攻平江，焚张士诚战船，筑长围困之。达攻娄门，士诚出兵战，成击败之。突至外郛，中叉死。赠东海郡公，祀功臣庙。
　　同时死者，有杨国兴，亦定远人。以右翼元帅守宜兴。初，常州人陈保二聚众，号“黄包军”。即降复叛，诱执詹、李二将。国兴执斩之。授神武卫指挥使。至是攻阊门战死，以其子益袭指挥使。
　　胡深，字仲渊，处州龙泉人。颖异有智略，通经史百家之学。元末兵乱，叹曰：“浙东地气尽白，祸将及矣。”乃集里中子弟自保。石抹宜孙以万户镇处州，辟参军事，募兵数千，收捕诸山寇。温州韩虎等杀主将叛。深往谕之，军民感泣，杀虎以城降。已，偕章溢讨龙泉之乱，搜旁县盗，以次平之。宜孙时已进行省参政，承制命深为元帅。戊戌十二月，太祖亲征婺州。深帅兵车数百辆往援，至松溪不能救，败去，婺遂下。明年，耿再成侵处州，宜孙分遣元帅叶琛、参谋林彬祖、镇抚陈中真及深帅兵拒战。会胡大海兵至，与再成合，大破之，进抵城下。宜孙战败，与叶琛、章溢走建宁，处州遂下。深以龙泉、庆元、松阳、遂昌四县降。
　　太祖素知深名，召见，授左司员外郎，遣还处州。招集部曲，从征江西。既定，命以亲军指挥守吉安。处州苗军叛，杀守将耿再成，深从平章邵荣讨诛之。会改中书分省为浙东行中书省，遂以深为行省左右司郎中，总制处州军民事。时山寇窃发，人情未固，深募兵万余人，捕诛渠帅。沿海军素骁，诛其尤横者数人，患遂息。癸卯九月，诸全叛将谢再兴以张士诚兵犯东阳。左丞李文忠令深引兵为前锋，再兴败走。深建议以诸全为浙东籓屏，乃度地去诸全五十里并五指山筑新城，分兵戍守。太祖初闻再兴叛，急驰使诣文忠，别为城守计。至则工已竣。后士诚将李伯升大举来侵，顿新城下，不能拔，败去。太祖嘉深功，赐以名马。
　　太祖称吴王，以深为王府参军，仍守处州。温州豪周宗道聚众据平阳。数为方国珍从子明善所逼，以城来归。明善怒，攻之。深遣兵击走明善，遂下瑞安，进兵温州。方氏惧，请岁输银三万充军实。乃命深班师，复还镇。陈友定兵至，破之，追至浦城，又败其守兵，城遂下。进拔松溪，获其守将张子玉。因请发广信、抚州、建昌三路兵，规取八闽。太祖喜曰：“子玉骁将，擒之则友定破胆。乘势攻之，理无不克。”因命广信指挥硃亮祖由铅山、建昌，左丞王溥由杉关，会深齐进。已，亮祖等克崇安，进攻建宁。友定将阮德柔固守。深视氛祲不利，欲缓之。亮祖曰：“师已至此，庸可缓乎？且天道幽远，山泽之气变态无常，何足征也。”时德柔兵屯锦江，逼深阵后。亮祖督战益急。深引兵还击，破其二栅。德柔军力战，友定自以锐师夹击。日已暮，深突围走，马蹶被执，遂遇害，年五十二。追封缙云郡伯。
　　太祖尝问宋濂曰：“胡深何如人？”对曰：“文武才也。”太祖曰：“诚然。浙东一障，吾方赖之。”而深以久任乡郡，志图平闽以报效，竟以死徇。深驭众宽厚，用兵十余年，未尝妄戮一人。守处州，兴学造士。缙云田税重，以新没入田租偿其数。盐税什一，请半取之，以通商贾。军民皆怀其惠云。
　　孙兴祖，濠人。从太祖渡江，积功为都先锋。战龙江，迁统军元帅。破瑞昌八阵营，擢天策卫指挥使。兴祖沉毅有谋，大将军徐达雅重之。克泰州，以达请，命守海陵。海陵，士诚兵入淮要地也。兴祖整军令，练士伍，防御甚严。吴兵自海口来侵，击败之，擒彭元帅。平江既下，命兴祖取通州，士诚守将已诣徐达降。进大都督府副使，移镇彭城。达既定关陕，旋师北向，檄兴祖会东昌。从克元都。置燕山六卫，留兵三万人，命兴祖守之，领大都督分府事。大兵西征，扩廓由居庸窥北平。达谓诸将：“北平有孙都督，不足虑。”遂直捣太原。语详《达传》。洪武三年，帅六卫卒从达出塞，次三不剌川，遇敌，力战死，年三十五。太祖悼惜之，追封燕山侯，谥忠愍，配享通州常遇春祠。
　　未几，中书省以都督同知汪兴祖兼俸事入奏。帝闻奏兴祖名，叹息，命以月俸给故燕山侯兴祖家。以其长子恪袭武德卫指挥使。久之，历都督佥事。二十一年，以右参将从蓝玉北征，至捕鱼儿海。论功封全宁侯，岁禄二千石，予世券。恪谨敏，有儒将风。从征楚、蜀，还驻沔阳，简阅各卫所军士备边。二十五年，进兼太子太保。未几，籍兵山西，从宋国公胜练兵。旋召还，赐第中都。后坐蓝玉党死。
　　曹良臣，安丰人。颍寇起，聚乡里筑堡自固。归太祖于应天，为江淮行省参政。从取淮东，收浙西，进行省左丞。从大军取元都，略地至泽、潞。进山西行省平章，还守通州。时大兵出山西，通州守备单弱，所部不满千人。元丞相也速将万骑营白河。良臣曰：“吾兵少，不可与战。彼众虽多，亡国之余，败气不振，当以计走之。”乃密遣指挥仵勇等于濒河舟中多立赤帜，亘三十余里，钲鼓声相闻。也速大骇，遁去。良臣出精骑逐交百余里，元兵自是不敢窥北平。复从大将军达击扩廓帖木儿于定西，败之。洪武三年封宣宁侯，岁禄九百石，予世券。
　　明年从伐蜀，克归州山寨，取容美诸土司。会周德兴拔茅冈覃垕寨，自白盐山伐木开道，出纸坊溪以趋夔州，进克重庆。明年从副将军文忠北征，至胪朐河，收其部籓。文忠帅良臣持二十日粮，兼程进至土剌河。哈剌章渡河拒战，少却。追至阿鲁浑河，敌骑大集。将士皆殊死战，敌大败走，而良臣与指挥周显、常荣、张耀皆战死。事闻，赠良臣安国公，谥忠壮，列祀功臣庙。子泰袭侯，坐蓝玉党死，爵除。
　　显，合肥人。从渡江，累功至指挥同知。洪武三年，以收应昌红罗山寨，迁指挥使。荣，开平王遇春再从弟，历指挥佥事。遇春卒于军，荣护丧还。从硃亮祖平蜀，累官至振武卫指挥同知。耀，寿州人，初从陈埜先。建康下，始归附。累功为守御福建指挥使，守兴化。至是俱战没，帝厚恤诸臣家，命有司各表其墓。
　　濮英，庐州人。初以勇力为百夫长，积功至西安卫指挥。坐军政不修，召还诘责，遣叶升代之。升更言其贤，令还卫。洪武十九年，太祖命耿炳文选陕西都司卫所卒备边，惟英所练称劲旅，加都督佥事。明年命师所部随大将军冯胜北征。抵金山，降纳哈出，遂班师，而以英将奇兵三千人为殿。纳哈出余众窜匿者尚数十万，闻帅旋，设伏于途，谋俟大军过窜取之。未发。英后至，猝为所乘，冲突不能出，马踣，遂见执。敌既得英，思挟为质。英绝食不言，乘间引佩刀剖腹死。事闻，赠金山侯，谥忠襄。明年进赠乐浪公。封其子玙为西凉侯，禄二千五百石，予世券。二十三年，命练兵东昌，又令驻临清，训练士卒。二十五年，召还，同宋国公胜等简阅山西士马。玙能修父职，帝甚嘉之。复令籍山西民兵，所籍州县最多，事集而不扰。明年坐蓝玉党，戍五开死。
　　洪武中指挥使死事者，又有于光、严德、孙虎。
　　光，都昌人。初事徐寿辉，镇浮梁。陈友谅弑寿辉，光以浮梁来降，授枢密院判。积功为鹰扬卫指挥，镇巩昌。扩廓围兰州，光赴援至马兰滩，战败被执。以徇城下。光大呼曰：“公等但坚守，徐将军将大军旦夕至矣！”贼怒，批其颊，遂被杀，祀功臣庙。
　　严德，太平人。从起兵，积功为海宁卫指挥。从硃亮祖讨方国珍，战殁于台州。追封天水郡公。
　　孙虎，不知何许人。从援池州，下于潜、昌化，定建德、诸全，皆有功。授千户。克新城、桐、庐，进海宁卫指挥使。平嘉兴盗。从副将军李文忠北征，由东道入应昌，至落马河与元兵战死。追封康安郡伯。
　　又指挥佥事刘广，戍永平，御寇战死。凉州卫百户刘林戍凉州，也先帖木儿叛，战死。边人壮之，名其所居窦融台为刘林台。钱塘卫千户袁兴，全椒人。从征云南，自请为前锋，陷阵死。并褒赠有差。
　　赞曰：明祖之兴，自决策渡江，始力争于东南数千里之内，摧友谅，灭士诚，然后北定中原，南图闽、粤，则廖永安胡大海以下诸人，厥功岂细哉！计不旋踵，效命疆场，虽勋业未竟，然褒崇庙祀，竹帛烂然。以视功成命爵、终罹党籍者，其犹幸也夫。
 
列传第二十二
　　何文辉（徐司马叶旺（马云缪大亨（武德）蔡迁（陈文）王铭宁正（袁义）金兴旺（费子贤）花茂丁玉郭云（王溥）
　　何文辉，字德明，滁人。太祖下滁州，得文辉，年十四，抚为己子，赐姓硃氏。太祖初起，多蓄义子。及长，命偕诸将分守诸路。周舍守镇江，道舍守宁国，马儿守婺州，柴舍、真童守处州，金刚奴守衢州，皆义子也。金刚奴后无考。周舍即沐英，军中又呼沐舍。柴舍者，硃文刚，与耿再成死处州难。又有硃文逊，史不传其小字，亦以义子死太平。自沐英外，最著者唯道舍、马儿，马儿即徐司马，而道舍即文辉也。文辉以天宁翼元帅守宁国，进江西行省参政。数攻江西，未下州县。讨新淦邓仲廉，斩之。援安福，走饶鼎臣，平山尖寨。从徐达取淮东，复从下平江。赐文绮，进行省左丞，复其姓。
　　以征南副将军与平章胡美由江西取福建，度杉关，入光泽，徇邵武、建阳，直趋建宁。元同佥达里麻、参政陈子琦闭门拒守。文辉与美环攻之。逾十日，达里麻不能支，夜潜至文辉营，乞降。诘旦，总管翟也先不花亦以众降于文辉。美怒两人不诣己，欲屠其城。文辉驰告美曰：“与公同受命至此，为安百姓耳。今既降，奈何以私忿杀人。”美乃止。师入城，秋毫无所犯。汀、泉诸州县闻之，皆相次归附。会车驾幸汴梁，召文辉扈从，因命为河南卫指挥使，定汝州余寇。从大将军取陕西，留守潼关。洪武三年，授大都督府都督佥事，予世袭指挥使。复以参将从傅友德等平蜀，赐金币，留守成都。
　　文辉号令明肃，军民皆德之。帝尝称其谋略威望。迁大都督府同知。五年命帅山东兵从李文忠出应昌。明年移镇北平。文忠北征，文辉督兵巡居庸关，以疾召还。九年六月卒，年三十六。遣官营葬滁州东沙河上，恤赉甚厚。子环，成都护卫指挥使，征迤北阵殁。
　　徐司马，字从政，扬州人。元末兵乱年九岁，无所依。太祖得之，养为子，亦赐姓。即长，出入侍左右。及取婺州，除总制，命助元帅常遇春守婺。吴元年，授金华卫指挥同知。洪武元年从副将军李文忠北征，擒元宗王庆生。擢杭州卫指挥使，寻进都指挥使。诏复姓。
　　九年迁镇河南。时新建北京于汴梁，号重地。帝素贤司马，特委任之。宋国公冯胜方练兵河南。会有星变，占在大梁。帝使使密敕胜，且曰：“并以此语马儿知之。”既复敕二人曰：“天象屡见，大梁军民错处，尤宜慎防。今秦、晋二王还京，当严兵宿卫。王抵汴时，若宋国公出迓，则都指挥居守；都指挥出迓，则宋国公亦然。”敕书官而不名，倚重与宋公等。十九年入觐，遂擢中军都督府佥事。二十五年，以左副总兵从蓝玉征建昌，讨越巂。明年正月还至成都，卒。追坐蓝玉党，二子皆获罪。
　　司马好文学，性谦厚，所至抚循士卒，甚得众心。在河南久，尤有惠政。公暇退居，一室萧然如寒素。虽战功不及文辉，而雅量过之，并称贤将云。
　　叶旺，六安人。与合肥人马云同隶长枪军谢再兴，为千户。再兴叛，二人自拔归。数从征，积功并授指挥佥事。洪武四年，偕镇辽东。初，元主北走，其辽阳行省参政刘益屯盖州，与平章高家奴相为声援，保金、复等州。帝遣断事黄俦赍诏谕益。益籍所部兵马、钱粮、舆地之数来归。乃立辽阳指挥使司，以益为指挥同知。未几，元平章洪保保、马彦翚合谋杀益。右丞张良佐、左丞商暠擒彦翚杀之，保保挟俦走纳哈出营。良佐因权卫事，以状闻。且言：“辽东僻，处海隅，肘腋皆敌境。平章高家奴守辽阳山寨，知院哈剌章屯沈阳古城，开元则右丞也先不花，金山则太尉纳哈出。彼此相依，时谋入犯。今保保逃往，衅必起。乞留断事吴立镇抚军民，而以所擒平章八丹、知院僧孺等械送京师。”帝命立、良佐、暠俱为盖州卫指挥佥事。既念辽阳重地，复设都指挥使司统辖诸卫，以旺及云并为都指挥使往镇之。已，知俦被杀，纳哈出将内犯，敕旺等预为备。
</div>
    <div class="pagination">
<a href="明史_page120.html">上一页</a><span>...</span><a href="明史_page116.html">116</a><a href="明史_page117.html">117</a><a href="明史_page118.html">118</a><a href="明史_page119.html">119</a><a href="明史_page120.html">120</a><span class="current-page">121</span><a href="明史_page122.html">122</a><a href="明史_page123.html">123</a><a href="明史_page124.html">124</a><a href="明史_page125.html">125</a><a href="明史_page126.html">126</a><span>...</span><a href="明史_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
