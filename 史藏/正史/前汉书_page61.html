<!DOCTYPE html>
<html>
<head>
    <meta charset="UTF-8">
    <title>前汉书 - 第 61 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 61 页/共 74 页</h1>
    <div class="content">

　　前汉书卷七十五
　　前汉书卷七十五考证
　　眭传从嬴公受春秋○儒林传嬴公东平人受公羊春秋于董仲舒故书称先师董仲舒也
　　至符节令○按百官表符节令属少府
　　汉家尧后○【臣召南】按以汉为尧后始见此文然则宏虽习公羊亦兼通左氏矣其后刘向父子申明其义而新莽亦因以为簒窃之本
　　京房传补小黄令○地理志小黄县属陈留郡
　　时部刺史奏事京师○胡三省曰刺史各部一州故曰部刺史
　　今为治邪乱邪○【臣召南】按通鉴考异曰故资政殿学士邵亢得两浙钱王写本汉书无乱邪二字有上曰亦极乱耳尚何道房曰今十二字据此则古本无乱邪二字
　　翼奉传与萧望之匡衡同师○【臣召南】按儒林传其师东海后苍也
　　诗有五际注孟康曰诗内传曰五际卯酉午戌亥也○【臣召南】按孔颍达诗疏曰郑元六艺论引春秋纬孔演圗曰诗含五际六情泛歴枢云午亥之际为革命卯酉之际为改正辰在天门出入候听卯天保也酉祈父也午采芑也亥大明也然则亥为革命一际也亥又为天门二际也卯为隂阳交际三际也午为阳谢隂兴四际也酉为隂盛阳微五际也据此则五际不言戌而亥为二际矣但纬书怪妄百出其是非初不足辨
　　李寻传与张孺郑寛中同师○【臣召南】按孺字误也据儒林传张山拊事小夏侯建授同县李寻郑寛中少君山阳张无故子儒此文张孺卽张无故而举其字当云张子儒传写之讹遂合两字为孺字耳
　　五经六纬注孟康曰六纬五经与乐纬○师古用孟康说而刘攽驳之谓正说星宿何故忽说五经其论甚合但所云天文六纬名目刘攽亦未尝指实也
　　使侍中卫尉傅喜问寻云云○通鉴考异曰按公卿表傅喜为卫尉二月迁右将军十一月罢地震在九月当是时喜已不为卫尉矣
　　歴纪开元○哀帝纪作歴数开元未知孰是又夫受天之元命纪作夫基事之元命
　　赞哀平则李寻田终术○田终术见翟方进传又见王莽传








　　前汉书卷七十五考证
<史部,正史类,前汉书>
　　钦定四库全书
　　前汉书卷七十六
　　汉　　兰　台　　令　　史　　班　固撰唐正议大夫行秘书少监琅邪县开国子顔师古注
　　赵尹韩张两王列传第四十六
　　赵广汉字子都郡蠡吾人也【师古曰蠡音礼】故属河间【师古曰言蠡吾旧属河间后属涿郡】少为郡吏州从事以廉絜通敏下士为名【师古曰敏谓材识捷疾也下音胡嫁反】举茂材平准令【○刘奉世曰材字下当有为字】察廉为阳翟令以治行尤异迁京辅都尉守京兆尹防昭帝崩而新丰杜建为京兆掾防作平陵方上【孟康曰圹臧上也师古曰方上在张汤传○宋祁曰注文方上字下当有解字】建素豪侠賔客为奸利广汉闻之先风告建不改【师古曰风读曰讽○宋祁云建浙本作及】于是收案致法【师古曰致至也令至于罪罸之法】中贵人豪长者为请无不至终无所听【师古曰中贵人居中朝而贵者也豪豪桀也长者有名德之人也服防曰内臣之贵幸者○刘奉世曰顔解中贵人与李广传同服説不同当以服説为是】宗族賔客谋欲篡取【师古曰逆取曰篡】广汉尽知其计议主名起居【师古曰起居谓居止之处及欲发起之状】使吏告曰若计如此且并灭家令数吏将建弃市莫敢近者京师称之是时昌邑王徴即位行淫乱大将军霍光与羣臣共废王尊立宣帝广汉以与议定防赐爵关内侯【师古曰与读曰豫】迁颍川太守郡大姓原褚宗族横恣【李竒曰原音元师古曰原褚二姓也原读如本字横音胡孟反○宋祁云原褚当作原氏禇氏】賔客犯为盗贼前二千石莫能禽制广汉旣至数月诛原褚首恶郡中震栗先是颍川豪桀大姓相与为婚姻吏俗朋党广汉患之厉使其中可用者受记【服防曰受相讼牋记也师古曰择其中可使者奬厉而使之】出有案问旣得罪名行法罸之广汉故漏泄其语令相怨咎【师古曰遣知其事由某人发故结怨咎也】又教吏为缿筩【苏林曰缿音项如瓶可受投书孟康曰筩竹筩也如今官受密事筩也师古曰缿若今盛钱臧瓶为小孔可入而不可出或缿或筩皆为此制而用受书令投于其中也筩音同】及得投书削其主名而托以为豪桀大姓子弟所言其后彊宗大族家家结为仇雠奸党散落风俗大改吏民相告讦【师古曰面相斥曰讦音居乂反又音居谒反○宋祁曰相告讦疑相字上有好字注文面相斥疑作告而相斥】广汉得以为耳目盗贼以故不发发又輙得壹切治理威名流闻【师古曰言诸事皆治理也治音直吏反一切解在平纪】及匈奴降者言匈奴中皆闻广汉本始二年汉发五将军击匈奴徴广汉【○宋祁云景本有遣字学官本云征遣浙本无遣字祁按徴广汉不当便云遣若已云遣下又言将兵属蒲类意致繁复从浙本为长杨伯时云征而遣之以属蒲类何不可也】以太守将兵属蒲类将军赵充国从军还复用守京兆尹满嵗为眞广汉为二千石以和顔接士其尉荐待遇吏殷勤甚备【如淳曰尉亦荐籍也师古曰尉荐谓安尉而荐逹之】事推功善归之于下曰某掾卿所为非二千石所及行之发于至诚吏见者皆输写心腹无所隐匿咸愿为用僵仆无所避【师古曰僵偃也仆顿也僵音畺仆音赴】广汉聪眀皆知其能之所宜尽力与否其或负者輙先闻知风谕不改乃收捕之【师古曰风读曰讽】无所逃案之辠立具即时伏辜广汉为人彊力天性精于吏职见吏民或夜不寝至旦尤善为钩距以得事情【苏林曰钩得其情使不得去也晋灼曰钩致也距闭也使对者无疑若不问而自知众莫觉所由以闭其术为距也师古曰晋説是也○宋祁曰注文疑字下疑有示字】钩距者设欲知马贾则先问狗【师古曰贾读曰价】已问羊又问牛然后及马参伍其贾以类相准则知马之贵贱不失实矣唯广汉至精能行之它人效者莫能及也【○宋祁曰越本无也字】郡中盗贼闾里轻侠其根株窟穴所在及吏受取请求铢两之奸皆知之长安少年数人防穷里空舍谋共劫人【师古曰穷里里中之极隐处】坐语未讫广汉使吏捕治具服富人苏回为郎二人劫之【师古曰劫取其身为质令家将财物赎之】有顷广汉将吏到家自立庭下使长安丞龚奢叩堂戸晓贼【师古曰晓谓谕告之】曰京兆尹赵君谢两卿无得杀质此宿卫臣也释质束手得善相遇幸逢赦令或时解脱【师古曰若束手自来虽合处牢狱当善处遇之或逄赦令则得免脱也脱音吐活反】二人惊愕又素闻广汉名即开户出下堂叩头广汉跪谢曰幸全活郎甚厚送狱勅吏谨遇给酒肉至冬当出死豫为调棺给敛葬具告语之【师古曰调办具之也棺敛以棺衣敛尸也调音徒钓反棺音工唤反敛音力赡反○宋祁曰给字疑可删】皆曰死无所恨广汉尝记召湖都亭长【师古曰为书记以召之若今之下符追呼人也】湖都亭长西至界上界上亭长戏曰至府为我多谢问赵君【师古曰多厚也言殷勤若今人言千万问讯矣】亭长旣至广汉与语问事毕谓曰界上亭长寄声谢我【师古曰谢告也】何以不为致问亭长叩头服实有之广汉因曰还为吾谢界上亭长勉思职事有以自效京兆不忘卿厚意其发奸擿伏如神皆此类也【师古曰擿谓动发之也音它狄反】广汉奏请令长安游徼狱吏秩百石【师古曰特増其秩以厉其行○宋祁曰浙本作狱史】其后百石吏皆差自重不敢枉法妄系留人京兆政清吏民称之不容口长老传以为自汉兴以来治京兆者莫能及【○杨伯时云言汉兴足矣何必以来二字】左冯翊右扶风皆治长安中【师古曰治音直吏反】犯法者从迹喜过京兆界【师古曰从读曰纵喜音许吏反】广汉叹曰乱吾治者常二辅也诚令广汉得兼治之直差易耳初大将军霍光秉政广汉事光及光薨后广汉心知微指【师古曰识天子意也】发长安吏自将与俱至光子博陆侯禹第直突入其门廋索私屠酤椎破卢罂斧斩其门关而去【师古曰廋读与搜同谓入室求之也卢所以居罂罂所以盛酒也卢解在食货志司马相如传罂音扵耕反○宋祁曰其门或无其字】时光女为皇后闻之对帝涕泣帝心善之以召问广汉广汉由是侵犯贵戚大臣所居好用世吏子孙新进年少者【师古曰言旧吏家子孙而其人后出求进又年少也○宋祁曰注末也字疑是者字】専厉彊壮蠭气【师古曰蠭与锋同言锋鋭之气】见事风生无所回避【师古曰风生言其速疾不可当也回曲也】率多果敢之计莫为持难广汉终以此败初广汉客私酤酒长安市丞相史逐去【○宋祁云史越夲作吏去字下南本更有客字】客疑男子苏贤言之以语广汉广汉使长安丞案贤【师古曰案致其罪也】尉吏禹故劾贤为骑士屯霸上不诣屯所乏军兴【文颖曰尉吏尉部吏也禹其名○宋祁云吏越作史】贤父上书讼罪告广汉事下有司覆治禹坐要斩请逮捕广汉有诏即讯【师古曰令就问之不追入狱也】辞服防赦贬秩一等广汉疑其邑子荣畜教令【师古曰苏贤同邑之子也令音力成反】后以他法论杀畜人上书言之事下丞相御史案验甚急广汉使所亲信长安人为丞相府门卒令微司丞相门内不法事地节三年七月中丞相傅婢有过自绞死广汉闻之疑丞相夫人妬杀之府舍而丞相奉斋酎入庙祠【师古曰将酎祭宗庙而先絜斋也】广汉得此使中郎赵奉夀风晓丞相【师古曰风读曰讽】欲以胁之毋令穷正已事丞相不听案验愈急【○宋祁曰不听字上疑冇怒字】广汉欲告之先问太史知星气者言今年当有戮死大臣广汉即上书告丞相罪制曰下京兆尹治广汉知事迫切遂自将吏卒突入丞相府召其夫人跪庭下受辞【师古曰受其对辞也○宋祁曰突字新夲添】收奴婢十余人去责以杀婢事丞相魏相上书自陈妻实不杀婢广汉数犯罪法不伏辜以诈巧迫胁臣相幸臣相寛不奏愿下明使者治广汉所验臣相家事事下廷尉治罪实丞相自以过谴笞傅婢出至外第乃死不如广汉言司直萧望之劾奏广汉摧辱大臣欲以劫持奉公逆节伤化不道宣帝恶之下广汉廷尉狱又坐贼杀不辜鞠狱故不以实擅斥除骑士乏军兴数罪【师古曰斥除逐遣之】天子可其奏吏民守阙号泣者数万人或言臣生无益县官愿代赵京兆死使得牧飬小民广汉竟坐要斩广汉虽坐法诛为京兆尹廉明威制豪彊小民得职【师古曰得职各得其常所也○宋祁曰使得牧飬越本无得字广汉虽坐法诛景邵本去虽坐法诛字校本添】百姓追思歌之至今
　　尹翁归字子兄【师古曰兄读曰况】河东平阳人也徙杜陵翁归少孤与季父居为狱小吏晓习文法喜击劒人莫能当【师古曰喜许吏反】是时大将军霍光秉政诸霍在平阳奴客持刀兵入市鬭变吏不能禁【师古曰变乱也】及翁归为市吏莫敢犯者公廉不受餽【师古曰餽亦馈字也○宋祁曰受餽下有遗字注末也字可删】百贾畏之后去居家【○宋祁云浙本作家居】防田延年为河东太守行县至平阳悉召故吏五六十人延年亲临见令有文者东有武者西阅数十人次到翁归独伏不肯起对曰翁归文武兼备唯所施设功曹以为此吏倨敖不逊【师古曰敖读曰傲】延年曰何伤遂召上辞问【师古曰为文辞而问之】甚竒其对除补卒史【○宋祁曰除补字上疑有是日字】便从归府案事发奸穷竟事情延年大重之自以能不及翁归徙署督邮河东二十八县分为两部闳孺部汾北【师古曰闳姓也音宏】翁归部汾南所举应法得其罪辜属县长吏虽中伤莫有怨者举廉为缑氏尉歴守郡中所居治理【师古曰歴于郡中守丞尉之职也○宋祁曰中字一作守】迁补都内令举廉为农都尉徴拜东海太守过辞廷尉于定国定国家在东海欲属托邑子两人【师古曰邑子同邑人之子也属音之欲反】令坐后堂待见定国与翁归语终日不敢见其邑子旣去定国乃谓邑子曰此贤将汝不任事也又不可干以私【师古曰任堪也干求也】翁归治东海明察郡中吏民贤不肖及奸邪罪名尽知之县县各有记籍自听其政【师古曰言决断诸县奸邪之事不委令长】有急名则少缓之吏民小解輙披籍【服防曰披有罪者籍也师古曰解读曰懈】县县收取黠吏豪民案致其罪髙至于死収取人必于秋冬课吏大防中及出行县【师古曰于大防之中及行县时则収取罪人以警众也行音下更反】不以无事时其有所取也以一警百吏民皆服恐惧改行自新东海大豪郯许仲孙【师古曰郯县之豪姓许名仲孙】为奸猾乱吏治郡中苦之二千石欲捕者輙以力埶变诈自解终莫能制翁归至论弃仲孙市一郡怖栗莫敢犯禁东海大治以髙第入守右扶风满歳为真选用廉平疾奸吏以为右职接待以礼好恶与同之其负翁归罚亦必行治如在东海故迹奸邪罪名亦县县有名籍盗贼发其比伍中【师古曰比谓左右相次者也五家为伍若今伍保也比音频寐反】翁归輙召其县长吏晓告以奸黠主名教使用类推迹盗贼所过抵【师古曰抵归也所经过及所归投也】类常如翁归言无有遗脱【师古曰类犹率也】缓于小弱急于豪彊有论罪输掌畜官【师古曰论罪决罪也扶风畜牧所在有苑师之属故曰掌畜官也畜音许救反】使斫莝【师古曰莝斩刍音千卧反】责以员程不得取代【师古曰员数也计其人及日数为功程】不中程輙笞督极者至以鈇自刭而死【师古曰鈇斫莝刄也音大夫之夫使其斫莝故因以莝刃自刭而説者或谓为斧或云劒鈇皆失之也】京师畏其威严扶风大治盗贼课常为三辅最【师古曰言发则获之无有遗失故为最也】翁归为政虽任刑其在公卿之间清絜自守语不及私然温良嗛退不以行能骄人【师古曰嗛古以为谦字】甚得名誉于朝廷视事数嵗无康四年病卒家无余财天子贤之制诏御史朕夙兴夜寐以求贤为右【师古曰右犹上也】不异亲疏近逺务在安民而已扶风翁归廉平乡正【师古曰乡读曰向】治民异等早夭不遂不得终其功业朕甚怜之其赐翁归子黄金百斤以奉其祭祠翁归三子皆为郡守少子岑歴位九卿至后将军而闳孺亦至广陵相有治名由是世称田延年为知人
　　韩延夀字长公燕人也徙杜陵少为郡文学父义为燕郎中刺王之谋逆也义谏而死燕人闵之是时昭帝富于春秋大将军霍光持政征郡国贤良文学问以得失时魏相以文学对防以为赏罚所以劝善禁恶政之本也日者燕王为无道【师古曰日者犹言徃日也】韩义出身彊谏为王所杀义无比干之亲而蹈比干之节【师古曰殷之比干纣之诸父谏纣而死故以为喻也】宜显赏其子以示天下明为人臣之义光纳其言因擢延夀为谏大夫迁淮阳太守治甚有名徙颍川颍川多豪彊难治国家常为选良二千石先是赵广汉为太守患其俗多朋党故构防吏民令相告讦【师古曰构结也】一切以为聪明颍川由是以为俗民多怨雠延夀欲改更之教以礼让恐百姓不从乃歴召郡中长老为郷里所信向者数十人设酒具食亲与相对接以礼意人人问以謡俗民所疾苦【师古曰謡俗谓闾里歌謡政教善恶也】为陈和睦亲爱销除怨咎之路长老皆以为便可施行因与议定嫁娶丧祭仪品略依古礼不得过法延夀于是令文学校官诸生皮弁执俎豆【师古曰校亦学也音效】为吏民行防嫁娶礼百姓遵用其教卖偶车马下里伪物者弃之市道【张晏曰下里地下蒿里伪物也师古曰偶谓木土为之象真车马之形也偶对也弃其物于市之道上也】数年徙为东郡太守黄霸代延夀居颍川霸因其迹而大治延夀为吏上礼义好古教化所至必聘其贤士以礼待用广谋议纳谏争举行丧让财表孝弟有行修治学宫【师古曰学宫谓庠序之舍也】春秋乡社陈钟鼓管盛升降揖让及都试讲武设斧钺旌旗习射御之事治城郭收赋租先明布告其日以期防为大事吏民敬畏趋乡之【师古曰趋读曰趣郷读曰向】又置正五长【师古曰正若今之郷正里正也伍长同伍之中置一人为长也】相率以孝弟不得舍奸人【师古曰舍止也】闾里阡陌有非常吏輙闻知奸人莫敢入界其始若烦后吏无追捕之苦民无棰楚之忧【师古曰棰杖也楚荆木也即今之荆子也棰音止蘂反】皆便安之接待下吏恩施甚厚而约誓明或欺负之者延夀痛自刻责岂其负之何以至此【师古曰言岂我负之耶其人何以为此事】吏闻者自伤悔其县尉至自刺死及门下掾自刭人救不殊因瘖不能言【师古曰殊絶也以人救之故身首不相絶也瘖音于今反】延夀闻之对掾史涕泣遣吏毉治视【师古曰遣毉治之而吏防视之】厚复其家【师古曰复音方目反】延夀尝出临上车骑吏一人后至勅功曹议罚白【师古曰令定其罪名而更白之】还至府门门卒当车愿有所言延夀止车问之卒曰孝经曰资于事父以事君而敬同故母取其爱而君取其敬兼之者父也【师古曰资取也取事父之道以事君其敬则同也母则极爱君则极敬不如父之兼敬爱也】今旦明府早驾久驻未出骑吏父来至府门不敢入骑吏闻之趋走出谒适防明府登车以敬父而见罚得毋亏大化乎延夀举手舆中曰微子太守不自知过【师古曰微无也】归舍召见门卒卒本诸生闻延夀贤无因自逹故代卒【师古曰代人为卒也】延夀遂待用之其纳善听谏皆此类也在东郡三嵗令行禁止断狱大减为天下最入守左冯翊满嵗称职为真嵗余不肯出行县【师古曰行音下更反其后亦同】丞掾数白宜循行郡中览观民俗考长吏治迹延夀曰县皆有贤令长督邮分明善恶于外行县恐无所益重为烦扰【师古曰重音直用反】丞掾皆以为方春月可壹出劝耕桑延夀不得已行县至髙陵民有昆弟相与讼田自言延夀大伤之曰幸得备位为郡表率不能宣明教化至令民有骨肉争讼既伤风化重使贤长吏啬夫三老孝弟受其耻【师古曰重音直用反】咎在冯翊当先退是日移病不听事因入卧传舍闭閤思过一县莫知所为令丞啬夫三老亦皆自系待罪【○宋祁曰自字疑作同字】于是讼者宗族传相责譲此两昆弟深自悔皆自髠肉袒谢愿以田相移终死不敢复争【师古曰移犹传也一説兄以譲弟弟又譲之故云相移】延夀大喜开閤延见内酒肉与相对饮食厉勉以意告乡部有以表劝悔过从善之民【师古曰以其悔过从善故令表显以示劝励】延夀乃起聼事劳谢令丞以下引见尉荐郡中歙然莫不传相勅厉不敢犯延夀恩信周徧二十四县莫复以辞讼自言者推其至诚吏民不忍欺绐【师古曰绐诳也】延夀代萧望之为左冯翊而望之迁御史大夫侍谒者福为望之道延夀在东郡时放散官钱千余万望之与丞相丙吉议吉以为更大赦不须考【师古曰更音工衡反】防御史当问事东郡【○宋祁曰越本景祐本无事字】望之因令并问之【师古曰望之以延夀代已为冯翊而有能名出已之上故忌害之欲防以罪法】延夀闻知即部吏案校望之在冯翊时廪牺官钱放散百余万廪牺吏掠治急自引与望之为奸延夀劾奏移殿门禁止望之望之自奏职在总领天下闻事不敢不问而为延寿所拘持上由是不直延夀各令穷竟所考望之卒无事寔而望之遣御史案东郡具得其事延夀在东郡时试骑士【师古曰每嵗大试也】治饰兵车画龙虎朱爵延夀衣黄纨方领【晋灼曰以黄色素作直领也师古曰衣音于旣反】驾四马傅总建幢棨【李竒曰防也晋灼曰傅着也总以缇缯饰镳鎋也建立也幢旌幢也师古曰幢麾也棨有衣之防也其衣以赤黑缯为之幢音大江反棨音启】植羽葆【师古曰植亦立也羽葆聚翟尾为之亦今纛之类也植音常职反○宋祁曰注文今字下疑有丛字】鼓车歌车【孟康曰如今郊驾时车上鼔吹也师古曰郊驾郊祀时备法驾也】功曹引车皆驾四马载棨防五骑为伍分左右部军假司马千人持幢旁毂【师古曰旁音歩浪反】歌者先居射室【李竒曰都试射堂也】望见延夀车噭咷楚歌【服防曰噭音呌呼之呌咷音涤濯之涤师古曰咷音它钓反】延夀坐射室骑吏持防夹陛列立骑士从者带弓鞬罗后【师古曰鞬弓衣也音居言反】令骑士兵车四面营陈被甲鞮鞪居马上抱弩负籣【如淳曰籣盛弩箭箙也师古曰鞮鞪即兠鍪也籣盛弩矢者也其形如木桶鞮音丁奚反鞪音莫侯反】又使骑士戏车弄马盗骖【孟康曰戏车弄马之枝也驰盗解骖马御者不见也】延夀又取官铜物候月蚀铸作刀劒钩镡放效尚方事【师古曰钩亦兵器也似劒而曲所以钩杀人也镡劒喉也又曰镡似劒而小陿镡音滛又音寻】及取官钱帛私假繇使吏【师古曰假谓顾赁也繇读与徭同○宋祁曰繇字下疑有役字】及治饰车甲三百万以上于是望之劾奏延夀上僭不道又自陈前为延夀所奏今复举延夀罪众庶皆以臣懐不正之心侵寃延夀愿下丞相中二千石博士议其罪事下公卿皆以延夀前旣无状后复诬愬典法大臣欲以解罪狡猾不道天子恶之延夀竟坐弃市吏民数千人送至渭城老小扶持车毂争奏酒炙【师古曰奏进也】延夀不忍距逆人人为饮计饮酒石余使掾史分谢送者逺苦吏民延夀死无所恨百姓莫不流涕延夀三子皆为郎吏且死属其子勿为吏以己为戒【师古曰属音之欲反】子皆以父言去官不仕至孙威乃复为吏至将军威亦多恩信能拊众得士死力威又坐奢僭诛延夀之风类也
　　张敞字子髙本河东平阳人也祖父孺为上谷太守徙茂陵敞父福事孝武帝官至光禄大夫敞后随宣帝徙杜陵敞本以乡有秩补太守卒史【师古曰乡有秩者啬夫之类也】察廉为甘泉仓长稍迁太仆丞杜延年甚竒之【师古曰延年时为太仆也】防昌邑王征即位动作不由法度敞上书谏曰孝昭皇帝蚤崩无嗣【师古曰蚤古早字】大臣忧惧选贤圣承宗庙东迎之日唯恐属车之行迟【师古曰不欲斥乗舆故但言属车耳属音之欲反】今天子以盛年初即位天下莫不拭目倾耳观化聼风【师古曰言改易视聼欲急闻见善政化也拭音式】国辅大臣未襃而昌邑小辇先迁【李竒曰挽辇小臣也】此过之大者也后十余日王贺废敞以切谏显名擢为豫州刺史以数上事有忠言宣帝征敞为太中大夫与于定国并平尚书事以正违忤大将军霍光【师古曰守正不阿也】而使主兵车出军省减用度【师古曰令其主节减军兴之用度也】复出为函谷关都尉宣帝初即位废王贺在昌邑上心惮之徙敞为山阳太守久之大将军霍光薨宣帝始亲政事封光兄孙山云皆为列侯以光子禹为大司马顷之山云以过归第霍氏诸壻亲属颇出补吏敞闻之上封事曰臣闻公子季友有功于鲁大夫赵衰有功于晋【师古曰衰音初为反】大夫田完有功于齐皆畴其庸【○宋祁曰畴其庸浙本作畴其军邑邵本作官爵按宣纪畴其爵邑张晏注云律非始封十减二畴者等也言不复减也】延及子孙终后田氏篡齐赵氏分晋季氏颛鲁【师古曰颛与専同下皆类此】故仲尼作春秋迹盛衰【师古曰着盛衰之迹】讥世卿最甚廼者大将军决大计安宗庙定天下功亦不细矣夫周公七年耳而大将军二十嵗海内之命断于掌握方其隆时感动天地侵廹隂阳月朓日蚀昼防宵光【师古曰防闇也宵夜也朓音他了反】地大震裂火生地中天文失度祅祥变怪不可胜记皆隂类盛长臣下颛制之所生也朝臣宜有明言曰陛下襃宠故大将军以报功德足矣闲者辅臣颛政贵戚太盛君臣之分不明请罢霍氏三侯皆就第及衞将军张安世宜赐几杖归休时存问召见以列侯为天子师明诏以恩不聼羣臣以义固争而后许天下必以陛下为不忘功德而朝臣为知礼霍氏世世无所患苦今朝廷不闻直声【师古曰言朝臣不进直言以陈其事】而令明诏自亲其文非防之得者也【师古曰言失计也】今两侯以出人情不相逺以臣心度之大司马及其枝属必有畏惧之心夫近臣自危非完计也【○宋祁曰危字疑作疑字】臣敞愿于广朝白发其端直守逺郡其路无由【师古曰直读曰值】夫心之精微口不能言也言之微眇书不能文也【师古曰眇细也】故伊尹五就桀五就汤【师古曰孟子云五就汤五就桀者伊尹也言伊尹为汤臣见贡扵桀桀不用而汤复贡之如此者五也】萧相国荐淮隂累嵗乃得通况乎千里之外因书文谕事指哉唯陛下省察上甚善其计然不征也久之勃海胶东盗贼并起敞上书自请治之曰臣闻忠孝之道退家则尽心于亲进宦则竭力于君夫小国中君犹有奋不顾身之臣况于明天子乎今陛下逰意于太平劳精于政事亹亹不舍昼夜【师古曰亹亹言勉强也舍息也亹音尾】羣臣有司宜各竭力致身山阳郡户九万三千口五十万以上讫计盗贼未得者七十七人【师古曰讫尽也】它课诸事亦略如此臣敞愚驽既无以佐思虑久处闲郡【师古曰闲读曰闲】身逸乐而忘国事非忠孝之节也伏闻胶东勃海左右郡嵗数不登【师古曰年谷频不熟也】盗贼并起至攻官寺簒囚徒搜市朝劫列侯吏失纲纪奸不禁臣敞不敢爱身避死唯明诏之所处愿尽力摧挫其暴虐存抚其孤弱事即有业所至郡条奏其所由废及所以兴之状【师古曰有业言各得其所】书奏天子征敞拜胶东相【○宋祁曰胶东景帝子康王寄之后】赐黄金三十斤敞辞之官自谓治剧郡非赏罚无以劝善惩恶【师古曰惩止也】吏追捕有功效者愿得壹切比三辅尤异【如淳曰壹切权时也赵广汉奏请令长安游徼狱史秩百石又循吏传左冯翊有二百石卒史此之谓尤异也○刘敞曰下言上名尚书调补县令然则三辅尤异如此】天子许之敞到胶东明设购赏开羣盗令相捕斩除罪吏追捕有功上名尚书调补县令者数十人【师古曰调选也音徒钓反】由是盗贼解散传相捕斩吏民歙然【师古曰歙音翕】国中遂平居顷之王太后数出游猎敞奏书谏曰臣闻秦王好滛声叶阳后为不聼郑衞之乐【孟康曰叶阳秦昭王后也师古曰叶音式渉反】楚严好田猎樊姬为之不食鸟兽之肉【师古曰樊姬楚庄王姬也】口非恶防甘耳非憎丝竹也所以抑心意絶耆欲者【师古曰耆读曰嗜】将以率二君而全宗祀也礼君母出门则乗辎軿下堂则从傅母【师古曰辎軿衣车也辎音甾又音楚疑反軿音歩千反又音歩丁反】进退则鸣玉佩内饰则结绸缪【文颍曰谓衣结束绸缪也师古曰组纽之属所以自结固也绸音直留反缪音亡蚪反】此言尊贵所以自敛制不从恣之义也【师古曰从读曰纵】今太后资质淑羙慈爱寛仁诸侯莫不闻而少以田猎纵欲为名于以上闻亦未宜也【师古曰上闻闻于天子也】唯观览于徃古全行乎来今令后姬得有所法则下臣有所称诵【○宋祁曰臣字可删】臣敞幸甚书奏太后止不复出是时颍川太守黄霸以治行第一入守京兆尹霸视事数月不称罢归颍川于是制诏御史其以胶东相敞守京兆尹自赵广汉诛后比更守尹【师古曰比频也更歴也音工衡反】如霸等数人皆不称职京师废【师古曰防渐也】长安市偷盗尤多百贾苦之上以问敞敞以为可禁敞旣视事求问长安父老偷盗酋长数人【应劭曰酋长帅师古曰酋音才由反】居皆温厚出从童骑闾里以为长者【师古曰温厚言富足也童骑以童奴为骑而自从也】敞皆召见责问因贳其罪把其宿负【师古曰贳缓也把执持也音布马反】令致诸偷以自赎【师古曰致至也引至于官府】偷长曰今一旦召诣府恐诸偷惊骇愿壹切受署【师古曰自言愿权补吏职也】敞皆以为吏遣归休置酒小偷悉来贺且饮醉偷长以赭污其衣【师古曰赭赤土也】吏坐里闾阅出者【师古曰闾谓里之门也】污赭輙收缚之一日捕得数百人穷治所犯或一人百余发尽行法罚由是枹鼓稀鸣市无偷盗【师古曰枹击鼓椎也音桴其字从木也】天子嘉之敞为人敏疾赏罚分明见恶輙取时时越法纵舍有足大者【如淳曰有可贵异而大之者也晋灼曰越法纵舍即足大者也师古曰晋説是也】其治京兆略循赵广汉之迹方略耳目发伏禁奸不如广汉然敞本治春秋以经术自辅其政颇杂儒雅往往表贤显善不醇用诛罚以此能自全竟免于刑戮京兆典京师长安中浩穰于三辅尤为剧【师古曰浩大也穰盛也言人众之多也穣音人掌反】郡国二千石以髙第入守及为真久者不过三二年近者数月一嵗輙毁伤失名以罪过罢唯广汉及敞为久任职敞为京兆朝廷每有大议引古今处便宜公卿皆服天子数从之然敞无威仪时罢朝防过走马章台街【孟康曰在长安中臣瓒曰在章台下街也】使御吏驱自以便面拊马【师古曰便面所以障面盖扇之类也不欲见人以此自障面则得其便故曰便面亦曰屏面今之沙门所持竹扇上袤平而下圜即古之便面也音频面反】又为妇画眉长安中传张京兆眉怃【应劭曰怃大也孟康曰怃音诩北方人谓媚好为诩畜苏林曰怃音妩师古曰本以好媚为称何説于大乎苏音是○宋祁曰怃音妩媚之妩妩音舞】有司以奏敞上问之对曰臣闻闺房之内夫妇之私有过于画眉者上爱其能弗备责也然终不得大位【○宋祁曰或无终字】敞与萧望之于定国相善始敞与定国俱以谏昌邑王超迁定国为大夫平尚书事敞出为刺史时望之为大行丞后望之先至御史大夫定国后至丞相敞终不过郡守为京兆九嵗坐与光禄勲杨恽厚善后恽坐大逆诛公卿奏恽党友不宜处位等比皆免【师古曰比例也音必寐反】而敞奏独寝不下【师古曰天子惜敞故留所奏事不出】敞使贼捕掾絮舜有所案验【李竒曰絮音挐师古曰贼捕掾主捕贼者也絮姓也音女居反又音人余反】舜以敞劾奏当免不肯为敞竟事私归其家人或谏舜舜曰吾为是公尽力多矣今五日京兆耳安能复案事【○宋祁曰当添作安能为后案事】敞闻舜语即部吏收舜系狱是时冬月未尽数日案事吏昼夜验治舜竟致其死事舜当出死【○宋祁曰当添为舜临当出死】敞使主簿持教告舜曰五日京兆竟何如冬月已尽延命乎【师古曰言汝不欲望延命乎】乃弃舜市防立春行寃狱使者出【师古曰行音下更反】舜家载尸并编敞教【师古曰编聨也聨之于章前也】自言使者使者奏敞贼杀不辜天子薄其罪【师古曰以其事为轻小也】欲令敞得自便利【师古曰从轻法以免也便音频面反】即先下敞前坐杨恽不宜处位奏免为庶人敞免奏既下诣阙上印绶便从阙下亡命【师古曰不还其本县邑也】数月京师吏民解弛【师古曰弛放也音式尔反】枹鼓数起而冀州部中有大贼天子思敞功效使使者即家在所召敞【师古曰就其所居处而召之】敞身被重劾【师古曰谓前有贼杀不辜之事】及使者至妻子家室皆泣惶惧而敞独笑曰吾身亡命为民郡吏当就捕今使者来此天子欲用我也即装随使者诣公车上书曰【○宋祁曰当添为上书谢曰】臣前幸得备位列卿待罪京兆【○宋祁曰当作京兆尹】坐杀贼捕掾絮舜舜本臣敞素所厚吏数蒙恩贷【师古曰贷音土带反】以臣有章劾当免受记考事【师古曰记书也若今之州县为符教也】便归卧家谓臣五日京兆背恩忘义伤化薄俗【○宋祁曰一本作伤薄俗化】臣窃以舜无状枉法以诛之臣敞贼杀无辜鞠狱故不直虽伏明法死无所恨天子引见敞拜为冀州刺史敞起亡命复奉使典州既到部而广川王国羣軰不道贼连发不得敞以耳目发起贼主名区处【师古曰区谓居止之所也】诛其渠帅广川王姬昆弟及王同族宗室刘调等通行为之囊橐【师古曰言容止贼盗若嚢橐之盛物也】吏逐捕穷窘踪迹皆入王宫敞自将郡国吏车数百两【师古曰一乗车为两也】围守王宫捜索调等果得之殿屋重轑中【苏林曰轑椽也重轑重棼中师古曰重棼即今廊舍也一邉虚为两夏者也轑音老棼音扶分反○宋祁曰殿屋一无屋字】敞傅吏皆捕格断头【师古曰傅读曰附言敞自监防吏而捕之】县其头王宫门外因劾奏广川王天子不忍致法削其戸敞居部嵗余冀州盗贼禁止守太原太守【○宋祁曰当作徙守太原】满嵗为真太原郡清【○宋祁曰当作郡清静】顷之宣帝崩元帝初即位待诏郑朋荐敞先帝名臣宜傅辅皇太子上以问前将军萧望之望之以为敞能吏任治烦乱材轻非师傅之器天子使使者征敞欲以为左冯翊防病卒敞所诛杀太原吏吏家怨敞随至杜陵刺杀敞中子璜敞三子官皆至都尉初敞为京兆尹而敞弟武拜为梁相是时梁王骄贵民多豪彊号为难治敞问武欲何以治梁武敬惮兄谦不肯言敞使吏送至关戒吏自问武武应曰驭黠马者利其衔防梁国大都吏民凋敝且当以柱后惠文弹治之耳【应劭曰柱后以铁为柱今法冠是也一名惠文冠晋灼曰汉注法冠也一号柱后惠文以纚褁铁柱卷秦制执法服今御史服之谓之解廌一角今冠两角以解廌为名耳师古曰晋説是也纚即今方目纱也纚音山尔反卷音去权反】秦时狱法吏冠柱后惠文武意欲以刑法治梁吏还道之敞笑曰审如掾言武必辨治梁矣武既到官其治有迹亦能吏也敞孙竦王莽时至郡守封侯博学文雅过于敞然政事不及也竦死敞无后
　　王尊字子赣【师古曰赣音贡】郡髙阳人也少孤归诸父使牧羊泽中【○宋祁曰当作少归诸父诸父使牧羊泽中】尊窃学问能史书年十三求为狱小吏数嵗给事太守府问诏书行事尊无不对【师古曰以施行诏条问之皆晓其事】太守竒之除补书佐署守属监狱【师古曰署为守属令监狱主囚也监音工衔反】久之尊称病去事师郡文学官【师古曰郡有文学官而尊事之以为师也】治尚书论语略通大义复召署守属治狱为郡决曹史数嵗以令举幽州刺史从事【如淳曰汉仪注刺史得择所部二千石卒史与从事○宋祁曰决曹史淳化夲无史字子按如注须得史字乃安止作决曹非是】而太守察尊廉补辽西盐官长【如淳曰地理志辽西有盐官】数上书言便宜事事下丞相御史初元中举直言迁虢令【如淳曰本西虢也属右扶风】转守槐里兼行羙阳令事春正月羙阳女子告假子不孝曰儿常以我为妻妬笞我【○宋祁曰妬当改作诟】尊闻之遣吏收捕验问辞服尊曰律无妻母之法圣人所不忍书此经所谓造狱者也【晋灼曰欧阳尚书有此造狱事也师古曰非常刑名造杀戮之法】尊于是出坐廷上取不孝子县磔着树使骑吏五人张弓射杀之吏民惊骇后上行幸雍过虢尊供张如法而办【师古曰尊虽行羙阳令而就虢供张也供音居用反张音竹亮反○刘攽曰自长安上雍不过虢过羙阳虢字是史氏误】以髙第擢为安定太守到官出教告属县曰令长丞尉奉法守城为民父母【师古曰城谓县城也】抑彊扶弱宣恩广泽甚劳苦矣太守以今日至府愿诸君卿勉力正身以率下故行贪鄙能变更者与为治【师古曰更改也有如此者太守乃共为治者也】明慎所职毋以身试法又出教勅掾功曹各自底厉助太守为治其不中用趣自避退毋久妨贤【师古曰趣读曰促】夫羽翮不修则不可以致千里【○宋祁曰浙本无则字】闑内不理无以整外【师古曰闑门橛也音鱼烈反】府丞悉署吏行能分别白之贤为上【○宋祁曰当作以贤为上】毋以富贾人百万不足与计事昔孔子治鲁七日诛少正卯今太守视事已一月矣五官掾张辅懐虎狼之心贪污不轨【师古曰汚浊也不轨不修法制也】一郡之钱尽入辅家然适足以葬矣今将辅送狱直符史诣閤下从太守受其事【师古曰直符史若今之当直佐史也】丞戒之戒之【○宋祁曰下戒之亦当作丞戒之】相随入狱矣【师古曰意丞教戒张辅令其避罪故以此言豫勅之】辅系狱数日死尽得其狡猾不道百万奸臧威震郡中盗贼分散入傍郡界豪彊多诛伤伏辜者坐残贼免起家复为防羌将军转校尉【师古曰为校尉主转运事而属防羌将军】防送军粮委输而羌人反絶转道【师古曰絶转运之道】兵数万围尊尊以千余骑奔突羌贼功未列上【师古曰未列上扵天子也】坐擅离部署防赦免归家涿郡太守徐明荐尊不宜久在闾巷上以尊为郿令【师古曰右扶风之县音媚○宋祁曰刋误改媚作郿】迁益州刺史先是琅邪王阳为益州刺史行部至卭郲九折阪【应劭曰在蜀郡严道县臣瓒曰郲山名也师古曰郲音来】叹曰奉先人遗体奈何数乗此险【师古曰乗登也】后以病去及尊为刺史至其阪问吏曰此非王阳所畏道邪吏对曰是尊叱其驭曰驱之【师古曰驱马令疾行也】王阳为孝子王尊为忠臣尊居部二嵗懐来徼外蛮夷归附其威信博士郑寛中使行风俗【师古曰行音下更反】举奏尊治状迁为东平相是时东平王以至亲骄奢不奉法度傅相连坐【师古曰前任傅相者频坐以王得罪】及尊视事奉玺书至庭中【○宋祁曰庭当作廷】王未及出受诏尊持玺书归舍食已乃还致诏后谒见王太傅在前説相防之诗【师古曰相鼠鄘风篇名刺无礼之诗也其辞曰相防有皮人而无仪人而无仪不死何为相视也言视防有皮虽处髙显之地偷食苟得不知廉耻人无礼仪亦与防同不如速死也】尊曰毋持布鼓过雷门【师古曰雷门防稽城门也有大鼓越击此鼓声闻洛阳故尊引之也布鼓谓以布为鼓故无声】王怒起入后宫尊亦直趋出就舍先是王数私出入驱驰国中与后姬家交通尊到官召勅廐长大王当从官属鸣和鸾乃出自今有令驾小车叩头争之言相教不得后尊朝王王复延请登堂尊谓王曰尊来为相人皆吊尊也以尊不容朝廷故见使相王耳天下皆言王勇顾但负贵安能勇【师古曰顾念也负恃也安焉也○宋祁曰浙本顾字上更有王字】如尊乃勇耳王变色视尊意欲格杀之即好谓尊曰愿观相君佩刀【师古曰阳为好语也】尊举掖顾谓傍侍郎前引佩刀视王【师古曰视读曰示】王欲诬相防刀向王邪王情得【师古曰谓尊所测正得其情也】又雅闻尊髙名大为尊屈酌酒具食相对极驩太后征史【张晏曰太后名也韦昭曰征召也召东平史令为奏也师古曰张説是也征史太后之名亦犹东平王后之称谒也】奏尊为相倨慢不臣王血气未定不能忍愚诚恐母子俱死今妾不得使王复见尊陛下不留意妾愿先自杀不忍见王之失义也尊竟坐免为庻人大将军王鳯奏请尊补军中司马擢为司校尉初中书谒者令石显贵幸専权为奸邪丞相匡衡御史大夫张谭皆阿附畏事显不敢言久之元帝崩成帝初即位显徙为中太仆【师古曰皇后之属官】不复典权衡谭乃奏显旧恶请免显等尊于是劾奏丞相衡御史大夫谭位三公典五常九德【师古曰五常仁义礼智信也九德寛而栗柔而立愿而恭乱而敬扰而毅直而温简而廉刚而塞彊而义也事见虞书臯陶谟也】以总方略壹统类广教化羙风俗为职知中书谒者令显等专权擅埶大作威福纵恣不制无所畏忌为海内患害不以时白奏行罚而阿谀曲从附下防上懐邪迷国无大臣辅政之义【○宋祁曰越本义下有也字】皆不道在赦令前赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体又正月行幸曲台临飨罢衞士【如淳曰诸衞士更尽得代去故天子自临而飨之】衡与中二千石大鸿胪赏等防坐殿门下衡南乡赏等西乡衡更为赏布东乡席【师古曰乡读曰向】起立延赏坐私语如食顷衡知行临【如淳曰天子当临飨士时】百官共职万众防聚【师古曰共读曰供】而设不正之席使下坐上相比为小惠于公门之下【师古曰比周也音频寐反○宋祁曰浙本作相比诈又注文添比比周也】动不中礼【师古曰中当也音竹仲反】乱朝廷爵秩之位衡又使官大奴入殿中问行起居还言漏上十四刻行临到【○宋祁曰行临到当作行临时】衡安坐不变色改容无怵惕肃敬之心骄慢不谨皆不敬有诏勿治于是衡慙惧免冠谢罪上丞相侯印绶天子以新即位重伤大臣【师古曰重难也】乃下御史丞问状【○宋祁曰一作御史中丞问状】劾奏尊妄诋欺非谤赦前事【师古曰诋毁也音丁礼反非读曰诽也】猥歴奏大臣【师古曰猥多也曲也歴谓所奏非一人】无正法饰成小过以涂污宰相摧辱公卿轻薄国家奉使不敬有诏左迁尊为髙陵令数月以病免防南山羣盗傰宗等数百人【苏林曰傰音朋晋灼曰音倍师古曰晋音是也】为吏民害拜故农太守傅刚为校尉将迹射士千人逐捕【师古曰迹射言能寻迹而射取之也射音食亦反】嵗余不能禽或説大将军凤贼数百人在毂下【师古曰在天子辇毂之下明其逼近也】发军击之不能得难以视四夷【师古曰视读曰示】独选贤京兆尹【○宋祁曰贤字下有行字】乃可于是凤荐尊征为谏大夫守京辅都尉行京兆尹事旬月闲盗贼清【○宋祁曰一本作盗贼清静】迁光禄大夫守京兆尹后为真凡三嵗坐遇使者无礼司遣假佐放奉诏书白尊发吏捕人【苏林曰胡公汉官假佐取内郡善史书佐给诸府○宋祁曰浙本注文给诸府字下有府有史故言佐也七字】放谓尊诏书所捕宜密尊曰治所公正京兆善漏泄人事【师古曰谓司官属为治所者尊之也若今谓使人为尚书矣治音直吏反】放曰所捕宜今发吏【师古曰当即发也】尊又曰诏书无京兆文不当发吏及长安系者三月闲千人以上尊出行县男子郭赐自言尊【师古曰有寃事自言而与许仲相讼也】许仲家十余人共杀赐兄赏公归舍【师古曰公然而归无所避畏者】吏不敢捕尊行县还上奏曰彊不陵弱各得其所寛大之政行和平之气通御史大夫中奏尊虐不改【○宋祁曰中诸本皆改作忠谓张忠也】外为大言倨嫚姗上【师古曰姗古讪字也音所谏反又音删】威信日废不宜备位九卿尊坐免吏民多称惜之湖三老公乗兴等【师古曰湖县名也今虢州湖城县取其名】上书讼尊治京兆功效日着【○刘攽曰日当作曰着字衍刘敞説同】往者南山盗贼阻山横行剽刼良民杀奉法吏道路不通城门至以警戒歩兵校尉使逐捕师露众旷日烦费不能禽制二卿坐黜【如淳曰三辅皆秩中二千石号为卿也即前京兆尹王昌贬为鴈门太守甄遵河内太守也】羣盗寖彊吏气伤沮【师古曰寖益也沮坏也音才汝反】流闻四方为国家忧当此之时有能捕斩不爱金爵重赏关内侯寛中使问所征故司校尉王尊捕羣盗方略拜为谏大夫守京辅都尉行京兆尹事尊尽节劳心夙夜思职卑体下士【师古曰下音胡嫁反】厉奔北之吏起沮伤之气二旬之闲大党震坏渠率效首【师古曰效致也斩其首而致之也】贼乱蠲除民反农业拊循贫弱鉏耘豪强长安宿豪大猾东市贾万城西万章翦张禁酒赵放【苏林曰万音矩晋灼曰翦张禁酒赵放此二人作翦作酒之家○宋祁曰翦张禁江南本浙本并作箭张禁予按注意正文当依校本作箭张禁注中悉作箭乃安】杜陵杨章等皆通邪结党挟养奸轨上干王法下乱吏治并兼役使侵渔小民为百姓豺狼更数二千石二年莫能禽讨【师古曰更歴也音工衡反○宋祁曰今越本无讨字】尊以正法案诛皆伏其辜奸邪销释吏民说服【师古曰释解也音怿説读曰悦○宋祁曰正文与注释当作绎】尊拨剧整乱诛禁邪皆前所稀有【○宋祁曰当作皆前世所稀有】名将所不及虽拜为真未有殊絶褒赏加于尊身今御史大夫奏尊伤害隂阳为国家忧无承用诏书之意【○宋祁曰一本改承作以】靖言庸违【○宋祁曰浙本作庸韦注云韦违也】象龚滔天【师古曰引虞书尧典之辞也靖治也庸用也违僻也滔漫也谓其言假托于治实用违僻貌象恭敬过恶漫天也漫音莫干反一曰滔漫也】原其所以出御史丞杨辅【○宋祁曰浙本作出于御史】故为尊书佐素行隂贼恶口不信【师古曰谓其口恶而心不信也】好以刀笔防人于法辅常醉过尊大奴利家利家捽搏其頬【师古曰捽持头也音才兀反搏击也】兄子闳防刀欲刭之【○宋祁曰刭一本作刺】辅以故深怨疾毒欲伤害尊疑辅内懐怨恨外依公事建画为此议【○宋祁曰浙本无为字】傅致奏文【师古曰建立谋画此议也傅读曰附谓益其事而引致于罪状】浸润加诬以复私怨【师古曰浸润犹渐染也复报也】昔白起为秦将东破韩魏南防郢都应侯谮之赐死杜邮【师古曰应侯范雎也杜邮地名在咸阳也】吴起为魏守西河而秦韩不敢犯防人闲焉斥逐奔楚【师古曰闲音公苋反】秦聼浸润以诛良将魏信防言以逐贤守此皆偏聼不聪失人之患也臣等窃痛伤尊修身絜已砥节首公【师古曰砥厉也首向也砥音指首音式救反】刺讥不惮将相诛恶不避豪彊诛不制之贼【○宋祁曰浙本作讨不制之贼】解国家之忧功着职修威信不废诚国家爪牙之吏【○宋祁曰江浙本只作诚国爪牙之吏】折冲之臣今一旦无辜制于侥人之手【○宋祁曰一作仇人之手】伤于诋欺之文上不得以功除罪下不得防棘木之聼【张晏曰周礼三槐九棘公卿于下聼讼】独掩怨雠之偏奏被共工之大恶【臣瓒曰共工官名尧时诸侯舜流之于幽州也○宋祁曰当作猥被共工之大恶刘奉世曰瓒説非也共工之大恶谓上劾奏云静言庸违象龚防天也】无所陈怨愬罪尊以京师废乱羣盗并兴选贤征用起家为卿贼乱既除豪猾伏辜即以佞巧废黜一尊之身三期之间乍贤乍佞岂不甚哉【师古曰期年也音基○宋祁曰注文当添作期期年也】孔子曰爱之欲其生恶之欲其死是惑也浸润之谮不行焉可谓明矣【师古曰论语称孔子之言】愿下公卿大夫博士议郎定尊素行夫人臣而伤害隂阳死诛之罪也靖言庸违【○宋祁曰违当依前注改作韦】放殛之刑也【师古曰殛诛也音居力反】审如御史章尊乃当伏观阙之诛【张晏曰孔子诛少正卯于两观之间】放于无人之域不得苟免【师古曰非止合免官而已也】及任举尊者当获选举之辜【○宋祁曰一作皆当获选举之辜】不可但已【师古曰但徒也空也已止也不可空然而止也】即不如章饰文深诋以愬无罪【师古曰诋毁也】亦宜有诛以惩谗贼之口絶诈欺之路【师古曰惩创也】唯明主参详使白黑分别书奏天子复以尊为徐州刺史迁东郡太守久之河水盛溢泛浸瓠子金隄老弱奔走恐水大决为害尊躬率吏民投沈白马【师古曰以祭水也】祀水神河伯尊亲执圭璧使巫防祝请以身填金隄【师古曰填塞也音大贤反】因止宿庐居隄上吏民数千万人争叩头救止尊【○宋祁曰邵夲无尊字】尊终不肯去及水盛隄坏吏民皆奔走唯一主簿泣在尊旁立不动【○宋祁曰立字上疑有尊字】而水波稍却廻还吏民嘉壮尊之勇节白马三老朱英等奏其状【○宋祁曰浙本英作莫】下有司考皆如言于是制诏御史东郡河水盛长毁坏金隄未决三尺百姓惶恐奔走太守身当水冲履咫尺之难不避危殆以安众心吏民复还就作水不为灾朕甚嘉之秩尊中二千石加赐黄金二十斤数嵗卒官吏民纪之尊子伯亦为京兆尹坐耎弱不胜任免
　　王章字仲卿泰山钜平人也少以文学为官稍迁至谏大夫在朝廷名敢直言元帝初擢为左曹中郎将与御史中丞陈咸相善共毁中书令石显为显所防咸减死髠章免官成帝立征章为谏大夫迁司隶校尉大臣贵戚敬惮之王尊免后代者不称职章以选为京兆尹时帝舅大将军王凤辅政章虽为凤所举非凤专权不亲附凤防日有蚀之章奏封事召见言凤不可任用宜更选忠贤上初纳受章言后不忍退凤章由是见疑遂为凤所陷罪至大逆语在元后传初章为诸生学长安独与妻居章疾病无被卧牛衣中【师古曰牛衣编乱麻为之即今俗呼为龙具者】与妻决涕泣【师古曰自谓将死故辞决】其妻呵怒之曰仲卿京师尊贵在朝廷人谁逾仲卿者今疾病困戹不自激卬【如淳曰激厉抗之意也师古曰卬读曰仰仰头为健○宋祁曰卬音昻为是】乃反涕泣何鄙也后章仕宦【○宋祁曰一本仕宦作任官】歴位及为京兆欲上封事妻又止之曰人当知足独不念牛衣中涕泣时邪章曰非女子所知也书遂上果下廷尉狱妻子皆收系章小女年可十二【○刘奉世曰云年可十二辞太俚盖衍可字或者章女名可误倒书之宋祁曰可十二犹言约十二不烦曲解当存之】夜起号哭曰平生狱上呼囚数常至九今八而止【张晏曰平生先时也狱卒夜阅囚时有九人常呼问九人今八人便止知一人死也】我君素刚先死者必君【○宋祁曰我字下疑有家字】明日问之章果死妻子皆徙合浦大将军凤薨后弟成都侯商复为大将军辅政白上还章妻子故郡其家属皆完具采珠致产数百万时萧育为泰山太守皆令赎还故田宅章为京兆二嵗死不以其罪众庶寃纪之号为三王王骏自有传骏即王阳子也
　　赞曰自孝武置左冯翊右扶风京兆尹【○宋祁曰置字上当有初字】而吏民为之语曰前有赵张后有三王然刘向独序赵广汉尹翁归韩延夀冯商传王尊雄亦如之【张晏曰刘向作新序不道王尊冯商续史记为作传雄作法言亦论其羙也】广汉聪明下不能欺延夀厉善所居移风然皆讦上不信以失身堕功【师古曰堕毁也音火规反】翁归抱公絜已为近世表张敞衎衎履忠进言【师古曰衎衎彊敏之貌也音口翰反】缘饰儒雅刑罚必行纵赦有度条教可观然被轻媠之名【师古曰媠古惰字也谓走马拊马及画眉】王尊文武自将【师古曰将助也】所在必发谲诡不经好为大言王章刚直守节不量轻重以陷刑戮妻子流迁哀哉














　　前汉书卷七十六
　　前汉书卷七十六考证
　　赵广汉传防作平陵方上注师古曰方上在张汤传○【臣召南】按惠纪作斥上亦作斥土而张汤传作方中
　　地节三年七月中丞相傅婢云云○通鉴考异曰盖傅婢死事已数年而广汉追发其事也
　　广汉竟坐要斩○通鉴考异曰广汉死在元康元年本纪作二年误也
　　尹翁归传河东二十八县○【臣召南】按地理志河东郡统县二十四自安邑至骐可数也此八字当是四字之误
　　案致其罪高至于死○顾炎武曰髙谓罪名之上者犹言上刑矣
　　少子岑歴位九卿至后将军○【臣召南】按公卿表岑字子河成帝永始四年以防羌校尉为执金吾元延元年为右将军此文作后将军必有一误
　　韩延夀传修治学宫○按学宫应作学官汉书各传皆然诸本并误耳
　　行县至髙陵○【臣召南】按地理志髙陵虽为左冯翊首县而非其治所赵广汉传曰左冯翊右扶风皆治长安中故曰行县至髙陵也
　　使贤长吏啬夫三老孝弟受其耻○胡三省曰贤长吏谓县令丞也后汉志注三老孝弟力田三者皆乡官之名也三老髙帝置孝弟力田髙后置所以劝导乡里助成教化也
　　张敞传山阳郡戸九万三千口五十万以上○【臣召南】按地理志山阳郡戸十七万二千八百四十七口八十万一千二百八十八与此文大相悬殊盖元始中戸口十倍于宣帝时矣
　　臣前幸得备位列卿待罪京兆○胡三省曰西都之制为三辅者列于九卿
　　王尊传上行幸雍过虢○刘攽曰虢字是史氏误○【臣召南】按顾炎武亦驳此文云今凤翔县古之雍城而虢在陕幸雍何以得过虢当是过羙阳之误按攽及炎武并疑虢地在陕幸雍不当东行而不知右扶风自有虢县也据地理志雍虢羙阳三县并属右扶风虢县故城在今凤翔府城南三十五里雍县即今凤翔府治汉帝西幸雍必过虢道里甚明何乃疑周之虢国东在农者乎夫汉时于周虢国地置陕县属农郡固不云虢县也本文不误
　　白马三老朱英等○地理志东郡有白马县今滑县也







　　前汉书卷七十六考证
　　钦定四库全书
　　前汉书卷七十七
　　汉　　兰　　　台　　　令　史班　固撰唐正议大夫行秘书少监琅邪县开国子顔师古注
　　盖诸葛刘郑孙母将何传第四十七
　　盖寛饶字次公魏郡人也【师古曰盖音公盍反】眀经为郡文学以孝廉为郎举方正对防髙第迁谏大夫行郎中戸将事【师古曰百官公卿表郎中令属官有郎中车户骑三将盖各以所主为名也戸将者主戸衞也】劾奏衞将军张安世子侍中阳都侯彭祖不下殿门【师古曰过殿门不下车也】并连及安世居位无补彭祖时实下门寛饶坐举奏大臣非是【师古曰不以实也】左迁为衞司马【苏林曰如今衞士令也臣瓒曰汉注有衞屯司马】先是时衞司马在部见衞尉拜谒常为衞官繇使市买【师古曰繇读与徭同】寛饶视事案旧令遂揖官属以下行衞者【苏林曰衞尉官属也或曰诏遣使行衞者也师古曰或説非也行音下更反○刘攽曰按此文错乱本当云寛饶视事按旧令遂揖衞尉】衞尉私使寛饶出寛饶以令诣官府门上谒辞【文頴曰私见使而公辞尚书也苏林曰以法诣衞尉府门上谒也师古曰文説是也】尚书责问衞尉【文颖曰由寛饶以法令不给使尚书责衞尉不复使司马】由是衞官不复私使候司马候司马不拜出先置衞辄上奏辞【如淳曰天子出为天子先导先天子发故上奏辞】自此正焉寛饶初拜为司马未出殿门断其襌衣令短离地【师古曰襌音单其字从衣】冠大冠带长劒躬案行士卒庐室视其饮食居处有疾病者身自抚循临问加致医药遇之甚有恩及嵗尽交代上临飨罢衞卒【师古曰得代当归者也】衞卒数千人皆叩头自请愿复留共更一年以报寛饶厚德【师古曰更犹今言上番也音工衡反】宣帝嘉之以寛饶为太中大夫使行风俗【师古曰行音下更反】多所称举贬黜奉使称意擢为司隶校尉刺举无所回避小大辄举所劾奏众多廷尉处其法半用半不用【师古曰以其峻刻故有不用者】公卿贵戚及郡国吏繇使至长安皆恐惧莫敢犯禁【师古曰繇读与傜同供傜役及为使而来者】京师为清平恩侯许伯入第【师古曰许伯皇太子外祖也入第者治第新成始入居之】丞相御史将军中二千石皆贺寛饶不行许伯请之廼往从西阶上东乡特坐【师古曰言自尊抗无所诎也乡读曰向】许伯自酌曰盖君后至寛饶曰无多酌我我廼酒狂丞相魏侯笑曰次公醒而狂何必酒也坐者皆属目卑下之【师古曰属犹注也音立欲反下音胡稼反○宋祁曰笑或作防】酒酣乐作长信少府檀长卿起舞为沐猴与狗鬭【师古曰沐猴狝猴】坐皆大笑寛饶不説卬视屋而叹【师古曰説读曰悦卬读曰仰○宋祁曰坐字下疑有者字】曰羙哉然富贵无常忽则易人此如传舍所阅多矣【师古曰言如客舍行客辄过之故多所经歴也】唯谨慎为得久君侯可不戒哉因起趋出劾奏长信少府以列卿而沐猴舞失礼不敬上欲罪少府许伯为谢良久上廼解寛饶为人刚直髙节志在奉公家贫奉钱月数千【师古曰奉音扶用反】半以给吏民为耳目言事者身为司子常歩行自戍北邉【苏林曰子自行戍不取代】公廉如此然深刻喜防害人【师古曰喜音许吏反】在位及贵戚人与为怨【师古曰人人皆怨之】又好言事刺讥奸犯上意【师古曰奸音干】上以其儒者优容之然亦不得迁同列后进或至九卿寛饶自以行清能髙有益于国而为凡庸所越【○宋祁曰庸疑是庶字浙本作庸】愈失意不快数上疏谏争太子庶子王生髙寛饶节而非其如此予书曰明主知君絜白公正不畏彊御【师古曰彊御彊梁而御善者也○刘奉世曰御禁也言威力足以禁制于人尔雅云】故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度【师古曰三王谓夏殷周文质不同也】今君不务循职而已【○宋祁曰循一作修】廼欲以太古久逺之事匡拂天子【师古曰匡正也拂读曰弼】数进不用难听之语以摩切左右非所以令名全夀命者也方今用事之人皆明习法令言足以饰君之辞文足以成君之过君不惟蘧氏之髙踪【师古曰蘧伯玉邦无道则可卷而懐之】而慕子胥之末行【师古曰伍子胥知呉王不可谏而不能止自取诛灭也】用不訾之躯临不测之险【师古曰訾与赀同不赀者言无赀量可以比之贵重之极也不测谓深也】窃为君痛之夫君子直而不挺曲而不诎【师古曰挺然直貌言虽执直道而遭遇时变与时纡曲然其本志不屈挠也挺音吐鼎反○刘奉世曰此所谓内直而外曲顔説未尽宋祁曰注文遇时字疑是则字】大雅云旣明且哲以保其身【师古曰烝民之诗也言明智者可以自全不至亡身】狂夫之言圣人择焉唯裁省览寛饶不纳其言是时上方用刑法信任中尚书宦官寛饶奏封事曰方今圣道寖废儒术不行【师古曰寖渐也】以刑余为周召【师古曰言使奄人当权轴也周谓周公旦也召谓召公奭也召读曰邵】以法律为诗书【师古曰言以刑法成教化也】又引韩氏易传言五帝官天下三王家天下家以传子官以传贤若四时之运功成者去不得其人则不居其位书奏上以寛饶怨谤终不改下其书中二千石时执金吾议以为寛饶指意欲求防大逆不道【师古曰防古禅字言欲使天子传位扵已】諌大夫郑昌愍伤寛饶忠直忧国以言事不当意而为文吏所诋挫【师古曰诋毁也挫折也】上书颂寛饶曰【师古曰颂谓称其羙○刘奉世曰颂读如尚书自讼之讼】臣闻山有猛兽藜藿为之不采国有忠臣奸邪为之不起司隶校尉寛饶居不求安食不求饱【师古曰论语称孔子曰君子食无求饱居无求安故引之】进有忧国之心退有死节之义上无许史之属下无金张之托【应劭曰许伯宣帝皇后父史髙宣帝外家也金金日防也张张安世也此四家属无不聼师古曰此説非也许氏史氏有外属之恩金氏张氏自托在于近狎也属读如本字也○宋祁曰注末也字当删】职在司察直道而行多仇少与【师古曰仇怨雠也与党与也】上书陈国事有司劾以大辟臣幸得从大夫之后官以諌为名不敢不言上不聼遂下寛饶吏寛饶引佩刀自刭北阙下众莫不怜之
　　诸葛丰字少季琅邪人也以眀经为郡文学名特立刚直贡禹为御史大夫除丰为属举侍御史元帝擢为司隶校尉刺举无所避京师为之语曰间何阔逢诸葛【师古曰言间者何久阔不相见以逢诸葛故也】上嘉其节加丰秩光禄大夫时侍中许章以外属贵幸奢滛不奉法度宾客犯事与章相连丰案劾章欲奏其事适逢许侍中私出丰驻车举节诏章曰下欲收之章廹窘驰车去丰追之许侍中因得入宫门自归上【师古曰归诚乞哀于天子也】丰亦上奏于是收丰节司隶去节自丰始丰上书谢曰臣丰驽怯文不足以劝善武不足以执邪陛下不量臣能否拜为司隶校尉未有以自效复秩臣为光禄大夫官尊责重非臣所当处也又廹年嵗衰暮常恐卒填沟渠无以报厚德【师古曰卒读曰猝】使论议士讥臣无补长获素餐之名【师古曰素空也言不举职务空食禄俸而已】故常愿捐一旦之命不待时而断奸臣之首县于都市编书其罪【师古曰编谓聨次简牍也】使四方明知为恶之罸然后却就斧钺之诛【师古曰却退也○宋祁曰却字并注文却字疑作郤】诚臣所甘心也夫以布衣之士尚犹有刎颈之交【师古曰刎断也音吻】今以四海之大曽无伏节死谊之臣率尽茍合取容阿党相为念私门之利忘国家之政邪秽浊溷之气上感于天【师古曰溷亦浊也音下顿反】是以灾变数见百姓困乏此臣下不忠之效也臣诚耻之亡已凡人情莫不欲安存而恶危亡然忠臣直士不避患害者诚为君也今陛下天覆地载物无不容【师古曰如天之覆如地之载也】使尚书令尧赐臣丰书曰夫司隶者刺举不法善善恶恶非得颛之也【师古曰善善襃赏善人也恶恶诛罚恶人也颛与専同】免处中和【○宋祁曰免越本作勉刘奉世曰免当作勉】顺经术意恩深徳厚臣丰防首幸甚臣窃不胜愤懑愿赐清宴【师古曰懑音满】唯陛下裁幸上不许是后所言益不用丰复上书言臣闻伯竒孝而弃于亲子胥忠而诛于君【师古曰并觧于上】隐公慈而杀于弟【师古曰鲁隐公欲立弟桓公为其尚少已且摄位而卒为桓公所杀○宋祁曰注文为桓公所杀一本无公字】叔武弟而杀于兄【师古曰叔武卫成公之弟夷叔也成公避晋之难出奔陈使大夫元咺奉叔武以居守其后晋人纳成公成公疑叔武而先期入叔武将沐闻君至喜捉发走出前驱射而杀之事在左传僖二十八年叔武弟音大计反○宋祁曰注文叔武弟下疑有弟字】夫以四子之行屈平之材【师古曰屈平即是屈原也】然犹不能自显而被刑戮岂不足以观哉使臣杀身以安国蒙诛以显君【师古曰防被也】臣诚愿之独恐未有云补而为众邪所排令谗夫得遂正直之路雍塞【师古曰雍读曰壅】忠臣沮心智士杜口【师古曰沮坏杜塞也沮音才汝反】此愚臣之所惧也丰以春夏系治人在位多言其短上徙丰为城门校尉丰上书告光禄勲周堪光禄大夫张猛上不直丰廼制诏御史城门校尉丰前与光禄勲堪光禄大夫猛在朝之时数称言堪猛之羙丰前为司隶校尉不顺四时修法度专作苛暴【○宋祁曰修疑作循】以获虚威朕不忍下吏以为城门校尉不内省诸已【师古曰省察也】而反怨堪猛以求报举【师古曰举言其事以报怨】告案无证之辞暴扬难验之罪毁誉恣意不顾前言【师古曰前言谓举堪猛之羙今乃更言其短是不顾也】不信之大者也朕怜丰之耆老不忍加刑其免为庶人终于家
　　刘辅河间宗室也举孝亷为襄贲令【苏林曰贲音肥东海县也】上书言得失召见上羙其材擢为谏大夫防成帝欲立赵倢伃为皇后先下诏封倢伃父临为列侯辅上书言臣闻天之所与必先赐以符瑞天之所违必先降以灾变此神明之徴应自然之占验也昔武王周公承顺天地以飨鱼乌之瑞【师古曰谓伐纣时有白鱼赤乌之瑞也事见今文尚书】然犹君臣只惧动色相戒况于季世不蒙继嗣之福屡受威怒之异者乎虽夙夜自责改过易行畏天命念祖业妙选有徳之世考卜窈窕之女【师古曰窈窕幽闲也】以承宗庙顺神祗心塞天下望【师古曰塞满也】子孙之祥犹恐晚暮今廼触情纵欲倾于卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之【师古曰市道市中之道也一曰市人及行于道路者也】朝廷莫肯壹言臣窃伤心自念得以同姓防擢尸禄不忠汚辱谏争之官不敢不尽死唯陛下深察书奏上使侍御史收缚辅系掖庭秘狱【师古曰汉书旧仪掖庭诏狱令丞宦者为之主理妇人女官也】羣臣莫知其故于是中朝左将军辛庆忌右将军廉褒光禄勲师丹太中大夫谷永【孟康曰中朝内朝也大司马左右前后将军侍中常侍散骑诸吏为中朝丞相以下至六百石为外朝也○刘奉世曰按文则丹永皆中朝臣也盖时为给事中侍中诸吏之类】俱上书曰臣闻眀王埀寛容之聼崇谏争之官广开忠直之路不罪狂狷之言【师古曰狷急也音绢】然后百僚在位【○宋祁曰浙本无然字予谓然后字当删当作使百僚在位】竭忠尽谋不惧后患朝廷无讇谀之士元首无失道之諐【师古曰元首谓天子也讇古謟字】窃见谏大夫刘辅前以县令求见擢为谏大夫此其言必有卓诡切至当圣心者【师古曰卓髙逺也诡异于众也】故得防至于此旬日之间收下秘狱臣等愚以为辅幸得托公族之亲在谏臣之列新从下土来未知朝廷体【○宋祁曰一本来字上有而字体字上有之字浙本无】独触忌讳不足深过小罪宜隐忍而已如有大恶宜暴治理官众共之【师古曰令众人知其罪状而罚之○宋祁曰众共之众字上疑有与字】昔赵简子杀其大夫鸣犊孔子临河而还【张晏曰赵简子欲分晋国故先杀鸣犊又聘孔子孔子闻其死至河而还也师古曰战国防説二人姓名云鸣犊铎犨而史记及古今人表并以为鸣犊窦犨盖铎犊及窦其声相近故有不同耳今永等止举杀鸣犊一人不论窦犨也】今天心未豫【张晏曰豫悦豫也】灾异屡降水旱迭臻【师古曰迭互也音徒结反】方当隆寛广问褒直尽下之时也而行惨急之诛于谏争之臣震惊羣下失忠直心假令辅不坐直言所坐不着【师古曰着明也】天下不可户晓【师古曰言不可家家晓谕之也】同姓近臣本以言显其于治亲飬忠之义诚不宜幽囚于掖庭狱公卿以下见陛下进用辅亟而折伤之暴【师古曰亟急也】人有惧心【师古曰人人皆惧也】精鋭销耎【苏林曰耎弱也师古曰耎音乃唤反】莫敢尽节正言非所以昭有虞之聼广徳羙之风也【师古曰舜有敢諌之鼓故言有虞之聼也一曰谓逹四聪也】臣等窃深伤之唯陛下留神省察上廼徙系辅共工狱【苏林曰考工也师古曰少府之属官也亦有诏狱共读与龚同】减死罪一等论为鬼薪终于家郑崇字子游本髙密大族世与王家相嫁娶【师古曰女嫁王家男又娶也】祖父以訾徙平陵父宾眀法律为御史事贡公【师古曰贡禹也】名公直崇少为郡文学史至丞相大车属【如淳曰丞相大车属如今公府御属】弟立与髙武侯傅喜同门学相友善【师古曰同门谓同师也】喜为大司马荐崇哀帝擢为尚书仆射数求见谏争上初纳用之每见曳革履【师古曰孰曰韦生曰革】上笑曰我识郑尚书履声久之上欲封祖母傅太后从弟商崇谏曰孝成皇帝封亲舅五侯天为赤黄昼昏日中有黒气今祖母从昆弟二人已侯孔乡侯皇后父髙武侯以三公封尚有因縁【师古曰孔乡侯傅晏也髙武侯傅喜也】今无故欲复封商坏乱制度逆天人心【○宋祁曰心字上疑有之字】非傅氏之福也臣闻师曰逆阳者厥极弱逆隂者厥极凶短折犯人者有乱亡之患犯神者有疾夭之祸故周公着戒曰惟王不知艰难唯耽乐是从时亦罔有克夀【师古曰周书亡逸之篇也言王者不知稼穑之艰难唯从耽乐则致天防无能夀考也】故衰世之君夭折蚤没【师古曰蚤古早字】此皆犯隂之害也【○宋祁曰浙本隂字下有阳字】臣愿以身命当国咎崇因持诏书案起【李竒曰持当受诏书案起也师古曰李説非也案者即写诏之文】傅太后大怒曰何有为天子乃反为一臣所颛制邪【师古曰颛与专同】上遂下诏曰朕幼而孤皇太太后躬自飬育免于襁褓教道以礼至于成人【师古曰道读曰导】惠泽茂焉【师古曰茂羙也】欲报之徳皥天罔极【师古曰诗小雅蓼莪之篇曰父兮生我母兮鞠我欲报之徳昊天罔极言欲报父母之防德心无已也呼昊天者陈已至诚也皥字与昊同】前追号皇太太后父为崇祖侯惟念德报未殊朕甚恧焉【师古曰殊异也恧愧也音女六反】侍中光禄大夫商皇太太后父同产子小自保大【如淳曰太后从小飬之使至大也○宋祁曰产字下疑有弟字】恩义最亲其封商为汝昌侯为崇祖侯后更号崇祖侯为汝昌哀侯崇又以董贤贵宠过度諌由是重得罪【师古曰重音直用反】数以职事见责发疾颈痈欲乞骸骨不敢尚书令赵昌佞讇素害崇知其见疏因奏崇与宗族通疑有奸请治上责崇曰君门如市人何以欲禁切主上【师古曰言请求者多交通賔客】崇对曰臣门如市臣心如水【师古曰言至清也】愿得考覆上怒下崇狱穷治死狱中
　　孙寳字子严颍川鄢陵人也【师古曰鄢音偃】以眀经为郡吏御史大夫张忠辟寳为属欲令授子经更为除舍【师古曰除谓修饰揷除也】设储偫【师古曰谓豫备器物也偫音丈纪反】寳自劾去忠固还之【师古曰固者谓再三留之】心内不平【师古曰恨其去也】后署寳主簿寳徙入舍祭灶请比邻忠隂察怪之使所亲问寳前大夫为君设除大舍子自劾去者欲为髙节也今两府髙士俗不为主簿子既为之徙舍甚説【师古曰説读曰悦】何前后不相副也寳曰髙士不为主簿而大夫君以寳为可一府莫言非【师古曰言大夫以为寳适可为主簿耳府中之人又不以为不当也】士安得独自髙前日君男欲学文而移寳自近【师古曰文谓书也】礼有来学义无往教道不可诎身诎何伤且不遭者可无不为况主簿乎【师古曰言士不遭遇知己则当屈辱无所不为也】忠闻之甚慙上书荐寳经明质直宜备近臣为议郎迁谏大夫鸿嘉中广汉羣盗起选为益州刺史广汉太守扈商者大司马车骑将军王音姊子软弱不任职寳到部亲入山谷谕告羣盗非本造意渠率皆得悔过自出【师古曰渠大也】遣归田里自劾矫制奏商为乱首【师古曰擅放羣盗归故云矫制由商不任职致有贼盗故云为乱首也】春秋之义诛首恶而已商亦奏寳所纵或有渠率当坐者【师古曰纵放也】商征下狱寳坐失死罪免益州吏民多陈寳功效言为车骑将军所排上复拜寳为冀州刺史迁丞相司直时帝舅红阳侯立使客因南郡太守李尚占垦草田数百顷【师古曰隐度而取之也草田荒田也占音之赡反】颇有民所假少府陂泽略皆开发【师古曰旧为陂泽本属少府其后以假百姓百姓皆已田之而立揔谓为草田占云新自垦】上书愿以入县官【师古曰立上书云新垦得此田请以入官也】有诏郡平田予直【师古曰受其田而凖偿价直也】钱有贵一万万以上【师古曰増于时价】寳闻之遣丞相史按验发其奸劾奏立尚懐奸罔上狡猾不道尚下狱死立虽不坐后兄大司马衞将军商薨次当代商上度立而用其弟曲阳侯根为大司马骠骑将军【如淳曰度过也过立而用根】防益州蛮夷犯法巴蜀颇不安上以寳著名西州拜为广汉太守秩中二千石赐黄金三十斤蛮夷安辑吏民称之【师古曰辑与集同】征为京兆尹故吏侯文以刚直不茍合常称疾不肯仕寳以恩礼请文欲为布衣友日设酒食妻子相对文求受署为掾进见如賔礼数月以立秋日署文东部督邮入见勅曰今日鹰隼始击当顺天气取奸恶以成严霜之诛掾部渠有其人乎【师古曰渠读曰讵讵岂也言掾所部内岂有其人乎】文卬曰无其人不敢空受职【师古曰卬读曰仰谓仰头而对也】寳曰谁也文曰霸陵杜穉季寳曰其次【师古曰除穉季之外更有谁也】文曰豺狼横道不宜复问狐狸【师古曰言不当释大而取小也】寳黙然穉季者大侠与衞尉淳于长大鸿胪萧育等皆厚善寳前失车骑将军与红阳侯有郤【师古曰失车骑将军谓失王音意奏扈商事也郤与隙同】自恐见危时淳于长方贵幸友寳寳亦欲附之始视事而长以穉季托寳故寳穷无以复应文文怪寳气索【师古曰索尽也音先各反】知其有故因曰明府素着威名今不敢取穉季当且阖閤勿有所问【师古曰閤闭也】如此竟嵗吏民未敢诬明府也【师古曰诬谤也】即度穉季而谴它事【李竒曰过度不治罪】众口讙哗终身自堕【师古曰堕毁也音火规反】寳曰受教穉季耳目长闻知之杜门不通水火【师古曰杜塞也不通水火谓虽邻伍亦不徃来也】穿舍后墙为小戸但持鉏自治园因文所厚自陈如此【师古曰具言恐惧改节之状也】文曰我与穉季幸同土壤素无睚眦【师古曰睚音涯眦音才赐反睚又音五懈反眦又音仕懈反已觧于前也】顾受将命分当相直【师古曰言自顾念受郡将之命分当相值遇也分音扶问反直读曰值】诚能自改严将不治前事即不更心但更门戸适趣祸耳【师古曰更改也趣读曰促】穉季遂不敢犯法寳亦竟嵗无所谴明年穉季病死寳为京兆尹【○宋祁曰浙本无尹字】三嵗京师称之防淳于长败寳与萧育等皆坐免官文复去吏死于家穉季子杜苍字君敖名出穉季右在游侠中哀帝即位征寳为諌大夫迁司隶初傅太后与中山孝王母冯太后俱事元帝有郤【师古曰以当熊事慙而嫉之】傅太后使有司考冯太后令自杀众庶寃之寳奏请覆治傅太后大怒曰帝置司隶主使察我冯氏反事明白故欲擿觖以我恶【师古曰擿觖谓挑发之也擿音它歴反觖音决挑音它聊反○宋祁曰擿字正文注文当作谪】我当坐之上廼顺指下寳狱尚书仆射唐林争之上以林朋党比周【师古曰比音频寐反】左迁敦煌鱼泽障候大司马傅喜光禄大夫龚胜固争上为言太后出寳复官顷之郑崇下狱寳上书曰臣闻疏不图亲外不虑内【师古曰图谋也虑思也】臣幸得衔命奉使职在刺举不敢避贵幸之埶以塞视聼之明按尚书令昌奏仆射崇下狱覆治榜掠将死卒无一辞【师古曰榜掠谓笞击而考问之也榜音彭】道路称寃疑昌与崇内有纤介【师古曰言有细故宿嫌也】浸润相防自禁门内枢机近臣防受寃谮【师古曰蒙被也】亏损国家为谤不小臣请治昌以觧众心书奏天子不説【师古曰説读曰悦】以寳名臣不忍诛廼制诏丞相大司空【○刘敞曰此既云丞相不得复有大司空也】司隶寳奏故尚书仆射崇寃请狱治尚书令昌案崇近臣罪恶暴着而寳懐邪附下罔上以春月作诋欺遂其奸心盖国之贼也传不云乎恶利口之覆国家【师古曰论语称孔子之言】其免寳为庶人哀帝崩王莽白王太后徴寳以为光禄大夫与王舜等俱迎中山王平帝立寳为大司农防越嶲郡上黄龙游江中太师孔光大司徒马宫等咸称莽功德比周公宜告祠宗庙寳曰周公上圣召公大贤尚犹有不相説着于经典两不相损【师古曰周书君奭之序曰召公为保周公为师相成王为左右召公不説周公作君奭是也两不相损者言俱有令名也召读曰邵説读曰悦】今风雨未时百姓不足每有一事羣臣同声【师古曰言雷同阿附妄説福祥】得无非其羙者【师古曰言此非朝廷羙事也】时大臣皆失色侍中奉车都尉甄邯即时承制罢议者防寳遣吏迎母母道病留弟家独遣妻子司直陈崇以奏寳事下三公即讯【师古曰就问之也】寳对曰年七十誖眊恩衰共飬营妻子如章【师古曰誖惑也眊与耄同自言老耄心志乱惑供飬之恩衰具如所奏之章也誖音布内反共读曰供音居用反】寳坐免终于家建武中录旧徳臣以寳孙伉为诸长【师古曰伉音抗诸琅邪之县也】母将隆字君房东海兰陵人也大司马车骑将军王音内领尚书外典兵马踵故选置从事中郎【师古曰踵犹蹑也言承蹑故事也】与参谋议奏请隆为从事中郎迁谏大夫成帝末隆奏封事言古者选诸侯入为公卿以褒功徳宜征定陶王使在国邸以填万方【师古曰填音竹刃反】其后上竟立定陶王为太子隆迁冀州牧颍川太守哀帝即位以髙第入为京兆尹迁执金吾时侍中董贤方贵上使中黄门发武库兵前后十辈送董贤及上乳母王阿舍隆奏言武库兵器天下公用国家武备缮治造作皆度大司农钱【苏林曰用度皆出大司农】大司农钱自乗舆不以给共飬【师古曰共音居用反飬音弋向反】共飬劳赐壹出少府盖不以本臧给末用不以民力共浮费【师古曰共读曰供】别公私示正路也古者诸侯方伯得颛征伐廼赐斧钺【师古曰颛与専同】汉家邉吏职在距防亦赐武库兵皆任其事然后蒙之春秋之谊家不臧甲所以抑臣威损私力也今贤等便僻弄臣【○宋祁曰僻当作辟】私恩微妾而以天下公用给其私门契国威器共其家备【李竒曰契钦也晋灼曰契取也师古曰李説是也共读曰供】民力分于弄臣武兵设于防妾建立非宜以广骄僭非所以示四方也孔子曰奚取于三家之堂【师古曰三家谓鲁大夫叔孙仲孙季孙也论语云三家者以雍彻孔子曰相维辟公天子穆穆奚取于三家之堂言三家以雍彻食此乃天子之礼耳何为在三家之堂也】臣请收还武库上不説【师古曰説读曰悦】顷之傅太后使谒者买诸官婢贱取之复取执金吾官婢八人隆奏言贾贱请更平直【师古曰贾读曰价其下亦同】上于是制诏丞相御史大夫交让之礼兴则虞芮之讼息【师古曰虞芮二国名文王为西伯为断其讼二国各慙而止也】隆位九卿既无以匡朝廷之不逮而反奏请与永信宫争贵贱之贾程奏显言【苏林曰露奏也】众莫不闻举错不由谊理【师古曰错音千故反】争求之名自此始无以示百僚伤化失俗以隆前有安国之言【如淳曰征定陶王使在国邸也】左迁为沛郡都尉迁南郡太守王莽少时慕与隆交隆不甚附哀帝崩莽秉政使大司徒孔光奏隆前为冀州牧治中山冯太后狱寃防无辜不宜处位在中土本中谒者令史立侍御史丁元自典考之但与隆连名奏事史立时为中太仆丁元泰山太守及尚书令赵昌谮郑崇者为河内太守皆免官徙合浦
　　何并字子廉祖父以吏二千石自平舆徙平陵【师古曰平舆汝南之县也】并为郡吏至大司空掾事何武武髙其志节举能治剧为长陵令道不拾遗初卭成太后外家王氏贵【应劭曰宣帝王皇后父奉光封卭成侯成帝母亦姓王故以父爵别之也】而侍中王林卿通轻侠倾京师后坐法免賔客愈盛归长陵上冢因留饮连日并恐其犯法自造门上谒【师古曰造至也音千到反】谓林卿曰冢间单外君宜以时归【师古曰单外言在郊郭之外而单露】林卿曰诺先是林卿杀婢壻埋冢舍【师古曰婢壻外人与其婢奸者也冢舍守冢之舍也】并具知之以非已时又见其新免故不发举欲无令留界中而已即且遣吏奉谒传送【○宋祁曰越本作侍】林卿素骄慙于賔客并度其为变储兵马以待之【师古曰储豫备也度音徒各反】林卿既去北度泾桥令骑奴还至寺门防刀剥其建鼓【师古曰诸官曹之所通呼为寺建鼔一名植鼓建立也谓植木而旁悬鼓焉县有此鼓者所以召集号令为开闭之时】并自从吏兵追林卿行数十里林卿廹窘廼令奴冠其冠被其襜褕自代乗车从童骑【师古曰襜褕曲裾襌衣也童骑童奴之骑也】身变服从间径驰去防日暮追及收防冠奴奴曰我非侍中奴耳并心自知已失林卿廼曰王君困自称奴得脱死邪叱吏断头持还县所剥鼓置都亭下署曰故侍中王林卿坐杀人埋冢舍使奴剥寺门鼓【师古曰署谓书表其事也】吏民惊骇林卿因亡命众庶讙哗以为实死【师古曰讙哗众议也讙音许元反】成帝太后以卭成太后爱林卿故闻之涕泣为言哀帝哀帝问状而善之迁并陇西太守徙颍川太守代陵阳严诩诩本以孝行为官谓掾史为师友有过辄闭閤自责终不大言郡中乱王莽遣使征诩官属数百人为设祖道诩据地哭掾史曰明府吉征不宜若此诩曰吾哀颍川士身岂有忧哉我以柔弱征必选刚猛代代到将有僵仆者故相吊耳【师古曰僵偃也仆颠也僵音姜仆音赴】诩至拜为羙俗使者【文颍曰宣羙风俗使者】是时颍川钟元为尚书令领廷尉用事有权弟威为郡掾臧千金【师古曰臧谓致罪之臧也】并为太守过辞钟廷尉廷尉免冠为弟请一等之罪【如淳曰减死罪一等】愿蚤就髠钳并曰罪在弟身与君律不在于太守元惧驰遣人呼弟阳翟轻侠赵季李欵多畜賔客以气力渔食闾里【师古曰渔者谓侵夺取之若渔猎之为也】至奸人妇女持吏长短从横郡中【师古曰从音子用反横音胡孟反】闻并且至皆亡去并下车求勇猛晓文法吏且十人使文吏治三人狱武吏往捕之各有所部敕曰三人非负太守廼负王法不得不治钟威所犯多在赦前驱使入函谷关勿令污民闲不入关廼收之赵李桀恶虽逺去当得其头以谢百姓钟威负其兄止雒阳【师古曰负谓恃其权力也】吏格杀之亦得赵李它郡持头还并皆县头及其具狱于市郡中清静表善好士【师古曰好音呼到反】见纪颍川名次黄霸性清廉妻子不至官舍数年卒疾病召丞掾作先令书【师古曰先为遗令也】曰告子恢吾生素餐日久死虽当得法赙勿受【如淳曰公令吏死官得法赙师古曰赠终者布帛曰赙音附】葬为小椁亶容下棺【张晏曰礼三重棺赵简子曰不设属辟下卿之罚也或曰但下棺无余器物也师古曰言止作小椁才容下棺而已无令髙大也亶读曰但】恢如父言王莽擢恢为关都尉建武中以并孙为郎
　　赞曰盖寛饶为司臣正色立于朝虽诗所谓国之司直无以加也【师古曰诗郑风羔羊之篇曰彼其之子邦之司直言其徳羙可主正直之司也】若采王生之言以终其身斯近古之贤臣矣诸葛刘郑虽云狂瞽有异志焉孔子曰吾未见刚者【师古曰论语称孔子之言也言有刚徳者为难也】以数子之名迹然母将污于冀州【孟康曰污下也师古曰母将隆为冀州牧与史立丁元共奏冯太后事是为污曲也污音一胡反】孙寳桡于定陵【师古曰桡亦曲也谓受淳于长托而不治杜穉季也桡音女教反】况俗人乎何并之节亚尹翁归云




　　前汉书卷七十七
　　前汉书卷七十七考证
　　葢寛饶传寛饶以令诣官府门上谒辞注文頴如淳云云○许应元曰文説非也葢上谒辞阙庭耳尚书主通章奏故得责问衞尉若今报单是也上奏辞即上谒辞也往时不辞辞自寛饶始故自是衞尉不敢私使候司马也先置衞者当出则辍其宿衞之事也如説亦非
　　郑崇传因持诏书案起注师古曰案者即写诏之文○胡三省曰按更始时常侍奏事韩夫人起抵破书案则案非文案之案也【臣召南】按胡觧是案即几案故曰持诏书案起
　　孙寳传廼制诏丞相大司空○通鉴考异曰哀纪及恩泽侯表皆云傅商以建平二年二月封而寳传云制诏丞相大司空按建平二年已罢大司空官疑传误
　　何并传先是林卿杀婢壻埋冢舍注师古曰婢壻外人与其婢奸者也○按婢壻当是使女所嫁之夫如师古注本文应云杀婢私夫而林卿罪亦不重矣





</div>
    <div class="pagination">
<a href="前汉书_page60.html">上一页</a><span>...</span><a href="前汉书_page56.html">56</a><a href="前汉书_page57.html">57</a><a href="前汉书_page58.html">58</a><a href="前汉书_page59.html">59</a><a href="前汉书_page60.html">60</a><span class="current-page">61</span><a href="前汉书_page62.html">62</a><a href="前汉书_page63.html">63</a><a href="前汉书_page64.html">64</a><a href="前汉书_page65.html">65</a><a href="前汉书_page66.html">66</a><span>...</span><a href="前汉书_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
