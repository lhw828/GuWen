<!DOCTYPE html>
<html>
<head>
    <meta charset="UTF-8">
    <title>元史 - 第 198 页/共 271 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元史 - 第 198 页/共 271 页</h1>
    <div class="content">
　　诸窃盗始谋而未行者，笞四十七；已行而不得财者，五十七；得财十贯以下，六十七；至二十贯，七十七。每二十贯加一等，一百贯，徒一年，每一百贯加一等，罪止徒三年。诸盗库藏钱物者，比常盗加一等，赃满至五百贯以上者流。

　　诸盗驼马牛驴骡，一陪九。盗骆驼者，初犯为首九十七，徒二年半，为从八十七，徒二年；再犯加等；三犯不分首从，一百七，出军。盗马者，初犯为首八十七，徒二年，为从七十七，徒一年半；再犯加等，罪止一百七，出军。盗牛者，初犯为首七十七，徒一年半，为从六十七，徒一年；再犯加等，罪止一百七，出军。盗驴骡者，初犯为首六十七，徒一年，为从五十七，刺放；再犯加等，罪止徒三年。盗羊猪者，初犯为首五十七，刺放，为从四十七，刺放；再犯加等，罪止徒三年。盗系官驼马牛者，比常盗加一等。

　　诸剧贼既款附得官，复以捕贼为由，虐取民财者，计赃论罪，流远。诸强盗再犯，仍刺。

　　诸强盗杀伤事主，不分首从，皆处死。诸强夺人财，以强盗论。诸以药迷瞀人，取其财者，以强盗论。诸白昼持仗，剽掠得财，殴伤事主；若得财，不曾伤事主，并以强盗论。诸官民行船，遭风著浅，辄有抢虏财物者，比同强盗科断。若会赦，仍不与真盗同论，征赃免罪。诸强盗出外国，其边臣执以来献者，赐金帛以旌之。诸盗乘舆服御器物者，不分首从，皆处死。知情领卖，克除价钱者，减一等。

　　诸盗官钱，追征未尽，到官禁系既久，实无可折偿者，除之。诸守库军，但盗库中财物者，处死，会赦者仍刺之。诸内藏典守，辄盗库中财物者，处死。诸造钞库工匠，私藏合毁之钞出库者，杖一百七。监临失关防者，笞三十七。诸盗印钞库钞者，处死。诸检昏钞行人，盗取昏钞，为监临搜获，不得财者，以盗库藏钱物不得财加等论，杖七十七。诸烧钞库合干检钞行人，辄盗昏钞出库分使者，刺断。诸盗局院官物，虽赃不满贯，仍加等，杖七十七，刺字。诸工匠已关出库物料，成造及额余外，不曾还官，因盗出局者，断罪，免刺。诸盗已到仓官粮，而未离仓事觉者，以不得财论，免刺。诸盗官员符节，比常盗加一等，计赃坐罪。诸盗官府文卷作故纸变卖者，杖七十七，同窃盗，刺字；买卷人笞四十七。

　　诸图财谋故杀人多者，凌迟处死，仍验各贼所杀人数，于家属均征烧埋银。诸图财陷溺人于死，幸获生免者，罪与已死同。诸图财杀死他人奴婢，即以图财杀人论。诸奴盗主财而逃，送其逃者，辄杀其奴而取其财，即以强盗杀人论。

　　诸发冢，已开冢者同窃盗，开棺椁者同强盗，毁尸骸者同伤人，仍于犯人家属征烧埋银。诸挟仇发冢，盗弃其尸者，处死。诸发冢得财不伤尸，杖一百七，刺配。诸盗发诸王驸马坟寝者，不分首从，皆处死。看守禁地人，杖一百七，三分家产，一分没官，同看守人杖六十七。

　　诸事主杀死盗者，不坐。诸寅夜潜入人家，被殴伤而死者，勿论。

　　诸于迥野盗伐人材木者，免刺，计赃科断。诸被胁众上盗，至盗所，复逃去，不以为从论。诸窃盗赃不满贯，断罪，免刺。诸子为盗，父杀之，不坐。诸为盗，初经刺断，再犯奸私，止以奸为坐，不以为盗再犯论。诸奴婢数为盗，应识过于门者，其主不知情，不得辄书于其主之门。诸被诱胁上盗，不曾分赃，而容隐不首者，杖六十七，免刺。诸先盗亲属财，免刺，再盗他人财，止作初犯论。诸先犯诱奸妇人在逃，后犯窃盗，二事俱发，以诱奸为重，杖从奸，刺从盗。诸瘖哑为盗，不论瘖哑。诸诈称搜税，拦头剽夺行李财物者，以盗论，刺断，充警迹人。诸盗米粮，非因饥馑者，仍刺断。诸盗塔庙神像服饰，无人看守者，断罪，免刺。诸事主及盗私相休和者，同罪；所盗钱物头匹、倍赃等，没官。诸窃盗应徒，若有祖父母、父母年老，无兼丁侍养者，刺断免徒；再犯而亲尚存者，候亲终日，发遣居役。诸女直人为盗，刺断同汉人。诸年饥民穷，见物而盗，计赃断罪，免刺配及征倍赃。诸窃盗，一岁之中频犯者，从一重，论刺断。诸为盗为所得赃与人博不胜，失所得赃，事觉追正赃，仍坐博者罪。诸父以子同盗，子年未出幼，不曾分赃，免罪。诸年饥，迫其子若婿同持仗行劫，子若婿减死一等，坐免刺，充警迹人。诸父为人诱为盗，疾不能往，命其子从之，而分其赃者，父减为从一等，免刺，子以为从论。诸兄逼未成丁弟同上盗，减为从一等论，仍罚赎。诸兄弟同盗，罪皆至死，父母老而乏养者，内以一人情罪可逭者，免死养亲。诸兄弟同盗，皆刺。诸父子兄弟频同上盗，从凡盗首从论。诸父子兄弟同为强盗者，皆处死。诸夫谋为强盗，妻不谏，反从之盗者，减为从一等论罪。

　　诸亲属相盗，谓本服緦麻以上亲，及大功以上共为婚姻之家，犯盗止坐其罪，并不在刺字、倍赃、再犯之限。其别居尊长于卑幼家窃盗，若强盗及卑幼于尊长家行窃盗者，緦麻小功减凡人一等，大功减二等，期亲减三等，强盗者准凡盗论，杀伤者各依故杀伤法。若同居卑幼将人盗己家财物者，五十贯以下，笞二十七，每五十贯加一等，罪止五十七，他人依常盗减一等。诸姑表侄盗姑夫财，同亲属相盗论。诸女在室，丧其父，不能自存，有祖父母而不之恤，因盗祖父母钱者，不坐。诸弟为首强劫从兄财，即以强盗论。诸尝过房他人子孙以为子孙，辄盗所过房之家财物者，即以亲属相盗论。

　　诸奴盗主财，应流远，而主求免者听。诸奴盗主财，断罪，免刺。诸盗雇主财者，免刺，不追倍赃。盗先雇主财者，同常盗论。诸佃客盗地主财，同常盗论。诸同主奴相盗，断罪，免刺配，不追倍赃。诸盗同受雇人财，不以同居论。诸赁屋与房主同居，而盗房主财者，与常盗论。诸盗同本财者，笞五十七，不以真盗计赃论。

　　诸巡捕军兵因自为盗者，比常盗加一等论罪；若自相觉察，告捕到官，或曾共为盗，首获同伴者，免罪给赏。诸军人为盗，刺断，免充警迹人，仍追赏钱给告者。诸守库藏军人，辄为首诱引外人偷盗官物，但经二次三次入库为盗，又提铃把门军人，受赃纵贼者，皆处死。为从者杖一百七，刺字流远。诸见役军人在逃，因为窃盗得财，杖一百七，仍刺字，杖从逃军，刺从盗。诸军人在路夺人财物，又迫逐人致死非命者，为首杖一百七，为从七十七，征烧埋银给苦主。

　　诸妇人为盗，断罪，免刺配及充警迹人，免征倍赃，再犯并坐其夫。诸妇人寡居与人奸，盗舅姑财与奸夫，令娶己为妻者，奸非奸所捕获，止以同居卑幼盗尊长财为坐，笞五十七，归宗，奸夫杖六十七。

　　诸伪僧窃取佛像腹中装者，以盗论。诸僧道为盗，同常盗，刺断，征倍赃，还俗充警迹人。诸僧道盗其亲师祖、师父及同师兄弟财者，免刺，不追倍赃，断罪还俗。

　　诸幼小为盗，事发长大，以幼小论。未老疾为盗，事发老疾，以老疾论。其所当罪，听赎，仍免刺配，诸犯罪亦如之。诸年未出幼，再犯窃盗者，仍免刺赎罪，发充警迹人。诸窃盗年幼者为首，年长者为从，为首仍听赎免刺配，为从依常律。诸掏摸人身上钱物者，初犯、再犯、三犯，刺断徒流，并同窃盗法，仍以赦后为坐。诸以七十二局欺诱良家子弟、富商大贾，博塞钱物者，以窃盗论，计赃断配。诸夜发同舟橐中装，取其财者，与窃盗真犯同论。

　　诸略卖良人为奴婢者，略卖一人，杖一百七，流远；二人以上，处死；为妻妾子孙者，一百七，徒三年；因而杀伤人者，同强盗法。若略而未卖者，减一等，和诱者又各减一等，及和同相卖为奴婢者，各一百七。略诱奴婢，货卖为奴婢者，各减诱略良人罪一等；为妻妾子孙者，七十七，徒一年半；知情娶买及藏匿受钱者，各递减犯人罪一等。假以过房乞养为名，因而货卖奴婢者，九十七，引领牙保知情，减二等，价没官，人给亲。如无元买契券，有司辄给公据者，及承告不即追捕者，并笞四十七。关津主司知而受财纵放者，减犯人罪三等，除名不叙，失检察者笞二十七。如能告获者，略人每人给赏三十贯，和诱每人二十贯，以至元钞为则，于犯人名下追征，无财者征及知情安主，牙保应捕人减半。其事未发而自首者，若同党能悔过自首，擒获其徒党者，并原其罪，仍给赏之半。再犯及因略伤人者，不在首原之例。诸妇人诱卖良人，罪应徒者，免徒。诸职官诱略良人为奴，革后不首，仍除名不叙，所诱略人给亲。

　　诸兄盗牛，胁其弟同宰杀者，弟不坐。诸白昼剽夺驿马，为首者处死，为从减一等流远。诸盗亲属马牛，事未觉自首，顾偿价，不从，既送官，仍以自首论免刺。诸强盗行劫，为主所逐，分散奔走，为首者杀伤邻人，为从者不知，不以杀伤事主不分首从论，为首者处死，为从者杖一百七，刺配。诸窃盗弃财拒捕，殴伤事主者，杖一百七，免刺。诸为盗先窃后强，会赦，其下手杀伤事主者，不赦，余仍刺而释之。诸盗贼分赃不均，从贼欲首，为首贼所杀者，仍以谋故杀人论。诸盗贼闻赦，故杀捕盗之人者，不赦。

　　诸藏匿强窃盗贼，有主谋纠合，指引上盗，分受赃物者，身虽不行，合以为首论。若未行盗，及行盗之后，知情藏匿之家，各减强窃从贼一等科断，免刺，其已经断，怙终不改者，与从贼同。诸谋欲图人所质之田，辄遣人强劫赎田之价者，主谋、下手一体刺断，其卑幼为尊长驱役者免刺。

　　诸盗贼应征正赃及烧埋银，贫无以备，令其折庸。凡折庸，视各处庸价而会之。庸满发元籍，充警迹人。妇人日准男子工价三分之二，官钱役于旁近之处，私钱役于事主之家。诸盗贼得财，用于酒肆倡优之家，不知情，止于本盗追征。其所盗即官钱，虽不知情，于所用之家追征。若用买货物，还其货物，征元赃。诸奴婢盗人牛马，既断罪，其赃无可征者，以其人给物主，其主愿赎者听。诸盗官钱，追征未尽，到官禁系既久，实无可折偿者，除之。诸系官人口盗人牛马，免征倍赃。诸盗贼正赃已征给主，倍赃无可追理者，免征。诸盗贼正赃，或曲质于人，典主不知情，而归其赃，仍征还元价。诸遐荒盗贼，盗驼马牛驴羊，倍赃无可征者，就发配役出军。

　　诸盗先犯后发，与后犯先发罪同者，勿论。诸先犯强盗刺断，再犯窃盗，止依再犯窃盗刺配。诸出军贼徒在逃，初犯杖六十七，再犯加二等，罪止一百七，仍发元流所出军。

　　诸强窃盗充警迹人者，五年不犯，除其籍。其能告发，及捕获强盗一名，减二年，二名比五年，窃盗一名减一半，应除籍之外，所获多者，依常人获盗理赏，不及数者，给凭通理。籍既除，再犯，终身拘籍之。凡警迹人缉捕之外，有司毋差遣出入，妨其理生。诸警迹人，有不告知邻佑辄离家经宿，及游惰不事生产作业者，有司究之，邻佑有失觉察者，亦罪之。诸警迹人受命捕盗，既获其盗，却挟恨杀其盗而取其财，不以平人杀有罪贼人论。诸色目人犯盗，免刺科断，发本管官司设法拘检，限内改过者，除其籍。无本管官司发付者，从有司收充警迹人。

　　诸为盗经刺，自除其字，再犯非理者，补刺。五年不再犯，已除籍者，不补刺，年未满者仍补刺。诸盗贼赦前擅去所刺字，不再犯，赦后不补刺。诸应刺左右臂，而臂有雕青者，随上下空歇之处刺之。诸犯窃盗已经刺臂，却遍文其身，覆盖元刺，再犯窃盗，于手背刺之。诸累犯窃盗，左右项臂刺遍，而再犯者，于项上空处刺之。

　　诸子盗父首、弟盗兄首、婿盗翁首，并同自首者免罪。诸奴盗主首者，断罪免刺，不征倍赃，仍付其主为奴。诸胁从上盗，而不受赃者，止以不首之罪罪之，杖六十七，不刺。诸为盗悔过，以所盗赃还主者免罪。诸为盗得财者，闻有涉疑根捕，却以赃还主者，减二等论罪，免徒刺及倍赃。诸窃盗因事主盘诘，而自首服，其赃未还主者，计赃减二等论罪，刺字。诸盗赃，为首者自首，免罪，为从不首仍全科。诸无服之亲，相首为盗，止科其罪，免刺配倍赃。诸窃盗悔过，以赃还主不尽，其余赃犹及刺罪者，仍刺之。 
 
 
 
卷一百五 志第五十三
　
　　◎刑法四

　　○诈伪

　　诸主谋伪造符宝，及受财铸造者，皆处死。同情转募工匠，及受募刻字者，杖一百七。伪造制敕者，与符宝同。诸妄增减制书者，处死。诸近侍官辄诈传上旨者，杖一百七，除名不叙。诸伪造省府印信文字，但犯制敕者处死。若伪造省府劄付者，杖一百七，再犯流远。知情不首者，八十七。其文理讹谬不堪行用者，九十七。若伪造司县印信文字，追呼平民，勒取财物者，初犯杖七十七，累犯不悛者一百七。诸伪造宣慰司印信契本，及商税务青由欺冒商贾者，杖一百七。诸赦前伪造省印，赦后不曾销毁，杖七十七，有官者夺所受宣敕，除名不叙。诸掾属辄造省官押字，盗用省印，卖放官职者，虽会赦，流远。诸伪造税物杂印，私熬颜色，伪税物货者，杖八十七。告捕得实者，征中统钞一百贯充赏。物主知情，减犯人罪一等，其匿税之物，一半没官，于没官物内一半付告人充赏；不知情者不坐，物给元主。其捕获人擅自脱放者，减犯人罪二等，受财者与犯人同罪。诸省部小史，为人误毁行移检紥，辄自刻印信，伪补署押，求盖本罪，无他情弊者，杖七十七，发元籍。诸僧道伪造诸王印信及令旨抄题者，处死。诸盘获伪造印信之人，同获强盗给赏。诸告获私造历日者，赏银一百两。如无太史院历日印信，便同私历造者，以违制论。诸受财卖他人敕牒，及收买转卖者，杖一百七，刺面发元籍，买者杖八十七，发元籍。诸职官被差，以疾辄令人代乘驿传而往者，杖六十七，代者笞五十七。诸公差，于官船夹带从人，冒支分例者，笞一十七，记过，支过分例来，追征还官。

　　诸诈称使臣，伪写给驿文字，起马匹舟船者，杖一百七。有司失觉察，辄凭无印信关牒倒给者，判署官笞三十七，首领官吏四十七。诸职官诈传上司言语，擅起驿马者，杖六十七。脱脱禾孙依随擅给驿马者，笞五十七，并解职别叙，记过；驿官二十七，还职。诸诈称按部官，恐吓官吏者，杖六十七。诸诈称监临长官署置差遣，欺取钱物者，杖八十七，钱物没官。诸诈称奉使所委官，听理民讼者，杖九十七。诈称随行令史者，笞五十七。

　　诸伪造宝钞，首谋起意，并雕板抄纸，收买颜料，书填字号，窝藏印造，但同情者皆处死，仍没其家产。两邻知而不首者，杖七十七。坊里正、主首、社长失觉察，并巡捕军兵各笞四十七。捕盗官及镇守巡捕军官各三十七，未获贼徒，依强盗立限缉捕。买使伪钞者，初犯杖一百七，再犯加徒一年，三犯科断流远。诸捕获伪钞，赏银五锭，给银不给钞。诸父子同造伪钞者，皆处死。诸父造伪钞，子听给使，不与父同坐；子造伪钞，父不同造，不与子同坐。诸夫伪造宝钞者，妻不坐。诸伪造宝钞，印板不全者，杖一百七。诸伪造宝钞，没其家产，不及其妻子。诸赦前收藏伪钞，赦后行使者，杖一百七。不曾行使而不首者，减一等。诸伪造钞罪应死者，虽亲老无兼丁，不听上请。诸捕获伪造宝钞之人，虽已身故，其应得赏钱，仍给其亲属。诸奴婢买使伪钞，其主陈首者，不在理赏之例。诸挑剜裨辏宝钞者，不分首从，杖一百七，徒一年，再犯流远。年七十以上者，呈禀定夺，毋辄听赎。买使者减一等。诸烧造伪银者，徒。诸造卖伪银，买主不知情，价钱给主，伪银内销，提真银没官，依本犯科罪。诸伪造各仓支发粮筹者，笞五十七，已支出官粮者，准盗系官钱物科罪。仓官人等有犯者，依监主自盗法，赃重者从重论。诸冒支官钱，计赃以枉法论，并除名不叙。

　　诸冒名入仕者，杖六十七，夺所受命，追俸发元籍，会赦不首，笞四十七，仍追夺之。诸奴受主命冒充职官者，杖九十七。其主及同僚相容隐者，八十七。诸子冒父官居职任事者，杖七十七，犯在革前，革后不出首者，笞四十七，并追回所受宣敕，及支过俸禄还官。诸边臣，辄以子婿诈称招徕蛮獠，保充土官者，除名不叙，拘夺所授官。诸军官承袭，伪增年者，监察御史廉访司纠察之，滥保官吏，并坐罪。诸职官妄报出身履历者，除名不叙。诸译史、令史，有过不叙。诈称作阙，别处补用者，笞五十七，罢役不叙。

　　诸输纳官物，辄增改朱钞者，杖六十七，罢之。诸有司长官，辄以追到盗赃支使，却虚立给主文案者，虽会赦，解职，降先职二等叙。承吏，除名不叙。诸帅府上功文字，诈添有功军人名数，主谋者杖八十七，除名不叙，随从书写者笞五十七。诸诈以军功受举入仕者，罢之，仍夺所受命。诸擅改已奏官员选目姓名者，虽会赦，除名发元籍。诸曹吏辄于公版改易年月，图逭罪责者，笞五十七，罢役别叙，记过。诸哗强之人，辄为人伪增籍面者，杖八十七，红泥粉壁识过其门。诸蒙古译史，能辨出诈伪文字二起以上者，减一资升转。

　　诉讼

　　诸告人罪者，须明注年月，指陈实事，不得称疑。诬告者抵罪反坐，越诉者笞五十七。本属官司有过，及有冤抑，屡告不理，或理断偏屈，并应合回避者，许赴上司陈之。诸诉讼本争事外，别生余事者，禁。其本争事毕，别诉者听。诸军民风宪官有罪，各从其所属上司诉之。诸民间杂犯，赴有司陈首者听。诸告言重事实，轻事虚，免坐；轻事实，重事虚，反坐。诸中外有司，发人家录私书，辄兴狱讼者，禁之。若本宗事须引用证验者，仍听追照。其构饰傅会，以文致人罪者，审辨之。除本宗外，余事并勿听理。诸教令人告緦麻以上亲，及奴婢告主者，各减告者罪一等。若教令人告子孙，各减所告罪二等。其教令人告事虚应反坐，或得实应赏者，皆以告者为首，教令为从。诸老废笃疾，事须争诉，止令同属亲属深知本末者代之。若谋反大逆，子孙不孝，为同居所侵侮，必须自陈者听。诸致仕得代官，不得已与齐民讼，许其亲属家人代诉，所司毋侵挠之。诸妇人辄代男子告辨争讼者，禁之。若果寡居，及虽有子男，为他故所妨，事须争讼者，不在禁例。诸子证其父，奴讦其主，及妻妾弟侄不相容隐，凡干名犯义，为风化之玷者，并禁止之。诸亲属相告，并同自首。诸妻讦夫恶，比同自首原免。凡夫有罪，非恶逆重事，妻得相容隐，而辄告讦其夫者，笞四十七。诸妻曾背夫而逃，被断复诬告其夫以重罪者，抵罪反坐，从其夫嫁卖。诸职官同僚相言者，并解职别叙，记过。诸告人罪者，自下而上，不得越诉。诸府州司县应受理而不受理，虽受理而听断偏屈，或迁延不决者，随轻重而罪罚之。诸诉官吏受赂不法，径赴宪司者，不以越诉论。诸陈诉有理，路府州县不行，诉之省部台院，省部台院不行，经乘舆诉之。未诉省部台院，辄经乘舆诉者，罪之。诸职官诬告人枉法赃者，以其罪罪之，除名不叙。诸奴婢诬告其主者处死，本主求免者，职减一等。诸以奴告主私事，主同自首，奴杖七十七。

　　斗殴

　　诸斗殴，以手足击人伤者，笞二十七，以他物者三十七。伤及拔发方寸以上，四十七。若血从耳目出及内损吐血者，加一等。折齿、毁缺耳鼻、眇一目及折手足指，若破骨及汤火伤人者，杖六十七。折二齿二指以上，及髡发，并刃伤、折人肋、眇人两目、堕人胎，七十七。以秽物污人头面者，罪亦如之。折跌人肢体，及瞎其目者，九十七。辜内平复者，各减二等。即损二事以上，及因旧患，令至笃疾，若断舌及毁败人阴阳者，一百七。诸诉殴詈，有阑告者勿听，违者究之。诸保辜者，手足殴伤人，限十日。以他物殴伤者，二十日。以刃及汤火伤人者，三十日，折跌肢体及破骨者，五十日。殴伤不相须，余条殴伤，及杀伤者准此。限内死者，各依杀人论。其在限外，及虽在限内，以他故死者，各依本殴伤法。他故，谓别增余患而死者。诸倡女斗伤良人，辜限之外死者，杖七十七，单衣受刑。诸殴伤人，辜限外死者，杖七十七。诸以非理殴伤妻妾者，罪以本殴伤论，并离之。若妻不为父母悦，以致非理殴伤者，罪减三等，仍离之。诸职官殴妻堕胎者，笞三十七，解职，期年后降先品一等，注边远一任，妻离之。诸以非理苦虐未成婚男妇者，笞四十七，妇归宗，不追聘财。诸舅姑非理陵虐无罪男妇者，笞四十七，男妇归宗，不追聘财。诸蒙古人与汉人争，殴汉人，汉人勿还报，许诉于有司。诸蒙古人斫伤他人奴，知罪愿休和者听。诸以他物伤人，致成废疾者，杖七十七，仍追中统钞一十锭，付被伤人，充养济之资。诸因斗殴，斫伤人成废疾者，杖八十七，征中统钞一十锭，付被伤人，充养济之资。为父还殴致伤者，征其钞之半。诸豪横辄诬平人为盗，捕其夫妇男女，于私家拷讯监禁，非理陵虐者，杖一百七，流远。其被害有致残废者，人征中统钞二十锭，充养赡之赀。诸职官辄将养男去势，以充阉官进纳者，杖一百七，除名不叙，记过，义男归宗。诸以微故残伤义男肢体废疾者，加凡人折跌肢体一等论，义男归宗，仍征中统钞五百贯，充养赡之赀。诸尊长辄以微罪刺伤弟侄双目者，与常人同罪，杖一百七，追征赡养钞二十锭给苦主，免流，识过于门；无罪者，仍流。诸弟虽听其兄之仇，同谋剜其兄之眼，即以弟为首，各杖一百七，流远，而弟加远。诸卑幼挟仇，辄刺伤尊长双目成废疾者，杖一百七，流远。诸以刃刺破人两目成笃疾者，杖一百七，流远，仍征中统钞二十锭，充养赡之赀，主使者亦如之。诸挟仇伤人之目者，若一目元损，又伤其一目，与伤两目同论，虽会赦，仍流。诸因争误瞎人一目者，杖七十七，征中统钞五十两，充医药之赀。

　　诸脱脱禾孙辄殴伤往来使臣者，笞四十七，解职记过。诸职官辄以他物殴伤使臣者，杖六十七。诸司属官辄殴本管上司幕官者，笞四十七，解职记过。诸方镇僚属辄以他物殴伤主帅者，杖六十七，幕官使酒骂长官者，笞四十七，并解职别叙，记过。诸按部官因争辩，辄殴有司官，有司官还殴者，各笞三十七，解职。诸监临官挟怨，当厅扯捽属官，属官辄殴之者，笞四十七，解职。诸方面大臣，不能以正率下，辄与幕属公堂斗争，虽会赦，并罢免记过，赦前无招者还职。诸职官辄殴伤所监临，以所殴伤法论罪，记过。诸职官殴伤同署长官者，笞五十七，解见任，降先品一等叙，仍记过名。诸有司长官，辄殴同位正官者，笞三十七，殴佐贰官者，二十七，并解职记过。诸同僚改除，复以私忿相殴詈者，皆罢其所受新命。诸在闲职官，辄殴詈本籍在任长官者，杖六十七。诸职官相殴，其官等，从所伤轻重论罪。诸军官纵酒，因戏而怒，故殴伤有司官者，笞三十七，记过。诸幕僚因公辄以恶言詈长官者，笞四十七，长官辄还殴者，笞一十七，并记过名。诸职官乘醉当街殴伤平人者，笞四十七，记过。诸职官闲居与庶民相殴者，职官减一等，听罚赎。诸以他物殴伤职官者，加一等，笞五十七。诸小民恃年老殴詈所属官长者，杖六十七，不听赎。诸恶少无赖辄殴伤禁近之人者，杖七十七。

　　杀伤

　　诸杀人者死，仍于家属征烧埋银五十两给苦主，无银者征中统钞一十锭，会赦免罪者倍之。诸部民殴死官长，主谋及下手者皆处死，同殴伤非致命者，杖一百七，流远，均征烧埋银。诸杀人还自杀不死者，仍处死。诸杀人从而加功，无故杀之情者，会赦仍释之。诸斗殴杀人，先误后故者，即以故杀论。诸因斗殴，以刃杀人，及他物殴死人者，并同故杀。诸因争以刃伤人，幸获生免者，杖一百七。诸持刃方杀人，人觉而逃，却移怒杀所解劝者，与故杀同。诸有司征科急，民弗堪，致杀其征科者，仍以故杀论。诸醉中欲杀其妻不得，移怒杀死其解纷之人者，处死。诸欲诱倡女逃，不从辄杀之者，与杀常人同。诸斗殴杀人者，结案待报。诸人杀死其父，子殴之死者，不坐，仍于杀父者之家征烧埋银五十两。诸蒙古人因争及乘醉殴死汉人者，断罚出征，并全征烧埋银。诸因閧争，一人误蹂死小儿，一人殴人致死，殴者结案，蹂者杖一百七，并征烧埋银。诸有人戏调其妻，夫遇而殴之，因伤而死者，减死一等论罪，仍征烧埋银。诸殴死应捕杀恶逆之人者，免罪，不征烧埋银。诸以他物伤人，伤毒流注而死，虽在辜限之外，仍减杀人罪三等坐之。诸因争，以头触人，与人俱仆，肘抵其心，邂逅致死者，杖一百七，全征烧埋银。诸出使从人，殴死馆夫者，以殴杀论。诸因戏言相殴，致伤人命者，杖一百七。诸父亡，母复纳他人为夫，即为义父。若逐其子出居于外，即同凡人，其有所斗殴杀伤，即以凡人斗殴杀伤论。诸彼此有罪之人，相格致死者，与杀常人同。

　　诸职官以微故殴死齐民者，处死，诸职官受赃，为民所告，辄殴死告者，以故杀论。诸军官因公乘怒，辄命麾下殴人致死者，杖八十七，解职，期年后降先品一等叙，征烧埋银给苦主，若会赦，仍殿降征银。诸阃帅侵盗系官钱粮，怒吏发其奸，辄令人殴死者，以故杀论，虽会大赦，仍追夺不叙，倍征烧埋银。诸局院官辄以微故殴死匠人者，处死。

　　诸父无故以刃杀其子者，杖七十七。诸子不孝，父与弟侄同谋置之死地者，父不坐，弟侄杖一百七。诸女已嫁，闻女有过，辄杀其女者，笞五十七，追还元受聘财，给夫别娶。诸父有故殴其子女，邂逅致死者，免罪。诸后夫殴死前夫之子者，处死。诸妻故杀妾子者，杖九十七，从其夫嫁卖。诸男妇虽有过，舅姑辄加残虐致死者，杖一百七。诸子不孝，父杀其子，因及其妇者，杖七十七，妇元有妆奁之物，尽归其父母。诸以细故杀其弟者，处死。诸兄以立继之子，主谋杀其嫡弟者，主谋下手皆处死，其田宅人口财物尽归死者妻子，其子归宗。诸弟先殴其兄，兄还杀其弟，即兄杀有罪之弟，不以凡人斗杀论。诸因争误殴死异居弟者，杖七十七，征烧埋银之半。诸因争故杀族弟者，与杀常人同。诸妹为尼与人私，兄闻而谏之，不从，反诟詈扯捽其兄，兄杀之，即兄杀有罪之妹，不以凡人斗杀论。诸兄殴弟妻，因伤而死者，杖一百七，征烧埋银。诸嫂溺死其小姑者，以故杀论。诸因争殴死族兄弟之子者，杖一百七；故以刃杀之者，处死，并征烧埋银。诸殴死兄弟之子而图其财者，处死。诸夫妇同谋，杀其兄弟之子者，皆处死。诸尊长误殴卑幼致死者，杖七十七，异居者仍征烧埋银。诸以微过辄杀其妻者，处死。诸因夫妻反目，辄药死其妻者，与故杀常人同。诸妻悖慢其舅姑，其夫殴之致死者，杖七十七。诸夫卧疾，妻不侍汤药，又诟詈其舅姑，以伤其夫之心，夫殴之，邂逅致死者，不坐。诸夫恶妻而爱妾，辄求妻微罪而杀之者，处死。诸风闻涉疑，故杀定婚妻者，与杀凡人同论。诸妻以残酷殴死其妾者，杖一百七，去衣受刑。诸舅以无实之罪故杀其甥者，与杀常人同论。诸因争挟仇殴死其婿者，与杀常人同。

　　诸奴殴詈其主，主殴伤奴致死者，免罪。诸故杀无罪奴婢，杖八十七，因醉杀之者，减一等。诸殴死拟放良奴婢者，杖七十七。诸谋杀已放良奴婢者，与故杀常人同。诸良人以斗殴杀人奴，杖一百七，征烧埋银五十两。诸良人戏杀他人奴者，杖七十七，征烧埋银五十两。诸奴殴死其弟，弟亦为同主奴，主乞贷死者听。诸异主奴婢相犯死者，同常人；同主相犯至重刑者，仍依例结案。诸地主殴死佃客者，杖一百七，征烧埋银五十两。

　　诸醉中误认他人为仇人，故杀致命者，虽误同故。诸奴受本主命，执仇杀人者，减死流远。诸挟仇杀人会赦，为首下手者不赦，为从不曾下手者免死，徒一年，诸以老病杀人者，不以老病免。诸谋故杀人年七十以上，并枷禁归勘结案。诸两家之子，昏暮奔还，中路相迎，撞仆于地，因伤致死者，不坐，仍征钞五十两给苦主。诸十五以下小儿，过失杀人者，免罪，征烧埋银。诸十五以下小儿，因争毁伤人致死者，听赎，征烧埋银给苦主。诸瞽者殴人，因伤致死，杖一百七，征烧埋银给苦主。诸病风狂，殴伤人致死，免罪，征烧埋银。诸庸医以针药杀人者，杖一百七，征烧埋银。诸飏砖石剥邻之果，误伤人致死者，杖八十七，征烧埋银。诸军士习射，招箭者不谨，致被伤而死，射者不坐，仍征烧埋银。诸过误踏死小儿，杖七十七，征烧埋银给苦主。诸昏夜驰马，误触人死，杖七十七，征烧埋银。诸驱车走马，致伤人命者，杖七十七，征烧埋银。诸昏夜行车，不知有人在地，误致轹死者，笞三十七，征烧埋银之半给苦主。诸幼小自相作戏，误伤致死者，不坐。诸戏伤人命，自愿休和者听。诸两人作戏争物，一人放手，一人失势跌死，放者不坐。诸以物戏惊小儿，成疾而死者，杖六十七，追征烧埋银五十两。诸以戏与人相逐，致人跌伤而死者，其罪徒，仍征烧埋银给苦主。诸骆驼在牧，啮人而死者，牧人笞一十七，以骆驼给苦主。诸驿马在野，啮人而死者，以其马给苦主，马主别买当役。诸奴故杀其子女，以诬其主者，杖一百七。诸因争，以妻前夫男女溺死，诬赖人者，以故杀论。诸后夫置毒饮食，与前夫子女食而死者，与药死常人同。诸故杀无罪子孙，以诬赖仇人者，以故杀常人论。诸杀人无苦主者，免征烧埋银，犯人财产人口并付其妻子，仍为民当差。诸杀有罪之人，免征烧埋银。诸图财谋故杀人多者，皆凌迟处死，验各贼所杀人数，于家属均征烧埋银。诸同居相殴而死，及杀人罪未结正而死者，并不征烧埋银。诸杀人者，被杀之人或家住他所，官征烧埋银移本籍，得其家属给之。诸斗殴杀人，应征烧埋银，而犯人贫窭，不能出备，并其余亲属无应征之人，官与支给。诸致伤人命，应征烧埋银者，止征银价中统钞一十锭。诸因争同殴死人，会赦应倍征烧埋银者，为首致命征中统钞一十锭，为从均征一十锭。诸殴死人，虽不见尸，招证明白者，仍征烧埋银。诸僧道杀人，烧埋银于常住追征。诸庸作殴伤人命，征烧埋银，不及庸作之家。诸奴殴人致死，犯在主家，于本主征烧埋银；不犯在主家，烧埋银无可征者，不征于其主。

　　禁令

　　诸度量权衡不同者，犯人笞五十七。司县正官，初犯罚俸一月，再犯笞二十七，三犯别议，仍记过名。路府州县达鲁花赤长官提调失职，初犯罚俸二十日，再犯别议。诸奏目及官府公文，并用国字，其有袭用畏兀字者，禁之。诸但降诏旨条画，民间辄刻小本卖于市者，禁之。诸内外应佩符职官，辄以符付其傔从佩服者，禁之。诸官员朝会，服其朝服，私致敬于人臣者罚。诸随朝文武百官，朝贺不至者，罚中统钞十贯，失仪者罚中统钞八贯。诸宰相出入，辄敢冲犯者，罪之。

　　诸章服，惟蒙古人及宿卫之士，不许服龙凤文，余并不禁。谓龙，五爪二角者。职官一品、二品许服浑金花，三品服金答子，四品、五品服云袖带襕，六品、七品服六花，八品、九品服四花，职事散官从一高。命妇一品至三品服浑金，四品、五品服金答子，六品以下惟服销金并金纱答子。首饰，一品至三品许用金珠宝玉，四品、五品用金玉真珠，六品以下用金，惟耳环用珠玉。同籍者，不限亲疏，期亲虽别籍并出嫁同。车舆并不得用龙凤文，一品至三品许用间金妆饰、银螭头、绣带、青幔，四品、五品用素狮头、绣带、青幔，六品至九品用素云头、素带、青幔。内外有出身考满应入流见役人员，服用与九品同。受各投下令旨钧旨，有印信见任人员，亦与九品同。庶人惟许服暗花纻丝、丝绸绫罗、毛毳，不许用赭黄，冒笠不得饰以金玉，靴不得裁置花样。首饰许用翠花金钗篦各一事，惟耳环许用金珠碧甸，余并用银。车舆，黑油齐头平顶皂幔。诸色目人，除行营帐外，余并与庶人同。职官致仕与见任同，解降者依应得品级；不叙者与庶人同。父祖有官，既殁年深，非犯除名不叙，其命妇及子孙与见任同。诸乐人工艺人等服用，与庶人同，凡承应妆扮之物，不拘上例。皂隶公使人，惟许服绸绢。倡家出入，止服皂褙，不许乘坐车马。应服色等第，上得兼下，下不得僣上，违者，职官解见任，期年后降一等叙，余人笞五十七，违禁之物，付告捉人充赏。御赐之物，不在禁限。诸官员以黄金饰甲者禁之，违者甲匠同罪。诸常人鞍韂，画虎兔者听，画云龙犀牛者，禁之。诸段匹织造周身大龙者，禁之，胸背小龙者勿禁。诸市造鞍辔箭镞靴履及诸杂带，用金为饰者，禁之。

　　诸郡县达鲁花赤及诸投下，擅造军器者，禁之。诸神庙仪仗，止以土木纸彩代之，用真兵器者禁。诸都城小民，造弹弓及执者，杖七十七，没其家财之半，在外郡县不在禁限。诸打捕及捕盗巡马弓手、巡盐弓手，许执弓箭，余悉禁之。诸汉人持兵器者，禁之；汉人为军者不禁。诸卖军器者，卖与应执把之人者不禁。诸民间有藏铁尺、铁骨朵，及含刀铁拄杖者，禁之。诸私藏甲全副者，处死；不成副者，笞五十七，徒一年；零散甲片下堪穿系御敌者，笞三十七。枪若刀若弩私有十件者，处死；五件以上，杖九十七，徒三年；四件以上，七十七，徒二年；不堪使用，笞五十七。弓箭私有十副者，处死；五副以上，杖九十七，徒三年；四副以下，七十七，徒二年；不成副，笞五十七。凡弓一，箭三十，为一副。

　　诸岳渎祠庙，辄敢触犯作践者，禁之。诸伏羲、娲皇、尧、舜、禹、汤、后土等庙，军马使臣敢沮坏者，禁之。诸名山大川寺观祠庙，并前代名人遗迹，敢拆毁者，禁之。诸改寺为观，改观为寺者，禁之。诸祠庙寺观，模勒御宝圣旨及诸王令旨者，禁之。

　　诸为子行孝，辄以割肝、刲股、埋儿之属为孝者，并禁止之。诸民间丧葬，以纸为屋室，金银为马，杂彩衣服帷帐者，悉禁之。诸坟墓以砖瓦为屋其上者，禁之。诸家庙春秋祭祀，辄用公服行礼者，禁之。诸民间祖宗神主，称皇字者，禁之。诸小民房屋，安置鹅项衔脊，有鳞爪瓦兽者，笞三十七，陶人二十七。诸职官居见任，虽有善政，不许立碑，已立而犯赃污者毁之，无治状以虚誉立碑者毁之。

　　诸夜禁，一更三点，钟声绝，禁人行。五更三点，钟声动，听人行。违者笞二十七，有官者听赎。其公务急速，及疾病死丧产育之类不禁。诸有司晓钟未动，寺观辄鸣钟者，禁之。诸江南之地，每夜禁钟以前，市井点灯买卖，晓钟之后，人家点灯读书工作者，并不禁。其集众祠祷者，禁之。诸犯夜拒捕，斫伤徼巡者，杖一百七。
</div>
    <div class="pagination">
<a href="元史_page197.html">上一页</a><span>...</span><a href="元史_page193.html">193</a><a href="元史_page194.html">194</a><a href="元史_page195.html">195</a><a href="元史_page196.html">196</a><a href="元史_page197.html">197</a><span class="current-page">198</span><a href="元史_page199.html">199</a><a href="元史_page200.html">200</a><a href="元史_page201.html">201</a><a href="元史_page202.html">202</a><a href="元史_page203.html">203</a><span>...</span><a href="元史_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
