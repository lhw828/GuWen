<!DOCTYPE html>
<html>
<head>
    <meta charset="UTF-8">
    <title>辽史 - 第 83 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 83 页/共 221 页</h1>
    <div class="content">　　龙门县。有龙门山，石壁对峙，高数百尺，望之若门。徼外诸河及沙漠潦水，皆於此趣海。雨则俄顷水十仞，晴则清浅可涉，实塞北控扼之冲要也。在州东北二百八十里。户四千。

　　望云县。本望云川地。景宗於此建潜邸，因而成井肆。穆宗崩，景宗入绍国统，号御庄。後置望云县，直隶彰愍宫，附庸于此。在州东北二百六十里。户一千。

　　归化州，雄武军，上，刺史。本汉下洛县。元魏改文德县。唐升武州，僖宗改毅州。後唐太祖复武州，明宗又为毅州，潞王仍为武州。晋高祖割献于辽，改今名。有桑乾河；会河川；爱阳川；炭山，又谓之陉头，有凉殿，承天皇后纳凉於此，山东北三十里有新凉殿，景宗纳凉於此，唯松棚数陉而已；断云岭，极高峻，故名。州西北至西京四百五十里。统县一：

　　文德县。本汉女祁县地。元魏置。户一万。

　　可汗州，清平军，下，刺史。本汉潘县，元魏废。北齐置北燕郡，<一五>改怀戎县。隋废郡，属涿郡。唐武德中复置北燕州，县仍旧。贞观八年改妫州。五代时，奚王去诸以数千帐徙妫州，<一六>自别为西奚，号可汗州；太祖因之。有妫泉在城中，相传舜嫔二女於此。又有温泉、版泉、磨笄山、鸡鸣山、乔山、历山。统县一：

　　怀来县。本怀戎县，太祖改。户三千。

　　儒州，缙阳军，中，刺史。唐置。後唐同光二年隶新州。太宗改奉圣州，仍属。有南溪河、沽河、宋王峪、桃峪口。统县一：

　　缙山县。本汉广宁县地。唐天宝中割妫川县置。户五千。

　　蔚州，忠顺军，上，节度。周职方，并州川曰沤夷，在州境飞狐县。赵襄子灭代；武灵王置代郡；项羽徙赵歇为代王；歇还赵，立陈馀王代；汉韩信斩馀，复置代郡；文帝初封代；皆此地。周宣帝始置蔚州，隋开皇中废。唐武德四年复置。至德二年改兴唐县。乾元元年仍旧。大中後，朱邪执宜为刺史，有功，赐姓名李国昌。子克用乞为留後，僖宗不许。广明初，攻败国昌，代北无备，太祖来攻，克之，俘掠居民而去。石晋献地，升忠顺军，後更武安军。统和四年入宋，寻复之，降刺史，隶奉圣州，升观察，<一七>复忠顺军节度。兵事属西京都部署司。统县五：

　　灵仙县。唐置兴唐县，梁改隆化县，後唐同光初复置，晋改今名。户二万。

　　定安县。本汉东安阳县地，久废。後唐太祖伐刘仁恭，次蔚州，晨雾晦冥，占，不利深入，会雷电大作，燕军解去，即此。辽置定安县。西北至州六十里。户一万。

　　飞狐县。後周大象二年置广昌县于五龙城，即此。隋仁寿元年改名飞狐。相传有狐於紫荆岭食五粒松子，成飞仙，故云。西北至州一百四十里。户五千。

　　灵丘县。汉置。後汉省。东魏复置，属灵丘郡。隋开皇中罢郡来属。大业初改隶代州。唐武德六年仍旧。东北至州一百八十里。户三千。

　　广陵县。本汉延陵县。隋唐为镇州。後唐同光初分兴唐县置。石晋割属辽。东南至州四十里。户三千。

　　应州，彰国军，上，节度。唐武德中置金城县，後改应州。後唐明宗，州人也。天成元年升彰国军节度，兴唐军、寰州隶焉。辽因之。北龙首山，南雁门。兵事属西京都部署司。统县三。

　　金城县。本汉阴馆县地，汉末废为阴馆城。隋大业末陷突厥<一八>。唐始置金城县，辽因之。户八千。

　　浑源县。唐置。有浑源川。在州东南一百五十里。户五千。

　　河阴县。本汉阴馆县地。初隶朔州，清宁中来属。户三千。

　　朔州，顺义军，下，节度。本汉马邑县地。元魏孝文帝始置朔州，在今州北三百八十里定襄故城。葛荣乱，废。高齐天保六年复置，在今州南四十七里新城。八年徙马邑，即今城。武成帝置北道行台。周武帝置朔州总管府。隋大业三年改马邑郡。唐武德四年复朔州。辽升顺义军节度。兵事属西京都部署司。统州一、县三。

　　鄯阳县。<一九>本汉定襄县地。建安中置新兴郡。元魏置桑乾郡。高齐置招远县，郡仍旧。隋开皇三年罢郡，隶朔州。大业元年初名鄯阳县，辽因之。户四千。

　　宁远县。齐天保六年，於朔州西置招远县。唐乾元元年改今名，辽因之。有宁远镇。东至朔州八十里。户二千。

　　马邑县。汉置，属雁门郡。唐开元五年，析鄯阳县东三十里置大同军，倚郭置马邑县。南至朔州四十里。户三千。

　　武州，宣威军，下，刺史。赵惠王置武川塞。魏置神武县。唐末置武州。後唐改毅州。<二○>重熙九年复武州，号宣威军。统县一：

　　神武县。魏置。晋改新城。後唐太祖生神武川之新城，即此。初隶朔州，後置州，并宁远为一县来属。户五千。

　　东胜州，<二一>武兴军，下，刺史。隋开皇七年置胜州。大业五年改榆林郡。唐贞观五年於南河地置决胜州，故谓此为东胜州。天宝七年又为榆林郡。乾元元年复为胜州。太祖神册元年破振武军，胜州之民皆趋河东，州废。晋割代北来献，复置。兵事属西南面招讨司。统县二：

　　榆林县。

　　河滨县。

　　金肃州。重熙十二年伐西夏置。割燕民三百户，防秋军一千实之。属西南面招讨司。

　　河清军。西夏归辽，开直路以趋上京。重熙十二年建城，号河清军。徙民五百户，防秋兵一千人实之。属西南面招讨司。

※校勘记

　　一：唐武德四年置北州按新唐书地理志作武德元年置。旧唐书地理志作武德六年。

　　二：开元十八年置云州云州，原误「云中州」。据新唐书地理志改。旧唐书地理志作开元二十年。

　　三：克用取云州州，原误「南」。据太祖纪及新五代史四改。

　　四：天成县金史地理志作天城县。

　　五：长青县兵卫志下同。辽文汇续编董匡信墓志、金史地理志并作长清县。

　　六：奏景宗分永兴县置据纪应历十三年正月、卷八五高勋传及金史地理志，景宗应作穆宗。

　　七：唐会昌中置县按纪开泰八年十一月，置云州宣德县。新、旧唐书地理志无宣德县。

　　八：更名应天军复为州按金史地理志丰州天德军，辽尝更名应天，寻复。

　　九：改单于大都督府索隐：「督，当作护。」新、旧唐书地理志并作「龙朔三年置云中都护府，麟德元年改为单于大都护府」。

　　一○：会昌五年为安北都护府索隐：「案方镇表会昌三年改。」

　　一一：大同川川，原作「州」。据下文及新唐书地理志改。

　　一二：宁人县按即宁仁县。纪开泰六年七月以西南路招讨请，置宁仁县于胜州。此隶云内，或是以後改属。金史地理志云内州有宁仁旧县。

　　一三：杀存榘于祁州祁州，新五代史四八及通鉴并作祁沟关。

　　一四：升威塞军通考三一六作威胜军。

　　一五：北齐置北燕郡索隐：「郡，当作州。隋志，後齐置北燕州，领长宁、永丰二郡。」

　　一六：去诸以数千帐徙妫州徙，原误「欲」。据新五代史附录改。

　　一七：升观察按纪，统和二十九年六月升。

　　一八：隋大业末陷突厥隋字原脱。大业为隋年号，据补。

　　一九：鄯阳县隋书、唐书地理志及通考三一六作善阳。辽文汇一○宁鉴墓志、元和郡县志作鄯阳。

　　二○：後唐改毅州後字原脱，据上文「唐末」及通考三一六补。

</div>
    <div class="pagination">
<a href="辽史_page82.html">上一页</a><span>...</span><a href="辽史_page78.html">78</a><a href="辽史_page79.html">79</a><a href="辽史_page80.html">80</a><a href="辽史_page81.html">81</a><a href="辽史_page82.html">82</a><span class="current-page">83</span><a href="辽史_page84.html">84</a><a href="辽史_page85.html">85</a><a href="辽史_page86.html">86</a><a href="辽史_page87.html">87</a><a href="辽史_page88.html">88</a><span>...</span><a href="辽史_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
