<!DOCTYPE html>
<html>
 <head>
  <meta charset="utf-8"/>
  <title>
   旧五代史四库 - 第 40 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧五代史四库 - 第 40 页/共 60 页
  </h1>
  <div class="content">
   旧五代史巻九十一攷证
　　钦定四库全书
　　旧五代史巻九十二
　　宋门下侍郎参知政事监修国史薛居正等撰
　　晋书第十八
　　列传七
　　姚顗字伯真京兆万年人曽祖希齐湖州司功参军祖宏庆苏州刺史父荆国子祭酒顗少憃敦厚靡事容貌任其自然流辈未之重唯兵部侍郎司空图深器之以女妻焉顗性仁恕多为仆妾所欺心虽察之而不能面折终身无喜怒不知钱百之为陌黍百之为铢凡家人市货百物入増其倍出减其半不询其由无担石之储心不陨获唐末随计入洛出逰嵩山有白衣大夫拜于路侧请为童仆顗辞不纳乃曰鬼神享于徳君子孚于信余则鬼也将以托贤者之徳通化工之信幸无辞焉昔余掌事隂府承命摄人之魂气名氏同而其人非且富有夀算复而归之则筋骸已败由是获谴使不得为阳生公中夏之相辅也今为谒中天之祠若以某姓名救之神必许诺顗因为防祷而还白衣迎于山下曰余免其苦矣拜谢而退顗次年擢进士第梁贞明中厯校书郎登封令右补阙礼部员外郎召入翰林累迁至中书舍人唐庄宗平梁以例贬复州司马岁余牵复授左防骑常侍厯兵吏部侍郎尚书左丞唐末帝即位讲求辅相乃书朝中清望官十余人姓名置于瓶中清夜焚香而挟之既而得卢文纪与顗遂拜中书侍郎平章事制前一日嵩山白衣来谒谓顗曰公明日为相其言无差防固先定矣高祖登极罢相为刑部尚书俄迁户部尚书天福五年冬卒年七十五赠左仆射子惟和嗣顗疎于财而御家无术既死敛葬之资不备家人俟赙物及鬻第方能举丧而去士大夫爱其亷而鄙其拙吕琦字辉山幽州安次人也祖夀瀛州景城主簿父兖沧州节度判官累至检校右庶子刘守光攻防沧州父兖被擒族之琦时年十五爲吏追摄将就戮焉有赵玉者幽蓟之义士也乆逰于兖之门下见琦临危乃绐谓监者曰此子某之同气也幸无滥焉监者信之即引之俱去行一舍琦困于徒步以足病告玉负之而行逾数百里因变姓名乞食于路乃免其祸年弱冠以家门遇祸邈无所依乃励志勤学多游于汾晋唐天祐中庄宗方开霸府翘伫贤士墨制授代州军事判官秩满归太原监军使张承业重器量礼遇尤厚天成初拜琦殿中侍御史迁驾部员外郎兼侍御史知杂事防河阳帑吏窃财事发诏军廵院鞫之时军廵使尹训恃势纳赂枉直相反俄有诉寃于阙下者诏琦按之既验其奸乃上言请治尹训沮而不行琦连奏不已训知其不免自杀于家其狱遂明防活者甚众自是朝廷多琦之公直髙祖建义于太原唐末帝幸懐州赵徳钧驻军于团栢谷末帝以琦尝在徳钧幕下因令赉都统使官告以赐之且犒其军焉及观军于北陲馆于忻州防晋祖降下晋安寨遣使告于近郡琦适遇其使即斩之以闻寻率羣兵千人间道而归髙祖入洛亦弗之责止改授秘书监而已天福中预修唐书权掌选部皆有能名焉累迁礼部刑部户部兵部侍郎阶至金紫光禄大夫爵至开国子美风仪有器概虽以刚直闻于时而内实仁恕初高祖谋求辅相时宰臣李崧力荐琦于高祖云可大用髙祖数召琦于便殿言及当世事甚竒之方将倚以为相忽遇疾而逝人皆惜之
　　梁文矩字徳仪郓州人父景秘书少监梁福王友璋好接賔客文矩少逰其门初试太子校书转秘书郎友璋领郓州奏为项城令及移镇徐方辟为从事友璋卒改兖州观察判官时庄宗遣明宗袭据郓州文矩以父母在郓一旦隔越不知存亡为子之情恋望如灼遂间路归郓寻谒庄宗庄宗喜之授天平军节度掌书记在明宗幕下明宗厯汴恒二镇皆随府迁职天成初授右諌议大夫知宣武军军州事厯御史中丞吏部侍郎礼部尚书西都副畱守判京兆府事继改兵部尚书文矩以尝事霸府每懐公辅之望时高祖自外镇入觐尝荐于明宗曰梁文矩早事陛下甚有勤劳未升相辅外论慊之明宗曰乆忘此人吾之过也寻有防降命会丁外忧而止清泰初拜太常卿高祖即位授吏部尚书改太子少师文矩喜清静之敎聚道书数千巻企慕赤松畱侯之事而服食尤尽其善后因风痹上章请退以太子太保致仕居洛阳乆之天福八年以疾卒时年五十九赠太子太
　　史圭常山人也其先与王武俊来于塞外因家石邑高祖曽厯镇阳牙校父钧假安平九门令圭好学工诗长于吏道唐光化中厯阜城饶阳尉改房子寕晋元氏乐夀博陆五邑令为寕晋日擅给驿廪以贷饥民民甚感之及为乐夀令里人为之立碑同光中任圜为真定尹擢为本府司录不应命郭崇韬领其地辟为从事及明宗代崇韬以旧职縻之明宗即位入为文昌正郎安重诲荐为河南少尹判府事寻命为枢宻院直学士时圭以受知于重诲重诲奏令圭与同列阎至俱升殿侍立以备顾问明宗可之寻自左谏议大夫拜尚书右丞有入相之望圭敏于吏事重诲本不知书为事刚愎每于明宗前可否重务圭恬然终日不能剖正其事长兴中重诲既诛圭出为贝州刺史未几罢职退归常山由是闭门杜絶人事虽亲戚故人造者不见其面每逰别墅则乗妇人氊车以自蔽匿人莫知其心髙祖登极徴为刑部侍郎判盐铁副使皆宰臣冯道之奏请也始圭在明宗时为右丞权判铨事道在中书尝以堂判衡铨司所注官圭怒力争之道亦微有不足之色至是首为道所举方愧其度量逺不及也旋改吏部侍郎分知铨事而圭素保亷守节大着公平之誉圭前为河南少尹曰有嵩山术士遗圭石药如斗谓圭曰服之可以延夀然不可中辍辍则疾作矣圭后服之神爽力健深寳惜焉清泰末圭在常山遇秘琼之乱时贮于衣笥为贼所刼不可复得天福中疾生胷臆之间常如火灼圭知不济求归郷里诏许之及涉河竟为药气所蒸卒于路归塟石邑时年六十八
　　裴皥字司东系出中眷裴氏世居河东为望族皥容止端秀性卞急刚直而无隠少而好学苦心文艺虽遭乱离手不释巻唐光化三年擢进士第释褐授校书郎厯谏职梁初当路推其文学迁翰林学士中书舎人唐庄宗时擢为礼部侍郎后以语触当事改太子賔客旋授兵部尚书以老致仕天福初起为工部尚书复告老以右仆射致仕皥累知贡举称得士宰相马裔孙桑维翰皆其所取进士也后裔孙知贡举引新进士谒皥皥喜为诗曰词塲最重是持衡天遣愚夫受盛名三主礼闱年八十门生门下见门生当时荣之维翰尝私见皥皥不为迎送人问之皥曰我见桑公于中书庶寮也今我见于私第门生也闻者以为允卒年八十五赠太子太保
　　吴承范字表微魏州人也父琼右金吾卫将军累赠太子少保承范少好学善属文唐闵帝之镇邺都也闻其才名署为賔职承范恳求随计闵帝许之长兴三年春擢进士第及闵帝即位授左拾遗清泰二年以本官充史馆修撰与同职张昭逺等共修明宗实录转右补阙依前充职高祖革命迁尚书屯田员外郎知制诰天福三年改枢宻院直学士未几自祠部郎中知制诰召充翰林学士正拜中书舍人赐金紫少帝嗣位迁礼部侍郎知贡举寻遘疾而卒年四十二赠工部侍郎承范温厚寡言善希人防桑维翰李崧尤重之尝荐于高祖云可大用承范知之持重自养虽遇盛夏而犹服襦袴加之以纯绵盖虑有寒湿之患也然竟不获其志其命也夫
　　卢导字熈化其先范阳人也祖伯卿唐殿中侍御史父如晦国子监丞赠戸部侍郎导少而儒雅美词翰善谈论唐天祐初登进士第释褐除校书郎由均州郑郷县令入为监察御史三迁职方员外郎充史馆修撰改河南县令礼部郎中赐紫转右司郎中兼侍衘史知杂事以病免闲居于汉上乆之天成中以本官徴还拜右谏议大夫长兴末为中书舎人权知贡举明年春潞王自鳯翔拥大军赴阙唐闵帝奔于卫州宰相冯道李愚集百官于天宫寺将出迎潞王时军众离溃人情奔骇百官移时未有至者导与舍人张昭逺先至冯道请导草劝进牋导曰潞王入朝郊迎可也若劝进之事安可造次且潞王与主上皆太后之子或废或立当从敎令安得不禀策母后率尔而行冯道曰凡事务要实劝进其可巳乎导曰今主上防尘在外遽以大位劝人若潞王守道以忠义见责未审何词以对不如率羣臣诣宫门取太后进止即去就善矣道未及对防京城廵检安从进报曰潞王至矣安得百寮无班即纷然而去是日潞王未至冯道等止于上阳门外又令导草劝进牋导执之如初李愚曰舍人之言是也吾辈信罪人矣导之守正也如是天福中由礼部侍郎迁尚书右丞判吏部尚书铨事秩满拜吏部侍郎六年秋卒于东京时年七十六
　　郑韬光字龙府洛京清河人也曽祖絪为唐宰相祖祗徳国子祭酒【新唐书宰相世系表祗徳兵部尚书】赠太傅父颢河南尹赠太师其先世居荥阳自隋唐三百余年公卿辅相蝉联一门韬光唐宣宗之外孙万夀公主之所出也生三日赐一子出身银章朱绂及长羙容止神爽气澈不妄喜怒秉执名节爲甲族所称自京兆府叅军歴秘书郎集贤校理太常博士虞部比部员外郎司门户部郎中河南京兆少尹太常少卿谏议大夫给事中梁贞明中恳求休退上表漏名责授寕州司马庄宗平梁迁工礼刑部侍郎天成长兴中厯尚书左右丞国初以户部尚书致仕自襁褓迨至悬车凡事十一君越七十载所仕无官谤无私过三持使节不辱君命士无贤不肖皆防已接纳晚年背伛时人咸曰郑伛不迂平生交友之中无怨隟亲戚之间无爱憎恬和自如性尚平简及致政归洛甚惬终焉之志天福五年秋寝疾而卒年八十赠右仆射
　　王权字秀山太原人积世衣冠曽祖起官至左仆射山南西道节度使册赠太尉諡曰文懿唐史有传祖龟浙东观察使父荛右司员外郎权举进士觧褐授秘书监校书郎集贤校理厯左拾遗右补阙梁祖革命御史司宪崔沂表为侍御史迁兼职方员外郎知杂事岁余召入翰林为学士左院加戸部郎中知制诰厯左谏议大夫给事中充集贤殿学士判院事俄拜御史中丞唐庄宗平梁以例出为随州司马会赦量移许州月余入为右庶子迁戸兵吏三侍郎尚书左丞礼部尚书判铨清泰中权知贡举改戸部尚书华资羙级罕不由之髙祖登极转兵部尚书天福中命权使于契丹权以前世累为将相未尝有奉使而称陪臣者谓人曰我虽不才年已耄矣岂有逺使于契丹乎违诏得罪亦所甘心由是停任先是宰相冯道使于契丹才囬权亦自鳯翔册礼使囬故责词畧曰若以道路迢遥即鸾閤之台臣亦往若以筋骸衰减即鳯翔之册使才囬既黩宪章须从殿黜云其实权不欲臣事契丹故坚辞之非避事以违命也逾嵗授太子少致仕六年秋以疾卒年七十八赠左仆射
　　韩恽字子重太原晋阳人曽祖俊唐龙武大将军祖士则石州司马父逵代州刺史恽世仕太原昆仲为军职唯恽亲狎儒士好为歌诗聚书数千巻干寕中后唐庄宗纳其妹为妃初为嫡室故庄宗深礼其家而恽以文学署交城文水令入为太原少尹庄宗平定赵魏为魏州支使庄宗即位授左防骑常侍从驾至洛阳转尚书户部侍郎天成初改秘书监俄而冯道为丞相与恽有同幕之旧以恽性谨厚尤左右之寻迁礼部尚书丁内忧服阕授户部尚书明宗晏驾冯道为山陵使引恽为副使清泰初以充奉之劳授检校尚书右仆射绛州刺史逾年入为太子賔客高祖登极以恽先朝懿戚深加礼遇除授贝州刺史时范延光有跋扈之状恽惧其见逼迟畱不敢赴任高祖不悦复授太子賔客寻改兵部尚书天福七年夏车驾在邺恽病脚疾卒于龙兴寺时年六十余
　　李怿京兆人也祖褒唐黔南观察使父昭户部尚书怿防而能文进士擢第觧褐为校书郎集贤校理清河尉入梁厯监察御史右补阙殿中侍御史起居舍人礼部员外郎知制诰换都官郎中赐绯召入翰林爲学士正拜舍人赐金紫仍旧内职庄宗平汴洛责授怀州司马遇赦量移孟州入为卫尉少卿天成初复拜中书舎人充翰林学士在职转戸部侍郎右丞充承旨时常侍张文寳知贡举中书奏落进士数人仍请诏翰林学士院作一诗一赋下工部为举人格様学士窦梦徴张砺辈撰格诗格赋各一送中书宰相未以为允梦徴等请怿爲之怿笑而答曰李怿识字有数顷岁因人偶得及第敢与后生髦俊为之标格假令今郤称进士就春官求试落第必矣格赋格诗不敢应诏君子多其识大体天福中自工部尚书转太常卿厯礼部刑部二尚书以多病畱司于洛下不交人事开运末遇契丹入洛家事罄空寻以疾卒年七十余











　　旧五代史巻九十二
　　旧五代史巻九十二攷证
　　晋列传七姚顗惟兵部侍郎司空圗深器之　案欧阳史作中条山处士司空圗一见竒之据新唐书卓行传司空圗为戸部侍郎以疾归昭宗在华台为兵部侍郎辞不赴是圗非处士也
　　吕传琦年十五　案厚徳録作琦年十四
　　有赵玊者　赵玊厚徳録作李玊
　　寻率郡兵千人间道而归　案通鉴作帅州兵趣镇州史圭传卒于路　案欧阳史作卒于常山
　　卢导传祖伯卿　案新唐书宰相世系表卿太原少尹伯初之子也疑原本衍伯字
　　父如晦　如晦新唐书世系表作如晦
　　郊迎可也　郊迎通鉴作班迎
　　是日潞王未至冯道等止于上阳门外又令导草劝进牋　案欧阳史作潞王止于上阳门外道又促导草牋与是书异通鉴作潞王未至三相息于上阳门外与是书同
　　郑韬光父颢　案新唐书世系表颢字养正疑颢字是頣字之讹
　　王权传先是宰相冯道使于契丹才回权亦自鳯翔册礼使回　案通鉴攷异引周世宗实録冯道传云契丹遣使加徽号于晋祖晋亦献徽号于契丹始命兵部尚书王权衔其命权辞以老病晋祖谓冯道曰此行非卿不可道无难色据此冯道自契丹使回始命王权奉使道亦未尝再使契丹也与周实録异






　　旧五代史巻九十二攷证
　　钦定四库全书
　　旧五代史巻九十三
　　宋门下侍郎参知政事监修国史薛居正等撰
　　晋书第十九
　　列传八
　　卢质字子征河南人也曽祖偲唐太原府祁县尉累赠右仆射祖衍唐刑部侍郎太子賔客累赠太保父望唐尚书司勲郎中累赠太子少傅质幼聪慧善属文年十六陜帅王重盈奏授芮城令能以色养又为同州澄城令从私便也秩满改秘书郎丁母忧归河南故里天祐三年北游太原时李袭吉在武皇幕府以女妻之武皇怜其才承制授检校兵部郎中充河东节度掌书记赐绯鱼袋武皇厌代其弟克宁握兵柄有嗣袭之望质与张承业等密谋同立庄宗为嗣有翊赞之功及庄宗四征质皆从行十六年转节度判官检校礼部尚书十九年庄宗将即帝位命为大礼使累加至银青光禄大夫检校右仆射二十年授行台礼部尚书庄宗既登极欲相之质性疎逸不喜居髙位固辞获免寻以本官兼太原尹充北京留守事未赴任改户部尚书知制诰充翰林学士承防同光元年冬从平大梁权判租庸事逾月随驾都洛旋授诏权知汴州军府事时孔谦握利权志在聚敛累移文于汴配民放丝质坚论之事虽不行时论赏之俄又改金紫光禄大夫兵部尚书知制诰翰林学士承防仍赐论思匡佐功臣防覆试进士质以后从谏则圣为赋题以尧舜禹汤倾心求过为韵旧例赋韵四平四侧质所出韵乃五平三侧由是大为识者所诮天成元年制授特进检校司空同州节度使时宰相冯道以诗饯别其警句云视草北来唐学士拥旄西去汉将军儒者荣之明年改赐耀忠匡定保节功臣就加检校司徒三年入拜兵部尚书判太仆卿事四年进封开国公长兴二年授检校太保河阳节度使未几移镇沧州入为右仆射及秦王得罪奉诏权知河南府事应顺初迁检校太傅正拜河南尹后改太子少师清泰末复为右仆射髙祖登极质以防恙分司洛宅少帝嗣位拜太子太保天福七年秋卒于洛阳年七十六累赠太子太师諡曰文忠【五代会要汉干祐元年九月其子尚书兵部员外郎卢琼上章请諡下大尚议諡曰文忠】子十一人惟第六子琼任至省郎余歴州县焉李专美字翊啇京兆万年人也曽祖随光禄卿祖正范尚书库部郎中专美少笃学文以父枢唐昭宗时常应进士举为覆试所落不许再入专美心愧之由是不游文场伪梁贞明中河南尹张全义以专美名族之后奏为陆浑尉秩满改舞阳令专美性亷谨大着政声后唐天成中安邑盐使李肃辟为推官时唐末帝镇河中见其敦雅心重之末帝一日曽召肃防于衙署专美亦预坐末帝谓肃曰某夜来梦主上召去与宋王同剃却头何也坐客都无对者专美屏人谓曰将来必为嗣主由是愈重焉末帝留守长安奏为从事及移镇凤翔迁为记室末帝即位除尚书库部郎中赐金紫充枢密院直学士初末帝起自鳯翔大许诸军厚赏泊至洛阳阅内库金帛不过二三万寻又配率京城户民虽行捶楚亦所获无几末帝忧之防专美宿于禁中末帝召而让之曰卿士人子弟常言有才术今致我至此不能度运以济时事留才术何施也专美惶恐待罪良久奏曰臣才力驽劣属当兴运陛下猥垂録任无以禆益圣朝然府藏空竭军赏不给非臣之罪也臣思明宗弃代之际是时府库滥赏已竭继以鄂王临朝纪纲大壊纵有无限之财赋不能满骄军谿壑之心所以陛下孤立岐阳而得天下臣以为国之存亡不专在行赏须刑政立于上耻格行于下赏当功罚当罪则近于理道也若陛下不改覆车之辙以赏无赖之军徒困蒸民存亡未可知也今宜取见在财赋以给之不必践前言而希茍悦末帝然之及其行赏虽不惬于军士然洛阳户民获免鞭笞之苦由专美之敷扬也寻转给事中明年迁兵部侍郎端明殿学士未几改检校尚书右仆射守秘书监充宣徽北院使髙祖入洛以例除名三年复授卫尉少卿继迁鸿胪大理卿开运中以病卒时年六十二专美之逺祖本出姑臧大房与清河小房崔氏北祖第二房卢氏昭国郑氏为四望族皆不以才行相尚不以轩冕为贵虽布衣徒步视公卿蔑如也男女婚嫁不杂他往欲聘其族厚赠金帛始许焉唐太宗曽降诏以戒其弊风终莫能改其间有未达者必曰姓崔卢李郑了余复何求耶其逺者则邈在天表夐若千里人罕造其门浮薄自大皆此类也唯专美未尝以氏族形于口吻见寒素士大夫恒恂恂如也人以此多之专美职岐下曽梦具裳简立嵩山之顶及为端明殿学士学士李崧同列而班在其上因以所梦告崧且言某非徳非勲安可乆居此位处吾子之首乎因恳求他官寻移宣徽使崧深徳之及髙祖临朝崧为枢密使与桑维翰同列维翰与专美亦有旧乃协力以奏之遂复朝序位至九卿专美曽使闽中遇风水漂至两浙逾歳无恙而还至是终善人以为神道福谦之所至也
　　卢詹字楚良京兆长安人也唐天祐中为河中从事庄宗即位擢为员外郎知制诰迁中书舍人天成中拜礼部侍郎知贡举歴御史中丞兵部侍郎尚书左丞工部尚书詹性刚直议论不避权贵执政者常恶之天福初拜礼部尚书分司洛下与右仆射卢质散骑常侍卢重俱在西都数相过从三人俱嗜酒好游山水塔庙林亭花竹之地无不同往酣饮为乐人无间然洛中朝士目为三卢防常委顺性命不营财利开运初卒于洛阳詹家无长物丧具不给少帝闻之赐布帛百叚粟麦百斛方能襄其葬事赠太子少保
　　崔棁字子文博陵安平人累世冠冕曽祖元受举进士直史馆祖铢安濮二州刺史父涿刑部郎中棁少好学梁贞明三年举进士甲科为开封尹王瓒从事棁性至孝父有疾谓亲友曰死生有命无医为也棁侍之衣不解带有賔至必拜泣告于门外请方便劝其进药涿终莫之从及丁忧哀毁过制明宗朝授监察御史不应命逾年诏再下乃就列焉累迁都官郎中翰林学士天福初以户部侍郎为学士承防尝草制为宰相桑维翰所改棁以唐故事学士草制有所改者当罢职乃引经据争维翰不能诘命权知二年贡举时有进士孔英者素有丑行为当时所恶棁受命往见维翰维翰语素简谓棁曰孔英来矣棁不谕其意以谓维翰以孔英为言乃考英及第物议大以为非遂罢学士拜尚书左丞迁大常卿后以风痹改太子賔客分司西京卒年六十八棁平生所着文章碑诔制诏甚多人有借本传写者则曰有前贤有来者奚用此为凡受托而作者必亲札致之即焚其藁惧泄人之假手也棁笑不至哂怒不至詈接新进后生未尝无诲焉羣居公防端坐寡言尝云非止致人爱憎且或千人祖祢之讳指命仆役亦用礼节盛暑祁寒不使冐犯尝自话于知友云某少时梦二人前引行路一人计地里曰一舍矣可以止一人曰此君当更进三十有八里复行如所言二人皆止之俄而惊觉棁常识是梦以为定命之限故六十七请退明年果终焉兄棆有隐徳好释氏闲居滑州尝欲访人于白马津比及临岸叹曰波势涌如此安可济乎乃止后征拜左拾遗辞疾不赴
　　薛融汾州平遥人性纯和以儒学为业初从云州帅李存璋为幕职唐庄宗平河南歴郓徐二镇从事明宗初授华州节度判官长兴四年入为右补阙直文馆歳余改河东观察判官防高祖镇太原遂居于幕府清泰末高祖将举义延賔席而厯问之次及融对曰融本儒生秖曽读三五卷书至于军旅之事进退存亡之机未之学也座中耸然及登极迁尚书吏部郎中兼侍御史知杂事天福二年自左谏议大夫迁中书舍人自以文学非优不敢拜命复为谏议时诏修西京大内融以邺下用兵国用不足上防复罢之【通鉴薛融谏曰今宫室虽经焚毁犹侈于帝尧之茅茨所费虽寡犹多于汉文之露台况魏城未下公私困窘诚非陛下修宫馆之日俟海内平宁修之未晚】优诏嘉许俄转御史中丞秩满改尚书右丞分司西都天福六年以疾卒年六十余
　　曹国珍字彦辅幽州固安人也曽祖蔼祖蟾父绚代袭儒素国珍少值燕蓟乱离固落发被缁客于河西延州高万兴兄弟皆好文辞为从事国珍常以文章自许求贡礼闱且掌书奏期年入为左拾遗累迁至尚书郎毎与人交倾财无恡性颇刚僻经艺史学非其所长好自矜多上章疏文字差误数数有之为缙绅所诮高祖在藩时尝通私谒以兄事之及即位国珍自比于严陵上表叙旧由是自吏部郎中拜左谏议大夫给事中【欧阳史张彦泽传国珍与御史中丞王易简率三院御史诣阁门连疏论张彦泽不报】又求为御史中丞时宰政不复为请国珍衘之李崧之母薨遣诸弟防丧归葬深州崧既起复乃出北郊路隅设奠公卿大夫皆送丧而出国珍固争不行众咸推其谠直高祖晏驾朝廷以宰臣冯道为山陵使及灵輴既发国珍上疏言冯道既为山陵使不得复入都城请除外佐以桑维翰入辅李崧请罢相位俾持丧制少帝览奏以所言侵越出为陜州行军司马至任悒快遘疾而卒
　　张仁愿字善政开封陈留人也祖晸唐右武衞大将军父存敬梁河中节度观察留后累赠中书令梁书有传仁愿梁贞明初以勲臣之子起家为衞尉寺主簿改著作佐郎左赞善大夫赐绯鱼袋唐同光初迁大理正天成元年自将作少监转大理少卿长兴中歴昭武归徳两镇节度判官四年复入为大理少卿清泰中除殿中监天福五年拜大理卿八年转光禄卿仁愿性温雅明法书累居详刑之地议疑狱号为称职兄仁頴梁朝仕至诸衞将军中年以风恙废于家凡十余年仁愿事之出告反靣如严父焉士大夫推为孝友仁頴善理家勤而且约妇女衣不曵地什物多厯年所如新市焉仁愿开运元年再为大理卿时隰州刺史王澈犯赃朝廷以澈功臣之后欲宥之仁愿累执奏不移竟遣伏法议者赏之开运二年以疾卒年五十一赠秘书监
　　赵熈字绩巨唐宰相齐国公光逢之犹子也起家授秘书省校书郎唐天成中累迁至起居郎数上章言事以称防寻除南省正郎天福中承诏与张昭逺等修唐史竟集其功开元中自兵部郎中授右谏议大夫赏笔削之功也及契丹入汴遣使于晋州率配豪民钱币以实行橐始授命之日条制甚严熈出于衣冠之族性素轻急既畏契丹峻法乃穷力搜索人甚苦之及晋之三军杀副使骆从郎【通鉴契丹以节度使骆从郎知晋州事大将药可俦杀从郎】百姓相率持仗害熈于馆舍识者伤之
　　李遐兖州人也少为儒有节操歴数镇从事及升朝累迁尚书库部员外郎高祖即位以皇子重乂保厘洛邑知遐强干有守除为西京留守判官使之佐理复重其亷勤兼委监西京左藏库防张从賔作乱使人辇取缯帛以赏羣逆遐曰不奉诏书安敢承命遂为其下所害高祖闻而叹惜赙赠加等仍赠右谏议大夫其母田氏封京兆郡太君仍给遐所食月俸终母余年其子俟服阕与官后又遣兖州节度使李从温就其旧业赐牲币绵帛等物以旌其忠也
　　尹玉羽京兆长安人唐天复中随计京师甚有文称防有苴杖之丧累岁羸疾冬不释菅屦期不变倚庐制阕隐居杜门无仕宦之意梁贞明中刘鄩辟为保大军节度判官歴雍汴滑兖从事【以下有阙文考宋黎持移石经记石经旧在务本坊自天祐中韩建筑新城而石经委弃于野至未梁时刘鄩守长安从幕吏尹玉羽之请辇入城中置于北地即唐尚书省之西隅也】唐清泰中为光禄少卿退归秦中以林泉诗酒自乐自号自然先生宰臣张延郎手书而召高卧不从谓人曰庶孽代宗不可仕也及高祖入雒即受诏而来以所着自然经五巻贡之且告其老即日玺书褒美颁其器币授少府监致仕月给俸钱及冬春二时服天福中卒有武库集五十巻行于世
　　郑云叟本名遨云叟其字也以唐明中庙讳故世传其字也本南燕人也少好学耿介不屈唐昭宗朝尝应进士举不第因欲携妻子隐于林壑其妻非之不肯行云叟乃薄游诸郡获数百缗以赡其家辞诀而去寻入少室山着拟峰诗三十六章以导其趣人多传之后妻以书达意劝其还家云叟未尝一览悉投于火其絶累如此俄闻西岳有五粒松沦脂千年能去三尸因居于华隂与李道殷罗隐之友善时人目为三高士道殷有钓鱼之术钩而不饵又能化易金石无所不至云叟恒目覩其事信而不求云叟与梁室权臣李振善振欲禄之拒而不诺及振南迁云叟千里徒步以省之识者高焉后妻儿继谢每闻凶讣一哭而止时惟青衿二童子一琴一鹤从其游处好棋塞之戯遇同侣则以昼继夜虽寒风大雪临檐对局手足皲裂亦无倦焉唐天成中召拜左拾遗不起与罗隐之朝夕游处隐之以药术取利云叟以山田自给俱好酒能诗善长啸有大瓠云可辟寒暑置酒于其中经时味不壊日携就花木水石之间一酌一咏尝因酒酣聨句郑曰一壶天上有名物两个世间无事人罗曰醉却隐之云叟外不知何处是天真髙祖即位闻其名遗使赍书致礼征为右谏议大夫云叟称疾不起上表陈谢髙祖览表嘉之赐近臣传观寻赐号逍遥先生以谏议大夫致仕月给俸禄云叟好酒尝为咏酒诗千二百言海内好名者书于缣缃以为赠贶复有越千里之外使画工潜写其形容列为屏障者焉其为时望所重也如此天福末以寿终时年七十四有文集二十巻行于世
　　史臣曰自古攀龙鳞附鳯翼坐达于云衢者岂独丰沛之士哉茍懐才抱器适防兴王亦可以取贵于一时如卢质而下数君子是也至如国珍之谠直仁愿之友悌赵李二子没于王事皆无沗于士林矣惟王羽之贞退云叟之肥遯足可以柅奔兢之风激高尚之节也



　　旧五代史巻九十三
　　旧五代史巻九十三考证
　　晋列传八卢质传判太仆卿事　案欧阳史作判太常卿事
　　李专美传曽祖随光禄卿　案新唐宰相世系表作随秘书监
　　除尚书库部郎中　案欧阳史作比部郎中
　　崔棁传曽祖元受举进士直史馆　案新唐书世系表元受直史馆髙陵尉
　　兄棆　棆新唐书世系表作榆
　　薛融传年六十余　案欧阳史作年六十
　　郑云叟传本南燕人也　案欧阳史作滑州白马人寻入少室山　案欧阳史作入少室为道士



　　旧五代史巻九十三考证
&lt;史部,正史类,旧五代史&gt;
　　钦定四库全书
　　旧五代史巻九十四
　　宋门下侍郎参知政事监修国史薛居正等撰
　　晋书第二十
　　列传九
　　苌从简陈州人也世以屠羊为业力敌数人善用槊初事后唐庄宗为小校每遇攻城召人为梯头从简多应募焉庄宗为其勇擢领帐前亲卫兼歩军都指挥使一日庄宗领大军与梁军对阵登高丘而坐敌人有执大帜扬其武者庄宗指之谓左右曰猛士也从简曰臣为大王取之庄宗虑其不防不许从简退乃潜领十数骑挺身而入夺帜以归万众皷噪庄宗壮之锡赉甚厚又尝中箭而镞入于骨使医工出之以刄凿骨恐其痛也良久未能揺动从简嗔目谓曰何不沈凿洎出之左右无不恻然从简顔色自若其勇壮皆此类也从简所为多不法庄宗以其战鬬多防常屈法赦之赐姓名曰绍琼后加竭诚匡国功臣累官至金紫光禄大夫检校太保景州刺史厯洺州团练使及梁平典蔡州同光四年授许州节度使防庄宗晏驾未及赴镇而止明宗登极例复本姓厯麟汝汾金四州刺史【北梦言云明宗尤恶贪货面戒汝州刺史苌从简为其贪暴】应顺初举军伐凤翔从简亦预其行防军变乃东还道遇张廷蕴为廷蕴所执送于末帝末帝数之曰人皆归我尔何背我而去也从简曰事主不敢二心今日死生唯命末帝释之清泰二年授颍州团练使高祖举义末帝将议亲征诏赴阙充副招讨使随驾至孟津除河阳节度使及赵延夀军败断浮桥归洛留从简守河阳高祖自北而至从简察军情离散遂渡河迎谒高祖天福元年十二月授许州节度使改赐推忠佐运保国功臣二年秋移镇徐州三年加开府仪同三司检校太尉进封开国公食邑至一千五百户受代归阙授左金吾卫上将军从简性忌刻而多疑厯州镇凡十余所在坚棘于公署才通人行左右稍违足而忤即加鞭笞或至杀害其意不可测吏人皆侧行其烦苛暴虐为武臣之最六年秋随驾幸邺都遇疾请告寻卒于乡里年六十五赠太傅
　　潘环字楚竒洛阳人也父景厚以环贵授左监门上将军致仕环少以负贩为业始事梁邢州节度使阎寳为帐中亲校及庄宗定魏博移兵攻邢寳遣环间道驰奏于梁梁末帝用为左坚鋭夹马都虞侯累迁左雄威指挥使时梁人与庄宗对垒于河上环毎预战先登陥敌金疮徧体【玉堂间谈云潘环常中流矢于靣骨衔其镞故负重伤医疗至经年其镞自出其疮成漏终身不痊】庄宗知其名及平梁命典禁军同光中从明宗北御契丹邺军之乱从明宗入洛天成初授州刺史防定州王都反朝廷攻之以环为行营右厢歩军都指挥使贼平改易州刺史北面防边都部署后移刺庆州受代归阙明宗召对顾侍臣曰此人勇敢少能偕者寻除宿州团练使清泰中移耀州天福中预平范延光授齐州防御使四年升金州为节镇以环为节度使久之入为左神武统军开运初契丹入冦王师北征以环为北面行营歩军左厢排阵使预破契丹于阳城军逥授澶州节度使累官至检校太傅三年罢镇归阙俄受诏洛京巡检其年冬戎王入汴署刘晞为西京留守环乞罢巡警闲居洛阳遇河阳军乱晞出奔未几蕃将高牟翰以兵援晞入于洛虑环有变乃害之尽取其家财【通鉴云晞疑潘构其众逐已使谟翰杀之】汉高祖至京赠太尉环厯六部两镇所至以聚敛为务在宿州时有牙将因微过见怒环绐言笞之牙将因托一尼尝熟于环者献白金两锭尼诣环白牙校饷脚两枚求免其责环曰本几脚尼曰三脚环复曰今两脚能成乎尼则以三数致之当时号环为潘脚
　　方太字伯宗青州千乘人也少本军为小校尝戍登州劫海客事泄刺史淳于晏匿之遇赦免事定州节度使杨光逺光逺领兵赴晋阳本州军乱太与马万卢顺密等擒之使太缚送至阙寻从杜重威破张从賔于汜水以功除赵州刺史从杨光逺平范延光于邺移刺莱州迁安州防御使从少幸澶州与契丹战于于戚城中数创改凤州防御使行至中途迁河阳留后移邢州留后契丹入汴命遥领洋州节度使充洛京巡检与前洺州团练使李琼俱至郑州其屯驻兵士廹请太在城巡检以备外盗号为郑王时有嵩山贼帅张遇领众万余于僧众得梁朝故嗣宻王朱乙遂推为天子取嵩山神冠冕之服以衣之张遇以其众攻郑州太与李琼击之贼众败走琼中流失而死太乃括率郡中财物以赏军士因诱之欲同西去其众不从太乃潜奔于洛阳【通鉴云戍兵既失太反譛太于契丹云胁我为乱太遣子师朗自诉于契丹契丹杀之】及刘晞南走许州太杀晞牙校李晖入河南府行留守事既而嵩山贼帅张遇杀嗣宻王首于太悬于洛市又有伊阙贼帅自称天子领众万余将入洛城集郊坛之上太率兵数百人逆击破之贼众遂溃【通鉴考异引实録方太传云刘禧走许田复有颍阳妖巫姓朱号嗣宻王誓众于洛南郊天坛号万余人太帅部曲与朝士辈虗张旗帜一举而逐之洛师遂安】河阳武行徳遣使召太诈言欲推之为帅寻为行徳所害何建其先回鹘人也代居云朔间祖庆父懐福俱事后唐武皇为小校建少以谨厚于髙祖帐下以掌廐为役及即位累典禁军【九国志云重建初事晋祖为奉徳马军都指挥使】遥领驩睦二郡天福中自曹州刺史迁延州兵马留后寻正授旄銊【九国志云延州节度使丁审琪残暴贫冒蕃部苦之重建以所部兵攻其城审琪遁去晋祖即以重建权节度兵马留后下车谕以威福边民安堵就加彰武军节度使】数年之间厯泾邓贝澶孟五镇节度使【九国志云皆以亷俭简易称】累官至检校太傅开运三年移镇秦州是冬契丹入汴戎王遣人赍诏以赐建建愤然谓将吏曰吾事石氏二主累拥戎旃人臣之荣亦已极矣今日不能率兵赴难岂可受制于契丹乎即遣使赍表与其地送欵于蜀孟防待之甚厚伪加同平章事依前秦州节度使【九国志云时固镇与鳯州未平重建悉经畧讨平之】歳余移阆州保宁军节度使【九国志云昶大举兵北伐遣张防剑出大散闗以重建为招讨使由陇州路以进师无功而还】加伪官至中书令后卒于蜀
　　张廷蕴字徳枢开封襄邑人也祖立赠骁卫将军父及赠光禄大夫廷蕴少勇防始宣武军为伍长唐天福中奔太原武皇收于帐下为小校及庄宗救上党战栢乡攻蓟门下邢魏皆从之后战于莘县及胡栁陂继为流矢所中金疮之痕盈于面首庄宗宠之统御营黄甲军常在左右累加检校兵部尚书帐前歩军都虞侯充诸军濠寨使同光初从明宗收汶阳加检校尚书右仆射充魏博三城巡检使时皇后刘氏在邺每纵其下扰人廷蕴多斩之闻者壮焉梁平承诏入觐改帐前都指挥使兼左右羽林都虞侯防潞州李继俦故将杨立婴城叛诏遣明宗为招讨使元行钦为都部署廷蕴为前锋军至上党日己暝矣憇军方定廷蕴首率劲兵百余辈逾洫坎城而上守陴者不能御寻斩闗延诸军入焉明宗行钦逹明而始至其城已下明宗甚慊之军还改左右羽林都指挥使加检校司空行申州刺史同光末从皇子魏王继岌伐蜀授行营中军都指挥使蜀平明宗嗣位迁怀州刺史赐竭忠建策兴复功臣加检校司徒旋移金州防御使加检校太保继授颍州团练使防淮招安使应顺中转陇州防御使清泰中进封清河郡公高祖即位入为右龙武统军迁綘州防御使少帝嗣位领左军卫上将军加特进开运三年冬以老病求归于宋城明年卒于家时年六十九廷蕴所识不过数字而性重文士下汶阳日首获郓帅戴思逺判官赵凤讯之曰尔状貎必儒人也勿隐其情凤具言之寻引荐于明宗明宗令送赴行台寻除鳯翰林学士及凤入相颇与廷蕴相洽数言于近臣安重诲重诲亦以廷蕴苦战出于诸将之右力保荐之明宗以廷蕴取潞之日不能让功于己故恒蓄宿忿至使廷蕴位竟不至方镇亦命矣夫廷緼厯七郡家无余积年老耋期终于牖下良可嘉也长子光被厯通事舍人
　　郭延鲁字徳兴沁州绵上人也父饶后唐武皇时以军功尝为本郡守凡九年有遗爱焉延鲁少有勇善用槊庄宗以旧将之子擢为保卫军使频戍塞下捍契丹有功及即位赐协谋定乱功臣加检校兵部尚书右神武都指挥都知兵马使天成中汴州朱守殷叛延鲁从车驾东幸至其地坎垒先登守殷平以功授汴州歩军都指挥使加检校尚书左仆射长兴中累加检校司徒厯天雄军北京马歩军都校遥领梧州刺史清泰中迁复州刺史正俸之外未尝敛贷庻事就理一郡赖焉秩满百姓上章举留朝廷嘉之高祖即位迁单州刺史加检校太保赐输诚奉义忠烈功臣到任逾月以疾卒于理所时年四十七诏赠太
　　郭金海本突厥之族少侍昭义节度使李嗣昭常征从伐金海好酒所为不法自潞州过山东入邢洺界为刼盗嗣昭虽知之然惜其拳勇毎优容之天祐中累职至昭义亲骑指挥使同光二年迁本道马军都指挥使天成初入为捧圣指挥使长兴三年改防圣都虞侯天福二年从王师讨范延光于魏州以功转本军都指挥使领黄州刺史高祖幸邺宣金海领部兵检校东京其年十一月安从进谋犯阙金海为襄州道行营先锋都指挥使与李建崇等同于唐州湖阳遇从进军万余人金海以一旅之众突击大败之策勲授检校太保商州刺史俄移庆州秩满归阙途中遇疾而卒年六十一【洛阳缙绅旧闻记从进于金海相遇于花山金海蕃将善用枪时罕与敌拳勇过人喜战鬬欲立竒功两阵相去数里从进素管骑兵金海久在麾下从进亦待之素厚乃跃马引数百骑乗高去金海阵数百歩厉声呼郭金海金海独鞭马出于阵数十歩免胄侧身高声自称曰金海从进又前行数十歩劳之曰金海安否我素待你厚畧不知恩今日敢来共我相杀金海应声答曰官家好防大王负大王甚事大王今日反金海旧事大王乞与大王一箭地大王回去若不去吃取金海枪言讫援枪鞭马疾趋其阵从进惧跃马而进师遂相接大为金海焦继勲押阵奏到晋祖大喜赏赐有差从进自此丧气婴城自固王师为连城重堑以守之月余王师攻城城上矢下如雨王师被伤者众是日金海为飞矢集身扶伤归营明日从进用计污金海欲使朝廷疑之以金瓶贮酒金合盛药以索悬之城上呼郭金海金海知之力疾扶创而徃城上劳金海曰大王知你中箭创甚赐尔金瓶金合酒与风药金海目不知书惟利是贪取瓶与合归营且不闻于元戎元戎等疑之乃驰驿奏晋祖以花山之功不加罪城下就除金州团练并其兵于他部金海之任居常悒悒不乐至于捐馆】
　　刘处让字徳谦沧州人也祖信累赠太子少保父瑜累赠太子少师梁贞明初张万进帅兖州处让事之为亲校万进据城叛梁遣大将刘鄩讨之时唐庄宗屯军于麻口渡万进宻遣处让乞师于庄宗庄宗未即应之乃于军门截耳曰主帅急难使我告援茍不得请死亦何避庄宗义之将举兵渡河俄闻城陥乃止因以墨制授处让行台左骁卫将军俄改客省副使梁平加检校兵部尚书累将命称旨天成初转检校尚书右仆射依前充职歳余迁引进使长兴三年转检校司空左威卫大将军其职如故四年西川孟知祥防扈不通朝贡朝廷方议怀柔乃遣处让为官告国信使复命转检校司徒应顺初授忻州刺史检校太保充西北靣都计度使备北防也清泰二年入为左骁卫大将军三年夏魏博屯将张令昭逐其帅以城叛朝廷命范延光领兵讨之以处让为河北都转运使及高举义于太原处让让从至洛阳乃授宣徽北院使天福二年转左监门卫上将军充宣徽南院使范延光之据邺也高祖命宣武军节度使杨光逺领兵讨之时处让奉诏与光逺同叅议军政防张从賔作乱于河阳处让自黎阳分兵讨袭从賔平复与杨光逺同攻邺城四年冬范延光将谋纳欵尚或迟留处让首入其城以祸福谕之延光乃降以功加检校太先是桑维翰李崧兼充枢宻使处让以庄宗已来枢宻使罕有宰臣兼者因盟心以觊其位及杨光逺讨伐邺城军机大事高祖每命处让宣逹时光逺恃军权多有越体论奏高祖依违而已光逺慊之频与处让宴语及之处让诉曰非圣旨也皆出维翰等意及杨光逺入朝遂于高祖前靣言执政之失高祖知其故不得已乃罢维翰等以处让为枢宻使时处让每有敷奏高祖多不称防防处让丁继母忧高祖因议罢枢宻使其本院庶事竝委宰臣分判处让居丧期年起复授彰徳军节度使澶卫等州观察处置等事处让勤于公务孜孜求理驿吏民不至苛察人甚便之高祖幸邺都处让竭家财贡奉至于薪炭膏沭之细悉供亿焉六年除右金吾卫上将军处让自以尝经重任又厯方镇谓其入朝必当要职一旦除授金吾有所不足少帝即位之初处让与宰臣言有恊翼之论覃恩之际又未擢用一日至中书宰臣冯道赵荥李崧和凝在列处让因酒酣厯诋诸相道笑而不答月余称病八年从驾归汴寄居于封禅寺遇疾而卒年六十三赠太尉再赠太师子保勲仕皇朝位至省郎
　　李琼字隐光沧州饶安人也少籍本军为骑士庄宗平河朔明宗麾下渐升为小校同光二年明宗受诏以本部兵送粮入蓟门时高祖从行至涿州与敌相遇高祖陥于围中琼顾诸军已退宻牵高祖铁衣指东而遁至刘李河为敌所袭琼浮水先至南岸高祖至河中马倒顺流而下琼以所执长茅授高祖出之又以所跨马奉高祖琼徒歩防之奔十余里乃入涿州高祖荐于明宗明宗赏之寻起授军职同光末明宗封赵在礼于邺邺军既变明宗退至魏县遣高祖以骑士三百疾趋汴州时庄宗遣骑将西方邺守其城髙祖忧之使琼以劲兵突封丘门而入高祖踵之邺寻归命浚郊遂定及髙祖领陜州奏补云骑指挥使俄改侍卫牙队指挥使长兴中从高祖讨东川至劔州使琼以部下兵破贼军数千身中重创军还改龙武指挥使清泰中屯云州累擒获契丹人马以功改右捧圣军指挥使唐末帝以琼元事髙祖乃自寨下移授单州马歩军副指挥使髙祖即位补防圣都指挥使又念畴昔辍马导防之力前后所赐金帛甚厚但未升爵位琼以欝欝然久之领横州刺史五年出典申州微有政声少帝嗣位入为殿前散员都指挥使遥领雷州俄迁棣州刺史遇杨光逺以青州叛自统本部兵攻其城且以书诱琼琼因拒之以书上进朝廷嘉之开运二年改洺州团练使累官至加检校司空三年授防圣右厢都指挥使领岳州团练使时洺州吏民列状保留朝廷不允及杜重威降敌改授琼威州刺史行及郑州遇羣盗攻郡与方太御贼中流矢而卒年六十五
　　高汉筠字时英齐州厯山人也曽祖诣尝为是邑令故家焉汉筠少好书尝诣长白山讲肄防唐末齐鲁交兵梁氏方覇乃掷笔谒焉寻纳于军门未几出为卫州牙校唐天祐中庄宗入卫分兵谕其属郡时汉筠以利病説卫之牧守俾送欵于庄宗以汉筠为功寻移洛州都校其后改常山为北京以汉筠为皇城使加检校兵部尚书左骁卫将军同正明宗即位除成徳军节度副使俄以荆门用军促诏汉筠移倅襄州权知军州事长兴中厯曹亳二州刺史秩满加检校司徒行左金吾卫大将军清泰末高祖建义于河东唐末帝遣晋昌节度使张敬达率师围太原委汉筠巡抚其郡及敬达遇害节度副使田承肇率部兵攻汉筠于府署汉筠乃启闗延承肇谓曰仆与子俱承朝寄而相迫何甚承肇曰我欲扶公为节度使汉筠曰老夫耄矣不敢首为乱阶死生系子筹之承肇目左右令前诸军投刄于地曰高金吾累朝宿徳不可枉杀承肇以众意难拒遂谢云与公戏耳汉筠促骑以还高祖入洛飞诏徴之遇诸途乃入觐寻迁左骁卫大将军内客省使天福三年正月遘疾终东京之私第时年六十六汉筠性寛厚仪容伟如也虽厯戎职未尝有非法之言出于口吻多慕士大夫所为复以清白自负在襄阳有孽吏常课外献白金二十镒汉筠曰非多纳麳麰则刻削阛阓吾有正俸此何用焉因戒其主者不复然其白金皆以状上进有诏嘉之及莅济隂部民安之四邑饭僧凡有万八千人在亳州三年歳以已俸百千代纳逋租斯亦近代之良二千石也长子贞文仕皇朝为开封少尹卒
　　孙彦韩字徳光汴州浚仪人也少以勇力应募从军梁祖之兼领四镇擢彦韬于行间厯诸军偏校及唐庄宗与梁军对垒于河上彦韬知梁运将季乃间行渡河北归庄宗庄宗嘉而纳之授亲从右厢指挥使及庄宗平梁出为晋州长歩都校加检校兵部尚书天成初迁绵州刺史检校尚书左仆射至郡逾年以考课见称就加检校司空长兴清泰中厯宻沂濮三州刺史累官至检校太保赐谒忠建防兴复功臣高祖即位复授宻州刺史寻卒于任年六十四彦韬出于军旅植性和厚理绵州日甚着绥怀之誉故有赏典旌焉在濮阳属清泰末羣防入郡郡人大扰彦韬率帐下百人一呼破之人皆感之但不能守亷养正以终令誉长兴中罢宻州赴阙苞苴甚厚起甲第于洛阳逾月而成华堂广庑亚王公之家见者嗤之故淹翔五郡位不及亷察抑有由也王拯呉江人也父绾伪防州节度使傅拯初事杨溥为黒云右厢都指挥使领本军戍海州唐长兴元年傅拯杀海州刺史陈宣焚州城以所部兵五千人来归明宗喜而纳之救金紫光禄大夫检校司徒曹州刺史寻移濮州清太中迁贝州防御使秩满有代防范延光叛以兵要傅拯入魏城疑而不用延光降高祖授傅拯诸卫将军出为宁州刺史境接蕃部以前政滋章民甚苦之傅拯自下车除去政数十件百姓便之不数月移刺虢州离宁州日衙门聚数千人拆桥遮道以留之及赴虢治理清静蒸民爱戴如宁州焉开运中厯武州刺史受代归洛遇疾卒傅拯家本多财尤好賔客及厯数郡不事生产将即世甚贫匮物论惜之
　　袐琼镇州平山人也父遇以善射厯本军偏校累官至庆州刺史琼亦有勇清泰中董温琪为镇州节度使擢琼为衙内指挥倚以腹心及温琪防蕃琼乃害温琪之家戴其尸都以一坎瘗之温琪在任贪暴积镪巨万琼悉辇之以藏其家遂自称留后高祖即位遣安重荣代之授琼齐州防御使时重荣与蕃帅赵思温同行部曲甚重琼不敢拒命寻槖其竒货由邺中以赴任先是邺帅范延光将谋叛遣牙将范邺持书搆琼琼领书不答使者还具逹其事延光深忿之及闻琼过其境宻使精骑杀琼于夏津以灭其口一行金寳侍伎皆为延光所有由是延光异志益露焉
　　李彦珣邢州人也少为郡之牙吏唐天祐中明宗镇其地彦防素无检节因洽于左右明宗即位以为通事舍人尝遣使东川行至其境其仆从为董璋所收彦珣窜还以失敬故也朝廷攻璋诏授行营歩军都监彦珣素不孝于父母在乡絶其供馈同列恶其鄙恶旋出为外任清泰中迁河阳行军司马遇张从賔为乱因朋助之从賔败奔于魏州范延光既叛署为歩军都监委以守陴招讨使杨光逺以彦珣见用欲挠延光而诱彦珣乃遣人就邢台访得其母令于城下以招之彦珣识其母发矢以毙之见者伤之及随延光出降授坊州刺史近臣以彦珣之恶逆奏于高祖高祖曰赦命已行不可改也遂令赴郡后不知其所终焉【欧阳史云彦珣后以坐贜珠】
　　史臣曰昔从简从庄宗战于河上可谓勇矣及其为末帝守于孟津岂得为忠乎忠既无闻勇何足贵潘环方太虽咸负雄干而俱殁乱世盖方畧不足以衞其身故也何建举秦陇之封附巴邛之俗守方之寄其若是乎其余皆儋珪析爵之流也亦可以垂名于是矣秘琼既覆董氏之族旋为邺帅所屠何报应之速也唯彦珣忍射其亲殆非人类晋祖宥之不戮盖失刑之甚也
  </div>
  <div class="pagination">
   <a href="旧五代史四库_page39.html">
    上一页
   </a>
   <span>
    ...
   </span>
   <a href="旧五代史四库_page35.html">
    35
   </a>
   <a href="旧五代史四库_page36.html">
    36
   </a>
   <a href="旧五代史四库_page37.html">
    37
   </a>
   <a href="旧五代史四库_page38.html">
    38
   </a>
   <a href="旧五代史四库_page39.html">
    39
   </a>
   <span class="current-page">
    40
   </span>
   <a href="旧五代史四库_page41.html">
    41
   </a>
   <a href="旧五代史四库_page42.html">
    42
   </a>
   <a href="旧五代史四库_page43.html">
    43
   </a>
   <a href="旧五代史四库_page44.html">
    44
   </a>
   <a href="旧五代史四库_page45.html">
    45
   </a>
   <span>
    ...
   </span>
   <a href="旧五代史四库_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
