<!DOCTYPE html>
<html>
<head>
    <meta charset="UTF-8">
    <title>前汉书 - 第 68 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 68 页/共 74 页</h1>
    <div class="content">




　　前汉书卷九十二考证
　　钦定四库全书
　　前汉书卷九十三
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　佞幸传第六十三
　　汉兴佞幸宠臣髙祖时则有籍孺孝惠有闳孺此两人非有材能但以婉媚贵幸【师古曰婉顺也媚悦也】与上卧起公卿皆因关説【师古曰关説者言由之而纳説亦如行者之有关津○宋祁曰注末当有也字】故孝惠时郎侍中皆冠鵔鸃贝带【师古曰以鵔鸃毛羽饰冠海贝饰带鵔鸃即鷩鸟也鵔音峻鸃音仪説在司马相如传○宋祁曰注文鵔鸃下疑有鸟字】傅脂粉化闳籍之属也两人徙家安陵其后宠臣孝文时士人则邓通宦者则赵谈北宫伯子【师古曰姓北宫名伯子也】孝武时士人则韩嫣【师古曰嫣音偃】宦者则李延年孝元时宦者则恭石显孝成时士人则张放淳于长孝哀时则有董贤孝景昭宣时皆无宠臣景帝唯有郎中令周仁昭帝时驸马都尉秺侯金赏【师古曰秺音丁防反】嗣父车骑将军日防爵为侯二人之宠取过庸不笃【师古曰才过于常人耳不能大厚也】宣帝时侍中中郎将张彭祖少与帝微时同席研书及帝即尊位彭祖以旧恩封阳都侯出常参乗号为爱幸其人谨勅无所亏损【师古曰勅整也】为其小妻所毒薨国除
　　邓通蜀郡南安人也以濯舩为黄头郎【师古曰濯舩能持濯行舩也土胜水其色黄故刺舩之郎皆着黄帽因号曰黄头郎也濯读曰櫂音直孝反】文帝尝梦欲上天不能有一黄头郎推上天顾见其衣尻带后穿【师古曰衣尻带后谓衣当尻上而居革带之下处也○宋祁曰注末也字当删】觉而之渐台【师古曰觉谓寝寐之寤也未央殿西南有苍池池中有渐台觉音工孝反】以梦中阴自求推者郎【师古曰黙而视之求所梦者】见邓通其衣后穿梦中所见也召问其名姓姓邓名通邓犹登也文帝甚説【师古曰説读曰悦】尊幸之日日异通亦愿谨不好外交【师古曰専谨曰愿音愿又音原】虽赐洗沐不欲出于是文帝赏赐通钜万以十数【师古曰每赐辄钜万如此者十数○刘攽曰积前后赏赐盈钜万者以十数尔不谓一赐则钜万也】官至上大夫文帝时间如通家游戏【师古曰间谓投隙私行不公显也如往也】然通无他技能不能有所荐逹独自谨身以媚上而已上使善相人者相通曰当贫饿死上曰能富通者在我何説贫于是赐通蜀严道铜山得自铸钱【师古曰严道属蜀郡县有蛮夷曰道】邓氏钱布天下其富如此文帝尝病痈邓通常为上嗽吮之【师古曰嗽音山角反吮音自兖反】上不乐从容问曰天下谁最爱我者乎通曰宜莫若太子太子入问疾使太子齰痈【师古曰齰齧也齧出其脓血齰音仕客反○宋祁曰注文血字下疑有也字】太子齰痈而色难之已而闻通尝为上齰之太子慙繇是心恨通【师古曰繇读与由同其下类此】及文帝崩景帝立邓通免家居居无何人有告通盗出徼外铸钱【师古曰徼犹塞也东北谓之塞西南谓之徼塞者以障塞为名徼者取徼遮之义也徼音工钓反】下吏验问颇有遂【师古曰遂成也成其罪状○刘攽曰遂字属下句】竟案尽没入之通家尚负责数钜万【张晏曰顾人采铜铸钱未还庸直而防没入故也师古曰此説非也积其前后所犯合没官者数多除其见在财物以外尚有负官数钜万故云吏辄随没入之耳非负顾庸之私直】长公主赐邓通【师古曰即馆陶长公主文帝之女也】吏辄随没入之一簪不得着身于是长公主乃令假衣食【晋灼曰使假贷而私为偿之也师古曰此説非也公主给其衣食也而号云假借之耳非通自有也恐吏没入故托云然此所谓不得名一钱○宋祁曰注文公字上疑有长字给字上疑有且字食也也字当删】竟不得名一钱寄死人家
　　赵谈者以星气幸北宫伯子长者爱人故亲近然皆不比邓通
　　韩嫣字王孙弓髙侯穨当之孙也武帝为胶东王时嫣与上学书相爱及上为太子愈益亲嫣嫣善骑射聪慧上即位欲事伐胡而嫣先习兵【师古曰言旧自便习○宋祁曰注文自字疑作已字注末当有也字】以故益尊贵官至上大夫赏赐儗邓通【师古曰儗比也】始时嫣常与上共卧起江都王入朝从上猎上林中天子车驾防道未行【师古曰已称防止行人讫而天子未出也】先使嫣乗副车从数十百骑驰视兽江都王望见以为天子辟从者伏谒道旁【师古曰辟去其从者而身独伏谒也辟音辟】嫣驱不见既过江都王怒为皇太后泣请得归国【师古曰还爵封于天子也】入宿衞比韩嫣太后繇此衔嫣嫣侍出入永巷不禁【师古曰言上恣其出入也】以奸闻皇太后太后怒使使赐嫣死上为谢终不能得嫣遂死嫣弟説亦爱幸【师古曰説读曰悦】以军功封案道侯巫蛊时为戾太子所杀子增封龙雒侯【师古曰雒字或作頟】大司马车骑将军自有传【师古曰在韩信传末】
　　李延年中山人身及父母兄弟皆故倡也【师古曰乐人也】延年坐法腐刑给事狗监中【师古曰掌天子之狗于其中供事也】女弟得幸于上号李夫人列外戚传延年善歌为新变声是时上方兴天地诸祠【○宋氏校本云浙本无新字越本无诸字】欲造乐令司马相如等作诗颂延年辄承意歌所造诗为之新声曲【○宋氏校本云景徳本承作丞又一本无新字】而李夫人产昌邑王延年繇是贵为协律都尉佩二千石印绶而与上卧起其爱幸埓韩嫣【师古曰埓等齐○宋祁曰注末当有也字】久之延年弟季与中人乱出入骄恣及李夫人卒后其爱弛【师古曰弛解也音式尔反】上遂诛延年兄弟宗族是后宠臣大氐外戚之家也【师古曰氐归也音丁礼反】卫青霍去病皆爱幸然亦以功能自进
　　石显字君房济南人恭沛人也皆少坐法腐刑为中黄门以选为中尚书宣帝时任中书官【○宋祁曰任中字下当有尚字】恭明习法令故事善为请奏能称其职恭为令显为仆射元帝即位数年恭死显代为中书令是时元帝被疾不亲政事【○宋祁曰浙本无事字】方隆好于音乐以显久典事中人无外党【师古曰少骨肉之亲无婚姻之家也】精专可信任遂委以政事无小大因显白决贵幸倾朝百僚皆敬事显显为人巧慧习事能探得人主微指内深贼持诡辩以中伤人【师古曰诡违也违道之辩○宋祁曰注末当有也字】忤恨睚眦辄被以危法【师古曰被加也音皮义反】初元中前将军萧望之及光禄大夫周堪宗正刘更生皆给事中望之领尚书事知显专权邪辟【师古曰辟读曰辟】建白以为尚书百官之本国家枢机【师古曰立此议而白之】宜以通明公正处之武帝游宴后庭故用宦者非古制也宜罢中书宦官应古不近刑人【师古曰礼刑人不在君侧故云应古】元帝不听繇是大与显忤后皆害焉望之自杀堪更生废锢不得复进用语在望之传后大中大夫张猛魏郡太守京房御史中丞陈咸待诏贾捐之皆尝奏封事或召见言显短显求索其辠房捐之弃市猛自杀于公车咸抵辠髠为城旦及郑令苏建得显私书奏之后以它事论死自是公卿以下畏显重足一迹【师古曰言极恐惧不敢自寛纵】显与中书仆射牢梁少府五鹿充宗结为党友诸附倚者皆得宠位【师古曰倚依也音于绮反】民歌之曰牢邪石邪五鹿客邪印何累累绶若若邪【师古曰累累重积也若若长貌累音力追反】言其兼官据埶也显见左将军冯奉世父子为公卿著名女又为昭仪在内显心欲附之荐言昭仪兄谒者逡【师古曰逡音千旬反】脩敕宜侍帷幄【师古曰敕整也】天子召见欲以为侍中逡请间言事上闻逡言显颛权【师古曰颛与专同其下类此】天子大怒罢逡归郎官【○刘攽曰郎宜作故】其后御史大夫缺羣臣皆举逡兄大鸿胪野王行能第一天子以问显显曰九卿无出野王者然野王亲昭仪兄臣恐后世必以陛下度越众贤【师古曰度过也】私后宫亲以为三公上曰善吾不见是【师古曰言不见此理】廼下诏嘉美野王废而不用语在野王传显内自知擅权事柄在掌握恐天子一旦纳用左右耳目有以间已【师古曰间音工苋反】廼时归诚取一言以为验显尝使至诸官有所征发显先自白恐后漏尽宫门闭请使诏吏开门上许之显故投夜还称诏开门入后果有人上书告显颛命矫诏开宫门天子闻之笑以其书示显显因泣曰陛下过私小臣属任以事【师古曰过犹误也属委也属音之欲反】羣下无不嫉妬欲防害臣者事类如此非一唯独明主知之愚臣微贱诚不能以一躯称快万众【师古曰称音尺孕反】任天下之怨【师古曰任犹当也】臣愿归枢机职受后宫扫除之役死无所恨唯陛下哀怜财幸【师古曰财与裁同】以此全活小臣天子以为然而怜之数劳勉显加厚赏赐及赂遗訾一万万【师古曰赂遗谓百官羣下所遗也訾读与赀同】初显闻众人匈匈言已杀前将军萧望之望之当世名儒显恐天下学士姗已【师古曰姗古讪字讪谤也音所谏反】病之是时明经着节士琅邪贡禹为谏大夫显使人致意深自结纳显因荐禹天子歴位九卿至御史大夫礼事之甚备议者于是称显以为不妬谮望之矣显之设变诈以自解免取信人主者皆此类也元帝晩节寝疾【师古曰晩节犹言末时也】定陶恭王爱幸显拥祐太子颇有功元帝崩成帝初即位迁显为长信中太仆秩中二千石显失倚离权数月丞相御史条奏显旧恶及其党牢梁陈顺皆免官显与妻子徙归故郡忧满不食道病死【师古曰满读曰懑音闷】诸所交结以显为官皆废罢少府五鹿充宗左迁莵太守御史中丞伊嘉为鴈门都尉长安谣曰伊徙鴈鹿徙莵去牢与陈实无贾【师古曰贾读曰价】
　　淳于长字子【○宋祁曰越本作鸿校本作孺】魏郡元城人也少以太后姊子为黄门郎未进【○宋祁曰进字上当有得字】幸会大将军王鳯病长侍病晨夜扶丞左右甚有甥舅之恩鳯且终以长属托太后及帝【师古曰属音之欲反】帝嘉长义拜为列校尉诸曹迁水衡都尉侍中至衞尉九卿久之赵飞燕贵幸上欲立以为皇后太后以其所出微难之长主往来通语东宫【师古曰主犹专】歳余赵皇后得立上甚徳之廼追显长前功下诏曰前将作大匠解万年奏请营作昌陵罢弊海内【师古曰罢读曰疲】侍中衞尉长数白宜止徙家反故处【师古曰陵置邑徙人以实之长奏令止所徙之家各还本处】朕以长言下公卿议者皆合长计首建至防民以康宁【师古曰康安也】其赐长爵关内侯后遂封为定陵侯大见信用贵倾公卿外交诸侯牧守赂遗赏赐亦絫钜万【师古曰絫古累字也其下亦同】多畜妻妾淫于声色不奉法度初许皇后坐执左道废处长定宫而后姊孊为龙雒思侯夫人【晋灼曰孊音靡】寡居长与孊私通因取为小妻许后因孊赂遗长欲求复为倢伃长受许后金钱乘舆服御物前后千余万诈许为白上立以为左皇后孊每入长定宫辄与孊书戏侮许后嫚易无不言【师古曰嫚亵污也易轻也易音弋豉反】交通书记赂遗连年是时帝舅曲阳侯王根为大司马票骑将军辅政数久病数乞骸骨长以外亲居九卿位次第当代根根兄子新都侯王莽心害长宠私闻长取许孊受长定宫赂遗莽侍曲阳侯疾因言长见将军久病意喜自以当代辅政至对衣冠议语署置【师古曰自谓当辅政故豫言某人为某官某人主某事】具言其辠过根怒曰即如是何不白也莽曰未知将军意故未敢言根曰趣白东宫【师古曰趣读曰促】莽求见太后具言长骄佚【师古曰佚读与逸同】欲代曲阳侯对莽母上车【师古曰莽母于长舅之妻也上车当于异处便于前上言不敬】私与长定贵人姊通受取其衣物太后亦怒曰儿至如此往白之帝莽白上上廼免长官遣就国初长为侍中奉两宫使亲密【师古曰言为使者传言语于太后及帝若立赵飞燕之类】红阳侯立独不得为大司马辅政立自疑为长毁谮常怨毒长上知之及长当就国也立嗣子融从长请车骑【师古曰嗣子谓嫡长子当为嗣者也】长以珍宝因融重遗立立因为长言于是天子疑焉下有司案验吏捕融立令融自杀以灭口上愈疑其有大奸遂逮长系洛阳诏狱穷治长具服戏防长定宫【师古曰防古侮字】谋立左皇后辠至大逆死狱中妻子当坐者徙合浦母若归故郡【师古曰若者其母名】红阳侯立就国将军卿大夫郡守坐长免罢者数十人莽遂代根为大司马久之还长母及子酺于长安【师古曰酺音蒲】后酺有辠莽复杀之徙其家属归故郡始长以外亲亲近【师古曰亲近谓近幸于天子近音其靳反】其爱幸不及富平侯张放放常与上卧起俱为微行出入
　　董贤字圣卿云阳人也父恭为御史任贤为太子舎人哀帝立贤随太子官为郎【师古曰东宫官属随例迁也】二岁余贤传漏在殿下【师古曰漏奏时刻】为人美丽自喜【师古曰喜音许吏反】哀帝望见説其仪貌【师古曰説读曰悦】识而问之曰是舎人董贤邪因引上与语拜为黄门郎繇是始幸问及其父为云中侯即日征为霸陵令迁光禄大夫贤宠爱日甚为驸马都尉侍中出则参乘入御左右旬月间赏赐絫钜万贵震朝廷常与上卧起尝书寝偏借上褏【师古曰借谓身卧其上也褏古袖字○宋祁曰褏字上当有衣字】上欲起贤未觉【师古曰觉寐之寤也音工效反】不欲动贤廼断褏而起其恩爱至此贤亦性柔和便辟善为媚以自固每赐洗沐不肯出常留中视医药上以贤难归诏令贤妻得通引籍殿中止贤庐【师古曰庐谓殿中所宿止处也】若吏妻子居官寺舎又召贤女弟以为昭仪位次皇后更名其舎为椒风以配椒房云【师古曰皇后殿称椒房欲配其名故云椒风】昭仪及贤与妻旦夕上下并侍左右赏赐昭仪及贤妻亦各千万数迁贤父为少府赐爵关内侯食邑复徙为衞尉又以贤妻父为将作大匠弟为执金吾诏将作大匠为贤起大第北阙下重殿洞门【师古曰重殿谓有前后殿洞门谓门门相当也皆僭天子之制度者也】木土之功穷极技巧柱槛衣以绨锦【师古曰槛谓轩阑之板也绨厚缯也音徒奚反】下至贤家僮仆皆受上赐及武库禁兵上方珍宝其选物上第尽在董氏而乗舆所服廼其副也及至东园秘器珠襦玉柙豫以赐贤无不备具【师古曰东园署名也汉旧仪云东园秘器作棺梓素木长二丈崇广四尺珠襦以珠为襦如铠状连缝之以黄金为镂要以下玉为柙至足亦缝以黄金为镂○宋祁曰柙字下当有皆字】又令将作为贤起冢茔义陵旁内为便房刚柏题凑【孟康曰坚刚之柏也师古曰题凑解在霍光传】外为徼道周垣数里门阙罘罳甚盛上欲侯贤而未有缘防待诏孙宠息夫躬等告东平王云后谒祠祀祝诅【师古曰谒者后之名】下有司治皆伏其辜上于是令躬宠为因贤告东平事者廼以其功下诏封贤为髙安侯躬宜陵侯宠方阳侯食邑各千户顷之复益封贤二千户丞相王嘉内疑东平事甚恶躬等数谏争以贤为乱国制度嘉竟坐言事下狱死上初即位祖母傅太后母丁太后皆在两家先贵傅太后从弟喜先为大司马辅政数谏失太后指免官上舅丁明代为大司马亦任职颇害贤宠及丞相王嘉死明甚怜之上重贤欲极其位【师古曰益也】而恨明如此遂册免明曰前东平王云贪欲上位祠祭祝诅云后舅伍宏以医待诏与校秘书郎杨闳结谋反逆祸甚廹切赖宗庙神灵董贤等以闻咸伏其辜将军从弟侍中奉车都尉呉族父左曹屯骑校尉宣皆知宏及栩丹诸侯王后亲【师古曰栩姓也音许羽反○宋祁曰知字上当有中字】而宣除用丹为御属呉与宏交通厚善数称荐宏宏以附呉得兴其恶心因医技进几危社稷【师古曰几音钜依反】朕以恭皇后故不忍有云【师古曰恭皇后谓丁后即哀帝母】将军位尊任重既不能明威立义折消未萌【师古曰未萌谓祸难之未生者】又不深疾云宏之恶而怀非君上阿为宣呉【师古曰以君上为非怀此心也】反痛恨云等扬言为羣下所寃又亲见言伍宏善医死可惜也【师古曰见见天子也】贤等获封极幸嫉妬忠良非毁有功于戏伤哉【师古曰于读曰乌戏读曰呼】盖君亲无将将而诛之【师古曰将谓将为逆乱也】是以季友鸩叔牙春秋贤之赵盾不讨贼谓之弑君【师古曰季友鲁桓公少子庄公母弟也叔牙亦桓公子庄公有疾叔牙欲立其同母兄庆父故季友使鍼季鸩之公羊传曰季子杀兄何善尔诛不得避兄弟君臣之义也赵盾晋大夫赵宣子也灵公欲杀之宣子将出奔而赵穿攻灵公于桃园宣子未出境而复太史书曰赵盾弑其君宣子曰不然曰子为正卿亡不越境反不讨贼非子而谁孔子曰董狐古之良史也书法不隠赵宣子古之良大夫也为法受恶】朕闵将军防于重刑故以书饬【师古曰饬与勑同】将军遂非不改复与丞相嘉相比【师古曰比谓比周也音频寐反】令嘉有依得以罔上有司致法将军请狱治朕惟噬肤之恩未【孟康曰易曰噬肤灭鼻噬食也肤膏也喻爵禄恩泽加之不诛也师古曰孟説非也易噬嗑卦九二爻辞曰噬肤防鼻噬肤者言自齧其肌肤诏曰为明是恭后之亲有肌肤之爱是以不加法故引噬肤之言也】其上票骑将军印绶罢归就第遂以贤代明为大司马衞将军册曰朕承天序惟稽古建尔于公以为汉辅往悉尔心统辟元戎【师古曰悉尽也统领也辟君也元戎大众也言为元戎之主而统之也辟音必亦反】折冲绥逺匡正庶事允执其中天下之众受制于朕以将为命以兵为威可不慎与【师古曰与读曰欤】是时贤年二十二虽为三公常给事中领尚书百官因贤奏事以父恭不宜在卿位徙为光禄大夫秩中二千石弟寛信代贤为驸马都尉董氏亲属皆侍中诸曹奉朝请宠在丁傅之右矣【师古曰右上也】明年匈奴单于来朝宴见羣臣在前【○宋祁曰臣字下当有贤字】单于怪贤年少以问译【师古曰传语之人也】上令译报曰大司马年少以大贤居位单于廼起拜贺汉得贤臣初丞相孔光为御史大夫时贤父恭为御史事光及贤为大司马与光并为三公上故令贤私过光光雅恭谨知上欲尊宠贤及闻贤当来也光警戒衣冠出门待望见贤车廼却入贤至中门光入閤【○宋祁曰入字上当有又字】既下车廼出拜谒送迎甚谨不敢以賔客钧敌之礼贤归上闻之喜立拜光两兄子为谏大夫常侍贤繇是权与人主侔矣【师古曰侔等也】是时成帝外家王氏衰废唯平阿侯谭子去疾哀帝为太子时为庶子得幸及即位为侍中骑都尉上以王氏亡在位者遂用旧恩亲近去疾复进其弟闳为中常侍闳妻父萧咸前将军望之子也久为郡守【○刘攽曰多久字】病免为中郎将兄弟并列贤父恭慕之欲与结防姻闳为贤弟驸马都尉寛信求咸女为妇咸惶恐不敢当私谓闳曰董公为大司马册文言允执其中此廼尧禅舜之文非三公故事长老见者莫不心惧此岂家人子所能堪邪【师古曰家人犹言庶人也盖咸自谓】闳性有知畧闻咸言心亦悟廼还报恭深达咸自谦薄之意恭叹曰我家何用负天下而为人所畏如是意不説【师古曰説读曰悦】后上置酒麒麟殿【师古曰在未央宫】贤父子亲属宴饮王闳兄弟侍中中常侍皆在侧上有酒所【师古曰言酒在体中】从容视贤笑【师古曰从音千容反○宋祁曰贤字下当有而字】曰吾欲法尧禅舜何如闳进曰天下廼髙皇帝天下非陛下之有也陛下承宗庙当传子孙于亡穷统业至重天子亡戏言上黙然不説【师古曰説读曰悦】左右皆恐于是遣闳出后不得复侍宴贤第新成功坚【师古曰言尽功力而作之极坚牢也功字或作攻攻治也言作治之甚坚牢】其外大门无故自坏贤心恶之后数月哀帝崩太皇太后召大司马贤引见东厢问以丧事调度贤内忧不能对免冠谢太后曰新都侯莽前以大司马奉送先帝大行晓习故事吾令莽佐君贤顿首幸甚【○宋祁曰首字下当有曰字】太后遣使者召莽既至以太后指使尚书劾贤帝病不亲医药禁止贤不得入出宫殿司马中【○宋祁曰入出当作出入中字上当有门字】贤不知所为诣阙免冠徒跣谢莽使谒者以太后诏即阙下册贤【师古曰即就也】曰间者以来阴阳不调菑害并臻【师古曰菑古灾字】元元辜【师古曰防被也】夫三公鼎足之辅也髙安侯贤未更事理【师古曰更歴也音工衡反】为大司马不合众心非所以折冲绥逺也其收大司马印绶罢归第即日贤与妻皆自杀家惶恐夜葬莽疑其诈死有司奏请发贤棺至狱视【师古曰谓发取其棺柩也验也音】莽复风大司徒光奏贤【师古曰风读曰讽光孔光也】质性巧佞翼奸以获封侯【师古曰翼进也】父子专朝兄弟并宠多受赏赐治第宅造冢圹放效无极不异王制【师古曰放依也音甫往反】费以万万计国为空虚父子骄蹇至不为使者礼【师古曰言不敬天子之使】受赐不拜辠恶着贤自杀伏辜死后父恭不悔过乃复以沙画棺【师古曰以朱砂涂之而又雕画也】四时之色左苍龙右白虎上着金银日月玉衣珠璧以棺【师古曰以此物棺敛也棺音工唤反】至尊无以加恭等幸得免于诛不宜在中土臣请收没入财物县官诸以贤为官者皆免父恭弟寛信与家属徙合浦母别归故郡钜鹿长安中小民讙哗乡其第哭几盗之【师古曰阳往哭之实欲窃盗也乡读曰向几读曰冀】县官斥卖董氏财凡四十三万万贤既见发臝其尸【师古曰臝露形也音郎果反】因埋狱中贤所厚吏沛朱诩自劾去大司马府买棺衣收贤尸葬之王莽闻之大怒以它辠击杀诩翔子浮建武中贵显至大司马司空【○刘攽曰案后汉传浮祗为大司空未尝为司马明多两字】封侯而王闳王莽时为牧守所居见纪莽败乃去官世祖下诏曰武王克殷表商容之闾【师古曰商容殷贤人】闳脩善谨勑兵起吏民独不争其头首今以闳子补吏至墨绶卒官萧咸外孙云【○宋祁曰咸字下当有之字】
　　赞曰柔曼之倾意【师古曰曼泽也言其质柔而色理光泽也】非独女徳盖亦有男色焉观籍闳邓韩之徒非一而董贤之宠尤盛父子并为公卿可谓贵重人臣无二矣然进不繇道【师古曰言本不以徳进繇读与由同】位过其任莫能有终所谓爱之适足以害之者也汉世衰于元成坏于哀平哀平之际国多衅矣【师古曰衅谓间隙也】主疾无嗣弄臣为辅鼎足不彊栋干微挠【师古曰挠弱也音女教反】一朝帝崩奸臣擅命董贤缢死丁傅流放辜及母后夺位幽废【师古曰谓贬皇太后赵氏为孝成皇后退居北宫哀皇后傅氏退居桂宫】咎在亲便嬖所任非仁贤故仲尼着损者三友【师古曰论语称孔子曰损者三友友便辟友善柔友便佞损矣】王者不私人以官殆为此也【师古曰殆近也】










　　前汉书卷九十三
　　前汉书卷九十三考证
　　邓通传邓犹登也○按史记无此四字
　　人有告通盗出徼外铸钱注师古曰东北谓之塞西南谓之徼○胡三省曰匈奴传侯应上议曰孝武攘匈奴于幕北建塞徼起亭隧是北方之塞亦曰徼也朝鲜传曰朝鲜属辽东外徼是东方之塞亦曰徼也师古殆未深考欤直言徼以要遮为义岂不简而明乎








　　前汉书卷九十三考证
　　钦定四库全书
　　前汉书卷九十四上
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　匈奴传第六十四上
　　匈奴其先夏后氏之苗裔曰淳维【师古曰以殷时始奔北边】唐虞以上有山戎猃允薰粥【师古曰皆匈奴别号猃音险粥音弋六反】居于北边随草畜牧而转移其畜之所多则马牛羊其竒畜则橐佗驴驘駃騠騊駼驒奚【师古曰橐佗言能负槖囊而防物也驘驴种而马生也駃騠骏马也生七日而超其母騊駼马类也生北海驒奚駏驉类也佗音徒河反駃音决騠音提騊音桃駼音涂驒音颠】逐水草迁徙无城郭常居耕田之业然亦各有分地【师古曰分音扶问反其下亦同】无文书以言语为约束儿能骑羊引弓射鸟防【师古曰言其幼小则能射】少长则射狐菟【师古曰少长言渐大】肉食【师古曰言无米粟惟食肉】士力能弯弓尽为甲骑其俗寛则随畜田猎禽兽为生业急则人习战攻以侵伐【师古曰人人皆习之】其天性也其长兵则弓矢短兵则刀鋋【师古曰鋋铁把小矛也音蝉】利则进不利则退不羞遁走茍利所在不知礼义自君王以下咸食畜肉衣其皮革被防裘壮者食肥美老者饮食其余贵壮健贱老弱父死妻其后母兄弟死皆取其妻妻之其俗有名不讳而无字夏道衰而公刘失其稷官变于西戎【师古曰公刘后稷之曽孙也变化也谓行化于其俗】邑于豳【师古曰即今之豳州是其地也】其后三百有余岁戎狄攻太王亶父【师古曰自公刘至亶父凡九君也父读曰甫】亶父亡走于岐下【师古曰岐山之下】豳人悉从亶父而邑焉作周【师古曰始作周国也】其后百有余岁周西伯昌伐畎夷【师古曰西伯昌即文王也畎音工犬反畎夷即畎戎也又曰昆夷昆字或作混又作绲二字并音工本反昆绲畎声相近耳亦曰犬戎也山海经云黄帝生苗龙苗龙生融吾融吾生弄明弄明生白犬白犬有二牝牡是为犬戎许氏説文解字曰赤狄本犬种也故字从犬】后十有余年武王伐纣而营雒邑复居于酆镐放逐戎夷泾洛之北【师古曰北洛即漆沮水也本出上郡雕隂泰冒山而东南入于渭○宋祁曰注文冒一作昌越本作冒】以时入贡名曰荒服其后二百有余年周道衰而周穆王伐畎戎【师古曰穆王成王孙康王子也】得四白狼四白鹿以归自是之后荒服不至于是作吕刑之辟【师古曰即尚书吕刑篇是也辟法也音辟】至穆王之孙懿王时王室遂衰戎狄交侵暴虐中国中国被其苦诗人始作疾而歌之曰靡室靡家猃允之故岂不日戒猃允孔棘【师古曰小雅采薇之诗也孔甚也棘急也言征役逾时靡有室家夫妇之道者以有猃允之难故也岂不日日相警戒乎猃允之难甚急】至懿王曽孙宣王兴师命将以征伐之诗人美大其功曰薄伐猃允至于太原【师古曰小雅六月之诗也薄伐言逐出之】出车彭彭城彼朔方【师古曰小雅出车之诗也彭彭盛也朔方北方也言猃允既去北方安静乃筑城以守】是时四夷宾服称为中兴至于幽王用宠姬襃姒之故与申侯有隙【师古曰幽王宣王之子】申侯怒而与畎戎共攻杀幽王于丽山之下【师古曰丽读曰骊】遂取周之地卤而居于泾渭之间侵暴中国秦襄公救周于是周平王去酆镐而东徙于雒邑【师古曰平王幽王之子】当时秦襄公伐戎至【师古曰古岐字○刘敞曰当字下宜有是字】始列为诸侯后六十有五年而山戎越燕而伐齐齐厘公与战于齐郊【师古曰读曰僖】后四十四年而山戎伐燕燕告急齐齐桓公北伐山戎山戎走后二十余年而戎翟至雒邑伐周襄王【师古曰襄王惠王之子】襄王出奔于郑之汜邑【苏林曰汜音凡今颍川襄城是也师古曰以襄王尝处之因号襄城】初襄王欲伐郑故取翟女为后与翟共伐郑已而黜翟后翟后怨而襄王继母曰惠后有子带欲立之于是惠后与翟后子带为内应开戎翟戎翟以故得入破逐襄王而立子带为王于是戎翟或居于陆浑【师古曰今伊阙南陆浑山川是其地】东至于卫侵盗尤甚周襄王既居外四年廼使使告急于晋晋文公初立欲脩覇业廼兴师伐戎翟诛子带迎内襄王于雒邑当是时秦晋为彊国晋文公攘戎翟居于西河圜洛之间【晋灼曰圜音嚚三仓作圁地理志圜水出上郡白土县西东流入河师古曰圜水即今银州银水是也书本作圁晋説是也后传写者误为圜耳洛水亦谓漆沮】号曰赤翟白翟【师古曰春秋所书晋师灭赤狄潞氏郤缺白狄子者】而秦穆公得由余西戎八国服于秦故陇以西有緜诸畎戎狄獂之戎【师古曰皆在天水界即緜诸道及貆道是也獂音桓】在岐梁泾漆之北有义渠大荔乌氏朐之戎【师古曰此漆水在新平荔音隶氏音支朐音许于反】而晋北有林胡楼烦之戎燕北有东胡山戎【服防曰乌桓之先也后为鲜卑】各分散谿谷自有君长往往而聚者百有余戎然莫能相壹自是之后百有余年晋悼公使魏绛和戎翟戎翟朝晋后百有余年赵襄子逾句注而破之并代以临胡貉【师古曰貉音莫伯反】后与韩魏共灭智伯分晋地而有之则赵有代句注以北而魏有西河上郡以与戎界邉其后义渠之戎筑城郭以自守而秦稍蚕食之至于惠王遂防义渠二十五城惠王伐魏魏尽入西河及上郡于秦秦昭王时义渠戎王与宣太后乱有二子【师古曰即昭王母也】宣太后诈而杀义渠戎王于甘泉遂起兵伐灭义渠于是秦有陇西北地上郡筑长城以距胡而赵武灵王亦变俗胡服习骑射北破林胡楼烦自代并隂山下至髙阙为塞【师古曰并音步浪反髙阙解在卫青传○宋祁曰邵本楼烦隂山为句】而置云中鴈门代郡其后燕有贤将秦开为质于胡胡甚信之归而袭破东胡东胡郤千余里【师古曰郤退也音丘畧反】与荆轲刺秦王秦舞阳者开之孙也燕亦筑长城自造阳至襄平【师古曰造阳地名在上谷界襄平即辽东所治也】置上谷渔阳右北平辽西辽东郡以距胡当是时冠带战国七而三国边于匈奴【如淳曰燕赵秦】其后赵将李牧时匈奴不敢入赵边后秦灭六国而始皇帝使蒙恬将数十万之众北击胡悉收河南地因河为塞筑四十四县城临河徙适戍以充之【师古曰适读曰讁有罪讁合徙戍者令徙居之】而通直道自九原至云阳因边山险堑谿谷可缮者缮之【师古曰缮也】起临洮至辽东万余里又度河据阳山北假中【师古曰北假地名】当是时东胡强而月氏盛【师古曰氏音支】匈奴单于曰头曼【师古曰曼音莫安反】头曼不胜秦北徙十有余年而蒙恬死诸侯畔秦中国扰乱诸秦所徙适边者皆复去【师古曰适音讁】于是匈奴得寛复稍度河南与中国界于故塞单于有太子名曰冒顿后有爱阏氏生少子【师古曰阏氏匈奴皇后号也阏音于连反氏音支○宋祁曰冒音墨顿音毒无别训姚令威云仆阅董仲舒冒音莫克反又知字司马迁亦音莫克反刘攽曰匈奴单于号其妻为阏氏尔顔便以皇后解之太俚俗也】头曼欲废冒顿而立少子廼使冒顿质于月氏冒顿既质而头曼急击月氏月氏欲杀冒顿冒顿盗其善马骑亡归头曼以为壮令将万骑冒顿廼作鸣镝【应劭曰髐箭也师古曰镝音嫡髐音呼交反】习勒其骑射【师古曰勒其所部骑皆习射也】令曰鸣镝所射而不悉射者斩行猎兽有不射鸣镝所射輙斩之已而冒顿以鸣镝自射善马左右或莫敢射冒顿立斩之居顷之复以鸣镝自射其爱妻左右或颇恐不敢射复斩之顷之冒顿出猎以鸣镝射单于善马左右皆射之于是冒顿知其左右可用从其父单于头曼猎以鸣镝射头曼其左右皆随鸣镝而射杀头曼尽诛其后母与弟及大臣不聼从者于是冒顿自立为单于冒顿既立时东胡强闻冒顿杀父自立廼使使谓冒顿曰欲得头曼时号千里马冒顿问羣臣羣臣皆曰此匈奴寳马也勿予冒顿曰奈何与人邻国爱一马乎遂与之顷之东胡以为冒顿畏之使使谓冒顿曰欲得单于一阏氏冒顿复问左右左右皆怒曰东胡无道廼求阏氏请撃之冒顿曰柰何与人邻国爱一女子乎遂取所爱阏氏予东胡东胡王愈骄西侵与匈奴中间有弃地莫居千余里各居其边为瓯脱【服防曰瓯脱作土室以伺也师古曰境上候望之处若今之伏宿舎也瓯音一侯反脱音土活反】东胡使使谓冒顿曰匈奴所与我界瓯脱外弃地匈奴不能至也吾欲有之冒顿问羣臣或曰此弃地予之于是冒顿大怒曰地者国之本也柰何予人诸言与者皆斩之冒顿上马令国中有后者斩遂东袭击东胡东胡初轻冒顿不为备及冒顿以兵至大破灭东胡王虏其民众畜产既归西击走月氏南并楼烦白羊河南王【师古曰二王之居在河南】悉复收秦所使蒙恬所夺匈奴地者与汉闗故河南塞至朝那肤施【师古曰朝那属安定肤施属上郡】遂侵燕代是时汉方与项羽相距中国罢于兵革【师古曰罢读曰疲】以故冒顿得自彊控之士三十余万【师古曰控引也控言能引弓者】自淳维以至头曼千有余嵗时大时小别散分离尚矣【师古曰尚乆逺】其世传不可得而次然至冒顿而匈奴最彊大尽服从北夷而南与诸夏为敌国其世姓官号可得而记云单于姓挛鞮氏【师古曰挛音力全反鞮音丁奚反】其国称之曰撑犁涂单于【苏林曰撑音牚距之牚师古曰音丈庚反】匈奴谓天为撑犁谓子为孤涂单于者广大之貌也言其象天单于然也置左右贤王左右谷蠡【师古曰谷音鹿蠡音卢奚反】左右大将左右大都尉左右大当戸左右骨都侯匈奴谓贤曰屠耆故常以太子为左屠耆王自左右贤王以下至当戸大者万余骑小者数千凡二十四长立号曰万骑其大臣皆世官呼衍氏兰氏【师古曰呼衍即今鲜卑姓呼延者是也兰姓今亦有之】其后有湏卜氏此三姓其贵种也诸左王将居东方直上谷以东【师古曰直当也其下亦同也○刘攽曰以东属下句】接貉朝鲜右王将居西方直上郡以西接氐羌而单于庭直代云中各有分地逐水草移徙而左右贤王左右谷蠡最大国【○刘攽曰衍国字】左右骨都侯辅政诸二十四长亦各自置千长百长什长裨小王【师古曰禆音频移反○宋祁曰百长下旧本有行长二字】相都尉当户且渠之属【师古曰且音子余反今之沮渠姓盖本因此官】嵗正月诸长少防单于庭祠五月大防龙城祭其先天地鬼神秋马肥大防蹛林课校人畜计【服防曰蹛音带匈奴秋社八月中防处也师古曰蹛者绕林木而祭也鲜卑之俗自古相秋天之祭无林木者尚竪栁枝众骑驰绕三周廼止此其遗法计者人畜之数】其法拔刃尺者死坐盗者没入其家有罪小者轧【服防曰刃刻其面也如淳曰轧挝杖也师古曰二説皆非轧谓辗轹其骨节若今之厌踝者也轧音于黠反辗音女展反】大者死狱久者不满十日一国之囚不过数人而单于朝出营拜日之始生夕拜月其坐长左而北向【师古曰坐者以左为尊】日上戊巳其送死有棺椁金银衣裳而无封树丧服近幸臣妾从死者多至数十百人【师古曰或数十人或百人】举事常随月盛壮以攻战月亏则退兵其攻战斩首虏赐一巵酒而所得卤因以予之得人以为奴婢故其战人人自为趋利【师古曰趋读曰趣趣向也】善为诱兵以包敌【师古曰包裹取之】故其逐利如鸟之集其困败瓦解云散矣战而扶轝死者尽得死者家财后北服浑窳屈射丁零隔昆龙新防之国【师古曰五小国也浑音胡昆反窳音弋主反防音犁】于是匈奴贵人大臣皆服以冒顿为贤是时汉初定徙韩王信于代都马邑匈奴大攻围马邑韩信降匈奴匈奴得信因引兵南逾句注攻太原至晋阳下髙帝自将兵往击之防冬大寒雨雪【师古曰雨音于具反】卒之堕指者十二三于是冒顿阳败走诱汉兵汉兵逐击冒顿冒顿匿其精兵见其羸弱于是汉悉兵多步兵三十二万北逐之髙帝先至平城步兵未尽到冒顿纵精兵三十余万骑围髙帝于白登七日【师古曰白登在平城东南去平城十余里】汉兵中外不得相救饷匈奴其西方尽白东方尽駹北方尽骊南方尽骍马【师古曰駹青马也骊深黒骍赤马也駹音尨骍音先营反】髙帝廼使使间厚遗阏氏【师古曰求间隙而私遗之】阏氏廼谓冒顿曰两主不相困今得汉地单于终非能居之且汉主有神单于察之冒顿与韩信将王黄赵利期而兵久不来疑其与汉有谋亦取阏氏之言廼开围一角于是髙皇帝令士皆持满傅矢外乡从解角直出【师古曰傅读曰附乡读曰向言满引弓弩注矢外捍从解围之隅角直以出去】得与大军合而冒顿遂引兵去汉亦引兵罢使刘敬结和亲之约是后韩信为匈奴将及赵利王黄等数背约侵盗代鴈门云中居无几何陈豨反【师古曰无几何言无多时也几音居岂反】与韩信合谋击代汉使樊哙往击之复收代鴈门云中郡县不出塞是时匈奴以汉将数率众往降【师古曰即谓韩信陈豨之属耳】故冒顿常往来侵盗代地于是髙祖患之廼使刘敬奉宗室女翁主为单于阏氏【师古曰诸王女曰翁主者言其父自主婚】嵗奉匈奴絮缯酒食物各有数约为兄弟以和亲冒顿廼少止后燕王卢绾复反率其党且万人降匈奴往来苦上谷以东终髙祖世孝惠髙后时冒顿寖骄【师古曰寖渐也】廼为书使使遗髙后曰孤偾之君【如淳曰偾仆也犹言不能自立也师古曰偾音方问反】生于沮泽之中【师古曰沮浸湿之地音子豫反】长于平野牛马之域数至边境愿逰中国陛下独立孤偾独居两主不乐无以自虞【师古曰虞与娱同】愿以所有易其所无髙后大怒召丞相平及樊哙季布等议斩其使者【○宋祁曰越本无平字】发兵而击之樊哙曰臣愿得十万众横行匈奴中问季布布曰哙可斩也前陈豨反于代汉兵三十二万哙为上将军时匈奴围髙帝于平城哙不能解围天下歌之曰平城之下亦诚苦七日不食不能彀弩【师古曰彀张也音工豆反】今歌唫之声未絶伤痍者甫起【师古曰唫古吟字痍创也甫始也痍音夷】而哙欲揺动天下妄言以十万众横行是面谩也【师古曰谩欺诳也音慢又音莫连反】且匈奴何与得失得其善言不足喜恶言不足怒也髙后曰善令大谒者张泽报书曰单于不忘弊邑赐之以书弊邑恐惧退日自图【师古曰图谋也】年老气衰髪齿堕落行步失度单于过聼不足以自污【师古曰过误也】弊邑无罪宜在见赦窃有御车二乘马二驷以奉常驾冒顿得书复使使来谢曰未尝闻中国礼义【○宋祁曰晏本无尝字】陛下幸而赦之因献马遂和亲至孝文即位复脩和亲其三年夏匈奴右贤王入居河南地为防于是文帝下诏曰汉与匈奴约为昆弟无侵害边境所以输遗匈奴甚厚今右贤王离其国将众居河南地非常故【师古曰言异于常非旧事】往来入塞捕杀吏卒侵上郡保塞蛮夷令不得居其故【师古曰与驱同保塞蛮夷谓本来属汉而居边塞自保守】陵轹边吏入盗甚骜无道【师古曰轹音来各反骜与傲同】非约也其边吏车骑八万诣髙奴【师古曰上郡之县也】遣丞相灌婴将击右贤王右贤王走出塞文帝幸太原是时济北王反文帝归罢丞相击胡之兵其明年单于遗汉书曰天所立匈奴大单于敬问皇帝无恙前时皇帝言和亲事称书意合驩【师古曰称副也言与所遗书意相副而共结驩亲】汉边吏侵侮右贤王右贤王不请【师古曰不告单于也】聼后义卢侯难支等计与汉吏相恨絶二主之约离昆弟之亲皇帝让书再至发使以书报不来汉使不至【师古曰让书有责让之言也谓匈奴再得汉书而使将书以报汉汉留其使不得来还而汉又更不发使至匈奴也】汉以其故不和隣国不附今以少吏之败约【师古曰少吏犹言小吏】故罚右贤王使至西方求月氏击之以天之福吏卒良马力强以灭夷月氏【师古曰夷平也】尽斩杀降下定之楼兰乌孙呼揭及其旁二十六国皆已为匈奴【师古曰皆入匈奴国也掲音丘列反】诸引弓之民并为一家北州以定愿寝兵休士养马除前事复故约【师古曰复音扶目反】以安边民以应古始使少者得成其长老者得安其处世世平乐未得皇帝之志故使郎中系虖浅奉书请【师古曰虖音火姑反】献橐佗一骑马二驾二驷【师古曰骑马堪为骑也驾可驾车也二驷八匹】皇帝即不欲匈奴近塞则且诏吏民逺舍【师古曰舍居止也】使者至即遣之六月中来至新望之地【服防曰汉界上塞下之地】书至汉议击与和亲孰便公卿皆曰单于新破月氏乘胜不可击也且得匈奴地泽卤非可居也和亲甚便汉许之孝文前六年遗匈奴书曰皇帝敬问匈奴大单于无恙使系虖浅遗朕书云愿寝兵休士除前事复故约以安边民世世平乐朕甚嘉之此古圣王之志也汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服绣祫绮衣长襦锦袍各一【师古曰服者言天子自所服也祫者衣无絮也绣祫绮衣以绣为表绮为里也祫音工洽反】比踈一【师古曰辫髪之饰也以金为之比音频寐反踈字或作余】黄金饬具带一黄金犀毗一【孟康曰要中大带也张晏曰鲜卑郭洛带瑞兽名也东胡好服之师古曰犀毗胡带之钩也亦曰鲜卑亦谓师比总一物也语有轻重耳】绣十匹锦二十匹赤绨緑缯各四十匹【师古曰缯者帛之总称绨厚缯也音徒奚反】使中大夫意谒者令肩遗单于后顷之冒顿死子稽粥立【师古曰稽音鸡粥音育】号曰老上单于老上稽粥单于初立文帝复遣宗人女翁主为单于阏氏【师古曰宗人女亦诸侯王之女】使宦者燕人中行説傅翁主【师古曰姓中行名説也行音胡郎反説读曰悦】説不欲行汉强使之説曰必我也为汉患者【师古曰言我必于汉生患】中行説既至因降单于单于爱幸之初单于好汉缯絮食物中行説曰匈奴人众不能当汉之一郡然所以强之者以衣食异无卬于汉【师古曰卬音牛向反】今单于变俗好汉物汉物不过什二则匈奴尽归于汉矣【师古曰言汉费物十分之二则尽得匈奴之众也】其得汉絮缯以驰草棘中衣袴皆裂弊以视不如旃裘坚善也【师古曰视读曰示下皆类此】得汉食物皆去之【师古曰去弃也音吕反】以视不如重酪之便美也【师古曰重乳汁也重音竹用反字本作湩其音则同】于是説教单于左右【○刘攽曰説当作施鋭反】疏记以计识其人众畜牧【师古曰説者举中行説之名也疏分条之也识亦记音式志反】汉遗单于书以尺一牍辞曰皇帝敬问匈奴大单于无恙所以遗物及言语云云中行説令单于以尺二寸牍及印封皆令广长大倨骜其辞【师古曰倨慢也骜与傲同】曰天地所生日月所置匈奴大单于敬问汉皇帝无恙所以遗物言语亦云云汉使或言匈奴俗贱老中行説穷汉使曰而汉俗屯戍从军当发者其亲岂不自夺温厚肥羙赍送饮食行者乎【师古曰而汝也饮音于禁反食音似其下亦同】汉使曰然説曰匈奴明以攻战为事老弱不能鬬故以其肥美饮食壮健以自卫如此父子各得相保何以言匈奴轻老也汉使曰匈奴父子同穹庐卧【师古曰穹庐旃帐也其形穹隆故曰穹庐】父死妻其后母兄弟死尽妻其妻无冠带之节阙庭之礼中行説曰匈奴之俗食畜肉饮其汁衣其皮畜食草饮水随时转移故其急则人习骑射寛则人乐无事约束径易行君臣简可久【师古曰径直也简率也】一国之政犹一体也父兄死则妻其妻恶种姓之失也故匈奴虽乱必立宗种今中国虽阳不取其父兄之妻亲属益踈则相杀至制易姓皆从此类也【○宋祁曰至制旧本越本作至到】且礼义之敝上下交怨而室屋之极生力屈焉【师古曰言忠信衰薄强为礼义故其末流怨恨弥起栋宇之作土木竞胜劳役既重所以力屈屈尽也屈音其勿反】夫力耕桑以求衣食【师古曰力谓竭力也】筑城郭以自备故其民急则不习战攻缓则罢于作业【师古曰罢读曰疲】嗟土室之人顾无喋喋占占冠固何当【师古曰嗟者叹愍之言喋喋利口也占占衣裳貌也言汉人且当思念无为喋喋占占耳虽自谓着冠何所当益也喋音牒占音昌占反】自是之后汉使欲辩论者中行説辄曰汉使毋多言顾汉所输匈奴缯絮米糵令其量中必善美而已【师古曰顾念也中犹满也量中者满其数也中音竹仲反】何以言为乎且所给备善则已不备善而苦恶则候秋孰以骑驰蹂廼稼穑也【师古曰苦犹麤也蹂践也廼汝也蹂音人九反】日夜教单于候利害处孝文十四年匈奴单于十四万骑入朝那萧闗杀北地都尉卬虏人民畜产甚多遂至彭阳【服防曰安定县也师古曰即今彭原县是】使骑兵入烧回中宫【师古曰回中地在安定其中有宫也】候骑至雍甘泉于是文帝以中尉周舍郎中令张武为将军发车千乘十万骑军长安旁以备胡寇而拜昌侯卢卿为上郡将军侯魏遫为北地将军【师古曰遫古速字】隆虑侯周灶为陇西将军【师古曰虑音庐】东阳侯张相如为大将军成侯董赤为将军【师古曰文纪言建成侯此言成侯纪传不同当有误】大发车骑往击胡单于留塞内月余汉逐出塞即还不能有所杀匈奴日以骄嵗入边杀略人民甚众云中辽东最甚郡万余人汉甚患之廼使使遗匈奴书单于亦使当戸报谢复言和亲事孝文后二年使使遗匈奴书曰皇帝敬问匈奴大单于无恙使当户且渠雕渠难郎中韩辽遗朕马二匹已至敬受【师古曰当户且渠者一人为二官雕渠难者其姓名】先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋【晋灼曰渫音渫水之渫邪恶不正之民师古曰渫音先列反降下也谓下意于利也趋读曰趣】背义絶约忘万民之命离两主之驩然其事已在前矣书云二国已和亲两主驩説【师古曰説读曰悦】寝兵休卒养马【师古曰寝息也】世世昌乐翕然更始朕甚嘉之圣者日新改作更始使老者得息幼者得长各保其首领而终其天年朕与单于俱由此道【师古曰由从也用也】顺天恤民世世相传施之无穷天下莫不咸嘉使汉与匈奴邻敌之国【○刘奉世曰邻上宜有有字不然衍使字】匈奴处北地寒杀气早降故诏吏遗单于秫糵金帛绵絮它物岁有数今天下大安万民熙熙【师古曰和乐貌】独朕与单于为之父母朕追念前事薄物细故谋臣计失皆不足以离昆弟之驩【师古曰细故小事也】朕闻天不颇覆地不偏载【师古曰颇亦偏也普何反】朕与单于皆捐细故俱蹈大道也【师古曰捐弃也○刘敞曰衍也字】堕坏前恶以图长久【师古曰堕毁也图谋也堕音火规反】使两国之民若一家子元元万民下及鱼鳖上及飞鸟跂行喙息蝡动之类【师古曰跂行凡有足而行者喙息凡以口出气者蝡蝡动貌跂音啓喙许秽反蝡人兖反○宋祁曰注文啓字越本作岐字】莫不就安利避危殆故来者不止天之道也俱去前事【师古曰去除也音吕反】朕释逃虏民【师古曰谓汉人逃入匈奴者令不追○刘奉世曰逃去者虏去者为二事】单于毋言章尼等【师古曰背单于降汉者】朕闻古之帝王约八刀明而不食言【师古曰食言者终为不信弃其前言如食而尽】单于留志天下大安【师古曰留志谓计念和亲】和亲之后汉过不先【师古曰言更不负约】单于其察之单于既约和亲于是制诏御史匈奴大单于遗朕书和亲已定亡人不足以益众广地匈奴无入塞汉无出塞犯令约者杀之可以乆亲后无咎俱便朕已许其布告天下使明知之后四年老上单于死子军臣单于立而中行説复事之汉复与匈奴和亲军臣单于立嵗余匈奴复絶和亲大入上郡云中各三万骑所杀略甚众于是汉使三将军军屯北地代屯句注赵屯飞狐口【师古曰险阸之处在代郡之南南冲燕赵之中】縁边亦各坚守以备胡宼又置三将军军长安西细栁渭北棘门覇上以备胡胡骑入代句注边火通于甘泉长安数月汉兵至边匈奴亦逺塞【师古曰逺离也音于万反】汉兵亦罢后嵗余文帝崩景帝立而赵王遂廼隂使于匈奴呉楚反欲与赵合谋入边汉围破赵匈奴亦止自是后景帝复与匈奴和亲通闗市给遗单于遣翁主如故约终景帝世时时小入盗边无大宼武帝即位明和亲约束厚遇闗市饶给之匈奴自单于以下皆亲汉往来长城下汉使马邑人聂翁壹【师古曰姓聂名壹翁者老人之称也】闲阑出物与匈奴交易【孟康曰私出塞交易】阳为卖马邑城以诱单于单于信之而贪马邑财物廼以十万骑入武州塞汉伏兵三十余万马邑旁御史大夫韩安国为防军将军防四将军以伏单于【师古曰伏兵而待单于也】单于既入汉塞未至马邑百余里见畜布野而无人牧者怪之乃攻亭时鴈门尉史行徼见宼保此亭【师古曰汉律近塞郡皆置尉百里一人士史尉史各二人廵行徼塞也行音下孟反】单于得欲刺之尉史知汉谋廼下【师古曰尉史在亭楼上虏欲以矛防刺之惧廼自下以谋告】具告单于【○刘攽曰廼下具告单于作一句】单于大惊曰吾固疑之乃引兵还出曰吾得尉史天也以尉史为天王汉兵约单于入马邑而纵兵【师古曰放兵以击单于】单于不至以故无所得将军王恢部出代击胡辎重【师古曰重音直用反】闻单于还兵多不敢出汉以恢本建造兵谋而不进诛恢自是后匈奴絶和亲攻当路塞【师古曰塞之当行道处者】往往入盗于边不可胜数然匈奴贪尚乐闗市耆汉财物【师古曰耆读曰嗜】汉亦通闗市不絶以中之【师古曰以闗市中其意中音竹仲反】自马邑军后五嵗之秋汉使四将各万骑击胡闗市下将军卫青出上谷至龙城得胡首虏七百人公孙贺出云中无所得公孙敖出代郡为胡所败七千李广出鴈门为胡所败匈奴生得广广道亡归【师古曰于道上亡归】汉囚敖广敖广赎为庶人其冬匈奴数千人盗边渔阳尤甚汉使将军韩安国屯渔阳备胡其明年秋匈奴二万骑入汉杀辽西太守略二千余人又败渔阳太守军千余人围将军安国【师古曰即韩安国也】安国时千余骑亦且尽防燕救之至【○刘攽曰衍之字】匈奴廼去又入鴈门杀略千余人于是汉使将军卫青将三万骑出鴈门李息出代郡击胡得首虏数千其明年卫青复出云中以西至陇西击胡之楼烦白羊王于河南得胡首虏数千羊百余万于是汉遂取河南地筑朔方复缮故秦时防恬所为塞因河而为固汉亦弃上谷之斗辟县造阳地以予胡【孟康曰县斗辟曲近胡师古曰斗絶也县之斗曲入匈奴界者其中造阳地也辟读曰僻】是嵗元朔二年也其后冬军臣单于死其弟左谷蠡王伊穉斜自立为单于攻败军臣单于太子于单于单亡降汉汉封于单为陟安侯数月死伊穉斜单于既立其夏匈奴数万骑入代郡杀太守共友【师古曰共友太守姓名也共读曰龚】略千余人秋又入鴈门杀略千余人其明年又入代郡定襄上郡各三万骑杀略数千人匈奴右贤王怨汉夺之河南地而筑朔方数宼盗边及入河南侵扰朔方杀略吏民甚众其明年春汉遣卫青将六将军十余万人出朔方高阙右贤王以为汉兵不能至饮酒醉汉兵出塞六七百里夜围右贤王右贤王大惊脱身逃走精骑往往随后去汉将军得右贤王人众男女万五千人禆小王十余人其秋匈奴万骑入代郡杀尉朱央略千余人其明年春汉复遣大将军卫青将六将军十余万骑仍再出定襄数百里【师古曰仍频也】击匈奴得首虏前后万九千余级而汉亦亡两将军三千余骑右将军建得以身脱而前将军翕侯赵信兵不利降匈奴赵信者故胡小王降汉汉封为翕侯以前将军与右将军并军介独遇单于兵故尽没【晋灼曰介音戞师古曰介特也本虽并军至遇单于时特也介读如本字】单于既得翕侯以为自次王【师古曰自次者尊重次于单于】用其姊妻之与谋汉信教单于益北絶幕【师古曰直度曰絶】以诱罢汉兵徼极而取之【师古曰罢读曰疲徼要也诱令疲要其困极然后取之徼音工尧反】毋近塞【师古曰不近塞居所以疲劳汉兵也】单于从之其明年胡数万骑入上谷杀数百人明年春汉使票骑将军去病将万骑出陇西过焉耆山千余里得胡首虏八千余级得休屠王祭天金人【孟康曰匈奴祭天处本在云阳甘泉山下秦击夺其地后徙之休屠王右地故休屠有祭天金人象也师古曰作金人以为天神之主而祭之即今佛像是其遗法】其夏票骑将军复与合骑侯数万骑出陇西北地二千里过居延攻祁连山得胡首虏三万余级禆小王以下十余人是时匈奴亦来入代郡鴈门杀略数百人汉使博望侯及李将军广出右北平击匈奴左贤王左贤王围李广广军四千人死者过半杀虏亦过当防博望侯军救至李将军得脱尽亡其军【○刘奉世曰既云死者过半又云尽亡其军与武纪本传无同者必有一误】合骑侯后票骑将军期及博望侯皆当死赎为庶人其秋单于怒昆邪王休屠王居西方为汉所杀虏数万人欲召诛之昆邪休屠王恐谋降汉汉使票骑将军迎之昆邪王杀休屠王并将其众降汉凡四万余人号十万于是汉已得昆邪则陇西北地河西益少胡宼徙闗东贫民处所夺匈奴河南地新秦中以实之【师古曰新秦解在食货志】西减北地以西戍卒半【○刘敞曰西当作而】明年春匈奴入右北平定襄各数万骑杀略千余人其年春汉谋以为翕侯信为单于计居幕北以为汉兵不能至乃粟马【师古曰以粟秣马也】发十万骑私负从马凡十四万匹【师古曰私负衣装者及私将马从者皆非公家发与之限】粮重不与焉【师古曰负戴粮食者重音直用反与读曰豫】令大将军青票骑将军去病中分军大将军出定襄票骑将军出代咸约絶幕击匈奴【师古曰约谓为期要】单于闻之逺其辎重【师古曰徙其辎重令逺去】以精兵待于幕北与汉大将军接战一日防暮大风起汉兵纵左右翼围单于单于自度战不能与汉兵【师古曰与犹如也度音徒各反】遂独与壮骑数百溃汉围西北遁走汉兵夜追之不得行捕斩首虏凡万九千级【师古曰且行且捕斩之】北至窴顔山赵信城而还【孟康曰赵信所作因以名城师古曰窴音徒千反】单于之走其兵往往与汉军相乱而随单于单于久不与其大众相得右谷蠡王以为单于死乃自立为单于真单于复得其众右谷蠡乃去号复其故位票骑之出代二千余里与左王接战汉兵得胡首虏凡七万余人左王将皆遁走票骑封于狼居胥山禅姑衍临翰海而还是后匈奴逺遁而幕南无王庭汉度河自朔方以西至令居【师古曰令音零下亦类此】往往通渠置田官吏卒五六万人稍食地接匈奴以北【师古曰其地相接不絶】初汉两将大出围单于所杀虏八九万而汉士物故者亦万数【师古曰物故谓死也】汉马死者十余万匹匈奴虽病逺去而汉马亦少无以复往单于用赵信计遣使好辞请和亲天子下其议或言和亲或言遂臣之丞相长史任敞曰匈奴新困宜使为外臣朝请于边【师古曰请才性反】汉使敞使于单于单于闻敞计大怒留之不遣先是汉亦有所降匈奴使者单于亦輙留汉使相当汉方复收士马防票骑将军去病死于是汉久不北击胡数嵗伊穉斜单于立十三年死子乌维立为单于是嵗元鼎三年也乌维单于立而汉武帝始出巡狩郡县其后汉方南诛两越不击匈奴匈奴亦不入边乌维立三年汉已灭两越遣故太仆公孙贺将万五千骑出九原二千余里至浮苴井【师古曰苴音子余反武纪苴字作沮其音同】从票侯赵破奴万余骑出令居数千里至匈奴河水【臣瓒曰水名也去令居千里○刘敞曰赵破奴传但云至匈河此衍奴字刘攽説同】皆不见匈奴一人而还是时天子巡边亲至朔方勒兵十八万骑以见武节【师古曰见示也】而使郭吉风告单于【师古曰风读曰讽】既至匈奴匈奴主客问所使【师古曰主客主接诸客者也问以何事而来】郭吉卑体好言曰吾见单于而口言单于见吉吉曰南越王头已县于汉北阙下今单于即能与汉战天子自将兵待边即不能亟南面而臣于汉【师古曰亟急也音居力反】何但逺走亡匿于幕北寒苦无水草之地为【师古曰但空也】语卒单于大怒立斩主客见者而留郭吉不归迁辱之北海上而单于终不肯为宼于汉边休养士马习射猎数使使好辞甘言求和亲汉使王乌等闚匈奴匈奴法汉使不去节不以墨黥其面不得入穹庐【师古曰以墨黥面也】王乌北地人习胡俗去其节黥面入庐单于爱之阳许曰吾为遣其太子入质于汉以求和亲【师古曰言为王乌故遣太子入质】汉使杨信使于匈奴是时汉东拔濊貉朝鲜以为郡【师古曰濊与秽同亦或作薉】而西置酒泉郡以隔絶胡与羌通之路又西通月氏大夏以翁主妻乌孙王以分匈奴西方之援国又北益广田至雷为塞【服防曰雷地在乌孙北也音州县之县】而匈奴终不敢以为言是嵗翕侯信死汉用事者以匈奴已弱可臣从也杨信为人刚直屈彊素非贵臣也【师古曰屈音其勿反彊音其两反】单于不亲欲召入不肯去节廼坐穹庐外见杨信杨信説单于曰即欲和亲以单于太子为质于汉单于曰非故约故约汉常遣翁主给缯絮食物有品以和亲【师古曰品谓等差也】而匈奴亦不复扰边今乃欲反古【师古曰反违也】令吾太子为质无几矣【师古曰言遣太子为质则匈奴国中所余者无几皆当尽也防音居岂反】匈奴俗见汉使非中贵人其儒生以为欲説折其辞辩少年以为欲刺折其气每汉兵入匈奴匈奴輙报偿汉留匈奴使匈奴亦留汉使必得当廼止杨信既归汉使王乌等如匈奴匈奴复讇以甘言【师古曰讇古谄字】欲多得汉财物绐王乌曰吾欲入汉【师古曰绐诈也】见天子面相结为兄弟王乌归报汉汉为单于筑邸于长安匈奴曰非得汉贵人使吾不与诚语【师古曰诚实也】匈奴使其贵人至汉病服药欲愈之不幸而死汉使路充国佩二千石印绶使送其防厚币直数千金单于以为汉杀吾贵使者廼留路充国不归诸所言者单于特空绐王乌【师古曰特但也】殊无意入汉遣太子来质于是匈奴数使竒兵侵犯汉边汉廼拜郭昌为拔胡将军及浞野侯屯朔方以东备胡【师古曰浞野侯赵破奴也浞音仕角反】乌维单于立十嵗死子詹师庐立年少号为儿单于是歳元封六年也自是后单于益西北左方兵直云中右方兵直酒泉敦煌儿单于立汉使两使一人吊单于一人吊右贤王欲以乖其国使者入匈奴匈奴悉将致单于单于怒而悉留汉使汉使留匈奴者前后十余軰而匈奴使来汉亦辄留之相当是嵗汉使贰师将军西伐大宛而令因杅将军筑受降城【师古曰杅音于】其冬匈奴大雨雪【师古曰雨音于具反】畜多饥寒死而单于年少【○刘攽曰而改儿】好杀伐国中多不安左大都尉欲杀单于使人闲告汉【师古曰私来报】曰我欲杀单于降汉汉逺汉即来兵近我我即发【师古曰来兵言以兵来也】初汉闻此言故筑受降城犹以为逺其明年春汉使浞野侯破奴将二万骑出朔方北二千余里【师古曰以迎左大都尉】期至浚稽山而还【师古曰浚音俊稽音鸡在武威北】浞野侯既至期左大都尉欲发而觉单于诛之发兵击浞野侯浞野侯行捕首虏数千人还未至受降城四百里匈奴八万骑围之浞野侯夜出自求水匈奴生得浞野侯因急击其军军吏畏亡将而诛莫相劝而归军遂没于匈奴单于大喜遂遣兵攻受降城不能下乃侵入边而去明年单于欲自攻受降城未到病死儿单于立三嵗而死子少匈奴廼立其季父乌维单于弟右贤王句黎湖为单于【师古曰句音钩】是嵗太初三年也句黎湖单于立汉使光禄徐自为出五原塞数百里逺者千里筑城障列亭至庐朐【师古曰庐朐山名也朐音劬】而使游击将军韩説长平侯卫伉屯其旁【师古曰説读曰悦伉音抗即卫青子】使强弩都尉路博徳筑居延泽上其秋匈奴大入云中定襄五原朔方杀略数千人败数二千石而去行坏光禄所筑亭障又使右贤王入酒泉张掖略数千人会任文击救【服防曰任文汉将也师古曰击救者击匈奴而自救汉人】尽复失其所得而去闻贰师将军破大宛斩其王还单于欲遮之不敢其冬病死句黎湖单于立一嵗死其弟左大都尉且鞮侯立为单于【师古曰且音子余反鞮音丁奚反】汉既诛大宛威震外国天子意欲遂困胡廼下诏曰髙皇帝遗朕平城之忧【师古曰遗留也】髙后时单于书絶悖逆昔齐襄公复九世之雠春秋大之【师古曰公羊传庄四年春齐襄公灭纪复雠也襄公之九世祖昔为纪侯所谮而亨杀于周故襄公灭纪也九世犹可以复雠乎曰虽百世可也】是嵗太初四年也且鞮侯单于初立恐汉袭之尽归汉使之不降者路充国等于汉单于廼自谓我儿子安敢望汉天子汉天子我丈人行【师古曰丈人尊老之称也行音胡浪反】汉遣中郎将苏武厚币赂遗单于单于益骄礼甚倨非汉所望也明年浞野侯破奴得亡归汉其明年汉使贰师将军将三万骑出酒泉击右贤王于天山得首虏万余级而还匈奴大围贰师几不得脱【师古曰几音钜依反】汉兵物故什六七【师古曰物故谓死也】汉又使因杅将军出西河与强弩都尉会涿邪山亡所得使骑都尉李陵将歩兵五千人出居延北千余里与单于会合战陵所杀伤万余人兵食尽欲归单于围陵陵降匈奴其兵得脱归汉者四百人单于廼贵陵以其女妻之后二嵗汉使贰师将军六万骑歩兵七万出朔方强弩都尉路博徳【○宋祁曰博旧本作万校本改作博】将万余人与贰师防防击将军説步兵三万人出五原【师古曰即上韩説也】因杅将军敖将骑万步兵三万人出鴈门匈奴闻悉逺其累重于余吾水北【师古曰累重谓妻子资产也累音力瑞反重音直用反】而单于以十万待水南与贰师接战贰师解而引归与单于连鬬十余日防击亡所得因杅与左贤王战不利引归明年且鞮侯单于死立五年长子左贤王立为狐鹿姑单于是嵗太始元年也初且鞮侯两子长为左贤王次为左大将病且死言立左贤王左贤王未至贵人以为有病更立左大将为单于左贤王闻之不敢进左大将使人召左贤王而让位焉左贤王辞以病左大将不聼谓曰即不幸死传之于我左贤王许之遂立为狐鹿姑单于狐鹿姑单于立以左大将为左贤王数年病死其子先贤掸不得代【师古曰掸音】更以为日逐王日逐王者贱于左贤王单于自以其子为左贤王单于既立六年而匈奴入上谷五原杀略吏民其年匈奴复入五原酒泉杀两部都尉于是汉遣贰师将军七万人出五原御史大夫商丘成将三万余人出西河重合侯莽通将四万骑出酒泉千余里单于闻汉兵大出悉遣其辎重徙赵信城北邸郅居水【师古曰邸至也音丁礼反郅音之日反】左贤王驱其人民度余吾水六七百里居兠衔山单于自将精兵左安侯度姑且水【师古曰且音子余反】御史大夫军至追邪径无所见还【师古曰从疾道而追之不见虏而还也邪音似嗟反】匈奴使大将与李陵将三万余骑追汉军至浚稽山合转战九日汉兵陷陈郤敌杀伤虏甚众至蒲奴水虏不利还去重合侯军至天山匈奴使大将偃渠与左右呼知王将二万余骑要汉兵见汉兵彊引去重合侯无所得失是时汉恐车师兵遮重合侯廼遣闿陵侯将兵别围车师【师古曰闿读与开同】尽得其王民众而还贰师将军将出塞匈奴使右大都尉与卫律将五千骑要击汉军于夫羊句山狭【服防曰夫羊地名也师古曰句山西山也句音钩】贰师遣属国胡骑二千与战虏兵坏散死伤者数百人汉军乘胜追北至范夫人城【应劭曰本汉将筑此城将亡其妻率余众完保之因以为名也张晏曰范氏能胡诅者】匈奴奔走莫敢距敌防贰师妻子坐巫蛊收闻之忧惧其掾胡亚夫亦避罪从军説贰师曰夫人室家皆在吏若还不称意适与狱防郅居以北可复得见乎【如淳曰以就诛后虽复欲降匈奴不可得】贰师由是狐疑欲深入要功遂北至郅居水上虏已去贰师遣防军将二万骑度郅居之水一日逄左贤王左大将将二万骑与汉军合战一日汉军杀大将虏死伤甚众军长史与决眭都尉煇渠侯谋【晋灼曰本匈奴官也功臣表归义侯仆多子雷电以属国都尉击匈奴封煇渠煇渠鲁阳县也师古曰眭音息随反煇音辉多字当为朋】曰将军懐异心欲危众求功恐必败谋共执贰师贰师闻之斩长史引兵还至速邪乌燕然山【师古曰速邪乌地名也燕然山在其中燕音一千反】单于知汉军劳倦自将五万击贰师相杀伤甚众夜堑汉军前深数尺从后急击之军大乱败贰师降单于素知其汉大将贵臣以女妻之尊宠在卫律上其明年单于遣使遗汉书云南有大汉北有强胡胡者天之骄子也不为小礼以自烦今欲与汉闿大闗取汉女为妻【师古曰闿读与开同】嵗给遗我糵酒万石稷米五千斛【师古曰以糵为酒味尤甜稷米稷粟米也】杂缯万匹它如故约则边不相盗矣汉遣使者报送其使单于使左右难汉使者曰汉礼义国也贰师道前太子发兵反何也使者曰然廼丞相私与太子争鬬太子发兵欲诛丞相丞相诬之故诛丞相此子弄父兵罪当笞小过耳孰与冒顿单于身杀其父代立常妻后母禽兽行也单于留使者三嵗廼得还贰师在匈奴嵗余卫律害其宠防母阏氏病【师古曰单于之母也】律饬胡巫【师古曰饬与敕同】言先单于怒曰胡故时祠兵常言得贰师以社【师古曰以祠社】今何故不用【○宋祁曰越本无今字】于是收贰师贰师骂曰我死必灭匈奴遂屠贰师以祠防连雨雪数月畜产死人民疫病谷稼不孰【师古曰北方早寒虽不宜禾稷匈奴中亦种穄】单于恐为贰师立祠室自贰师没后汉新失大将军士卒数万人不复出兵三嵗武帝崩前此者汉兵深入穷追二十余年匈奴孕重墯防罢极苦之【师古曰孕重懐任者也墯落也防败也音读罢读曰疲极困也苦之心厌苦也】自单于以下常有欲和亲计后三年单于欲求和亲防病死初单于有异母弟为左大都尉贤国人乡之【师古曰乡读曰向谓悉皆附之】母阏氏恐单于不立子而立左大都尉也廼私使杀之左大都尉同母兄怨遂不肯复防单于庭又单于病且死谓诸贵人我子少不能治国立弟右谷蠡王及单于死卫律等与颛渠阏氏谋匿单于死诈挢单于令【师古曰挢与矫同其字从手矫托也】与贵人饮盟更立子左谷蠡王为壶衍鞮单于是嵗始元二年也壶衍鞮单于既立风谓汉使者言欲和亲【师古曰风读曰讽谓不正言也】左贤王右谷蠡王以不得立怨望率其众欲南归汉恐不能自致即胁卢屠王欲与西降乌孙谋击匈奴卢屠王告之单于使人验问右谷蠡王不服反以其罪罪卢屠王国人皆寃之于是二王去居其所未尝肯防龙城【师古曰各自居其本处不复防龙城祭也】后二年秋匈奴入代杀都尉单于年少初立母阏氏不正国内乖离常恐汉兵袭之于是卫律为单于谋穿井筑城治楼以蔵谷与秦人守之【师古曰秦时有人亡入匈奴者今其子孙尚号秦人】汉兵至无柰我何即穿井数百伐材数千或曰胡人不能守城是遗汉粮也【师古曰遗音弋季反】卫律于是止廼更谋归汉使不降者苏武马宏等马宏者前副光禄大夫王忠使西国为匈奴所遮忠战死马宏生得亦不肯降故匈奴归此二人欲以通善意是时单于立三嵗矣明年匈奴发左右部二万骑为四队【师古曰队部也音徒内反】并入边为宼汉兵追之斩首获虏九千人生得瓯脱王汉无所失亡匈奴见瓯脱王在汉恐以为道击之【师古曰道读曰导】即西北逺去不敢南逐水草发人民屯瓯脱明年复遣九千骑屯受降城以备汉北桥余吾令可度【师古曰于余吾水上作桥】以备奔走【师古曰拟有迫急北走避汉从此桥度也】是时卫律已死卫律在时常言和亲之利匈奴不信及死后兵数困国益贫单于弟左谷蠡王思卫律言欲和亲而恐汉不聼故不肯先言常使左右风汉使者【师古曰风读曰讽】然其侵盗益希遇汉使愈厚欲以渐致和亲汉亦羁縻之其后左谷蠡王死明年单于使犁汚王窥边言酒泉张掖兵益弱出兵试击冀可复得其地时汉先得降者闻其计天子诏边警备后无几【师古曰无几谓不多时也几音居岂反】右贤王犁汚王四千骑分三队入日勒屋兰番和【师古曰皆张掖县也番音盘】张掖太守属国都尉发兵击大破之得脱者数百人属国千长义渠王骑士射杀犁汚王【师古曰千长者千人之长】赐黄金二百斤马二百匹因封为犁汚王属国都尉郭忠封成安侯自是后匈奴不敢入张掖其明年匈奴三千余骑入五原略杀数千人后数万骑南旁塞猎【师古曰旁音步浪反】行攻塞外亭障略取吏民去是时汉边郡防火望精明匈奴为边宼者少利希复犯塞汉复得匈奴降者言乌桓尝发先单于匈奴怨之方发二万骑击乌桓大将军霍光欲发兵邀击之【师古曰邀迎而击之邀音工尧反】以问防军都尉赵充国充国以为乌桓间数犯塞【师古曰间即中间也犹言比日也】今匈奴击之于汉便又匈奴希寇盗北边幸无事蛮夷自相攻击而发兵要之招寇生事非计也光更问中郎将范明友明友言可击于是拜明友为度辽将军将二万骑出辽东匈奴闻汉兵至引去初光诫明友兵不空出即后匈奴遂击乌桓【师古曰后匈奴者言兵迟后邀匈奴不及】乌桓时新中匈奴兵【师古曰为匈奴所中伤】明友既后匈奴因乗乌桓敝击之斩首六千余级获三王首还封为平陵侯匈奴繇是恐【师古曰繇读与由同】不能出兵即使使之乌孙求欲得汉公主击乌孙取车延恶师地乌孙公主上书下公卿议救未决昭帝崩宣帝即位乌孙昆弥复上书言连为匈奴所侵削昆弥愿发国半精兵人马五万匹尽力击匈奴唯天子出兵哀救公主本始二年汉大发闗东轻鋭士选郡国吏三百石伉健习骑射者皆从军【师古曰伉音古浪反】遣御史大夫田广明为祁连将军四万余骑出西河度辽将军范明友三万余骑出张掖前将军韩増三万余骑出云中后将军赵充国为蒲类将军三万余骑出酒泉云中太守田顺为虎牙将军三万余骑出五原凡五将军兵十余万骑出塞各二千余里及校尉常恵使防发兵乌孙西域昆弥自将翕侯以下五万余骑从西方入与五将军兵凡二十余万众匈奴闻汉兵大出老弱犇走畜产逺遁逃【师古曰犇古奔字与驱同】是以五将少所得度辽将军出塞千二百余里至蒲离水斩首捕虏七百余级卤获马牛羊万余前将军出塞千二百余里至乌员【师古曰乌员地名也音云】斩首捕虏至山百余级【师古曰山山名也于此山斩捕得人】卤马牛羊二千余蒲类将军兵当与乌孙合击匈奴蒲类泽乌孙先期至而去汉兵不与相及蒲类将军出塞千八百余里西去山斩首捕虏得单于使者蒲隂王以下三百余级卤马牛羊七千余闻虏已引去皆不至期还天子薄其过寛而不罪祁连将军出塞千六百里至鸡秩山斩首捕虏十九级获牛马羊百余逄汉使匈奴还者冉等言鸡秩山西有虏众祁连即戒使言无虏欲还兵御史属公孙益夀諌以为不可祁连不聼遂引兵还虎牙将军出塞八百余里至丹余吾水上即止兵不进斩首捕虏千九百余级卤马牛羊七万余引兵还上以虎牙将军不至期诈増卤而祁连知虏在前逗遛不进【孟康曰律语也谓军行顿止稽留不进也师古曰逗读与住同又音豆】皆下吏自杀擢公孙益夀为侍御史校尉常恵与乌孙兵至右谷蠡庭单于父行【师古曰行音胡浪反】及嫂居次名王犁污都尉千长将以下三万九千余级虏马牛羊驴驘橐驼七十余万汉封惠为长罗侯然匈奴民众死伤而去者及畜产逺移死亡不可胜数于是匈奴遂衰耗【师古曰耗减也音呼到反】怨乌孙其冬单于自将万骑击乌孙颇得老弱欲还防天大雨雪【师古曰雨音于具反】一日深丈余人民畜产冻死还者不能什一于是丁令乘弱攻其北【师古曰令音零】乌桓入其东乌孙击其西凡三国所杀数万级马数万匹牛羊甚众又重以饿死【师古曰重音直用反】人民死者什三畜产什五匈奴大虚弱诸国羁属者皆瓦解攻盗不能理其后汉出三千余骑为三道并入匈奴捕虏得数千人还匈奴终不敢取当【师古曰当者报其直】兹欲郷和亲【师古曰兹益也郷读曰向】而边境少事矣壶衍鞮单于立十七年死弟左贤王立为虚闾权渠单于是嵗地节二年也虚闾权渠单于立以右大将女为大阏氏而黜前单于所幸颛渠阏氏颛渠阏氏父左大且渠怨望是时匈奴不能为边宼于是汉罢外城以休百姓【师古曰外城塞外诸城】单于闻之喜召贵人谋欲与汉和亲左大且渠心害其事曰前汉使来兵随其后令亦效汉发兵先使使者入廼自请与呼卢訾王各将万骑南旁塞猎相逄俱入【师古曰訾音子移反旁音步浪反】行未到防三骑亡降汉言匈奴欲为宼于是天子诏发边骑屯要害处使大将军军监治众等四人【师古曰治众者军监之名】将五千骑分三队【师古曰队音徒内反】出塞各数百里捕得虏各数十人而还时匈奴亡其三骑不敢入即引去是嵗也匈奴饥人民畜产死十六七又发两屯各万骑以备汉其秋匈奴前所得西嗕居左地者【孟康曰嗕音辱匈奴种也师古曰嗕音奴独反】其君长以下数千人皆驱畜产行与瓯脱战所战杀伤甚众遂南降汉其明年西域城郭共击匈奴取车师国【师古曰城郭谓诸国为城居者】得其王及人众而去单于复以车师王昆弟兠莫为车师王收其余民东徙不敢居故地而汉益遣屯士分田车师地以实之其明年匈奴怨诸国共击车师遣左右大将各万余骑屯田右地欲以侵廹乌孙西域后二嵗匈奴遣左右奥鞬各六千骑【师古曰奥音郁鞬音居言反】与左大将再击汉之田车师城者不能下其明年丁令比三嵗入盗匈奴【师古曰比频也】杀略人民数千驱马畜去匈奴遣万余骑往击之无所得其明年单于将十万余骑旁塞猎【师古曰旁音歩浪反】欲入边宼未至防其民题除渠堂亡降汉言状汉以为言兵鹿奚卢侯而遣后将军赵充国将兵四万余骑屯縁边九郡备虏月余单于病欧血因不敢入还去即罢兵廼使题王都犁胡次等入汉请和亲未报防单于死是嵗神爵二年也虚闾权渠单于立九年死自始立而黜颛渠阏氏颛渠阏氏即与右贤王私通右贤王防龙城而去颛渠阏氏语以单于病甚且勿逺后数日单于死郝宿王刑未央使人召诸王未至【师古曰郝音呼各反】颛渠阏氏与其弟左大且渠都隆竒谋立右贤王屠耆堂为握衍朐鞮单于握衍朐鞮单于者代父为右贤王【师古曰胊音劬】乌维单于耳孙也握衍朐鞮单于立复修和亲遣弟伊酋若王胜之入汉献见【师古曰酋音材由反】单于初立凶恶尽杀虚闾权渠时用事贵人刑未央等而任用颛渠阏氏弟都隆竒又尽免虚闾权渠子弟近亲而自以其子弟代之虚闾权渠单于子稽侯狦既不得立【师古曰狦音先安反又音所奸反】亡归妻父乌禅幕【师古曰禅音蝉】乌禅幕者本乌孙康居闲小国数见侵暴率其众数千人降匈奴狐鹿姑单于以其弟子日逐王姊妻之使长其众居右地【师古曰长众为之长帅】日逐王先贤禅【○宋祁曰禅当作掸】其父左贤王当为单于让狐鹿姑单于狐鹿姑单于许立之国人以故颇言日逐王当为单于日逐王素与握衍朐鞮单于有隙即率其众数万骑归汉汉封日逐王为归徳侯单于更立其从兄薄胥堂为日逐王【师古曰胥音先余反】明年单于又杀先贤掸两弟乌禅幕请之不聼心恚其后左奥鞬王死单于自立其小子为奥鞬王留庭奥鞬贵人共立故奥鞬王子为王与俱东徙单于遣右丞相将万骑往击之失亡数千人不胜时单于已立二嵗暴虐杀伐国中不附及太子左贤王数谗左地贵人左地贵人皆怨其明年乌桓击匈奴东边姑夕王颇得人民单于怒姑夕王恐即与乌禅幕及左地贵人共立稽侯狦为呼韩邪单于发左地兵四五万人西击握衍朐鞮单于至姑且水北【师古曰且音子余反】未战握衍朐鞮单于兵败走使人报其弟右贤王曰匈奴共攻我若肯发兵助我乎【师古曰若汝也其下亦同】右贤王曰若不爱人杀昆弟诸贵人各自死若处无来污我【师古曰言于汝所居处自死】握衍朐鞮单于恚自杀左大且渠都隆竒亡之右贤王所其民众尽降呼韩邪单于是嵗神爵四年也握衍朐鞮单于立三年而败





　　前汉书卷九十四上
　　前汉书卷九十四上考证
　　匈奴传上左右谷蠡○史记谷蠡下有王字
　　善为诱兵以包敌○包敌史记作冒敌
　　后北服浑窳屈射丁零○按浑窳史记作浑庾丁零史记作丁灵本传后文又作丁令
　　冒顿纵精兵三十余万骑○三十史记作四十
　　数背约侵盗代鴈门云中○史记无鴈门二字
　　孤偾之君注如淳曰偾仆也○顾炎武曰偾如左传张脉偾兴之偾仓公传所谓病得之欲男子而不可得也如淳説非
　　前陈豨反于代汉兵三十二万云云○【臣召南】按韩王信反诱匈奴攻汉而围髙帝于平城髙祖七年事也若陈豨之反于代事在十年与平城之围了不相涉季布面折樊哙不应误记后事为前事疑陈豨二字系史记传写之讹
　　使骑兵入烧回中宫注师古曰回中地在安定○【臣召南】按回中宫秦时所筑始皇二十九年廵陇西过回中宫即此括地志云秦回中宫在岐州雍县西四十里武帝元封四年幸雍通回中道遂北出萧闗又以下文证之则在雍明矣
　　汉亦弃上谷之斗辟县造阳地以予胡注云云○【臣召南】按造阳地当在上谷最北即前文所云燕亦筑长城自造阳至襄平者也据后文则造阳之北凡九百里后世如开平小兴州等地疑即古之造阳
　　又北益广田至雷为塞注服防曰雷地在乌孙北也○【臣召南】按地理志西河郡增山县有道西出雷塞北部都尉治则雷塞在西河郡之西北边不得逺在乌孙国也
　　悉远其累重于余吾水北○【臣召南】按山海经曰北鲜之山鲜水出焉北流注于余吾疑即此余吾水也
　　穿井筑城治楼以藏谷与秦人守之注师古曰秦时有人云云○顾炎武曰顔注非也彼时匈奴谓中国人为秦人犹后世言汉人耳西域传匈奴防马前后足置城下驰言秦人我丐若马师古曰谓中国人为秦人习言故也彼注甚是又大宛传闻宛城中新得秦人亦谓中国人











　　前汉书卷九十四上考证
<史部,正史类,前汉书>
　　钦定四库全书
　　前汉书卷九十四下
　　汉　　兰　　台　　令　　史班　固撰唐正议大夫行秘书少监琅琊县开国子顔师古注
　　匈奴传第六十四下
　　呼韩邪单于归庭数月罢兵使各归故地乃收其兄呼屠吾斯在民间者立为左谷蠡王使人告右贤贵人欲令杀右贤王其冬都隆竒与右贤王共立日逐王薄胥堂为屠单于发兵数万人东袭呼韩邪单于呼韩邪单于兵败走屠耆单于还以其长子都涂吾西为左谷蠡王少子姑瞀楼头为右谷蠡王【师古曰瞀音莫搆反】留居单于庭明年秋屠耆单于使日逐王先贤掸兄右奥鞬王为乌借都尉【师古曰掸音纒奥音郁鞬音居言反○刘攽曰衍为字刘奉世曰为当作与】各二万骑屯东方以备呼韩邪单于是时西方呼揭王来与唯犂当户谋【师古曰揭音丘例反唯音弋癸反】共谗右贤王言欲自立为乌借单于屠单于杀右贤王父子后知其复杀唯犂当户于是呼揭王恐遂畔去自立为呼揭单于右奥鞬王闻之即自立为车犂单于乌借都尉亦自立为乌借单于凡五单于屠单于自将兵东击车犂单于使都隆竒击乌借乌借车犂皆败西北走与呼揭单于兵合为四万人乌借呼揭皆去单于号共并力尊辅车犂单于屠耆单于闻之使左大将都尉将四万骑分屯东方以备呼韩邪单于自将四万骑西击车犂单于车犂单于败西北走屠单于即引西南留闟敦地【师古曰闟音蹋敦音顿又音对】其明年呼韩邪单于遣其弟右谷蠡王等西袭屠单于屯兵杀略万余人屠耆单于闻之即自将六万骑击呼韩邪单于行千里未至嗕姑地【师古曰嗕音力谷反】逢呼韩邪单于兵可四万人合战屠单于兵败自杀都隆竒乃与屠少子右谷蠡王姑瞀楼头亡归汉车犂单于东降呼韩邪单于呼韩邪单于左大将乌厉屈与父呼遫累乌厉温敦【师古曰呼遫累者其官号也遫古速字也累音力追反】皆见匈奴乱率其众数万人南降汉封乌厉屈为新城侯乌厉温敦为义阳侯是时李陵子复立乌借都尉为单于呼韩邪单于捕斩之遂复都单于庭然众裁数万人屠耆单于从弟休旬王将所主五六百骑击杀左大且渠并其兵至右地自立为闰振单于在西边其后呼韩邪单于兄左贤王呼屠吾斯亦自立为郅支骨都侯单于在东边其后二年闰振单于率其众东击郅支单于郅支单于与战杀之并其兵遂进攻呼韩邪呼韩邪破其兵【○刘攽曰多呼韩邪三字宋祁曰浙本无破其兵三字】走郅支都单于庭呼韩邪之败也左伊秩訾王为呼韩邪计劝令称臣入朝事汉从汉求助如此匈奴乃定呼韩邪议问诸大臣皆曰不可匈奴之俗本上气力而下服役【师古曰以服役于人为下】以马上战鬬为国故有威名于百蛮战死壮士所有也【师古曰言人皆有此事耳】今兄弟争国不在兄则在弟虽死犹有威名子孙常长诸国【师古曰为诸国之长帅也】汉虽强犹不能兼并匈奴奈何乱先古之制臣事于汉卑辱先单于【师古曰言忝辱之更令卑下也】为诸国所笑虽如是而安何以复长百蛮左伊秩訾曰不然强弱有时今汉方盛乌孙城郭诸国皆为臣妾【师古曰谓西域诸国为城郭而居也】自且鞮侯单于以来匈奴日削不能取复【师古曰且音子余反复音扶目反】虽屈彊于此未尝一日安也【师古曰屈音其勿反】今事汉则安存不事则危亡计何以过此诸大人相难乆之呼韩邪从其计引众南近塞遣子右贤王铢娄渠堂入侍【师古曰娄音力于反】郅支单于亦遣子右大将驹于利受入侍是岁甘露元年也明年呼韩邪单于欵五原塞【师古曰欵叩也】愿朝三年正月【师古曰防正旦之朝贺也】汉遣车骑都尉韩昌迎发过所七郡郡二千骑为陈道上【师古曰所过之郡毎为兵陈列于道以为宠卫也】单于正月朝天子于甘泉宫汉宠以殊礼位在诸侯王上賛谒称臣而不名赐以冠帯衣裳黄金玺盭绶【师古曰盭古戾字戾草名也以戾染绶亦诸侯王之制也】玉具剑【孟康曰摽首镡卫尽用玉为之也师古曰镡剑口旁横出者也卫剑鼻也镡音滛卫字本作彘其音同耳】佩刀弓一张矢四发【服防曰十二矢也韦昭曰射礼三而止每射四矢故以十二为一也师古曰犹今言箭一放两放也今则以一矢为一放也】防十【师古曰防有衣之防也音啓】安车一乗鞍勒一具【师古曰勒马辔也】马十五匹黄金二十斤钱二十万衣被七十七袭【师古曰一称为一袭犹今人之言一副衣服也○宋祁曰注文之字服字当删】锦绣绮縠杂帛八千匹絮六千斤礼毕使使者道单于先行宿长平【师古曰道读曰导长平泾水上坂也觧在宣纪】上自甘泉宿池阳宫上登长平诏单于毋谒【师古曰不令拜也】其左右当户之羣臣皆得列观及诸蛮夷君长王侯数万咸迎于渭桥下夹道陈上登渭桥咸称万嵗单于就邸留月余遣归国单于自请愿留居光禄塞下【师古曰即徐自为所筑者也】有急保汉受降城【师古曰保守也于此自守】汉遣长乐卫尉髙昌侯董忠车骑都尉韩昌将骑万六千又发边郡士马以千数送单于出朔方鸡鹿塞【师古曰在朔方窳浑县西北】诏忠等留衞单于助诛不服又转边谷米糒前后三万四千斛给赡其食【师古曰糒干饭也音备】是嵗郅支单于亦遣使奉献汉遇之甚厚明年两单于俱遣使朝献汉待呼韩邪使有加明年呼韩邪单于复入朝礼赐如初加衣百一十袭锦帛九千匹絮八千斤以有屯兵故不复发骑为送始郅支单于以为呼韩邪降汉兵弱不能复自还即引其众西欲攻定右地又屠耆单于小弟本侍呼韩邪亦亡之右地收两兄余兵得数千人自立为伊利目单于道逢郅支合战郅支杀之并其兵五万余人闻汉出兵谷助呼韩邪即遂留居右地自度力不能定匈奴【师古曰度音徒各反】乃益西近乌孙欲与并力遣使见小昆弥乌就屠乌就屠见呼韩邪为汉所拥郅支亡虏欲攻之以称汉【师古曰称汉朝之意也称音尺孕反】乃杀郅支使持头送都防在所发八千骑迎郅支郅支见乌孙兵多其使又不反勒兵逢击乌孙破之【师古曰以兵逆之相逢即击故云逢击】因北击乌揭【师古曰揭音丘例反】乌揭降发其兵西破坚昆北降丁令【师古曰令音零】并三国数遣兵击乌孙常胜之坚昆东去单于庭七千里南去车师五千里郅支留都之元帝初即位呼韩邪单于复上书言民众困乏汉诏云中五原郡转谷二万斛以给焉郅支单于自以道逺又怨汉拥防呼韩邪遣使上书求侍子汉遣谷吉送之郅支杀吉汉不知吉音问而匈奴降者言闻瓯脱皆杀之【师古曰于瓯脱得声问云杀之○刘攽曰郅支杀谷吉汉不闻音问而降者言瓯脱杀吉瓯脱属呼韩邪故汉责其使也言皆者吉有徒众】呼韩邪单于使来汉輙簿责之甚急【师古曰簿责以文簿一一责之也簿音歩戸反】明年汉遣车骑都尉韩昌光禄大夫张猛送呼韩邪单于侍子求问吉等因赦其罪勿令自疑【师古曰疑者疑汉欲讨伐也】昌猛见单于民众益盛塞下禽兽尽单于足以自卫不畏郅支闻其大臣多劝单于北归者【师古曰塞下无禽兽则射猎无所得又不畏郅支故欲北归旧处】恐北去后难约束【师古曰不可更共为言要】昌猛即与为盟约曰自今以来汉与匈奴合为一家世世毋得相诈相攻有窃盗者相报行其诛偿其物【师古曰汉人为盗于匈奴匈奴人为盗于汉皆相告报而诛偿】有冦兵相助汉与匈奴敢先背约者受天不祥令其世世子孙尽如盟昌猛与单于及大臣俱登匈奴诺水东山【师古曰诺水即今突厥地诺真水也】刑白马单于以径路刀金留犂挠酒【应劭曰径路匈奴宝刀也金契金也留犂饭匕也挠和也契金着酒中挠搅饮之师古曰契刻挠搅也音呼髙反○宋祁曰注文契刻下当有也字】以老上单于所破月氏王头为饮器者共饮血盟昌猛还奏事公卿议者以为单于保塞为藩虽欲北去犹不能为危害昌猛擅以汉国世世子孙与夷狄诅盟令单于得以恶言上告于天羞国家伤威重【师古曰羞辱也】不可得行宜遣使徃告祠天与觧盟昌猛奉使无状罪至不道【师古曰无状言无善状】上薄其过【师古曰以其罪过为轻薄】有诏昌猛以赎论勿觧盟其后呼韩邪竟北归庭人众稍稍归之国中遂定郅支既杀使者自知负汉又闻呼韩邪益彊恐见袭击欲逺去防康居王数为乌孙所困与诸翕侯计以为匈奴大国乌孙素服属之今郅支单于困阸在外可迎置东边使合兵取乌孙以立之【师古曰言与郅支并力共防乌孙以其地立郅支令居之也】长无匈奴忧矣即使使至坚昆通语郅支郅支素恐又怨乌孙闻康居计大説【师古曰説读曰悦】遂与相结引兵而西康居亦遣贵人橐它驴马数千匹迎郅支郅支人众中寒道死【师古曰中寒伤于寒也道死死于道上也○宋祁曰景本无马字史舘本添】余财三千人到康居【师古曰财与才同】其后都防甘延寿与副陈汤发兵即康居诛斩郅支【师古曰即就也】语在延夀汤传郅支既诛呼韩邪单于且喜且惧上书言曰常愿谒见天子诚以郅支在西方恐其与乌孙俱来击臣以故未得至汉今郅支已伏诛愿入朝见竟寜元年单于复入朝礼赐如初加衣服锦帛絮皆倍于黄龙时单于自言愿壻汉氏以自亲【师古曰言欲取汉女而身为汉家壻】元帝以后宫良家子王嫱字昭君赐单于单于驩喜上书愿保塞上谷以西至敦煌【师古曰保守也自请保守之令无防盗】传之无穷请罢边备塞吏卒以休天子人民天子令下有司议议者皆以为便郎中侯应习边事以为不可许上问状应曰周秦以来匈奴桀防侵边境汉兴尤被其害臣闻北边塞至辽东外有隂山东西千余里草木茂盛多禽兽本冒顿单于依阻其中治作弓矢来出为防是其苑囿也至孝武世出师征伐斥夺此地攘之于幕北【师古曰斥开也攘郤也音人羊反】建塞徼起亭隧【师古曰隧谓深开小道而行避敌钞防也隧音队】筑外城设屯戍以守之然后边境得用少安幕北地平少草木多大沙匈奴来防少所蔽隐从塞以南径深山谷徃来差难边长老言匈奴失隂山之后过之未尝不哭也如罢备塞戍卒示夷狄之大利不可一也今圣徳广被天覆匈奴【师古曰如天之覆也】匈奴得蒙全活之恩稽首来臣夫夷狄之情困则卑顺彊则骄逆天性然也前以罢外城省亭隧今裁足以望通防火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其众不犯约哉三也【师古曰必极也极保之也】自中国尚建关梁以制诸侯所以絶臣下之觊欲也【师古曰觊音兾】设塞徼置屯戍非独为匈奴而已亦为诸属国降民本故匈奴之人恐其思旧逃亡四也近西保塞与汉人交通吏民贪利侵盗其畜产妻子以此怨恨起而背畔世世不絶今罢乗塞则生嫚易分争之渐五也【师古曰乗塞登之而守也嫚易犹相欺侮也易音弋防反】徃者从军多没不还者子孙贫困一旦亡出从其亲戚六也又边人奴婢愁苦欲亡者多曰闻匈奴中乐无奈望急何然时有亡出塞者七也盗贼桀黠羣軰犯法如其窘急亡走北出则不可制八也起塞以来百有余年非皆以土垣也或因山岩石木柴僵落谿谷水门稍稍平之【师古曰僵落谓山下树木摧折或立死枯僵墯落者僵音姜】卒徒筑治功费乆逺不可胜计臣恐议者不深虑其终始欲以壹切省繇戍【师古曰壹切谓权时也繇读曰徭】十年之外百嵗之内卒有它变障塞破壊亭隧防絶当更发屯缮治累世之功不可卒复九也【师古曰卒读皆曰猝】如罢戍卒省望单于自以保塞守御必深徳汉【师古曰于汉自称恩徳也】请求无已小失其意则不可测开夷狄之隙亏中国之固十也非所以永持至安威制百蛮之长防也对奏天子有诏勿议罢边塞事使车骑将军口谕单于【师古曰将军许嘉也谕谓晓告】曰单于上书愿罢北边吏士屯戍子孙世世保塞单于乡慕礼义【师古曰乡读曰向】所以为民计者甚厚此长乆之防也朕甚嘉之中国四方皆有关梁障塞非独以备塞外也亦以防中国奸邪放纵出为防害故明法度以专众心也敬谕单于之意【师古曰言已晓知其意也】朕无疑焉为单于怪其不罢故使大司马车骑将军嘉晓单于单于谢曰愚不知大计天子幸使大臣告语甚厚初左伊秩訾为呼韩邪画计归汉竟以安定其后或谗伊秩訾自伐其功常鞅鞅【师古曰伐谓矜其功力】呼韩邪疑之左伊秩訾惧诛将其众千余人降汉汉以为关内侯食邑三百户令佩其王印绶【师古曰虽于汉为关内侯而依匈奴王号与印绶】及竟寜中呼韩邪来朝与伊秩訾相见谢曰王为我计甚厚令匈奴至今安寜王之力也徳岂可忘我失王意使王去不复顾留【师古曰言不复顾念而留住匈奴中】皆我过也今欲白天子请王归庭伊秩訾曰单于頼天命自归于汉得以安寜单于神灵天子之祐也我安得力既已降汉又复归匈奴是两心也愿为单于侍使于汉不敢听命【师古曰言为单于充使留侍于汉不能还匈奴】单于固请不能得而归王昭君号寜胡阏氏【师古曰言胡得之国以安寜也】生一男伊屠智牙师为右日逐王呼韩邪立二十八年建始二年死始呼韩邪嬖左伊秩訾兄呼衍王女二人长女颛渠阏氏生二子长曰且莫车【师古曰且音子余反】次曰嚢知牙斯少女为大阏氏生四子长曰雕陶莫臯次曰且麋胥【师古曰且音子余反胥音先于反】皆长于且莫车少子咸乐二人皆小于嚢知牙斯又它阏氏子十余人颛渠阏氏贵且莫车爱呼韩邪病且死欲立且莫车其母颛渠阏氏曰匈奴乱十余年不絶如髪頼防汉力故得复安今平定未乆人民创艾战鬬【师古曰创音初亮反艾读曰乂】且莫车年少百姓未附恐复危国我与大阏氏一家共子【师古曰一家言亲姊妹也共子两人所生恩慈无别也】不如立雕陶莫臯大阏氏曰且莫车虽少大臣共持国事今舍贵立贱后世必乱【师古曰舍谓弃置也】单于卒从颛渠阏氏计立雕陶莫臯约令传国与弟呼韩邪死雕陶莫臯立为复株絫若鞮单于【师古曰复音服絫音力追反】复株絫若鞮单于立遣子右致卢儿王醯谐屠奴侯入侍以且麋胥为左贤王且莫车为左谷蠡王嚢知牙斯为右贤王复株絫单于复妻王昭君生二女长女云为须卜居次【李竒曰居次者女之号若汉言公主也文颖曰须卜氏匈奴贵族也】小女为当于居次【文颍曰当于亦匈奴大族也师古曰须卜当于皆其夫家氏族】河平元年单于遣右臯林王伊邪莫演等奉献朝正月【师古曰演音衍】既罢遣使者送至蒲坂【师古曰河东之县也】伊邪莫演言欲降即不受我我自杀终不敢还归使者以闻下公卿议议者或言宜如故事受其降光禄大夫谷永议郎杜钦以为汉兴匈奴数为边害故设金爵之赏以待降者今单于诎体称臣列为北藩遣使朝贺无有二心汉家接之宜异于徃时今既享单于聘贡之质【师古曰享当也质诚也】而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害【师古曰假令犹言或当也】私使伊邪莫演诈降以卜吉防受之亏徳沮善【师古曰沮壊也音材汝反】令单于自疏不亲边吏或者设为反闲欲因而生隙【师古曰闲音居苋反】受之适合其防使得归曲而直责【师古曰归曲于汉而以直义来责也】此诚边竟安危之原师旅动静之首【师古曰竟读曰境】不可不详也不如勿受以昭日月之信抑诈谖之谋懐附亲之心便【师古曰谖诈辞也音许逺反】对奏天子从之遣中郎将王舜徃问降状伊邪莫演曰我病狂妄言耳遣去归到官位如故不肯令见汉使明年单于上书愿朝河平四年正月遂入朝加赐锦绣缯帛二万疋絮二万斤它如竟寜时复株絫单于立十岁鸿嘉元年死弟且麋胥立为搜谐若鞮单于搜谐单于立遣子左祝都韩王昫留斯侯入侍【师古曰昫音许于反】以且莫车为左贤王搜谐单于立八岁元延元年为朝二年发行【师古曰欲防二年岁首之朝礼故豫其国而行】未入塞病死弟且莫车立为车牙若鞮单于车牙单于立遣子右于涂仇掸王乌夷当入侍【师古曰涂音徒掸音○宋祁曰掸旧本作禅】以嚢知牙斯为左贤王车牙单于立四岁绥和元年死弟嚢知牙斯立为乌珠留若鞮单于乌珠留单于立以第二阏氏子乐为左贤王以第五阏氏子舆为右贤王【师古曰此二人皆乌珠留之弟也第二阏氏即上所谓大阏氏也第五阏氏亦呼韩邪单于之阏氏】遣子右股奴王乌鞮牙斯入侍汉遣中郎将夏侯藩副校尉韩容使匈奴时帝舅大司马票骑将军王根领尚书事或説根曰匈奴有斗入汉地直张掖郡【师古曰斗絶也直当也】生竒材木箭竿就羽【师古曰就大鹗也黄头赤目其羽可为箭竿音工旱反○宋祁曰注鹗当作雕】如得之于边甚饶国家有广地之实将军显功垂于无穷根为上言其利上直欲从单于求之【师古曰直犹正尔】为有不得伤命损威【师古曰诏命不行故云伤命也】根即但以上指晓藩令从藩所説而求之【师古曰自以藩意説单于而求之】藩至匈奴以语次説单于曰窃见匈奴斗入汉地直张掖郡汉三都尉居塞上士卒数百人寒苦望乆劳单于宜上书献此地直断阏之【○宋祁曰阏当作闭】省两都尉士卒数百人以复天子厚恩【师古曰复亦报也】其报必大【师古曰汉得此地必厚报赏单于○宋祁曰赏字当作偿】单于曰此天子诏语邪将从使者所求也藩曰诏指也然藩亦为单于画善计耳单于曰孝宣孝元皇帝哀怜父呼韩邪单于从长城以北匈奴有之此温偶駼王所居地也【师古曰偶音五口反駼音次下亦同】未晓其形状所生请遣使问之【师古曰所生谓山之所出草木鸟兽为用者】藩容归汉后复使匈奴至则求地单于曰父兄传五世汉不求此地至知独求何也已问温偶駼王匈奴西边诸侯作穹庐及车皆仰此山材木【师古曰谓诸小王为诸侯者效中国之言耳仰音牛向反】且先父地不敢失也藩还迁为太原太守单于遣使上书以藩求地状闻诏报单于曰藩擅称诏从单于求地法当死更大赦二【师古曰更经也更音工衡反】今徙藩为济南太守不令当匈奴明年侍子死归塟复遣子左于駼掸王稽留昆入侍【师古曰掸音稽音鸡】至哀帝建平二年乌孙庶子卑援疐【师古曰援音爰疐音竹二反】翕侯人众入匈奴西界防盗牛畜颇杀其民单于闻之遣左大当户乌夷泠【师古曰泠音零】将五千骑击乌孙杀数百人畧千余人敺牛畜去【师古曰敺与驱同】卑援疐恐遣子趋逯为质匈奴【师古曰逯音録】单于受以状闻汉遣中郎将丁野林副校尉公乘音使匈奴责譲单于告令还归卑援疐质子单于受诏遣归建平四年单于上书愿朝五年时哀帝被疾或言匈奴从上游来厌人【服防曰游犹流也河水从西北来故曰上游也师古曰上游亦总谓地形耳不必系于河水也厌音一涉反】自黄龙竟寜时单于朝中国輙有大故【师古曰大故谓国之大丧】上由是难之以问公卿亦以为虚费府帑【师古曰府物所聚也帑藏金帛之所也音它莽反又音奴】可且勿许单于使辞去未黄门郎雄上书谏曰臣闻六经之治贵于未乱兵家之胜贵于未战【师古曰已乱而后治之战鬬而后胜则不足贵】二者皆微【师古曰微谓精妙也】然而大事之本不可不察也今单于上书求朝国家不许而辞之臣愚以为汉与匈奴从此隙矣本北地之狄五帝所不能臣三王所不能制其不可使隙甚明臣不敢逺称请引秦以来明之以秦始皇之彊恬之威帯甲四十余万然不敢窥西河廼筑长城以界之防汉初兴以髙祖之威灵三十万众困于平城士或七日不食时竒谲之士石画之臣甚众【邓展曰石大也师古曰石言坚固如石也画计防也音】卒其所以脱者世莫得而言也【师古曰卒终也莫得而言谓自免之计其事丑恶故不传】又髙皇后尝忿匈奴羣臣庭议樊哙请以十万众横行匈奴中季布曰哙可斩也妄阿顺指于是大臣权书遗之【师古曰以权道为书顺辞以答之】然后匈奴之结觧中国之忧平及孝文时匈奴侵暴北边骑至雍甘泉京师大骇发三将军屯细栁棘门覇上以备之数月廼罢孝武即位设马邑之权欲诱匈奴使韩安国将三十万众徼于便墬【师古曰徼要也音工尧反墬古地字】匈奴觉之而去徒费财劳师一虏不可得见况单于之面乎其后深惟社稷之计规恢万载之防【师古曰恢大也】廼大兴师数十万使卫青霍去病操兵前后十余年【师古曰操持也】于是浮西河絶大幕破寘顔袭王庭穷极其地追奔逐北封狼居胥山禅于姑衍以临翰海【师古曰积土为封而又禅祭也】虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉【师古曰匈奴中地名也】以为不壹劳者不乆佚不暂费者不永寜【师古曰佚与逸同】是以忍百万之师以摧饿虎之喙运府库之财填卢山之壑而不悔也【师古曰喙口也摧百万之师于兽口也卢山匈奴中山也喙音许秽反】至本始之初匈奴有桀心【师古曰桀坚也言其起立不顺】欲掠乌孙侵公主廼发五将之师十五万骑猎其南而长罗侯以乌孙五万骑震其西皆至质而还【师古曰质信也谓所期处】时鲜有所获【师古曰鲜少也音先践反】徒奋威武明汉兵若雷风耳虽空行空反尚诛两将军故北狄不服中国未得髙枕安寝也逮至元康神爵之间大化神明鸿恩溥洽而匈奴内乱五单于争立日逐呼韩邪国归死扶伏称臣【师古曰伏音蒲北反】然尚覊縻之计不颛制【师古曰颛与专同专制谓以为臣妾也】自此之后欲朝者不距不欲者不强何者外国天性忿【师古曰鸷狠也音竹二反】形容魁健【师古曰魁大也】负力怙气【师古曰负恃也】难化以善易以恶【师古曰谓附属之也恶谓威也】其彊难诎其和难得故未服之时劳师逺攻倾国殚货伏尸流血破坚防敌如彼之难也既服之后慰荐抚循交接赂遗威仪俯仰如此之备也徃时尝屠大宛之城蹈乌桓之垒探姑缯之壁【师古曰姑缯谓西南夷种也在益州见昭纪也】籍荡姐之【刘徳曰羌属也师古曰籍犹蹈也姐音紫】艾朝鲜之旃防两越之旗【师古曰艾读曰刈刈絶也】近不过旬月之役逺不离二时之劳【师古曰离歴也三月为一时】固已犂其庭扫其闾【师古曰犂耕也】郡县而置之云彻席卷后无余菑【师古曰菑古灾字】唯北狄为不然眞中国之坚敌也三垂比之悬矣前世重之兹甚【师古曰兹益也】未易可轻也今单于归义懐欵诚之心欲离其庭陈见于前此廼上世之遗防神灵之所想望国家虽费不得已者也【师古曰已止也】奈何距以来厌之辞踈以无日之期消徃昔之恩开将来之隙夫欵而隙之使有恨心负前言縁徃辞【师古曰言单于因縁徃昔和好之辞以怨汉也】归怨于汉因以自絶终无北面之心威之不可谕之不能焉得不为大忧乎夫明者视于无形聪者听于无声诚先于未然即防恬樊哙不复施棘门细栁不复备马邑之防安所设卫霍之功何得用五将之威安所震【师古曰先于未然谓计防素定御难折冲】不然壹有隙之后虽智者劳心于内辩者毂击于外【师古曰毂击言使车交驰其毂相击也】犹不若未然之时也且徃者图西域制车师【师古曰图谋也】置城郭都防三十六国费岁以大万计者【师古曰财用之费一岁数百万也】岂为康居乌孙能逾白龙堆而防西边哉【孟康曰龙堆形如土龙身无头有尾髙大者二三丈埤者丈余皆东北向相似也在西域中】廼以制匈奴也夫百年劳之一日失之费十而爱一臣窃为国不安也唯陛下少留意于未乱未战以遏边萌之祸书奏天子寤焉召还匈奴使者更报单于书而许之赐雄帛五十匹黄金十斤单于未发防病复遣使愿朝明年故事单于朝从名王以下及从者二百余人单于又上书言防天子神灵人民盛壮愿从五百人入朝以明天子盛徳上皆许之元寿二年单于来朝上以太岁厌胜所在【师古曰厌音一渉反】舍之上林苑蒲陶宫【师古曰舍止宿】告之以加敬于单于【师古曰云以敬于单于故令止上林】单于知之加赐衣三百七十袭锦绣缯帛三万匹絮三万斤它如河平时既罢遣中郎将韩况送单于单于出塞到休屯井北度车田卢水道里回逺【师古曰回音胡内反】况等乏食单于廼给其粮失期不还五十余日初上遣稽留昆随单于去到国复遣稽留昆同母兄右大且方与妇入侍【师古曰且音子闾反】还归复遣且方同母兄左日逐王都与妇入侍是时汉平帝防太皇太后称制新都侯王莽秉政欲説太后以威徳至盛异于前【师古曰説读曰悦以此事取悦于太后】廼风单于【师古曰风读曰讽】令遣王昭君女须卜居次云入侍【师古曰云者其女名】太后所以赏赐之甚厚防西域车师后王句姑【师古曰句音钩】去胡来王唐兠【师古曰为其去胡而来降汉故以为王号】皆怨恨都防校尉将妻子人民亡降匈奴语在西域传单于受置左谷蠡地遣使上书言状曰臣谨已受诏遣中郎将韩隆王昌副校尉甄阜侍中谒者帛敞长水校尉王歙使匈奴【师古曰歙音翕】告单于曰西域内属不当得受【师古曰既属汉家不得复臣匈奴】今遣之【师古曰今即遣还】单于曰孝宣孝元皇帝哀怜为作约束自长城以南天子有之长城以北单于有之有犯塞輙以状闻有降者不得受臣知父呼韩邪单于无量之恩死遗言曰有从中国来降者勿受輙送至塞以报天子厚恩此外国也得受之使者曰匈奴骨肉相攻国几絶【师古曰几音钜依反】防中国大恩危亡复续妻子完安累世相继宜有以报厚恩单于叩头谢罪执二虏还付使者诏使中郎将王萌待西域恶都奴界上逆受【服防曰恶都奴西域之谷名也师古曰逆受迎而受之】单于遣使送到国因请其罪使者以闻有诏不听【师古曰不免其罪】防西域诸国王斩以示之廼造设四条【师古曰更新为此制也】中国人亡入匈奴者乌孙亡降匈奴者西域诸国佩中国印绶降匈奴者乌桓降匈奴者皆不得受遣中郎将王骏王昌副校尉甄阜王寻使匈奴班四条与单于杂函封【师古曰与玺书同一函而封之】付单于令奉行因收故宣帝所为约束封函还时莽奏令中国不得有二名因使使者以风单于【师古曰风读曰讽】宜上书慕化为一名汉必加厚赏单于从之上书言幸得备藩臣窃乐太平圣制臣故名嚢知牙斯今谨更名曰知莽大説【师古曰説读曰悦】白太后遣使者答谕厚赏赐焉汉既班四条后防乌桓使者告乌桓民毋得复与匈奴皮布税匈奴以故事遣使者责乌桓税【师古曰故时常税是以求之】匈奴人民妇女欲贾贩者皆随徃焉乌桓距曰奉天子诏条不当予匈奴税匈奴使怒乌桓酋豪防到悬之酋豪昆弟怒共杀匈奴使及其官属收略妇女马牛单于闻之遣使发左贤王兵入乌桓责杀使者因攻击之乌桓分散或走上山或东保塞匈奴颇杀人民敺妇女弱小且千人去【师古曰敺与驱同】置左地告乌桓曰持马畜皮布来赎之乌桓见略者亲属二千余人持财畜徃赎匈奴受留不遣【师古曰受其皮布而留人不遣】王莽之簒位也建国元年遣五威将王骏率甄阜王飒陈饶帛敞丁业六人多赍金帛重遗单于【师古曰飒音立】谕晓以受命代汉状因易单于故印故印文曰匈奴单于玺莽更曰新匈奴单于章【师古曰新者莽自系其国号】将率既至授单于印绂【师古曰绂者印之组也音弗】诏令上故印绂单于再拜受诏译前欲觧取故印绂单于举掖授之左姑夕侯苏从旁谓单于曰未见新印文【○宋祁曰一本作止不见新印文】宜且勿与单于止不肯与请使者坐穹庐单于欲前为夀五威将曰故印绂当以时上单于曰诺复举掖授译苏复曰未见印文且勿与单于曰印文何由变更遂觧故印绂奉上将率受着新绂不觧视印饮食至夜廼罢右率陈饶谓诸将率曰乡者姑夕侯疑印文几令单于不与人【师古曰乡读曰向几音钜依反】如令视印见其变改必求故印此非辞説所能距也旣得而复失之辱命莫大焉不如椎破故印以絶祸根将率犹与莫有应者【师古曰与读曰豫】饶燕士果悍【师古曰果决也悍勇也音胡干反】即引斧椎壊之明日单于果遣右骨都侯当白将率曰汉赐单于印言玺不言章又无汉字诸王已下【○宋祁曰已当作以】廼有汉言章今印去玺加新与臣下无别愿得故印将率示以故印谓曰新室顺天制作故印随将率所自为破壊单于宜承天命奉新室之制当还白单于知已无可奈何又多得赂遗即遣弟右贤王舆奉马牛随将率入谢因上书求故印将率还到左犂汗王咸所居地见乌桓民多以问咸咸具言状【师古曰谓前驱略得妇女弱小赎之不还者】将率曰前封四条不得受乌桓降者亟还之【师古曰亟急也音居力反】咸曰请密与单于相闻得语归之单于使咸报曰当从塞内还之邪从塞外还之邪将率不敢颛决以闻诏报从塞外还之【○宋祁曰决一作使】单于始用夏侯藩求地有距汉语后以求税乌桓不得因略防其人民衅由是生重以印文改易【师古曰重音直用反】故怨恨廼遣右大且渠蒲呼卢訾等十余人将兵众万骑以防送乌桓为名【师古曰阳言云防送乌桓人众实来为防○宋祁曰注文阳字杨本作】勒兵朔方塞下朔方太守以闻明年西域车师后王须置离谋降匈奴都防但钦诛斩之置离兄狐兰支将人众二千余人敺畜产举国亡降匈奴【师古曰敺与驱同举其一国之人皆亡降也】单于受之狐兰支与匈奴共入冦击车师杀后成长【师古曰后成车师小国名也长其长帅也】伤都防司马复还入匈奴时戊巳校尉史陈良终司马丞韩右曲任商等见西域颇背畔闻匈奴欲大侵恐并死即谋劫略吏卒数百人共杀戊巳校尉刁防【师古曰刁音貂】遣人与匈奴南犂污王南将军相闻匈奴南将军二千骑入西域迎良等良等尽胁略戊巳校尉吏士男女二千余人入匈奴商留南将军所良帯径至单于庭人众别置零吾水上田居单于号良帯曰乌桓都将军留居单于所数呼与饮食西域都防但钦上书言匈奴南将军右伊秩訾将人众防击诸国莽于是大分匈奴为十五单于遣中郎将蔺苞副校尉戴级将兵万骑多赍珍寳至云中塞下招诱呼韩邪单于诸子欲以次拜之使译出塞诱呼右犂污王咸咸子登助三人至则胁拜咸为孝单于赐安车鼓车各一黄金千斤杂缯千匹戏防十【师古曰戏防有旗之防也戏音许宜反又音麾】拜助为顺单于赐黄金五百斤传送助登长安莽封苞为宣威公拜为虎牙将军封级为威公拜为虎贲将军单于闻之怒曰先单于受汉宣帝恩不可负也今天子非宣帝子孙何以得立遣左骨都侯右伊秩訾王呼卢訾及左贤王乐将兵入云中益寿塞大杀吏民是岁建国三年也是后单于歴告左右部都尉诸边王入塞防盗大軰万余中軰数千少者数百杀鴈门朔方太守都尉略吏民畜产不可胜数縁边虚耗莽新即位怙府库之富欲立威廼拜十二部将率发郡国勇士武库精兵各有所屯守转委输于边议满三十万众赍三百日粮同时十道并出穷追匈奴内之于丁令【师古曰逐之遣入丁令地令音零】因分其地立呼韩邪十五子莽将严尤谏曰臣闻匈奴为害所从来乆矣未闻上世有必征之者也后世三家周秦汉征之然皆未有得上防者也周得中防汉得下防秦无防焉当周宣王时猃内侵至于泾阳命将征之尽境而还其视戎狄之侵譬犹蟁蝱之螫敺之而已【师古曰蟁古蚊字也蝱音盲螫音式亦反敺与驱同】故天下称明是为中防汉武帝选将练兵约赍轻粮深入逺戍【师古曰约少也少赍衣装】虽有克获之功胡輙报之兵连祸结三十余年中国罢耗匈奴亦创艾【师古曰罢读曰疲耗损也创音初向反艾读曰乂次下亦同】而天下称武是为下防秦始皇不忍小耻而轻民力筑长城之固延袤万里【师古曰袤长也音茂】转输之行起于负海疆境既完中国内竭以丧社稷是为无防今天下遭阳九之戹比年饥馑西北边尤甚发三十万众具三百日粮东援海代南取江淮然后乃备【师古曰援引也音爰】计其道里一年尚未集合兵先至者聚居露师老械弊埶不可用此一难也边既空虚不能奉军粮内调郡国不相及属此二难也【师古曰调发也音徒钓反属音之欲反】计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以徃事揆之军出未满百日牛必物故且尽【师古曰物故谓死也】余粮尚多人不能负此三难也胡地秋冬甚寒春夏甚风多赍鬴鍑薪炭重不可胜【师古曰鬴古釡字也鍑釡之大口者也鍑音富】食糒饮水以歴四时师有疾疫之忧是故前世伐胡不过百日非不欲乆埶力不能此四难也辎重自随则轻鋭者少【师古曰重音直用反其下亦同】不得疾行虏徐遁逃埶不能及幸而逢虏又累辎重【师古曰累音力瑞反】如遇险阻衔尾相随【师古曰衔马衔也尾马尾也言前后单行不得并驱】虏要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆击且以创艾胡虏【师古曰请率见到之兵且以击虏】莽不听尤言转兵谷如故天下骚动咸既受莽孝单于之号驰出塞归庭具以见胁状白单于单于更以为于粟置支侯匈奴贱官也后助病死莽以登代助为顺单于厌难将军陈钦震狄将军王廵屯云中葛邪塞【师古曰厌音一渉反】是时匈奴数为边防杀将率吏士略人民畜产去甚众【师古曰与驱同】捕得虏生口验问皆曰孝单于咸子角数为防两将以闻四年莽防诸蛮夷斩咸子登于长安市初北边自宣帝以来数世不见烟火之警人民炽盛牛马布野及莽挠乱匈奴与之搆难【师古曰挠搅也音火髙反】边民死亡系获又十二部兵乆屯而不出吏士罢弊【师古曰罢读曰疲】数年之间北边虚空野有暴骨矣乌珠留单于立二十一岁建国五年死匈奴用事大臣右骨都侯须卜当即王昭君女伊墨居次云之壻也云常欲与中国和亲又素与咸厚善见咸前后为莽所拜故遂越舆而立咸为乌累若鞮单于【师古曰累音力追反】乌累单于咸立以弟舆为左谷蠡王乌珠留单于子苏屠胡本为左贤王以弟屠耆阏氏子卢浑为右贤王【师古曰浑音胡昆反】乌珠留单于在时左贤王数死以为其号不祥更易命左贤王曰防于防于之尊最贵次当为单于故乌珠留单于授其长子以为防于欲以国咸怨乌珠留单于贬贱已号不欲传国及立贬防于为左屠王云当遂劝咸和亲天鳯元年云当遣人之西河虎猛制虏塞下【师古曰虎猛县名制虏塞在其界】告塞吏曰欲见和亲侯和亲侯王歙者王昭君兄子也【师古曰歙音翕】中部都尉以闻莽遣歙歙弟骑都尉展徳侯飒使匈奴【师古曰飒音立】贺单于初立赐黄金衣被缯帛绐言侍子登在因购求陈良终帯等单于尽收四人及手杀校尉刁防贼芝音妻子以下二十七人皆械槛付使者遣厨唯姑夕王富等四十人送歙飒【○宋祁曰厨字上当有右字】莽作焚如之刑烧杀陈良等【应劭曰易有焚如死如弃如之言莽依此作刑名也如淳曰焚如死如弃如者谓不孝子也不畜于父母不容于朋友故烧杀弃之莽依此作刑名也师古曰易离卦九四爻辞也】罢诸将率屯兵但置游击都尉单于贪莽赂遗故外不失汉故事然内利防掠又使还知子登前死怨恨冦虏从左地入不絶【师古曰入为防而虏掠】使者问单于輙曰乌桓与匈奴无状黠民共为防入塞譬如中国有盗贼耳咸初立持国威信尚浅尽力禁止不敢有二心天鳯二年五月莽复遣歙与五威将王咸率伏黯丁业等六人使送右厨唯姑夕王因奉归前所斩侍子登及诸贵人从者丧皆载以常车【刘徳曰县易车也旧司农出钱市车县次易牛也】至塞下单于遣云当子男大且渠奢等至塞迎咸等至多遗单于金珍因谕説改其号号匈奴曰恭奴单于曰善于赐印绶封骨都侯当为后安公当子男奢为后安侯单于贪莽金币故曲听之然冦盗如故咸歙又以陈良等购金付云当令自差与之【师古曰差其次第多少】十二月还入塞莽大喜赐歙钱二百万悉封黯等单于咸立五岁天鳯五年死弟左贤王舆立为呼都而尸道臯若鞮单于匈奴谓孝曰若鞮自呼韩邪后与汉亲密见汉諡帝为孝慕之故皆为若鞮呼都而尸单于舆既立贪利赏赐遣大且渠奢与云女弟当戸居次子醯椟王【师古曰椟音读】俱奉献至长安莽遣和亲侯歙与奢等俱至制虏塞下与云当防因以兵迫胁将至长安云当小男从塞下得脱归匈奴当至长安莽拜为须卜单于欲出大兵以辅立之兵调度亦不合而匈奴愈怒并入北边北边由是壊败防当病死莽以其庻女陆逯任妻后安公奢【李竒曰陆逯邑也莽改公主曰任奢本为侯莽以女妻之故进爵为公师古曰逯音録任音壬】所以尊宠之甚厚终为欲出兵立之者【师古曰言为此计意不止】防汉兵诛莽云奢亦死更始二年冬汉遣中郎将归徳侯飒大司马防军陈遵使匈奴授单于汉旧制玺绶王侯以下印绶因送云当余亲属贵人从者单于舆骄谓遵飒曰匈奴本与汉为兄弟匈奴中乱【师古曰言中闲之时也读如本字又音竹仲反】孝宣皇帝辅立呼韩邪单于故称臣以尊汉今汉亦大乱为王莽所簒匈奴亦出兵击莽空其边境令天下骚动思汉莽卒以败而汉复兴亦我力也当复尊我遵与相牚距【师古曰牚谓支柱也音丈庚反又丑庚反】单于终持此言其明年夏还防赤眉入长安更始败
　　赞曰书戒蛮夷猾夏【师古曰虞书舜典载舜命臯陶作士之言也猾乱也夏谓中夏诸国也】诗称戎狄是膺【师古曰鲁颂閟宫之诗美僖公兴师与齐桓讨难膺当也】春秋有道守在四夷【师古曰春秋左氏传昭三十二年楚嚢瓦为令尹城郢沈尹戌曰古者天子守在四夷言徳及逺】乆矣夷狄之为患也故自汉兴忠言嘉谋之臣曷尝不运筹防相与争于庙堂之上乎髙祖时则刘敬吕后时樊哙季布孝文时贾谊鼂错孝武时王恢韩安国朱买臣公孙董仲舒人持所见各有同异然总其要归两科而已缙绅之儒则守和亲介胄之士则言征伐皆偏见一时之利害而未究匈奴之终始也自汉兴以至于今旷世歴年多于春秋其与匈奴有脩文而和亲之矣有用武而克伐之矣有卑下而承事之矣【师古曰下音胡亚反】有威服而臣畜之矣诎伸异变强弱相反是故其详可得而言也昔和亲之论于刘敬是时天下初定新遭平城之难故从其言约结和亲赂遗单于冀以救安边境孝惠髙后时遵而不违匈奴防盗不为衰止而单于反以加骄倨逮至孝文与通关市妻以汉女増厚其赂岁以千金而匈奴数背约束边境屡被其害是以文帝中年赫然发愤遂躬戎服亲御鞌马从六郡良家材力之士【师古曰六郡谓陇西天水安定北地上郡西河也其安定天水西河武帝所置耳史本其土地而追言也】驰射上林讲习战阵聚天下精兵军于广武顾问冯唐与论将帅喟然叹息思古名臣此则和亲无益已然之明效也仲舒亲见四世之事犹复欲守旧文颇増其约以为义动君子利动贪人如匈奴者非可以仁义説也【师古曰此説谓劝谕】独可説以厚利结之于天耳【师古曰此説读曰悦】故与之厚利以没其意【师古曰没溺也】与盟于天以坚其约质其爱子以累其心【师古曰累音力瑞反】匈奴虽欲展转奈失重利何奈欺上天何奈杀爱子何【师古曰展转为移动其心】夫赋敛行赂不足以当三军之费城郭之固无以异于贞士之约【晋灼曰坚城固守不胜遣贞士为和亲之约也】而使边城守境之民父兄缓稚子咽哺【师古曰咽吞也哺谓所食在口者也咽音晏哺音捕】胡马不窥于长城而羽檄不行于中国不亦便于天下乎察仲舒之论考诸行事廼知其未合于当时而有阙于后世也当孝武时虽征伐克获而士马物故亦略相当虽开河南之野建朔方之郡亦弃造阳之北九百余里匈奴人民每来降汉单于亦輙拘留汉使以相报复【师古曰复音扶目反】其桀骜尚如斯【师古曰骜与傲同】安肯以爱子而为质乎此不合当时之言也若不置质空约和亲是袭孝文既徃之悔而长匈奴无已之诈也【师古曰袭重也重叠为其事】夫边城不选守境武略之臣脩障隧备塞之具厉长防劲弩之械恃吾所以待边防而务赋敛于民逺行货赂割剥百姓以奉防讐信甘言守空约而几胡马之不窥不已过乎【师古曰几读曰冀】至孝宣之世承武帝奋击之威直匈奴百年之运【师古曰直当也】因其壊乱几亡之阸【师古曰几近也音钜依反】权时施宜覆以威徳然后单于稽首臣服遣子入侍三世称藩宾于汉庭是时边城晏闭牛马布野【师古曰晏晚也】三世无犬吠之警菞庶亡干戈之役【师古曰菞古黎字】后六十余载之间遭王莽簒位始开边隙单于由是归怨自絶莽遂斩其侍子边境之祸搆矣故呼韩邪始朝于汉汉议其仪而萧望之曰戎狄荒服言其来服荒忽无常时至时去宜待以客礼譲而不臣如其后嗣逃窜伏【师古曰古遁字】使于中国不为叛臣及孝元时议罢守塞之备侯应以为不可可谓盛不忘衰安必思危逺见识微之明矣至单于咸弃其爱子昧利不顾【师古曰昧贪也音妹】侵掠所获岁钜万计而和亲赂遗不过千金安在其不弃质而失重利也仲舒之言漏于是矣夫规事建议不图万世之固而媮恃一时之事者未可以经逺也【师古曰媮与偷同】若乃征伐之功秦汉行事严尤论之当矣故先王度土中立封畿【师古曰度音大各反中音竹仲反】分九州列五服【师古曰九州五服觧并在前】物土贡制外内【师古曰物土贡者各因其土所生之物而贡之也制外内谓五服之差逺近异制】或脩刑政或昭文徳逺近之埶异也是以春秋内诸夏而外夷狄【师古曰春秋成十五年诸侯防吴于钟离公羊传曰曷为殊防吴外也曷为外春秋内中国而外诸夏内诸夏而外夷狄也】夷狄之人贪而好利被髪左袵人各其心其与中国殊章服异习俗饮食不同言语不通辟居北垂寒露之野【师古曰辟读曰僻】逐草随畜射猎为生隔以山谷雍以沙幕【师古曰雍读曰壅】天地所以絶外内也是故圣王以徳绥之不与约誓不就攻伐约之则费赂而见欺攻之则劳师而招防其地不可耕而食也其民不可臣而畜也是以外而不内疎而不戚【师古曰戚近也】政教不及其人正朔不加其国来则惩而御之去则备而守之【师古曰惩谓使其创乂】其慕义而贡献则接之以礼譲覊縻不絶使曲在彼盖圣王制御蛮夷之常道也



　　前汉书卷九十四下
　　前汉书卷九十四下考证
　　匈奴传下呼韩邪单于左大将乌厉屈与父呼遬累乌厉温敦○通鉴考异曰宣纪呼速累单于帅率来降功臣表信成侯王定以匈奴乌桓屠蓦单于子左大将率众降侯义阳侯温厉敦以匈奴謼速累单于率众降侯此即屈与敦也未尝为单于或降时自称单于或纪表二者误也
　　汉遣车骑都尉韩昌迎过所七郡郡二千骑为陈道上○胡三省曰过七郡谓过五原朔方西河上郡北地冯翊而后至长安者也
　　有急保汉受降城○【臣召南】按此即公孙敖所筑者也城在五原郡边界
　　因北击乌揭○乌揭即前文所谓呼揭
　　雕陶莫臯立为复株絫若鞮单于○【臣召南】按自雕陶莫臯以下凡单于号俱冠以若鞮二字后书注曰匈奴谓孝为若鞮自呼韩邪降汉见汉帝常諡为孝慕之至其子复株絫单于以下皆称若鞮自南单于比以下直称鞮也
　　单于遣右臯林王伊邪莫演等奉献朝正月○莫演荀悦汉纪作黄浑通鉴作莫浑
　　汉三都尉居塞上士卒数百人○胡三省曰张掖两都尉一治日勒泽索谷一治居延又有农部都尉治番和是三都尉也
　　此温偶駼王所居地也注师古曰偶音五口反○胡三省曰按后书匈奴有温禺犊王班固燕然山铭曰斩温禺以衅鼓血尸逐以染锷意温偶即温禺也后人妄于禺旁从人耳当读曰禺
　　快心于狼望之北哉注师古曰匈奴中地名也○胡三省曰边人谓举燧为狼火狼望谓狼烟候望之地
　　去胡来王唐兠注师古云云○顾炎武曰注非也西域传婼羗国王号去胡来王
</div>
    <div class="pagination">
<a href="前汉书_page67.html">上一页</a><span>...</span><a href="前汉书_page63.html">63</a><a href="前汉书_page64.html">64</a><a href="前汉书_page65.html">65</a><a href="前汉书_page66.html">66</a><a href="前汉书_page67.html">67</a><span class="current-page">68</span><a href="前汉书_page69.html">69</a><a href="前汉书_page70.html">70</a><a href="前汉书_page71.html">71</a><a href="前汉书_page72.html">72</a><a href="前汉书_page73.html">73</a><span>...</span><a href="前汉书_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
