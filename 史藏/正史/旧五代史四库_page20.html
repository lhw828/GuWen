<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 20 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 20 页/共 60 页</h1>
    <div class="content">　　夏四月癸亥朔　案五代春秋作辛亥朔通鉴从是书中书侍郎兼工部尚书平章事赵光卒　案是书二年六月光加兼户部尚书此处作工部前后互异未知何故
　　按巴坚旧作阿保机今改　裕悦旧作于越今改









　　旧五代史巻三十二考证
　　钦定四库全书
　　旧五代史巻三十三
　　宋门下侍郎参知政事监修国史薛居正等撰
　　唐书第九
　　庄宗纪七
　　同光三年秋七月丁酉以乆雨诏河南府依法祈晴滑州上言黄河决壬寅皇太后崩于长寿宫帝执丧于内出遗令以示于外癸夘帝于长寿宫成服百官于长夀宫幕次成服后于殿前立班奉慰乙巳宰臣上表请听政不允表再上勅旨宜废朝七日丁未文馆上言请依六典改文馆为崇文馆从之时枢宻使郭崇韬亡父名豆卢革希崇韬指奏而改之【五代防要同光三年勅云崇文馆比与文馆并置今请改称颇恊旧典葢豆卢革曲为之说也】洛水泛涨坏天津桥以舟济渡日有覆溺者己酉宰臣百官上表请听政又请复常膳表凡三上以刑部尚书李琪充大行皇太后山陵礼仪使河南尹张全义充山陵桥道排顿使孔谦充监防使壬子河阳陜州上言河溢岸以礼部尚书王正言为户部尚书以御史中丞崔恊为礼部尚书以刑部侍郎史馆修撰判馆事崔居俭为御史中丞以尚书左丞归蔼为刑部侍郎陜州上言河涨二丈二尺坏浮桥入城门居人有溺死者乙夘汴州上言汴水泛涨恐漂没城池于州城东西权开壕口引水入古河泽潞上言自今月一日雨至十九日未止戊午以刑部尚书判太常卿兼判吏部尚书铨事李琪为吏部尚书依前判太常卿以兵部侍郎集贤殿学士判院事卢文纪为吏部侍郎以给事中李光序为尚书右丞许州滑州奏大水八月壬戌诏诸司人吏不许诸处奏荐如有劳绩只许本司奏闻诏有司呉越王印宜以黄金铸成其文曰呉越国王之印丁夘帝释服百官奉慰于长夀宫戊辰客省使李严使蜀回初帝令徃市蜀中珍玩蜀法严峻不许竒货东出其许市者谓之入草物严不获珍货归而奏之帝大怒曰物归中夏者命之曰入草王衍寜免为入草之人耶由是伐蜀之意锐矣庚辰幸夀安山陵作所邺都大水御河泛溢癸未河南县令罗贯长流崖州寻委河南府决痛杖一顿处死坐部内桥道不修故也及死人皆寃之甲申山陵礼仪使奏山陵封城之内先有丘坟合令子孙改卜旧例给其所费无子孙者官为瘗藏如是五品以上官所司仍以礼致祭从之鳯翔奏大水己酉中书门下上言据礼仪使状凖故事太常少卿定大行太后諡议太常卿署定讫告天地宗庙伏准礼文贱不得诔贵子不得爵母后必諡于庙者受成于祖宗今大行太后諡请太常卿署定后集百官连署諡状讫读于太庙太祖皇帝室然后差丞郎一人撰册文别定日命太尉上諡册于西宫灵座同日差官告天地太防宫宗庙如常告之仪从之青州大水蝗己丑以襄州留后李绍珙为襄州节度使以邠州留后董璋为邠州节度使九月辛夘朔河阳奏黄河涨一丈五尺癸巳中书上言大行皇太后諡议合读于太庙太祖室其日集两省御史台五品以上尚书省四品已上诸司三品已上官于太庙序立从之镇州卫州奏水入城坏庐舍乙未制封第三子邺都留守兴圣宫使检校太尉同平章事判六军诸卫事继岌为魏王幸夀安陵庚子襄州奏汉江涨溢漂溺庐舍是日命大举伐蜀诏曰朕夙荷丕基乍平伪室非不欲宠绥四海恊和万邦庶正朔以遐同俾人伦之有序其或地居陬裔位极骄奢殊乖事大之规但蕴偷安之计则必徴诸典训振以皇威爰兴伐罪之师冀遏乱常之党蠢兹蜀主世负唐恩间者父总藩宣任居统制属朱温东离汴水致昭皇西幸岐阳不务扶持反怀顾望盗据剑南之土宇全亏阃外之忳诚先皇帝早在并门将兴霸业彼既防驰书币此亦复展谢仪后又特发使人専持聘礼彼则更不回一介之使答咫尺之书星嵗俄移欢盟顿阻朕顷遵遗训嗣统列藩追昔日之来诚继先皇之旧好累驰信币皆絶酬还背食言弃同即异今观孽防绍据山河委阉宦以持权凭阻脩而僭号早者曾上秦王缄札张皇蜀地声尘形侮黩之言辞谤亲贤之勲徳昨朕风驱锐旅电扫凶渠复已坠之宗祧缵中兴之厯数捷音旋报复命仍稽使来而尚抗书题情动而先夸险固加以宋光葆辄陈狂计别启奸谋将欲北顾秦川东窥荆渚人而无礼罪莫大焉昨客省使李严奉使铜梁近归金阙凡于奏对备述端由其宋光嗣相见之时于坐上便有言説先问契丹强弱次数秦王是非度此包藏可见情状加以疏逺忠直朋比奸雄内则纵恣轻华竞贪宠位外则滋彰法令蠧耗生灵既徳力以不量在神祗之共愤今命兴圣宫使魏王继岌充西川四面行营都统命侍中枢密使郭崇韬充西川东北面行营都招讨制置等使荆南节度使高季兴充西川东南面行营都招讨使凤翔节度使李曮充供军转运应接等使同州节度使李令徳充行营招讨副使陜府节度使李绍琛充行营蕃汉马歩军都排阵斩斫使西京留守张筠充西川管内安抚应接使华州节度使毛璋充行营左厢马歩都虞侯邠州节度使董璋充行营右厢马步都虞候客省使李严充西川管内招抚使总领阙下诸军兼四面诸道马歩兵士取九月十八日进发凡尔中外宜体朕怀辛丑授魏王继岌诸道行营都统余如故继岌既授都统之命以梁汉颙充中军马步都虞兼马歩军都指挥使张廷蕴为中军步军都指挥使牛景章充中军左厢马军都指挥使沈斌充中军右厢马军都指挥使卓瓌充中军左厢歩军都指挥使王贽充中军右厢步军都指挥使供奉官李从袭充中军马步军都监高品李廷安吕知柔充魏王衙通谒诏工部尚书任圜翰林学士李愚参魏王军事丁未夕徧天隂云北方有声如雷野雉皆鸣俗所谓天狗落戊申魏王继岌枢密使侍中郭崇韬进发西征太子少师致仕薛廷珪卒赠右仆射甲寅幸夀安陵司天上言自七月三日大雨至九月十八日后方晴三辰行度不见丁巳幸尖山射鴈冬十月庚申朔宰臣及文武三品以上官赴长寿宫上大行皇太后諡曰贞简皇太后辛酉幸甘泉遂幸寿安陵壬戌魏王继岌率师至鳯翔先遣使驰檄以谕蜀部丁邜奉皇太后尊諡宝册赴西宫灵座宰臣豆卢革摄太尉读册文吏部尚书李琪读宝文百官素服班于长寿宫门外奉慰淮南杨溥遣使进慰礼己巳中书上言贞简太后陵请以坤陵为名从之初卜山陵帝欲祔于代州武皇陵奏议天子以四海为家不当分其南北乃于寿安县界别卜是陵【五代会要载中书门下奏议云人君以四海为家不当分其南北洛阳是帝王之宅四时朝拜礼须便近不能逺幸代州今汉朝诸陵皆近秦雍国朝陵寝布列京畿后魏文帝自代迁洛之后园陵皆在河南兼勅功之家不许北葬今魏氏诸陵尚在京畿祔葬代州理未为允从之】丙子以前翰林学士户部侍郎冯道依前本官充职戊寅西征之师入大散闗【九国志赵庭隠传云自入敌境即禁兵士焚庐舍剽财物蜀人徳之】伪命鳯州节度使王承防故镇屯驻指挥使唐景思次第迎降得兵一万二千军储四十万又下三泉得军储三十余万自是师无匮乏军声大振辛巳伪兴州刺使王承鉴成州刺史王承朴弃城遁去康延孝大破蜀军于三泉时王衍将幸秦州以其军五万屯于利州闻我师至遣步骑三万逆战于三泉延孝与李严以劲骑三千击之蜀军大败斩首五千级余众奔溃王衍闻败自利州奔归成都断吉柏津浮梁而去丁亥文武百官上表以贞简皇太后灵驾发引请车驾不至山陵所戊子葬贞简太后于坤陵己丑魏王继岌至兴州伪东川节度使宋光葆以梓绵劒龙普五州来降武定军使王承肇以达蓬璧三州来降兴元节度使王宗威以梁开通渠麟五州来降阶州刺史王承岳纳符印请命秦州节度使王承休弃城自扶州路奔于西川【太平广记引王氏见闻记云王承休握鋭兵于天水兵刃不举既知东军入蜀遂拥麾下之师及妇女孩防万余口金银缯帛于西蕃买路归蜀沿路为西蕃掳夺冻饿相践而死迨至蜀存者百余人唯与田宗汭等脱身而至魏王使人问之曰亲握重兵何得不战曰畏大王神武不敢当其锋曰何不早降曰葢縁王师不入封部无门纳欵曰初入蕃部几许人曰万余口今存者几何曰才及百数魏王曰汝可偿万人之命遂斩之】十一月庚寅朔帝幸寿安号恸于坤陵戊戌以振武节度使朱守殷为兖州节度使徐州邺都上言十月二十五日夜地大震康延孝至利州修吉柏津浮梁伪昭武军节度使林思谔来降辛丑魏王过利州帝赐王衍诏谕以祸福甲辰魏王至剑州伪武信军节度使王宗寿以遂合渝泸忠五州来降丁未高丽国遣使贡方物康延孝李严至汉州王衍遣人送牛酒请降李严遂先入成都戊申祔贞简皇太后神主于太庙己酉魏王至绵州王衍遣使上牋归命庚戌皇弟郓州节度使存霸滑州节度使存渥左金吾大将军晋州节度使存乂邢州节度使存纪并授起复云麾将军右金吾大将军同正荆南节度使高季兴奏收复归防忠等州辛亥魏王至徳阳伪六军使王宗弼报王衍举家迁于西宅宗弼权称西川兵马留后又报伪枢密使宋光嗣景润澄宣徽使李周辂欧阳晃同有异谋惑乱蜀主已枭斩讫【九国志王宗弼唐师防鳯州衍遣三招讨屯三泉以拒唐师未战三招讨俱遁走因令宗弼守绵谷而诛三招讨宗弼遂与三招讨同送欵于魏王乃还成都斩宋光嗣等函首送于魏王迁衍及母妻于西宫】壬子王衍遣使上表请降癸丑以呉越国马步统军使检校太傅钱元球为检校太尉守侍中充静海军节度使乙夘魏王至西川城北丙辰蜀主王衍出降语在衍传丁巳大军入成都法令严峻市不易肆自兴师凡七十五日蜀平得兵士三万兵仗七十万粮三百五十三万钱一百九十二万贯金银共二十二万两珠玉犀象二万纹锦绫罗五十万得节度州十郡六十四县二百四十九己丑礼仪使奏贞简皇太后升祔礼毕一应宗庙伎乐及诸祀并请仍旧从之十二月壬戌以前云州节度使李存敬为同州节度使以同州节度使检校太保同平章事李令徳为遂州节度使以邠州节度使检校太保董璋为劒南东川节度副大使知节度事以华州节度使毛璋为邠州节度使以左金吾大将军史敬镕为华州节度使丁夘以武寜军节度副使李绍文为兖州观察留后庚午宴诸王武臣于长春殿始用乐丙子以北京副留守事太原尹孟知祥为检校太傅同平章事成都尹劒南西川节度副大使知节度事西山八国云南都招抚等使以户部尚书王正言为检校吏部尚书守兴唐尹充邺都副留守以邺都副留守兴唐尹张宪检校吏部尚书太原尹充北京副留守知留守事己夘以腊辰狩于白沙皇后皇子宫人毕从庚辰次伊阙辛巳次潭泊壬午次龛涧癸未还宫是时大雪苦寒吏士有冻踣于路者伊汝之民饥乏尤甚卫兵所至责其供饷既不能给因坏其什器撤其庐舍而焚之甚于剽刧县吏畏恐窜避于山谷间甲申出御札示中书门下以今嵗水灾异常所在人户流徙以避徴赋闗市之征抽纳繁碎宜令宰臣商量条奏丙辰第三姑宋氏封义寜大长公主长姊孟氏封琼华长公主第十一妹张氏封瑶英长公主闰十二月甲午赐中书门下诏曰朕闻古先哲王临御天下上则以无偏无党为至治次则以足食足兵为逺谋惟前修诚可师范朕纂承鳯厯嗣守鸿图三载于兹万机是总非不知五兵未弭兆庶多艰葢頼卿等寅亮居懐康济为务冀尽数舆之理洞询盍彻之规今则潜按方区备聆谣俗或力役罕均其劳逸或赋租莫辨于后先但以督促为名烦苛不已被甲胄者何尝充给趋朝省者转困支持州闾之货殖全疎天地之灾祥屡应以至星辰越度旱涝不时农桑失业于丘园道殣相望于郊野生灵及此寝食寜遑岂非朕徳政未孚焦劳自拙者耶朕昨亲援毫翰轸念疮痍一则询尔谋猷一则表予宵旰未披来奏转挠于怀敢不翼翼罪躬干干轸虑咨尔四岳弼予一人何不举贤才禆寡昧百辟之内羣后之间莫不有尽忠者被掩其能抱器者艰陈其力或草泽有遗逸之士山林多屈滞之人尔所不知吾将安访卿等位尊调鼎名显代天既逢不讳之朝何恡由衷之说当宜厯告中外急访英髦应在仕及前资文武官已下至草泽之士有济国治民除奸革弊者并宜各献封章朕当选择施行其近宣御札亦告谕内外体朕意焉是时两河大水户口流亡者十四五都下供馈不充军士乏食乃有鬻子去妻老弱采拾于野殍踣于行路者州郡飞挽旋给京师租庸使孔谦日于上东门外伫望其来算而给之加以所在泥潦辇运艰难愁叹之声盈于道路四方地震天象乖越帝深忧之问所司济赡之术孔谦比以吏进故无保邦济民之要务唯以急刻赋敛为事枢密承旨段徊奏曰臣见本朝时或遇嵗时灾歉国费不足天子将求经济之要则内出朱书御札以访宰臣请陛下依此故事行之即命学士草词帝亲札以访宰臣非帝忧民之实也时宰相豆卢革等依阿徇旨竟无所陈但云陛下威徳冠天下今西蜀平定珍宝甚多可以给军水旱作沴天之常道不足以贻圣忧中官李绍宏奏曰俟魏王旋军之后若兵额渐多馈挽难给请且幸汴州以便漕挽时羣臣献议者亦多大较词理迂濶不中时病唯吏部尚书李琪引古田租之法从权救弊之道上疏言之帝优诏以奬之丁酉诏伪蜀私署官员等惟名与器不可假人况是遐僻偏方僭窃伪署因时乱而滥称名位归国体而悉合削除但恐当本朝屯否之时有厯代簮缨之士既陷彼土遂授伪官又虑有曾受本朝渥恩当时已居班秩须为升降不可通同应伪署官至太师太傅及三少并太尉司徒司空侍中中书令左右仆射已上并宜降至六尚书临时更约伪署高抵为六行次第阶至开府特进金紫者宜令文班降至朝散大夫武班降至银青爵伪署将相已下与开国男余并不得更称封爵其有功臣者削去【五代防要云其有功臣名号并宜削去】如是伪署节镇伐罪之初率先向化及立功効者宜委继岌崇韬临时奬任其刺史但许称使君不得更有检校官其伪署班行正四品已上酌此降黜五品已下如不曽经本朝授官若材智有闻即许于府县中量材任使如无材智可録止是蜀地土人并宜放归田里如是西班有称统军上将军者若是本朝功臣子孙及将相之嗣并据人材高下与诸卫小将军府率中郎将次第授任如己小将军已下据人材堪任使者宜委西川节度使衙前补押衙不堪任使者亦宜放归田里应已前降官除军前量事迹任使外余并称前衔候朝廷续据才行任使庚子彰武保大等节度使高万兴卒甲辰淮南杨溥遣使朝贡乙巳以晋州节度使李存乂为鄜州节度使以相州刺史李存确为晋州节度使丙子两省谏官上疏请车驾不巡幸汴州凡三上章乃允庚戌魏王继岌奏遣秦州副使徐蔼赍书招谕南诏蛮又奏防到两川马九千五百三十匹【清异録庄宗灭梁平蜀志颇自逸命蜀匠织十幅无缝锦为被材被成赐名六合被】辛亥制皇第二弟存霸可封永王第三弟存美可封邕王第四弟存渥可封申王第五弟存乂可封睦王第六弟存确可封通王第七弟存纪可封雅王是嵗日旁有背气凡十三



　　旧五代史巻三十三
　　旧五代史巻三十三攷证
　　唐庄宗纪七礼部尚书王正言　正言原本作直言今据欧阳史改正
　　其许市者谓之入草物　入草原本讹全草今据通鉴及册府元龟所引薛史改正
　　镇州卫州奏　案原本脱镇州二字今据册府元龟所引薛史増入
　　太子少师致仕薛廷珪卒　少师原本作少保今据列传改正
　　断吉柏津　吉柏通鉴作桔柏攷欧阳史亦作吉柏今仍其旧
　　梁伪昭武军节度使林思谔来降　思谔原本作世谔今据通鉴十国春秋改正
　　伪武信军节度使王宗寿以遂合渝泸忠五州来降案九国志王宗夀传唐师入境郭崇韬遣使遗宗寿书宗夀不纳闻衍降乃治装赴阙欧阳史蜀世家亦言宗寿独不降闻衍已衔璧大恸从衍东迁据是书则王衍未送欵宗夀已降疑闻之误
　　丙辰蜀主王衍出降　案王衍出降在十一月丙辰通鉴与是书同欧阳史作己酉盖据上牋归命而先书之其实己酉唐师尚在绵州未入成都也五代春秋作十二月蜀王衍降尤误
　　辛巳次潭泊壬午次龛涧　潭泊原本讹覃泊龛涧原本讹宠涧今并从通鉴改正
　　长姊孟氏封琼华长公主　案通鉴以琼华为克让女则庄宗之从姊也隆平集东都事畧孟昶并云父知祥尚唐庄宗妹俱与是书异
　　日于上东门外伫望其来　上东门原本作尚东门据通鉴注云洛城东面三门中曰建春左曰上东右曰永春今改正
　　如是西班有称统军上将军者　西班原本作两班今据五代防要改正
　　第七弟存纪可封雅王　雅王原本作睢王攷通鉴及欧阳史皆作雅王是书宗室亦作雅今改正













　　旧五代史巻三十三攷证
　　钦定四库全书
　　旧五代史巻三十四
　　宋门下侍郎参知政事监修国史薛居正等撰
　　唐书第十
　　庄宗纪八
　　同光四年春正月戊午朔帝不受朝贺契丹防渤海壬戌诏以去嵗因被灾沴物价腾踊自今月三日后避正殿减膳撤乐以答天谴应去年遭水灾州县秋夏税赋并与放免自壬午年已前所欠残税及诸色课利已有勅命放免者尚闻所在却有徴收宜令租庸司切准前勅处分应京畿内人户有停贮斛防者并令减价出粜如不遵行当令捡括西川王衍父子及伪署将相官吏除已行刑宪外一切释放天下禁囚除十恶五逆官典犯赃屠牛毁钱放火刧舍持刃杀人准律常赦不原外应合抵极刑者递降一等其余罪犯悉与减降逃背军健并放逐便癸亥河中节度使李继麟来朝诸州上言准宣为去年十月地震集僧道起消灾道场甲子魏王继岌杀枢宻使郭崇韬于西川夷其族丙寅百官上表请复帝膳凡三上表乃允之西川行营都监李廷安进西川乐官二百九十八人契丹防女真渤海戊寅契丹按巴坚遣使贡良马庚辰帝异母弟鄜州节度使存乂伏诛存乂郭崇韬之子婿也故亦及于祸是日以河中节度使守太师兼尚书令西平王李继麟为滑州节度使寻令朱守殷以兵围其第诛之亦夷其族辛已吐浑奚各遣使贡马镇州上言部民冻死者七千二百六十人又奏准宣进花菓树栽及抽乐人梅审铎赴京甲申以郓州节度使永王存霸为河中节度使以滑州节度使申王存渥为郓州节度使乙酉内人景姹上言昭宗遇难之时皇属千余人同时遇害为三穴瘗于宫城西古龙兴寺北请改从之仍诏河南府监防其事丙戌囘鹘可汗阿都欲遣使贡良马镇州上言平棘等四县部民饿死者二千五十人丁亥诏朱友谦同恶人史武等七人已当国法并籍没家产武等友谦旧将时皆为刺史并以无罪族诛【欧阳史丁亥杀李继麟之将史武薛敬容周唐殷杨师太王景来仁白奉国灭其族】二月已丑以宣徽南院使知内侍省兼内勾特进右领军卫上将军李绍宏为骠骑大将军守左武卫上将军知内侍省充枢宻使甲午以郑州刺史李绍竒为河阳节度使以乐人景进为银青光禄大夫检校右散骑常侍守御史大夫进以俳优嬖幸善采访闾巷鄙细事以启奏复宻求妓媵以进恩宠特厚魏州钱谷诸务及招兵市马悉委进监临孔谦附之以希宠常呼为八哥诸军左右无不托附至于士人亦有因之而求仕进者毎入言事左右纷然屏退惟以防害荧惑为意焉是日帝幸冷泉校猎乙未宰臣豆卢革上言请支州县官实俸以责课効丙申武德使史彦琼自邺驰报称今月六日贝州屯驻兵士突入都城剽刧坊市初帝令魏博指挥使杨仁晸率兵戍瓦桥至是代归有诏令驻于贝州上嵗天下大水十月邺地大震自是居人或有亡去他郡者每日族谈巷语云城将乱矣人人恐悚皆不自安十二月以户部尚书王正言为兴唐尹知畱守事正言年耄风病事多忽忘比无经治之才武徳使史彦琼者以伶官得幸帝待以腹心之任都府之中威福自我正言已下皆胁肩低首曲事不睱由是政无统摄奸人得以窥图洎郭崇韬伏诛人未测其祸始皆云崇韬已杀继岌自王西川故尽诛郭氏先是有宻诏令史彦琼杀朱友谦之子澶州刺史建徽彦琼夜半出城不言所往诘旦阍报正言曰史武徳夜半驰马而去不知何往是日人情震骇讹言云刘皇后以继岌死于蜀已行弑逆帝已晏驾故急徴彦琼其言播于邺市贝州军士有私亲宁于都下者掠此言于贝州军士皇甫晖等因夜聚蒲博不胜遂作乱刧都将杨仁晸曰我辈十有余年为国家効命甲不离体已至吞并天下主上未垂防泽翻有猜嫌防戍邉逺经年离阻乡国及得代归去家起尺不令与家属相见今闻皇后弑逆京邑巳乱将士各欲归府宁亲请公同行仁晸曰汝等何谋之过耶今英主在上天下一家从驾精兵不下百万西平巴蜀威振华夷公等各有家族何事如此军士乃抽戈露刃环仁晸曰三军怨怒咸欲谋反茍不听从须至无礼仁晸曰吾非不知此但丈夫举事当计万全军人即斩仁晸禆将赵在礼闻军乱衣不及帯将逾垣而遁乱兵追及白刃环之曰公能为帅否否则头随刃落在礼惧即曰吾能为之众遂呼噪中夜燔刧贝郡诘旦拥在礼趋临清剽永济馆陶五日晩有自贝州来者言乱兵将犯都城都廵检使孙铎等急趋史彦琼之第告曰贼将至矣请给铠仗登俾拒守彦琼曰今日贼至临清计程六日方至为备未晩孙铎曰贼来防我必倍道兼行一朝失机悔将何及请仆射率众登陴铎以劲兵千人伏于王莽河逆击之贼既挫势须至离溃然后可以翦除如俟其防徒薄于城下必虑奸人内应则事未可测也彦琼曰但训士守城何须即战时彦琼疑孙铎等有他志故拒之是夜三更贼果攻北门彦琼时以部众在北门楼闻贼呼噪即时惊溃彦琼单骑奔京师迟明乱军入城孙铎与之巷战不胜擕其母自水门而出获免晡晚赵在礼引诸军据宫城署皇甫晖赵进等为都虞斩斫使诸军大掠兴唐尹王正言谒在礼望尘再拜是日众推在礼为兵马畱后草奏以闻帝怒命宋州节度使元行钦率骑三千赴邺都招抚诏徴诸道之师进讨丁酉淮南杨溥遣使贺平蜀已亥魏王继岌奏康延孝拥众反回冦西川遣副招讨使任圜率兵追讨之庚子福建节度副使王延翰奏节度使王审知委权知军府事邢州左右步直军四百人据城叛推军校赵太为畱后诏东北面副招讨使李绍真率兵讨之辛丑元行钦至邺都进攻南门以诏书招谕城中赵在礼献羊酒劳军登城遥拜行钦曰将士经年离隔父母不取勅防归宁上贻圣忧追悔何及傥公善为敷奏俾从涣汗某等亦不敢不改过自新行钦曰上以汝辈有社稷功必行赦宥因以诏书谕之皇甫晖聚众大诟即坏诏行钦以闻帝怒曰收城之日勿遗噍类壬寅行钦自邺退军保澶州甲辰从马直宿卫军士王温等五人夜半谋乱杀本军使为卫兵所擒磔于本军之门丙午以右散骑常侍韩彦恽为户部侍郎丁未邺都行营招抚使元行钦率诸道之师再攻邺都戊申以洋州畱后李绍文为夔州节度使诏河中节度使永王存覇归藩已酉以枢宻使宋唐玉为特进左威卫上将军充宣徽南院使庚戌诸军大集于邺都进攻其城不克行钦又大治攻具城中知其无赦昼夜为备朝廷闻之益恐连发中使促继岌西征之师继岌以康延孝据汉州中军之士从任圜进讨继岌端居利州不获东归是日飞龙使顔思威部署西川宫人至辛亥淮南杨溥遣使贡方物西京上言客省使李严押蜀主王衍至本府壬子以守太尉中书令河南尹兼河阳节度使齐王张全义为检校太师兼尚书令充许州节度使东川董璋奏准诏诛遂州节度使李令徳于本州夷其族癸丑湖南马殷奏福建节度使王审知疾甚副使王延翰已权知军府事请降旌节司天监上言自二月上旬后昼夜隂云不见天象自二十六日方晴至月终星辰无变以右卫上将军朱汉賔知河南府事甲辰命蕃汉总管李嗣源统亲军赴邺都以讨赵在礼帝素倚爱元行钦邺城军乱即命为行营招讨使久而无功时赵太据邢州王景戡据沧州自为留后河朔郡邑多杀长吏帝欲亲征枢宻使与宰臣奏言京师者天下根本虽四方有变陛下冝居中以制之但命将出征无烦躬御士伍帝曰绍荣讨乱未有成功继岌之军尚留巴汉余无可将者断在自行枢宻使李绍宏等奏曰陛下以谋臣猛将取天下今一州之乱而云无可将者何也总管李嗣源是陛下宗臣创业已来艰难百战何城不下何贼不平威畧之名振于夷夏以臣等筹之若委以専征邺城之防不足平也帝素寛大容纳无疑于物自诛郭崇韬朱友谦之后阉宦伶官交相防謟邦国大事皆听其谋繇是渐多猜惑不欲大臣典兵既闻奏议乃曰予恃嗣源侍卫卿当择其次者又奏曰以臣等料之非嗣源不可河南尹张全义亦奏云河朔多事久则患生宜令总管进兵如倚李绍荣辈未见其功帝乃命嗣源行营是日延州知州白彦琛奏绥银兵士剽州城谋叛魏王继岌传送郭崇韬父子首函至关下诏张全义收瘗之乙巳以右武卫上将军李肃爲安邑解县两池防盐使以吏部尚书李琪为国计使三月丁未朔李绍真奏收复邢州擒贼首赵太等二十一人狥于邺都城下皆磔于军门庚戌李绍真自邢州赴邺都城下辛亥以威武军节度副使福建管内都指挥使检校太傅守江州刺史王延翰为福建节度使依前检校太傅壬子李嗣源领军至邺都营于西南隅甲寅进营于观音门外下令诸军诘旦攻城是夜城下军乱廹嗣源为帝迟明乱军拥嗣源及霍彦威入于邺城复为皇甫晖赵进等所胁嗣源以诡词得出夜分至魏县时嗣源遥领镇州诘旦议欲归藩上章请罪安重诲以为不可语在明宗纪中翼日遂次于相州元行钦部下兵退保卫州以飞语上奏嗣源一日之中遣使上章申理者数四帝遣嗣源子从审与中使白从训赍诏以谕嗣源行至卫州从审为元行钦所械不得达是日西面行营副招讨使任圜奏收复汉州擒逆贼康延孝丙辰荆南高季兴上言请割峡内夔忠万等三州却归当道依旧管系又请云安监初将议伐蜀诏高季兴令率本军上峡自收元管属郡军未进夔忠万三州已降季兴数请之因赂刘皇后及宰臣枢宻使内外叶附乃俞其请戍午诏河南府预借今年夏秋租税时年饥民困百姓不胜其酷京畿之民多号泣于路议者以为刘盆子复生矣庚申诏潞州节度使孔勍赴阙以右龙虎统军安崇阮权知潞州是日忠武军节度使齐王张全义薨壬戌宰臣豆卢革率百官上表以魏博军变请出内府金帛优给将士不报时知星者上言客星犯夫库宜散府蔵又云流星犯天棓主御前有急兵帝召宰臣于便殿皇后出宫中妆匳银盆各二并皇子满哥三人谓宰臣曰外人谓内府金寳无数向者诸侯贡献旋供赐与今宫中有者妆匳婴孺而已可鬻之给军革等惶恐而退癸亥以伪置昭武军节度使林思谔为阆州刺史是日出钱帛给赐诸军两枢宻使及宋唐玉景进等各贡助军钱币是时军士之家乏食妇女掇蔬于野及优给军人皆负物而诟曰吾妻子已殍矣用此奚为甲子元行钦自卫州率部下兵士归帝幸耀店以劳之西川辇运金银四十万至阙分给将士有差元行钦请车驾幸汴州帝将发京师遣中官向延嗣驰诏所在诛蜀主王衍仍夷其族乙丑车驾发京师戊辰遣元行钦将骑军沿河东向壬申帝至荥泽以龙骧马军八百骑为前军遣姚彦温董之彦温行至中牟率所部奔于汴州时潘瓌守王村寨有积粟数万亦奔汴州是时李嗣源已入于汴帝闻诸军离散精神沮丧至万胜镇即命旋师登路旁荒塜置酒视诸将流涕俄有野人进雉因问塜名对曰里人相传为愁台帝弥不悦罢酒而去是夜次泛水初帝出东关从驾兵二万五千及复至汜水巳失万余骑乃留秦州都指挥使张瑭以步骑三千守关帝过甖子谷道路险狭毎遇卫士执兵仗者皆善言抚之曰适报魏王继岌又进纳西川金银五十万到京当尽给尔等军士对曰陛下赐与太晩人亦不感圣恩帝流涕而已又索袍帯赐从官内库使张容哥对曰颁给已尽卫士叱容哥曰致吾君社稷不保是此阉竖抽刀逐之或救而获免容哥谓同党曰皇后惜物不散军人归罪于吾辈事若不测吾辈万段愿不见此祸因投河而死【隆平集内臣李承进逮事唐庄宗太祖尝问庄宗时事对曰庄宗好畋猎毎次近郊卫士必控马首曰儿郎辈寒冷望陛下与救接庄宗随所欲给之如此者非一晚年萧墙之祸由赏赉无节威令不行也太祖叹曰二十年夹河战争不能以军法约束此辈诚儿戏】甲戌次石桥帝置酒野次悲啼不乐谓元行钦等诸将曰邺下乱离防盗蜂起总管廹于乱军存亡未测令讹言纷扰朕实无聊卿等事予以来富贵急难无不共之令兹危防赖尔筹谋而今黙黙无言坐观成败予在荥泽之日欲单骑渡河访求总管面为方略招抚乱军卿等各吐胷襟共陈利害今日俾予至此卿等如何元行钦等百余人垂泣而奏曰臣本小人防陛下抚养位极将相危难之时不能立功报主虽死无以塞责乞申后効以报国恩于是百余人皆援刀截发置须于地以断首自誓上下无不悲号识者以为不祥是日西京留守张筠部署西征兵士到京见于上东门外晡晚帝还宫初帝在泛水卫兵散走京师恐骇不宁及帝至人情稍安乙亥百官进名起居安义节度使孔勍奏防校兵士防城准诏运粮万石进发次时勍已杀监军使据城诡奏也丙子枢宻使李绍宏与宰相豆卢革韦説防于中兴殿之廊下商议军机因奏魏王西征兵士将至车驾且宜控泛水以俟魏王从之午时帝出上东门亲阅骑军诫以诘且东幸申时还宫四月丁丑朔以永王存霸为北都留守申王存渥为河中节度使是日车驾将发京师从驾马军陈于寛仁门外歩兵陈于五鳯门外帝内殿食次从马直指挥使郭从谦自本营率所部抽戈露刃至兴教门大呼与黄甲两军引弓射兴教门帝闻其变自宫中率诸王近卫御之逐乱兵出门既而焚兴教门縁城而入登宫墙讙噪帝御亲军格鬭杀乱兵数百俄而帝为流矢所中亭午崩于绛霄殿之庑下时年四十二【琬琰集载宋实録王全斌云同光末萧墙有变乱兵逼宫城近臣宿将皆释甲潜遁惟全斌与符彦卿等十数人居中拒战庄宗中流矢扶掖归绛霄殿全斌痛哭而去东都事畧符彦卿云郭从谏之乱庄宗左右皆引去唯彦卿力战杀十余人庄宗崩彦卿痛哭而去】是时帝之左右例皆奔散唯五坊人善友敛廊下乐器簇于帝尸之上发火焚之及明宗入洛止得其烬骨而已天成元年七月丁卯有司上諡曰光圣神闵孝皇帝庙号庄宗是月丙子于雍陵【五代史补庄宗之嗣位也志在渡河但恨河东地狭兵少思欲百练其众以取必胜于天下乃下令曰凡出师骑军不见贼不许骑马或歩骑前后已定不得越军分以避险恶其分路并进期防有处不得违晷刻并在路敢言病者皆斩之故三军惧法而戳力皆一以当百故朱梁举天下而不能御卒为所灭良有以也初庄宗为公子时雅好音律又能自撰曲子词其后凡用军前后队伍皆以所撰词授之使揭声而唱谓之御制至于入阵不论胜负马头才转则众歌齐作故凡所鬬战人忘其死斯亦用军之一竒也　庄宗好猎每出未有不蹂践苖稼一旦至中牟围合忽有县令忘其姓名犯围谏曰大凡有国家者当视民如赤子性命所系陛下以一时之娱恣其蹂践使比屋嚣然动沟壑之虑为民父母岂若是耶庄宗大怒以为遭县令所辱遂叱退将斩之伶官镜新磨者知其不可乃与群伶齐进挽住令佯为诟责曰汝为县可以指麾百姓为儿既天子好猎即合多留闲地安得纵百姓耕锄皆徧妨天子鹰犬飞走耶而又不能自责更敢咄咄吾知汝当死罪诸伶亦皆嘻笑继和于是庄宗黙然其怒少霁顷之恕县令罪　五代史阙文庄宗尝因博戏覩骰子采有暗相轮者心悦之乃自置暗箭格凡博戏并认采之在下者及同光末邺都兵乱从谦以兵犯兴教门庄宗御之中流矢而崩识者以为暗箭之应】
　　史臣曰庄宗以雄图而起河汾以力战而平汴洛家讐既雪国祚中兴虽少康之嗣夏配天光武之膺图受命亦无以加也然得之孔劳失之何速岂不以骄于骤胜逸于居安忘栉沐之艰难狥色禽之荒乐外则伶人乱政内则牝鸡司晨靳恡货财激六师之愤怨徴搜舆赋竭万姓之脂膏大臣无罪以获诛众口吞声而避祸夫有一于此未或不亡矧咸有之不亡何待静而思之足以为万世之炯戒也















　　旧五代史巻三十四
　　旧五代史巻三十四攷证
　　唐庄宗纪八令朱守殷以兵围其第　案围其第欧阳史作围其馆胡三省云欧阳史葢谓朱友谦无私第在洛阳也据云谷杂记唐末藩镇入朝馆舍皆称邸第似无庸更易其字通鉴仍从是书作第
　　三月丁未朔　丁未通鉴作丁已
　　庚戌李绍真自邢州赴邺都城下　案通鉴作庚申李绍真引兵至邺都营于城西北以太等徇于邺城下而杀之与是书异
　　甲寅进营于观音门外下令诸军诘旦攻城是夜城下军乱　案通鉴作壬戌李嗣源至邺都甲子夜军乱攷异引庄宗寔録作壬戌至邺都癸亥夜军士张破败作乱与是书异日通鉴从是书
　　帝遣嗣源子从审　从审欧阳史及通鉴俱作从璟是书本纪前后俱作从审未知何据
　　帝幸耀店以劳之　耀店通鉴作鹞店胡三省注云薛史作耀店今仍其旧
　　甲戌次石桥　甲戌通鉴作甲申
　　四月丁丑朔　案欧阳史及通鉴五代春秋俱作四月丁亥朔攷辽史天显元年即同光四年亦作四月丁亥朔是书庄宗纪作丁丑明宗纪作丁亥前后互异攷是年正月戊午朔三月丁未朔则四月朔日当为丁丑
　　五坊人善友　案通鉴作鹰坊人善友胡三省注云鹰坊唐时五坊之一也善姓也
　　按巴坚旧作阿保机今改　阿都欲旧作阿咄欲今改





　　旧五代史巻三十四考证
　　钦定四库全书
　　旧五代史巻三十五
　　宋门下侍郎参知政事监修国史薛居正等撰
　　唐书第十一
　　明宗纪一
　　明宗圣徳和武钦孝皇帝讳亶初名嗣源及即位改今讳代北人也世事武皇及其锡姓也遂编于属籍四代祖讳聿皇赠麟州刺史天成初追尊为孝恭皇帝庙号惠祖陵曰遂陵髙祖妣卫国夫人崔氏追諡为孝恭昭皇后三代祖讳敎皇赠朔州刺史追尊为孝质皇帝庙号毅祖陵曰衍陵曾祖妣赵国夫人张氏追諡为孝质顺皇后皇祖讳琰皇赠蔚州刺史追尊为孝靖皇帝庙号烈祖陵曰奕陵皇祖妣秦国夫人何氏追諡为孝靖穆皇后皇考讳霓皇赠汾州刺史追尊为孝成皇帝庙号徳祖陵曰庆陵皇妣宋国夫人刘氏追諡为孝成懿皇后帝即孝成之元子也以唐咸通丁亥嵗九月九日懿后生帝于应州之金城县初孝成事唐献祖为爱将献祖之失振武为吐浑所攻部下离散孝成独奋志义解蔚州之围武皇之镇鴈门也孝成厌代帝年甫十三善骑射献祖见而抚之曰英气如父可侍吾左右每从围猎仰射飞鸟控必中寻隶武皇帐下武皇遇上源之难将佐罹害者甚众帝时年十七翼武皇逾垣脱难于乱兵流矢之内独无所伤武皇镇河东以帝掌亲骑时李存信为蕃汉大将每总兵征讨师多不利武皇遂选帝副之所向克捷帝尝宿于鴈门逆旅媪方娠不时具馔媪闻腹中儿语云大家至矣达宜进食媪异之遽起亲奉庖爨甚恭帝诘之媪告其故【北梦琐言云帝以媪前倨后恭诘之曰公贵不可言也问其故具道娠子腹语事帝曰老媪逊言惧吾辱耳后果如其言】帝既壮雄武独断谦和下士毎有战功未尝自代居常惟治兵仗持防处静晏如也武皇常试之召于泉府命恣其所取帝惟持束帛数缗而出凡所赐与分给部下尝与诸将防诸将矜武勇帝徐曰公辈以口击贼吾以手击贼众慙而止景福初黑山戍将王弁据振武叛帝率其属攻之擒弁以献干宁三年梁人急攻兖郓郓帅朱瑄求救于武皇武皇先遣骑将李承嗣史俨援之复遣李存信将兵三万屯于莘县闻汴军益盛攻兖甚急存信遣帝率三百骑而徃败汴军于任城遂解兖州之围朱瑾见帝执手涕谢其年魏帅罗信背盟袭破李存信于莘县帝奋命殿军而还武皇嘉其功即以所属五百骑号曰横冲都侍于帐下故两河间目帝为李横冲明年武皇遣大将军李嗣昭率师下马岭闗将复邢洺梁将葛从周以兵应援嗣昭兵败退入青山口梁军扼其路步兵不战自溃嗣昭不能制命帝本军至谓嗣昭曰步兵虽散若吾辈空回大事去矣为公试决一战不捷而死差胜被囚嗣昭曰吾为卿副帝率其属解鞍砺镞慿髙列阵左右指画梁人莫之测因呼曰吾王命我取葛司徒他士可无并命即径犯其阵奋击如神嗣昭继进梁军即时退去帝与嗣昭收兵入闗帝四中流矢血流被股武皇解衣授药手赐巵酒拊其背曰吾儿神人也微吾儿几为从周所笑自青山之战名闻天下天复中梁祖遣氏叔琮将兵五万营于洞涡是时诸道之师毕萃于太原郡县多陷于梁晋阳城外营垒相望武皇登陴号令不遑饮食属大雨弥旬城垒多坏武皇令帝与李嗣昭分兵四出突入诸营梁军由是引退帝率偏师追袭复诸郡邑昭宗之幸凤翔也梁祖率众攻围岐下武皇奉诏应援遣李嗣昭周徳威出师晋绛营于蒲县嗣昭等军大为梁将朱友宁氏叔琮所败梁之追兵直抵晋阳营于晋祠日以步骑环城武皇登城督众忧形于色攻城既急武皇与大将谋欲出奔云中帝曰攻守之谋据城百倍但儿等在必能固守乃止居数日溃军稍集率敢死之士日夜分出诸门掩袭梁军擒其骁将游昆仑等梁军失势乃烧营而退天祐五年五月庄宗亲将兵以救潞州之围帝时领突骑左右军与周徳威分为二广帝晨至夹城东北隅命斧其鹿角负刍填堑下马乗城大噪时徳威登西北隅亦噪以应之帝先入夹城大破梁军是日解围其功居最柏乡之役两军既成列庄宗以梁军甚盛虑师入之怯欲激壮之手持白金巨钟赐帝酒谓之曰卿见南军白马赤马都否覩之令人胆破帝曰彼虚有其表耳翼日当归吾廏中庄宗拊髀大笑曰卿巳气吞之矣帝引钟尽釂即属鞬挥弭跃马挺身与其部下百人直犯白马都奋挝舞矟生挟二骑校而回飞矢丽帝甲如猬毛焉由是三军增气自辰及未骑军百战帝徃来冲击执讯获丑不可胜计是日梁军大败以功授代州刺史庄宗遣周徳威代幽州帝分兵略定山后八军与刘守光爱将元行钦战于广边军凡八战帝控发矢七中行钦酣战不解矢亦中帝股拔矢复战行钦穷蹙面缚乞降帝酌酒饮之拊其背曰吾子壮士也因厚遇之十三年二月庄宗与梁将刘鄩大战于故元城北帝以三千骑环之鼓噪奋击内外合势鄩军殆尽帝徇地磁洺四月相州张筠遁走乃以帝为相州刺史九月沧州节度使戴思逺弃城归汴小将毛璋据州纳欵庄宗命率兵恩抚既入城以军府乂安报庄宗书吏误云已至沧州礼上毕庄宗省状怒曰嗣源反耶帝闻之惧归罪于书吏斩之未几承制授邢州节度使十四年四月契丹按巴坚率众三十万攻幽州周徳威间使告急庄宗召诸将议进取之计诸将咸言敌势不能持久野无所掠食尽自还然后踵而击之可也帝奏曰徳威尽忠于家国孤城被攻危亡在即不宜更待敌衰愿假臣突骑五千为前锋以援之庄宗曰公言是也即命帝与李存审阎宝率军赴援帝为前锋防军于易州帝谓诸将曰敌以马上为生不须营垒况彼众我寡所宜衔枚箝马潜行溪涧袭其不备也八月师发上谷隂晦而雨帝仰天祈祝即时晴霁师循大房岭縁涧而进翼日敌骑大至每遇谷口敌骑扼其前帝与长子从珂奋命血战敌即解去我军方得前进距幽州两舍敌骑复当谷口而阵我军失色帝曰为将者受命防家临敌忘身以身殉国正在今日诸君观吾父子与敌周旋因挺身入于敌阵以边语谕之曰尔辈非吾敌吾当与天皇较力耳舞挝奋击万众披靡俄挟其酋帅而还我军呼跃奋击敌众大败势如席巻委弃铠仗羊马殆不胜纪是日解围大军入幽州周徳威迎帝执手歔欷九月班师于魏州庄宗亲出郊劳进位检校太保十八年十月从庄宗大破梁将戴思逺于戚城斩首二万级庄宗以帝为蕃汉副总管加同平章事二十年代李存审为沧州节度使四月庄宗即位于邺宫帝进位检校太傅兼侍中寻命帝率步骑五千袭郓州下之授天平军节度使五月梁人陷徳胜南城围杨刘以扼出师之路帝孤守汶阳四面拒冦久之庄宗方解杨刘之围九月梁将王彦章以步骑万人迫郓州自中都渡汶帝遣长子从珂率骑逆战于递坊镇获梁将任钊等三百人彦章退保巾都庄宗闻其捷自杨刘引军至郓以帝为前锋大破梁军于中都生擒王彦章等是日诸将称贺庄宗以酒属帝曰昨朕在朝城诸君多劝朕弃郓州以河为界赖副总管御侮于前崇韬画谋于内若信李绍宏辈大事巳扫地矣庄宗与诸将议兵所向诸将多云青齐徐兖皆空城耳王师一临不战自下惟帝劝庄宗径取汴州语在庄宗纪中庄宗嘉之帝即时前进庄宗继发中都十月巳夘迟明帝先至汴州攻封邱门汴将王瓒开门迎降帝至建国门闻梁主巳殂乃号令安抚回军于封禅寺辰时庄宗至帝迎谒路侧庄宗大悦手引帝衣以首触帝曰吾有天下由公之血战也当与公共之寻进位兼中书令二年正月契丹犯塞帝受命北征二月庄宗以郊天礼毕赐帝鐡劵四月潞州小将杨立叛帝受诏讨之五月擒杨立以献六月进位太尉移镇汴州代李存审为蕃汉总管十二月契丹入冦三年正月帝领兵破契丹于涿州移授镇州节度使先是帝领兵过邺邺库素有御甲帝取五百聫以行是嵗庄宗幸邺知之怒甚无何帝奏请以长子从珂为北京内衙都指挥使庄宗愈不悦曰军政在吾安得为子奏请吾之细铠不奉诏旨强取其意何也令留守张宪自徃取之左右説谕乃止帝忧恐不自安上表申理方解十二月帝朝于洛阳是时庄宗失政四方饥馑军士匮乏有卖儿贴妇者道路怨咨帝在京师颇为谣言所属洎朱友谦郭崇韬无名被戮中外大臣皆怀忧慑诸军马步都虞朱守殷奉密防伺帝起居守殷隂谓帝曰徳业震主者身危功盖天下者不赏公可谓震主矣宜自图之无与祸防帝曰吾心不负天地祸福之来吾无所避付之于天卿勿多谈也四年二月六日赵在礼据魏州反庄宗遣元行钦将兵攻之行钦不利退保卫州初帝善遇枢密使李绍宏又帝在洛阳羣小多以飞语谤毁绍宏每为庇防防行钦兵退河南尹张全义密奏请委帝北伐绍宏赞成之遂遣帝将兵渡河三月六日帝至邺都赵在礼等登城谢罪出牲饩以劳师帝亦慰纳之营于邺城之西南下令以九日攻城八日夜军乱从马直军士有张破败者号令诸军各杀都将纵火焚营讙噪雷动至五鼓乱兵逼帝营亲军搏战伤夷者殆半乱兵益盛帝叱之责其狂逆之状乱兵对曰昨贝州戍兵主上不垂厚宥又闻邺城平定之后欲尽坑全军某等初无叛志直畏死耳巳共诸军商量与城中合势击退诸道之师欲主上帝河南请令公帝河北帝泣而拒之乱兵呼曰令公欲何之不帝河北则为他人所有茍不见几事当不测抽戈露刄环帝左右安重诲霍彦威蹑帝足请诡随之因为乱兵迫入邺城悬桥巳发共扶帝越濠而入赵在礼等欢泣奉迎【通鉴乱兵拥嗣源及李绍真等入城城中不受外兵皇甫晖逆击张破败斩之外兵皆溃赵在礼等率诸校迎拜嗣源】是日飨将士于行宫在礼等不纳外兵军众流散无所归向帝登南楼谓在礼曰欲建大计非兵不能集事吾自于城外招抚诸军帝乃得出夜至魏县部下不满百人时霍彦威所将镇州兵五千人独不乱闻帝既出相率归帝诘朝帝登城掩泣曰国家患难一至于此来日归藩上章徐图再举安重诲霍彦威等曰此言非便也国家付以阃外之事不幸师徒逗桡为贼惊奔元行钦狂妄小人彼在城南未闻战声无故弃甲如朝天之日信其奏陈何所不至若归藩听命便是强据要君正堕谗慝之口也正当星行归阙面叩玉阶谗间阻谋庶全功业无便于此者也帝从之十一日发魏县至相州获官马二千匹始得成军元行钦退保卫州东以飞语上奏帝上章申理庄宗遣帝子从审及内官白从训赍诏谕帝从审至卫州为行钦所械帝奏章亦不达帝乃趋白臯渡驻军于河上防山东上供纲载绢数船适至乃取以赏军军士以之增气及将济以渡船甚少帝方忧之忽有木栰数只沿流而至即用以济师故无留滞焉二十六日至汴州庄宗领兵至荥泽遣龙骧都校姚彦温为前锋是日彦温率部下八百骑归于帝具言主上为行钦所惑事势巳离难与共事帝曰卿自不忠言何悖也乃夺其兵仍下令曰主上未谅吾心遂致军情至此宜速赴京师既而房知温杜晏球自北面相继而至四月丁亥朔至甖子谷闻萧墙衅作庄宗晏驾帝恸哭不自胜诘旦朱守殷遣人驰报京城大乱燔剽不息请速至京师巳丑帝至洛阳止于旧宅分命诸将止其焚掠百官衣旅见帝谢之敛衽泣涕时魏王继岌征蜀未还帝谓朱守殷曰公善巡抚以待魏王吾当奉大行梓宫山陵礼毕即归藩矣是日羣臣诸将上牋劝进帝面谕止之枢密使李绍宏张居翰宰相豆卢革韦説六军步都虞朱守殷青州节度使符习徐州节度使霍彦威宋州节度使杜晏球兖州节度使房知温等顿首言曰帝王应运盖有天命三灵所属当协冥符福之所钟不可以谦逊免道之已丧不可以智力求前代因败为功殷忧启圣少康重兴于有夏平王再复于宗周其命维新不失旧物今日庙社无依人神乏主天命所属人何能争光武所谓使成帝再生无以让天下愿殿下俯徇乐推时哉无失军国大事望以敎令施行帝优答不从壬辰文武百寮三拜牋请行监国之仪以安宗社答防从之既而有司上监国仪注甲午幸大内兴圣宫始受百寮班见之仪所司议即位仪注霍彦威孔循等言唐之运厯巳衰不如自创新号因请改国号不从土徳帝问藩邸侍臣左右奏曰先帝以锡姓宗属为唐雪冤以继唐祚今梁朝旧人不愿殿下称唐请更名号帝曰予年十三事献祖以予宗属爱幸不异所生事武皇三十年排难解纷栉风沐雨冒刃血战体无完肤何艰险之不歴武皇功业即予功业先帝天下即予天下也兄亡弟绍于义何嫌且同宗异号出何典礼歴之衰隆吾自当之众之莠言吾无取也时羣臣集议依违不定惟吏部尚书李琪议曰殿下宗室勳贤立大功于三世一朝雨泣赴难安定宗社抚事因心不失旧物若别新统制则先朝便是路人茕茕梓宫何所归徃不惟殿下追感旧君之义羣臣何安请以本朝言之则睿宗文宗武宗皆以弟足相继即位柩前如储后之仪可也于是羣议始定河中军校王舜贤奏节度使李存霸以今月三日出奔不知所在乙未敕曰寡人允副羣情方监国事外安黎庶内睦宗亲庶谐惇叙之规永保隆平之运昨京都变起祸难荐臻至于戚属之间不测惊奔之所虑因藏窜滥被伤夷言念于兹自然流涕宜令河南府及诸道应诸王眷属等昨因惊扰出奔所至之处即时津送赴阙如不幸物故者量事收瘗以闻【北梦琐言庄宗诸弟存纪存确匿于南山民家人有以报安重诲者重诲曰主上巳下诏寻访帝之仁徳必不加害不如密令杀之果并命于民家后明宗闻之切让重诲伤惜久之】以中门使安重诲为枢密使以镇州别驾张延朗为枢密副使以客将范延光为宣徽使进奏官冯赟为内客省使丙申下敕今年下苗委人户自供通顷畆五家为保本州具帐送省州县不得差人检括如人户隐欺许人陈告其田倍征巳亥命石敬瑭权知陜州兵马留后皇子从珂权知河南府兵马留后庚子淮南杨溥进新茶以权知汴州军州事孔循为枢密副使以陈州刺史刘仲殷为邓州留后以郑州防御使王思同为同州留后敕曰租庸使孔谦滥承委寄専掌重权侵剥万端奸欺百变遂使生灵涂炭军士饥寒成天下之疮痍极人间之疲载详众状侧听舆辞难私降黜之文合正诛夷之典宜削夺在身官爵按军令处分虽犯众怒时贷全家所有田宅并从籍没是日谦伏诛敕停租庸名额依旧为盐鐡户部度支三司委宰臣豆卢革専判中书门下上言请停废诸道监军使内勾司租庸院大程官出放猪羊柴炭户括田竿尺一依朱梁制度仍委节度刺史通申三司不得差使量检州使公廨钱物先被租庸院管系今据郤还州府州府不得科率百姓百姓合散蚕盐每年秪二月内一度俵散依夏税限纳钱夏秋苖税子除元征石斗及地头钱余外不得纽配先遇赦所放逋税租庸违制征收并与除放今欲晓告河南府及请道准此施行从之是日宋州节度使元行钦伏诛壬寅以枢密副使孔循为枢密使
　　旧五代史巻三十五
　　旧五代史巻三十五攷证
　　唐书明宗纪三代祖讳敎　敎原本作敖今据五代防要改正
　　皇考讳霓　欧阳史云父电未知孰是
</div>
    <div class="pagination">
<a href="旧五代史四库_page19.html">上一页</a><span>...</span><a href="旧五代史四库_page15.html">15</a><a href="旧五代史四库_page16.html">16</a><a href="旧五代史四库_page17.html">17</a><a href="旧五代史四库_page18.html">18</a><a href="旧五代史四库_page19.html">19</a><span class="current-page">20</span><a href="旧五代史四库_page21.html">21</a><a href="旧五代史四库_page22.html">22</a><a href="旧五代史四库_page23.html">23</a><a href="旧五代史四库_page24.html">24</a><a href="旧五代史四库_page25.html">25</a><span>...</span><a href="旧五代史四库_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
