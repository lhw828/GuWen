<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 7 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 7 页/共 74 页
  </h1>
  <div class="content">
   列传第六十九下
　　王莽
　　前汉书卷一百上
　　传第七十上
　　叙传
　　前汉书卷一百下
　　传第七十下
　　叙传
　　西汉十二帝起高祖元年乙未尽王莽地皇四年癸未合二百二十九年
　　帝纪一十二【十三卷】
　　表八【十卷】
　　志十【十八卷】
　　列传七十【七十九卷】　　　共一百二十卷
　　【臣】等谨案汉书一百二十卷汉班固撰其妺班昭续成之始末具后汉书本传是书厯代寳传咸无异论惟南史刘之遴传云鄱阳嗣王范得班固所撰汉书真本献东宫皇太子令之遴与张缵到溉陆襄等叅校异同之遴録其异状数十事以今考之则语皆谬妄据之遴云古本汉书称永平十年五月二十日己酉郎班固上而今本无上书年月日子案固自永平受诏修汉书至建初中乃成又班昭传云八表并天文志未竟而卒和帝诏昭就东观藏书踵成之是此书之次第续成事隔两朝撰非一手之遴所见古本既有纪表志传乃云总于永平中表上殆不考成书之年月也之遴又云古本叙传号为中篇今本为叙传又今本叙传载班彪事行而古本云彪自有传夫古书叙皆载于卷末固自述作书之意故谓之叙追溯祖父之事迹故谓之传后代史家皆沿其例之遴谓原作中篇文系篇末中字竟何义也至云彪自有传语尤荒诞彪在光武之世举茂才为徐令以病去官后数应三公之召实为东汉之人惟附于叙传故可扵况伯斿穉之后详其生平若自为一传列于西汉则断限之谓何奚不考叙传所云起元髙祖终于孝平王莽之诛乎之遴又云今本纪及表志列传不相合为次而古本相合为次总成三十八卷案固自言纪表志传凡百篇篇即卷也是不为三十八卷之明证又言述纪十二述表八述志十述列传七十是各为次第之明证且隋志作一百十五卷今本作一百二十卷皆以卷帙太重故析为子卷【今本纪分一子卷表分二子卷志分八子卷传分九子卷】若并为三十八卷则卷帙更重古书着之竹帛殆恐不可行也之遴又云今本外戚在西域后古本次帝纪下又今本髙五子文三王景十三王孝武六子宣元六王杂在诸传中古本诸王悉次外戚下在陈项传上夫纪表志传之叙固自言之如之遴所述则传次于纪而表志反在传后且诸王既以代相承宜总题诸王传何以叙传作髙五王传第八文三王传第十七景十三王传第二十三武五子传第三十三宣元六王传第五十耶且汉书始改史记之项羽本纪陈胜世家为列传自应居列传之首岂得移在诸王之后其述外戚传第六十七元后传第六十八王莽传第六十九明以王莽之势成于元后史家防意寓焉若移外戚传次于本纪是恶知史法哉之遴又引古本述云淮隂毅毅伏剑周章邦之杰子实惟彭英化为侯王云起龙骧然今芮尹江湖句有张晏注是晏所见者即是今本况之遴传所云献太子者谓昭明太子也文选载汉书述赞云信惟饿布实黥徒越亦狗盗芮尹江湖云起龙骧化为侯王与今本同是昭明亦知之遴所谓古本者不足信矣自汉张霸始撰伪经至梁人于汉书复有伪撰古本然一经考证纰缪显然颜师古注本冠以指例六条厯述诸家不及之遴所説葢当已灼知其伪李延夀不讯端末遽载于史亦可云爱奇嗜博茫无裁断矣固作是书有受金之谤刘知几史通尚述之然文心雕龙史传篇曰徴贿鬻笔之愆公理辨之究矣是无其事也又有窃据父书之谤然韦贤翟方进元后三传俱称司徒掾班彪曰颜师古注发例扵韦贤传曰汉书诸赞皆固所为其有叔皮先论述者固亦显以示后人而或者谓固窃盗父名观此可以免矣是亦无其事也师古注条理精宻实为独到然唐人多不用其説故猗觉寮襍记称师古注汉书魁梧音悟票姚皆音去声杜甫用魁梧票姚皆作平声杨巨源诗请问汉家谁第一麒麟阁上识酂侯亦不用音赞之説殆贵逺贱近自古而然欤要其疏通证明究不愧班固功臣之目固不以一二字之出入病其大体矣乾隆四十九年六月恭校上
　　总纂官【臣】纪昀【臣】陆纯【臣】孙士毅
　　总　校　官　【臣】　陆　费　墀













　　钦定四库全书
　　前汉书卷一上
　　汉　　兰　　台　　令　　　史班　固撰唐正议大夫行秘书少监琅邪县开国子颜师古注
　　高帝纪第一上
　　【师古曰纪理也统理众事而系之于年月者也】
　　高祖【荀悦曰讳邦字季邦之字曰国张晏曰礼諡法无高以为功最高而为汉帝之太祖故特起名焉师古曰邦之字曰国者臣下所避以相代也】沛丰邑中阳里人也【应劭曰沛县也丰其乡也孟康曰后沛为郡而丰为县师古曰沛者本秦泗水郡之属县丰者沛之聚邑耳方言高祖所生故举其本称以説之也此下言县乡邑告谕之故知邑系于县也○刘攽曰予谓沛丰郡县名史官用汉事记录耳】姓刘氏【师古曰本出刘累而范氏在秦者又为刘因以为姓】母媪【文颖曰幽州及汉中皆谓老妪为媪孟康曰媪母别名音乌老反师古曰媪女老称也孟音是矣史家不详着高祖母之姓氏无得记之故取当时相呼称号而言也其下王媪之属意义皆同至如皇甫谧等妄引防记好奇骋博强为高祖父母名字皆非正史所说盖无取焉寜有刘媪本姓实存史迁肯不详载即理而言断可知矣他皆类此】尝息大泽之陂【师古曰蓄水曰陂盖于泽陂隄塘之上休息而寝寐也陂音彼皮反】梦与神遇【师古曰遇防也不期而会曰遇】是时雷电晦防【师古曰晦防皆谓暗也言大雷电而云雾昼暗】父太公往视则见交龙于上已而有娠【应劭曰娠动懐任之意左传曰邑姜方娠孟康曰娠音身汉史身多作娠古今字也师古曰孟説是也汉书皆以娠为任身字邑姜方震自为震动之字不作娠】遂产高祖高祖为人隆准而龙顔【服防曰凖音拙应劭曰隆高也准颊权准也颜頟颡也李斐曰凖鼻也文颖曰音凖的之凖晋灼曰战国防云眉目凖頞权衡史记秦始皇蜂目长凖李説文音是也师古曰颊权防字岂当借凖为之服音应説皆失之】美须髯【师古曰在颐曰须在颊曰髯髯音人占反】左股有七十二黑子【师古曰今中国通呼为黡子呉楚俗谓之志志者记也○宋祁曰注文景德本黡下有黑字余靖等刊误以史记注为据删去】寛仁爱人意豁如也【师古曰豁然开大之貎音呼活反】常有大度不事家人生产作业及壮试吏【应劭曰试用补吏】为泗上亭长【师古曰秦法十里一亭亭长者主亭之吏也亭谓停留行旅宿食之馆】廷中吏无所不狎侮【师古曰廷中郡府廷之中廷音定他皆类此】好酒及色常从王媪武负贳酒【如淳曰武姓也俗谓老大母为阿负师古曰刘向列女传云魏曲沃负者魏大夫如耳之母也此则古语谓老母为负耳王媪王家之媪也武负武家之母也贳赊也李登吕忱并音式制反而今之读者谓与射同乃引地名射阳其字作贳以为证验此説非也假令地名为射自是假借亦犹鲖阳音纣莲勺音酌当时所呼别有意义岂得即定其字以为正音乎】时饮醉卧武负王媪见其上常有怪高祖每酤留饮酒雠数倍【如淳曰雠亦售也○宋祁曰一本无常字】及见怪岁竟此两家常折劵弃负【师古曰以简牍为契劵既不征索故折毁之弃其所负】高祖常繇咸阳【应劭曰繇者役也文颖曰咸阳今渭北渭城是也师古曰咸阳秦所都繇读曰傜古通用字○刘攽曰常作尝】纵观秦皇帝【师古曰纵放也天子出行放人令观观音工唤反】喟然大息曰嗟乎大丈夫当如此矣【师古曰喟叹息貎大息言其叹息之大喟音丘位反】单父人吕公【孟康曰单音善父音甫师古曰地理志山阳县也】善沛令辟仇从之客因家焉【师古曰与沛令相善因辟仇亡匿初就为客后遂家沛也仇雠也音求】沛中豪杰吏闻令有重客皆往贺【师古曰以礼物相庆曰贺】萧何为主吏【孟康曰主吏功曹也】主进【文颖曰主赋敛礼进为之帅也郑氏曰主赋敛礼钱也师古曰进者会礼之财也字本作賮又作赆音皆同耳古字假借故转而为进賮又音才反陈遵传云陈遂与宣帝博数负进帝后诏云可以偿博进未其进虽有别解然而所赌者之财疑充会食义又与此通】令诸大夫曰进不满千钱坐之堂下【师古曰令号令也大夫客之贵者总称耳】高祖为亭长素易诸吏【师古曰素故也谓旧时也易轻也音弋豉反】乃绐为谒曰贺钱万【应劭曰绐欺也师古曰为谒者书刺自言爵里若今防见尊贵而通名也盖当时自陈姓名并列贺钱数耳绐音徒在反】实不持一钱谒入吕公大惊起迎之门【师古曰以其钱多故特礼之】吕公者好相人见高祖状貎因重敬之引入坐上坐【师古曰上坐尊处也令于尊处坐上坐音才卧反次如字下亦同】萧何曰刘季固多大言少成事高祖因狎侮诸客遂坐上坐无所诎【师古曰诎曲慑也音丘勿反】酒防【文颖曰阑言希也谓饮酒者半罢半在谓之防】吕公因目固留高祖【师古曰不欲对坐者显言故动目而留之】竟酒后吕公曰臣少好相人【张晏曰古人相与语多自称臣自卑下之道也若今人相与言自称仆也】相人多矣无如季相愿季自爱臣有息女愿为箕帚妾【师古曰息生也言已所生之女】酒罢吕媪怒吕公曰公始常欲竒此女与贵人【师古曰竒异也谓显而异之而嫁于贵人○朱子文曰欲字宜在女字之下当曰公始常竒此女欲与贵人于文为顺】沛令善公求之不与何自妄许与刘季吕公曰此非儿女子所知卒与高祖【师古曰卒终也】吕公女即吕后也生孝惠帝鲁元公主【服防曰元长也食邑于鲁韦昭曰元諡也师古曰公主惠帝之姊也以其最长故号曰元吕后谓高帝曰张王以鲁元故不宜有谋齐悼惠王尊鲁元公主为太后当时并已谓之元不得为諡也韦説失之○刘攽曰予谓颜举吕后言以明元非諡未必然也史家记事或有如此追言諡者贯高欲谋叛与张敖言谓为高祖公羊公子翚与桓公言吾为子口隐矣皆此类】高祖尝告归之田【服防曰告音如嘷呼之嘷李斐曰休谒之名吉曰告凶曰宁孟康曰古者名吏休假曰告告又音喾汉律吏二千石有予告有赐告予告者在官有功最法所当得也赐告者病满三月当免天子优赐其告使得带印绶将官属归家治病至成帝时郡国二千石赐告不得归家至和帝时予赐皆絶师古曰告者请谒之言谓请休耳或谓之谢谢亦告也假为嘷喾二音并无别义固当依本字以读之左氏传曰韩献子告老礼记曰若不得谢汉书诸云谢病皆同义】吕后与两子居田中有一老父过请饮吕后因餔之【师古曰餔食之餔屈原曰餔其糟是也以食食人亦谓之餔国语曰国中童子无不餔也吕氏春秋曰下壶飱以餔之是也父本请饮后因食之故言餔也餔音必胡反○宋祁曰餔当作必故反】老父相后曰夫人天下贵人也令相两子见孝惠帝曰夫人所以贵者乃此男也【师古曰言因有此男故大贵】相鲁元公主亦皆贵老父已去高祖适从旁舍来吕后具言客有过相我子母皆大贵高祖问曰未远乃追及问老父老父曰乡者夫人儿子皆以君【如淳曰言并得君之贵相也以或作似师古曰如説非也言夫人及儿子以君之故因得贵耳不当作似也乡读曰向】君相贵不可言高祖乃谢曰诚如父言不敢忘德【师古曰诚实也】及高祖贵遂不知老父处高祖为亭长乃吕竹皮为冠令求盗之薛治【应劭曰以竹始生皮作冠今鹊尾冠是也求盗者亭卒旧时亭有两卒一为亭父掌开闭埽除一为求盗掌逐捕盗贼薛鲁国县也有作冠师故往治之文颖曰高祖居贫志大取其约省与众有异韦昭曰竹皮竹筠也今南夷取竹幼时绩以为帐师古曰之往也竹皮笋皮谓笋上所觧之箨耳非竹筠也今人亦往往为笋皮巾古之遗制也韦説失之防古以字箨音托】时时冠之【师古曰爱珍此冠休息之暇则冠之】及贵常冠所谓刘氏冠也【师古曰后遂号为刘氏冠者即此冠也后诏曰爵非公乘以上不得冠刘氏冠者卽此冠】高祖以亭长为县送徒骊山【应劭曰秦始皇葬于骊山故郡国送徒士往作文頴曰在新丰南项氏曰故骊戎国也】徒多道亡自度比至皆亡之【师古曰度音徒各反比音必寐反他皆类此】到丰西泽中亭止饮【师古曰丰邑之西其亭在泽中因以为名】夜皆解纵所送徒【师古曰纵放也】曰公等皆去吾亦从此逝矣【师古曰逝往也】徒中壮士愿从者十余人高祖被酒【师古曰被加也被酒者为酒所加被音皮义反】夜径泽中【师古曰径小道也言从小道而行于泽中过故其下曰有大蛇当径】令一人行前【师古曰行案行也音胡更反○刘攽曰行前但谓最前行耳】行前者还报曰前有大蛇当径愿还高祖醉曰壮士行何畏乃前拔剑斩蛇蛇分为两道开行数里醉因卧后人来至蛇所有一老妪夜哭人问妪何哭妪曰人杀吾子人曰妪子何为见杀妪曰吾子白帝子也化为蛇当道今者赤帝子斩之【应劭曰秦襄公自以居西主少昊之神作西畤祠白帝至献公时栎阳雨金以为瑞又作畦畤祠白帝少昊金德也赤帝尧后谓汉也杀之者明汉当灭秦也○宋祁曰旧本注文无少昊金德也】故哭人乃以妪为不诚【师古曰谓所言不实】欲苦之【苏林曰欲困苦辱之师古曰今书苦字或作笞笞击也音丑之反】妪因忽不见【师古曰见音胡电反他皆类此】后人至高祖觉【师古曰觉谓寝寐而寤也音功效反】告髙祖髙祖乃心独喜自负【应劭曰负恃也】诸从者日益畏之秦始皇帝尝曰东南有天子气于是东游以厌当之【师古曰塞也音一渉反○宋祁曰当史义音丁浪反】高祖隐于芒砀山泽间【应劭曰芒属沛国砀属梁国二县之界有山泽之固故隐其间苏林曰芒音忙遽之忙砀音唐师古曰砀亦音宕所言属沛国梁国者皆是注释之人据见在所属非必本当时称号境界他皆类此】吕后与人俱求常得之高祖怪问之吕后曰【○宋祁曰今越本作高祖怪问吕后后曰】季所居上常有云气故从往常得季【师古曰言随云气所在而求得之】高祖又喜沛中子弟或闻之多欲附者矣秦二世元年【应劭曰始皇欲以一至万示不相袭始者一故称二世】秋七月陈涉起蕲【苏林曰蕲音机县名属沛国】至陈自立为楚王【李竒曰秦灭楚楚人怨秦故涉因民之欲自称楚王从民望也】遣武臣张耳陈余略赵地【师古曰凡言略地者皆谓行而取之用功力少】八月武臣自立为赵王郡县多杀长吏以应涉九月沛令欲以沛应之掾主吏萧何曹参曰【师古曰曹参为掾萧何为主吏】君为秦吏今欲背之帅沛子弟恐不听愿君召诸亡在外者【师古曰时苦秦虐政赋役烦多故有逃亡辟吏】可得数百人因以劫众【师古曰劫谓威胁之】众不敢不听乃令樊哙召高祖【师古曰哙音快】高祖之众已数百人矣于是樊哙从高祖来沛令后悔恐其有变乃闭城城守【师古曰城守者守其城也守音狩他皆类此】欲诛萧曹萧曹恐逾城保高祖【师古曰保安也就高祖以自安】高祖乃书帛射上城【○宋祁曰景德监本作城上】与沛父老曰天下同苦秦久矣今父老虽为沛令守诸侯并起今屠沛【师古曰屠谓破取城邑诛杀其人如屠六畜然】沛今共诛令择可立立之以应诸侯卽室家完【师古曰完全也】不然父子俱屠无为也父老乃帅子弟共杀沛令开城门迎高祖欲以为沛令高祖曰天下方扰诸侯并起【师古曰扰乱也】今置将不善一败涂地【师古曰一见破败卽当肝脑涂地】吾非敢自爱恐能薄【师古曰能谓材也能本兽名形似熊足似鹿为物坚中而强力故人之有贤材者皆谓之能○刘攽曰能虽兽名安知非此兽有能故以名之】不能完父兄子弟【师古曰乡邑之人老及长者父兄之行少及幼者子弟之党故总而言之】此大事愿更择可者萧曹等皆文吏自爱恐事不就【师古曰就成也】后秦种族其家【师古曰诛及种族也】尽让高祖诸父老皆曰平生所闻刘季竒怪当贵且卜筮之莫如刘季最吉高祖数让众莫肯为【师古曰数音所角反他皆类此】高祖乃立为沛公【孟康曰楚旧僭称王其县宰为公陈涉为楚王沛公起应涉故从楚制称曰公】祠黄帝祭蚩尤于沛廷【应劭曰黄帝战于阪泉以定天下蚩尤亦古天子好五兵故祠祭之求福祥也臣瓒曰孔子三朝记云蚩尤庶人之贪者非天子也管仲曰割庐山发而出水金从之出蚩尤受之以作剑防也师古曰瓒所引者同是大戴礼出用兵篇而非三朝记也其余则如应説沛廷沛县之廷】而衅鼓【应劭曰衅祭也杀牲以血涂鼓衅呼为衅臣瓒曰礼记及大戴礼有衅庙之礼皆无祭事师古曰许愼云衅血祭也然卽凡杀牲以血祭者皆为衅安在其无祭事乎又古人新成钟鼎亦必衅之岂取衅呼为义应氏之説亦未允也呼音火亚反】旗帜皆赤【师古曰帜幖也音式志反旗旂之属帜卽总称焉史家字或作识或作志音义皆同○萧该音义帜音炽】由所杀蛇白帝子所杀者赤帝子故也【○朱子文曰于文为繁自由所杀蛇以下宜去十字却添四字当曰旗帜皆赤符妪所言赤帝子故也义自显然何必更述斩蛇一事】于是少年豪吏如萧曹樊哙等皆为收沛子弟得三千人是月项梁与兄子羽起呉田儋与从弟荣横起齐【服防曰儋音负担之担师古曰音丁甘反】自立为齐王韩广自立为燕王魏咎自立为魏王陈涉之将周章西入关至戏【应劭曰章字文陈人也戏农湖县西界也孟康曰水名也苏林曰在新丰东南三十里师古曰戏在新丰东今有戏水驿其水本出蓝田北界横岭至此而北流入渭孟苏説是东越郑及华隂数百里然始至湖西界应説大失之矣戏音许宜反】秦将章邯距破之【苏林曰邯音酒酣之酣师古曰音下甘反】
　　秦二年十月【文颖曰十月秦正月始皇即位周火德以五胜之法胜火者水秦文公黑龙此水德之瑞于是更名河为德水十月为正月谓建亥之月水得位故以为岁首】沛公攻胡陵【邓展曰属山阳章帝元和元年改为胡陆】方与【郑氏曰音房预属山阳郡】还守丰秦泗川监平将兵围丰【文颖曰泗川今沛郡也高祖更名沛秦时御史监郡若今刺史平其名也师古曰泗川郡川字或为水其实一也】二日出与战破之令雍齿守丰十一月沛公引兵之薛秦泗川守壮兵败于薛【如淳曰秦并天下为三十六郡置守尉监此泗川有监有守壮其名也】走至戚【郑氏曰音忧戚之戚如淳曰音将毒反师古曰东海之县也读如本字】沛公左司马得杀之【师古曰得者司马之名○刘攽曰得得而杀之汉书多以为得】沛公还军亢父【郑氏曰亢音人相抗荅父音甫属任城郡】至方与赵王武臣为其将所杀十二月楚王陈涉为其御庄贾所杀魏人周市略地丰沛使人谓雍齿曰丰故梁徙也【文颖曰晋大夫毕万封魏今河东河北县是也其后为秦所逼徙都今魏郡魏县是也至文侯孙惠王畏秦复徙都大梁今浚仪县大梁亭是也故世或言魏惠王或言梁惠王至孙假为秦所灭转东徙于丰故曰丰故梁徙也臣瓒曰史记及世本毕万居魏昭子徙安邑文侯亦居之汲郡古文云惠王之六年自安邑迁于大梁师古曰魏不常都于魏郡魏县瓒説是也其他卽如文氏之释】今魏地已定者数十城齿今下魏魏以齿为侯守丰【师古曰封为侯因令守丰】不下且屠丰雍齿雅不欲属沛公【苏林曰雅素也】及魏招之卽反为魏守丰【师古曰为音于伪反】沛公攻丰不能取沛公还之【○朱子文曰当去下沛公二字】沛怨雍齿与丰子弟畔之正月张耳等立赵后赵歇为赵王【苏氏曰歇音遏絶之遏苏林曰歇音毒歇师古曰依本字以读之不当借音○宋祁曰史记徐广注云歇音乌辖反】东阳寗君秦嘉立景驹为楚王【文颖曰秦嘉东阳郡人为寗县君景驹楚族景氏驹名也晋灼曰东阳县也臣瓒曰陈胜传云凌人秦嘉然卽嘉非东阳人嘉初起于郯号大司马又不为寗县君东阳寗君自一人秦嘉又一人师古曰东阳寗君及秦嘉二人是也东阳者为其所属县名寗君者姓寗时号为君】在留【师古曰留县名】沛公往从之道得张良遂与俱见景驹请兵以攻丰时章邯从陈别将【如淳曰从陈渉将也涉在陈其将相别在他许皆称陈师古曰从谓追讨也尚书曰夏师败绩汤遂从之○刘攽曰余谓别将字当属下句读之言章邯身从陈而别将定楚耳】司马将兵北定楚地【如淳曰章邯司马师古曰古夷字】屠相【师古曰相县名】至砀东阳寗君沛公引兵西与战萧西【师古曰萧县之西】不利还收兵聚留二月攻砀三日拔之【师古曰防者破城邑而取之言若拔树木并得其根本也】收砀兵得六千人与故合九千人三月攻下邑拔之【师古曰下邑县名】还击丰不下四月项梁击杀景驹秦嘉止薛沛公往见之项梁益沛公卒五千人五大夫将十人【苏林曰五大夫第九爵名以五大夫为将凡十人】沛公还引兵攻丰拔之雍齿奔魏五月项羽拔襄城还项梁尽召别将【师古曰别将谓小将别在他所者】六月沛公如薛【师古曰如往也他皆类此】与项梁共立楚懐王孙心为楚懐王【应劭曰六国为秦所并楚最无罪为百姓所思故求其后立为楚懐王以祖諡为号顺民望也】章邯破杀魏王咎齐王田儋于临济【师古曰破其军而杀其身】七月大霖雨【师古曰雨三日以上为霖】沛公攻亢父章邯围田荣于东阿沛公与项梁共救田荣大破章邯东阿田荣归沛公项羽追北【服防曰师败曰北韦昭曰古背字也背去而走也师古曰北隂幽之处故谓退败奔走者为北老子曰万物向阳而负隂许愼説文解字云北乖也史记乐书曰纣为朝歌北鄙之音朝歌者不时北者败也鄙者陋也是知北即训乖训败无劳借音韦昭之徒并为妄矣】至城阳攻屠其城军濮阳东复与章邯战又破之章邯复振【李竒曰振整也如淳曰振起也收散卒自振迅而起晋灼曰左氏云振废滞如説是也】守濮阳环水【文颖曰决水以自环守为固也张晏曰依河水以自环绕作垒师古曰文説是也环音宦】沛公项羽去攻定陶八月田荣立田儋子市为齐王定陶未下沛公与项羽西略地至雍丘与秦军战大败之斩三川守李由【应劭曰三川今河南郡也由李斯子韦昭曰有河洛伊故曰三川也】还攻外黄外黄未下项梁再破秦军有骄色宋义谏不听秦益章邯兵九月章邯夜衔枚击项梁定陶【师古曰衔枚者止言语讙嚣欲令敌人不知其来也周官有衔枚氏枚状如箸横衔之繣絜于项繣者结碍也絜绕也盖为结纽而绕项也繣音絜音颉】大破之杀项梁时连雨自七月至九月沛公项羽方攻陈留闻梁死士卒恐乃与将军吕臣引兵而东徙懐王自盱台都彭城【郑氏曰音昫怡师古曰昫音许于反】吕臣军彭城东项羽军彭城西沛公军砀魏咎弟豹自立为魏王后九月【文颖曰卽闰九月也时律歴废不知闰谓之后九月如淳曰时因秦以十月为岁首至九月则岁终后九月即闰月师古曰文説非也若以律歴废不知闰者则当径谓之十月不应有后九月盖秦之歴法应置闰者总致之于岁末观其此意当取左传所谓归余于终耳何以明之据汉书表及史记汉未改秦歴之前迄至高后文帝屡书后九月是知故然非歴废也○刘攽曰余谓顔説后九月亦为未尽秦知置歴有闰何故皆以为九月乎盖司马氏为史旣以秦正月称十月遂以闰月溥谓之后九月是司马氏如此叙之非秦法也】怀王并吕臣项羽军自将之以沛公为砀郡长【苏林曰长如郡守也韦昭曰秦名曰守是时改曰长】封武安侯将砀郡兵以羽为鲁公封长安侯吕臣为司徒其父吕青为令尹【应劭曰天子曰师尹诸侯曰令尹时去六国尚近故置令尹臣瓒曰诸侯之卿唯楚称令尹其余国称相时立楚之后故置官司皆如楚旧也师古曰瓒説得之】章邯已破项梁以为楚地兵不足忧乃渡河北击赵王歇大破之歇保钜鹿城秦将王离围之赵数请救怀王乃以宋义为上将项羽为次将范增为末将北救赵初怀王与诸将约先入定关中者王之【师古曰约要也谓言契也自函谷关以西总名关中】当是时秦兵彊常乘胜逐北诸将莫利先入关【师古曰不以入关为利言畏秦也】独羽怨秦破项梁奋势【晋灼曰愤激也】愿与沛公西入关怀王诸老将皆曰项羽为人慓悍祸贼【师古曰慓疾也悍勇也祸贼者好为祸害而残贼也慓音频妙反又匹妙反悍音胡旦反】尝攻襄城襄城无噍类【如淳曰噍音祚笑反无复有活而噍食者也青州俗呼无孑遗为无噍类】所过无不残灭且楚数进取【如淳曰楚谓陈涉数进取多所攻取也师古曰楚者总言楚兵陈涉项梁皆是】前陈王项梁皆败【孟康曰前陈王陈涉也师古曰孟説非也此言前者陈王及项梁皆败今须得长者往非谓涉为前陈王也安有后陈王乎】不如更遣长者扶义而西【师古曰扶助也以义自助也扶字或作杖杖亦倚任之意】告谕秦父兄秦父兄苦其主久矣今诚得长者往毋侵暴宜可下项羽不可遣独沛公素寛大长者卒不许羽而遣沛公西收陈王项梁散卒乃道砀【孟康曰道由砀】至阳城与杠里【孟康曰二县名也师古曰杠音江】攻秦军壁破其二军
　　秦三年十月齐将田都畔田荣将兵助项羽救赵沛公攻破东郡尉于成武【孟康曰尉郡都尉也师古曰本谓之郡尉至景帝时乃改曰都尉】十一月项羽杀宋义并其兵渡河自立为上将军诸将黥布等皆属十二月沛公引兵至栗【韦昭曰栗沛郡县名也】遇刚武侯【应劭曰楚懐王将也功臣表棘蒲刚侯陈武武一姓柴刚武侯宜为刚侯武魏将也孟康曰功臣表柴武以将军起薛至霸上入汉中非怀王将又非魏将也例未有称諡者师古曰史失其名姓唯识其爵号不知谁也不当改刚武侯为刚侯武应氏以为懐王将又云魏将无所据矣】夺其军四千余人并之与魏将皇欣武满军合攻秦军破之故齐王建孙田安【师古曰建齐襄王子也立四十四年为秦兵所击以兵降秦秦虏之迁建于河内遂灭齐】下济北从项羽救赵羽大破秦军钜鹿下虏王离走章邯【师古曰章邯被破而走】二月沛公从砀北攻昌邑遇彭越越助攻昌邑未下沛公西过高阳【文颖曰聚邑名属陈留圉臣瓒曰陈留传在雍丘西南】郦食其为里监门【服防曰音歴异基苏林曰监门门卒也】曰诸将过此者多吾视沛公大度乃求见沛公沛公方踞床使两女子洗【师古曰踞反企也洗洗足也踞音据洗音先典反○朱子文曰吾视沛公大度乃求见沛公方踞床使两女子洗乃求见下亦多沛公二字】郦生不拜长揖曰【师古曰长揖者手自上而极下】足下必欲诛无道秦不宜踞见长者于是沛公起摄衣谢之延上坐食其説沛公袭陈留【臣瓒曰轻行无钟鼓曰袭】沛公以为广野君以其弟商为将将陈留兵三月攻开封未防【师古曰开封县名属荥阳】西与秦将杨熊会战白马【师古曰白马亦县名属东郡】又战曲遇东【文颍曰地名也苏林曰曲音龋遇音颙师古曰龋音丘羽反】大破之杨熊走之荥阳【师古曰西走也】二世使使斩之以徇【师古曰徇行示也司马法曰斩以徇言使人将行徧示众士以为戒】四月南攻颍川屠之因张良遂略韩地【文颍曰河南新郑南至颍川南北皆韩地也以良累世相韩故因之】时赵别将司马卬【师古曰卬音五刚反】方欲渡河入关沛公乃北攻平隂【孟康曰县名也属河南魏文帝改曰河隂】絶河津南战雒阳东军不利从轘辕【臣瓒曰险道名也在缑氏东南师古曰直渡曰絶轘音环】至阳城收军中马骑六月与南阳守齮战犨东【师古曰犨县名也齮音蚁犨音昌由反】大破之略南阳郡南阳守走保城守宛【师古曰宛南阳之县也音于元反】沛公引兵过宛西【师古曰未拔宛城而兵过宛城西出○宋祁曰一作过而西阳夏公谓唯作而故师古详释之】张良谏曰沛公虽欲急入关秦兵尚众距险【师古曰依险阻而自固以距敌】今不下宛宛从后击彊秦在前此危道也于是沛公乃夜引军从他道还偃旗帜迟明围宛城三帀【服防曰欲天疾明也文颖曰迟未也天未明之顷已围其城矣晋灼曰文説是也师古曰文晋二家得其大意耳此言围城事毕然后天明明迟于事故曰迟明变为去声音丈二反汉书诸言迟某事者义皆类此史记迟字作邌亦徐缓之意也音黎】南阳守欲自刭【郑氏曰刭音姑鼎反以刀割颈为刭】其舍人陈恢曰【文颖曰主廐内小吏官名也苏林曰蔺相如为宦者令舍人韩信为侯亦有舍人师古曰舍人亲近左右之通称也后遂以为私属官号恢音口回反】死未晚也乃逾城见沛公曰臣闻足下约先入咸阳者王之今足下留守宛宛郡县连城数十其吏民自以为降必死故皆坚守乘城【师古曰乘登也谓上城而守也春秋左氏传曰授兵登陴】今足下尽日止攻士死伤者必多引兵去宛宛必随足下【○刘攽曰按文少足下二字】足下前则失咸阳之约后有彊宛之患为足下计莫若约降【师古曰共为要约许其降也】封其守因使止守【师古曰封其郡守为侯即令守其郡】引其甲卒与之西诸城未下者闻声争开门而待足下足下通行无所累【师古曰累音力瑞反○朱子文曰陈恢説沛公之辞不过百余字凡称足下者八其七皆不可去惟今足下留守宛可以削之宜曰臣闻足下约先入咸阳者王今留守宛方简而势顺】沛公曰善七月南阳守齮降封为殷侯封陈恢千户引兵西无不下者至丹水高武侯鳃襄侯王陵降【苏林曰鳃音鱼鳃之鳃晋灼曰功臣表戚鳃也王陵安国侯王陵也韦昭曰汉封王陵为安国侯初起兵时在南阳南阳有穰县疑襄当为穰而无禾字省耳臣瓒曰时韩成封穰侯江夏有襄是陵所封也师古曰戚鳃初从卽为郎以都尉守蕲城非至丹水乃降也此自一人耳不知其姓王陵亦非安国侯者晋説非也韦氏改襄为穰者盖亦穿凿也】还攻胡阳遇番君别将梅鋗【苏林曰番音婆豫章番阳县韦昭曰呉芮初为番令故号曰番君鋗音呼反】与偕攻析郦【苏林曰郦音蹢躅之蹢如淳曰音持益反师古曰析郦二县名苏如两音并同耳析县今内乡郦卽菊潭县也○刘攽曰析郦之郦师古于高纪则从苏音蹢如音持益反于呉芮传则音郎益反于樊哙传则音直益反皆不同何也及郦商传则音歴不晓所以】皆降所过毋得卤掠【应劭曰卤与虏同师古曰毋止之辞也音与无同他皆类此掠音力勺反谓略夺也○宋祁曰掠旧作力勺反刊误案经典释文改勺为向】秦民喜遣魏人寗昌使秦是月章邯举军降项羽羽以为雍王瑕丘申阳下河南【服防曰瑕丘县名申姓阳名也文颖曰姓瑕丘字申阳臣瓒曰项羽传瑕丘公申阳是瑕丘县公也师古曰文説非也此申阳卽项羽所封河南王者耳何云姓瑕丘乎○宋祁曰瑕丘申阳观羽封诸王处例不称其乡里似文颖説胜】八月沛公攻武关【应劭曰武关秦南关通南阳文颖曰武关在析西百七十里】入秦秦相赵高恐乃杀二世使人来欲约分王关中【师古曰自与沛公中分关中之地】沛公不许九月赵高立二世兄子子婴为秦王子婴诛灭赵高遣将将兵距峣关【应劭曰峣音尧峣山之关李竒曰在上洛北蓝田南武关之西】沛公欲击之张良曰秦兵尚彊未可轻愿先遣人益张旗帜于山上为疑兵【师古曰益多也多张旗帜过其人数令敌疑有多兵】使郦食其陆贾往説秦将啗以利【师古曰啗者本谓食啗耳音徒敢反以食餧人令其啗食音则改变为徒滥反今言以利诱之取食为譬他皆类此】秦将果欲连和沛公欲许之张良曰此独其将欲叛恐其士卒不从不如因其怠懈击之沛公引兵绕峣关逾蒉山【郑氏曰蒉音匮苏林曰蒉音蒯师古曰苏音是也丘怪反】击秦军大破之蓝田南遂至蓝田又战其北秦兵大败
　　元年冬十月【如淳曰张苍传云以高祖十月至霸上故因秦以十月为岁首】五星聚于东井【应劭曰东井秦之分野五星所在其下当有圣人以义取天下占见天文志○刘攽曰按五星之行水常不能远日此十月若用夏正则日已在大火矣水安得与四星俱在东井盖五星本以秦十月聚东井高帝廼以夏十月入秦也时人欲见汉德应天命故合而言之史承人言不改尔检史记是年甲午岁在鹑首七月日在鹑火则水从岁星无疑也】沛公至霸上【应劭曰霸上地名在长安东三十里古曰兹水秦穆公更名霸师古曰霸水上故曰霸上卽今所谓霸头】秦王子婴素车白马系颈以组【应劭曰子婴不敢袭帝号但称王耳素车白马丧人之服组者天子韨也系颈者言欲自杀也师古曰此组谓绶也所以带玺也韨音弗】封皇帝玺符节【应劭曰玺信也古者尊卑共之左传襄公在楚季武子使公冶问玺书追而与之秦汉尊者以为信羣下乃避之师古曰符谓诸所合符以为契者也节以毛为之上下相重取象竹节因以为名将命者持之以为信】降枳道旁【苏林曰亭名也在长安东十三里师古曰枳音轵轵道亭在霸成观西四里】诸将或言诛秦王沛公曰始懐王遣我固以能寛容且人已服降杀之不祥乃以属吏【师古曰属委也音之欲反】遂西入咸阳欲止宫休舍【师古曰舍息也于殿中休息也一曰舍谓屋舍也】樊哙张良谏乃封秦重寳财物府库还军霸上萧何尽收秦丞相府图籍文书十一月召诸县豪桀曰父老苦秦苛法久矣【师古曰苛细也音何】诽谤者族耦语者弃市【应劭曰秦法禁民聚语耦对也师古曰族谓诛及其族也弃市者取刑人于市与众弃之】吾与诸侯约先入关者王之吾当王关中与父老约法三章耳杀人者死伤人及盗抵罪【服防曰随轻重制法也李奇曰伤人有曲直盗臧有多少罪名不可豫定故凡言抵罪未知抵何罪也师古曰扺至也当也服李二説意并得之自外诸家皆妄解释故不取也抵音丁礼反】余悉除去秦法吏民皆按堵如故【应劭曰按按次第堵墙堵也师古曰言不迁动也堵音覩】凡吾所以来为父兄除害非有所侵毋恐且吾所以军霸上待诸侯至而定要束耳【师古曰要亦约】乃使人与秦吏行至县乡邑告谕之【师古曰军中遣人与秦吏相随徧至诸县乡邑而告谕也】秦民大喜争持牛羊酒食献享军士沛公让不受曰仓粟多不欲费民民又益喜唯恐沛公不为秦王或説沛公曰秦富十倍天下地形彊今闻章邯降项羽羽号曰雍王王关中即来沛公恐不得有此可急使守函谷关【文颖曰是时关在农县衡岭今移东在河南谷城县师古曰今桃林县南有洪溜涧水卽古所谓函谷也其水北流入河夹河之岸尚有旧关余迹焉谷城卽新安○宋祁曰南本使字下有兵字】毋内诸侯军稍征关中兵以自益距之沛公然其计从之十二月项羽果帅诸侯兵欲西入关关门闭闻沛公已定关中羽大怒使黥布等攻破函谷关遂至戏下【○宋祁曰南本无下字阳夏公云按前言陈涉之将周章西入关至戏此不合有下字政以下文诸侯罢戏下故于此误衍此戏水名下文注戏旌麾也】沛公左司马曹毋伤闻羽怒欲攻沛公使人言羽曰沛公欲王关中令子婴相珍寳尽有之欲以求封亚父范增説羽曰【如淳曰亚次也尊敬之次父犹管仲为仲父○刘攽曰管仲自字仲父耳亚父亦甫音也言敬之次父是妄説】沛公居山东时贪财好色今闻其入关珍物无所取妇女无所幸此其志不小【○宋祁曰南本作此其志大】吾使人望其气皆为龙成五色此天子气急击之勿失于是飨士旦日合战【师古曰飨谓饮食也旦日明旦也】是时羽兵四十万号百万沛公兵十万号二十万【师古曰兵家之法不言实数皆增之】力不敌会羽季父左尹项伯素善张良【师古曰伯者其字也名纒】夜驰见张良具告其实欲与俱去毋特俱死【文颖曰特独也无为独与沛公俱死苏林曰特但也师古曰苏説是也但空也空死而无成名○朱子文曰夜驰见张良句中宜去一张字考项羽传中语意同亦无张字】良曰臣为韩王送沛公不可不告亡去不义乃与项伯俱见沛公沛公与伯约为防姻曰吾入关秋豪无所敢取【文颖曰豪秋乃成好举盛而言也师古曰豪成之时端极纎细适足谕小非言其盛】籍吏民封府库待将军【师古曰籍谓为簿籍】所以守关者备他盗也日夜望将军到岂敢反邪愿伯明言不敢背德项伯许诺即夜复去戒沛公曰旦日不可不早自来谢项伯还具以沛公言告羽因曰沛公不先破关中兵公巨能入乎【服防曰巨音渠犹未应得入也师古曰服説非也巨读曰讵讵犹岂也】且人有大功击之不祥不如因善之羽许诺沛公旦日从百余骑见羽鸿门【孟康曰在新丰东十七里旧大道北下坂口名】谢曰臣与将军戮力攻秦【师古曰戮力并力也音力竹反又力周反】将军战河北臣战河南不自意先入关能破秦与将军复相见【师古曰意不自谓得然】今者有小人言令将军与臣有隙【师古曰隙谓间隙言乖离不合】羽曰此沛公左司马曹毋伤言之不然籍何以至此羽因留沛公饮范增数目羽击沛公【师古曰动目以谕之】羽不应范增起出谓项庄曰君王为人不忍【师古曰庄项羽从弟】汝入以剑舞因击沛公杀之不者汝属且为所虏庄入为寿【师古曰凡言为夀谓进爵于尊者而献无疆之夀】寿毕曰军中无以为乐请以劒舞因拔劒舞项伯亦起舞常以身翼蔽沛公樊哙闻事急直入怒甚羽壮之赐以酒哙因谯让羽【师古曰谯让以辞相责也谯音才笑反】有顷沛公起如厠招樊哙出置车官属【师古曰置留也不以自随】独骑与樊哙靳彊滕公纪成步从间道走军【晋灼曰纪成纪通父也服防曰走音奏师古曰闲空也投空隙而行不公显也走谓趣向也服音是矣凡此之类音义皆同】使张良留谢羽羽问沛公安在【师古曰安在何在也他皆类此】曰闻将军有意督过之【师古曰督谓视责也】脱身去闲至军【师古曰脱免也不敢谒辞茍自免而去闲行以至军也脱音他活反】故使臣献璧羽受之又献玉斗范增增怒撞其斗起曰吾属今为沛公虏矣【师古曰撞音丈江反】沛公归数日羽引兵西屠咸阳杀秦降王子婴烧秦宫室所过无不残灭秦民大失望羽使人还报懐王懐王曰如约【师古曰谓令沛公王关中】羽怨懐王不肯令与沛公俱西入关而北救赵后天下约乃曰懐王者吾家所立耳非有功伐何以得专主约【师古曰积功曰伐春秋左氏传曰大夫称伐】本定天下诸将与籍也春正月【如淳曰以十月为岁首而正月更为三时之月服防曰汉正月也师古曰凡此诸月号皆太初正歴之后记事者追改之非当时本称也以十月为岁首卽谓十月为正月今此眞正月当时谓之四月耳他皆类此】阳尊懐王为义帝实不用其命羽自立为西楚霸王【文颖曰史记货殖传曰淮以北沛陈汝南南郡为西楚彭城以东东海呉广陵为东楚衡山九江江南豫章长沙为南楚羽欲都彭城故自称西楚孟康曰旧名江陵为南楚呉为东楚彭城为西楚师古曰孟説是也】王梁楚地九郡都彭城背约更立沛公为汉王王巴蜀汉中四十一县都南郑【师古曰卽今之梁州南郑县】三分关中立秦三将章邯为雍王都废丘【孟康曰县名今槐里是韦昭曰卽周时犬丘懿王所都秦欲废之更名废丘】司马欣为塞王【韦昭曰在长安东名桃林塞师古曰取河华之固为阸塞耳非桃林也塞音先代反】都栎阳【苏林曰栎音药师古曰卽今之栎阳县是其地】董翳为翟王【文颖曰本上郡秦所置项羽以董翳为王更名为翟】都高奴【师古曰今在鄜州界】楚将瑕丘申阳为河南王都洛阳赵将司马卬为殷王都朝歌【师古曰卽今之朝歌县也】当阳君英布为九江王都六【师古曰六者县名本古国臯陶之后】懐王柱国共敖为临江王【应劭曰柱国上卿官也若相国矣共敖其姓名也孟康曰本南郡改为临江国师古曰共音龚】都江陵【师古曰卽今之荆州江陵县】番君呉芮为衡山王都邾【文颖曰邾音朱县名属江夏】故齐王建孙田安为济北王徙魏王豹为西魏王都平阳徙燕王韩广为辽东王燕将臧荼为燕王【郑氏曰荼音荼毒之荼如淳曰音舒师古曰郑音是也音大胡反】都蓟【师古曰蓟卽幽州蓟县】徙齐王田市为胶东王齐将田都为齐王都临葘【师古曰今在靑州】徙赵王歇为代王赵相张耳为常山王汉王怨羽之背约欲攻之丞相萧何谏乃止【服防曰称丞相者录事追言之】夏四月诸侯罢戏下各就国【师古曰戏谓军之旌麾也音许宜反亦读曰麾先是诸侯从项羽入关者各帅其军听命于羽今旣受封爵各使就国故总言罢戏下也一説云时从项羽在戏水之上故言罢戏下此説非也项羽见高祖于鸿门已过戏矣又入秦烧秦宫室不复在戏也汉书通以戏为麾字义见窦田灌韩传】羽使卒三万人从汉王楚子诸侯人之慕从者数万人【文颖曰楚子犹言楚人也诸侯人犹诸侯国人】从杜南入蚀中【李竒曰蚀音力在杜南如淳曰蚀入汉中道川谷名】张良辞归韩汉王送至襃中【师古曰卽今梁州之襃县也旧曰襃中言居襃谷之中隋室讳忠改为襃内】因说汉王烧絶栈道【师古曰栈卽阁也今谓之阁道】以备诸侯盗兵亦视项羽无东意【如淳曰视音示师古曰言令羽知汉王更无东出之意也汉书多以视为示古通用字】汉王旣至南郑诸将及士卒皆歌讴思东归【师古曰讴齐歌也谓齐声而歌或曰齐地之歌讴音一侯反】多道亡还者【师古曰未至南郑在道卽亡归】韩信为治粟都尉亦亡去萧何追还之因荐于汉王曰必欲争天下非信无可与计事者于是汉王齐戒设坛场【师古曰齐读曰齐筑土而高曰坛除地为场】拜信为大将军问以计防信对曰项羽背约而王君王于南郑【师古曰上王音于放反○刘攽曰予谓王作如字何害】是迁也【如淳曰秦法有罪迁徙之于蜀汉】吏卒皆山东之人日夜企而望归【师古曰企谓举足而竦身】及其锋而用之可以有大功天下已定民皆自宁不可复用【师古曰宁安也各安其处】不如决防东向因陈羽可图【师古曰图谓谋而取之】三秦易并之计【应劭曰章邯为雍王司马欣为塞王董翳为翟王分王秦地故曰三秦】汉王大说【师古曰说读曰悦】遂听信防部署诸将【师古曰分部而署置】留萧何收巴蜀租给军粮食五月汉王引兵从故道【孟康曰县名属武都】出袭雍雍王邯迎击汉陈仓雍兵败还走战好畤【孟康曰畤音止神灵之所止也好畤县名属右扶风师古曰卽今雍州好畤县○宋祁曰雍兵败旧本作雍州兵败】又大败走废丘汉王遂定雍地东如咸阳引兵围雍王废丘而遣诸将略地田荣闻羽徙齐王市于胶东而立田都为齐王大怒以齐兵迎击田都都走降楚六月田荣杀田市自立为齐王时彭越在钜野【师古曰钜野泽名因以为县今属郓州】众万余人无所属荣与越将军印因令反梁地越击杀济北王安荣遂并三齐之地【服防曰齐与济北胶东】燕王韩广亦不肯徙辽东秋八月臧荼杀韩广并其地塞王欣翟王翳皆降汉初项梁立韩后公子成为韩王张良为韩司徒羽以良从汉王韩王成又无功故不遣就国与俱至彭城杀之及闻汉王并关中而齐梁畔之羽大怒乃以故呉令郑昌为韩王距汉令萧公角击彭越【苏林曰萧公官号也孟康曰萧令也时令皆称公师古曰孟说是也】越败角兵时张良徇韩地【苏林曰徇音廵抚其民人也孟康曰徇略也师古曰孟説是也音辞峻反】遗羽书曰汉欲得关中如约卽止不敢复东羽以故无西意而北击齐九月汉王遣将军薛欧王吸出武关【师古曰欧音乌垢反吸音翕】因王陵兵【如淳曰王陵亦聚党数千人居南阳】从南阳迎太公吕后于沛羽闻之发兵距之阳夏【郑氏曰音假借之假师古曰卽今亳州阳夏县】不得前
　　二年冬十月项羽使九江王布杀义帝于郴【文颖曰郴县名属桂阳如淳曰郴音綝师古曰説者或以为史记本纪及汉注云衡山临江王杀之江中谓汉书言黥布杀之为错然今据史记黥布传四月隂令九江王等行击义帝其八月布使将追杀之郴又与汉书项羽英布传相合是则衡山临江与布同受羽命而杀之者布也非班氏之错郴綝二字并音丑林反】陈余亦怨羽独不王已从田荣借助兵【师古曰借借也】以击常山王张耳耳败走降汉汉王厚遇之陈余迎代王歇还赵歇立余为代王张良自韩间行归汉汉王以为成信侯汉王如陜【师古曰陜今陜州陜县也音式冉反】鎭抚关外父老【师古曰鎭安也抚慰也】河南王申阳降置河南郡使韩太尉韩信击韩韩王郑昌降十一月立韩太尉信为韩王汉王还归都栎阳使诸将略地拔陇西以万人若一郡降者封万户【师古曰若者豫及之辞言以万人或以一郡降者皆封万户】缮治河上塞【晋灼曰鼂错传秦北攻胡筑河上塞师古曰缮补也○宋祁曰史义云塞先代反北河灵夏州地也秦时缮治】故秦苑囿园池令民得田之【师古曰养鸟兽曰苑苑有垣曰囿所以种植谓之园田谓耕作也囿音宥】春正月羽击田荣城阳荣败走平原平原民杀之齐皆降楚楚焚其城郭齐人复畔之诸将拔北地虏雍王弟章平赦罪人二月癸未令民除秦社稷立汉社稷施恩德赐民爵【臣瓒曰爵者禄位民赐爵有罪得以减也】蜀汉民给军事劳苦复勿租税二岁【师古曰复者除其赋役也音方目反其下并同】关中卒从军者复家一岁举民年五十以上有脩行能帅众为善置以为三老乡一人择乡三老一人为县三老与县令丞尉以事相敎复勿繇戍【师古曰繇读曰傜○宋祁曰百官表云十里一亭亭有长十亭一乡乡有三老三老掌敎化秦制也】以十月赐酒肉三月汉王自临晋渡河【师古曰旧县名其地居河之西濵东临晋境本列国时秦所名也卽今之同州朝邑县界也】魏王豹降将兵从下河内虏殷王卬置河内郡至脩武陈平亡楚来降汉王与语説之【师古曰说读曰悦】使参乘监诸将南渡平阴津【苏林曰在河隂】至洛阳新城三老董公遮説汉王曰臣闻顺德者昌逆德者亡兵出无名事故不成【苏林曰名者伐有罪】故曰明其为贼敌乃可服【应劭曰为音无为之为布告天下言项羽杀义帝明其为贼乱举兵征之乃可服也郑氏曰为音人相为之为师古曰应説是也】项羽为无道放杀其主【师古曰杀读曰弑诸弑君者其例皆同】天下之贼也夫仁不以勇义不以力【李竒曰彼有仁我不能以勇服彼有义我不能以力服文颖曰以用也已有仁天下归之可不用勇而天下自服已有义天下奉之可不用力而天下自定师古曰为义帝发丧此为行仁义不用勇力文说是也】三军之众为之素服以告之诸侯为此东伐【师古曰为并音于伪反○刘攽曰以告之之字衍】四海之内莫不仰德此三王之举也【师古曰三王夏殷周也言以德义取天下则可比踪于三王】汉王曰善非夫子无所闻于是汉王为义帝发丧袒而大哭【如淳曰袒亦如礼袒踊也师古曰袒谓脱衣之袖也音徒旱反】哀临三日【师古曰众哭曰临音力禁反】发使告诸侯曰天下共立义帝北面事之今项羽放杀义帝江南大逆无道寡人亲为发丧兵皆缟素【师古曰缟白素也音工老反】悉发关中兵收三河士【韦昭曰河南河东河内也】南浮江汉以下愿从诸侯王【服防曰汉名王为诸侯王师古曰服説非也当时汉未有此称号直言诸侯及王耳自谦言随诸侯王之后也】击楚之杀义帝者夏四月田荣弟横收得数万人立荣子广为齐王羽虽闻汉东旣击齐欲遂破之而后击汉汉王以故得劫五诸侯兵【应劭曰雍翟塞殷韩也如淳曰塞翟魏殷河南也韦昭曰塞翟韩殷魏也雍时已败师古曰诸家之説皆非也张良遗羽书云汉欲得关中如约卽止不敢复东东谓出关之东今羽闻汉东之时汉固已得三秦矣五诸侯者谓常山河南韩魏殷也此年十月常山王张耳降河南王申阳降韩王郑昌降三月魏王豹降虏殷王卬皆在汉东之后故知谓此为五诸侯时虽未得常山之地据功臣表云张耳弃国与大臣归汉则亦有士卒也又叔孙通传云二年汉王从五诸侯入彭城尔时雍王犹在废丘被围卽非五诸侯之数也寻此纪文昭然可晓前贤注释并失指趣○刘攽曰张耳奉头防窜安得有兵五诸侯者陈余其一也事见余传】东伐楚到外黄彭越将三万人归汉汉王拜越为魏相国令定梁地汉王遂入彭城收羽美人货赂置酒高会【服防曰大防也】羽闻之令其将击齐而自以精兵三万人从鲁出胡陵至萧晨击汉军大战彭城灵壁东【孟康曰故小县在彭城南】雎水上【师古曰雎音虽】大破汉军多杀士卒雎水为之不流【师古曰杀人旣多塡于雎水】围汉王三帀大风从西北起折木发屋扬沙石昼晦【师古曰晦暗也】楚军大乱而汉王得与数十骑遁去过沛使人求室家室家亦已亡不相得汉王道逢孝惠鲁元载行楚骑追汉王汉王急推堕二子滕公下收载遂得脱【郑氏曰滕公夏侯婴也师古曰脱音他活反○朱子文曰于文多室家二字当曰过沛使人求室家亦已亡于不相得句下多汉王二字况下文云汉王急推堕二子足可证前道逢孝惠鲁元载行为汉王也】审食其从太公吕后间行反遇楚军【师古曰此审食其及武帝时赵食其读皆与郦食其同音异基而近代学者郦则为异基审则为食基赵则食其非也同是人名更无别义就中舛駮何所据依且荀悦汉纪三者并为异基字断可知矣太公吕后本避楚军乃反与之遇而见拘执】羽常置军中以为质诸侯见汉败皆亡去塞王欣翟王翳降楚殷王卬死吕后兄周吕侯【苏林曰以姓名侯也晋灼曰外戚表周吕令武侯泽也吕县名封于吕以为国师古曰周吕封名令武其諡也苏云以姓名侯非也】将兵居下邑【师古曰县名也】汉王往从之稍收士卒军砀汉王西过梁地至虞【师古曰卽今宋州虞城县】谓谒者随何曰公能説九江王布使举兵畔楚项王必留击之得留数月吾取天下必矣随何往説布果使畔楚【○朱子文曰此数语中有两使字皆不必用用之觉文理不顺况旣已曰説九江王説则使在其中矣前当曰公能説九江王布举兵畔楚后当曰随何往説布果畔楚文义俱显耳】五月汉王屯荥阳萧何发关中老弱未傅者悉诣军【服防曰傅音附孟康曰古者二十而傅三年耕有一年储故二十三而后役之如淳曰律年二十三傅之畴官各从其父畴学之高不满六尺二寸以下为罢癃汉仪注云民年二十三为正一岁为卫士一岁为材官骑士习射御骑驰战陈又曰年丑十六衰老乃得免为庶民就田里今老弱未尝傅者皆发之未二十三为弱过五十六为老师古曰傅着也言著名籍给公家徭役也服音是】韩信亦收兵与汉王会兵复大振与楚战荥阳南京索间破之【应劭曰京县名今有大索小索亭晋灼曰音册师古曰音求索之索】筑甬道属河【应劭曰恐敌钞辎重故筑垣墙如街巷也郑氏曰甬音踊师古曰属联也音之欲反】以取敖仓粟【孟康曰敖地名在荥阳西北山上临河有大仓】魏王豹谒归视亲疾【师古曰谒请也亲谓母也】至则絶河津反为楚【师古曰断其津济以距汉军爲音于伪反】六月汉王还栎阳壬午立太子赦罪人令诸侯子在关中者皆集栎阳为卫【○刘攽曰诸侯子谓诸侯国人若上言楚子矣】引水灌废丘废丘降章邯自杀雍州定八十余县置河上渭南中地陇西上郡【服防曰河上卽左冯翊也渭南京兆也中地在扶风也师古曰凡新置五郡○宋祁曰注文在扶风刋误改在字作右】令祠官祀天地四方上帝山川以时祠之兴关中卒乘边塞【李竒曰乘守也师古曰乘登也登而守之义与上乘城同】关中大饥米斛万钱【师古曰一斛直万钱】人相食令民就食蜀汉秋八月汉王如荥阳谓郦食其曰缓颊往说魏王豹【张晏曰缓颊徐言引譬喻也】能下之以魏地万户封生【师古曰生犹言先生他皆类此】食其往豹不听汉王以韩信为左丞相与曹参灌婴俱击魏食其还汉王问魏大将谁也对曰柏直王曰是口尚乳臭不能当韩信【师古曰乳臭言其幼少】骑将谁也曰冯敬曰是秦将冯无择子也虽贤不能当灌婴步卒将谁也曰项它【师古曰它字与他同并音徒河反】曰是不能当曹参吾无患矣九月信等虏豹传诣荥阳定魏地置河东太原上党郡信使人请兵三万人愿以北举燕赵东击齐南絶楚粮道汉王与之
　　三年冬十月韩信张耳东下井陉击赵【服防曰井陉山名在常山今为县师古曰陉音形】斩陈余赵王歇置常山代郡甲戌晦日有食之十一月癸卯晦日有食之随何既説黥布布起兵攻楚楚使项声龙且攻布【韦昭曰且音子闾反】布战不胜十二月布与随何间行归汉汉王分之兵与俱收兵至成臯项羽数侵夺汉甬道汉军乏食与郦食其谋桡楚权【服防曰桡弱也师古曰音女敎反其字从木】食其欲立六国后以树党【师古曰树立也】汉王刻印将遣食其立之以问张良良发八难汉王辍饭吐哺【师古曰辍止也哺口中所含食也饭音扶晚反哺音步】曰竖儒【师古曰言其贱劣无智若童竖也】几败乃公事【师古曰几近也乃汝也公汉王自谓也几音钜依反】令趋销印【师古曰趋读曰促促速也他皆类此】又问陈平乃从其计与平黄金四万斤以间疏楚君臣【师古曰间音居苋反次下反间其音亦同】夏四月项羽围汉荥阳汉王请和割荥阳以西者为汉亚父劝项羽急攻荥阳汉王患之陈平反间旣行羽果疑亚父亚父大怒而去发病死五月将军纪信曰事急矣臣请诳楚可以间出【师古曰间出投间隙私出若言间行微行耳纪信诈为汉王而王出西门遁是私出也】于是陈平夜出女子东门二千余人楚因四面击之纪信乃乘王车黄屋左纛【李斐曰天子车以黄缯为盖里纛毛羽幢也在乘舆车衡左方上注之蔡邕曰以牛尾为之如斗或在騑头或在衡应劭曰雉尾为之在左骖当镳上师古曰纛音毒又徒到反应説非也】曰食尽汉王降楚楚皆呼万岁之城东观以故汉王得与数十骑出西门遁令御史大夫周苛魏豹枞公守荥阳【应劭曰枞公者不知其名故曰公苏林曰音枞木之枞师古曰音干容反】羽见纪信问汉王安在曰已出去矣羽烧杀信而周苛枞公相谓曰反国之王难与守城【师古曰谓豹先已经畔汉】因杀魏豹汉王出荥阳至成臯自成臯入关收兵欲复东辕生説汉王【文颖曰辕姓生谓诸生】曰汉与楚相距荥阳数岁汉常困愿君王出武关项王必引兵南走【师古曰走亦谓趋向也音奏次后亦同】王深壁令荥阳成臯间且得休息使韩信等得辑河北赵地【师古曰辑与集同谓和合也诗序曰劳来还定安集之春秋左氏传曰羣臣辑睦他皆类此】连燕齐君王乃复走荥阳如此则楚所备者多力分汉得休息复与之战破之必矣汉王从其计出军宛叶间【师古曰叶县名古叶公之国音式涉反宛县叶县之间也】与黯布行收兵羽闻汉王在宛果引兵南汉王坚壁不与战是月彭越渡雎【师古曰过雎水也雎音虽】与项声薛公战下邳破杀薛公羽使终公守成臯而自东击彭越汉王引兵北击破终公复军成臯六月羽已破走彭越【师古曰破之而令遁走】闻汉复军成臯乃引兵西拔荥阳城生得周苛羽谓苛为我将以公为上将军封三万户周苛骂曰若不趋降汉今为虏矣【师古曰若汝也趋读曰促】若非汉王敌也羽亨周苛【师古曰亨谓煑而杀之音普庚反他皆类此】并杀枞公而虏韩王信遂围成臯汉王跳【如淳曰跳音逃谓走也史记作逃晋灼曰跳独出意也师古曰晋説是也音徒雕反○朱子文曰传注之学无事求竒辞逹而已汉王跳当从如淳之音史记之説其义甚明唯汉王逃故下文云独与滕公共车出成臯玉门何乃迂解为独出意徒见费力耳】独与滕公共车出成臯玉门【张晏曰成臯北门】北渡河宿小脩武【晋灼曰在大脩武城东】自称使者晨驰入张耳韩信壁而夺之军乃使张耳北收兵赵地秋七月有星孛于大角【李竒曰孛彗类也是谓妖星所以除旧布新也师古曰孛音布内反】汉王得韩信军复大振八月临河南乡【师古曰乡读曰向】军小脩武欲复战郎中郑忠説止汉王高垒深堑勿战汉王听其计使卢绾刘贾将卒二万人骑数百【苏林曰绾音以绳绾结物之绾师古曰音乌板反】渡白马津入楚地佐彭越烧楚积聚【师古曰所蓄军粮刍槀之属也积音子赐反聚音才喻反】复撃破楚军燕郭西【师古曰燕县名古南燕国○宋祁曰越本无破字】攻下睢阳外黄十七城九月羽谓海春侯大司马曹咎曰谨守成臯卽汉王欲挑战愼勿与战【李竒曰桃音徒了反臣瓒曰挑战擿娆敌求战也古谓之致师师古曰李音瓒説是擿音他历反娆音乃了反】勿令得东而已我十五日必定梁地复从将军【师古曰从就也】羽引兵东击彭越汉王使郦食其説齐王田广罢守兵与汉和
　　四年冬十月韩信用蒯通计袭破齐齐王亨郦生东走高密项羽闻韩信破齐且欲击楚使龙且救齐汉果数挑成臯战楚军不出使人辱之数日大司马咎怒渡兵泛水【张晏曰泛水在济阴界如淳曰汜音祀左传曰鄙在郑地泛臣瓒曰高祖攻曹咎于成臯咎渡泛水而战今成臯城东泛水是也师古曰瓒説得之此水不在济阴也鄙在郑地泛释者又云在襄城则非此也此水旧读音凡今彼乡人呼之音祀】士卒半渡汉击之大破楚军尽得楚国金玉货赂大司马咎长史欣皆自刭泛水上汉王引兵渡河复取成臯军广武【孟康曰于荥阳筑两城而相对名为广武城在敖仓西三室山上】就敖仓食羽下梁地十余城闻海春侯破乃引兵还汉军方围钟离昩于荥阳东【师古曰昩音莫葛反其字从本末之末】闻羽至尽走险阻【师古曰走音奏】羽亦军广武与汉相守丁壮苦军旅老弱罢转饷【师古曰罢读曰疲转运饷馈也音式向反】汉王羽相与临广武之间而语羽欲与汉王独身挑战汉王数羽曰【师古曰数责其罪也音所具反】吾始与羽俱受命懐王曰先定关中者王之羽负约王我于蜀汉罪一也羽矫杀卿子冠军自尊罪二也【如淳曰卿者卿大夫之号子者子男之爵冠军人之首也文颖曰卿子时人相襃尊之辞犹言公子也时上将故言冠军师古曰矫托也托怀王命而杀之也卿子冠军文説是也】羽当以救赵还报【李竒曰前受命于怀王往救赵当还反报】而擅劫诸侯兵入关罪三也怀王约入秦无暴掠羽烧秦宫室掘始皇帝冢收私其财罪四也【师古曰掘而发之收取其财以私自有也掘音具勿反】又彊杀秦降王子婴罪五也诈阬秦子弟新安二十万王其将【李竒曰章邯等为王】罪六也皆王诸将善地而徙逐故主【○宋祁曰王诸将善地谓章邯等徙逐故主谓田市赵歇韩广之属】令臣下争畔逆罪七也出逐义帝彭城自都之夺韩王地并王梁楚多自与罪八也使人阴杀义帝江南罪九也夫为人臣而杀其主杀其已降为政不平主约不信天下所不容大逆无道罪十也吾以义兵从诸侯诛残贼使刑余罪人击公【师古曰言轻贱也】何苦乃与公挑战羽大怒伏弩射中汉王汉王伤胸乃扪足曰虏中吾指【师古曰扪摸也伤胸而扪足者以安众也扪音门中音竹仲反】汉王病创卧张良彊请汉王起行劳军以安士卒【师古曰行音下更反其下亦同○朱子文曰此句中多汉王二字当曰汉王病创卧张良彊请起行劳军】毋令楚乘胜汉王出行军疾甚因驰入成臯十一月韩信与灌婴击破楚军杀楚将龙且追至城阳虏齐王广齐相田横自立为齐王奔彭越汉立张耳为赵王汉王疾瘉【师古曰瘉与愈同愈差也】西入关至栎阳存问父老置酒枭故塞王欣头栎阳市【师古曰枭县首于木上○宋祁曰欣自刭泛上死矣今枭于此以欣旧都故示之】留四日复如军军广武关中兵益出而彭越田横居梁地往来苦楚兵絶其粮食韩信已破齐使人言曰齐边楚【师古曰边共为边界】权轻不为假王恐不能安齐汉王怒欲攻之张良曰不如因而立之使自为守春二月遣张良操印立韩信为齐王【师古曰操持也音千高反】秋七月立黥布为淮南王八月初为算赋【如淳曰汉仪注民年十五以上至五十六出赋钱人百二十为一算为治库兵车马】北貉燕人来致枭骑助汉【应劭曰北貂国也枭徤也张晏曰枭勇也若六博之枭也师古曰貉在东北方三韩之属皆貉类也音莫客反】汉王下令【师古曰令敎命也下音胡嫁反他皆类此】军士不幸死者吏为衣衾棺敛【师古曰棺音工唤反敛音力赡反与作衣衾而敛尸于棺】转送其家【师古曰转传送也】四方归心焉【师古曰以仁爱故】项羽自知少助食尽韩信又进兵击楚羽患之汉遣陆贾说羽请太公羽弗听汉复使侯公説羽羽乃与汉约中分天下割鸿沟以西为汉【应劭曰在荥阳东南二十里文颖曰于荥阳下引河东南为鸿沟以通宋郑陈蔡曹卫与济汝淮泗会于楚卽今官渡水也】以东为楚九月归太公吕后军皆称万岁乃封侯公为平国君【师古曰以其善説能平和邦国】羽解而东归汉王欲西归张良陈平谏曰今汉有天下太半【韦昭曰凡数三分有二为大半有一分为少半】而诸侯皆附楚兵罢食尽【师古曰罢读曰疲】此天亡之时不因其几而遂取之【郑氏曰几微也师古曰几危也】所谓养虎自遗患也汉王从之









　　前汉书卷一上
　　前汉书卷一上考证
　　高帝纪第一上○监本刋此六字于第一行下非也今从古本提行颜注纪理也云云卽解此目后凡某纪某传俱仿此
　　沛丰邑中阳里人也○刘攽曰予谓沛丰郡县名○【臣召南】按攽説非也史家记事必用当时地名秦无沛郡沛县属泗水郡若全记郡县必云泗水沛矣时萧何曹参王陵周勃樊哙夏侯婴周緤周苛周昌任敖皆同县人而卢绾则同乡同里故于萧曹等传但曰沛人绾传则曰丰人又曰与高祖同里也师古说是
　　则见交龙于上○【臣召南】按史记作见蛟龙于其上又为泗上亭长史记作为泗水亭长据后书郡国志云沛有泗水亭亭有高祖碑班固为文见固集是亭名泗水不名泗上也
　　引入坐上坐注坐才卧反次如字○监本脱如字二字从宋本添又监本于颜注本文十删四五全非古人之旧今并从宋本添补
　　因餔之○宋祁曰餔当作必故反○监本脱宋祁一段今从宋本凡三刘刋误宋祁朱子文诸説别以一圏脱者俱补
　　高祖乃书帛射上城○按监本作射城上非也
　　不能完父兄子弟○【臣召南】按监本作父子兄弟非也此及史记皆作父兄子弟故师古注曰老及长者父兄之行少及幼者子弟之党也今改正
　　沛公攻胡陵方与○【臣召南】按史记本纪此事在上年之末此从月表在二年十月凡汉书月日与史记本纪不同者皆据月表也
　　走至戚注东海之县也○胡三省通鉴注曰以地理考之沛郡与东海相去颇远壮兵败而走未必能至东海之戚班志沛郡有广戚县章懐太子曰广戚故城在今徐州沛县东恐是走至广戚之戚也【臣召南】按此説足以正颜注之失
　　至阳城与杠里注孟康曰二县名也○胡三省曰阳城史记作成阳索隐曰在济阴【臣召南】按阳城系成阳转写之误不独史记可证本书曹参传击王离军成阳南又攻杠里大破之卽此事也
　　与魏将皇欣武满军合○【臣召南】按功臣表乐平侯卫无择以队卒从高祖起沛属皇防当卽此皇欣武满史记作武蒲蒲满字形相近未知孰是
　　攻开封未拔注师古曰开封县名属荥阳○【臣召南】按注非也汉时开封县属河南郡其荥阳郡至晋始置
　　绕峣关逾蒉山○宋敏求曰峣关卽蓝田关在蓝田县东南九十里蒉山在县东南二十五里
　　元年冬十月五星聚于东井○【臣召南】按魏书高允传允语崔浩曰按星传金水二星常附日而行冬十月日旦在尾箕昏没于申南而东井方出于寅北何因背日而行是史官欲神其事不复推之于理浩初谓不然后岁余谓允曰先所论者本不经心及更考究果如君语以前三月聚东井非十月也高允此论足以发千古之蔽司马温公通鉴所以于十月之下从史记直言沛公至霸上不言五星聚井刘攽谓五星本以秦十月聚东井高帝廼以夏十月入秦亦卽崔浩前三月之説也
　　羽自立为西楚霸王○句上监本衍二月二字从宋本删去
　　故齐王建孙田安为济北王○【臣召南】按月表济北王都博阳辽东王都无终胶东王都卽墨代王都代常山王都襄国此纪于诸国俱言所都而此数国独阙
　　诸侯罢戏下注○顾炎武曰注引一説云时从项羽在戏水之上此説为是盖羽入咸阳而诸侯自留军戏下耳他处固有以戏为麾者但云罢麾下似不成文
　　从杜南入蚀中○程大昌雍録曰以地望求之关中南靣背碍南山其有微径可逹汉中者惟子午谷在长安正南其次向西则骆谷此蚀中若非骆谷卽是子午谷
　　拜信为大将军问以计防信对曰云云○【臣召南】按此段语史记但曰韩信与韩王信传一字不易其上亦无拜大将军明文似此策本出于韩王信也汉书韩王信传直用史记而高纪以为淮隂语自相矛盾矣
　　缮治河上塞注○【臣召南】按河上塞卽河上郡之北境与匈奴边界处非秦时防恬所取河南地因河为塞者也盖自诸侯叛秦匈奴复稍度河南与中国界于故塞匈奴传可证也河上郡后为冯翊前卽塞王国此时初得其地卽复缮治障塞耳晋灼注以远在朔方五原者解之非也
　　大战彭城灵壁东○大战监本讹大败从宋本改正置河上渭南中地陇西上郡○【臣召南】按史记置郡卽在二年岁首盖不待章邯自杀其地已入汉也此纪叙于六月盖因废邱旣降而总言之
　　割鸿沟以西为汉注○监本注后有索隐引张华及北征记一段按此宋本所无而监本自增者也凡索隐说已见史记不当附丽于此今从宋本删之













　　前汉书卷一上考证
&lt;史部,正史类,前汉书&gt;
　　钦定四库全书
　　前汉书卷一下
　　汉　　兰　　　台　　令　　史班　固撰唐正议大夫行秘书少监琅邪县开国子颜师古注
　　高帝纪第一下
　　五年冬十月汉王追项羽至阳夏南【师古曰夏音工雅反已解于上】止军与齐王信魏相国越期会击楚至固陵【晋灼曰即固始也师古曰后改为固始耳地理志固始属淮阳○刘攽曰予谓楚字句当断至固陵不会为句】不会楚击汉军大破之汉王复入壁深堑而守谓张良曰诸侯不从奈何良对曰楚兵且破未有分地【李竒曰信越等未有益地之分师古曰分音扶问反】其不至固宜【师古曰理宜然也】君王能与共天下可立致也【师古曰共有天下之地割而封之】齐王信之立非君王意信亦不自坚【师古曰因信自请为假王乃立之耳故曰非君王意】彭越本定梁地始君王以魏豹故拜越为相国今豹死越亦望王而君王不早定今能取睢阳以北至谷城皆以王彭越【师古曰睢音虽】从陈以东傅海与齐王信【师古曰傅读曰附】信家在楚其意欲复得故邑能出捐此地以许两人【师古曰捐弃也音弋全反】使各自为战则楚易败也于是汉王发使使韩信彭越至皆引兵来十一月刘贾入楚地围寿春汉亦遣人诱楚大司马周殷殷畔楚以舒屠六【如淳曰以舒之众屠破六县师古曰六者县名即上所谓九江王都六者也后属庐江郡】举九江兵迎黥布并行屠城父【如淳曰并行并击也师古曰城父县名父音甫】随刘贾皆会十二月围羽垓下【应劭曰垓音该李竒曰沛洨县聚邑名也师古曰洨音衡交反】羽夜闻汉军四面皆楚歌【应劭曰楚歌者鸡鸣歌也汉已略得其地故楚歌者多鸡鸣时歌也师古曰楚歌者为楚人之歌犹言呉歈越吟耳若以鸡鸣为歌曲之名于理则可不得云鸡鸣时也高祖令戚夫人楚舞自为作楚歌岂亦鸡鸣时乎】知尽得楚地羽与数百骑走是以兵大败灌婴追斩羽东城【晋灼曰九江县】楚地悉定独鲁不下汉王引天下兵欲屠之为其守节礼义之国乃持羽头示其父兄鲁乃降初怀王封羽为鲁公及死鲁又为之坚守故以鲁公葬羽于谷城【师古曰即济北谷城】汉王为发丧哭临而去【师古曰临音力禁反】封项伯等四人为列侯赐姓刘氏【师古曰皆羽之族先有功于汉者】诸民略在楚者皆归之汉王还至定陶驰入齐王信壁夺其军初项羽所立临江王共敖前死子尉嗣立为王不防遣卢绾刘贾击虏尉春正月追尊兄伯号曰武哀侯【应劭曰兄伯早亡追諡之】下令曰楚地已定义帝亡后欲存恤楚众以定其主齐王信习楚风俗更立为楚王【师古曰更改也】王淮北都下邳魏相国建城侯彭越勤劳魏民卑下士卒【师古曰言安辑魏地保其人众也下音胡稼反】常以少击众数破楚军其以魏故地王之号曰梁王都定陶又曰兵不得休八年万民与苦甚【如淳曰与音相干与之与师古曰音弋庶反○刘攽曰与读曰欤助辞】今天下事毕其赦天下殊死以下【如淳曰死罪之明白也左传曰斩其木而弗殊韦昭曰殊死斩刑也师古曰殊絶也异也言其身首离絶而异处也○刘攽曰予按说文汉蛮夷长有罪当殊之然则殊自死刑之名也】于是诸侯上疏曰楚王韩信韩王信淮南王英布梁王彭越故衡山王呉芮【张晏曰汉元年项羽立芮为衡山王后又夺之地谓之番君是以曰故】赵王张敖燕王臧荼昧死再拜言【张晏曰秦以为人臣上书当言昧犯死罪而言汉遂遵之】大王陛下【应劭曰陛者升堂之陛王者必有执兵陈于阶陛之侧羣臣与至尊言不敢指斥故呼在陛下者而告之因卑以逹尊之意也若今称殿下阁下侍者执事皆此类也】先时秦为亡道天下诛之大王先得秦王定关中于天下功最多存亡定危救败继絶以安万民功盛德厚又加惠于诸侯王有功者使得立社稷地分已定而位号比儗亡上下之分【师古曰言大王与臣等并称王是为比类相儗无尊卑之差别也地分音扶问反】大王功德之着于后世不宣【师古曰言位号不殊则功德之着明者不宣于后世也】昧死再拜上皇帝尊号汉王曰寡人闻帝者贤者有也【师古曰言贤德之人乃可有帝号】虚言亡实之名非所取也今诸侯王皆推高寡人将何以处之哉诸侯王皆曰大王起于细防灭乱秦威动海内又以辟陋之地【师古曰辟读曰僻】自汉中行威德诛不义立有功平定海内功臣皆受地食邑非私之也大王德施四海诸侯王不足以道之居帝位甚实宜愿大王以幸天下【晋灼曰汉仪注民臣被其德以为侥幸也师古曰幸者吉而免凶可庆幸也故福喜之事皆称为幸而死谓之不幸】汉王曰诸侯王幸以为便于天下之民则可矣于是诸侯王及太尉长安侯臣绾等三百人【师古曰绾卢绾也】与博士稷嗣君叔孙通【孟康曰稷嗣邑名】谨择良日二月甲午上尊号汉王即皇帝位于泛水之阳【张晏曰在济隂界取其泛爱大而润下也师古曰据叔孙通传曰为皇帝于定陶则此水在济隂是也音敷劒反】尊王后曰皇后太子曰皇太子追尊先媪曰昭灵夫人诏曰【如淳曰诏告也自秦汉以下唯天子独称之】故衡山王呉芮与子二人兄子一人从百粤之兵【服防曰非一种若今言百蛮也】以佐诸侯诛暴秦有大功诸侯立以为王项羽侵夺之地谓之番君【师古曰番音蒲何反】其以长沙豫章象郡桂林南海立番君芮为长沙王【臣瓒曰茂陵书象郡治临尘去长安万七千五百里文颖曰桂林今郁林也师古曰桂林今之桂州境界左右皆是其地非郁林也○刘攽曰长沙封国本无豫章豫章属淮南检后十二年注文颖所説疑此豫章字传写误加之】又曰故粤王亡诸世奉粤祀秦侵夺其地使其社稷不得血食【师古曰祭者尚血腥故曰血食也】诸侯伐秦亡诸身帅闽中兵以佐灭秦【如淳曰闽音缗应劭曰音文饰之文师古曰闽越今泉州建安是其地也其人本蛇种故其字从虫如音是也虫音许尾反】项羽废而弗立今以为闽粤王王闽中地勿使失职帝乃西都洛阳夏五月兵皆罢归家诏曰诸侯子在关中者复之十二岁【师古曰复音方目反○宋祁曰诸侯子谓诸侯国人若楚子之类】其归者半之【师古曰各巳还其本土者复六岁也】民前或相聚保山泽不书名数【师古曰保守也安也守而安之以避难也名数谓户籍也】今天下已定令各归其县复故爵田宅【师古曰复还也音扶目反】吏以文法敎训辨告勿笞辱【师古曰辨告者分别义理以晓喻之○宋祁曰南本辨告作辞告非是】民以饥饿自卖为人奴婢者皆免为庶人军吏卒会赦其亡罪而亡爵及不满大夫者皆赐爵为大夫【如享曰军吏卒防赦得免罪及本无罪而无爵级者皆赐爵为大夫师古曰大夫第五爵也○刘攽曰予谓有罪者会赦免罪而已不得赐爵也亡罪乃得为大夫耳】故大夫以上赐爵各一级【师古曰就加之也级等也】其七大夫以上皆令食邑【臣瓒曰秦制列侯乃得食邑今七大夫以上皆食邑所以宠之也师古曰七大夫公大夫也爵第七故谓之七大夫】非七大夫以下皆复其身及户勿事【应劭曰不输户赋也如淳曰事谓役使也师古曰复其身及一户之内皆不徭赋也复音扶目反】又曰七大夫公乘以上皆高爵也【师古曰公乘第八爵】诸侯子及从军归者【○刘攽曰诸侯子总谓诸侯国人及字后人妄加之】甚多高爵吾数诏吏先与田宅及所当求于吏者亟与【师古曰亟急也音居力反】爵或人君上所尊礼【师古曰爵高有国邑者则自君其人故云或人君也上谓天子】久立吏前曾不为决【师古曰有辨讼及陈请者不早为决断】甚亡谓也【师古曰亡谓者失于事宜不可以训】异日秦民爵公大夫以上令丞与亢礼【应劭曰言从公大夫以上民与令丞亢礼亢礼者长揖不拜师古曰异日犹言往日也亢者当也言高下相当无所卑屈不独谓揖拜也】今吾于爵非轻也吏独安取此【师古曰于何得此轻爵之法也】且法以有功劳行田宅【苏林曰行音行酒之行犹付与也】今小吏未尝从军者多满【如淳曰多自满足也】而有功者顾不得【师古曰顾犹反也言若人反顾然】背公立私守尉长吏敎训甚不善【师古曰守郡守也尉郡尉也长吏谓县之令长】其令诸吏善遇高爵称吾意【师古曰称副也】且亷问有不如吾诏者以重论之【师古曰亷察也亷字本作覝其音同耳】帝置酒雒阳南宫上曰【如淳曰蔡邕云上者尊位所在也但言上不敢言尊号耳】通侯诸将【应劭曰旧曰彻侯避武帝讳曰通侯通亦彻也通者言其功德通于王室也张晏曰后改为列侯列者见序列也】毋敢隐朕【如淳曰朕我也蔡邕曰古者上下共之咎繇与帝舜言称朕屈原曰朕皇考至秦独以为尊称汉遂因之而不改也】皆言其情吾所以有天下者何项氏之所以失天下者何高起王陵对曰【张晏曰诏使高官者起故陵先对孟康曰姓高名起臣瓒曰汉帝年纪高帝时有信平侯臣陵都武侯臣起魏相邴吉奏高帝时奏事有将军臣陵臣起师古曰张説非也若言髙官者起则丞相萧何太尉卢绾及张良陈平之属时皆在陵上陵不得先对也】陛下嫚而侮人【师古曰嫚易也读与慢同】项羽仁而敬人然陛下使人攻城略地所降下者因以与之与天下同利也项羽妬贤嫉能有功者害之贤者疑之战胜而不与人功得地而不与人利此其所以失天下也上曰公知其一未知其二夫运筹帷幄之中决胜千里之外吾不如子房塡国家抚百姓给饷餽不絶粮道吾不如萧何【师古曰塡与鎭同镇安也餽亦馈字】连百万之众战必胜攻必取【○宋祁曰南本作战必取胜攻必取防】吾不如韩信三者皆人杰吾能用之【师古曰杰言桀然独出也】此吾所以取天下者也项羽有一范增而不能用此所以为我禽也羣臣説服【师古曰説读曰悦○宋祁曰此所以此字下疑有其字】初田横归彭越项羽已灭横惧诛与賔客亡入海上恐其久为乱遣使者赦横曰横来大者王小者侯【师古曰大者谓其长率卽横身也小者谓其从属也】不来且发兵加诛横惧乘传诣雒阳【如淳曰律四马高足为置传四马中足为驰传四马下足为乘传一马二马为轺传急者乘一乘传师古曰传者若今之驿古者以车谓之传车其后又单置马谓之驿骑传音张恋反】未至三十里自杀上壮其节为流涕发卒二千人以王礼葬焉戍卒娄敬求见説上曰陛下取天下与周异而都雒阳不便不如入关据秦之固上以问张良良因劝上是日车驾西都长安【师古曰凡言车驾者谓天子乘车而行不敢指斥也是日卽其日也着是日者言从善之速也长安本秦之乡名高祖作都焉】拜娄敬为奉春君【张晏曰春岁之始也今娄敬发事之始故号曰奉春君也】赐姓刘氏六月壬辰大赦天下秋七月燕王臧荼反上自将征之九月虏荼诏诸侯王视有功者立以为燕王荆王臣信等十人【如淳曰荆亦楚也贾逵曰秦庄襄王名楚故改讳荆遂行于世晋灼曰诗曰奋伐荆楚自秦之先故以称荆也师古曰晋説是也左传又云荆尸而举亦已久矣】皆曰太尉长安侯卢绾功最多请立以为燕王使丞相哙将兵平代地【○宋祁曰哙是时未为丞相百官表哙未尝为相】利几反上自击破之利几者项羽将羽败利几为陈令降上侯之颍川上至雒阳举通侯籍召之【苏林曰都以侯籍召之】而利几恐反【师古曰普召通侯而利几自以项羽将故恐惧而反也】后九月徙诸侯子关中治长乐宫
　　六年冬十月令天下县邑城【张晏曰皇后公主所食曰邑令各自筑其城也师古曰县之与邑皆令筑城】人告楚王信谋反上问左右左右争欲击之用陈平计乃伪游云梦【韦昭曰在南郡之华容也师古曰梦读如本字又音莫风反】十二月会诸侯于陈楚王信迎谒因执之诏曰天下旣安豪桀有功者封侯新立未能尽图其功【师古曰新立言新卽帝位也图谓谋而赏之】身居军九年或未习法令或以其故犯法【韦昭曰言未习知法令而犯之者有司因以故犯法之罪罪之故帝愍焉师古曰此説非也言以未习法令之故不知避罪遂致犯刑帝原其本情故加怜之】大者死刑吾甚怜之其赦天下田肯贺上曰甚善陛下得韩信又治秦中【师古曰治谓都之也秦中谓关中秦地也】秦形胜之国也【张晏曰得形势之胜便也韦昭曰地形险固故能胜人】带河阻山县隔千里【郑氏曰县音悬师古曰此本古之悬字耳后人转用为州县字乃更加心以别之非当借音他皆类此】持防百万秦得百二焉【应劭曰言河山之险与诸侯相县隔絶千里也所以能禽诸侯者得天下之利百二也李斐曰山川之险由地势高顺流而下易故天下于秦县隔千里也持防百万秦得百二焉苏林曰百二得百中之二二万人也秦地险固二万人足当诸侯百万人也师古曰县隔千里李应得之秦得百二苏说是也】地埶便利其以下兵于诸侯譬犹居高屋之上建瓴水也【如淳曰瓴盛水瓶也居高屋之上而幡瓴水言其向下之势易也建音蹇苏林曰瓴读曰铃师古曰如苏音説皆是建音居偃反】夫齐东有琅邪即墨之饶【师古曰二县近海财用之所出】南有泰山之固西有浊河之限【晋灼曰齐西有平原河水东北过高唐高唐即平原也孟津号黄河故曰浊河也】北有勃海之利地方二千里持防百万县隔千里之外齐得十二焉【应劭曰齐得十之二耳故愍王称东帝后复归之卒为秦所灭者利钝之势异也李斐曰齐有山河之限地方二千里是与天下县隔也设有持防百万之众齐得十中之二焉百万十分之二亦二十万也但文相避故言东西秦其势敌也苏林曰十二得十中之二二十万人当百万言齐虽固不如秦二万乃当百万也晋灼曰案文攷义苏説是也师古曰苏晋之释得其意也秦得百二者二万人当诸侯百万人也齐得十二者二十万人当诸侯百万也所以言县隔千里之外者除去秦地而齐乃与诸侯计利便也○宋祁曰景德本苏林注文云十二得十中之二万人无二十当百万五字景祐刋误本据史记注当作二十万人当百万又余以为若苏説已明颜安得更于下解云齐得十二者二十万人当诸侯百万也】此东西秦也【○刘攽曰按文多西字】非亲子弟莫可使王齐者上曰善赐金五百斤上还至雒阳赦韩信封为淮隂侯甲申始剖符封功臣曹参等为通侯【师古曰剖破也与其合符而分授之也剖音普口反】诏曰齐古之建国也今为郡县其复以为诸侯【师古曰为国以封诸侯王】将军刘贾数有大功及择寛惠修絜者王齐荆地春正月丙午韩王信等奏请以故东阳郡鄣郡呉郡五十三县立刘贾为荆王【文颖曰东阳今下邳也鄣郡今丹阳也呉郡本会稽也韦昭曰鄣郡今故鄣县也后郡徙丹阳转以为县故谓之故鄣也师古曰鄣音章○刘攽曰按地理志东阳鄣呉皆非秦郡后汉顺帝时始分会稽为呉今此文殊不可晓】以砀郡薛郡郯郡三十六县立弟文信君交为楚王【文頴曰薛郡今鲁国是也郯郡今东海郡也师古曰郯音谈○刘攽曰郯亦非秦郡】壬子以云中鴈门代郡五十三县立兄宜信侯喜为代王以胶东胶西临淄济北博阳城阳郡七十三县立子肥为齐王【○刘攽曰胶东济北皆项氏所建国齐都临淄可以齐为临淄胶西则未有国博阳城阳亦非秦郡此文亦殊不可晓】以太原郡三十一县为韩国徙韩王信都晋阳上已封大功臣三十余人其余争功未得行封上居南宫从复道上【如淳曰复音复上下有道故谓之复】见诸将往往耦语以问张良良曰陛下与此属共取天下今已为天子而所封皆故人所爱所诛皆平生仇怨今军吏计功以天下为不足用徧封【师古曰言有功者多而土地少】而恐以过失及诛故相聚谋反耳上曰为之奈何良曰取上素所不快【师古曰言有旧嫌者也】计羣臣所共知最甚者一人先封以示羣臣三月上置酒封雍齿因趣丞相急定功行封【师古曰趣读曰促】罢酒羣臣皆喜曰雍齿且侯吾属亡患矣上归栎阳五日一朝太公太公家令説太公曰天亡二日土亡二王皇帝虽子人主也太公虽父人臣也奈何令人主拜人臣如此则威重不行后上朝太公拥彗【李竒曰为恭也如令卒持帚也师古曰彗者所以扫也音似岁反】迎门郤行【师古曰郤退而行也音丘略反】上大惊下扶太公太公曰帝人主奈何以我乱天下法于是上心善家令言【师古曰晋太子庶子刘寳云善其发悟已心因得尊崇父号非善其令父敬已】赐黄金五百斤夏五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执鋭【师古曰被坚谓甲胄也执鋭谓利兵也被音皮义反】自帅士卒犯危难平暴乱立诸侯偃兵息民天下大安此皆太公之敎训也诸王通侯将军羣卿大夫已尊朕为皇帝而太公未有号今上尊太公曰太上皇【师古曰太上极尊之称也皇君也天子之父故号曰皇不预治国故不言帝也○蔡邕云不言帝非天子也又案本纪秦始皇追尊庄襄为太上皇已有故事矣盖太上者无上也皇者德大于帝】秋九月匈奴围韩王信于马邑信降匈奴
　　七年冬十月上自将击韩王信于铜鞮【师古曰县名也鞮音丁奚反】斩其将信亡走匈奴与其将曼丘臣王黄【师古曰姓曼丘名臣也曼丘母丘本一姓也语有缓急耳曼音万○朱子文曰考其文理意义于信亡走匈奴句下多一与字旣云信与其将共立赵利为王如何却云收信散兵信字不当下矣又信本传拘于纪文亦多一与字便无义理传云信亡走云云又曰复收信散兵而与信及冒顿谋攻汉旣云信与其将立赵利为王如何又云收信散兵而与信以此观之信旣亡走匈奴兵乱未知所在其将乃共立赵利为王收信散兵与匈奴共距汉若去一与字纪传皆分明】共立故赵后赵利为王【师古曰故赵六国时赵也】收信散兵与匈奴共距汉上从晋阳连战乘胜逐北至楼烦会大寒士卒堕指者什二三【师古曰十人之中二三堕指】遂至平城为匈奴所围七日用陈平秘计得出【应劭曰陈平使画工图美女间遣人遗阏氏云汉有美女如此今皇帝困厄欲献之阏氏畏其夺巳宠因谓单于曰汉天子亦有神灵得其土地非能有也于是匈奴开其一角得突出郑氏曰以计鄙陋故秘不传师古曰应氏之説出桓谭新论盖谭以意测之事当然耳非记传所説也】使樊哙留定代地十二月上还过赵不礼赵王是月匈奴攻代代王喜弃国自归雒阳赦为合阳侯辛卯立子如意为代王春令郎中有罪耐以上请之【应劭曰轻罪不至于髠完其耏鬓故曰耏古耐字从彡髪肤之意也杜林以为法度之字皆从寸后改如是言耐罪已上皆当先请也耐音若能如淳曰耐犹任也任其事也师古曰依应氏之説耏当音而如氏之解则音乃代反其义亦两通耏谓颊旁毛也彡毛髪貎也音所亷反又先亷反而功臣侯表宣曲侯通耏为鬼薪则应氏之説斯为长矣○宋祁曰师古曰依应氏之説又云彡毛发貎余以顔氏之説似不审应意反误引説文不了其义更有两通之语且今説文耏无而音止于乃代一音耳案古者能字皆作耐字亦取堪任其事之意后世以三足之能为能故今人书能无有作耐字者应云耐音若能之能能耐自然声近矣本不为而音也顔云耐谓颊旁毛据説文自训而字为颊毛耳象毛之形至耐字直释云罪不至髠则颜谬意而误説文明矣】民产子复勿事二岁【师古曰勿事不役使也】二月至长安萧何治未央宫立东阙北阙前殿武库太仓【师古曰未央殿虽南向而上书奏事谒见之徒皆诣北阙公车司马亦在北焉是则以北阙为正门而又有东门东阙至于西南两面无门阙矣盖萧何初立未央宫以厌胜之术理宜然乎】上见其壮丽甚怒谓何曰天下匈匈劳苦数岁成败未可知【师古曰匈匈喧扰之意】是何治宫室过度也何曰天下方未定故可因以就宫室【师古曰就成也】且夫天子以四海为家非令壮丽亡以重威且亡令后世有以加也上説【师古曰説读曰悦】自栎阳徙都长安置宗正官以序九族夏四月行如雒阳【师古曰如往也】
　　八年冬上东击韩信余冦于东垣【孟康曰眞定也师古曰垣音辕】还过赵赵相贯高等耻上不礼其王隂谋欲弑上上欲宿心动问县名何曰柏人上曰柏人者廹于人也去弗宿十一月令士卒从军死者为槥【服防曰槥音卫应劭曰小棺也今谓之椟】归其县县给衣衾棺葬具【如淳曰棺音贯谓棺敛之服也臣瓒曰初以槥致其尸于家县官更给棺衣更敛之也金布令曰不幸死死所为椟传归所居县赐以衣棺也师古曰初为槥椟至县更给衣及棺备其葬具耳不劳改读音为贯也金布者令篇名若今言仓库令也】祠以少牢长吏视葬十二月行自东垣至【师古曰至京师】春三月行如雒阳令吏卒从军至平城及守城邑者【如淳曰平城左右诸城能坚守者】皆复终身勿事【师古曰复音方目反】爵非公乘以上毋得冠刘氏冠【文颖曰即竹皮冠也】贾人毋得衣锦绣绮縠絺纻操兵乘骑马【师古曰贾人坐贩卖者也绮文缯也卽今之细绫也絺细葛也纻织纻为布及疏也织毛若今毼及氍毹之类也操持也兵凡兵器也乘驾车也骑单骑也贾音古絺音丑知反纻音伫音居例反操音千高反】秋八月吏有罪未发觉者赦之九月行自雒阳至淮南王梁王赵王楚王皆从
　　九年冬十月淮南王梁王赵王楚王朝未央宫置酒前殿上奉玉巵【应劭曰饮酒礼器也古以角作受四升古巵字作觝晋灼曰音支师古曰巵饮酒圆器也今尚有之】为太上皇寿【师古曰进酒而献寿也已解于上】曰始大人常以臣亡赖【应劭曰頼者恃也晋灼曰许愼云赖利也无利入于家也或曰江淮之间谓小儿多诈狡狯为亡赖师古曰晋説是也狯音工外反】不能治产业不如仲力【服防曰力勤力也】今某之业所就孰与仲多【师古曰就成也与亦如也】殿上羣臣皆称万岁大笑为乐十一月徙齐楚大族昭氏屈氏景氏懐氏田氏五姓关中与利田宅【师古曰利谓便好也屈音九勿反】十二月行如雒阳贯高等谋逆发觉逮捕高等【师古曰逮捕谓事相连及者皆捕之也一曰在道守禁相属不絶若今之传送囚耳○刘攽曰予谓逮者其人存直追取之捕者其人亡当讨捕也故有或但言逮或但言捕知异物也一云逮易辞捕加力也逮徒呼名召之捕加束防矣】并捕赵王敖下狱诏敢有随王罪三族【张晏曰父母兄弟妻子也如淳曰父族母族妻族也师古曰如説是也】郎中田叔孟舒等十人自髠钳为王家奴【师古曰钳以铁束颈也音其炎反】从王就狱王实不知其谋春正月废赵王敖为宣平侯徙代王如意为赵王王赵国丙寅前有罪殊死已下皆赦之二月行自雒阳至贤赵臣田叔孟舒等十人召见与语汉廷臣无能出其右者【师古曰古者以右为尊言材用无能过之者故云不出其右也他皆类此○刘攽曰予谓右者居则贵左用兵则贵右贵右似战国时俗也】上説【师古曰説读曰悦】尽拜为郡守诸侯相夏六月乙未晦日有蚀之
　　十年冬十月淮南王燕王荆王梁王楚王齐王长沙王来朝夏五月太上皇后崩【如淳曰王陵传楚取太上皇吕后为质又项羽归太公吕后不见归媪也又上五年追尊母媪为昭灵夫人高后时乃追尊为昭灵后耳汉仪注高帝母兵起时死小黄北后于小黄作陵庙以此二者推之不得有太上皇后崩也李竒曰高祖后母也晋灼曰五年追尊先媪曰昭灵夫人言追尊则明其已亡史记十年春夏无事七月太上皇崩葬栎阳宫无此夏五月太上皇后崩八字也又汉仪注先媪巳葬陈留小黄师古曰如晋二说皆得之无此太上皇后也诸家之説更有异端适为烦秽不足采也】秋七月癸卯太上皇崩葬万年【师古曰三辅黄图云高祖初居栎阳故太上皇因在栎阳十年太上皇崩葬其北原起万年邑置长丞也】赦栎阳囚死罪已下【臣瓒曰万年陵在栎阳县界故特赦之○宋祁曰已当作以】八月令诸侯王皆立太上皇庙于国都【蔡邕曰皇子封为王者实古诸侯加号称王故云诸侯王封为侯者谓之诸侯】九月代相国陈豨反【邓展曰东海人名猪曰豨师古曰豨音许岂反】上曰豨尝为吾使甚有信【师古曰为音于伪反】代地吾所急故封豨为列侯以相国守代今乃与王黄等劫掠代地吏民非有罪也能去豨黄来归者皆舍之【师古曰去谓弃离之而来也】上自东至邯郸上喜曰豨不南据邯郸而阻漳水【○宋祁曰而旧本作北刋误据史记改为而然据漳水不在北也】吾知其亡能为矣赵相周昌奏常山二十五城亡其二十城请诛守尉【师古曰守者郡守尉者郡尉也】上曰守尉反乎对曰不上曰是力不足亡罪上令周昌选赵壮士可令将者白见四人【师古曰白于天子而召见也】上嫚骂曰【师古曰嫚者渫污也】竖子能为将乎四人惭皆伏地上封各千户以为将左右諌曰从入蜀汉伐楚赏未徧行今封此何功上曰非汝所知陈豨反赵代地皆豨有吾以羽檄征天下兵未有至者【师古曰檄者以木简为书长尺二寸用征召也其有急事则加以鸟羽揷之示速疾也魏武奏事云今边有警輙露檄插羽檄音胡歴反】今计唯独邯郸中兵耳吾何爱四千户不以慰赵子弟皆曰善又求乐毅有后乎【师古曰乐毅战国时燕将也】得其孙叔封之乐乡号华成君问豨将皆故贾人上曰吾知与之矣【师古曰与如也言能如之何也○刘攽曰与犹待也○刘敞曰知与之者知所以与之之术也豨将皆故贾人贾人嗜利乃多以金购之○宋祁曰吾知与之矣南本知字下有易字】乃多以金购豨将【师古曰购设赏募也音搆】豨将多降十一年冬上在邯郸豨将侯敞将万余人游行王黄将骑千余军曲逆【文颖曰今中山蒲隂是也】张春将卒万余人度河攻聊城【师古曰即今博州聊城县】汉将军郭与齐将击大破之太尉周勃道太原入定代地【师古曰道由太原也】至马邑马邑不下攻残之【师古曰残谓多所杀戮也○宋祁曰马邑或作高邑】豨将赵利守东垣高祖攻之不下卒骂上怒城降卒骂者斩之诸县坚守不降反冦者复租赋三岁春正月淮隂侯韩信谋反长安夷三族将军柴武斩韩王信于参合【师古曰代之县也】上还雒阳诏曰代地居常山之北与夷狄边赵乃从山南有之远数有胡冦难以为国颇取山南太原之地益属代【师古曰少割以益之不尽取也颇音普我反后皆类此】代之云中以西为云中郡则代受边冦益少矣王相国通侯吏二千石择可立为代王者燕王绾相国何等三十三人皆曰子恒贤知温良请立以为代王都晋阳【如淳曰文纪言都中都又文帝过太原复晋阳中都二岁似迁都于中都也】大赦天下二月诏曰欲省赋甚【师古曰意甚欲省赋敛也】今献未有程【师古曰程法式也】吏或多赋以为献而诸侯王尤多民疾之【师古曰诸侯王赋其国中以为献物又多于郡故百姓疾苦之】令诸侯王通侯常以十月朝献及郡各以其口数率【师古曰率计也○刘攽曰率当属下句大率也】人岁六十三钱以给献费又曰盖闻王者莫高于周文伯者莫高于齐桓【师古曰伯读曰霸】皆待贤人而成名今天下贤者智能岂特古之人乎【师古曰特独也】患在人主不交故也士奚由进【师古曰奚何也】今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国【臣瓒曰周昌已为赵相御史大夫是赵尧耳】相国酂侯下诸侯王【臣瓒曰茂陵书何封国在南阳酂音赞师古曰瓒説是也而或云何封沛郡酂县音才何反非也案地理志南阳酂县云侯国沛酂县不云侯国也又南阳酂者本是春秋时隂国所谓迁隂于下隂者也今为襄州隂城县有酂城城西见有萧何庙彼土又有筑水筑水之阳古曰筑阳县与酂侧近连接据何本传何薨之后子禄无嗣高后封何夫人同为酂侯小子延为筑阳侯孝文罢同更封延为酂侯是知何封酂国兼得筑阳此明验也但酂字别有□音是以沛之□县史记汉书皆作酂字明其音同也班固泗水亭碑以萧何相国所封与何同韵于义无爽然其封邑实在南阳非沛县也且地理志云王莽改沛酂曰赞治然则沛酂亦有赞音□酂相乱无所取信也説者又引江统徂淮赋以为证此乃统之疏谬不可考覈亦犹潘岳西征以陜之曲沃为成师所居耳斯例甚多不可具载】御史中执法下郡守【晋灼曰中执法中丞也】其有意称明德者必身劝为之驾【文颖曰有贤者郡守身自往劝勉令至京师驾车遣之】遣诣相国府署行义年【苏林曰行状年纪也○刘攽曰义读曰仪仪谓仪容其年若曰貌矣】有而弗言觉免年老癃病勿遣【师古曰癃疲病也音隆】三月梁王彭越谋反夷三族【师古曰夷平也谓尽诛除之】诏曰择可以为梁王淮阳王者燕王绾相国何等请立子恢为梁王子友为淮阳王罢东郡颇益梁罢颍川郡颇益淮阳夏四月行自雒阳至令丰人徙关中者皆复终身【应劭曰太上皇思土欲归丰高祖乃更筑城寺市里如丰县号曰新丰徙丰民以充实之师古曰徙丰人所居卽今之新丰古城是其处复音方目反】五月诏曰粤人之俗好相攻击前时秦徙中县之民南方三郡【如淳曰中县之民中国县民也秦始皇略取彊梁地以为桂林象郡南海郡故曰三郡】使与百粤杂处【李竒曰欲以介其间使不相攻击也】会天下诛秦南海尉它居南方长治之【晋灼曰长音长吏之长师古曰它古佗字也书本亦或作他并音徒何反它者南海尉之名也姓赵长治谓为之长帅而治理之也】甚有文理中县人以故不耗减【师古曰耗损也音火到反】粤人相攻击之俗益止俱赖其力今立它为南粤王使陆贾即授玺绶【师古曰即就也就其所居而立之】它稽首称臣六月令士卒从入蜀汉闗中者皆复终身【师古曰复音方目反】秋七月淮南王布反上问诸将滕公言故楚令尹薛公有筹防上召见薛公言布形埶上善之封薛公千户诏王相国择可立为淮南王者羣臣请立子长为王上乃发上郡北地陇西车骑巴蜀材官及中尉卒三万人【应劭曰材官有材力者张晏曰材官骑士习射御骑驰战陈常以八月太守都尉令长丞会都试课殿最水处则习船边郡将万骑行障塞光武时省韦昭曰中尉卽执金吾也】为皇太子卫军霸上布果如薛公言东击杀荆王刘贾劫其兵度淮击楚楚王交走入薛上赦天下死罪以下皆令从军征诸侯兵上自将以击布
　　十二年冬十月上破布军于会缶【孟康曰音侩保邑名属沛国蕲县苏林曰缶音□晋灼曰蕲县乡名也师古曰会音工外反缶音丈瑞反苏音是也此字本作□而转写者误为缶字耳音保非也黥布传则正作□字此足明其不作缶也】布走令别将追之上还过沛留置酒沛宫悉召故人父老子弟佐酒【应劭曰助行酒】发沛中儿得百二十人敎之歌酒酣【师古曰酣洽也音胡甘反】上击筑【邓展曰筑音竹应劭曰状似琴而大头安弦以竹击之故名曰筑师古曰今筑形似瑟而细颈也】自歌曰大风起兮云飞扬威加海内兮归故乡安得猛士兮守四方令儿皆和习之【师古曰和音胡卧反】上乃起舞忼慨伤懐【师古曰忼音口朗反慨音口代反】泣数行下【师古曰泣目中泪也】谓沛父兄曰游子悲故乡【师古曰游子行客也悲谓顾念也】吾虽都关中万岁之后吾魂魄犹思家沛【○宋祁曰家或作乐】且朕自沛公以诛暴逆遂有天下其以沛为朕汤沐邑【师古曰凡言汤沐邑者谓以其赋税供汤沐之具也】复其民世世无有所与【师古曰复音方目反与读曰豫】沛父老诸母故人日乐饮极欢道旧故为笑乐【师古曰言日日乐饮也乐并音来各反】十余日上欲去沛父兄固请上曰吾人众多父兄不能给乃去沛中空县皆之邑西献【如淳曰献牛酒也师古曰之往也皆往邑西竞有所献故县中空无人】上留止张饮三日【张晏曰张帷帐也师古曰张音竹亮反】沛父兄皆顿首曰沛幸得复丰未得唯陛下哀矜上曰丰者吾所生长极不忘耳【师古曰极至也至念之不忘也】吾特以其为雍齿故反我为魏沛父兄固请之廼并复丰比沛汉别将击布军洮水南北【苏林曰洮音兆】皆大破之追斩布番阳【师古曰番音蒲何反】周勃定代斩陈豨于当城【韦昭曰代郡县也】诏曰呉古之建国也日者荆王兼有其地【师古曰日者犹往日也】今死亡后朕欲复立呉王其议可者长沙王臣等言【师古曰臣者长沙王之名呉芮之子也今书本或臣下有芮字者流俗妄加也】沛侯濞重厚【服防曰濞音滂濞师古曰音普懿反】请立为呉王已拜上召谓濞曰汝状有反相因拊其背曰汉后五十年东南有乱岂汝邪【应劭曰高祖有聪略反相径可知至于东南有乱克期五十占者所知也若秦始皇东廵以厌气后刘项起东南疑当知此耳如淳曰度其贮积足用为难又呉楚世不賔服师古曰应説是也拊谓摩循之】然天下同姓一家汝愼毋反濞顿首曰不敢十一月行自淮南还过鲁以太牢祠孔子十二月诏曰秦皇帝楚隐王【师古曰陈胜也】魏安厘王【师古曰昭王之子也读曰僖汉书僖諡及福禧字例多为】齐愍王【师古曰宣王之子为淖齿所杀】赵悼襄王【师古曰孝成王之子】皆絶亡后其与秦始皇帝守二十家楚魏齐各十家赵及魏公子亡忌各五家【师古曰亡忌即信陵君也】令视其复亡与它事【师古曰复音方目反与读曰豫】陈豨降将言豨反时燕王卢绾使人之豨所隂谋【师古曰之往也】上使辟阳侯审食其迎绾【师古曰辟音必亦反食其音异基】绾称疾食其言绾反有端春二月使樊哙周勃将兵击绾诏曰燕王绾与吾有故爱之如子闻与陈豨有谋吾以为亡有故使人迎绾绾称疾不来谋反明矣燕吏民非有罪也赐其吏六百石以上爵各一级与绾居去来归者赦之【师古曰先与绾居今能去之来归汉者赦其罪】加爵亦一级诏诸侯王议可立为燕王者长沙王臣等请立子建为燕王诏曰南武侯织亦粤之世也立以为南海王【文颖曰高祖五年以象郡桂林南海长沙立呉芮为长沙王象郡桂林南海属尉佗佗未降遥虚夺以封芮耳后佗降汉十一年更立佗为南越王自此王三郡芮唯得长沙桂林零陵耳今复封织为南海王复遥夺佗一郡织未得王之○刘攽曰零陵武帝始立郡文説误矣且始叙高帝封呉芮无零陵之文疑亦传写妄加之】三月诏曰吾立为天子帝有天下十二年于今矣与天下之豪士贤大夫共定天下同安辑之【师古曰辑与集同】其有功者上致之王次为列侯下乃食邑【师古曰谓非列侯而特赐食邑者】而重臣之亲或为列侯皆令自置吏得赋敛女子公主【如淳曰公羊传曰天子嫁女于诸侯必使诸侯同姓者主之故谓之公主百官表列侯所食曰国皇后公主所食曰邑帝姊妹曰长公主诸王女曰翁主师古曰如説得之天子不亲主婚故谓之公主诸王即自主婚故其女曰翁主翁者父也言父主其婚也亦曰王主言王自主其婚也高祖答项羽曰吾翁即若翁也扬雄方言云周晋秦陇谓父曰翁而臣瓒王楙或云公者比于上爵或云主者妇人尊称皆失之○刘攽曰予谓公主之称本出秦旧男为公子女为公主古者大夫妻称主故以公配之若谓同姓主之故谓之公主则周之事秦不知用也古之嫁女当如周使大夫为主何不谓之夫主乎然则谓之王主者犹言王子也谓之翁主者缘公而生耳】为列侯食邑者皆佩之印赐大第室【孟康曰有甲乙次第故曰第也】吏二千石徙之长安受小第室入蜀汉定三秦者皆世世复【师古曰复音方目反】吾于天下贤士功臣可谓亡负矣其有不义背天子擅起兵者与天下共伐诛之【师古曰擅专也音上战反他皆类此】布告天下使明知朕意上击布时为流矢所中行道疾疾甚吕后迎良医医入见上问医曰疾可治不医曰可治【○宋祁曰旧本及越本并无不医曰可治五字】于是上嫚骂之曰【○朱子文曰于文医曰可治句下正不湏于是二字宜去之】吾以布衣提三尺取天下【师古曰三尺劒也下韩安国传所云三尺亦同而流俗书本或云提三尺劒劒字后人所加耳】此非天命乎命乃在天虽扁鹊何益【韦昭曰泰山卢人也名越人魏桓侯时医也臣瓒曰史记云齐勃海人也魏无桓侯师古曰瓒説是也扁音歩典反】遂不使治疾赐黄金五十斤罢之吕后问曰陛下百岁后萧相国既死谁令代之上曰曹参可问其次曰王陵可然少戆【师古曰戆愚也古音下绀反今则竹巷反】陈平可以助之陈平知有余然难独任周勃重厚少文然安刘氏者必勃也可令为太尉吕后复问其次上曰此后亦非乃所知也【师古曰乃汝也言自此以后汝亦终矣不复知之】卢绾与数千人居塞下候伺幸上疾愈自入谢【师古曰冀得上疾愈自入谢以为己身之幸也】夏四月甲辰帝崩于长乐宫【臣瓒曰帝年四十二即位卽位十三年寿五十三】卢绾闻之遂亡入匈奴吕后与审食其谋曰诸将故与帝为编户民【师古曰编户者言列次名籍也编音鞭】北靣为臣心常鞅鞅【师古曰鞅鞅不满足也音于亮反他皆类此】今乃事少主非尽族是天下不安【师古曰族谓族诛之是亦此也】以故不发丧人或闻以语郦商郦商见审食其曰闻帝已崩四日不发丧欲诛诸将诚如此天下危矣陈平灌婴将十万守荥阳【○宋祁曰荥旧本作荧】樊哙周勃将二十万定燕代此闻帝崩诸将皆诛必连兵还乡以攻关中【师古曰乡读曰向还向犹言反向内向也】大臣内畔诸将外反亡可蹻足待也【文颖曰蹻犹翘也如淳曰蹻音如今作乐蹻行之蹻晋灼曰许愼云蹻举足小高也音侨师古曰晋説是也】审食其入言之乃以丁未发丧大赦天下五月丙寅葬长陵【臣瓒曰自崩至葬凡二十三日长陵在长安北四十里】已下【苏林曰下音下书之下郑氏曰已下棺也师古曰苏音郑説是也下音胡亚反】皇太子羣臣皆反至太上皇庙羣臣曰帝起细防拨乱世反之正【师古曰反还也还之于正道】平定天下为汉太祖功最高上尊号曰高皇帝【师古曰尊号諡也】初高祖不修文学而性明逹好谋能听自监门戍卒见之如旧初顺民心作三章之约天下既定命萧何次律令韩信申军法张苍定章程【如淳曰章歴数之章术也程者权衡丈尺斗斛之平法也师古曰程法式也】叔孙通制礼仪陆贾造新语又与功臣剖符作誓【如淳曰谓功臣表誓使河如带太山若厉国乃灭絶】丹书铁契金匮石室【如淳曰金匮犹金縢也师古曰以金为匮以石为室重缄封之保愼之义】藏之宗庙虽日不暇给规摹远矣【邓展曰若画工规模物之摹韦昭曰正员之器曰规摹者如画工未施采事摹之矣师古曰取喻规摹谓立制垂范也给足也日不暇足言众事繁多常汲汲也】
  </div>
  <div class="pagination">
   <a href="前汉书_page6.html">
    上一页
   </a>
   <span>
    ...
   </span>
   <a href="前汉书_page2.html">
    2
   </a>
   <a href="前汉书_page3.html">
    3
   </a>
   <a href="前汉书_page4.html">
    4
   </a>
   <a href="前汉书_page5.html">
    5
   </a>
   <a href="前汉书_page6.html">
    6
   </a>
   <span class="current-page">
    7
   </span>
   <a href="前汉书_page8.html">
    8
   </a>
   <a href="前汉书_page9.html">
    9
   </a>
   <a href="前汉书_page10.html">
    10
   </a>
   <a href="前汉书_page11.html">
    11
   </a>
   <a href="前汉书_page12.html">
    12
   </a>
   <span>
    ...
   </span>
   <a href="前汉书_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
