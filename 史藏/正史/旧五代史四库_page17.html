<!DOCTYPE html>
<html>
 <head>
  <meta charset="utf-8"/>
  <title>
   旧五代史四库 - 第 17 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧五代史四库 - 第 17 页/共 60 页
  </h1>
  <div class="content">
   旧五代史巻二十三攷证
&lt;史部,正史类,旧五代史&gt;
　　钦定四库全书
　　旧五代史卷二十四
　　宋门下侍郎叅知政事监修国史薛居正等撰
　　梁书第二十四
　　列十四
　　李珽字公度陇西炖煌人五世祖忠懿公憕有大节见唐史父縠仕懿僖朝官至右谏议大夫珽聪悟有才学尤工词赋僖宗朝晋公王铎提兵柄镇滑台縠居宾席铎见珽大赏叹之年二十四登进士第解褐授校书郎拜监察御史俄丁内艰先是父旅殡在逺家贫无以襄事与弟琪当腊雪以单缞扶杖御哀告人由是两克迁祔而珽日不过食一溢恒羸卧丧庐中不能兴大为时贤所叹忧阕再徴为御史以瘠不起成汭之镇荆州辟为掌书记逾时乃就天复中淮冦大举围夏口逼巴陵太祖患之飞命成汭率水军十万援于鄂珽入言曰今舳舻容介士千人载稻倍之缓急不可动呉人剽轻若为所绊则武陵武安皆我之雠也将有后虑不如遣骁将屯巴陵大军对岸一月不与战则呉冦粮絶而鄂州围解矣汭性刚决不聼淮人果乘风纵火舟尽焚兵尽溺汭亦自沈于江朗人潭人遂入荆渚一如所料未防襄帅赵匡凝复奏为掌记入为左补阙又明年太祖为元帅以襄阳贰于已率兵击破之赵匡凝奔州太祖复署珽为天平军掌书记一日大防将佐指珽曰此真书记也沧州节度使刘守文拒命太祖引军十余万围之久而未下乃召珽草檄珽即就外次笔不停缀登时而成大为太祖嗟赏受禅之嵗宰臣除为考功员外郎知制诰珽揣太祖未欲首以旧僚超拜清显三上章固辞优诏褒允寻以本官监曹州事曹去京数舎吏民豪猾前后十余政未有善罢者珽在任期嵗众庶以宁入为兵部郎中崇政院学士未几以许帅冯行袭疾甚出为许州留后先是行袭有牙兵二千皆蔡人也太祖深为忧乃遣珽驰徃以伺察之珽至传舎召将吏亲加抚慰行袭欲使人代受诏珽曰东首加朝服礼也乃于卧内宣诏令善自补养苟有不讳子孙俱保后福行袭泣谢遂解二印以授珽代掌军府事太祖览奏曰予固知珽必办吾事行袭门户不朽矣乃以珽为匡国军留后寻徴为左谏议大夫兼宣徽副使从征至魏县过内黄因侍立于行廏太祖顾曰此何故名内黄珽曰河南有外黄小黄故此有内黄又曰外黄小黄在何处对曰秦有外黄都尉理外黄有故墉今在雍邱小黄为髙齐所废其故墉今在陈留太祖称奨数四及庶人友珪篡位除右散骑常侍充侍讲学士内讨之日军士大扰珽为乱兵所伤其夕卒于洛阳珽心孝友与弟琪有敦睦之爱为搢绅所称【案欧阳史有裴迪韦震传原文已佚无可采补】
　　卢曾字孝伯其先范阳人也颇好书有所执守始为齐州防御使朱琼从事琼降预其谋与之皆来琼没太祖辟为宣义幕职曽性忠狷好贡直又不能取容于众毎勲府防语稍洽曽率然糺正輙又忤防左长直军使刘捍委任方重曽亦不能平冀王友谦初定陜府命曽徃议事有使院小将从行嗜酒荒逸过度曾复命欲发其罪致疏于袖中累日未果言小将恐事泄先诬告曽使酒几败军事刘捍因证之由是罢职归于齐之别墅俄而王师范起兵叛太祖促召曽谓之曰子能缓颊説青州使无背盟吾不负子矣曽持檄以徃既至青师范囚之送于淮南遇害后太祖暴师范之罪曰丧我骨肉杀我宾僚遂族诛之召曾二子皆授以官
　　孙隲滑台人嗜学知书微有辞笔唐光启中魏博从事公乗亿以女妻之因教以牋奏程式时中原多难文章之士缩影窜迹不自显亿既死魏帅以章表牋疏淹积兼月不能发一字或以隲言之即署本职主奏记事累迁职自支使掌记至节度判官奏官自校书御史郎官中丞检校常侍至兵部尚书太祖御天下念潜龙时隲奉其主好问徃来数十返甚録之开平三年除右谏议大夫满嵗迁左散骑常侍隲雅好聚书有六经汉史洎百家之言凡数千巻皆简翰精至披勘详定得暇即朝夕躭翫曾无少怠干化二年春太祖将议北巡选朝士三十余人扈从二月甲子车驾发自洛阳禺中次白马顿召文武官就食以从臣未集驻驆以俟之又命飞骑促于道而隲与谏议大夫张衍兵部郎中张儁等累刻方至太祖性本卞急因兹大怒并格杀于前墀
　　张儁字彦臣祖父咸有闻于时儁少孤自修餙善为五言诗其警句颇为人所称唐广明中黄巢犯京师天子幸蜀士皆窜伏窟穴以保其生儁亦晦迹浮泛不失其道及僖宗还京师由校书郎西畿尉登朝为御史补阙起居郎司勲员外万年县令以事黜官峡中将十年太祖即位用宰臣薛贻矩为盐铁使儁与贻矩同年登第甚知其才即奏为盐铁判官迁职为礼部郎中兼职如故干化二年二月扈从后至与孙隲张衍同日遇祸于白马顿
　　张衍字用河南尹魏王宗奭之犹子也其父死于兵间衍乐读书为儒始以经学就举不中选时谏议大夫郑徽退居洛阳以女妻之遂命应辞秋不数上登第唐昭宗东迁以宗奭勲力隆峻衍由校书郎拜左拾遗旋召为翰林学士太祖即位罢之特拜考功郎中俄迁右谏议大夫衍巧生业乐积聚太祖将北伐颇以扈从间糜耗力用系意屡干托宰执求免是行太祖微闻之又属应召稽晚与孙隲等同日遇祸
　　杜荀鹤池州人【辛文房唐才子传荀鹤字彦之牧之微子也】善为诗辞句切理为时所许既擢第复还旧山【唐才子传荀鹤尝谒梁王朱全忠与之坐忽无云而雨王以为天泣不祥命作诗称意王喜之荀鹤寒进连败文塲甚苦至是送春官大顺二年裴贽侍郎放第八人登科正月十日放榜正荀鹤生朝也王希羽献诗曰金榜晓悬生世日玉书潜记上升时九华山色高千尺未必高于第八枝又唐新纂云荀鹤举进士及第东归过夷门献梁太祖诗句云四海九州空第一不同东镇府封王是则荀鹤之受知于梁祖旧矣不待田頵之荐问而始被遇也】时田頵在宣州甚重之頵将起兵乃阴令以笺问至太祖遇之颇厚及頵遇祸太祖以其才表之寻授翰林学士主客员外郎既而恃太祖之势凡搢绅间已所不悦者日屈指怒数将谋尽杀之苞蓄未及泄丁重疾旬日而卒
　　罗隐【唐才子传隠字昭谏】余杭人诗名于天下尤长于咏史然多所讥讽以故不中第大为唐宰相郑畋李蔚所知隐虽负文称然貎古而陋畋女幼有文性尝览隠诗巻讽诵不已畋疑其女有慕才之意一日隐至第郑女垂而窥之自是絶不咏其诗唐广明中因乱归乡里节度使钱镠辟为从事开平初太祖以右谏议大夫徴不至魏博节度使罗绍威宻表推荐乃授给事中年八十余卒于钱塘【涧泉日记云唐光启三年呉越王表荐为钱塘令迁著作郎辟掌书记天祐三年充判官梁开平二年授给事中三年迁祭运使是年卒葬于定山乡全部郎中沈崧铭其墓】有文集数巻行于世【唐才子传云隐所着谗书谗本淮海寓言湘南应用集甲乙集外集启事等竝行于世　五代史补罗隠在科塲恃才傲物尤为公轻所恶故六举不第时长安有罗尊师者深于相术隐以貎陋恐为相术所弃毎与尊师接谈常自大以沮之及其累遭黜落不得己始徃问焉尊师笑曰贫道知之久矣但以吾子决在一第未可与语今日之事贫道敢有所隐乎且吾子之于一第也贫道观之虽首冠羣英亦不遇簿尉尔若能罢举东归霸国以求用则必富且贵矣两途五子宜自择之隐懵然不知所措者数日隣居有卖饭媪见隐惊曰何辞色之沮防如此莫有不决之事否隐谓知之因尽以尊师之言告之媪叹曰秀才何事迷甚焉且天下皆知罗隐何须一第然后为得哉不如急取富贵则老防之愿也隐闻之释然遂归钱塘时钱镠方得两浙置之幕府使典军中书檄其后官给事中初隐罢上中书之日费窘因抵魏谒邺王罗绍威将入其境先贻书叙其家世邺王为侄幕府僚吏见其书皆怒曰罗隐一布衣耳而侄视大王其可乎绍威素重士且曰罗隐名振天下王公大夫多为所薄今惠然肯顾其何以胜得在侄行为幸多矣敢不致恭诸公慎勿言于是拥斾郊迎一见即拜隐亦不让及将行绍威赠以百万他物称是仍致书于镠谓叔父镠首用之】
　　仇殷不知何郡人也开平中仕至钦天监明于象纬厯数艺术精宻近无其比光化中太祖在滑遣宻王友伦以兵三万御幽州之师十余万深虑其不敌召殷问曰阵可行乎曰其十四日过禺中乎又问之曰贼败涂地又曰既望当见捷书果如其言不失晷刻太祖之在长芦诸将请攻壁号令军中人负藁二围置千积俄而云集殷曰何用或以所谋告之殷曰我占矣不见攻壁象无乃自退乎翼日有驰骑报丁防以潞州叛太祖令尽焚其藁而还不克攻开平中殷一日朝罢过崇政院使敬翔直阁翔问之曰月犯房次星其逼若缀是何祥也曰常度耳殷欲不言既过数步自度不可黙乃反言曰三两日当有不顺语至无或骤恐宜先白上知既二日陜府奏同州刘知俊闭闗作叛初王景仁之出师也殷上言太隂亏不利深入太祖遽遣使止之已败于柏乡矣殷所见触类如是不可备録然而畏慎特甚居常寝黙未尝敢显言纵言事迹惟其语音不可尽晓以故屡贻责罚后卒于官
　　段深不知何许人开平中以善医待诏于翰林时太祖抱疾久之其溲甚浊僧晓微侍药有徴赐紫衣师号钖赉甚厚顷之疾发晓微剥服色去师号因召深问曰疾愈复作草药不足恃也我左右粒石而効者众矣服之如何深对曰臣尝奉诏诊切陛下积忧勤失调护脉代芤而心益虚臣以为宜先治心心和平而溲变清当进饮剂而不当粒石也臣谨按太仓公传曰中热不溲者不可服石石性精捍有大毒凡饵毒药如甲兵不得己而用之非有危殆不可服也太祖善之令进饮剂疾稍愈乃以币帛赐之















　　旧五代史巻二十四
　　旧五代史巻二十四攷证
　　梁书列传十四李珽传河南有外黄小黄　小黄欧阳史作下黄攷困学纪闻云五代通録李珽曰河南有外黄小黄汉地理志陈留有外黄下黄县五代史记改小黄为下黄误也当从通録
　　秦有外黄都尉　都尉原本作郡尉今据汉书地理志及欧阳史改正
　　充侍讲学士　案欧阳史作侍讲
　　卢曽传始为齐州防御使朱琼从事　案新唐书通鉴与是书梁记皆称朱琼为齐州刺史惟此传作防御使疑有舛误
　　孙隲传并格杀于前墀　案通鉴攷异引梁实録作赐死通鉴作扑杀于前墀
　　杜荀鹤传旬日而卒　案唐才子传荀鹤以天祐元年卒北梦言作梁受禅后拜翰林学士五日而卒未知孰是
　　罗隐传罗隐余杭人　案涧泉日记作新城人
　　因乱归乡里节度使钱镠辟为从事　案唐新纂罗隐初为呉令后以罗绍威荐为钱镠所辟据是书则隐自归里即为镠从事后复为绍威荐也与新纂异
　　仇殷传殷上言太隂亏不利深入太祖遽遣使止之己败于柏乡矣　案北梦言云柏乡狼狈梁祖亦自咎曰违犯天道不取仇殷之言也此云太祖遽遣使止之与北梦琐言异







　　旧五代史巻二十四攷证
　　钦定四库全书
　　旧五代史巻二十五
　　宋门下侍郎叅知政事监修国史薛居正等撰
　　唐书第一
　　武皇纪上
　　太祖武皇帝讳克用本姓朱耶氏其先陇右金城人也始祖拔野唐贞观中为墨离军事从太宗讨髙丽薛延陁有功为金方道副都防因家于州太宗平薛延陁诸部于安西北庭置都防属之分同罗仆骨之人置沙陁都督府盖北庭有碛曰沙陁故固以为名焉永徽中以拔野为都督其后子孙五世相承曽祖尽忠贞元中继为沙陁府都督既而为吐蕃所防乃举其族七千帐徙于甘州尽忠寻率部众三万东奔俄而吐蕃追兵大至尽忠战殁祖执宜即尽忠之长子也收合余众至于灵州徳宗命为隂山府都督元和初入为金吾将军迁蔚州刺史代北行营招抚使【新唐书沙陁元和三年尽忠欵灵州塞诏处其部盐州置隂山府以执宜为府兵马使朝长安授特进金吾衞将军从攻镇州进蔚州刺史破吴元济授检校刑部尚书长庆初破贼深州入朝留宿衞拜金吾衞将军太和中授隂山府都督代北行营招抚使】庄宗即位追諡为昭烈皇帝庙号懿祖烈考国昌本名赤心唐朔州刺史咸通中讨厐勋有功入为金吾上将军赐姓李氏名国昌【代州有唐故龙武军统军检校司徒赠太保陇西李公神道碑云公讳国昌字徳兴】仍系郑王房出为振武节度使寻为吐浑所袭退保于神武川及武皇镇太原表为代北军节度使中和三年薨庄宗即位追諡为文皇庙号献祖武皇即献祖之第三子也母秦氏以大中十年丙子嵗九月二十二日生于神武川之新城在姙十三月载诞之际母艰危者竟夕族人忧骇市药于鴈门遇神叟告曰非巫医所及可驰归尽率部人披甲持旄击钲鼓跃马大噪环所居三周而止族人如其教果无恙而生是时虹光烛室白气充庭井水暴溢武皇始言喜军中语龆龀善骑射与侪类驰骋嬉戏必出其右年十三见双鳬翔于空射之连中众皆臣伏新城北有毗沙天王祠祠前井一日沸溢武皇因持巵酒而奠曰予有尊主济民之志无何井溢故未察其祸福惟天王若有神竒可与仆交谈奠酒未已有神人被金甲持戈隐然出于壁间见者大惊走惟武皇从容而退繇是益自负献祖之讨厐勋也武皇年十五从征摧锋防阵出诸将之右军中目为飞虎子贼平献祖授振武节度使武皇为云中牙将尝在云中宿于别馆拥妓醉寝有侠儿持刃欲害武皇及突入曲室但见烈火炽赫于帐中侠儿骇异而退又尝与达靼部人角胜逹靼指双雕于空曰公能一发中否武皇即弯弧发矢连贯双雕边人拜伏及壮为云中守促使事防御使支谟与同列晨集廨舍因戯升郡阁踞谟之座谟亦不敢诘干符三年朝廷以叚文楚为代北水陆发运云州防御使时嵗荐饥文楚稍削军食诸军咸怨武皇为云中防边督将部下争诉以军食不充邉校程懐素王行审盖寓李存璋薛鐡山康君立等即拥武皇入云州众且万人营于鬬鸡台城中械文楚出以应于外诸将列状以闻请授武皇旄朝廷不允徴诸道兵以讨之干符五年黄巢渡江其势滋蔓天子乃悟其事以武皇为大同军节度使检校工部尚书冬献祖出师讨党项吐浑赫连铎乘虚陷振武举族为吐浑所掳武皇至定边军迎献祖归云州云州守将拒闗不纳武皇略蔚朔之地得三千人屯神武川之新城赫连铎昼夜攻围武皇昆弟三人四面应贼俄而献祖自蔚州引军至吐浑退走自是军势复振天子以赫连铎为大同军节度使仍命进军以讨武皇干符六年春朝廷以昭义节度使李钧充北面招讨使将太原之师过石岭闗屯于代州与幽州李可举会赫连铎同攻蔚州献祖以一军御之武皇以一军南抵遮虏城以拒李钧是冬大雪弓弩折南军若寒临战大败奔归代州李钧中流矢而卒广明元年春天子复命元师李涿率兵数万屯代州武皇令军使傅文达起兵于蔚州朔州刺史髙文集与薛葛安庆等部将防文达送于李涿六月李涿引大军攻蔚州献祖战不利乃率其族奔于达靼部居数月吐浑赫连铎密遣人赂逹靼以离间献祖既而渐生猜阻武皇知之毎召其豪右射猎于野或与之百歩驰射马鞭或以悬针树叶为的中之如神由是部人心伏不敢窃发俄而黄巢自江淮北渡武皇椎牛酾酒飨其酋首酒酣喻之曰予父子为贼臣谗间报国无由今闻黄巢北犯江淮必为中原之患一日天子赦宥有诏徴兵仆与公等向南而定天下是予心也人生世间光景几何曷能终老沙堆中哉公等勉之达靼知无留意皆释然无间是嵗十一月黄巢冦潼闗天子令河东监军陈景思为代北起军使收兵破贼十二月黄巢犯长安僖宗幸蜀陈景思与李友金发沙陁诸部五千骑南赴京师友金即武皇之族父也【通鉴友金初与高文集竝降于李琢故得与陈景思南赴京师】中和元年二月友金军至绛州将渡河刺史瞿稹谓陈景思曰巢贼方盛不如且还代北徐图利害四月友金旋军鴈门瞿稹至代州半月之间募兵三万营于崞县之西其军皆北边五部之众不闲军法瞿稹李友金不能制友金谓景思曰兴大众成大事当威名素着则可以伏人今军虽数万茍无善帅进亦无功吾兄李司徒父子去嵗获罪于国家今寄北部雄武之略为众所推若骠骑急奏召还代北之人一麾响应则妖贼不足平也景思然之促奏行在天子乃以武皇为鴈门节度使仍令以本军讨贼【新唐书王重荣传重荣惧黄巢复振忧之与杨复光计复光曰我世与李克用共忧悉其人忠不顾难死义如已若乞师焉事蔑不济万遣使者约连和】李友金发五百骑赍诏召武皇于达靼武皇即率达靼诸部万人趋鴈门五月整兵二万南向京师太原郑从谠以兵守石岭闗武皇乃引军出他道至太原城下防大雨班师于鴈门中和二年八月献祖自达靼部率其族归代州十月武皇率忻代蔚朔达靼之军三万五千骑赴难于京师先移檄太原郑从谠拒闗不纳武皇以兵击之进军至城下遣人赍币马遗从谠从谠亦遣人馈武皇货币饔饩军器武皇南去自隂地趋晋綘十二月武皇至河中中和三年正月晋国公王铎承制授武皇东北面行营都统武皇令其弟克修领前锋五百骑渡河视贼黄巢遣将米重威赍重赂及伪诏以赐武皇武皇纳其赂以给诸将燔其伪诏是时诸道勤王之师云集京畿然以贼势尚炽未敢争锋及武皇将至贼帅相谓曰鸦儿军至当避其锋武皇以兵自夏阳济河二月营于干坑店黄巢大将尚让林言王璠赵璋等引军十五万屯于梁田坡翼日大军合战自午及晡巢贼大败是夜贼众遁据华州武皇进军围之巢弟黄邺黄揆固守三月尚譲引大军赴援武皇率兵万余逆战于零口巢军大败武皇进军渭桥翼日黄揆弃华州而遁王铎承制授武皇鴈门节度使检校尚书左仪射四月黄巢燔长安收其余众东走蓝闗武皇进收京师七月天子授武皇金紫光禄大夫检校左仆射河东节度使【旧唐书僖宗纪五月制以鴈门以北行营节度忻代蔚朔等州观察处置等使检校尚书左仆射代州刺史上柱国食邑七百戸李克用检校司空同平章事兼太原尹北京留守充河东节度管内观察处置等使新唐书沙陀云收京师功第一进同中书门下平章事陇西郡公未几以克用领河东节度】是时武皇既收长安军势甚雄诸侯之师皆畏之武皇一目微眇故其时号为独眼龙是月武皇仗节赴镇遣使报郑从谠请治装归朝武皇次于郊外因往赴鴈门宁觐献祖八月自鴈门赴镇河东时年二十有八十一月平潞州表其弟克修为昭义节度使潞帅孟方立退保于邢州十二月许帅田从异汴帅朱温徐帅时溥陈州刺史赵犨各遣使来告以巢蔡合从凶锋尚炽请武皇共力讨贼中和四年春武皇率蕃汉之师五万自泽潞将下天井闗河阳节度使诸葛爽辞以河桥不完仍屯兵于万善数日移军自河中南渡趋汝洛四月武皇合徐汴之师破尚让于太原斩获万计进攻贼于西华贼将黄邺弃营而遁是夜大雨巢营中惊乱乃弃西华之垒退营陈州北故阳里五月癸亥大雨震电平地水深数尺贼营为水所漂而溃戊辰武皇引军营于中牟大破贼于王满渡庚午巢贼大至济汴而北是夜复大雨贼党惊溃武皇营于郑州贼众分冦汴境武皇渡汴遇贼将渡而南半济击之大败之临阵斩贼将李周王济安阳景彪等是夜贼大败残众保于胙县寃句大军蹑之黄巢乃携妻子兄弟千余人东走武皇追贼至于巢州是月班师过汴汴帅迎劳于封禅寺请武皇休于府第乃以从官三百人及监军使陈景思馆于上源驿是夜张乐陈宴席汴帅自佐飨出珍币侑劝武皇酒酣戏诸侍妓与汴帅握手叙破贼事以为乐汴帅素忌武皇乃与其将杨彦洪密谋窃发彦洪于巷陌连车树栅以枙奔窜之路时武皇之从官皆醉俄而伏兵窃发来攻舍武皇方大醉噪声动地从官十余人捍贼侍人郭景铢灭烛扶武皇以茵幕裹之匿于牀下以水洒面徐曰汴帅谋害司空武皇方张目而起引弓抗贼有顷烟火四合复大雨震电武皇得从者薛鐡山贺回鹘等数人而去雨水如澍不辨人物随电光登尉氏门缒城而出得还本营监军陈景思大将史敬思竝遇害武皇既还营与刘夫人相向恸哭诘旦欲勒军攻汴夫人曰司空比为国家讨贼赴东诸侯之急虽汴人谋害自有朝廷论列若反戈攻城则曲在我也人得以为辞乃收军而去驰檄于汴帅汴帅报曰窃发之夜非仆本心是朝廷遣天使与牙将杨彦洪同谋也武皇自虎牢闗西趋蒲陜而旋秋七月至太原武皇自以累立大功为汴帅怨图防没诸将乃上章申理及武皇表至朝廷大恐遣内臣宣谕寻加守太傅同平章事陇西郡王光启元年三月幽州李可举镇州王景崇连兵冦定州节度使王处存求援于武皇武皇遣大将康君立安老薛可郭啜率兵赴之五月镇人攻无极武皇亲领兵救之镇人退保新城武皇攻之斩首万余级获马千匹王处存亦败燕军于易州十一月河中王重荣遣使来乞师且言邠州朱玫鳯翔李符将加兵于已初武皇与汴人搆怨前后八表请削夺汴帅官爵自以本军进讨天子累遣内臣杨复恭宣防令且全大体武皇不时奉诏天子颇右汴帅时观军容使田令孜君侧擅权恶王重荣与武皇胶固将离其势乃移重荣于定州重荣告于武皇武皇上章言李符朱玫挟邪忌正党庇朱温臣已防检蕃汉军五万取来年渡河先斩朱玫李符然后平荡朱温【新唐书王重荣传诏克用将兵援河中重荣贻克用书且言奉密诏湏公到使我图公此令孜朱全忠朱玫之惑上也因示伪诏克用方与全忠有隙信之请讨全忠反玫】天子览表遣使譬喻百端轺相望既而朱玫引邠鳯之师攻河中王重荣出师拒战朱玫军于沙苑对垒月余十二月武皇引军渡河与朱玫决战玫大败收军夜遁入于京师时京城大骇天子幸鳯翔武皇退军于河中光启二年正月僖宗驻跸于寳鸡武皇自河中遣使上章请车驾还京且言大军止诛凶党时田令孜请僖宗南幸兴元武皇遂班师朱玫于鳯翔立嗣襄王煴为帝以伪诏赐武皇武皇燔之械其使驰檄诸方镇遣来使奉表于行在九月武皇遣昭义节度使李克修讨孟方立于邢州大败方立之众于焦岗斩首数千级以大将安金俊为邢州刺史以抚其降人十月进攻邢州邢人出战又败之孟方立求据于镇州镇人出兵三万以援方立克修班师光启三年六月河中节度使王重荣为部将常行儒所杀武皇表重荣兄重盈为帅七月武皇以安金俊为泽州刺史时张全义自河阳据泽州及李罕之收复河阳召全义令守洛阳全义乃弃泽州而去故以金俊守之文徳元年二月僖宗自兴元还京三月僖宗崩昭宗即位以武皇为开府仪同三司检校太师兼侍中陇西郡王食邑七千戸食实封二百戸河南尹张全义潜兵夜袭李罕之于河阳城防举族为全义所掳罕之逾垣获免遂来归于武皇遣李存孝薛阿檀史俨儿安金俊安休休将七千骑送罕之至河阳汴将丁防牛存节葛从周将兵赴援李存孝率精骑逆战于温县汴人既扼太行之路存孝殿军而退骑将安休休以战不利奔于蔡武皇以罕之为泽州刺史遥领河阳节度使十月邢州孟方立遣大将奚忠信将兵三万冦辽州武皇大破之斩首万级生擒奚忠信龙纪元年五月遣李罕之李存孝攻邢州六月下磁州邢将马溉率兵数万来拒战罕之败之于琉璃陂生擒马溉徇于城下孟方立恚恨饮酖而死三军立其侄迁为留后使求援于汴汴将王防裕率精甲数百入于邢州罕之等班师大顺元年遣李存孝攻邢州孟迁以邢洺磁三州降执汴将王防裕三百人以献武皇徙孟迁于太原以安金俊为邢洺团练使三月昭义军节度使李克修卒以李克恭为潞州节度使是月武皇攻云州拔其东城赫连铎求援于燕燕帅李匡威将兵三万以赴之战于城下燕军大败时徐州时溥为汴军所攻遣使来求援武皇命石君和由兖郓以赴之五月潞州军乱杀节度使李克恭州人推牙将安居受为留后南结汴将时潞之小将冯霸拥叛徒三千骑驻于沁水居受使人召之冯霸不至居受惧出奔至长子为村胥所杀首于霸霸遂入潞州自为留后武皇遣大将康君立李存孝等攻之汴将朱崇节葛从周等兵入潞州以固之是时幽州李匡威云州赫连铎与汴帅协谋连上表请加兵于太原宰相张濬孔纬赞成其事六月天子削夺武皇官爵以张濬为招讨使以京兆尹孙揆为副华州韩建为行营都虞以汴帅为河东南面招讨使幽州李匡威为河东北面招讨使云州赫连铎为副汴将朱友裕将兵屯晋綘时汴军已据潞州又遣大将李谠等率军数万急攻泽州武皇遣李存孝自潞州将三千骑以援之汴将邓季筠以一军犯阵存孝追击擒其都将十数人获马千骑匹是夜李谠收军而退大军掩击至马牢闗斩首万余级追袭至懐州而还存孝复引军攻潞州八月存孝擒新授昭义节度使孙揆初朝廷授揆节以本军取刀黄岭路赴任存孝侦知之引骑三百伏于长子县崖谷间揆建牙持节褒衣大盖拥众而行存孝械揆等口遂擒揆及中使韩归范并将校五百人存孝械揆等以组练系之环于潞州遂献于武皇武皇谓揆曰公缙绅之士安信徐歩可至达官何用如是揆无以对今系于晋阳狱武皇将用为副使使人诱之揆言不逊遂杀之九月汴将葛从周弃潞州而遁武皇以康君立为潞州节度使以李存孝为汾州刺史十月张濬之师入晋州游军至汾隰武皇遣薛鐡山李承嗣将骑三千出隂地闗营于洪洞遣李存孝将兵五千营于赵城华州韩建以壮士三百人冒犯存孝之营存孝追击直压晋州西门张濬之师出战为存孝所败自是闭壁不出存孝引军攻綘州十二月晋州刺史张行恭弃城而奔韩退张濬由含山路遁去大顺二年春正月武皇上章申理其略曰臣今身无官爵名是罪人不敢归陛下藩方且欲于何中寄寓进退行止伏圣裁天子寻就加守中书令【欧阳史二月复拜克用河东节度使陇西郡王加检校太师无中书令】是月魏博为汴将葛从周所冦节度使罗信遣使来求援武皇出师以赴之三月邢州节度使安知建叛奔青州天子以知建为神武统军自棣州沂河归朝郓州朱瑄邀斩于河上首晋阳以李存孝为邢州节度使四月武皇大举兵讨赫连铎于云州遣骑将薛阿檀率前军以进攻武皇设伏兵于御河之上大破之因堑守其城七月武皇进兵栁防赫连铎力屈食尽奔于吐浑部遂归幽州云州平武皇表石善友为大同军防御使邢州节度使李存孝以镇州王镕托附汴人谋乱河朔北连燕冦请乘云代之捷平定燕赵武皇然之八月大搜于晋阳遂南巡泽潞略地懐孟河阳赵克裕望风送欵请修隣好九月搜于邢州十月李存孝董前军攻临城镇人五万营于临城西北龙尾岗武皇令李存审李存贤以歩军攻之镇人大败杀获万计拔临城进攻元氏幽州李匡威以歩骑五万营于鄗邑以援镇州武皇分兵大掠旋军邢州



　　旧五代史巻二十五
　　旧五代史巻二十五攷证
　　唐武皇纪上中和三年薨　案新唐沙陀作光昌三年国昌卒与是书异
　　以武皇为大同军节度使　案欧阳史作拜克用为大同防御使新唐书作以国昌为大同军防御使通鉴作以国昌为大同节度使俱与是书异
　　天子复命元帅李涿　案欧阳史作招讨使李琢通鉴亦作琢俱与是书异
　　与薛葛安庆等部将　案新唐书作萨葛首领米海万安庆
　　天子乃以武皇为鴈门节度使　案新唐书表中和二年以河东忻代二州颖鴈门节度更大同节度为鴈门节度治代州是中和二年以前雁门非镇名也据旧唐书初赦克用拜代州刺史忻代兵马留后二年擢雁门节度神防天宁军镇遏忻代观察使是克用为雁门节度实在位二年是书作元年疑误
　　十一月平潞州表其弟克修为昭义节度使　案通鉴克用表克修为昭义军节度使在四年八月与是书异
　　汴帅素忌武皇　案梁纪作李克用乗醉任气帝不平之攷新唐书沙陀亦作全忠忌克用桀迈难制与此纪合盖全忠攻上源驿实忌其威名而欲害之非徒以其乗醉任气也
　　镇州王景崇　王景崇旧唐书作王镕攷藩镇景崇以中和二年卒子镕继立是光启初冦定州者当为王镕也通鉴从旧唐书
　　光启元年三月节度使王处存求援于武皇武皇遣大将康君立安老薛可郭啜率兵赴之五月镇人攻无极武皇亲领兵救之　案曲阳天安庙李克用题名碑云李克用以幽镇侵扰中山领蕃汉歩骑五十万亲来救援时中和五年二月二十一日也至三月十七日以幽州请就和断遂郤班师攷旧唐书中和五年三月丙辰朔丁夘驾至京师已已御宣政殿大赦改元是三月之十四日已改光启曲阳去京师逺故未知耳又克用亲援处存与通鉴遣将唐君立异今攷是书武皇先遣康君立等与通鉴合继乃亲领兵救之与题名碑合惟是书作五月碑作三月微有互异耳
　　乃移重荣于定州　案欧阳史作徙重荣于兖州攷新唐书王重荣亦云令孜徙重荣兖海节度使与是书异
　　武皇上章言李符朱玫挟邪忌正　李符欧阳史作李昌符盖唐实録避献祖讳故去昌字
　　孟方立恚恨饮酖而死三军立其侄迁为留后　案旧唐书昭宗纪欧阳史庄宗纪皆以孟迁为方立之弟新唐书孟方立作方立之从弟此纪又作方立之侄未详孰是
　　六月天子削夺武皇官爵　六月新唐书作五月以张濬为招讨使　案新唐书本纪作张濬为行营都招讨宣慰使张濬作河东行营兵马招讨制置使欧阳史作太原四面行营兵马都统
　　华州韩建为行营都虞　案欧阳史作韩建为副使新唐书张濬作韩建为供军使
　　八月存孝擒新授昭义节度使孙揆　案新唐书作七月戊申李克用执昭义节度使孙揆通鉴从是书作八月
　　张濬之师出战为存孝所败　案新唐书帝纪作十一月张濬及李克用战于隂地败绩欧阳史亦作十一月与是书先后互异




　　旧五代史巻二十五攷证
　　钦定四库全书
　　旧五代史巻二十六
　　宋门下侍郎参知政事监修国史薛居正等撰
　　唐书第二
　　武皇纪下
　　景福元年正月镇州王镕恃燕人之援率兵十余万攻邢州之尧山武皇遣李存信将兵应援李存孝素与存信不协递相猜贰畱兵不进武皇又遣李嗣勲李存审将兵援之大破燕赵之众斩首三万収其军实三月武皇进军渡滹沱攻栾城下鼓城槀城四月燕军寇云代武皇班师八月赫连铎诱幽州李匡威之众八万寇天成军遂攻云州营于州北连亘数里武皇潜军入于云州诘旦出骑军以击之斩获数万李匡威烧营而遁十月邢州李存孝叛纳欵于梁李存信构之也景福二年春大举以伐王镕以其通好于李存孝也二月攻天长镇旬日不下王镕出师三万来援武皇逆战于叱日岭下镇人败斩首万余级时嵗饥军乏食脯尸肉而食之进军下井陉李存孝将兵夜入镇州镇人乞师于汴汴帅方攻时不暇应之乃求援于幽州李匡威率兵赴之武皇乃班师七月武皇讨李存孝于邢州遂攻平山渡滹水攻镇州王镕惧以帛五十万犒军请修旧好仍以镇冀之师助击存孝许之武皇进围邢州十二月武皇狩于近郊获白有角长三寸干宁元年三月邢州李存孝出城首罪絷归太原轘于市邢洺磁三州平武皇表马师素爲邢州节度使五月郓州节度使朱瑄爲汴军所攻遣使来乞师武皇遣骑将安福顺安福应安福迁督精骑五百假道于魏州以应之九月潞州节度使康君立以酖死十月武皇自晋阳率师伐幽州初李匡俦夺据兄位燕人多不义之安塞军戍将刘仁恭挈族归于武皇武皇遇之甚厚仁恭数进画于盖寓言幽州可取之状愿得兵一万指期平定武皇方讨李存孝于邢州辍兵数千欲纳仁恭不利而还匡俦由是骄怠数犯边境武皇怒故率军以讨之是时云州吐浑赫连铎白义诚竝来归命皆笞而释之十一月进攻武州甲寅攻新州十二月李匡俦命大将率步骑六万救新州武皇选精甲逆战燕军大败斩首万余级生获将领百余人曳练徇于新州城下是夜新州降辛亥进攻嬀州壬子燕兵复合于居庸关拒战武皇命精骑以疲之令步将李存审由他道击之自午至晡燕军复败甲寅李匡俦擕其族弃城而遁将之沧州随行辎车臧获妓妾甚众沧帅卢彦威利其货以兵攻匡俦于景城杀之尽掳其众丙辰进军幽州其守城大将请降武皇令李存审与刘仁恭入城抚劳居人如故市不改肆封府库以迎武皇干宁二年正月武皇在幽州命李存审刘仁恭徇诸属郡二月以仁恭爲权幽州畱后从燕人之请也畱腹心燕畱德等十余人分典军政武皇遂班师凡驻幽州四十日六月武皇率蕃汉之师自晋阳趋三辅讨鳯翔李茂贞邠州王行瑜华州韩建之乱先是三帅称兵向阙同弱王室杀害宰辅时河中节度使王重盈卒重荣之子珂即武皇之子婿也权典军政其兄珙爲陜州节度使瑶爲绛州刺史与珂争河中遂诉于岐邠华三镇言珂本苍头不当袭位珂亦诉于武皇武皇上表保荐珂乞授河中旄钺诏可之三帅遂以兵入觐大掠京师请授王珂同州节度使王瑶河中节度使天子亦许之武皇遂举兵表三帅之罪复移檄三镇三镇大惧是月次绛州刺史王瑶登陴拒命武皇攻之旬日而拔斩王瑶于军门诛其党千余人七月次河中王珂迎谒于路已未同州节度使王行约弃城奔京师与左军兵士刼掠西市都民大扰行约即行瑜弟也庚申枢密使骆全瓘以武皇之军将至请天子幸右军指挥使李继鹏茂贞假子也本姓阎名珪与全瓘谋刼天子幸鳯翔左军指挥使王行实亦行瑜之弟也与刘景宣欲刼天子幸邠州两军相攻纵火烧内门烟火蔽天天子急诏盐州六都兵士令追杀乱兵左右军退走王行瑜李茂贞声言自来迎驾天子惧出幸南山驻跸于莎城是夜荧惑犯心壬戌武皇进收同州闻天子幸石门遣判官王奉表奔问天子遣使赐诏令与王珂同讨邠鳯时武皇方攻华州俄闻李茂贞领兵士三万至盩厔王行瑜领兵至兴平欲往石门迎驾乃觧华州之围进营渭桥天子遣延王戒丕丹王允赍诏促武皇兵直抵邠鳯八月乙酉供奉官张承业赍诏告谕泾帅张铛巳领步骑三万于京西北扼邠岐之路武皇进营渭北遣史俨将三千骑往石门扈驾遣李存信李存审会鄜延之兵攻行瑜之梨园寨天子削夺行瑜官爵以武皇爲天下兵马都招讨使以鄜州李思孝爲北面招讨使以泾州张铛爲西南面招讨使天子又遣延王丹王赐武皇御衣及大将茶酒弓矢命二王兄事武皇延王传天子密防云一昨非卿至此已爲贼庭行酒之人矣所虑者二凶缔合卒难剪除且欲姑息茂贞令与卿修好俟枭斩行瑜更与卿商量武皇上表请驾还京令李存节领二千骑于京西北以防邠贼奔突辛亥天子还宫加武皇守太师中书令邠宁四面行营都统时王行瑜弟兄固守梨园寨我师攻之甚急李茂贞遣兵万余来援行瑜营于龙泉镇茂贞自率兵三万迫咸阳武皇奏请诏茂贞罢兵兼请削夺茂贞官爵诏曰茂贞勒兵盖备非常寻已发遣归镇又言茂贞已诛李继鹏李继晸卿可切戒兵甲无犯土疆武皇请赐河中王珂旌节三表许之又表李罕之为副都统十月丙戌李存信于梨园寨北遇贼军斩首千余级自是贼闭壁不出戊子天子赐武皇内弟子四人又降朱书御札赐魏国夫人陈氏是月王行瑜因败衂之后闭壁自固武皇令李罕之昼夜急攻贼军乏食拔营而去李存信与罕之等先伏军于阨路俟贼军之至纵兵击之杀戮万计是日收梨园等三寨生擒行瑜之子知进竝母丘氏大将李元福等二百人送赴阙庭庚寅王行约王行实烧刼宁州遁走宁州守将徐景乞降武皇表苏文建爲邠州节度使且于宁州爲治所十一月丁巳收龙泉寨时行瑜以精甲五千守之李茂贞出兵来援爲李罕之所败邠贼遂弃龙泉寨而去行瑜复入邠州大军进逼其城行瑜登城号哭曰行瑜无罪昨杀南北司大臣是岐帅将兵胁制主上请治岐州行瑜乞束身归朝武皇报曰王尚父何恭之甚耶仆受命讨三贼臣公其一也如能束身归阙老夫未敢专命爲公奏取进止行瑜惧弃城而遁武皇收其城封府库遽以捷闻旣而庆州奏王行瑜将家属五百人到州界爲部下所杀传首阙下武皇旣平行瑜还军渭北十二月武皇营于云阳讨鳯翔进止乙未天子赐武皇爲忠贞平难功臣进封晋王加实封二百戸武皇复上表请讨李茂贞天子不允武皇私谓诏使曰观主上意疑仆别有他肠复何言哉但祸不去胎忧患未已又奏臣统领大军不敢迳赴朝觐遂班师干宁三年正月汴人大举以攻兖郓朱瑄朱瑾再乞师于武皇假道于魏州罗信许之乃令都指挥使李存信将步骑三万与李承嗣史俨防军以拒汴人存信军于莘与朱瑾合势频挫汴军汴帅患之乃间魏人存信御兵无法稍侵魏之刍牧者信乃与汴帅通出师三万攻存信军存信揭营而退保于洺州三月武皇大掠相魏诸邑攻李固洹水杀魏兵万余人进攻魏州五月汴将葛从周氏叔琮引兵赴援六月李茂贞举兵犯京师七月车驾幸华州是月武皇与汴军战于洹水之上铁林指挥使落落被擒落落武皇之长子也旣战马踣于坎武皇驰骑以救之其马亦踣汴之追兵将及武皇背射一发而毙乃退九月李存信攻魏之临清汴将葛从用等引军来援大败于宗城北存信进攻魏州十月武皇败魏军于白龙潭追击至观音门汴军救至乃退十一月武皇徴兵于幽镇定三州将迎驾于华下幽州刘仁恭托以契丹入寇俟敌退听命干宁四年正月汴军陷兖郓骑将李承嗣史俨与朱瑾同奔于淮南三月陜帅王珙攻河中王珂来告难武皇遣李嗣昭率二千骑赴之破陜军于猗氏乃觧河中之围至是天子遣延王戒丕至晋阳传宣防于武皇朕不取卿言以及于此茍非英贤竭力朕何由再谒庙廷在卿表率予所望也七月武皇复征兵于幽州刘仁恭辞防不逊武皇以书让之仁恭捧书谩骂抵之于地仍囚武皇之行人八月大举以伐仁恭九月师次蔚州戊寅晨雾晦暝占者云不利深入辛已攻安寨俄报燕将单可及领骑军至矣武皇方置酒高防前锋又报贼至矣武皇曰仁恭何在曰但见可及辈武皇张目怒曰可及辈何足爲敌仍促令出师燕军已击武皇军寨武皇乘醉击贼燕军披靡时步兵望贼而退爲燕军所乘大败于木涧俄而大风雨震电燕军觧去武皇方醒甲午师次代州刘仁恭遣使谢罪于武皇武皇亦以书报之自此有檄十余返光化元年春正月鳯翔李茂贞华州韩建皆致书于武皇乞修和好同奬王室兼乞助丁匠修缮秦宫武皇许之四月汴将葛从周寇邢洺磁等州旬日之内三州连陷汴人以葛从周爲邢州节度使大将李存信收军自马岭而旋八月壬戌天子自华还宫是时车驾初复而欲诸侯辑睦赐武皇诏令与汴帅通好武皇不欲先下汴帅乃致书于鎭州王镕令导其意明年汴帅遣使奉书币来修好武皇亦报之自是使车交驰朝野相贺九月武皇遣周德威李嗣昭率兵三万出青山口以迫邢洺十月遇汴将葛从周于张公桥旣战我军大败是月河中王珂来告急言王珙引汴军来寇武皇遣李嗣昭将兵三千以援之屯于胡壁堡汴军万余人来拒战嗣昭击退之十二月潞州节度使薛志勤卒泽州刺史李罕之以本军夜入潞州据城以叛罕之报武皇曰薛铁山新死潞民无主虑军城有变辄专命镇抚武皇令人让之罕之乃归于汴武皇遣李嗣昭将兵讨之下泽州收罕之家属拘送晋阳光化二年春正月李罕之陷沁州三月汴将葛从周氏叔琮自土门陷承天军又陷辽州进军榆次武皇令周德威击之败汴军于洞涡驿叔琮弃营而遁德威追击出石会关杀千余人汴人复陷泽州五月武皇令都指挥使李君庆将兵收泽潞爲汴军所败而还以李嗣昭爲都指挥使进攻潞州八月嗣昭营于潞州城下前锋下泽州时汴将贺德伦张归厚等守潞州是月德伦等弃城而遁潞州平九月武皇表汾州刺史孟迁爲潞州节度使光化三年汴军大寇河朔幽州刘仁恭乞师武皇遣周德威帅五千骑以援之七月李嗣昭攻尧山至内丘败汴军于沙河进攻洺州下之九月汴帅自将兵三万围洺州嗣昭弃城而归葛从周设伏于青山口嗣昭之军不利十月汴人乘胜寇鎭定鎭定惧皆纳赂于汴是时周徳威与燕军刘守光败汴人二万于望都闻定州王郜来奔乃班师是月天子加武皇实封一百戸遣李嗣昭率歩骑三万攻怀州下之进攻河阳汴将阎寳率军来援嗣昭退保怀州天复元年正月汴将张存敬攻陷晋绛二州以兵二万屯绛州以扼援路二月张存敬迫河中王珂告急于武皇使者相望于路珂妻邠国夫人武皇爱女也亦以书至恳切求援武皇报曰贼阻道路众寡不敌救尔即与尔两亡可与王郎弃城归朝珂遂送欵于张存敬三月汴帅自大梁至河中王珂遂出迎寻徙于汴天子以汴帅兼鎭河中武皇自是不复能援京师霸业由是中否四月汴将氏叔琮率兵五万自太行路寇泽潞魏博大将张文恭领军自新口入葛从周领兖郓之众自土门入张归厚以邢洺之众自马岭入定州王处直之众自飞狐入侯言以晋绛之兵自阴地入氏叔琮康懐英营于泽州之昻车武皇令李嗣昭将三千骑赴泽州援李存璋而归贺德伦氏叔琮军至潞州孟迁开门迎沁州刺使蔡训亦以城降于汴氏叔琮悉其众趋石会关是时偏将李审建先统兵三千在潞州亦与孟迁降于汴及叔琮之入寇也审建爲其郷导汴人营于洞涡别将白奉国与鎭州大将石公立自井陉入陷承天军及攻寿阳辽州刺史张鄂以城降于汴都人大恐时霖雨积旬汴军屯聚旣众刍粮不给复多痢疟师人多死时大将李嗣昭李嗣源每夜率骁骑突营掩杀敌众恐惧五月汴军皆退氏叔琮军出石会周德威李嗣昭以精骑五千蹑之杀戮万计初汴军之将入寇也汾州刺史李瑭据城叛以连汴人至是武皇令李嗣昭李存审将兵讨之是岁并汾饥粟贵人多附瑭爲乱嗣昭悉力攻城三日而拔擒李瑭等斩于晋阳市氏叔琮旣旋军过潞州掳孟迁以归汴帅以丁会爲潞州节度使六月迁李嗣昭周徳威将兵出阴地攻慈隰二郡隰州刺史唐礼慈州刺史张瓌竝以城来降武皇以汴寇方盛难以兵服佯降心以缓其谋乃遗牙将张特持币马书檄以谕之陈当时利害请复旧好十一月壬子汴帅营于渭滨甲寅天子出幸鳯翔【新唐书帝如鳯翔李茂贞韩全诲请召克用入卫克用间道遣使者奔问竝遗书全忠劝还汴全忠不答书】武皇遣李嗣昭率兵三千自沁州趋平阳遇汴军于晋州北斩首五百级天复二年二月李嗣昭周德威领大军自慈隰进攻晋绛营于蒲县乙未汴将朱友宁氏叔琮将兵十万营于蒲县之南乙已汴帅自领军至晋州德威之军大恐三月丁巳有虹贯德威之营戊午氏叔琮率军来战德威逆击爲汴人所败兵仗辎车委弃殆尽朱友宁长驱至汾州慈隰二州复爲汴人所据辛酉汴军营于晋阳之西北攻城西门周德威李嗣昭缘山保其余众而旋武皇驱丁壮登陴拒守汴军攻城日急武皇召李嗣昭周德威等谋将出奔云州嗣昭以爲不可李存信坚请且入北蕃续图进取嗣昭等固争之太妃刘氏亦极言于内乃止居数日亡散之士复集军城稍安李嗣昭与李嗣源夜入汴军斩将搴旗敌人扞御不暇自相惊扰丁卯朱友宁烧营而遁周德威追至白壁关俘斩万计因收复慈隰汾等三州天复三年正月天子自鳯翔归京五月云州都将王敬晖杀刺史刘再立以城归于刘仁恭武皇遣李嗣昭讨之仁恭遣将以兵五万来援云州嗣昭退保乐安燕人掳敬晖弃城而去武皇怒笞嗣昭及李存审而削其官是时亲军万众皆边部人动违纪律人甚苦之左右或以爲言武皇曰此辈胆畧过人数十年从吾征伐比年以来国藏空竭诸军之家卖马自给今四方诸侯皆悬重赏以募勇士吾若束之以法急则弃吾吾安能独保此乎俟时开运泰吾固自能处置矣天祐元年闰四月汴帅迫天子迁都于洛阳【新唐书帝东迁诏至太原克用泣谓其下曰乘舆不复西矣遣使者奔问行在】五月乙丑天子制授武皇叶盟同力功臣加食邑三千戸实封三百戸八月汴帅遣朱友恭弑昭宗于洛阳宫辉王卽位告哀使至晋阳武皇南向恸哭三军缟素天祐二年春契丹按巴坚始盛武皇召之按巴坚领其部族凡三十万人至云州与武皇防于云州之东握手甚欢因结爲兄弟旬日而去畱马千匹牛羊万计期以冬初大举渡河天祐三年正月魏博旣杀牙军魏将史仁遇据高唐以叛遣人乞师于武皇武皇遣李嗣昭率三千骑攻邢州以应之遇汴将牛存节张筠于青山口嗣昭不利而还九月汴帅亲率兵攻沧州幽州刘仁恭遣使来乞师武皇乃徴兵于仁恭将攻潞州以解沧州之围仁恭遣掌书记马郁都指挥使李溥等将兵三万防于晋阳武皇遣周德威李嗣昭合燕军以攻泽潞十二月潞州节度使丁防开门迎降命李嗣昭爲潞州节度使以丁防归于晋阳天祐四年正月甲申汴帅闻潞州失守自沧州烧营而遁四月天子禅位于汴帅奉天子爲济阴王改元爲开平国号大梁是岁四川王建遣使至劝武皇各王一方俟破贼之后访唐朝宗室以嗣帝位然后各归藩守武皇不从以书报之曰窃念本朝屯否巨业沦胥攀鼎驾以长违抚彤弓而自咎黙黙终古悠悠彼苍生此厉阶永爲痛毒视横流而莫救徒誓檝以兴言别捧函题过垂奬谕省览周旣骇惕异常泪下霑衿倍郁申胥之素汗流浃背如闻蒋济之言仆经事两朝受恩三代位叨将相籍系宗枝赐鈇以专征征苞茅而问罪鏖兵校战二十余年竟未能斩新莽之头颅断蚩尤之肩髀以至庙朝顚覆豺虎纵横且授任分忧叨策冒宠龟玉毁椟谁之咎欤俯阅指陈不胜慙恧然则君臣无常位陵谷有变迁或棰塞长河泥封函谷时移事改理有万殊卽如周末虎争魏初鼎据孙权父子不显授于汉恩刘备君臣自防兴于涿郡得之不谢于家世失之无损于功名适当逐鹿之秋何惜华虫之服惟仆累朝席宠奕世输忠忝佩训词粗存家法善博奕者惟先守道治蹊田者不可夺牛誓于此生靡敢失节仰凭庙胜早殄寇雠如其事与愿违则共臧洪游于地下亦无恨矣惟公社稷元勲嵩衡降祉鎭九州之上地负一代之才合于此时自求多福所承良讯非仆深心天下其谓我何有国非吾节也慺慺孤恳此不尽陈五月梁祖遣其将康怀英率兵十万围潞州怀英驱率士众筑垒环城城中音信断絶武皇遣周德威将兵赴援德威军于余吾率先锋挑战日有俘获怀英不敢卽战梁祖以怀英无功乃以李思安代之思安引军将营于潞城周德威以五千骑搏之梁军大败斩首千余级思安退保坚壁别筑外垒谓之夹寨以抗我之援军梁祖调发山东之民以供馈运德威日以轻骑掩之运路难阻众心益恐李思安乃自东南山口筑夹道连接夹寨以通馈运自是梁军坚保夹寨冬十月武皇有疾是时晋阳城无故自坏占者恶之天祐五年正月戊子朔武皇疾革辛卯崩于晋阳年五十三遗令薄葬发丧后二十七日除服庄宗卽位追諡武皇帝庙号太祖陵在鴈门东【五代史补太祖武皇本朱耶赤心之后沙陀部人也其先生于雕窠中酋长以其异生诸族传飬之遂以诸爷为氏言非一父所飬也其后言讹以诸为朱以爷为耶至太祖生眇一目长而骁勇善骑射所向无敌时谓之独眼龙大为部落所疾太祖恐祸及遂举族归唐授云州刺史赐姓李名克用黄巢犯长安自北引兵赴难功成遂拜太原节度使封晋王武皇之有河东也威声大振淮南杨行密常恨不识其状貌因使画工诈为商贾徃河东冩之画工到未防人有知其谋者擒之武皇初甚怒既而亲谓曰且吾素眇一目试召亟使冩之观其所为如何及至武皇按膝厉声曰淮南使汝来冩吾真必画工之尤也冩吾不及十分即阶下便是死汝之所矣画工再拜下笔时方盛暑武皇执八角扇因冩扇角半遮其靣武皇曰汝謟吾也遽使别写之又应声下笔画其臂弓撚箭之状仍微合一目以观箭之曲直武皇大喜因厚赂金帛遣之五代史阙文世传武皇临薨以三矢付庄宗曰一矢讨刘仁黎汝不先下幽州河南未可图也一矢击契丹且日按巴坚与吾把臂而盟结为兄弟誓复唐家社稷今背约附贼汝必伐之一矢灭朱温汝能成吾志死无憾矣庄宗藏三矢于武皇庙庭及讨刘仁防令幕吏以少牢告庙请一矢盛以锦囊使亲将负之以为前驱凯旋之日随俘馘纳矢于太庙伐契丹灭朱氏亦如之又武皇眇一目谓之独眼龙性喜杀左右有小过失必寘于死初讳眇人无敢犯者尝令写真画工即为撚箭之状微暝一目图成而进武皇太悦赐予甚厚】史臣曰武皇肇迹隂山赴难唐室逐豺狼于魏阙殄氛祲于秦川赐姓受封奄有汾晋可谓有功矣然虽茂勤王之绩而非无震主之威及朱旗屯渭曲之帅俾翠辇有石门之幸比夫桓文之辅周室无乃有愧乎乎洎失援于蒲绛久垂翅于并汾若非嗣子之英才岂有兴王之茂业矧累功积徳未比于周文创业开基尚亏于魏祖追諡为武斯亦幸焉
  </div>
  <div class="pagination">
   <a href="旧五代史四库_page16.html">
    上一页
   </a>
   <span>
    ...
   </span>
   <a href="旧五代史四库_page12.html">
    12
   </a>
   <a href="旧五代史四库_page13.html">
    13
   </a>
   <a href="旧五代史四库_page14.html">
    14
   </a>
   <a href="旧五代史四库_page15.html">
    15
   </a>
   <a href="旧五代史四库_page16.html">
    16
   </a>
   <span class="current-page">
    17
   </span>
   <a href="旧五代史四库_page18.html">
    18
   </a>
   <a href="旧五代史四库_page19.html">
    19
   </a>
   <a href="旧五代史四库_page20.html">
    20
   </a>
   <a href="旧五代史四库_page21.html">
    21
   </a>
   <a href="旧五代史四库_page22.html">
    22
   </a>
   <span>
    ...
   </span>
   <a href="旧五代史四库_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
