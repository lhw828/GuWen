<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 21 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 21 页/共 27 页
  </h1>
  <div class="content">
   史记集解卷九十
　　钦定四库全书
　　史记集解卷九十一
　　宋　裴骃　撰
　　史记九十一
　　黥布列传第三十一
　　黥布者六人也姓英氏秦时为布衣少年有客相之曰当刑而王及壮坐法黥布欣然笑曰人相我当刑而王防是乎【徐广曰防一作岂骃谓防近也】人有闻者共俳笑之布已论输丽山丽山之徒数十万人布皆与其徒长豪桀交通廼率其曹偶亡之江中为羣盗陈胜之起也布廼见番君与其众叛秦聚兵数千人番君以其女妻之章邯之灭陈胜破吕臣军布乃引兵北击秦左右校破之清波引兵而东闻项梁定江东会稽渉江而西陈婴以项氏世为楚将廼以兵属项梁渡淮南英布蒲将军亦以兵属项梁项梁渉淮而西击景驹秦嘉等布常冠军项梁至辥闻陈王定死廼立楚怀王项梁号为武信君英布为当阳君项梁败死定陶怀王徙都彭城诸将英布亦皆保聚彭城当是时秦急围赵赵数使人请救怀王使宋义为上将范増为末将项籍为次将英布蒲将军皆为将军悉属宋义北救赵及项籍杀宋义于河上怀王因立籍为上将军诸将皆属项籍项籍使布先渡河击秦布数有利籍廼悉引兵渉河从之遂破秦军降章邯等楚兵常胜功冠诸侯诸侯兵皆以服属楚者以布数以少败众也项籍之引兵西至新安又使布等夜击坑章邯秦卒二十余万人至关不得入又使布等先从间道破关下军遂得入至咸阳布常为军锋项王封诸将立布为九江王都六汉元年四月诸侯皆罢戏下各就国项氏立怀王为义帝徙都长沙廼隂令九江王布等行击之其八月布使将击义帝追杀之郴县汉二年齐王田荣畔楚项王往击齐徴兵九江九江王布称病不往遣将将数千人行汉之败楚彭城布又称病不佐楚项王由此怨布数使使者诮让【汉书音义曰诮责也】召布布愈恐不敢往项王方北忧齐赵西患汉所与者独九江王又多布材欲亲用之以故未击汉三年汉王击楚大战彭城不利出梁地至虞谓左右曰如彼等者无足与计天下事谒者随何进曰不审陛下所谓汉王曰孰能为我使淮南令之发兵倍楚留项王于齐数月我之取天下可以万全【一本作百全】随何曰臣请使之廼与二十人俱使淮南至因太宰主之【汉书音义曰淮南太宰作内主也韦昭曰主舍也】三日不得见随何因説太宰曰王之不见何必以楚为彊以汉为弱此臣之所以为使使何得见言之而是邪是大王所欲闻也言之而非邪使何等二十人伏斧质淮南市以明王倍汉而与楚也太宰廼言之王王见之随何曰汉王使臣敬进书大王御者窃怪大王与楚何亲也淮南王曰寡人北乡而臣事之随何曰大王与项王俱列为诸侯北乡而臣事之必以楚为强可以托国也项王伐齐身负板筑【李卒曰板墙板筑杵也】以为士卒先大王宜悉淮南之众身自将之为楚君前锋今廼发四千人以助楚夫北面而臣事人者固若是乎夫汉王战于彭城项王未出齐也大王宜骚【音扫】淮南之兵渡淮日夜会战彭城下大王抚万人之众无一人渡淮者垂拱而观其孰胜夫托国于人者固若是乎大王提空名以乡楚而欲厚自托臣窃为大王不取也然而大王不背楚者以汉为弱也夫楚兵虽彊天下负之以不义之名以其背盟约而杀义帝也然而楚王恃战胜自彊汉王收诸侯还守成臯荥阳下蜀汉之粟深沟壁垒分卒守徼乗塞楚人还兵间以梁地深入敌国八九百里【张晏曰羽从齐还当经梁地八九百里廼得羽地】欲战则不得攻城则力不能老弱转粮千里之外楚兵至荥阳成臯汉坚守而不动进则不得攻退则不能解故曰楚兵不足恃也【徐广曰恃一作罢言其已困不足复苦也】使楚胜汉则诸侯自危惧而相救夫楚之彊适足以致天下之兵耳故楚不如汉其势易见也今大王不与万全之汉而自托于危亡之楚臣窃为大王惑之臣非以淮南之兵足以亡楚也夫大王发兵而倍楚项王必留留数月汉之取天下可以万全臣请与大王提劒而归汉汉王必裂地而封大王又况淮南淮南必大王有也故汉王敬使使臣进愚计愿大王之留意也淮南王曰请奉命隂许畔楚与汉未敢泄也楚使者在【文頴曰在淮南王所】方急责英布发兵舍传舍随何直入坐楚使者上坐曰九江王已归汉楚何以得发兵布愕然楚使者起何因説布曰事以搆可遂杀楚使者无使归而疾走汉并力布曰如使者教因起兵而击之耳于是杀使者因起兵而攻楚楚使项声龙且攻淮南项王留而攻下邑数月龙且击淮南破布军布欲引兵走汉恐楚王杀之故间行与何俱归汉淮南王至【徐广曰三年十二月】上方踞牀洗召布入见布甚大怒悔来欲自杀出就舍帐御饮食从官如汉王居布又大喜过望于是廼使人入九江楚已使项伯收九江兵尽杀布妻子布使者颇得故人幸臣将众数千人归汉汉益分布兵而与俱北收兵至成臯四年七月立布为淮南王与击项籍汉五年布使人入九江得数县六年布与刘贾入九江诱大司马周殷周殷反楚遂举九江兵与汉击楚破之垓下项籍死天下定上置酒上折随何之功谓何为腐儒为天下安用腐儒随何跪曰夫陛下引兵攻彭城楚王未去齐也陛下发歩卒五万人骑五千能以取淮南乎上曰不能随何曰陛下使何与二十人使淮南至如陛下之意是何之功贤于歩卒五万人骑五千也然而陛下谓何腐儒为天下安用腐儒何也上曰吾方图子之功廼以随何为防军中尉布遂剖符为淮南王都六九江庐江衡山豫章郡皆属布七年朝陈八年朝雒阳九年朝长安十一年高后诛淮隂侯布因心恐夏汉诛梁王彭越醢之盛其醢徧赐诸侯至淮南淮南王方猎见醢因大恐隂令人部聚兵候伺旁郡警急【张晏曰欲有所会】布所幸姬疾请就医医家与中大夫贲赫对门【徐广曰贲音肥】姬数如医家贲赫自以为侍中廼厚餽遗从姬饮医家姬侍王从容语次誉赫长者也王怒曰汝安从知之具説状王疑其与乱赫恐称病王愈怒欲捕赫赫言变事乗传诣长安布使人追不及赫至上变言布谋反有端可先未发诛也上读其书语萧相国相国曰布不宜有此恐仇怨妄诬之请系赫使人微【一作徴】验淮南王淮南王布见赫以罪亡上变固已疑其言国隂事汉使又来颇有所验遂族赫家发兵反反书闻上廼赦贲赫以为将军上召诸将问曰布反为之奈何皆曰发兵击之坑竖子耳何能为乎汝隂侯滕公召故楚令尹问之令尹曰是故当反滕公曰上裂地而王之疏爵而贵之【汉书音义曰疏分也禹决江疏河是也】南靣而立万乗之主其反何也令尹曰往年杀彭越前年击韩信【张晏曰往年前年同耳使文相避也】言此三人者同功一体之人也自疑祸及身故反耳滕公言之上曰臣客故楚令尹辥公者其人有筹防之计可问上廼召见问辥公辥公对曰布反不足怪也使布出于上计山东非汉之有也出于中计胜败之数未可知也出于下计陛下安枕而卧矣上曰何谓上计令尹对曰东取呉西取楚并齐取鲁传檄燕赵固守其所山东非汉之有也何谓中计东取呉西取楚并韩取魏据敖仓之粟塞成臯之口胜败之数未可知也何谓下计东取呉西取下蔡归重于越身归长沙陛下安枕而卧汉无事矣【桓谭新论曰世有围棊之戏或言是兵法之类也及为之上者逺棊疏张置以会围因而成多得道之胜中者则务相絶遮要以争便求利故胜负狐疑须计数而定下者则守边隅趋作罫以自生于小地然亦必不如察辥公之言上计云取呉楚并齐鲁反燕赵者此广道地之谓中计云取呉楚并韩魏塞成臯据敖仓此趋遮要争利者也下计云取呉下蔡据长沙以临越此守边隅趋作罫者也】上曰是计将安出令尹对曰出下计上曰何谓废上中计而出下计令尹曰布故丽山之徒也自致万乗之主此皆为身不顾后为百姓万世虑者也故曰出下计上曰善封嶭公千户廼立皇子长为淮南王上遂发兵自将东击布布之初反谓其将曰上老矣厌兵必不能来使诸将诸将独患淮隂彭越今皆已死余不足畏也故遂反果如嶭公筹之东击荆荆王刘贾走死富陵尽刦其兵渡淮击楚楚发兵与战徐僮间【如淳曰地名也】为三军欲以相救为竒或説楚将曰布善用兵民素畏之且兵法诸侯战其地为散地【汉书音义曰谓散灭之地】今别为三彼败吾一军余皆走安能相救不听布果破其一军其二军散走遂西与上兵遇蕲西会甀布兵精甚上廼壁庸地【邓展曰地名也】望布军置陈如项籍军上恶之与布相望见遥谓布曰何苦而反布曰欲为帝耳上怒骂之遂大战布军败走渡淮数止战不利与百余人走江南布故与番君婚以故长沙哀王【徐广曰表云成王臣呉芮之子也骃案晋灼曰芮之孙固或曰是成王非哀王也传误也】使人绐布伪与亡诱走越故信而随之番阳番阳人杀布兹乡民田舍遂灭黥布立皇子长为淮南王封贲赫为期思侯诸将率多以功封者【汉书曰将率封者六人】太史公曰英布者其先岂春秋所见楚灭英六臯陶之后哉身被刑法何其拔兴之暴也项氏之所坑杀人以千万数而布常为首虐功冠诸侯用此得王亦不免于身为世大僇祸之兴自爱姬殖妒媢【音冒媢亦妒也】生患竟以灭国
　　史记集解卷九十一
　　钦定四库全书
　　史记集解卷九十二
　　宋　裴骃　撰
　　史记九十二
　　淮隂侯列传第三十二
　　淮隂侯韩信者淮隂人也始为布衣时贫无行不得推择为吏【李竒曰无善行可推举选择】又不能治生商贾常从人寄食饮人多厌之者常数从其下乡南昌亭长寄食【张晏曰下郷县属淮阴也】数月亭长妻患之乃晨炊蓐食【张晏曰未起而牀蓐中食】食时信往不为具食信亦知其意怒竟絶去信钓于城下诸母漂【韦昭曰以水击絮为漂故曰漂母】有一母见信饥饭信竟漂数十日信喜谓漂母曰吾必有以重报母母怒曰大丈夫不能自食吾哀王孙而进食【苏林曰如言公子也】岂望报乎淮隂屠中少年有侮信者曰若虽长大好带刀劒中情怯耳众辱之曰信能死刺我不能死出我袴下【徐广曰袴一作胯胯股也音同又云汉书作跨同耳】于是信孰视之俛出袴下蒲伏一市人皆笑信以为怯及项梁渡淮信仗劒从之居戏下【徐广曰戏一作麾】无所知名项梁败又属项羽羽以为郎中数以策干项羽羽不用汉王之入蜀信亡楚归汉未得知名为连敖【徐广曰典客也】坐法当斩其辈十三人皆已斩次至信信乃仰视适见滕公曰上不欲就天下乎何为斩壮士滕公竒其言壮其貎释而不斩与语大说之言于上上拜以为治粟都尉上未之竒也信数与萧何语何竒之至南郑诸将行道亡者数十人信度何等已数言上上不我用即亡何闻信亡不及以闻自追之人有言上曰丞相何亡上大怒如失左右手居一二日何来谒上上且怒且喜骂何曰若亡何也何曰臣不敢亡也臣追亡者上曰若所追者谁何曰韩信也上复骂曰诸将亡者以十数公无所追追信诈也何曰诸将易得耳至如信者国士无双王必欲长王汉中无所事信【文頴曰事犹业也张晏曰无事用信】必欲争天下非信无所与计事者顾王策安所决耳王曰吾亦欲柬耳安能郁郁久居此乎何曰王计必欲柬能用信信即留不能用信终亡耳王曰吾为公以为将何曰虽为将信必不留王曰以为大将何曰幸甚于是王欲召信拜之何曰王素慢无礼今拜大将如呼小儿耳此乃信所以去也王必欲拜之择良日齐戒设坛塲具礼乃可耳王许之诸将皆喜人人各自以为得大将至拜大将乃韩信也一军皆惊信拜礼毕上坐王曰丞相数言将军将军何以教寡人计策信谢因问王曰今东乡争权天下岂非项王邪汉王曰然曰大王自料勇悍仁彊孰与项王汉王黙然良久曰不如也信再拜贺曰惟信亦为大王不如也然臣尝事之请言项王之为人也项王喑恶叱咤千人皆废【晋灼曰废不收也】然不能任属贤将此特匹夫之勇耳项王见人防敬慈爱言语呕呕【音于凶反】人有疾病涕泣分食饮至使人有功当封爵者印刓弊忍不能予【汉书音义曰不忍授】此所谓妇人之仁也项王虽霸天下而臣诸侯不居关中而都彭城有背义帝之约而以亲爱王诸侯不平诸侯之见项王迁逐义帝置江南亦皆归逐其主而自王善地项王所过无不残灭者天下多怨百姓不亲附特刦于威彊耳名虽为霸实失天下心故曰其彊易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散且三秦王为秦将将秦子弟数岁矣所杀亡不可胜计又欺其众降诸侯至新安项王诛坑秦降卒二十余万唯独邯欣翳得脱秦父兄怨此三人痛入骨髓今楚彊以威王此三人秦民莫爱也大王之入武关秋毫无所害除秦苛法与秦民约法三章耳秦民无不欲得大王王秦者于诸侯之约大王当王关中关中民咸知之大王失职入汉中秦民无不恨者今大王举而东三秦可传檄而定也于是汉王大喜自以为得信晩遂听信计部署诸将所击八月汉王举兵东出陈仓定三秦汉二年出关收魏河南韩殷王皆降合齐赵共击楚四月至彭城汉兵败散而还信复收兵与汉王会荥阳复击破楚京索之间以故楚兵卒不能西汉之败却彭城塞王欣翟王翳亡汉降楚齐赵亦反汉与楚和六月魏王豹谒归视亲疾至国即絶河关反汉与楚约和汉王使郦生説豹不下其八月以信为左丞相击魏魏王盛兵蒲坂塞临晋信乃益为疑兵【汉书音义曰益张旌旗以疑敌者】陈舩欲渡临晋而伏兵从夏阳以木罂缻渡军【徐广曰缻一作缶服防曰以木押防罂缻以渡韦昭曰以木为器如罂缻以渡军无船且尚密也】袭安邑魏王豹惊引兵迎信信遂虏豹定魏为河东郡汉王遣张耳与信俱引兵东北击赵代后九月破代兵禽夏说阏与【徐广曰音余骃案李竒曰夏説代相也】信之下魏破代汉辄使人收其精兵诣荥阳以距楚信与张耳以兵数万欲东下井陉击赵赵王成安君陈余闻汉且袭之也聚兵井陉口号称二十万广武君季左车説成安君曰闻汉将韩信渉西河虏魏王禽夏説新喋血阏与今乃辅以张耳议欲下赵此乗胜而去国逺鬬其锋不可当臣闻千里餽粮士有饥色樵苏后爨【汉书音义曰樵取薪也苏取草也】师不宿饱今井陉之道车不得方轨骑不得成列行数百里其势粮食必在其后愿足下假臣竒兵三万人从间路絶其辎重足下深沟高垒坚营勿与战彼前不得鬭退不得还吾竒兵絶其后使野无所掠不至十日而两将之头可致于戏下愿君留意臣之计否必为二子所禽矣成安君儒者也常称义兵不用诈谋竒计曰吾闻兵法十则围之倍则战之今韩信兵号数万其实不过数千能千里而袭我亦已罢极今如此避而不击后有大者何以加之则诸侯谓吾怯而轻来伐我不听广武君策广武君策不用韩信使人间视知其不用还报则大喜乃敢引兵遂下未至井陉口三千里止舍夜传发【汉书音义曰传令军中使发】选轻骑二千人人持一赤帜从问道萆山而望赵军【如淳曰萆音蔽依山自覆蔽】诫曰赵见我走必空壁逐我若疾入赵壁拔赵帜立汉赤帜令其裨将传飱【徐广曰音飡也】曰今日破赵会食【服防曰立驻传飱食也如淳曰小饭曰飡言破赵后乃当共饱食也】诸将皆莫信详应曰诺谓军吏曰赵已先据便地为壁且彼未见吾大将旗鼓未肯击前行恐吾至阻险而还信乃使万人先行出背水陈赵军望见而大笑平旦信建大将之旗鼓鼓行出井陉口赵开壁击之大战良久于是信张耳详弃鼓旗走水上军水上军开入之复疾战赵果空壁争汉鼓旗逐韩信张耳韩信张耳已入水上军军皆殊死战不可败信所出竒兵二千骑共赵空壁逐利则驰入赵壁皆拔赵旗立汉赤帜二千赵军已不胜不能得信等欲还归壁壁皆汉赤帜而大惊以为汉皆已得赵王将矣兵遂乱遁走赵将虽斩之不能禁也于是汉兵夹击大破虏赵军斩成安君泜水上【徐广曰泜音迟】禽赵王歇信乃令军中毋杀广武君有能生得者购千金于是有缚广武君而致戏下者信乃解其防东乡坐西乡对师事之诸将効首虏休毕贺因问信曰兵法右倍山陵前左水泽今者将军令臣等反背水陈曰破赵会食臣等不服然竟以胜此何术也信曰此在兵法顾诸君不察耳兵法不曰防之死地而后生置之亡地而后存且信非得素拊循士大夫也此所谓驱市人而战之其势非置之死地使人人自为战今予之生地皆走宁尚可得而用之乎诸将皆服曰善非臣所及也于是信问广武君曰仆欲北攻燕东伐齐何若而有功广武君辞谢曰臣闻败军之将不可以言勇亡国之大夫不可以图存今臣败亡之虏何足以权大事乎信曰仆问之百里奚居虞而虞亡在秦而秦霸非愚于虞而智于秦也用与不用听与不听也诚令成安君听足下计若信者亦已为禽矣以不用足下故信得侍耳因固问曰仆委心归计愿足下勿辞广武君曰臣闻智者千虑必有一失愚者千虑必有一得故曰狂夫之言圣人择焉顾恐臣计未必足用愿効愚忠夫成安君有百战百胜之计一旦而失之军败鄗下【李竒曰鄗音臛今髙邑是】身死泜上今将军渉西河虏魏王禽夏説阏与一举而下井陉不终朝破赵二十万众诛成安君名闻海内威震天下农夫莫不辍耕释耒褕衣甘食倾耳以待命者【如淳曰恐灭亡不久故也】若此将军之所长也然而众劳卒罢其实难用今将军欲举倦弊之兵顿之燕坚城之下欲战恐久力不能抜情见势屈旷日粮竭而弱燕不服齐必距竟以自彊也燕齐相持而不下则刘项之权未有所分也若此者将军所短也臣愚窃以为亦过矣故善用兵者不以短击长而以长击短韩信曰然则何由广武君对曰方今为将军计莫如案甲休兵镇赵抚其孤百里之内牛酒日至以飨士大夫醳兵【魏都赋曰肴醳顺时刘逵曰醳酒也】北首燕路而后遣辨士奉咫尺之书暴其所长于燕燕必不敢不听从燕已从使諠言者东告齐齐必从风而服虽有智者亦不知为齐计矣如是则天下事皆可图也兵固有先声而后实者此之谓也韩信曰善从其策发使使燕燕从风而靡乃遣使报汉因请立张耳为赵王以镇抚其国汉王许之乃立张耳为赵王楚数使竒兵渡河击赵赵王耳韩信往来救赵因行定赵城邑发兵诣汉楚方急围汉王于荥阳汉王南出之宛叶间得黥布走入成臯楚又复急围之六月汉王出成臯东渡河独与滕公俱从张耳军修武至宿传舍晨自称汉使驰入赵壁张耳韩信未起即其卧内上夺其印符以麾召诸将易置之信耳起乃知汉王来大惊汉王夺两人军即令张耳备守赵地拜韩信为相国收赵兵未发者击齐【文頴曰谓赵人未尝见发者】信引兵东未渡平原闻汉王使郦食其已说下齐韩信欲止范阳辩士蒯通説信曰将军受诏击齐而汉独发间使下齐宁有诏止将军乎何以得毋行也且郦生一士伏轼【韦昭曰轼今小车中隆起者】掉三寸之舌下齐七十余城将军将数万众岁余乃下赵五十余城为将数岁反不如一竖儒之功乎于是信然之从其计遂渡河齐已听郦生即留纵酒罢备汉守御信因袭齐厯下军【徐广曰济南厯城县】遂至临菑齐王田广以郦生卖已乃亨之而走高密使使之楚请救韩信已定临菑遂东追广至高密西楚亦使龙且将号称二十万救齐齐王广龙且并军与信战未合人或説龙且曰汉兵逺鬬穷战其锋不可当齐楚自居其地战兵易败散不如深壁令齐王使其信臣招所亡城亡城闻其王在楚来救必反汉汉兵二千里客居齐城皆反之其势无所得食可无战而降也龙且曰吾平生知韩信为人易与耳且夫救齐不战而降之吾何功今战而胜之齐之半可得何为止遂战与信夹潍水陈【徐广曰出东莞而东北流至北海都昌县入海】韩信乃夜令人为万余囊满盛沙壅水上流引军半渡击龙且佯不胜还走龙且果喜曰固知信怯也遂追信渡水信使人决壅囊水大至龙且军大半不得渡即急击杀龙且龙且水东军败走齐王广亡去信遂追北至城阳皆虏楚卒汉四年遂皆降平齐使人言汉王曰齐伪诈多变反覆之国也南边楚不为假王以镇之其势不定愿为假王便当是时楚方急围汉王于荥阳韩信使者至发书【张晏曰发信使者所赍书】汉王大怒骂曰吾困于此旦暮望若来佐我乃欲自立为王张良陈平蹑汉王足因附耳语曰汉方不利宁能禁信之王乎不如因而立善遇之使自为守不然变生汉王亦悟因复骂曰大丈夫定诸侯即为真王耳何以假为乃遣张良往立信为齐王【徐广曰四年二月】征其兵击楚楚已亡龙且项王恐使盱眙人武涉【张华曰武涉墓在盱眙城东十五里】往説齐王信曰天下共苦秦久矣相与戮力击秦秦已破计功割地分土而王之以休士卒今汉王复兴兵而东侵人之分夺人之地已破三秦引兵出关收诸侯之兵以东击楚其意非尽吞天下者不休其不知厌足如是甚也且汉王不可必身居项王掌握中数矣项王怜而活之然得脱辄倍约复击项王其不可亲信如此今足下虽自以与汉王为厚交为之尽力用兵终为之所禽矣足下所以得须臾至今者以项王尚存也当今二王之事权在足下足下右投则汉王胜左投则项王胜项王今日亡则次取足下足下与项王有故何不反汉与楚连和参分天下王之今释此时而自必于汉以击楚且为智者固若此乎韩信谢曰臣事项王官不过郎中位不过执防【张晏曰郎中宿卫执防之人也】言不听画不用故倍楚而归汉汉王授我上将军印与我数万众解衣衣我推食食我言听计用故吾得以至于此夫人深亲信我我倍之不祥虽死不易幸为信谢项王武涉已去齐人蒯通知天下权在韩信欲为竒策而感动之以相人说韩信曰仆尝受相人之术韩信曰先生相人何如对曰贵贱在于骨法忧喜在于容色成败在于决断以此参之万不失一韩信曰善先生相寡人何如对曰愿少间信曰左右去矣对曰相君之面不过封侯又危不安相君之背贵乃不可言【张晏曰背畔则大贵】韩信曰何谓也蒯通曰天下初发难也俊雄豪杰建号壹呼天下之士云合雾集鱼鳞杂遝熛至风起当此之时忧在亡秦而已今楚汉分争使天下无罪之人肝胆涂地父子暴骸骨于中野不可胜数楚人起彭城转鬭逐北至于荥阳乗利席卷威震天下然兵困于京索之间迫西山而不能进者三年于此矣汉王将数十万之众距巩雒阻山河之险一日数战无尺寸之功折北不救【张晏曰折衂败也北奔北】败荥阳伤成臯【张晏曰于成臯伤胸也臣瓒曰谓军折伤】遂走宛叶之间此所谓智勇俱困者也夫鋭气挫于险塞而粮食竭于内府百姓罢极怨望容容无所倚以臣料之其势非天下之贤圣固不能息天下之祸当今两主之命县于足下足下为汉则汉胜与楚则楚胜臣愿披腹心输肝胆効愚计恐足下不能用也诚能听臣之计莫若两利而俱存之参分天下鼎足而居其势莫敢先动夫以足下之贤圣有甲兵之众据彊齐从燕赵出空虚之地而制其后因民之欲西乡为百姓请命则天下风走而响应矣孰敢不听割大弱强以立诸侯诸侯已立天下服听而归德于齐案齐之故有胶泗之地怀诸侯之德深拱揖让则天下之君王相率而朝于齐矣葢闻天与弗取反受其咎时至不行反受其殃愿足下孰虑之信曰汉王遇我甚厚载我以其车衣我以其衣食我以其食吾闻之乗人之车者载人之患衣人之衣者怀人之忧食人之食者死人之事吾岂可以乡利倍义乎蒯生曰足下自以为善汉王欲建万世之业臣窃以为误矣始常山王成安君为布衣时相与为刎颈之交后争张黡陈泽之事二人相怨常山王背项王奉项婴头而窜逃归于汉王汉王借兵而东下杀成安君泜水之南头足异处卒为天下笑此二人相与天下至驩也然而卒相禽者何也患生于多欲而人心难测也今足下欲行忠信以交于汉王必不能固于二君之相与也而事多大于张黡陈泽故臣以为足下必汉王之不危己亦误矣大夫种范蠡存亡越霸句践立功成名而身死亡野兽已尽而猎狗亨夫以交友言之则不如张耳之与成安君者也以忠信言之则不过大夫种范蠡之于句践也此二人者足以观矣愿足下深虑之且臣闻勇略震主者身危而功葢天下者不赏臣请言大王功略足下涉西河虏魏王禽忧说引兵下井陉诛成安君徇赵胁燕定齐南摧楚人之兵二十万东杀龙且西乡以报此所谓功无二于天下而略不世出者也今足下戴震主之威挟不赏之功归楚楚人不信归汉汉人震恐足下欲持是安归乎夫势在人臣之位而有震主之威名高天下窃为足下危之韩信谢曰先生且休矣吾将念之后数日蒯通复説曰夫听者事之也计者事之机也听过计失而能久安者鲜矣听不失一二者不可乱以言计不失本末者不可纷以辞夫随厮养之役者失万乗之权守儋石之禄者【晋灼曰杨雄方言海岱之间名罂为儋石石斗也苏林曰齐人名小罂为儋石如今受鲐鱼石罂不过一二石耳一説一儋一斛之余】阙卿相之位故知者决之断也疑者事之害也审毫厘之小计遗天下之大数智诚知之决弗敢行者百事之祸也故曰猛虎之犹豫不若蜂虿之致螫骐骥之局躅【徐广曰局一作蹢也】不如驽马之安步孟贲之狐疑不如庸夫之必至也虽有舜禹之智吟而不言不如瘖聋之指麾也此言贵能行之夫功者难成而易败时者难得而易失也时乎时乎不再来愿足下详察之韩信犹豫不忍倍汉又自以为功多汉终不夺我齐遂谢蒯通蒯通説不听已详狂为巫【徐广曰一本遂不用蒯通蒯通曰夫迫于细苛者不可与图大事拘于臣虏者固无君王之意説不听因去详狂也】汉王之困固陵用张良计召齐王信遂将兵防垓下项羽已破高祖袭夺齐王军【徐广曰以齐为平原千乗东莱齐郡】汉五年正月徙齐王信为楚王都下邳信至国召所从食漂母赐千金【张华曰漂母家在泗口南岸】及下乡南昌亭长赐百钱曰公小人也为德不卒召辱己之少年令出胯下者以为楚中尉告诸将相曰此壮士也方辱我时我宁不能杀之邪杀之无名故忍而就于此项王亡将钟离昧家在伊庐【徐广曰东海朐县有伊庐乡骃案韦昭曰今中庐县】素与信善项王死后亡归信汉王怨昧闻其在楚诏楚捕昧信初之国行县乡邑陈兵出入汉六年人有上书告楚王信反高帝以陈平计天子巡狩防诸侯南方有云梦发使告诸侯防陈吾将游云梦实欲袭信信弗知高祖且至楚信欲发兵反自度无罪欲谒上恐见禽人或说信曰斩昧谒上上必喜无患信见昧计事昧曰汉所以不击取楚以昧在公所若欲捕我以自媚于汉吾今日死公亦随手亡矣乃駡信曰公非长者卒自刭信持其首谒高祖于陈上令武士防信载后车信曰果若人言狡兔死良狗亨【张晏曰狡犹猾】高鸟尽良弓藏敌国破谋臣亡天下已定我固当亨上曰人告公反遂械系信至雒阳赦信罪以为淮阴侯信知汉王畏恶其能常称病不朝从信由此日怨望居常鞅鞅羞与绛灌等列信常过樊将军哙哙跪拜送迎言称臣曰大王乃肯临臣信出门笑曰生乃与哙等为伍上常从容与信言诸将能不各有差上问曰如我能将几何信曰陛下不过能将十万上曰于君何如曰臣多多而益善耳上笑曰多多益善何为为我禽信曰陛下不能将兵而善将将此乃信之所以为陛下禽也且陛下所谓天授非人力也陈豨拜为钜鹿守【徐广曰表云为赵相国将兵守代也】辞于淮阴侯淮阴侯挈其手辟左右与之步于庭仰天叹曰子可与言乎欲与子有言也豨曰唯将军令之淮阴侯曰公所居天下精兵处也而公陛下之信幸臣也人言公之畔陛下必不信再至陛下乃疑矣三至必怒而自将吾为公从中起天下可图也陈豨素知其能也信之曰谨奉教汉十一年陈豨果反上自将而往信病不从阴使人至豨所曰第举兵吾从此助公信乃谋与家臣夜诈诏赦诸官徒奴欲发以袭吕后太子部署已定待豨报其舍人得罪于信信囚欲杀之舍人弟上变告信欲反状于吕后吕后欲召恐其党不就乃与萧相国谋诈令人从上所来言豨已得死列侯羣臣皆贺相国绐信曰虽疾彊入贺信入吕后使武士缚信斩之长乐钟室信方斩曰吾悔不用蒯通之计乃为儿女子所诈岂非天哉遂夷信三族高祖已从豨军来至见信死且喜且怜之问信死亦何言吕后曰信言恨不用蒯通计高祖曰是齐辩士也乃诏齐捕蒯通蒯通至上曰若敎淮阴侯反乎对曰然臣固敎之竖子不用臣之策故令自夷于此如彼竖子用臣之计陛下安得而夷之乎上怒曰亨之通曰嗟乎寃哉亨也上曰若教韩信反何寃对曰秦之纲絶而维弛山东大扰异姓竝起英俊乌集秦失其鹿天下共逐之【张晏曰以鹿喻帝位也】于是高材疾足者先得焉跖之狗吠尧尧非不仁狗固吠非其主当是时臣唯独知韩信非知陛下也且天下锐精持锋欲为陛下所为者甚众顾力不能耳又可尽亨之邪高帝曰置之乃释通之罪
　　太史公曰吾如淮阴淮阴人为余言韩信虽为布衣时其志与众异其母死贫无以塟然乃行营高敞地令其旁可置万家余视其母良然假令韩信学道谦让不伐己功不矜其能则庻几哉于汉家勲可以比周召太公之徒后世血食矣不务出此而天下已集乃谋畔逆夷灭宗族不亦宜乎





　　史记集解卷九十二
&lt;史部,正史类,史记集解&gt;
　　钦定四库全书
　　史记集解卷九十三
　　宋　裴骃　撰
　　史记九十三
　　韩王信卢绾列传第三十三
　　韩王信者【徐广曰一云信都】故韩襄王孽孙也【张晏曰孺子为孽】长八尺五寸及项梁之立楚后怀王也燕齐赵魏皆己前王唯韩无有后故立韩诸公子横阳君成为韩王【徐广曰二年六月也都阳翟】欲以抚定韩故地项梁败死定陶成犇怀王沛公引兵击阳城使张良以韩司徒【徐广曰他本多作申徒申与司声相近字由此杂乱耳今有申徒云是司徒之后言司声转为申】降下韩故地得信以为韩将将其兵从沛公入武关沛公立为汉王韩信从入汉中乃説汉王曰项王王诸将近地而王独逺居此此左迁也士卒皆山东人跂而望归及其锋东向【文颖曰锋鋭欲东向】可以争天下汉王还定三秦乃许信为韩王先拜信为韩太尉将兵略韩地项籍之封诸王皆就国韩王成以不从无功不遣就国更以为列侯【徐广曰元年十一月诛成骃案汉书曰封为穰侯】及闻汉遣韩信略韩地乃令故项籍游吴时吴令郑昌为韩王以距汉汉二年韩信略定韩十余城汉王至河南韩信急击韩王昌阳城昌降汉王乃立韩信为韩王【徐广曰二年十一月】常将韩兵从三年汉王出荥阳韩王信周苛等守荥阳及楚败荥阳信降楚已而得亡复归汉汉复立以为韩王竟从击破项籍天下定五年春遂与剖符为韩王王颍川明年春【徐广曰即五年之二月骃案汉书曰六年春】上以韩信材武所王北近巩洛南迫宛叶东有淮阳皆天下劲兵处乃诏徙韩王信王太原以北备御胡都晋阳信上书曰国被边【李竒曰被音被马反】匈奴数入晋阳去塞逺请治马邑上许之信乃徙治马邑秋匈奴冒顿大围信信数使使胡求和解汉发兵救之疑信数间使有二心使人责让信信恐诛因与匈奴约共攻汉反以马邑降胡击太原七年冬上自往击破信军铜鞮斩其将王喜信亡走匈奴与其将白土人【张晏曰白土县名属上郡】曼丘臣王黄等立赵苗裔赵利为王复收信败散兵而与信及冒顿谋攻汉匈奴使左右贤王将万余骑与王黄等屯广武以南至晋阳与汉兵战汉大破之追至于离石后复破之匈奴复聚兵楼烦西北汉令车骑击破匈奴匈奴常败走汉乗胜追北闻冒顿居代上谷高皇帝居晋阳使人视冒顿还报曰可击上遂至平城上出白登【服防曰白登台名去平城七里如淳曰平城旁之高地若丘陵也】匈奴骑围上上乃使人厚遗阏氏阏氏乃说冒顿曰今得汉地犹不能居且两主不相厄居七日胡骑稍引去时天大雾汉使人往来胡不觉防军中尉陈平言上曰胡者全兵【汉书音义曰言唯弓矛无杂仗也】请令彊弩傅两矢外向徐行出围入平城汉救兵亦到胡骑遂解去汉亦罢兵归韩信为匈奴将兵往来击边汉十年信令王黄等说误陈豨十一年春故韩王信复与胡骑入居参合【苏林曰代地也】距汉汉使柴将军击之【邓展曰柴武也】遗信书曰陛下寛仁诸侯虽有畔亡而复归辄复故位号不诛也大王所知今王以败亡走胡非有大罪急自归韩王信报曰陛下擢仆起闾巷南面称孤此仆之幸也荥阳之事仆不能死囚于项籍此一罪也及宼攻马邑仆不能坚守以城降之此二罪也今反为宼将兵与将军争一旦之命此三罪也夫种蠡无一罪身死亡【文颖曰大夫种范蠡也】今仆有三罪于陛下而欲求活于世此伍子胥所以偾于吴也今仆亡匿山谷间旦暮乞贷蛮夷仆之思归如痿人不忘起盲者不忘视也势不可耳遂战柴将军屠参合斩韩王信信之入匈奴与太子俱及至頽当城【汉书音义曰县名韦昭曰在匈奴也】生子因名曰頽当韩太子亦生子命曰婴至孝文十四年頽当及婴率其众降汉汉封頽当为弓高侯【地理志河间有弓髙县也】婴为襄城侯吴楚军时弓高侯功冠诸将【徐广曰諡曰壮】传子至孙孙无子失侯婴孙以不敬失侯【徐广曰表云婴子泽之元朔四年不敬国除】頽当孽孙韩嫣【汉书音义曰音鄢陵之鄢】贵幸名富显于当世其弟说再封数称将军卒为案道侯子代【徐广曰名长君】嵗余坐法死后嵗余说孙会【徐广曰长君之子也】拜为龙雒侯续说后
　　卢绾者丰人也与高祖同里卢绾亲与高祖太上皇相爱【如淳曰亲谓父也】及生男高祖卢绾同日生里中持羊酒贺两家及高祖卢绾壮俱学书又相爱也里中嘉两家亲相爱生子同日壮又相爱复贺两家羊酒高祖为布衣时有吏事辟匿卢绾常随出入上下及高祖初起沛卢绾以客从入汉中为将军常侍中从东击项籍以太尉常从出入卧内衣被饮食赏赐羣臣莫敢望虽萧曹等特以事见礼至其亲幸莫及卢绾绾封为长安侯长安故咸阳也汉五年冬以破项籍乃使卢绾别将与刘贾击临江王共尉破之【李竒曰共敖子】七月还从击燕王臧荼臧荼降高祖已定天下诸侯非刘氏而王者七人欲王卢绾为羣臣觖望【如淳曰觖音决别之决望犹怨也瓉曰觖谓相觖而怨望也韦昭曰觖犹冀也】及虏臧荼乃下诏诸将相列侯择羣臣有功者以为燕王羣臣知上欲王卢绾皆言曰太尉长安侯卢绾常从平定天下功最多可王燕诏许之汉五年八月乃立卢绾为燕王诸侯王得幸莫如燕王汉十一年秋陈豨反代地高祖如邯郸击豨兵燕王绾亦击其东北当是时陈豨使王黄求救匈奴燕王绾亦使其臣张胜于匈奴言豨等军破张胜至胡故燕王臧荼子衍出亡在胡见张胜曰公所以重于燕者以习胡事也燕所以久存者以诸侯数反兵连不决也今公为燕欲急灭豨等豨等已尽次亦至燕公等亦且为虏矣公何不令燕且缓陈豨而与胡和事寛得长王燕即有汉急可以安国张胜以为然乃私令匈奴助豨等击燕燕王绾疑张胜与胡反上书请族张胜胜还具道所以为者燕王寤乃诈论他人脱胜家属使得为匈奴间而阴使范齐之陈豨所欲令久亡【晋灼曰使陈豨久亡畔】连兵勿决汉十二年东击黥布豨常将兵居代汉使樊哙击斩豨其裨将降言燕王绾使范齐通计谋于豨所高祖使使召卢绾绾称病上又使辟阳侯审食其御史大夫赵尧往迎燕王因验问左右绾愈恐闭匿谓其幸臣曰非刘氏而王独我与长沙耳往年春汉族淮阴夏诛彭越皆吕后计今上病属任吕后吕后妇人专欲以事诛异姓王者及大功臣乃遂称病不行其左右皆亡匿语颇泄辟阳侯闻之归具报上上益怒又得匈奴降者降者言张胜亡在匈奴为燕使于是上曰卢绾果反矣使樊哙击燕燕王绾悉将其宫人家属骑数千居长城下伺幸上病愈自入谢四月高祖崩卢绾遂将其众亡入匈奴匈奴以为东胡卢王绾为蛮夷所侵夺常思复归居嵗余死胡中高后时卢绾妻子亡降汉会高后病不能见舍燕邸为欲置酒见之高后竟崩不得见卢绾妻亦病死孝景中六年卢绾孙他之以东胡王降【如淳曰为东胡王来降也汉纪东胡乌丸也】封为亚谷侯【徐广曰亚一作恶】
　　陈豨者宛朐人也不知始所以得从及高祖七年冬韩王信反入匈奴上至平城还乃封豨为列侯【徐广曰功臣表曰陈豨以特将卒五百人前元年从宛朐至霸上为侯以游击将军别定代已破臧荼封豨为阳夏侯】以赵相国将监赵代边兵边兵皆属焉豨常告归过赵赵相周昌见豨宾客随之者千余乗邯郸官舍皆满豨所以待宾客如布衣交皆出客下豨还之代周昌乃求入见见上具言豨宾客盛甚擅兵于外数嵗恐有变上乃令人覆案豨客居代者财物诸不法事多连引豨豨恐阴令客通使王黄曼丘臣所及高祖七年七月太上皇崩使人召豨豨称病甚九月遂与王黄等反自立为代王刼略赵代上闻乃赦赵代吏人为豨所诖误刼略者皆赦之上自往至邯郸喜曰豨不南据漳水北守邯郸知其无能为也赵相奏斩常山守尉曰常山二十五城豨反亡其二十城上问曰守尉反乎对曰不反上曰是力不足也赦之复以为常山守尉上问周昌曰赵亦有壮士可令将者乎对曰有四人四人谒上慢骂曰竖子能为将乎四人慙伏上封之各千户以为将左右谏曰从入蜀汉伐楚功未徧行今此何功而封上曰非若所知陈豨反邯郸以北皆豨有吾以羽檄徴天下兵【魏武帝奏事曰令边有小警辄露檄挿羽飞羽檄之意也骃案推此言则以鸟羽挿檄书谓之羽檄取其急速若飞鸟也】未有至者今唯独邯郸中兵耳吾胡爱四千户封四人以慰赵子弟皆曰善于是上曰陈豨将谁曰王黄曼丘臣皆故贾人上曰吾知之矣乃各以千金购黄臣等十一年冬汉兵击斩陈豨将侯敞王黄于曲逆下破豨将张春于聊城斩首万余太尉勃入定太原代地十二月上自击东垣东垣不下卒骂上东垣降卒骂者斩之不骂者黥之更命东垣为真定王黄曼丘臣其麾下受购赏之皆生得以故陈豨军遂败上还至洛阳上曰代居常山北赵乃从山南有之逺乃立子恒为代王【徐广曰十一年正月】都中都代鴈门皆属代高祖十二年冬樊哙军卒追斩豨于灵丘
　　太史公曰韩信卢绾非素积德累善之世徼一时权变以诈力成功遭汉初定故得列地南面称孤内见疑强大外倚蛮貊以为援是以日疏自危事穷智困卒赴匈奴岂不哀哉陈豨梁人其少时数称慕魏公子及将军守边招致宾客而下士名声过实周昌疑之疵瑕颇起惧祸及身邪人进说遂陷无道于戏悲夫夫计之生孰成败于人也深矣














　　史记集解卷九十三
　　钦定四库全书
　　史记集解卷九十四
　　宋　裴骃　撰
　　史记九十四
　　田儋列传第三十四
　　田儋者狄人也【徐广曰今乐安临济县也】故齐王田氏族也儋从弟田荣荣弟田横皆豪宗彊能得人陈涉之初起王楚也使周市略定魏地北至狄狄城守田儋详为缚其奴从少年之廷欲谒杀奴【服防曰古杀奴婢皆当告官儋欲杀令故诈缚奴而以谒也】见狄令因击杀令而召豪吏子弟曰诸侯皆反秦自立齐古之建国儋田氏当王遂自立为齐王【徐广曰二世元年九月也】发兵以击周市周市军还去田儋因率兵东略定齐地秦将章邯围魏王咎于临济急魏王请救于齐齐王田儋将兵救魏【徐广曰二年六月】章邯夜衔枚击大破齐楚军杀田儋于临济下儋弟田荣收儋余兵东走东阿齐人闻王田儋死乃立故齐王建之弟田假为齐王田角为相田间为将以距诸侯田荣之走东阿章邯追围之项梁闻田荣之急乃引兵击破章邯军东阿下章邯走而西项梁因追之而田荣怒齐之立假乃引兵归击逐齐王假假亡走楚齐相角亡走赵角弟田间前求救赵因留不敢归田荣乃立田儋子市为齐王【徐广曰二年八月】荣相之田横为将平齐地项梁旣追章邯章邯兵益盛项梁使使告赵齐发兵共击章邯田荣曰使楚杀田假赵杀田角田间乃肯出兵楚怀王曰田假与国之王穷而归我杀之不义赵亦不杀田角田间以市于齐齐曰蝮螫手则斩手螫足则斩足何者为害于身也【应劭曰蝮一名虺螫人手足则割去其肉不然则致死】今田假田角田间于楚赵非直手足戚也【文颍曰言将亡身非手足忧也瓉曰于楚赵非手足之亲】何故不杀且秦复得志于天下则齮龁用事者坟墓矣【如淳曰齮龁犹齚齧】楚赵不听齐亦怒终不肯出兵章邯果败杀项梁破楚兵楚兵东走而章邯渡河围赵于钜鹿项羽徃救赵由此怨田荣项羽旣存赵降章邯等西屠咸阳灭秦而立侯王也乃徙齐王田市更王胶东治即墨齐将田都从共救赵因入闗故立都为齐王治临淄故齐王建孙田安项羽方渡河救赵田安下济北数城引兵降项羽项羽立田安为济北王治博阳田荣以负项梁不肯出兵助楚赵攻秦故不得王赵将陈余亦失职不得王二人俱怨项王项王旣归诸侯各就国田荣使人将兵助陈余令反赵地而荣亦发兵以距击田都田都亡走楚田荣留齐王市无令之胶东市之左右曰项王彊防而王当之胶东不就国必危市惧乃亡就国田荣怒追击杀齐王市于卽墨还攻杀济北王安于是田荣乃自立为齐王尽并三齐之地项王闻之大怒乃北伐齐齐王田荣兵败走平原【徐广曰三年正月】平原人杀荣项王遂烧夷齐城郭所过者尽屠之【徐广曰立故王田假也】齐人相聚畔之荣弟横收齐散兵得数万人反击项羽于城阳【徐广曰假走楚楚杀之】而汉王率诸侯败楚入彭城项羽闻之乃释齐而归击汉于彭城因连与汉战相距荥阳以故田横复得收齐城邑【徐广曰四月】立田荣子广为齐王而横相之专国政政无巨细皆断于相横定齐三年汉王使郦生往说下齐王广及其相国横横以为然解其歴下军汉将韩信引兵且东击齐齐初使华无伤田解军于歴下以距汉汉使至乃罢守战备纵酒且遣使与汉平汉将韩信已平赵燕用蒯通计度平原袭破齐歴下军因入临淄齐王广相横怒以郦生卖已而烹郦生齐王广东走高密【徐广曰高一作假】相横走博阳守相田光走城阳将军田旣军于胶东楚使龙且救齐齐王与合军高密汉将韩信与曹参破杀龙且【徐广曰四年十一月】虏齐王广汉将灌婴追得齐守相田光至博阳而横闻齐王死自立为齐王还击婴婴败横之军于嬴下【晋灼曰泰山嬴县也】田横亡走梁归彭越彭越是时居梁地中立且为汉且为楚韩信已杀龙且因令曹参进兵破杀田旣于胶东使灌婴破杀齐将田吸于千乗韩信遂平齐乞自立为齐假王【徐广曰二月也】汉因而立之后嵗余汉灭项籍汉王立为皇帝以彭越为梁王田横惧诛而与其徒属五百余人入海居岛中【韦昭曰海中山曰岛】高帝闻之以为田横兄弟本定齐齐人贤者多附焉今在海中不收后恐为乱乃使使赦田横罪而召之田横因谢曰臣亨陛下之使郦生今闻其弟郦商为汉将而贤臣恐惧不敢奉诏请为庻人守海岛中使还报高皇帝乃诏卫尉郦商曰齐王田横即至人马从者敢动摇者致族夷乃复使使持节具告以诏商状曰田横来大者王小者乃侯耳不来且举兵加诛焉田横乃与其客二人乘传诣雒阳【如淳曰四马下足为乘传】未至三十里至尸乡廏置【应劭曰尸乡在偃师瓉曰廏置置马以传驿也】横谢使者曰人臣见天子当洗沐止畱谓其客曰横始与汉王俱南面称孤今汉王为天子而横乃为亡虏而北面事之其耻固已甚矣且吾亨人之兄与其弟并肩而事其主纵彼畏天子之诏不敢动我我独不媿于心乎且陛下所以欲见我者不过欲一见我面貌耳今陛下在洛阳今斩吾头驰三十里间形容尚未能败犹可观也遂自刭令客奉其头从使者驰奏之高帝高帝曰嗟乎有以也夫起自布衣兄弟三人更王岂不贤乎哉为之流涕而拜其二客为都尉发卒二千人以王者礼塟田横旣塟二客穿其冢旁孔皆自刭下从之高帝闻之乃大惊以田横之客皆贤吾闻其余尚五百人在海中使使召之至则闻田横死亦皆自杀于是乃知田横兄弟能得士也
　　太史公曰甚矣蒯通之谋乱齐骄淮隂其卒亡此两人【韩信田横】蒯通者善为长短説论战国之权变为八十一首【汉书曰号为隽永永一作求】通善齐人安期生安期生尝干项羽项羽不能用其防已而项羽欲封此两人两人终不肯受亡去田横之高节宾客慕义而从横死岂非至贤余因而列焉无不善画者莫能图何哉



　　史记集解卷九十四
　　钦定四库全书
　　史记集解卷九十五
　　宋　裴骃　撰
　　史记九十五
　　樊郦滕灌列传第三十五
　　舞阳侯樊哙者沛人也以屠狗为事与高祖俱初从高祖起丰攻下沛高祖为沛公以哙为舍人从攻胡陵方与还守丰击泗水监丰下破之复东定沛破泗水守辥西与司马尼战砀东【张晏曰秦司马】却敌斩首十五级赐爵国大夫【文颍曰即官大夫也】常从沛公击章邯军濮阳攻城先登斩首二十三级赐爵列大夫【文颍曰即公大夫爵第七】复常从从攻城阳【徐广曰年表二年七月破秦军濮阳东屠城阳也】先登下户牖破李由军斩首十六级赐上间爵【孟康曰不在二十爵中如执圭执帛比也如淳曰间或作闻吕氏春秋曰魏文侯东胜齐于长城天子赏文侯以上间爵】从攻围东郡守尉于成武却敌斩首十四级捕虏十一人赐爵五大夫从击秦军出亳南河间守军于扛里破之击破赵贲军开封北以却敌先登斩一人首六十八级捕虏二十七人赐爵卿从攻破杨熊军于曲遇攻宛陵先登斩首八级捕虏四十四人赐爵封号贤成君【徐广曰时赐爵有执帛执圭又有赐爵封而加美名以为号也又有功则赐封列侯骃案张晏曰食禄比封君而无邑瓉曰秦制列侯乃有封爵也】从攻长社轘辕絶河津东攻秦军于尸南攻秦军于犨破南阳守齮于阳城东攻宛城先登西至郦以却敌斩首二十四级捕虏四十人赐重封【张晏曰益禄也如淳曰正爵名也瓉曰増封也】攻武关至霸上斩都尉一人首十级捕虏百四十六人降卒二千九百人项羽在戏下欲攻沛公沛公从百余骑因项伯面见项羽谢无有闭关事项羽既飨军士中酒【张晏曰酒酣也】亚父谋欲杀沛公令项庄拔劒舞坐中欲击沛公项伯常肩蔽之时独沛公与张良得入坐樊哙在营外闻事急乃持铁盾入到营营衞止哙哙直撞入【汉书音义曰音撞钟】立帐下【徐广曰一本立惟下瞠目而视眦皆血出】项羽目之问为谁张良曰沛公参乘樊哙项羽曰壮士赐之卮酒彘肩哙旣饮酒拔劒切肉食尽之项羽曰能复饮乎哙曰臣死且不辞岂特卮酒乎且沛公先入定咸阳防师霸上以待大王大王今日至听小人之言与沛公有隙臣恐天下解心疑大王也项羽黙然沛公如厠麾樊哙去旣出沛公畱车骑独骑一马与樊哙等四人步从从间道山下归走霸上军而使张良谢项羽项羽亦因遂已无诛沛公之心矣是日微樊哙犇入营诮让项羽沛公事几殆明日项羽入屠咸阳立沛公为汉王汉王赐哙爵为列侯号临武侯迁为郎中从入汉中还定三秦别击西丞白水北【徐广曰陇西有西县白水在武都骃案如淳曰皆地名也晋灼曰白水今广魏县也地理志无西丞似秦将名】雍轻车骑于雍南破之从攻雍斄【音胎】城先登击章平军好畤攻城先登陷阵斩县令丞各一人首十一级虏二千人迁郎中骑将从击秦军骑壤东却敌迁为将军攻赵贲下郿槐里栁中咸阳灌废丘最【李竒曰以水灌废邱也张晏曰最功第一也晋灼曰京辅治华阴灌北也】至栎阳赐食邑杜之樊乡从攻项籍屠煮枣击破王武程处军于外黄攻邹鲁瑕丘辥项羽败汉王于彭城尽复取鲁梁地哙还至荥阳益食平阴二千户以将军守广武一嵗项羽引而东从高祖击项籍下阳夏虏楚周将军卒四千人围项籍于陈大破之屠胡陵项籍既死汉王为帝以哙坚守战有功益食八百户从高帝攻反燕王臧荼虏荼定燕地楚王韩信反哙从至陈取信定楚更赐爵列侯与诸侯剖符世世勿絶食舞阳号为舞阳侯除前所食以将军从高祖攻反韩王信于代自霍人以往至云中与绛侯等共定之益食千五百户因击陈豨与曼丘臣军【徐广曰曼一作字】战襄国破柏人先登降定清河常山凡二十七县残东垣【张晏曰残有所毁也瓉曰残谓多所杀伤也孟子曰害义谓之残】迁为左丞相破得綦毋卭尹潘军于无终广昌破豨别将胡人王黄军于代南因击韩信军于参合军所将卒斩韩信破豨胡骑横谷斩将军赵旣虏代丞相冯梁守孙奋大将王黄将军太仆解福等十人与诸将共定代乡邑七十三其后燕王卢绾反哙以相国击卢绾破其丞相抵蓟南定燕地凡县十八乡邑五十一益食邑千三百户定食舞阳五千四百户从斩首百七十六级虏二百八十八人别破军七下城五定郡六县五十二得丞相一人将军十二人二千石已下至三百石十一人哙以吕后女弟吕须为妇生子伉故其比诸将最亲先黥布反时高祖尝病甚恶见人卧禁中诏户者无得入羣臣羣臣绛灌等莫敢入十余日哙乃排闼直入大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵高之事乎高帝笑而起其后卢绾反高帝使哙以相国击燕是时高帝病甚人有恶哙党于吕氏即上一日宫车晏驾则哙欲以兵尽诛灭戚氏赵王如意之属高帝闻之大怒乃使陈平载绛侯代将而即军中斩哙陈平畏吕后执哙诣长安至则高祖已崩吕后释哙使复爵邑孝惠六年樊哙卒諡为武侯子伉代侯而伉母吕须亦为临光侯高后时用事专权大臣尽畏之伉代侯九嵗高后崩大臣诛诸吕吕须婘属因诛伉舞阳侯中絶数月孝文帝旣立乃复封哙他庶子市人为舞阳侯复故爵邑市人立二十九嵗卒諡为荒侯子他广代侯六嵗侯家舍人得罪他广怨之乃上书曰荒侯市人病不能为人令其夫人与其弟乱而生他广他广实非荒侯子不当代后诏下吏孝景中六年他广夺侯为庶人国除
　　曲周侯郦商者高阳人陈胜起时商聚少年东西畧人得数千沛公畧地至陈畱六月余【徐广曰月表曰二世元年九月沛公起兵二世三年二月袭陈留用郦食其防起兵至此十九月矣食其传曰既説高帝已乃言其弟商使从沛公也】商以将卒四千人属沛公于岐从攻长社先登赐爵封信成君从沛公攻缑氏絶河津破秦军洛阳东从攻下宛穰定十七县别将攻旬关【汉书音义曰汉中旬阳县音询】定汉中项羽灭秦立沛公为汉王汉王赐商爵信成君以将军为陇西都尉别将定北地上郡破雍将军乌氏【音支】周类军栒邑苏驵军于泥阳【徐广曰驵一作騠】赐食邑武成六千户以陇西都尉从击项籍军五月出钜野与钟离昧战疾鬭受梁相国印益食邑四千户以梁相国将从击项羽二嵗三月攻胡陵项羽既已死汉王为帝其秋燕王臧荼反商以将军从击荼战龙脱【徐广曰在燕赵之界骃案汉书音义曰地名】先登陷阵破荼军易下却敌迁为右丞相赐爵列侯与诸侯剖符世世勿絶食邑涿五千户号曰涿侯以右丞相别定上谷因攻代受赵相国印以右丞相赵相国别与绛侯等定代鴈门得代丞相程纵守相郭同将军已下至六百石十九人还以将军为太上皇卫一嵗七月以右丞相击陈豨残东垣又以右丞相从高帝击黥布攻其前拒【徐广曰一作和骃谓拒方陈拒音矩】陷两陈得以破布军更食曲周五千一百户除前所食凡别破军三降定郡六县七十三得丞相守相大将各一人小将二人二千石已下至六百石十九人商事孝惠高后时商病不治【文颍曰不能治官事】其子寄字况与吕禄善及高后崩大臣欲诛诸吕吕禄为将军军于北军太尉勃不得入北军于是乃使人劫郦商令其子况绐吕禄吕禄信之故与出游而太尉勃乃得入据北军遂诛诸吕是嵗商卒諡为景侯子寄代侯天下称郦况卖交也【班固曰夫卖交者谓见利而忘义也若寄父为功臣而又执刼虽摧吕禄以安社稷谊存君亲可也】孝景前三年吴楚齐赵反上以寄为将军围赵城十月不能下得俞【音舒】侯栾布自平齐来乃下赵城灭赵王自杀除国孝景中二年寄欲取平原君为夫人【苏林曰景帝王皇后母臧儿也】景帝怒下寄吏有罪夺侯景帝乃以商他子坚封为缪侯【徐广曰缪者更封邑名諡曰靖】续郦氏后缪靖侯卒子康侯遂成立遂成卒子怀侯世宗立【徐广曰世一作他】世宗卒子侯终根立为太常坐法国除
　　汝隂侯夏侯婴沛人也为沛廏司御每送使客还过沛泗上亭与髙祖语未尝不移日也婴已而试补县吏与高祖相爱高祖戏而伤婴人有告高祖【韦昭曰告白也白高祖伤人】高祖时为亭长重坐伤人【如淳曰为吏伤人其罪重也】告故不伤婴【邓展曰律有故乞鞫高祖自告不伤人】婴证之后狱覆婴坐高祖击嵗余掠笞数百终以是脱高祖高祖之初与徒属欲攻沛也婴时以县令史为高祖使上降沛一日高祖为沛公赐婴爵七大夫以为太仆从攻胡陵婴与萧何降泗水监平【张晏曰胡陵平所止县何尝绐之故与降也】平以胡陵降赐婴爵五大夫从击秦军砀东攻济阳下户牖破李由军雍丘下以兵车趣攻战疾赐爵执帛常以太仆奉车从击章邯军东阿濮阳下以兵车趣攻战疾破之赐爵执珪复常奉车从击赵贲军开封杨熊军曲遇婴从捕虏六十八人降卒八百五十人得印一匮因复常奉车从击秦军雒阳东以兵车趣攻战疾赐爵封转为滕公【徐广曰令也骃案邓展曰今沛郡公丘汉书曰婴为滕令奉车故号滕公】因复奉车从攻南阳战于蓝田芷阳以兵车趣攻战疾至霸上项羽至灭秦立沛公为汉王汉王赐婴爵列侯号昭平侯复为太仆从入蜀汉还定三秦从击项籍至彭城项羽大破汉军汉王败不利驰去见孝惠鲁元载之汉王急马罢虏在后常蹶两儿欲弃之婴常收竟载之徐行面雍树乃驰【服防曰高祖欲斩之故婴围树走也面向树也应劭曰古者皆立乘婴恐小儿坠各置一面雍持之树立也苏林曰南阳人谓抱小儿为雍树面者大人以面首向临之小儿抱大人颈似悬树也】汉王怒行欲斩婴者十余卒得脱而致孝惠鲁元于丰汉王既至荥阳收散兵复振赐婴食祈阳【徐广曰祈一作沂】复常奉车从击项籍追至陈卒定楚至鲁益食玆氏汉王立为帝其秋燕王臧荼反婴以太仆从击荼明年从至陈取楚王信更食汝阴剖符世世勿絶以太仆从击代至武泉云中益食千户因从击韩信军胡骑晋阳旁大破之追北至平城为胡所围七日不得通高帝使使厚遗阏氏冒顿开围一角高帝出欲驰婴固徐行弩皆持满外向卒得脱益食婴细阳千户复以太仆从击胡骑句注北大破之以太仆击胡骑平城南三陷陈功为多赐所夺邑五百户【汉书音义曰时有罪过夺邑者以赐之】以太仆击陈豨黥布军陷陈却敌益食千户定食汝阴六千九百户除前所食婴自上初起沛常为太仆竟高祖崩以太仆事孝惠孝惠帝及高后德婴之脱孝惠鲁元于下邑之间也乃赐婴县北第第一曰近我以尊异之孝惠帝崩以太仆事高后高后崩代王之来婴以太仆与东牟侯入清宫废少帝以天子法驾迎代王代邸与大臣共立为孝文皇帝复为太仆八嵗卒諡为文侯子夷侯灶立七年卒子共侯赐立三十一年卒子侯颇尚平阳公主立十九嵗元鼎二年坐与父御婢奸罪自杀国除
　　颍阴侯灌婴者雎阳贩缯者也高祖之为沛公畧地至雍丘下章邯败杀项梁而沛公还军于砀婴初以中涓从击破东郡尉于成武及秦军于扛里疾鬭赐爵七大夫从攻秦军亳南开封曲遇战疾力【服防曰疾攻之】赐爵执帛号宣陵君从攻阳武以西至雒阳破秦军尸北北絶河津南破南阳守齮阳城东遂定南阳郡西入武闗战于蓝田疾力至霸上赐爵执珪号昌文君沛公立为汉王拜婴为郎中从入汉中十月拜为中谒者从还定三秦下栎阳降塞王还围章邯于废丘未拔从东出临晋闗击降殷王定其地击项羽将龙且魏相项他军定陶南疾战破之赐婴爵列侯号昌文侯食杜平乡复以巾谒者从降下砀以至彭城项羽击大破汉王汉王遁而西婴从还军于雍丘王武魏公申徒反【张晏曰秦将降为公今反】从击破之攻下黄西收兵军于荥阳楚骑来众汉王乃择军中可为车骑将者皆推故秦骑士重泉人【徐广曰重泉属冯翊】李必骆甲习骑兵今为校尉可为骑将汉王欲拜之必甲曰臣故秦民恐军不信臣臣愿得大王左右善骑者傅之【如淳曰傅音附犹言随从者】灌婴虽少然数力战乃拜灌婴为中大夫令李必骆甲为左右校尉将郎中骑兵击楚骑于荥阳东大破之受诏别击楚军后絶其饷道起阳武至襄邑击项羽之将项冠于鲁下破之所将卒斩右司马骑将各一人【张晏曰主右方之马左亦如之】击破柘公王武军于燕西【徐广曰柘属陈】所将卒斩楼烦将五人【李竒曰楼烦县名其人善射骑故以名射士为楼烦取其美称未必楼烦人也张晏曰楼烦胡国名】连尹一人【张晏曰大夫楚官】击王武别将桓婴白马下破之所将卒斩都尉一人以骑度河南送汉王到雒阳使北迎相国韩信军于邯郸还至敖仓婴迁为御史大夫三年以列侯食邑杜平乡以御史大夫受诏将郎中骑兵东属相国韩信击破齐军于歴下所将卒虏车骑将军华母伤及将吏四十六人降下临菑得齐守相田光追齐相田横至嬴博破其骑所将卒斩骑将一人生得骑将四人攻下嬴博破齐将军田吸于千乗所将卒斩吸东从韩信攻龙且留公于高密卒斩龙且【文颍曰所将卒】生得右司马连尹各一人楼烦将十人身生得亚将周兰齐地已定韩信自立为齐王使婴别将击楚将公杲于鲁北破之转南破辥郡长身虏骑将一人攻博阳前至下相以东南僮取虑徐度淮尽降其城邑至广陵【汉书音义曰住广陵以御敌】项羽使项声辥公郯公复定淮北婴度淮北击破项声郯公下邳斩辥公下下邳击破楚骑于平阳遂降彭城虏柱国项陀降留辥沛酂萧相攻苦谯复得亚将周兰与汉王会颐乡【徐广曰苦县有颐县】从击项籍军于陈下破之所将卒斩楼烦将二人虏骑将八人赐益食邑二千五百户项籍败垓下去也婴以御史大夫受诏将车骑别追项籍至东城破之所将卒五人共斩项籍皆赐爵列侯降左右司马各一人卒万二千人尽得其军将吏下东城歴阳渡江破吴郡长吴下【如淳曰雄长之长也】得吴守遂定吴豫章会稽郡还定淮北凡五十二县汉王立为皇帝赐益婴邑三千户其秋以车骑将军从击破燕王臧荼明年从至陈取楚王信还剖符世世勿絶食颍阴二千五百户号曰颍阴侯以车骑将军从击反韩王信于代至马邑受诏别降楼烦以北六县斩代左相破胡骑于武泉北复从击韩信胡骑晋阳下所将卒斩胡白题将一人【服防曰胡名也】受诏并将燕赵齐梁楚车骑击破胡骑于硰石【服防曰硰音沙】至平城为胡所围从还军东垣从击陈豨受诏别攻豨丞相侯敞军曲逆下破之卒斩敞及特将五人【文颍曰特一之特也】降曲逆卢奴上曲阳安国安平攻下东垣黥布反防车骑将军先出攻布别将于相破之斩亚将楼烦将三人又进击破布上柱国军及大司马军又进破布别将肥诛【徐广曰一作铢】婴身生得左司马一人所将卒斩其小将十人追北至淮上益食二千五百户布已破高帝归定令婴食颍阴五千户除前所食邑凡从得二千石二人别破军十六降城四十六定国一郡二县五十二得将军二人柱国相国各一人二千石十人婴自破布归高帝崩婴以列侯事孝惠帝及吕太后太后崩吕禄等以赵王自置为将军军长安为乱齐哀王闻之举兵西且入诛不当为王者上将军吕禄等闻之乃遣婴为大将将军徃击之婴行至荥阳乃与绛侯等谋因屯兵荥阳风齐王防诛吕氏事齐兵止不前绛侯等旣诛诸吕齐王罢兵归婴亦罢兵自荥阳归与绛侯陈平共立代王为孝文皇帝孝文皇帝于是益封婴三千户赐黄金千斤拜为太尉三嵗绛侯勃免相就国婴为丞相罢太尉官是嵗匈奴大入北地上郡令丞相婴将骑八万五千往击匈奴匈奴去济北王反诏乃罢婴之兵后嵗余婴以丞相卒諡曰懿侯子平侯阿代侯二十八年卒子强代侯十三年强有罪絶二嵗元光三年天子封灌婴孙贤为临汝侯续灌氏后八嵗坐行赇有罪国除
　　太史公曰吾适丰沛问其遗老观故萧曹樊哙滕公之家及其素异哉所闻方其鼓刀屠狗卖缯之时岂自知附骥之尾垂名汉庭德流子孙哉余与他广通为言高祖功臣之兴时若此云










　　史记集解卷九十五
&lt;史部,正史类,史记集解&gt;
　　钦定四库全书
　　史记集解卷九十六
　　宋　裴骃　撰
　　史记九十六
　　张丞相列传第三十六
　　张丞相苍者阳武人也好书律厯秦时为御史主柱下方书【如淳曰方版也谓书事在版上者也秦以上置柱下史苍为御史主其事或曰四方文书】有罪亡归及沛公略地过阳武苍以客从攻南阳苍坐法当斩解衣伏质身长大肥白如瓠时王陵见而怪其美士乃言沛公赦勿斩遂从西入武关至咸阳沛公立为汉王入汉中还定三秦陈余击走常山王张耳耳归汉汉乃以张苍为常山守从淮阴侯击赵苍得陈余赵地已平汉王以苍为代相备边冦已而徙为赵相相赵王耳耳卒相赵王敖复徙相代王燕王臧荼反高祖往击之苍以代相从攻臧荼有功以六年中封为北平侯食邑千二百户迁为计相【文颍曰能计故号曰计相】一月更以列侯为主计四嵗【张晏曰以列侯典校郡国簿书如淳曰以其所主因以为官号与计相同时所卒立非久施也】是时萧何为相国而张苍乃自秦时为柱下史明习天下图书计籍苍又善用算律厯故令苍以列侯居相府领主郡国上计者黔布反亾汉立皇子长为淮南王而张苍相之十四年迁为御史大夫周昌者沛人也其从兄曰周苛秦时皆为泗水卒史及高祖起沛击破泗水守监于是周昌周苛自卒史从沛公沛公以周昌为职志【徐广曰主旗帜之属】周苛为客【张晏曰为帐下宾客不掌官】从入关破秦沛公立为汉王以周苛为御史大夫周昌为中尉汉王四年楚围汉王荥阳急汉王遁出去而使周苛守荥阳城楚破荥阳城欲令周苛将苛骂曰若趣降汉王不然今为虏矣项羽怒亨周苛【徐广曰四年三月也】于是乃拜周昌为御史大夫常从击破项籍以六年中与萧曹等俱封封周昌为汾阴侯周苛子周成以父死事封为高景侯【徐广曰九年封封三十九年文帝后元四年谋反死国除】昌为人彊力敢直言自萧曹等皆卑下之昌尝燕时入奏事【汉书音义曰以上宴时入奏事】高帝方拥戚姬昌还走高帝逐得骑周昌项问曰我何如主也昌仰曰陛下即桀纣之主也于是上笑之然尤惮周昌及帝欲废太子而立戚姬子如意为太子大臣固争之莫能得上以畱侯防即止而周昌廷争之彊上问其説昌为人吃又盛怒曰臣口不能言然臣期期知其不可陛下虽欲废太子臣期期不奉诏上欣然而笑既罢吕后侧耳于东厢听【韦昭曰殿东堂也】见周昌为跪谢曰微君太子几废是后戚姬子如意为赵王年十嵗高祖忧即万嵗之后不全也赵尧年少为符玺御史赵人方与公【孟康曰方与县名公其号瓒曰方与县令也】谓御史大夫周昌曰君之史赵尧年虽少然竒才也君必异之是且代君之位周昌笑曰尧年少刀笔吏耳何能至是乎居顷之赵尧侍高祖高祖独心不乐悲歌羣臣不知上之所以然赵尧进请问曰陛下所为不乐非为赵王年少而戚夫人与吕后有却邪备万嵗之后而赵王不能自全乎高祖曰然吾私忧之不知所出尧曰陛下独宜为赵王置贵彊相及吕后太子羣臣素所敬惮乃可高祖曰然吾念之欲如是而羣臣谁可者尧曰御史大夫周昌其人有坚忍质直且自吕后太子及大臣皆素敬惮之独昌可高祖曰善于是乃召周昌谓曰吾欲固烦公公彊为我相赵王周昌泣曰臣初起从陛下陛下独奈何中道而弃之于诸侯乎高祖曰吾极知其左迁然吾私忧赵王念非公无可者公不得已彊行于是徙御史大夫周昌为赵相旣行久之高祖持御史大夫印弄之曰谁可以为御史大夫者孰视赵尧曰无以易尧遂拜赵尧为御史大夫【徐广曰十年也】尧亦前有军功食邑及以御史大夫从击陈豨有功封为江邑侯【徐广曰十一年封】高祖崩吕太后使使召赵王其相周昌令王称疾不行使者三反周昌固为不遣赵王于是高后患之乃使使召周昌周昌至谒高后高后怒而骂周昌曰尔不知我之怨戚氏乎而不遣赵王何昌既征高后使使召赵王赵王果来至长安月余饮药而死周昌因谢病不朝见三嵗而死【徐广曰諡悼也】后五嵗高后闻御史大夫江邑侯赵尧高祖时定赵王如意之画乃抵尧罪【徐广曰吕后元年国除】以广阿侯任敖为御史大夫任敖者故沛狱吏高祖尝辟吏吏系吕后遇之不谨任敖素善高祖怒击伤主吕后吏及高祖初起敖以客从为御史守丰三嵗高祖立为汉王东击项籍敖迁为上党守陈豨反时敖坚守封为广阿侯食千八百户高后时为御史大夫三嵗免【徐广曰文帝二年任敖卒諡懿侯曾孙越人元鼎二年为太常坐酒酸国除骃案汉书任敖孝文元年薨徐误也】以平阳侯曹窋为御史大夫高后崩不与大臣共诛吕禄等免以淮南相张苍为御史大夫苍与绛侯等尊立代王为孝文皇帝四年丞相灌婴卒张苍为丞相自汉兴至孝文二十余年防天下初定将相公卿皆军吏张苍为计相时绪正律厯【文颍曰绪寻也或曰绪业也】以高祖十月始至霸上因故秦时本以十月为嵗首弗革推五德之运以为汉当水德之时尚黑如故吹律调乐人之音声及以比定律令【如淳曰比谓五音清浊各有所比也以定十二月律之法令于乐官使长行之瓒曰谓以比故取类以定法律与条令也】若百工天下作程品【如淳曰若顺也百工为器物皆有尺寸斤两皆使得宜此之谓顺晋灼曰若预及之辞】至于为丞相卒就之故汉家言律厯者本之张苍苍本好书无所不观无所不通而尤善律厯【汉书曰著书十八篇言阴阳律厯事】张苍德王陵王陵者安国侯也及苍贵常父事王陵陵死后苍为丞相洗沐常先朝陵夫人上食然后敢归家苍为丞相十余年鲁人公孙臣上书言汉土德时其符有黄龙当见诏下其议张苍张苍以为非是罢之其后黄龙见成纪于是文帝召公孙臣以为博士草土德之厯制度更元年张丞相由此自绌谢病称老苍任人为中候【张晏曰所选保任者也瓒曰中官名】大为奸利上以让苍苍遂病免苍为丞相十五嵗而免孝景前五年苍卒諡为文侯子康代侯八年卒子类【徐广曰一作蒯音瞆】代为侯八年坐临诸侯丧后就位不敬国除初张苍父长不满五尺及生苍苍长八尺余为侯丞相苍子复长【汉书云长八尺】及孙类长六尺余坐法失侯苍之免相后老口中无齿食乳女子为乳母妻妾以百数尝孕者不复幸苍年百有余嵗而卒申屠丞相嘉者梁人以材官蹶张【徐广曰勇徤材力开张骃案如淳曰材官之多力能脚蹋彊弩张之故曰蹶张律有蹶张士】从高帝击项籍迁为队率从击黥布军为都尉孝惠时为淮阳守孝文帝元年举故吏士二千石从高皇帝者悉以为关内侯食邑二十四人而申屠嘉食邑五百户张苍已为丞相嘉迁为御史大夫张苍免相【徐广曰后二年八月】孝文帝欲用皇后弟窦广国为丞相曰恐天下以吾私广国广国贤有行故欲相之念久之不可而高帝时大臣又皆多死余见无可者乃以御史大夫嘉为丞相因故邑封为故安侯嘉为人亷直门不受私谒是时大中大夫邓通方隆爱幸赏赐累巨万文帝尝燕饮通家其宠如是是时丞相入朝而通居上傍有怠慢之礼丞相奏事毕因言曰陛下爱幸臣则富贵之至于朝廷之礼不可以不肃上曰君勿言吾私之罢朝坐府中嘉为檄召邓通诣丞相府不来且斩通通恐入言文帝文帝曰汝第往吾今使人召若通至丞相府免冠徒跣顿首谢嘉坐自如故不为礼责曰夫朝廷者高皇帝之朝廷也通小臣戏殿上大不敬当斩吏今行斩之【如淳曰嘉语其吏曰今便行斩之】通顿首首尽出血不解文帝度丞相已困通使使者持节召通而谢丞相曰此吾弄臣君释之邓通既至为文帝泣曰丞相几杀臣嘉为丞相五嵗孝文帝崩孝景帝即位二年鼂错为内史贵幸用事诸法令多所请变更议以谪罚侵削诸侯而丞相嘉自绌所言不用疾错错为内史门东出不便更穿一门南出南出者太上皇庙堧垣【服防曰宫外垣也如淳曰堧音畏堧之愞】嘉闻之欲因此以法错擅穿宗庙垣为门奏请诛错错客有语错错恐夜入宫上谒自归景帝至朝丞相奏请诛内史错景帝曰错所穿非真庙垣乃外堧垣故他官居其中且又我使为之错无罪罢朝嘉谓长史曰吾悔不先斩错乃先请之为错所卖至舍因欧血而死諡为节侯子共侯蔑代三年卒子侯去病代三十一年卒【徐广曰一本无此去病而云共侯蔑三十三年子更改封靖安侯】子侯臾代六嵗坐为九江太守受故官送有罪国除自申屠嘉死之后景帝时开封侯陶青桃侯刘舍为丞相【徐广曰陶青高祖功臣陶舎之子也諡夷刘舍本项氏亲也赐姓刘氏父襄佐高祖有功舍諡哀侯】及今上时柏至侯许昌【徐广曰高祖功臣许温之孙諡哀侯】平棘侯辥泽【徐广曰高祖功臣广平侯辥欧之孙平棘节侯嶭泽】武彊侯庄青翟【徐广曰高祖功臣庄不识之孙】商陵侯赵周【徐广曰周父夷吾为楚王戊大谏争而死】等为丞相皆以列侯继嗣娖娖【徐广曰娖音七角反一作断一作】亷谨为丞相备员而已无所能发明功名有着于当世者
　　太史公曰张苍文学律厯为汉名相而绌贾生公孙臣等言正朔服色事而不遵明用秦之颛顼厯何哉【张晏曰不考经典专用颛顼厯何哉】周昌木彊人也任敖以旧德用【张晏曰谓伤辱吕后吏】申屠嘉可谓刚毅守节矣然无术学殆与萧曹陈平异矣
　　孝武时丞相多甚不记莫录其行起居状略且纪征和以来有车丞相长陵人也【名千秋】卒而有韦丞相代　韦丞相贤者鲁人也以读书术为吏至大鸿胪有相工相之当至丞相有男四人使相工相之至第二子其名成相工曰此子贵当封韦丞相言曰我即为丞相有长子是安从得之后竟为丞相病死而长子有罪论不得嗣而立成成时佯狂不肯立竟立之有让国之名后坐骑至庙不敬有诏夺爵一级为关内侯失列侯得食其故国邑韦丞相卒有魏丞相代　魏丞相相者济阴人也以文吏至丞相其人好武皆令诸吏带劒带劒前奏事或有不带劒者当入奏事至乃借劒而敢入奏事其时京兆尹赵君【名广汉】丞相奏以免罪使人执魏丞相欲求脱罪而不听复使人胁恐魏丞相以夫人贼杀侍婢事而私独奏请验之发吏卒至丞相舍捕奴婢笞击问之实不以兵刃杀也而丞相司直繁君奏京兆尹赵君迫胁丞相诬以夫人贼杀婢发吏卒围捕丞相舍不道又得擅屏骑士事赵京兆坐要斩又有使掾陈平等劾中尚书疑以独擅劫事而坐之大不敬长史以下皆坐死或下蚕室而魏丞相竟以丞相病死子嗣后坐骑至庙不敬有诏夺爵一级为关内侯失列侯得食其故国邑魏丞相卒以御史大夫邴吉代　邴丞相吉者鲁国人也以读书好法令至御史大夫孝宣帝时以有旧故封为列侯而因为丞相明于事有大智后世称之以丞相病死子显嗣后坐骑至庙不敬有诏夺爵一级失列侯得食故国邑显为吏至太仆坐官耗乱身及子男有奸赃免为庶人邴丞相卒黄丞相代长安中有善相工田文者与韦丞相魏丞相邴丞相微贱时防于客家田文言曰今此三君者皆丞相也其后三人竟更相代为相是何见之明也　黄丞相霸者淮阳人也以读书为吏至颍川太守治颍川以礼义条教喻告化之犯法者风晓令自杀化大行名声闻孝宣帝下制曰颍川太守霸以宣布诏令治民道不拾遗男女异路狱中无重囚赐爵闗内侯黄金百斤征为京兆尹而至丞相复以礼义为治以丞相病死子嗣后为列侯黄丞相卒以御史大夫于定国代于丞相已有廷尉传在张廷尉语中于丞相去御史大夫韦成代　韦丞相成者即前韦丞相子也代父后失列侯其人少时好读书明于诗论语为吏至卫尉徙为太子太傅御史大夫辥君免【名广德也】为御史大夫于丞相乞骸骨免而为丞相因封故邑为扶阳侯数年病死孝元帝亲临丧赐赏甚厚子嗣后其治容容随世俗浮沉而见谓谄巧而相工本谓之当为侯代父而后失之复自游宦而起至丞相父子俱为丞相世间美之岂不命哉相工其先知之韦丞相卒御史大夫匡衡代　丞相匡衡者东海人也好读书从愽士受诗家贫衡佣作以给食饮才下数射防不中至九乃中丙科其经以不中科故明习补平原文学卒史数年郡不尊敬御史征之以补百石属荐为郎而补愽士拜为太子少傅而事孝元帝孝元好诗而迁为光禄勲居殿中为师授教左右而县官坐其傍听甚善之日以尊贵御史大夫郑坐事免而匡君为御史大夫嵗余韦丞相死匡君代为丞相封乐安侯以十年之间不出长安城门而至丞相岂非遇时而命也哉深惟士之游宦所以至封侯者微甚【徐广曰微一作征】然多至御史大夫即去者诸为大夫而丞相次也其心冀幸丞相物故也【高堂隆答魏朝访曰物无也故事也言无复所能于事】或乃阴私相毁害欲代之然守之日久不得或为之日少而得之至于封侯真命也夫御史大夫郑君守之数年不得匡君居之未满嵗而韦丞相死卽代之矣岂可以智巧得哉多有贤圣之才困戹不得者众甚也
  </div>
  <div class="pagination">
   <a href="史记集解_page20.html">
    上一页
   </a>
   <span>
    ...
   </span>
   <a href="史记集解_page16.html">
    16
   </a>
   <a href="史记集解_page17.html">
    17
   </a>
   <a href="史记集解_page18.html">
    18
   </a>
   <a href="史记集解_page19.html">
    19
   </a>
   <a href="史记集解_page20.html">
    20
   </a>
   <span class="current-page">
    21
   </span>
   <a href="史记集解_page22.html">
    22
   </a>
   <a href="史记集解_page23.html">
    23
   </a>
   <a href="史记集解_page24.html">
    24
   </a>
   <a href="史记集解_page25.html">
    25
   </a>
   <a href="史记集解_page26.html">
    26
   </a>
   <span>
    ...
   </span>
   <a href="史记集解_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
