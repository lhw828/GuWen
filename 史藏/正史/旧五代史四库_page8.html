<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 8 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 8 页/共 60 页</h1>
    <div class="content">　　【臣】等谨案旧五代史一百五十巻并目録二巻宋司空同中书门下平章事薛居正等撰攷晁公武读书志云开寳中诏修梁唐晋汉周书卢多逊扈防张澹李昉刘兼李穆李九龄同修宰相薛居正等监修玉海引中兴书目云开寳六年四月戊申诏修五代史七年闰十月甲子书成凡百五十巻目録二巻为纪六十一志十二传七十七多据累朝实録及范质五代通録为稿本其后欧阳修别録五代史记七十五巻藏于家修殁后官为刋印学者始不専习薛史然二书犹并行于世至金章宗泰和七年诏学官止用欧阳史于是薛史遂微元明以来罕有援引其书者本亦渐就湮没惟明内府有之见于文渊阁书目故永乐大典多载其文然割裂淆乱己非居正等篇第之旧恭逢
　　圣朝右文稽古网罗放佚零缣断简皆次第编摩【臣】等谨就永乐大典各韵中所引薛史甄録条系排纂先后检其篇第尚得十之八九又攷宋人书之征引薛史者每条采録以补其阙遂得依原书巻数勒成一编晦而复彰散而复聚殆实有神物呵防以待时而出居正等所修笔削体例亦特谨严然自宋时论二史者即互有所主司马光作通鉴胡三省作通鉴注皆専据薛史而不取欧史沈括洪迈王应麟辈为一代博洽之士其所著述于薛欧二史亦多兼采而未尝有所轩轾葢修所作皆刋削旧史之文意主断制不肯以纪载丛碎自贬其体故其词极工而于情事或不能详备至居正等奉诏僎述本在宋初秉笔之臣尚多逮事五代见闻较近纪传皆首尾完具可以征信故异同所在较核事迹往往以此书为长虽其文体卑弱不免叙次烦冗之病而遗文琐事反借以获传实足为攷古者参稽之助又欧史止述司天职方二攷而诸志俱阙凡礼乐职官之制度选举刑法之沿革上承唐典下开宋制者一概无征亦不及薛史诸志为有禆于文献葢二书繁简各有体裁学识兼资难于偏废昔修与宋祁所撰新唐书事増文省足以括刘晌旧书而晌书仰荷
　　皇上表章今仍得列于正史况是书文虽不及欧阳而事迹较备又何可使隠没不彰哉谨攷次旧文厘为梁书二十四巻唐书五十巻晋书二十四巻汉书十一巻周书二十二巻世袭列传二巻僭伪列传三巻外国列传二巻志十二巻共一百五十巻别为目録二巻而搜罗排纂之意则着于凡例具列如左乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀

　　钦定四库全书
　　旧五代史巻一
　　宋门下侍郎参知政事监修国史薛居正等撰
　　梁书第一
　　太祖纪一
　　太祖神武元圣孝皇帝姓朱氏讳晃本名温宋州砀山人其先舜司徒虎之后髙祖黯曾祖茂琳祖信父诚帝即诚之第三子母曰文惠王皇后【五代会要梁肃祖宣元皇帝讳黯舜司徒虎四十二代孙开平元年七月追尊宣元皇帝庙号肃祖葬兴极陵敬祖光献皇帝讳茂琳宣元皇帝长子母曰宣僖皇后范氏开平元年七月追尊光献皇帝庙号敬祖葬永安陵宪祖昭武皇帝讳信光献皇帝长子母曰光孝皇后杨氏开平元年七月追尊昭武皇帝庙号宪祖葬光天陵烈祖文穆皇帝讳诚昭武皇帝长子母曰昭懿皇后刘氏开平元年七月追尊文穆皇帝庙号烈祖葬咸宁陵】以唐大中六年嵗在壬申十月二十一日夜生于砀山县午沟里是夕所居庐舍之上有赤气上腾里人望之皆惊奔而来曰朱家火发矣及至则庐舍俨然既入隣人以诞孩告众咸异之昆仲三人俱未冠而孤母擕养寄于萧县人刘崇之家帝既壮不事生业以雄勇自负里人多厌之崇以其慵惰每加谴杖惟崇母自幼怜之亲为栉髪尝诫家人曰朱三非常人也汝辈当善待之家人问其故答曰我尝见其熟寐之次化为一赤蛇然众亦未之信也唐僖宗干符中闗东荐饥羣贼啸聚黄巢因之起于曹濮饥民愿附者凡数万帝乃辞崇家与仲兄存俱入巢军以力战屡防得补为队长唐黄明元年十二月甲申黄巢陷长安遣帝领兵屯于东渭桥是时夏州节度使诸葛爽率所部屯于栎阳巢命兵招谕爽爽遂降于巢中和元年二月巢以帝为东南靣行营先锋使令攻南阳下之六月帝归长安巢亲劳于防上七月巢遣帝西拒邠岐鄜夏之师于兴平所至皆立功二年二月巢以帝为同州防御使使自攻取帝乃自丹州南行以击左冯翊防之遂据其郡时河中节度使王重荣屯兵数万紏兵诸候以图兴复帝时与之邻封屡为重荣所败遂请济师于巢表章十上为伪左军使孟楷所蔽不达又闻巢军势蹙诸校离心帝知其必败九月帝遂与左右定计斩伪监军使严实举郡降于重荣重荣即日飞章上奏时僖宗在蜀览表而喜曰是天赐予也乃诏授帝左金吾卫大将军充河中行营副招讨使仍赐名全忠自是率所部与河中兵士偕行所向无不克防三年三月僖宗制授帝宣武军节度使依前充河中行营副招讨使仍令侯收复京阙即得赴镇四月巢军自蓝闗南走帝与诸侯之师俱收长安乃率部下一旅之众仗节东下七月丁卯入于梁苑是时帝年三十有二时蔡州刺史秦宗权与黄巢余孽合从肆虐共围陈州乆之僖宗乃命帝为东北面都招讨使时汴宋连年阻饥公私俱困帑廪皆虚外为大敌所攻内则骄军难制交锋接战日甚一日人皆危之惟帝鋭气益振是歳十二月帝领兵于鹿邑与巢众相遇纵兵击之斩首二千余级乃引兵入毫州因是兼有谯郡之地四年春帝与许州田从异诸军同收瓦子寨杀贼数万众是时陈州四面贼寨相望驱掳编氓杀以充食号为舂磨寨帝分兵剪扑大小凡四十战四月丁巳收西华寨贼将黄邺单骑奔陈帝乘胜追之鼓噪而进防黄巢遁去遂入陈州刺史赵犨迎于马前俄闻巢党尚在陈北故阳垒帝遂迳归大梁是时河东节度使李克用奉僖宗诏统骑军数千同谋破贼与帝合势于中牟北邀击之贼众大败于王满渡多束手来降时贼将霍存葛从周张归厚张归霸皆匍匐于马前悉宥而纳之遂逐残防东至于寃句五月甲戌帝与晋军振旅归汴馆克用于上源驿既而备犒宴之礼克用乗醉任气帝不平之是夜命甲士围而攻之会大雨雷电克用因得于电光中逾垣遁去惟杀其部下数百人而已六月陈人感解围之惠为帝建生祠堂于其郡是嵗黄巢虽殁而蔡州秦宗权继为巨孽有众数万攻陷邻郡杀掠吏民屠害之酷更甚巢贼帝患之七月遂与陈人共攻蔡贼于激水杀数千人九月巳未僖宗就加帝检校司徒同平章事封沛郡侯食邑千户光启元年春蔡贼掠亳颍二郡帝帅师以救之遂东至于焦夷败贼众数千生擒贼将殷铁林枭首以狥军而还三月僖宗自蜀还长安改元光启四月戊辰就加帝检校太保增食邑千五百户十二月河中太原之师逼长安观军容使田令孜奉僖宗出幸鳯翔二年春蔡贼益炽时唐室微弱诸道州兵不为王室所用故宗权得以纵毒连陷汝洛怀孟唐邓许郑圜幅数千里殆絶人烟惟宋亳滑颍仅能闭垒而已帝累出兵与之交战然或胜或负人甚危之三月庚辰僖宗降制就封帝为沛郡王是月僖宗移幸兴元五月嗣襄王煴僭即帝位于长安改元为建贞遣使赍伪诏至汴帝命焚之于庭未几襄王果败七月蔡人逼司州节度使鹿宴使来求救帝遣葛从周等率师赴援师未至而城陷宴为蔡贼所害十一月滑州节度使安师儒以怠于军政为部下所杀帝闻之乃遣朱珍李唐宾袭而取之由是遂有滑台之地十二月僖宗降制就加帝检校太傅改封呉兴郡王食邑三千户是嵗郑州为蔡贼所陷刺史李璠单骑来奔帝宥而纳之以为行军司马宗权既得郑益骄帝遣禆将逻于金隄驿与贼相遇因击之贼众大败追至武阳桥斩首千余级帝每与蔡人战于四郊既以少击众常出奇以制之但患师少未快其防宗权又以巳众十倍于帝耻于频败乃誓众坚决以攻夷门既而获蔡之谍者备知其事遂谋济师焉三年春二月乙已承制以朱珍为淄州刺史俾募兵于东道且虑蔡人暴其麦苖期以夏首囘归珍既至淄棣旬日之内应募者万余人又潜袭青州获马千匹铠甲称是乃鼓行而归四月辛亥逹于夷门帝喜曰吾事济矣是时贼将张晊屯于北郊秦贤屯于版桥各有众数万树栅相连二十余里其势甚盛帝谓诸将曰此贼方今息师蓄锐以俟时必来攻我况宗权度我兵少又未知珍来谓吾畏惧止于坚守而已今出不意不如先击之乃亲引兵攻秦贤寨将士踊跃争先贼果不备连防四寨斩首万余级时贼众以为神助庚午贼将卢瑭领万余人于圃田北万胜戍夹汴水为营跨河为梁以扼运路帝择精鋭以袭之是日昏雾四合兵及贼垒方觉遂突入掩杀赴水死者甚众卢瑭自投于河河南诸贼连败不敢复驻皆并在张晊寨自是蔡防皆怀震詟往往军中自相惊乱帝旋师休息大行犒赏繇是军士各怀愤激每遇敌无不奋勇五月丙子出酸枣门自卯至未短兵相接贼众大败追斩二十余里僵仆就枕宗权耻败益纵其虐乃自郑州亲领突将数人迳入张晊寨其日晚大星陨于贼垒有声如雷辛巳兖郓滑军士皆来赴援乃陈兵于汴水之上旌旗器甲甚盛蔡人望之不敢出寨翼日分布诸军齐攻贼寨自寅至申斩首二万余级会夜收军获牛马辎重生口器甲不可胜计是夜宗权晊遁去迟明追之至阳武桥而还宗权至郑州乃尽焚其庐舍屠其郡人而去始蔡人分兵防陜雒孟怀许汝皆先据之因是败也贼众恐惧咸弃之而遁帝乃慎选将佐俾完葺壁垒为战守之备于是远近流亡复归者众矣是时州节度使髙骈为裨将毕师铎所害复有孙儒杨行密互相攻伐朝廷不能制乃就加帝检校太尉兼领淮南节度使九月亳州禆将谢殷逐刺史宋兖自据其郡帝亲领军屯于太清宫遣霍存讨平之帝之御蔡防也郓州朱瑄兖州朱瑾皆领兵来援及宗权既败帝以瑄瑾宗人也又有力于己皆厚礼以归之瑄瑾以帝军士勇悍私心爱之乃密于曹濮界上悬金帛以诱之帝军利其货而赴者甚众帝乃移檄以让之朱瑄来使不逊乃命朱珍侵曹伐濮以惩其奸未几珍伐曹州执刺史丘礼以献遂移兵围濮兖郸之衅自兹而始矣【通鉴攷异引髙若拙后史补云梁太祖皇帝到梁□深有大志然兵力不足常欲外掠又虞四境之难每有郁然之状时有荐敬秀才于门下乃白梁祖曰明公方欲图大事辎重必为四境所侵但令麾下将士诈为叛者而逃即明公奏于主上及告四邻以自袭叛徒为名梁祖曰天降奇人以佐于吾初从其议一出而致众十倍】十月僖宗命水部郎中王赞撰纪功碑以赐帝是月帝亲帅骑数千巡师于濮上因破朱瑄援师于范县丁未攻陷濮州刺史朱裕单骑奔郓寻为郓人所败逾月乃还十二月僖宗遣使赐帝铁劵又命翰林承防刘崇望撰徳政碑以赐帝闰月甲寅帝请行营司马李璠权知淮南畱后乃遣大将郭言领兵援送以赴扬州文徳元年正月帝率师东赴淮海行次宋州闻行密已防扬州遂还是时李璠郭言行至淮上为徐戎所扼不克进而还帝怒遂谋伐徐二月丙戌僖宗制以帝为蔡州四靣行营都统繇是诸鎭之师皆受帝之节制三月庚子昭宗即位是月蔡人石璠领万众以剽陈亳帝遣朱珍率精骑数千擒璠以献四月戊辰魏博乐彦祯失律其子从训出奔相州使来乞师帝遣朱珍领大将济河连收黎阳临河二邑既而魏军推小校罗信为帅信既立遣使送款于汴帝优而纳之遂命班师是月河南尹张全义袭李罕之于河阳克之罕之单骑出奔因乞师于太原李克用为发万骑以援之罕之遂收其众偕晋军合势急攻河阳全义危急遣使求救于汴帝遣丁会牛存节葛从周领兵赴之大战于温县晋人与罕之俱败于是河桥解围全义归于河阳因以丁会为河阳畱后五月巳亥昭宗制以帝检校侍中增食邑三千户戊辰诏改帝乡锦衣里曰沛王里是月帝以兼有温孟之地无西顾之患将大整师徒毕力诛蔡会蔡人赵徳諲举汉南之地以归于朝廷且遣使送款于帝仍誓戮力同讨宗权帝表其事朝廷因以徳諲为蔡州四靣副都统又以河阳保义义昌三节度帝行军司马兼粮科应接至是帝领诸侯之师会徳諲以伐蔡贼于汝水之上遂薄其城五日之内树二十八寨以环之葢象列宿之数也时帝亲临矢石一日飞矢中其左掖血渍单衣顾谓左右曰勿泄九月以粮运不继遂班师是时帝知宗权残孽不足为患遂移兵以伐之十月先遣朱珍领兵与时溥战于呉康镇徐人大败连收丰萧二邑溥擕防骑驰入彭门帝命分兵以攻宿州刺史张友携符印以降既而徐人闭壁坚守遂命厐师古屯兵守之而还是月蔡贼孙儒攻陷州自称淮南节度使龙纪元年正月厐师古攻下宿迁县进军于吕梁时溥领军二万晨压师古之军而阵师古促战败之斩首二千余级溥复入于彭门二月蔡将申丛遣使来告防秦宗权于帐下折其足而囚之矣帝即日承制以丛为淮西留后未几丛复为都将郭璠所杀是月璠执宗权来献帝遣行军司马李璠牙校朱克让槛进于长安既至昭宗御延喜楼受俘即斩宗权于独栁树下蔡州平昭宗诏加帝食实封一百户赐庄宅各一区三月又加帝检校太尉兼中书令进封东平王赏平蔡之功也大顺元年四月丙辰宿州小将张筠逐刺史张绍光拥众以附时漙帝率亲军讨之杀千余人筠遂坚守乙卯时溥出兵暴砀山县帝遣朱友裕以兵袭之败徐军三千余众获沙陁援军石君和等三千人斩于宿州城下六月辛酉淮南孙儒遣使修好于帝帝表其事请以淮南节度授于儒焉辛未昭宗命帝为宣义军节度使充河东东靣行营招讨使时朝廷宰臣张濬将兵讨太原故也八月甲寅昭义都将冯霸杀沙陁所署节度使李克恭来降帝请河阳节度使朱崇节为潞州留后戊辰李克用自率蕃汉步骑数万以围潞州帝遣葛从周率骁勇之士夜中衔枚犯围而入于潞九月壬寅帝至河阳遣都将李谠引军趋泽潞行至马牢川为晋人所败帝又遣朱友裕张全义率精兵至郓州北以为应援既而崇节从周弃潞来归戊申帝廷责诸将败军之罪斩李李重以狥遂班师焉十月乙酉帝自河阳赴滑台时奉诏将讨太原先遣使假道于魏魏人不从先是帝遣行人雷邺告籴于魏既而为牙军所杀罗宏信惧故不敢从命遂通好于太原十二月辛丑帝遣丁会葛从周率众渡河取黎阳临河又令厐师古霍存下淇门卫县帝徐以大军继其后二年春正月魏军屯于内黄丙辰帝与之接战自内黄至永定桥魏军五败斩首万余级罗信惧遣使持厚币请和帝命止其焚掠而归其俘信繇是悦服而听命焉乃收军屯于河上八月已丑帝遣丁会急攻宿州刺史张筠坚守其壁会乃率众于州东筑堰壅汴水以浸其城十月壬午筠遂降宿州平十一月丁未曹州禆将郭绍宾杀刺史郭饶举郡来降是月徐将刘知俊率众二千来降自是徐军不振十二月兖州朱瑾领军三万防单父帝遣丁会领大军袭之败于金乡界杀二万余众瑾单马遁去景福元年正月遣丁会于兖州界徙其民数千户于许州二月戊寅帝亲征郓先遣朱友裕屯军于斗门甲申次卫南有飞鸟止于峻堞之上鸣噪甚厉副使李璠曰将有不如意之事是夜郓州朱瑄率步骑万人袭朱友裕于斗门友裕防军南去乙酉帝晨救斗门不知友裕之退前至斗门者皆为郓人所杀帝追袭郓人至瓠河不及遂顿兵于村落间时朱瑄尚在濮州丁亥遇朱瑄率兵将归于郓遂来冲击帝防马南驰为贼所追甚急前后浚沟跃马而过张归厚援矟力战于其后乃免时李璠与都将数人皆为郓军所杀五月丙午遣朱克让率众兖郓之麦十一月遣朱友裕率兵攻濮州下之擒刺史邵儒以献濮州平遂命移军伐徐州二年四月丁丑厐师古下彭门枭时首以献八月帝遣厐师古移兵攻兖驻于曲阜与朱瑾屡战皆败之十二月师古遣先锋葛从周引军以攻齐州刺史朱威告急于兖郓既而朱瑄以援兵至遂固其垒干宁元年二月帝亲领大军由郓州东路北次于鱼山朱瑄砚知即以兵迳至且图速战帝整军出寨时瑄瑾已阵于前须臾东南风大起我军旌旗失次甚有惧色即令骑士扬鞭呼哦而西北风骤发时两军皆在草莽中帝因令纵火既而烟熖亘天乘势以攻贼阵瑄瑾大败杀万余人余众拥入清河因筑京观于鱼山之下驻军数日而还二年正月癸亥遣朱友恭帅师复伐兖遂堑而围之未几朱瑄自郓率步骑援粮欲入于兖友恭设伏以败之尽夺其饷于高呉因擒蕃将安福顺安福庆二月巳酉帝亲领军屯于单父以为友恭之援四月濠寿二州复为杨行密所陷是时太原遣将史俨儿李承嗣以万骑驰入于郓朱友恭遂归于汴八月帝领亲军伐郓至大仇遣前军挑战设伏于梁山以待之既而获蕃将史完府夺马数百匹朱瑄脱身遁去复入于郓十月帝驻军于郓齐州刺史朱琼遣使请降琼即瑾之从父兄也帝因移军至兖琼果来降未几琼为朱瑾所绐掠而杀之帝即以其弟玭为齐州防御使十一月朱瑄复遣将贺瓌柳存及蕃将何怀寳等万余人以袭曹州庻解兖州之围也帝知之自兖领军防马先路至钜野南追而败之杀戮将尽生擒贺瓌栁存何怀寳及贼党三千余人是日申时狂风暴起沙尘拂涌帝曰此乃杀人未足耳遂下令尽杀所获囚俘风亦止焉翼日贽贺怀等以示于兖帝素知瓌名乃释之惟斩何怀寳于兖城之下乃班师十二月葛从周领兵复伐兖既至与朱瑾战于垒下杀千余众擒其将孙汉筠巳下二十人遂旋师三年正月河东李克用既破邠州欲谋争霸乃遣蕃将张汚落以万骑寨于河北之莘县声言欲救兖郓魏博节度使罗信患之使来求援二月帝领亲军屯于单父会寒食帝乃亲拜文穆皇帝陵于砀山县午沟里四月辛酉河东泛涨将坏滑城帝令决隄岸以分其势为二河夹滑城而东为害滋甚是月帝遣许州刺史朱友恭领兵万人渡淮以便宜从事时黄鄂二州累遣使求援故有是行五月命葛从周统军屯于洹水以备蕃军六月李克用帅蕃汉诸军营于斥丘遣其男落落将铁林小儿三千骑薄于洹水从周与战大败之生擒落落以献克用悲骇请修旧好以赎其子帝不许遂絷落落送于罗信斩之越七日我军还屯阳留以伐郓八月复壁于洹水是时昭宗幸华州遣使就加帝检校太师守中书令四年正月帝以洹水之师大举伐郓辛卯营于齐水之次厐师古令诸将撤木为桥乙未夜师古以中军先济声振于郓朱瑄闻之弃壁夜走葛从周逐之至中都北擒瑄并其妻男以献寻斩汴桥下郓州平乙亥帝入于郓以朱友裕为郓州兵马留后时帝闻朱瑾与史俨儿在丰沛间搜索粮馈惟留康怀英以守兖州帝因乘胜遣葛从周以大军袭兖怀英闻郓失守俄又我军大至乃出降朱瑾史俨儿遂奔淮南兖海沂密等州平乃以葛从周为兖州留后五月丁丑朱友恭遣使上言大破淮防于武昌收复黄鄂二州八月陜州节度使王珙遣使来乞师是时珙弟珂实为蒲帅迭相愤怒日寻干伐而珙兵寡故来求援帝遣张存敬杨师厚等领兵赴陜既而与蒲人战于猗氏大败之九月帝以兖郓既平将士雄勇遂大举南征命厐师古以徐宿宋滑之师直趋清口葛从周以兖郓曹濮之众径赴安丰淮人遣朱瑾领兵以拒师古因决水以浸军遂为淮人所败师古殁焉葛从周行及濠梁闻师古之败亦命班师

　　旧五代史巻一
　　旧五代史巻一攷证
　　梁太祖纪一九月帝遂与左右定计斩伪监军使严实降于重荣　案旧唐书僖宗纪朱温之降系八月与是书异新唐书及通鉴俱系九月与是书同疑旧唐书误　又严实原本讹作严贵今据欧阳史及通鉴改正
　　乃诏授帝左金吾卫大将军充河中行营副招讨使案欧阳史云王铎承制拜温金吾卫大将军河中行营招讨副使与是书谓僖宗招授者异攷旧唐书及通鉴则王铎承制所拜乃华同节度在僖宗诏授以前欧阳史以诏授为王铎承制当是删并之误
　　仍赐名全忠　案是书及旧唐书通鉴皆作僖宗赐名惟鉴戒録云朱太祖统四镇除中令日名温与崔相国连搆大事崔每奏太祖忠赤迁之闗东国无患矣昭宗遽敇太祖改名全忠议者谓全字人王也又在忠心甚不可也上方悔焉其説与诸史异葢闻之不同尔
　　三年三月僖宗制授帝宣武军节度使　三月旧唐书作五月
　　帝与许州田从异诸军同瓦子寨　案瓦子寨原本讹作瓦子寨攷通鉴注云黄巢撤民居以为寨屋谓之瓦子寨则于字形近刋讹耳今改正
　　三月庚辰僖宗降制就封帝为沛郡王　案全忠之王旧唐书系光唘元年三月据是书则元年惟増食邑至二年三月乃进封也欧阳史从是书
　　十一月滑州节度使安师儒以怠于军政为部下所杀案旧唐书云十月壬子朔滑州军乱逐其帅安师
　　儒师儒奔汴朱全忠杀之欧阳史同新唐书云十月朱全忠陷滑州执义成军节度使安师儒通鉴同据是书则师儒自为部下所杀与诸书互异又十一月新旧唐书俱作十月
　　庚午贼将卢瑭领万余人于圃田北万胜戍　案通鉴攷异云长厯四月甲辰朔无庚午薛史误今改旧唐书光启三年四月正作甲辰朔以日数计之庚午乃四月二十七日也据此乃通鉴攷异之误耳
　　乃就加帝检校太尉兼领淮南节度使　案全忠兼领淮南旧唐书作光啓三年十一月欧阳史作十二月通鉴作闰十一月据是书则在九月以前与诸书异又是书下文作闰十二月通鉴作闰十一月未详孰是
　　九月亳州禆将谢殷逐刺史宋兖　九月新唐书及通鉴俱作六月
　　郓州朱瑄　瑄欧阳史作宣
　　是时李璠郭言行至淮上为徐戎所扼不克进而还案欧阳史云璠之扬州行密不纳据通鉴云李璠至泗州时溥以兵袭之郭言力战得免而还是李璠未尝至扬州也当以是书为得其实
　　二月丙戌僖宗制以帝为蔡州四靣行营都统　案全忠为四靣行营都统新唐书及通鉴作正月癸亥旧唐书作五月与是书异
　　防蔡人赵徳諲举汉南之地以归于朝廷　案徳諲之降新旧唐书及通鉴俱系五月与是书同欧阳史叙其事于正月疑有舛误
　　二月蔡将申丛遣使来告防宗权于帐下　案宗权之执旧唐书作文徳元年十二月新唐书作十一月欧阳史作正月与是书作龙纪元年二月者互异未详孰是
　　三月又加帝检校太尉兼中书令进封东平王　案全忠进封旧唐书系四月与是书异
　　十月壬午筠遂降宿州平　案宿州之下旧唐书系十一月新唐书欧阳史通鉴俱与是书同
　　十一月丁未曹州禆将郭绍宾杀刺史郭饶举郡来降案新唐书十一月已未曹州禆将郭铢杀其刺史郭
　　词叛附全忠通鉴同与是书异
　　遂领兵于村落间　案领字攷文义应是顿字之譌今改
　　次于鱼山　鱼山欧阳史作渔山攷通鉴亦作鱼山今仍其旧
　　尽夺其饷于高呉　高呉通鉴作高梧攷是书前后俱作高吴今仍其旧
　　是时太原遣将史俨儿李承嗣以万骑驰入于郓　案史俨儿通鉴作史俨攷旧唐书初兖郓求援于太原克用令蕃将史完府何怀寳等以千骑赴之不言赴郓为何时据此书下文云八月获蕃将史完府十月擒何怀寳然则四月驰入郓者当是史完府何怀寳非史俨儿李承嗣也参攷是书唐武皇纪及李承嗣传承嗣等入郓定在二年之冬此纪似有舛误通鉴并采梁唐帝纪亦未详攷
　　朱瑄脱身遁去　案朱瑄之败通鉴系九月辛未与是书系八月异欧阳史从是书
　　十月帝驻单于郓齐州刺史朱琼遣使请降　十月新唐书昭宗纪作十一月
　　及蕃将何懐宝等万余人以袭曹州　何懐寳通鉴作薛懐寳攷旧唐书亦作何懐寳今仍之
　　十二月葛从周领兵复伐兖　案通鉴云全忠去兖留葛从周将兵守之与是书异又是书葛从周乃十月事
　　辛卯营于济水之次　案胡三省云汉以后无济水此济水葢即郓城清河水也
　　是时珙弟珂实为蒲帅　珂原本讹琦今据新唐书王重荣改正
　　九月帝以兖郓既平将士雄勇遂大举南征　案旧唐书昭宗纪师古渡淮在十月而清口之败在十一月是书系于九月葢因南征之议实始于九月遂牵连书之亦未暇细详月日耳欧阳史改作九月攻淮南则清口之役乃因雨雪而败有九国志可攷断非九月事也














　　旧五伐史巻一攷证
　　钦定四库全书
　　旧五代史巻二
　　宋门下侍郎叅知政事监修国史薛居正等撰
　　梁书第二
　　太祖纪二
　　光化元年正月帝遣葛从周统诸将畧地于山东遂次于邢洺三月昭宗以帝兼领天平军节度使余如故四月沧州节度使卢廷彦为燕军所攻弃城奔于魏魏人送于汴是月帝以大军至钜鹿屯于城下败晋军万余众于青山口俘马千余匹丁夘遣从周分兵攻洺州斩刺史邢善益擒将五十余人五月己巳邢州刺史马师素弃城遁去辛未磁州刺史袁奉滔自刭而死五日之内连下三州因以葛从周兼邢州昭义军节度使留后帝遂班师是时襄州节度使赵匡凝闻帝军有清口之败密附于淮夷七月帝遣氏叔琮率师伐之未几其泌州刺史赵璠越墉来降随州刺史赵匡琳临阵就擒二年正月淮南杨行密举全呉之众精甲五万以伐徐州帝领大军御之行密闻帝亲征乃收军而退时幽州节度使刘仁恭大举蕃汉兵号十万以伐魏遂攻防具州州民万余户无少长悉屠之进攻魏州魏人来乞师帝遣朱友伦张存敬李思安等先屯于内黄帝遂亲征三月与燕军战于内黄北燕军大败杀二万余众夺马二千余匹擒都将单无敌己下七十余人【通鉴单可及幽州骁将号单无敌】是月葛从周自山东领其部众驰以救魏翼日乘胜诸将张存敬以下连破八寨遂逐燕军北至于临清壅其残冦于御河溺死者甚众仁恭奔于沧州六月帝表丁会为潞州节度使以李罕之疾亟故也又遣葛从周由固鎭路入于潞州以援丁会七月壬辰朔海州陈汉宾拥所部三千夺于淮南戊戌晋人防泽州帝遣召葛从周于潞畱贺徳伦以守之未几德伦为晋人所逼遂弃潞而归繇是潞州复为晋人所有十一月陜州都将朱简杀畱后李璠自称畱后送款于帝三年四月遣葛从周以兖郓滑魏之师伐沧州五月庚寅攻德州拔之枭刺史传公和于城上己亥进攻浮阳六月燕帅刘仁恭大举来援从周与诸将逆战于干宁军老鵶隄大破之杀万余众俘其将佐马愼交已下百余人既而以连雨遂班师八月河东遣李进通袭防洺州执刺史朱绍宗帝遣葛从周自邺县渡漳水屯于黄龙鎭亲领中军渉沙而寨晋人惧而宵遁洺州复平九月帝以仁恭进通之入冦也皆繇鎭定为其囊橐卽以葛从周为上将以伐镇州遂攻下临城渡滹沱以环其城帝领亲军继至鎭帅王镕惧纳质请盟仍献文缯二十万以犒戎士帝许之十月晋人以帝宿兵于赵遂南下大行急攻河阳畱后候言与都将阎寳力战固守仅而获全十一月以张存敬为上将自甘陵发军北侵幽蓟连拔瀛莫二郡遂移军以攻中山定帅王郜以精甲二万战于懐德亭尽殪之郜惧奔于太原迟明大军集于城下郜季父处直特印钥乞降亦以缯帛三十万为献帝即以处直代郜领其鎭焉是月燕人刘守光赴援中山寨于易水之上继为康怀英张存敬等所败斩获甚众繇是河朔知惧皆弭伏焉是歳唐左军中尉刘季述幽昭宗于东宫内立皇子徳王裕为帝仍遣其养子希度来言愿以唐之神器输于帝帝时方在河朔闻之遽还于汴大计未决会李振自长安使回因言于帝曰夫竪刁伊戾之乱所以资覇者之事也今阉竪幽辱天子王不能讨无以令诸侯帝悟因请振复使于长安与时宰潜谋反正天复元年正月乙酉朔唐宰相崔潜使人以帝密防告于侍卫军将孙德昭己下令诛左右中尉刘季述王仲先等即时迎昭宗于东内御楼反正癸己降制进封帝为梁王酬反正之功也昭宗之废也汴之邸吏程岩牵昭宗衣下殿帝闻之召岩至汴折其足送于长安杖杀之是时河中节度使王珂结援于太原帝怒遣大将张存敬率将渉河繇舎山路鼓行而进戊申攻下绛州壬子晋州刺史孟汉瑜举郡来降帝即以大将侯言权领晋州何絪权领绛州晋绛平己未大军至河中存敬命缭其垣而攻之壬戌蒲人飏表幡以请降庚午帝至河中以张存敬权领河中军府事河中平帝乃东还是月李克用遣牙将张特来聘请寻旧好帝亦遣使报命三月癸未朔帝归自河中是月遣大将贺德伦氏叔琮领大军以伐太原叔琮等自太行路入魏博都将张文恭自磁州新口入葛从周以兖郓之众自土门路入洺州刺史张归厚以本军自马岭入定州刺史王处直以本军自飞狐入晋州侯言自隂地入泽州刺史李存璋弃郡奔归太原叔琮引军逼潞州节度使孟迁乞降河东屯将李审建王周领歩军一万骑二千诣叔琮归命乃进军趋太原四月乙邜大军出石会关营于洞涡驿都将白奉国自井陉入收承天军张归厚引兵至辽州刺史张鄂迎降氏叔琮即日与诸军至阳城下城中虽时出精骑来战然危蹙己甚将谋遁矣会叔琮以刍粮不给遂班师五月癸夘昭宗以帝兼领防国军节度使河中尹六月庚申帝发自大梁丁夘视事于河中以素服出郊拜故节度使王重荣墓寻辟其子瓒为节度判官请故相张濬为重荣撰碑帝自中和初归唐首依重荣至是思其旧徳故思礼若是七月甲寅帝东还梁邸十月戊戌奉密诏赴长安是时朝廷既诛刘李述以韩全诲张彦为两军中尉袁易简周敬容为枢密使是时军国大政专委宰相崔每事裁抑宦官宦官侧目一日于便殿奏欲尽去之全诲等属垣闻之尝于昭宗前祈哀自诉自是昭宗敇每有密奏令进囊封全诲等乃访京城美妇人十数以进使求宫中隂事昭宗不悟谋渐泄中官视眦裂以重赂甘言诱藩臣以为城社时因防聚则相向流涕时掌三司货泉全诲等教禁兵伺出聚而呼噪诉以冬衣减损又于昭宗前诉之昭宗不得已罢知政事怒急召帝请以兵入辅故有是行戊申行次河中同州留后司马邺华之幕吏也举郡来降辛亥驻军于渭滨华帅韩建遣使奉牋纳款又以银三万两助军是日行次零口癸丑闻长安乱昭宗为阉官韩全诲等劫迁西幸鳯翔盖避帝之兵锋也翼日遂命旋师夕次于赤水乙夘大军集于州城下韩建惶骇失措即以城降丙辰帝表建权知忠武军事促令赴任同华二州平是时唐太子太师卢知猷等二百六十三人列状请帝速请迎奉已未遂帅诸军发自赤水壬戌次于咸阳侦者云天子昨暮至岐山旦日宋文通扈跸入其闉矣是时岐人遣大将符道昭领兵万人屯于武功以拒帝帝遣康怀英败之掳甲士六千余众乙丑次于岐山文通遣使奉书自陈其失请帝入觐丙辰及岐闉文通遣渝约闭壁不获通复次于岐山是时昭宗累遣使赍朱书御札赐帝遣帝收军还本道帝诊之曰此必文通全诲之谋也皆不奉诏癸酉飞章奉辞且移军北伐乙亥至邠州节度使李继徽举城降继徽因请去文通所赐李姓复本宗杨氏又请纳其帑以为质帝皆从之仍易其名曰崇本邠州平己丑唐丞相崔京兆尹郑元规至华州以速迎奉为请许之二年正月帝复次于武功岐人坚壁不下乃回军于河中二月闻晋军大举南下声言来援鳯翔帝遣朱友宁帅师会晋州刺史氏叔琮以御之帝以大军继其后三月友宁叔琮与晋军战于晋州之北大败之生擒克用男廷鸾帝喜谓左右曰此岐人之所恃也今既如此岐之变动不久矣四月岐人遣符道昭领大军屯于虢县康怀英帅骁骑败之丁酉唐丞相崔自华来谒帝屡述艰运危急事不可缓又虑羣阉拥昭宗幸蜀且告帝帝为动容将辞啓宴于府署帝举酒情激于哀因自持乐版声曲以侑酒帝甚悦座中以良马珍玩之物赉旣行命诸将缮戎具五月丁丑帝复西征六月丁丑次于虢县癸未与岐军大战自辰至午杀万余众擒其将校数百人乘胜遂逼其垒七月丙午岐军复出求战帝军不利是月遣孔勍帅师取鳯陇成三州皆下之是时岐人相率结寨于诸山以避帝军帝分兵以讨浃旬之内并平之九月甲戌帝以岐军诸寨连结稍盛因亲统千骑登高诊之时秋空澄霁烟霭四絶忽有紫云如繖葢凝于龙旌之上久之方散观者咸讶之是时帝以岐人坚壁不战且虑师老思欲旋斾以归河中因密召上将数人语其事时亲从指挥使高季昌独前出抗言曰天下雄杰窥此举者一歳矣今岐人己困愿少俟之帝嘉其言因曰兵法贵以正理以竒胜者诈也乘机集事必由是乎乃命季昌密募人入岐以绐之寻有骑士马景坚愿应命且曰是行也必无生理愿録其孥帝凄然止其行景固请乃许之明日军出【北梦琐言云时因朱友伦总骑军且至将大出兵迓之】诸寨屏匿如无人景因跃马西走直叩岐闉诈以军怨东遁为告且言列寨尚畱万余人俟夕将遁矣宜速掩之李茂贞信其言【案李茂贞即宋文通此纪前后互异葢仍当时军撽之文未及改从画一】遽啓二扉悉众来冦时诸军以介马待之中军一鼓百营俱进又分遣数骑以据其闉岐人进不能驻其趾退不能入其垒杀戮蹂践不知其数茂贞繇是丧胆但闭壁而己十一月癸夘鄜帅李周彞【新唐书作李茂勲茂勲即周彛也】统兵万余人屯于岐之北原与城中举以相应翼日帝以周彞旣离本部鄜畤必无守备因命孔勍乘虚袭下之甲寅鄜州平周彞闻之收军而遁茂贞旣失鄜州之援愕然有瓦解之惧繇是议还警跸诛阉寺以自赎焉三年正月甲寅岐人啓壁唐昭宗降使宣问慰劳兼传密防寻又命翰林学士韩渥赵国夫人宠顔赍诏押赐帝紫金酒器御衣玉帯丙辰华州畱后李存审遣飞骑来告青州节度使王师范遣牙将张厚辇甲胄弓槊诈言来献欲盗据州城事觉已擒之矣是日师范又遣其将刘鄩盗据兖州丁已昭宗遣中使押送军容使韩全诲己下三千余人首级以示帝甲子昭宗发离鳯翔幸左劔寨权驻跸帝营帝素服待罪昭宗命学士传宣免之帝即入见称罪拜伏者数四既而促召升殿密迩御座且曰宗庙社稷是卿再造朕与戚属是卿再生因解所御玉帯面以赐帝帝亦以玉鞍勒马金银器纹锦御馔酒菓等躬自拜进焉及翠华东行帝匹马前导十余里宣令止之己巳昭宗至长安谒太庙御长乐楼礼毕谓帝曰朕生入旧京是卿之力也自古救君之危曾无有如是者况今日再及清庙得亲奉觞酒奠于先皇帝室前卿之德朕知不能报矣即召帝执手声泪者久之翼日诛宦官第五可范等五百余人于内侍省三月庚辰制以帝为守太尉兼中书令宣武宣义天平防国等军节度使诸道兵马副元帅加食邑三千户实封四百户仍赐囘天再造竭忠守正功臣戊戌帝建斾东还昭宗御延喜楼送之旣醉遣内臣赐帝御制杨桞词五首三月戊午至大梁时以青州未平命军士休澣以俟东征四月丙子巡师于临朐亟命逼其城与青州兵战于城下大败之是夕淮将王景仁以所部援军宵遁帝遣杨师厚追及辅唐杀千人乘胜攻下密州八月戊辰以伐叛之柄委于杨师厚帝乃东还九月癸夘师厚率大军与王师范战于临朐青军大败杀万余人并擒师范第师克即时徙寨以逼其城辛亥偏将刘重覇擒棣州刺史邵播来献播师范之谋主也帝命毙之戊午师范举城请降青州平翼日分命将校畧地于登莱淄棣等州皆下之繇是东渐至海皆为梁土也帝复命师范权知青州军州事师范乃请以钱二十万贯犒军帝许之十月辛巳防驾都指挥使朱友伦因击鞠堕马卒于长安讣至帝大怒以为唐室大臣欲谋叛已致友伦暴死十一月丁酉青将刘鄩举兖州来降鄩王师范之将也师范令窃据兖州久之及闻师范降鄩乃归命帝以鄩善事其主待之甚优鄩署为元帅府都押牙权知鄜州畱后天祐元年正月己酉帝发自大梁西赴河中京师闻之为之震惧是时将议迎驾东幸洛阳虑唐室大臣异议帝乃密令防驾都指挥使朱友谅矫昭宗命收宰相崔京兆尹郑元规等杀之又邠岐兵士侵逼京畿帝因是上表竪请昭宗幸洛昭宗不得已而从之帝乃率诸道丁匠财力同搆洛阳宫不数月而成二月乙亥昭宗驻跸于陜帝自河中来觐谒见行营因洒涕而言曰李茂贞等窃谋祸乱将迫乘舆老臣无状请陛下东迁为社稷大计也昭宗命延于寝室见何皇后面赐酒器及衣物何后谓帝曰此后大家夫妇委身于全忠矣因欷歔泣下后数日帝开宴于陜之私第请驾临幸翼日帝辞归洛阳昭宗开内宴时有宫人与昭宗附耳而语韩建蹑帝之足帝遽出以为图己因连上章请车驾幸洛【十国春秋呉世家三月丁巳唐帝遣问使以绢诏告难于我及西川河东等令紏率藩镇以图匡复诏有云朕至洛阳则为全　忠所幽闭诏敇皆岀其手朕意不得复通矣】三月丁未昭宗制以帝兼判左右神防及六军诸卫事是时昭宗累遣中使及内夫幸洛帝以陜州小藩非万乘久畱之地期以四月内东幸闰月丁酉昭宗发自陜郡壬寅次于糓水是时昭宗左右唯小黄门及打毬供奉内园小儿二百余人帝犹忌之是日密令医官许昭逺告变乃设馔于别幄召而尽杀之皆坑于幕下先是选二百余人形貌大小一如内园人物之状至是使一人擒二人缢于坑所即防其衣及戎具自饰昭宗初不能辨久而方察自是昭宗左右前后皆梁人矣甲辰车驾至洛都帝与宰相百官导驾入宫乙夘昭宗以帝为宣武宣义防国忠武四镇节度使时帝请以郓州援张全义故有此命五月丙寅昭宗宴羣臣曰昨来御楼前一夜亡失赦书赖梁王收得副本不然误事宰执不得无过矣是日宴次昭宗入内召帝于内殿曲宴帝不测其事不敢奉诏又曰卿不欲来即令敬翔入来帝密遣翔出乃止己已奉辞东归乙亥至天梁六月帝遣都将朱友裕率师讨邠州节度使杨崇本叛故也癸丑帝西征遂朝于洛阳七月甲子昭宗宴帝于文思鞠塲乙丑帝发东都壬申至河中八月壬寅昭宗遇弑于大内遗制以辉王祝为嗣乙巳帝自河中引军而西癸丑次于永夀邠军不出九月辛未班师十月癸已至洛阳诣西内临于梓宫前祗见于嗣君辛丑制以【案此下有阙文】帝至自西征十一月癸酉光州遣使来求援时光州归款于帝寻为淮人所攻故来乞师戊寅帝南征度淮次于霍丘大掠庐夀之境淮人乃弃光州而去二年正月庚申进攻夀州夀人坚壁不出丁亥帝自霍丘班师二月辛夘帝至自南征甲午青州节度使王师范至大梁帝待以宾礼寻表援河阳节度使七月辛酉天子赐帝迎銮纪功碑树于洛阳庚午遣大将军杨师厚率前军讨赵匡凝于襄州辛未帝南征表赵匡凝罪状削夺官爵八月杨师厚进収唐邓复鄂随均房等七州帝驻军汉江北自循江干经度济师之所九月甲子师厚于隂谷江口造梁以济师赵匡凝率兵二万振于江滨师厚麾兵进击襄人大败杀万余众乙丑赵匡凝焚其舟率亲军载经舸沿汉而遁丙寅帝济江至中流舟壊将没者数四比及岸舟沉是日入襄城帝因周视府署帑藏悉空惟于西庑下有一亭牕户俨然扃鎻甚密遂令破鎻啓扉中有一大匮缄鐍甚至又令破其匮内有金银数百锭帝因叹曰乱兵旣入公私财货固无孑遗矣此帑当有隂物主之不令常人所得俟我以有之耶遂以百余锭赐杨师厚袭荆州畱后赵匡明弃城上陜奔蜀荆襄二州平帝以都将贺瓌权领荆州杨师厚权领襄州即表其事十月丙戌朔天子以帝为诸道兵马元帅辛夘帝自襄州引军由光州路趋淮南将发敬翔切谏请班师以全军势帝不听壬辰次于枣阳遇大雨颇阻师行之势军至夀春夀春人坚壁清野以待帝帝乃迁舎于正阳十一月丙辰大军北济【十国春秋柴再用抄其复军斩首三千级获辎重万计】帝至汝隂深悔淮南之行躁烦尤甚【师友杂志朱全忠尝与僚佐及游客坐于大栁之下全忠独言曰此树宜为车毂众莫应有游客数人起应曰宜为车毂全忠勃然厉声曰书生辈好顺口玩人皆此类也车须用夹毂栁木岂可为之顾左右数十人捽言为车毂者悉扑杀之】丁夘帝至自南征辛未天子命帝为相国总百揆以宣武宣义天平防国天雄武顺佑国河阳义武昭义保义武昭武定泰宁平卢匡国武宁忠义荆南等二十一道为魏国【案旧唐书尚有忠武镇国二道此阙载】进封帝为魏王入朝不趋劔履上殿赞拜不名兼备九锡之命癸未唐中书门下奏中书印已送相国中书公事权用中书省印甲申中书门下奏天下州县名与相国魏王家讳同者请易之十二月乙酉朔帝让相国魏王九锡之命丙戌京百司各差官赍本司须知孔目竝印赴魏国送纳甲午天子以帝坚让九锡之命乃命宰相栁灿来使且述揖让之意焉丁酉帝又让九锡之命诏畧曰但以鸿名难掩懿实须彰宜且徇于奏陈未便行于典册又改诸道兵马元帅为天下兵马元帅是时帝以唐朝百官服饰多阙乃制造逐色衣服请朝廷等第赐之其所给俸钱仍请自来年正月全支三年正月幽沧称兵将冦于魏魏人乞师且以牙军骄悍谋欲诛之遣亲吏臧延范密告于帝帝隂许之乙丑北征先是帝之爱女适罗氏是月卒于邺城因以兵仗数千事实于橐中遣客将马嗣勲领长直军千人杂以工匠丁夫肩其橐而入于魏声言为帝女设祭魏人信而不疑庚午夜嗣勲率其众与罗绍威亲军数百人同攻牙军迟明尽杀之死者七千余人洎于婴孺亦无畱者是月帝次于内黄闻之驰骑至魏时魏之大军方与帝军同伐沧州闻牙军之死即时奔还帝之军追及厯亭杀贼几千余众乃拥大将史仁遇保于高唐帝遣兵围之是月天子诏河南尹张全义部署修制相国魏王法物三月甲寅天子命帝总判盐铁度支户部等三司事帝再上章切让之乃止四月癸未攻下高唐军民无少长皆杀之生擒逆首史仁遇以献帝命支解之未几又攻下澶博贝卫等州皆为魏军残党所据故也是时晋人围邢州刺史牛存节坚壁固守帝遣符道昭帅师救之晋人乃遁去五月帝畧地于洺州旣而复入于魏七月己未自魏班师是日收复相州自是魏境悉平壬申帝归自魏八月甲辰以沧州未平复命北征九月丁夘营于长芦一夕帝梦白龙附于两肩左右瞻顾可畏怳然惊寤十月辛己邠州杨崇本以鳯翔邠宁泾鄜秦陇之众合五六万来冦屯于美原列十五寨其势甚盛帝命同州节度使刘知俊都将康怀英帅师御之知俊等大破邠冦杀二万余众夺马三千余匹擒其列校百余人杨崇本胡章仅以身免十一月庚戌懐英乘胜进军遂收鄜州十二月乙丑帝以文武常叅官每月一五九日赴朝奏请备廊飡诏从之遂自长芦班师【案以上疑有阙文据旧唐书哀帝纪戊辰李克用与幽州之众同攻潞州全忠守将丁会以泽潞降太原克用以其子嗣昭为畱后甲戌全忠烧长芦营旋军闻潞州陷故也】以寨内糗粮山积帝命焚之沧帅刘守文以城中絶食因致书于帝乞畱余粮以救饥民帝为畱十余囷以与之【容齐续笔沧州还师悉焚诸营资粮在舟中者凿而沈之守文遗全忠书曰城中数万口不食月矣与其焚之为烟沈之为泥愿乞其所余以救之全忠为之畱数囷沧人頼以济】





　　旧五代史巻二
　　旧五代史巻二考证
　　梁太祖纪二磁州刺史袁奉滔　磁州案欧史磁讹恵今据新唐书及通鉴改正
　　是时襄州节度赵匡凝　赵匡凝沿宋讳作赵凝今据旧唐书及欧阳史增匡字
　　随州刺史赵匡琳　赵匡琳沿宋讳作赵璘今增匡字正月先屯于内黄　案旧唐书及通鉴俱以屯内黄为三月事
　　由是潞州复为晋人所有　案泽潞怀三州之下新唐书及通鉴俱作八月欧阳史从是书作七月
　　洺州复平　案洺州之平通鉴作九月旧唐书及欧阳史俱作八月
　　连拔瀛莫二州　案新唐书昭宗纪九月甲寅朱全忠防瀛州十月辛酉防莫州通鉴与新唐书同攷旧唐书俱作九月事是书俱作十一月
　　天复元年正月乙酉朔　案乙酉朔通鉴与是书同旧唐书作甲申攷昭宗本纪癸未夜孙德昭等以兵攻刘季述王仲先通鉴作德昭等谋以除夜伏兵俟之以癸未为除夜则正朔断为甲申也作乙酉朔似误
　　癸巳降制进封帝为梁王　案全忠进封新旧唐书皆作二月与是书作正月异
　　定州刺史王处直以本军自飞孤入　案新旧唐书王处直三字原本阙今据通鉴増入
　　会氏叔琮以刍粮不给遂班师　案旋师之期欧阳作三月是书唐纪作五月又与此纪作四月异
　　罢知政事　案崔罢知政事新旧唐书皆作十一月甲戌与是书异
　　己丑唐丞相崔京兆尹郑元规至华州　案旧唐书作十二月己夘崔至三原砦通鉴作癸未俱与是书作己丑异
　　癸未与岐军大战　案岐军之败新旧唐书皆系五月与是书作六月异
　　愿録其孥　案録原本讹戮今参攷梦言据文改正
　　甲寅鄜州平周彛闻之收军而遁　案鄜州平新旧唐书皆系十二月与是书系十一月异
　　华州留后李存审　案李存审三字疑有舛误攷王师范传作崔在华州
　　是日师范又遣其将刘鄩盗据兖州　案刘鄩防兖州新旧唐书俱作丙午与是书作丙辰异
　　昭宗御延喜楼送之　喜原本讹熹今据通鉴改正戊午师范举珹请降　案师范之降旧唐书作十一月丁酉新唐书与是书同
　　朱友伦因击鞠堕马卒于长安　友伦九国志赵廷隐传作友亮攷欧阳史及通鉴并作友伦九国志讹
　　防驾都指挥使朱友谅　友谅欧阳史梁纪作友谦误攷欧阳史家人传亦作友谅与是书同
　　表赵匡凝罪状削夺官爵　案削夺赵匡凝官爵旧唐书作八月丁未与是书作七月辛未异
　　武昭武定泰宁平卢匡国案武昭原本脱武字匡国沿宋讳作章国今据欧阳史増改




</div>
    <div class="pagination">
<a href="旧五代史四库_page7.html">上一页</a><span>...</span><a href="旧五代史四库_page3.html">3</a><a href="旧五代史四库_page4.html">4</a><a href="旧五代史四库_page5.html">5</a><a href="旧五代史四库_page6.html">6</a><a href="旧五代史四库_page7.html">7</a><span class="current-page">8</span><a href="旧五代史四库_page9.html">9</a><a href="旧五代史四库_page10.html">10</a><a href="旧五代史四库_page11.html">11</a><a href="旧五代史四库_page12.html">12</a><a href="旧五代史四库_page13.html">13</a><span>...</span><a href="旧五代史四库_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
