<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 182 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 182 页/共 291 页
  </h1>
  <div class="content">
   在陕西，募江、浙善育蚕者导民蚕，久之利渐著。高原恆苦旱，劝民种山薯及杂树，凿井二万八千有奇，造水车，教民用以灌溉。陕西无水道，惟商州龙驹寨通汉江，滩险仅行小舟。宏谋令疏凿，行旅便之。又以陕西各属常平仓多空廒，亦令以捐监纳穀。并请开炉铸钱，如江西例。户部拨运洋铜，铸罄，采云南铜应用，钱价以平。请修文、武、成、康四王及周公、太公陵墓，即以陵墓外馀地召租得息，岁葺治。皆下部议行。
　　在河南，请修太行堤。又以归德地洼下，议疏商丘丰乐河、古宋河，夏邑响河，永城巴沟河，民力不胜，请发帑濬治。
　　既至福建，岁歉米贵，内地仰食台湾，而商舶载米有定额，奏弛其禁以便民。又疏言福建民嚣竞多讼，立限月为稽覈，以已未结案件多寡，课州县吏勤惰。又言福建地狭民稠，多出海为商，年久例不准回籍。请令察实内地良民或已死而妻妾子女原还里者，不论年例，许其回籍，从之。
　　在湖南，禁洞庭滨湖民壅水为田，以宽湖流，使水不为患，岁大熟。江南灾，奏运仓穀二十万石济之，仍买民穀还仓。
　　再至陕西，闻甘肃军需缺钱，拨局钱二百万贯济饷，上嘉其得大臣任事体。疏请兴关外水利，濬赤金、靖逆、柳沟、安西、沙州诸地泉源，上命后政议行。又以准噶尔既内附，请定互巿地，以茶易马充军用，诏从之。
　　其治南河，大要因其故道，开通淤浅，俾暢流入海。督民治沟洫，引水由支达幹，时其蓄泄。徐、海诸州多弃地，遇雨辄淫溢，课民开沟，即以土筑圩，多设涵洞为旱潦备；低地则令种芦苇，薄其赋。其在江苏，尤专意水利，疏丁家沟，展金湾坝，濬徐六泾白茆口，泄太湖水，筑崇明土塘御海潮，开各属城河。又疏言：“苏州向设普济、育婴、广仁、锡类诸堂，收养茕独老病，并及弃婴。请将通州、崇明滨海淤滩，除附近民业著听升科，馀拨入堂。又通州、崇明界新涨玉心洲，两地民互争，请并拨入，以息争竞。”上谕曰：“不但一举而数善备，汝亦因此得名也。”
　　及督湖广，疏言：“洞庭湖滨居民多筑围垦田，与水争地，请多掘水口，使私围尽成废壤，自不敢再筑。”上谕曰：“宏谋此举，不为煦妪小惠，得封疆之体。”
　　逮入长吏部，疏言：“文武官弁，均有捕盗之责。乃州县捕役，平时豢盗，营兵捕得，就谳时任其狡展，或且为之开脱。嗣后应令原获营员会讯。”上嘉其所见切中事理。又疏言：“河工办料，应令管河各道亲验加结。失事例应文武分偿，而参游例不及，应酌改画一。”下河督议行。又言：“匿名揭帖，循例当抵罪，所告款内有无虚实，仍应按治。则宵小不得逞奸，有司亦知所警。”上亦韪之。
　　二十九年，命协办大学士。三十二年，授东阁大学士，兼工部尚书。三十四年，以病请告，迭谕慰留。三十六年春，病甚，允致仕，加太子太傅，食俸如故。赐御用冠服，命其孙刑部主事兰森侍归。诏所经处有司在二十里内料理护行。上东巡，觐天津行在，赐诗宠其行。六月，行至兗州韩庄，卒於舟次，年七十六。命祀贤良祠，赐祭葬，谥文恭。
　　宏谋早岁刻苦自励，治宋五子之学，宗薛瑄、高攀龙，内行修饬。及入仕，本所学以为设施。莅政必计久远，规模宏大，措置审详。尝言：“是非度之於己，毁誉听之於人，得失安之於数。”辑古今嘉言懿行，为五种遗规，尚名教，厚风俗，亲切而详备。奏疏文檄，亦多为世所诵。曾孙继昌，字莲史。嘉庆二十四年乡试，二十五年会试、廷试，俱第一，授修撰。历官至江西布政使。
　　论曰：乾隆间论疆吏之贤者，尹继善与陈宏谋其最也。尹继善宽和敏达，临事恆若有馀；宏谋劳心焦思，不遑夙夜，而民感之则同。宏谋学尤醇，所至惓惓民生风俗，古所谓大儒之效也。於义督军储、策水利，皆秩秩有条理。大受刚正，属吏惮之若神明，然论政重大体，非苟为苛察者比。允随镇南疆久，泽民之尤大者，航金沙江障洱海，去后民思，与江南之怀尹继善、陈宏谋略相等，懿哉！

　　列传九十五
　　那苏图  杨超曾  徐士林邵基  王师  尹会一  王恕
　　方显  子桂  冯光裕  杨锡绂  潘思榘  胡宝瑔
　　那苏图，戴佳氏，字羲文，满洲镶黄旗人。康熙五十年，袭拖沙喇哈番世职，授蓝翎侍卫。雍正初，四迁兵部侍郎。四年，出为黑龙江将军。八年，调奉天将军。乾隆元年，擢兵部尚书。二年，调刑部，授两江总督。协办吏部尚书顾琮请江、浙沿海设塘堡，复卫所，下督抚详议。三年，那苏图奏：“明沿海卫、所武事废弛，我朝裁卫改营，江南有金山、柘林、青村、南汇、川沙、吴淞、刘河诸营，提督驻松江控制。崇明、狼山二镇对峙海口，塘汛声势连络，无庸复设卫、所。濒海砲台，应改建者一，华亭漴缺墩；应增建者二：柘林南门，福山挑山嘴；应移建者一，吴淞王家嘴；应修者一，刘河北七丫口。”并请改旧制，撤墙设垛，置木盖，留贮药之屋；并请城茜泾，设兵崇明西南二条监河、顾四房沟、堂沙头港诸地。下部议行。江南旱，上命拨福建仓穀三十万石治赈。那苏图奏言：“江、广诸省买米，次第运至，无灾州县，本年漕粮全数截留，两江不患无米。福建海疆重地，且不产米，请留十万石分拨灾区，以二十万石运还福建。”上嘉其得封疆大臣之度。四年，诏免两江地丁钱粮。奏言：“向例蠲免不分贫富，但富户遇歉，未伤元气；贫民素乏盖藏，多免一分，即受一分之惠。请以各州县实徵册为据，额根五钱以下者全蠲，五钱以上者酌量蠲免，五两以上者无庸议蠲。”上谕曰：“卿能如此酌议，如此担当，诚为可嘉。古人云‘有治人无治法’，当访察胥役，毋令因事扰民，则全美矣。”以忧去。
　　五年，授刑部尚书。旋出署湖广总督。六年，调两江。七年，调闽浙。疏裁阖省盐场浮费，场员受年节规礼，以不枉法赃论罪。八年，疏言：“温、台二洋，渔船汛兵，向有陋规。总督李卫奏改涂税，稽曾筠又请减半徵收。渔船出洋，海关徵樑头税，有司徵渔课，不当复加涂税。”命永远革除。九年，疏言：“台湾孤悬海外，漳、泉、潮、惠流民聚居，巡台御史熊学鹏议令开荒。臣思旷土久封，遽行召垦，恐匪徒滋事，已令中止。”报闻。
　　旋调两广。十年，条奏：“两广盐政，请以商欠盐价羡馀分年带徵。商已承替，令承替者偿；官或侵渔，令侵渔者偿。埠商占引地，逋成本，斥逐另募。盐课外加二五加一，并属私派，悉行禁革。”又调直隶。十一年，条奏八旗屯田章程。十二年，上东巡，那苏图从至通州，赉白金万。条奏稽察山海关诸事，并如所奏议行。加太子少傅。十三年，加太子太保，授领侍卫内大臣，仍留总督任。那苏图请赴金川军前佐班第治事，上不许。十四年，命暂署河道总督。卒，赐祭葬，谥恪勤。
　　杨超曾，字孟班，湖南武陵人。康熙五十四年进士，改庶吉士，授编修。雍正四年，直南书房。时湖南北甫分闱，命充湖北乡试考官。旋督陕西学政。再迁左庶子。六年，疏陈：“镇安、山阳、商南、平利、紫阳、石泉、白河诸县士风衰落，西安、汉中各属冒考，号为寄籍，诸弊丛生。请就本籍量取，宁缺无滥。并改寄籍者归本籍，廪增俱作附生。”议行。调顺天学政。迁侍读学士。九年，擢奉天府尹。疏言：“奉天各属科派多於正供，造册有费，考试有费，修廨宇、治保甲有费。长官取之州县，州县取之民间，衙蠹里胥，指一派十，婴害尤剧。已严檄所属檄鑱石禁。”上韪之，下其奏永为例。十年，疏言：“秋收稍歉，明春米穀势必腾贵，请停商运。”下部议行。十一年，疏言：“州县所收加一耗羡，自锦州、宁远外，俱留充州县养廉。府尹以下养廉，以中江等税羡支给。”部议即以是年始，著为令。内务府准御史八十条奏，增锦州庄头百户拨民种退圈地亩。超曾奏：“地给民种，立业已久。今增庄头百户，户给六百五十晌，晌六亩，都计三十九万亩。民间万户，无地可耕，一时断难安辑。且正值春耕，清丈动需时日，旧户新庄俱不能播种，本年赋必两悬。请缓俟秋收查丈。”事遂寝。迁仓场侍郎。十二年，擢刑部额外侍郎，仍督仓场如故。旋授刑部侍郎。
　　乾隆元年，署广西巡抚，二年，实授。疏请豁除桂林等府县各墟及贺县花麻地租杂税。初，巡抚金鉷奏令废员官生垦荒报捐，有司因以为利，搜民间有馀熟田，量给工本，即作新垦。云南布政使陈宏谋疏陈其弊，下总督鄂弥达及超曾覈覆。会疏陈捐垦不实田亩、应减应豁及官生短给工本诸事，上命豁加赋虚田凡数万亩，鉷及布政使张钺皆夺官。三年，召授兵部尚书。
　　五年夏，署两江总督。秋，授吏部尚书，仍署总督。疏劾江西巡抚岳濬及知府董文伟、刘永锡徇情纳贿，遣侍郎阿里衮会江南河道总督高斌按治，濬等坐谴。六年，疏请裁太通道、扬州盐务道，以通州隶常镇道辖，馀如旧，可其奏。兼署安徽巡抚。秋，大风雨，滨江、海诸州县皆被水。超曾令先以本州县所存银米抚恤，并发司库银八万、未被水诸州县仓米十万，赈上江各州县；又发司库银十万、各县穀百馀万，赈下江各州县。疏入，上谕曰：“料理赈恤，颇为得宜。当以至诚恻怛为之，庶可稍救灾黎也。”通州盐河亦以水发辍工，督治水利大理寺卿汪漋、副都御史德尔敏令开唐家闸泄水。民虑淹及麦田，纷集欲罢巿。侍郎杨嗣璟疏劾，命超曾按其事。超曾奏：“民无挟制阻挠情状，似可无事深究。”上从之。复疏荐江苏巡抚徐士林处己俭约，安徽巡抚陈大受虚中无滞，江西巡抚包括性情和平，惟吏玩民刁，鲜所整顿。上谕曰：“此至当至公之论，与朕见同也。”寻内召视部事，以父忧归，籍丧次。病作，七年，卒，赐祭葬，谥文敏。
　　徐士林，字式儒，山东文登人。父农也，士林幼闻邻塾读书声，慕之，跪母前曰：“原送兒入塾。”乃奋志励学。康熙五十二年，成进士，授内阁中书。再迁礼部员外郎。雍正五年，授江南安庆知府。十年，擢江苏按察使。坐在安庆失察私铸，左迁福建汀漳道。漳州俗好斗，杀人，捕之，辄聚众据山拒。或请用兵，士林不可。命壮丁分扼要隘，三日，度其食且尽，遣人深入，好语曰：“垂手出山者免！”如其言，果逐队出。伏其仇於旁，仇举为首者，擒以徇，众惊散。自此捕杀人者，无敢据山拒。
　　乾隆元年，迁河南布政使。以父病乞归侍，旋居父丧。命署江苏布政使，士林以母病、父未葬，辞。四年，命以布政使护江苏巡抚，复奏母病笃不能行。是年夏，诣京师，高宗召对，问：“道所经山东、直隶，麦收若何？”曰：“旱且萎。”问：“得雨如何？”曰：“虽雨无益。”问：“何以用人？”曰：“工献纳者，虽敏非才；昧是非者，虽廉实蠹。”上深然之。真除江苏布政使。五年，湖广遣山东流民还里，道经江南，恃其众扰民。士林疏言：“真确灾民，或有田可耕，或无田而佃，素皆力穑。时值春融，自当资送复业。至若游惰无业，漂泊日久，彼固非能耕之人，亦不尽被灾之民，应请停资送。或谓无籍穷民，恐流而为匪，终年搜查递送不得休。臣未闻不为匪於本籍，独为匪於邻封者；亦未闻真为匪者递回本籍，即能务本力田而不复潜至邻封者也。安分则抚之，犯法则惩之，在地方官处置得宜而已。”上是其言，下九卿议行。
　　秋，授江苏巡抚。湖北巡抚崔纪以湖广食淮盐，自雍正元年定值，递年加增，为民累，疏请核减，命士林会盐政准泰核议。士林奏：“盐为民食所资，贵固累民，贱亦累商。今确核成本，每引贱价以五两三钱馀为率，贵价以五两七钱馀为率。商人计子母，若令按本出售，恐商力日绌，转运不前，民亦所未便。请每引酌给馀息二三钱。”疏下户部议，成本如所定，至馀息已在成本内，无庸酌给。士林奏：“商人牟利，运盐不时至，巿值即因之而长。盐政三保原议每引贱至六两三钱馀，贵至六两五钱馀，是实有馀息。今臣所议已将馀息减除，仅加息二三钱。计售於民，每斤增不过以毫计，利已至薄。祗以商本饶裕，常年通算，积少成多。今不给馀息，商情必生退阻。倘汉口运盐不继，恐淮商困而楚民亦病也。”上特从之。是岁徐、海水灾，士林疏请治赈。六年春，复疏请酌借贫民穀麦。沛县灾最重，请发籓库馀平银籴米续赈。别疏言：“江苏社穀积贮无多，去年秋成，惟徐、海被灾，馀俱丰稔。臣饬诸州县劝捐十馀万石，仍戒勿强派，勿限数，勿差役滋扰。”上深嘉之。寻以病请告，温旨慰留，遣医诊视。又疏言：“淮北被水，二麦无收，急宜抚恤。臣不敢泥成例，已先饬发库帑赈济，俟察实成灾分数具题。”上谕曰：“如此料理，甚副朕视民如伤之念。”
　　及秋，病益甚，疏请乞假，且言：“母年八十三，未能迎养，暌违两载，寝食靡宁。”上允之。行至淮安，卒。遗疏入，上谕曰：“士林忠孝性成，以母老远离，不受妻孥之养，鞠躬尽瘁，遂致沉疴。及得假后，力疾旋里，以图侍母。临终无一语及私，劝朕以忧盛危明之心为长治久安之计。此等良臣，方资倚任。乃今溘逝，朕实切切含悲不能自已者也！”命祀京师贤良祠，赐祭葬。遗疏言：“故父之淮，母鞠氏，孝养祖父母，侍病二十馀年，历久不懈。恳赐表扬。”命予旌如例。
　　士林善治狱。为巡抚，守令来谒，辄具狱命拟判，每诫之曰：“深文伤和，姑息养奸。夫律例犹本草，其情事万端，如病者之经络虚实，不善用药者杀人，不善用律者亦如之。”凡谳定必先摘大略牌示，始发缮文册，吏不得因缘为奸。日治官文书，至夜坐白木榻，一灯荧然，手批目览，虽除夕、元辰弗辍。爱民忧国，惟日不足。江南民尤德之。九年，请祀苏州名宦祠。鄞县邵基、临汾王师与士林先后抚江苏，有清名。
　　基，字学阯。康熙六十年进士，改庶吉士。雍正三年，授编修。考选福建道御史。巡中城，止司坊官馈遗商巿月椿钱，釐积案，奸宄惕息。巡直隶顺德、大名、广平三府，以廉勤饬使事。迁户科给事中，命在上书房行走。四迁国子监祭酒，立教术五条，勉生徒以正学。历右通政、左佥都御史，并仍兼祭酒。十二年，迁右副都御史，擢吏部侍郎。疏言：“强梗属员，以上官将予参劾，辄先发制人。往往参本未到，揭帖已至。质讯虚诬，按律治罪，上官已被其累。请嗣后上官恃势，属员受屈，仍许直揭部科；其有诬揭者，於本罪外加重科断。”议行。寻兼翰林院掌院学士。
　　乾隆元年，充博学鸿词阅卷官。出为江苏巡抚。二年，疏言：“江苏各属，江、海交错，全资水利。运道、官河及湖海钜工，自当发帑官修。其支河汊港，蓄水灌田，向皆民力疏濬。近悉请官帑，似非执中无弊。请将运河及江、河、湖、海专资通泄之处，仍发库帑估修；其馀河港圩岸，令有司劝民以时疏濬修筑，庶公私两益。”下部议，从之。时以治赈收捐，基疏争，略言：“天下传皇上新政，首罢捐例。今为乐善好施之例，是开捐而巧更其名也。周官荒政十二，未闻乞灵于赀郎。”上命停止，户部持不可，卒行之。上以基题补按察使戴永椿，知府王乔林、石杰皆同乡，道员李梅宾、卢见曾皆同年，不知避嫌，严旨诘责。基旋卒。子铎，官检讨，早卒。孙洪，赐举人，官至礼部侍郎，亦有清名。
　　师，字贞甫。雍正八年进士，以知县发直隶。十一年，授元城知县。王胜甿芜田数百亩，岁有徵，请除其累。导民树蓺，沙壤成沃，岁祲不待请而赈。调清苑，迁冀州知州。州民被诬为杀人，已定谳，民所聘女誓同死。廉得实，覆鞫，雪其枉，俾完娶。累迁清河道，从大学士高斌等规画直隶水利，周历保定、河间、天津、正定诸地，所擘画多被采用。擢直隶按察使。乾隆十一年，迁浙江布政使，调江苏，巡抚安宁劾，解任。又以按察使任内失察邪教，降补天津道。再授浙江布政使。十五年，擢江苏巡抚，免沛县昭阳湖淹地老荒麻地徵课。寻卒。子亶望，自有传。
　　尹会一，字元孚，直隶博野人。雍正二年进士，分工部学习，授主事，迁员外郎。五年，出为襄阳知府。汉水暴涨，坏护城石堤。会一督修建，分植巡功，民忘其劳。创八蜡庙，表诸葛亮所居山，复为茅庐其上。署荆州，石首饥民聚众，扬言将劫仓穀。会一单骑往谕，系其强悍者，发仓穀次第散予之，众悦服。九年，调江南扬州知府，濬新旧城巿河通舟楫，濬城西蜀冈下河灌田畴。十一年，迁两淮盐运使。新安定书院，士兴於学。高宗即位，就加佥都御史衔，擢两淮盐政。
　　乾隆二年，入觐，命署广东巡抚，以母老辞。调署河南巡抚。河南方闵雨，疏请缓徵，并发仓平粜，不拘存七粜三旧例，视缓急为多寡，上从之。寻疏言：“力田贵乘天时。河南民时宜播种，尚未举耜；时宜耘耔，始行播种。臣拟分析种植先后，刊谕老农，督率劝勉。如工本不敷，许借仓穀，秋后补还。北方地阔，一夫所耕，自七八十亩至百馀亩，力散工薄。臣劝谕田主，授田以三十亩为率。分多种之田给无田之人，则游民亦少。河南多咸硷沙地，犁去三尺，则咸少而润泽。臣责成乡保就隙地植所宜木，则地无旷土。河南产木棉，而商贾贩於江南，民家有机杼者百不得一。拟动公项制造给领。广劝妇女，互相仿效。”上谕之曰：“酌量而行，不可欲速，不可终怠。若民不乐从，尤不可绳以法也。”旋命实授。三年，上以河南岁稔，敕筹备仓穀。会一疏言：“河南岁丰，直隶、江南岁歉，商贩纷集，米价日昂。臣饬有司，本地价高，於邻县买补；邻县价高，报明不敷银，在各属盈馀款内均拨。河南民食麦为上，高粱、荞麦、豆次之。臣并令参酌籴贮，来春先侭粜借。”上嘉之。
　　四年，黄河、沁水共涨，濒河四十七州县成灾。会一定赈恤规条十六，无食者予一月之粮，无居者予葺屋之资，缓徵减粜，留漕运贷仓米，米不足，移他郡之粟助之，富民周济；并假馀屋以栖贫窭，建棚舍，安流亡，免米税，兴工代赈，种蔓菁助民食，助耔种，施药饵，延诸生稽察；又令离乡求食者，有司随在廪给，开以作业，俟改岁东作资送还乡。御史宫焕文劾会一本年报盗百六十馀案，秋审招册驳改至三十馀案，疲玩贻误，上以会一忠厚谨慎，非有心误公，召授左副都御史。疏陈：“人主一言，天下属耳目。今方甄别年老不胜任之员，而饶州知府张锺以年老改部属，旬日间前后顿殊，群下无所法守。”上嘉纳之。
　　会一母年七十馀，疏请终养。上知会一孝母，母李先以节孝旌，有贤名，赐诗褒之。会一在官有善政，必归美於母。家居设义仓，置义田，兴义学，谓皆出母意。母卒，会一年已逾五十，居丧一遵古礼。十一年，服阕，召授工部侍郎，督江苏学政。
　　十二年，上敕各省学政按试时，以御纂四经取与旧说别异处发问，答不失指者，童入学，生补廪。会一请令生童册报考试经解，别期发问，不在册报者，不概补经解。下部议行。会一以江南文胜，风以质行。尝谒东林道南祠，刻小学颁示士子。处士是镜庐墓隐舜山，亲访之，荐於朝。侍郎方苞屏居清凉山，徒步造访，执弟子礼。校文详慎，士林悦服。十三年，转吏部，仍留学政任。力疾按试，至松江，卒。遗疏请任贤纳谏。巡抚雅尔哈善奏准入名宦祠。
　　子嘉铨，自举人授刑部主事，再迁郎中。授山东济东道，再仙甘肃布政使。改大理寺卿，休致。乾隆四十六年，上巡幸保定，嘉铨遣其子赍奏，为会一乞谥；又请以汤斌、范文程、李光地、顾八代、张伯行及会一从祀孔子庙。上责其谬妄，逮至京师亲鞫之，坐极刑，改绞死。上以嘉铨自著年谱，载与刑部签商缓决，并称大学士为“相国”，又编本朝名臣言行录，屡降旨深斥之。
　　王恕，字中安，四川铜梁人。康熙六十年进士，改庶吉士。雍正元年，吏部以员外郎缺员，请以庶吉士拣补，恕与焉。旋自员外郎迁郎中。考选广西道御史。转兵科给事中。出为江南江安粮道，再迁广东布政使。乾隆五年，署福建巡抚。上谕之曰：“勉力务实，勿粉饰外观。封疆大吏不可徒自立无过之地，遂谓可保禄全身也。”旋奏：“臣到任数月，官方民俗，积储兵防，已得其大略。漳、泉素刁悍，已严谕有司勤为听断，力行整刷。民俗尚华靡，督臣德沛以俭朴化民，臣更当倡导为助。合省常平仓穀，至四年岁终，共存一百三十四万，又收捐监穀十五万，委道府切实察覈。”报闻。六年，奏言：“台湾各县最称难治。於繁缺知县内拣选调补，多以处分被驳。请嗣后调台官员，虽有经徵承追各案，准予题调。”上谕曰：“用此定例则不可，随本奏请则可。”又奏：“各乡社穀向俱借存寺庙，请於四乡村镇適中处分建仓房，工费即以社穀拨充，俟将来续收补项。”又奏免崇安无田浮赋一千二百五十一顷，及闽县加徵无著学租。又奏：“福建多山田，零星合计成亩。嗣后民间开垦不及一亩，与虽及一亩而地角山头不相毗连者，免其升科。”均从之。实授巡抚。
　　江苏布政使安凝条奏赈务，上发各督抚察阅。恕疏言：“救灾之法有三：曰赈，曰粜，曰借。此三者，实心办理则益民，奉行不善则害政。以赈而论，地方有司於仓猝查报时，分极贫、次贫。一有差等，便启弊端。里甲於此酬恩怨，胥役於此得上下，而民之冀幸而生觖望者，更不待言。盖贫富易辨，极次难分。如以有田为次贫，无田为极贫，一遇旱涝，颗粒皆无，有田与无田等也。如以有家为次贫，无家为极贫，则无从得食，相忍守饥，完聚与茕独同也。与其仓猝分别开争竞之门，莫如一视同仁绝觊觎之望。臣愚以为初赈似应一律散给，加赈再行分别，庶杜争端。以粜而论，定例石减时价一钱，俾小民升斗易求，牙商居奇无望，诚接济良法。乃有司每多请过减，倘轻听准行，势必希图多粜，规利者云集喧嚣。且米价太贱，商贩不前。臣请嗣后平粜，仍照定例斟酌办理，使灾民实沾升斗之惠，而棍徒囤户难行冒滥之奸。以借而论，动公家之银，为百姓谋有无、通匮乏，此周官恤贫遗法也。然使办理未协，则官民交累。假如荒年田土无力耕种，有司借给耔种，犹可穫时即偿。若告贷银米以给口食，则必计其能还而后与之，狡黠之流遂谓官有偏私，不免造谤生事。有司不得已略为变通，而无力还官，差拘徵比，民无安息。是始则借不能遍，因争閧而被刑；继则还不能清，迫追呼而更困。名为利民，实为病民。且年久不清，蒙恩豁免，帑项终归无著。臣以为与其借而无偿，莫如赈而不借。此皆当先事而熟筹者也。”报闻。旋以官按察使时删改囚供，下吏部，召诣京师。上以恕居官贤否询闽浙总督策楞，又命新任巡抚刘於义考察。策楞言“恕操守廉洁，老成持重，惟识力不能坚定”；於义亦言“恕廉洁，百姓俱称安静和平，绝无扰累。惟不能振作”。上谓两奏皆至公之论。寻补浙江布政使。旋卒。
　　恕治事不苟。初授湖北粮道，押运赴淮，以船户挟私盐，自请总督纠劾。任江安粮道，整饬漕务尤有声。充福建乡试监临，武生邱鹏飞以五经举第一，士论不平，奏请覆试。寻察出实使其弟代作，吏议降调，上特宽之。
　　子汝璧，字镇之。乾隆三十一年进士，授吏部主事。累迁郎中。出为直隶顺德知府，调保定。因承审建昌盗马十未亲鞫，夺官戍军台。寻准赎罪，降授同知，署直隶宣化府同知。累擢大名道。嘉庆四年，擢山东按察使。五年，迁江苏布政使。六年，护理巡抚。旋授安徽巡抚。七年，请增设颍州督捕同知。湖广总督吴熊光等奏湖广需兵米，请於安徽籴十万石。上以安徽方缺雨，令酌量。汝璧奏：“湖广军需事要，当如数拨运。请视嘉庆二年例，先运六万石。”如所请。寻奏太湖续报成灾，请缓徵，并劾府县勘报迟延。上以督抚查办灾赈，於奏报后续行查出灾区，往往回护属吏，将小民疾苦置之不问。汝璧独据实参奏，因深嘉之。八年，召授内阁学士，擢礼部侍郎。旋复授安徽巡抚。九年，召授兵部侍郎，调刑部。因病，请解任。十一年，卒。
　　汝璧兄汝嘉，后汝璧六年成进士，官检讨。
　　方显，字周谟，湖南巴陵人。自岁贡生授湘乡教谕，稍迁广西恭城知县。雍正四年，诏诸行省举贤能吏，布政使黄叔琬以显应，超擢贵州镇远知府。值岁饥，捐俸煮粥食饥民，民颂之。总督鄂尔泰议开苗疆，改土归流，云南东川、乌蒙、镇雄诸土府既内属，贵州苗未服。贵州苗大者，南曰古州、曰八寨，西南曰丹江，东北曰九股、曰清水江。九股、清水江界镇远，丹江界凯里，八寨界都匀，古州界黎平，参错万山中，地方三千里，众数十万，恆出剽掠。鄂尔泰召显问状，显力言宜如云南例改土归流。问剿与抚宜孰施，对曰：“二者宜并施。第先抚后剿，既剿则仍归於抚耳。”因条上十六事，曰：别良顽，审先后，禁骚扰，耐繁难，防邀截，戒姑息，宥胁从，除汉奸，缴军器，编户口，轻钱粮，简条约，设重兵，建城垣，分塘汛，疏河道，各为之说甚备，鄂尔泰韪之。檄按察使张广泗招抚古州、丹江、八寨诸苗，而以九股、清水江诸苗属显。
　　六年，显自梁上进次挨磨、者磨，再进次柏枝坪，宣谕诸苗，抚定清水江生苗十六寨、九股属台拱生苗数寨。冬，广泗已戡定丹江，显续招清水江生苗七寨、九股属陶赖生苗十三寨。施秉有盗匿台拱农二寨，副将张尚谟捕不得，欲屠之。苗惧，逃林谷，将为变。显闻之，曰：“如此则诸苗人人自危。”独驰入苗寨，寨空无人，显则宿寨中。翌旦，张盖出，令从者绕林谷呼苗出，抚谕之曰：“汝曹速归寨即良民，天子必不杀良民。”苗感泣，相率归寨。显益宿寨中三日，苗缚施秉盗以献。七年三月，广泗以清水江南岸诸寨尚怀观望，檄显与尚谟率兵循北岸徼巡。次柳罗，南岸公鹅、柳利、鸡摆尾诸寨苗渡江来攻，显督兵御之，杀数十人。苗众师寡，尚谟欲引退，显不可，固守待援。广泗师至，围乃解。广泗用显议，散诸寨，专攻公鹅，破之，诸寨皆听命。鄂尔泰奏置贵东道，即以命显，仍驻兵清江。显申军令，誓将士毋掠，毋淫，毋践田穀，苗民有来愬者，为处其曲直；乃益筑城郭，建官廨，治砲台营房，苗民竞来助役。九年，诸工竟。显巡行视塘汛，黔、楚商船上下相接，苗民皆悦服。事粗定，寻授显按察使。
　　台拱者，苗中扼要地也，鄂尔泰议置营於此。十年，巡抚张广泗奏请显董其事。秋，羊翁、乌罗、桃赖诸寨苗为乱，九股诸苗附之，攻台拱。显与总兵赵文英严为备，击走之。进破羊翁寨。苗夜至，显以兵少，令人爇两炷香手之为火绳状以怖苗，苗走，退踞排略。排略者台拱隘，我师饷道所必经。台拱师仅二千五百人，苗数万，援兵再败。自贼始攻，或欲弃之走，显拒之。及围久粮尽，宰马以食，迫冬寒，众汹汹不自保，议溃围退保下秉。显曰：“台拱失，古州、清江诸寨皆煽动。苟免，失臣节；挠败，损国威。事急，死此耳。”众感奋，会总兵霍升援至。苗夺我后山，樵路绝，显夜出兵夺以还。苗攻益急，显怒马击之，众殊死战，苗败走。乘胜拔乌孟、井底二寨，取米穀饷军。升兵亦克大关入，显率兵出夹击，苗大溃。凡坚守六十九日而围解。提督哈元生师继至，破莲花悍苗。九股苗复定。自鄂尔泰议开贵州苗疆，事发於广泗，而策决於显，卒终始其事，崎岖前后七年而事集。
　　乾隆元年，丁母忧，去官。三年，服除，授四川布政使。四年，署巡抚。大小金川、杂谷、梭磨、沃日、革布什咱诸土司相仇杀，显遣人谕之，事稍解。议者欲乘此视云南、贵州例，令改土归流。显疏言：“杂谷、梭磨，吐番后裔，其巢穴在唐为维州，户口十馀万。金川与接壤，户口不过数万。杂谷惮金川之强，金川则畏杂谷之众，彼此钳制，边境乂安。固不可任其争竞，亦不可强其和协。沿边生番，留之可为内地捍卫。从前川省调用土兵，亦供徵发。至其同类操戈，原未扰及内地。前经化诲，亦尚凛遵。设欲改土归流，非惟弹丸土司无裨尺寸，且所给印信号纸，一经追取，即成无统属之生番。稍有违抗，又费经营。”奏入，上以所见甚是，褒之，寝前议未行。旋与总督鄂弥达、提督郑文焕疏言小金川与杂谷、梭磨画界，以所侵必色多六寨归杂谷、梭磨；又与沃日画界，以陇堡等三寨隶沃日，美因等二寨隶小金川。大金川与革布什咱二土司构争，檄建昌道李学裕开谕，革布什咱建转经楼诅大金川，令即毁除，大金川亦归所侵盖古地。边外诸土司乱悉平。
　　郭罗克番为乱，走匿色利沟，遣兵围捕，土酋蒙柯纵使走。显令总兵潘绍周按治，奏闻，上谕曰：“此等事汝固应就近料理，亦当与总督熟商。”总督，黄廷桂也。四川乱民号侂噜子，为民害。显疏言：“四川自明末兵燹，屠戮殆尽。我朝戡定后，各省移民来者多失业之民，奸顽丛集。有所谓侂噜子，结连党羽，暗藏刀斧，昼夜盗劫。臣严谕捕治，并令编保甲，整塘汛，以清其源。”得旨：“实力奉行，毋视为虚文。”
　　五年，授广西巡抚。时显方病目，闻命赴新任，上嘉其急公。旋请回籍调理，上慰留之。六年，显病目未愈，命太医院选眼科驰往医治。寻以疾亟，请告回里。卒。
　　显莅政明而恕。文焕尝奏显“爽直坦白，政治勤敏，遇事彼此悉心商榷，推诚共济”。上嘉文焕论甚正。显尝奏荐学裕，因及夔州知府崔景俊“赋性巧滑，以其悛改，姑从宽恕”。上谕曰：“似此考察属吏，且宥过录长，得用人之要矣。”
　　桂，显子，字友兰。从显平贵州苗有功，议叙。父丧终，以知县发广东，补英德，调潮阳。以善折狱名。举卓异，擢云南昆阳知州，署安宁。乾隆二十年，擢临安知府，署澂江。调东川，丁母忧。服除，授甘肃巩昌知府。巩昌及平凉、庆阳三府饥，诏发西安籓库银六十万治赈，大吏檄桂任其事。至平凉，饥民待食急，適部拨城工银三十万先至，桂以便宜留治赈，饥民赖以全。三十三年，迁浙江宁绍台道。故事，定海战舰九岁更造，则移致宁波船厂，取其值输之官，名曰“折变”。奉檄裁战舰，桂请视时值倍之，部驳坐短估，戍伊犁。三十七年，放还。卒。
　　冯光裕，字叔益，山西代州人。康熙五十年举人。雍正元年，以荐授云南大姚知县。大姚赋少而耗重，积逋数万。光裕不取耗，视负尤多者薄责之，逋赋悉清。民以耗重故，辄寄大户造伪券占田，吏毁其籍。光裕检毁未尽者藏之，按牒辨其伪，归田故主，民尤颂之。迁贵州铜仁同知，赴阙引见。时古州苗方乱，世宗询及之，光裕对苗不可尽杀，宜随机化导，令归版图，上韪其言。既行，擢思州知府，未任，改云南永北。永北介金沙江外，与四川连界，苗、倮窟其中，有事则两界相诿。总督鄂尔泰命往勘，光裕轻骑往，倮从谷中出，挺刃相向。光裕策马前，谕以利害，倮罗拜听命，各散去。鄂尔泰疏请改知丽江，仍兼理永北事。未几，擢驿盐道。八年，东川、乌蒙倮叛，鄂尔泰檄光裕会镇将讨平之，擢按察使。乌蒙俘七千人，语不可通，译者面谩莫能诘。光裕集群译於使院，分室居之，讯一人，经数译乃得其情。倮姓名多同，为编次年貌，验决无误，省释者甚众。广西州民李天保以邪教聚众殆千人，檄光裕按治。光裕曰：“愚民茹蔬奉佛，非有异志。”薄其罪，焚籍，置不问。
　　十一年，擢贵州布政使。十三年，古州苗叛，都江、清江、八寨、丹江、台拱诸新附苗皆应。师讨之，光裕督饷，令民应役，厚与直，行得持械自卫。募熟苗为助，畀以木符，戒官兵无妄杀，皆踊跃应募。师集十馀万，皆得宿饱。军罢，民被兵者无所栖止，给草舍居之，赋以衣食，复业者二十馀万户。贵州赋银八万八千、米十五万五千，光裕奏请蠲免。高宗即位，命被兵地停徵三年。又奏：“古州、丹江诸苗剿除殆尽，荒田空寨，远近相望。当募民居苗寨，垦苗田，设屯置卫，行保甲法，授降苗所纳军器，俾农隙讲肄，以壮声援、省餽饷。”得旨允行。
　　乾隆四年，擢湖南巡抚。镇筸红苗叛，光裕督兵捕治，不三月而平。疾，乞假，闻城步、绥宁苗复勾结粤瑶为乱，密咨两广总督筹协捕。寻卒。遗疏犹言：“二县困於兵，请免今年租。”上从其请。
　　子祁，乾隆二年进士，官编修。孙廷丞，举人，以廕生授光禄寺署正，官至湖北按察使。
　　杨锡绂，字方来，江西清江人。雍正五年进士，授吏部主事。累迁郎中。考选贵州道御史。十年，授广东肇罗道。肇庆濒海，藉围基卫田。岁亲莅修筑，终任无水患。乾隆元年，署广西布政使，寻实授。请禁州县以土产餽上官。六年，授广西巡抚。贵州土苗石金元为乱，焚永从县治。会贵州、湖广兵剿擒之。既而迁江土苗复为乱，谋犯思恩府。檄兵往捕，得其渠李尚彩及其党八十馀。七年，奏言：“广西未行保甲。苗、僮虽殊种，多聚族而居，原有头人，略谙事体。请因其旧制，寓以稽覈。苗、瑶、伶、僮各就其俗为变通。”诏嘉之。寻又奏言：“设兵以卫民，乃反以累民：城守兵欺凌负贩，攫取薪蔬；塘汛兵驱役村庄，恣为饮博。臣於抚标访察惩治，请敕封疆大臣共相釐剔。”得旨允行。八年，梧州知府戴肇名餽人葠，诡其名曰“长生果”，卻之，具以闻，上谕曰：“汝可谓不愧四知矣。”广西民有逃入安南者，捕得下诸狱，疏闻，上命重处，锡绂即杖杀之。上谕曰：“朕前批示，令其具谳明正典刑。乃锡绂误会，即毙杖下。此皆当死罪人，设使不应死者死，则死者不可复生矣。”下部议处。九年，授礼部侍郎。
　　十年，授湖南巡抚。奏言：“周礼：遂人治野，百里之间，为澮者一，为洫者百，为沟者万，捐膏腴之地以为沟洫。诚以蓄泄有时，则旱潦不为患，所弃小、所利大也。后世阡陌既开，沟洫虽废，然陂泽池塘尚与田亩相依，近水则腴，远水则瘠。湖南滨临洞庭，愚民昧于远计，往往废水利而图田工。甚至数亩之塘，培土改田；一湾之涧，绝流种蓺。彼徒狃於雨旸时若，以为无害；不知偶值旱涝，得不偿失。且溪涧之水，远近所资，若截垦为田，则上溢下漫，无不受累。官吏以改则升科为劝垦之功，亦复贪利忘害，沟洫遂致尽废。臣以为关系水利，当以地予水而后水不为害，田亦受益。请敕各省督抚，凡有池塘陂泽处所，严禁改垦。”上以各省米价腾贵，谕各督抚体察陈奏，锡绂疏言：“米贵由於积渐。上谕谓处处积贮，年年采买，民间所出，半入仓庾，此为米贵之一端。臣生长乡村，世勤耕作，见康熙间石不过二三钱，雍正间需四五钱，今则五六钱。户口多则需穀多，价亦逐渐加增。国初人经离乱，俗尚朴醇。数十年后，渐习奢靡，揭借为常，力田不给。甫届冬春，农籴於巿，穀乃愈乏。承平既久，地值日高，贫民卖田。既卖无力复买，田归富户十之五六。富户穀不轻售，巿者多而售者寡，其值安得不增？臣以为生齿滋繁，无可议者。田归富户，非均田不可，今难以施行。风俗奢靡，止可徐徐化导，不能遽收其效。至常平积贮，当以足敷赈济而止，不必过多。目今养民之政，尤宜专意讲求水利，使蓄泄有备，偏灾不能为患。以期产穀之多，未必非补救米贵之一道也。”疏入，上均嘉纳焉。丁父忧，服阕，十五年，授刑部侍郎，仍授湖南巡抚。丁母忧，服阕，十八年，仍授湖南巡抚。擢左都御史。十九年，署吏部尚书。礼部侍郎张泰开保同部侍郎邹一桂子志伊为国子监学录，下吏部议处，议未当，责锡绂曲庇，下都察院，议夺官，命留任。二十年，复署湖南巡抚，授礼部尚书。二十一年，署山东巡抚。
　　二十二年，授漕运总督，疏请豁兴武、江淮二卫旗丁欠缴漕项，上责其沽名，命以养廉代偿。二十三年，疏言：“屯田取赎，宜宽年限。价百金以上，许三年交价，价足田即归船。旗丁交兑不足，名曰‘挂欠’。应由坐粮限追惩治，督运官以下有一丁挂欠，即停其议叙，旗丁改佥。新丁但交篷桅槓索价值；旧丁公私欠项，不得勒新丁接受。水次兑漕，令仓役执斛，旗丁执概。江淮、兴武二卫运丁运粮，快丁驾船。应循例并佥，不得避运就快。”上谕曰：“此奏确有所见。”下部议，从之。二十五年，疏言：“自开中河，漕艘得避黄河之险。独江北、长淮等帮，以在徐州交兑，不能避险。请令改泊皁河，弁丁诣徐州受兑。州县代雇剥船转运过坝。”上从之。寻以锡绂实心治事，命免以养廉代偿漕项。二十六年，疏言：“运蓟州粮船自宁河转入宝坻，由白龙港、刘家庄达蓟州。水道淤浅，请责成官为疏濬。”又疏言：“板闸、临清、天津三关，尚沿明制，漕艘给发限单，应请裁革。州县收漕如有攙杂潮润，粮道察出，本管知府视徇庇劣员例议处。军丁兼充书役，一体句佥。头舵水手受雇，领费辄复潜逃，请发边远充军。”上谕曰：“所奏俱可行。”从之。加太子少师。二十八年，加太子太保。二十九年，疏言：“军、民户籍各分，既隶军籍，即应听佥办运。乃宦家富户百计图避，所佥皆无力穷民，情理未得其平。嗣后如佥报后辨诉审虚，参劾治罪。”上谕曰：“锡绂此奏，破瞻徇之习。如所议行。”并下部议叙。又疏言：“粮艘例禁私盐。道经扬州，总督、盐政及臣各专委督察。乃又有淮扬道，扬州游击、守备，江都、甘泉两县，各差兵役搜查，粮艘因之羁阻。如江广帮为通漕殿后，过扬州已在冬令，尤为苦累。臣思事权宜归於一，请专听总督、盐政委员督察，馀悉停止。”上谕曰：“所奏是。”下部议行。三十年，疏言：“骆马湖蓄水，相传专济江广重运。今岁帮船阻滞，先开柳园堤口，运河水长，江浙帮遂得遄行。次开王家沟口，江广帮至，湖水未尝告竭。每岁沂水自湖而下，为海州、沭阳水患。若於四五月间引湖济运，亦减海州、沭阳水患，一举两利。”从之。三十三年，卒，赐祭葬，谥勤悫。
　　锡绂官漕督十二年，编辑漕运全书，黄登贤代为漕督，表上之。自后任漕政者，上辄命遵锡绂旧章。
　　潘思榘，字絜方，江南阳湖人。雍正二年进士，改庶吉士。三年，分刑部学习。六年，补主事。累迁郎中。八年，授广东南雄知府。骤雨水溢，郊野成巨浸，露宿於野。督吏卒治筏拯溺，出金瘗死赡生，活民无算。十三年，迁海南道。濬琼州西湖。深入五指山，安辑黎众，劾守将之残黎民者。调粮驿道。乾隆四年，迁按察使。惩贪鉏猾，理冤狱尤多。民以旱纠众入巿掠夺，思榘方被疾，强起坐堂皇，立捕数十人杖以徇，事乃定。疏言：“广东有俍、瑶、黎三种：俍世居茂名，今附民籍，读书应试如平民。瑶亦输税归诚，设瑶童义学为训课。惟黎僻处海南，崖、儋、万、陵水、昌化、感恩、定安七州县为最多。生黎居深山，熟黎错居民间相往来，语言相习，请於此七州县视瑶童例设义学，择师教诲，能通文义者许应试。”部议从之。
　　七年，迁浙江布政使。八年，疏言：“常平仓穀春发秋敛。但收成有迟早，俗所谓青黄不接。有司不揆缓急，甫春开粜，牙行囤积，吏胥侵渔。民未霑实惠，而穀已出逾额，且减价过多。迨秋成买补，非存价观望，冀省耗折；即抑派争买，致昂巿价。请定浙东诸府以四月、浙西诸府以六月发粜，价平即止。”上以因时制宜，许之。又疏言：“浙江土狭民稠，全资溪湖容蓄灌溉，乃民间占垦甚多。如馀杭南湖，会稽鉴湖，上虞夏盖湖，馀姚汝仇湖，慈谿慈湖，向称巨浸，今已弥望田畴，殊妨水利。嗣后报垦田地，当责有司亲勘，果非官湖，方准升科；查勘不实，严定处分。”下廷臣议行。秋，金、衢、严三府被水，旁溢杭、湖、绍三府，漂流人畜无算。思榘出临江干，处分赈事。萧山民汹汹欲渡江，思榘曰：“民饥当哺，閧则乱民耳。”严治之，自是无敢譁者。思榘再疏闻，上谕曰：“今岁浙江灾，巡抚常安有讳灾之意，汝为其难矣。”
　　十一年，授安徽巡抚。河决凤阳，颍、泗诸府州灾尤重。思榘请加赈，按行督察，犯风渡洪泽，舟几覆。十二年，疏请调济灾区，略言：“凤、颍民习惰窳。臣上年遍历查勘，方冬水落，二麦已播种，而民不知耰锄培壅。所过村落，林木甚稀，蔬圃亦少。臣令有司审察桑麻、蔬蓏，凡可佐小民日食之用者，随宜试种。凤、颍地分三等，冈地最高，湖地稍低，湾地最下。湾地连大河，水发难施人力。湖地则外仰中低，积潦为湖，下流疏泄，即可涸出栽种。冈地水虽不及，而绝少沟池，交秋缺雨，即患又乾。间有傍山麓而为陂塘，如寿州安丰塘、怀远郭陂塘、凤阳六塘，均应及时修筑。与其因灾动帑钜万，何如平时酌动数百金陆续培治。民间减荒歉，多收成，朝廷亦省帑金。纵遇偏灾，亦可以工代赈。凤、颍民好转徙，丰年秋成事毕，二麦已种，辄携家外出，春熟方归。遇灾留一二人在家领赈，馀又潜往邻境。俗谓在家领赈为大粮，在外留养为小粮，沿途资送为行粮，至有一家领三粮者。本业抛荒，人无固志。应令有司严察，流民过境，实系被灾，方准资送；藉端生事者究惩。”奏入，上谕曰：“此乃固本之事，历来无有言及此者。朕甚嘉悦焉！”
　　寻调福建巡抚。未行，疏请安徽学田、囚田、义田三项，视江苏免学租例，予以蠲免。下军机大臣察议，以江苏无免学租例，上责思榘沽名干誉，博去后之思，命出资修涿州城工示罚。十三年，疏言：“福建自乾隆元年至十一年积欠钱粮，正设法清釐。民间田业授受，往往不及推粮过割。粮从田出，既有赔粮之户；即有无粮之田，岂可使得业者任其脱漏，无业者代其追比？当饬有司确察，务使粮归於田。”十四年，复疏言：“臣清察积欠，一在屯田户名不清，一在寺田租赋不一。自顺治间裁并卫所，名虽军户，实系民耕，乃粮册仍列故军姓名，致难催比，应令覈实更正。寺田始自明季，僧、民相杂，辄称寺废僧逃，藉词逋赋，应令分析寺已废者，官为经理。”上命实力为之。别疏言：“福州城外西湖为东晋郡守严高所开，周二十馀里，蓄水溉田，年久淤垫。臣劝导疏濬，并筑堤建闸。又福清郎官港、法海埔俱有海滩淤地，臣令筑堤招垦，得地二千一百馀亩。”上奖谕之。
　　思榘莅政精勤，昼见官属，夜披案牍。旱潦必抚恤。民獷，以斗讼相尚，多去为盗，廉得主名，饬有司捕治。又以农隙巡行海防，周阅战舰。朔望入书院与诸生讲说经艺，如是者以为常。积劳疾作不少止。十七年，卒。上命用江苏巡抚徐士林例，祀京师贤良祠。予恤视一品，赐祭葬，谥敏惠。
　　胡宝瑔，字泰舒，江南歙县人。父廷对，尝官娄县训导，因居青浦。宝泉，雍正元年举人。乾隆二年，考授内阁中书，充军机处章京。六年，大学士查郎阿、侍郎阿里衮清察黑龙江、吉林乌喇开垦地亩，以宝瑔从。八年，迁侍读，考选福建道御史。是岁直隶旱，上命治赈。宝瑔疏言：“直隶被旱，民多流亡，请敕总督宣示上意，使民静以待赈。流民原归耕而无力得归者，资送还里，俾及时艺麦，於来岁民食有益。”九年，上命大学士讷亲阅河南、山东、江南诸省营伍，宝瑔疏言：“营伍积玩，器械坚脆，粮马盈亏，各处不一。势必闻风修整买补，不肖营员或藉端苛派，或坐扣月粮，请敕督抚提镇严饬查察。”十年，山东、江南水灾。宝瑔疏言：“方冬水涸，应劝谕农民引流赴壑，俾田不久浸，以便春耕，尤当预防蝻子。”诸疏皆议行。十一年，转户科给事中，迁顺天府府丞。大学士傅恆视师金川，以宝瑔从。授府尹，历宗人府丞、左副都御史。擢兵部侍郎，兼府尹如故。河南民傅毓俊告张天重谋逆，遣宝瑔按治，毓俊服诬，论如律。
　　十七年，署山西巡抚，十八年，实授。抚饥民，理冤狱，劾贪吏，整关隘是防，诸政并举。寻调湖南。十九年，奏言：“郴、桂二州铜铅矿委员董理，一年而代。矿为弊薮，代者必数月乃能明察。此数月中，欺蒙隐漏，已自不少。请仿台湾、琼州例，令新旧协办数月。”得旨允行。
　　二十年，调江西。二十一年，疏言：“广信铜塘山勘明无可垦之地，无可用之材，无可煎之矿，请永行封禁。”二十二年，疏言：“丰城堤工最要，石是官修，土堤民修，向设里夫，行之已久。黠者避役，贫者误工，复改为折徵。请按田均堤，附漕粮徵收。有田始有粮，有粮始有夫。圩长无从侵冒，工程乃可永固。”均如所请行。
　　复调河南。河屡决，山东、河南、安徽诸州县多积水。上遣侍郎裘曰修会诸省督抚疏治。宝瑔与曰修会勘，疏言：“河南幹河有四：贾鲁、惠济、涡河、巴沟。巴沟在商丘为丰乐河，在夏邑为响河，在永城为巴河。今拟疏濬加宽深，以最低处为率。惠济上游在中牟、祥符诸县，下游在柘城、鹿邑诸县，今亦拟加宽深，以六七丈为率。贾鲁自中牟以下有惠济分流，自硃仙镇以下，截沙湾，塞决口，拓旧堤。涡河自通许青冈为燕城河，上游应加宽，下游应加深。鹿邑以下本已宽深，当增筑月堤。支河应濬者，商丘北沙、洪沟二河为支中之幹，馀大小支河，分要工、次工、缓工，次第兴修。”二十三年，上谕曰：“河南灾区积困，宝瑔不辞劳瘁，能体朕意，尽力调剂，以苏穷民，甚可嘉也！”寻加太子少傅。诸工皆竟，上御制中州治河碑，褒宝瑔、曰修，语并见曰修传。
　　二十五年，疏言：“河北诸水，卫河为大。雍正间，河督嵇曾筠於汲、淇、濬、汤阴、内黄诸县建草坝二十六，今已渐次淤垫。臣相度疏筑，俾一律深通。请定为三年一小修、五年一大修。”上可其奏。是冬，调江西。二十六年，河决杨桥。复调还河南。疏言：“贾鲁、惠济二河在中牟境内，逼近杨桥。贾鲁受黄水南徙，至祥符时家冈仍入故道，今已成河。当将分者截之使合，浅者疏之使深，两岸多挑渠港，增筑堤堰，自成河道。惠济自两闸至冈头桥已淤断，而冈头桥至十里坡贾鲁河不过四五里。即於十里坡建滚水坝，导由冈头桥入惠济，以分贾鲁之势，而惠济亦复故道。”上褒为事半功倍。
　　二十七年，宝瑔疾作，请解任。上谕曰：“此奏甚非朕之所望，安心静摄，以慰廑念。”遣医驰驿诊视。疏言：“沟渠与河道相为表里，臣於二十三年河工告竣，即督令州县经理沟洫，每一州县中开沟自十数道至百数十道，长自里许至数十里，宽自数尺至数丈，皆以足资蓄泄为度。驿路通衢，并就道傍开濬，虽道里绵亘，而分户承挑，民易为力。自是每岁或春融，或农隙，随时加濬宽深。”上深嘉之，并令直隶总督方观承仿行。二十八年，卒，加太子太保、兵部尚书，赐祭葬，谥恪靖。遗疏请入籍青浦，许之。
　　论曰：那苏图、士林、恕、思榘皆以清节著，而超曾、宝瑔又济之以勤敏。恕论救灾，宝瑔善行水，皆以民事为急。显佐定苗疆，有拊循之绩。锡绂督漕运，所修举似若琐细，然皆当官之急务也。会一泽以道学，但微近名，遂贻后嗣之祸，恫哉！

　　列传九十六
　　崔纪  喀尔吉善子定长  孙鄂云布  雅尔图  晏斯盛  瑚宝
　　卫哲治  苏昌  鹤年  吴达善  崔应阶  王检  吴士功
　　崔纪，初名珺，字南有，山西永济人。年幼丧母，哀毁如成人。事父及后母孝。康熙五十七年，成进士，改庶吉士，授编修。迁国子监司业，以母忧归。服阕，补故官。三迁祭酒。乾隆元年，提督顺天学政。雍正间，采安徽学政李凤翥、河南学政习俊、浙江学政王兰生条议：每岁令诸生五人互结，无抗粮揽讼；诸生有事告州县，当先以呈词赴学挂号；为人作证及冒认命盗案，先革后审；诸生殴杀人及代写词状，加常罪一等；已斥诸生不许出境；诸生欠粮，必全完乃收考。纪疏请罢之。又定诸生月课三次不到，详革，纪请改一年；诸生完粮，上户限十月，中、下户限八月，纪请改岁底。下部议行。迁詹事，再迁仓场侍郎，署甘肃巡抚。
　　二年，移署陕西巡抚。疏言：“陕属平原八百馀里，农率待泽於天，旱则束手。惟凿井灌田，实可补雨泽之缺。臣居蒲州，习见其利。陕属延安、榆林、邠、鄜、绥德各府州，地高土厚，不能凿井。此外西安、同州、凤翔、汉中四府并渭南九州县最低，渭北二十馀州县地较高，掘地一二丈至六七丈，皆可得水。劝谕凿井，贫民实难勉强。恳准将地丁羡银借给充费，分三年缴完。民力况瘁，与河泉自然水利不同。请免以水田升科。”上谕曰：“此极应行之美举，当徐徐化导，实力奉行，自不能视水田升科也。”擢吏部侍郎，仍留巡抚，寻实授。纪疏言：“陕西水利，莫如龙洞渠，上承泾水，中受诸泉。自雍正间总督岳锺琪发帑修濬，泾阳、醴泉、三原、高陵诸县资以灌溉。惟未定岁修法，泾涨入渠，泥沙淀阏，泉泛出渠，石罅渗漏。拟於龙洞高筑石堤，以纳众泉，不使入泾。水磨桥、大王桥诸泉亦筑坝其旁，收入渠内。并额定水工，司启闭。”均从之。陕西民惮兴作，言纪烦扰。上令详勘地势，俯顺舆情。三年，命与湖北巡抚张楷互调，时报新开井七万馀，上令楷察勘。楷言民间食其利者三万二千馀，遇旱，井效乃见。民益私凿井，岁岁增广矣。
　　纪至湖北，自陈不职，部议降调。上谕曰：“纪在陕西凿井灌田，料理未善，致反贻民累。惟其本意为民，命从宽留任。”五年。总督德沛劾纪以公使钱畀护粮道崔乃镛，上又闻纪以淮盐到迟，令民间暂食私盐，谕纪自列，纪疏辨，下部议，降调。六年，再授祭酒。九年，督江苏学政。以父忧归。十四年，起授山东布政使。以东省贫民借官穀累百万石，请视部定价石六钱，收折色，纾民力。十五年，命以副都御史衔再督江苏学政，力疾按试。旋卒。
　　纪潜心理学，上亦闻之，再任祭酒，召见，命作太极图说。历官所至，以教养为先。遇事有不可，辄艴然曰：“士君子当引君当道，奈何若是？”
　　喀尔吉善，字澹园，伊尔根觉罗氏，满洲正黄旗人。先世居瓦尔喀，有赫臣者，当太祖创业时来归，授牛录额真。使叶赫，叶赫部长金台石使人戕之。太祖灭叶赫，令其子克宜福手刃其仇以祭。克宜福从军有功，世职至三等阿达哈哈番。克宜福子喀齐兰，官至正黄旗副都统；孙凯里布，官至吏部尚书：皆袭世职。
　　喀尔吉善降袭拜他喇布勒哈番，授上驷院员外郎。历工部郎中，兼袭世管佐领。雍正六年，命偕通政使留保如广东按署巡抚阿克敦等被劾状。八年，擢兵部额外侍郎。九年，授侍郎。十三年，以验马不实夺官，令往盛京收粮。乾隆元年，起废籍，命管圆明园八旗兵丁。复往盛京收粮，奏禁八旗台站官兵与朝鲜贸易。上谕曰：“官兵不暇贸易，亦不谙贸易。当令商民与互巿，务均平交易，毋抑价，毋强索。”三年，擢内阁学士。迁户部侍郎，协理步军统领刑名事务。调吏部，四年，命兼管三库。
　　五年，授山西巡抚。上闻山西布政使萨哈谅、学政哈尔钦皆贪婪，询喀尔吉善。喀尔吉善疏劾，命侍郎杨嗣璟会鞫，论如律。上以喀尔吉善不即劾，下部议，夺官，命宽之。又劾河东盐政白起图贪婪，白起图疏辨，命副都统塞楞额往鞫，论如律。七年，调安徽。
　　八年，复调山东。疏言：“山东岁饥，民多流亡，而邻省贫民亦有转入山东觅食者，请饬官吏劝各回故土以待治赈。”上谕曰：“所见甚得体。各省督抚当於平居无事时委曲开导，使知敦本务实，力田逢年；若轻弃其乡，本业既荒，无所依倚。即国家收养资送，亦不得已之举，非可恃为长策也。”又以济南、武定、东昌三府遇旱，济南、东昌府仓存穀缓急可相通；武定无仓，请拨登、莱二府仓穀以济民食。九年，疏言：“方春粮价踊贵，贫民艰食，请酌量减粜。”又言：“山东兵米，本折兼支，春季价昂支折色，秋季价减支本色，请春秋二季本折更换。”又请修德州、海丰、惠民、乐陵城工以代赈。复以济南、武定诸属县麦复不登，令於曹、沂诸府丰收之区采买接济。上皆允之。直隶藁城知县高崶请开临淄、即墨、平阴、泰安、沂、费、滕、峄诸县银、铜、铅、铁各矿，事下喀尔吉善勘奏，奏言：“东省拱卫神京，地跨四府八县，形势联属。矿洞久经封禁，未便开采。利之所在，众必共趋。恐济、武灾区，沂、曹盗薮，别生事端，应仍封禁。”上亦如其请。
　　十一年，迁闽浙总督。台湾生番为乱，遣兵讨之。奏言：“台湾流民日多，匪类肆窃，甚或恣行不法，民间谓为闯棍。请令窃案再犯及闯棍治罪后，并逐回内地。”又请在台人民迎取眷属，限一年给照过台。浙江处州总兵苗国琮请於官山种树，储战船桅木之用，下喀尔吉善勘奏。奏言：“令有司种树，须先糜帑，且必百十年后始中绳墨，日久稽察非易。不若许民自种，在官不费经营，而巨材可获实用。”从之。疏劾浙江巡抚常安贪婪，命大学士讷亲往鞫得实，论如律。诏嘉其公直，加太子少保。疏言：“宁海东湖旧与海通，宋后失修，饬府县察形势土性，导士民输资筑堤，拨为世业，定限升科。”上谕曰：“劝课农桑，兴修水利，务本之图也。欣悦览之！”十五年，加兵部尚书衔。
　　十六年，上南巡，蠲江南积逋二百馀万，浙省无逋赋，亦特蠲本年正赋三十万，制诗褒之。十七年，以年老乞休，温诏慰留。疏言：“闽省产米少，本岁丰稔，宜为储备。请现存仓穀不及半者，令购足数；已及半而本地穀贱，亦以原存粜价买补。”上是之。漳州民蔡荣祖谋乱，事泄，捕获，寘之法，予议叙。十九年，加太子太保。上以八旗生齿日繁，许在京汉军改入民籍，推行於各省。喀尔吉善与福州将军新柱疏言：“汉军原为民，无问世族、閒散，许入民籍。如别无生计，坐补绿营粮缺。所遗马、步甲，以满洲兵坐补。”二十二年秋，病疡，遣医偕其子定敏驰视，赐人葠。未几，卒，赐祭葬，谥庄恪。
　　定长，喀尔吉善子。初授内阁中书，迁侍读。擢江南徐州知府。四迁至巡抚，历安徽、广西、山西、贵州诸省。乾隆十八年，湖广总督永常奏请於邻省会哨，定长奏：“贵州与邻省联界，苗、夷环处。遽行会哨，苗性多猜，或滋事变。请停止。”从之。二十年，题请原任黔西知州黄秉忠入祀名宦，上以秉忠为总督廷桂父，瞻徇巿恩，降旨严斥。二十二年，上南巡，请入觐，命便道省喀尔吉善，赐诗褒宠。寻命与尚书刘统勋按云贵总督恆文贪婪状，即命署云贵总督。调山西巡抚，未之任，丁父忧。旋授副都统衔，往西路军营督屯田事。补兵部侍郎，授福建巡抚，迁湖广总督。三十三年，卒，谕部议恤。寻署总督高晋劾荆州副都统石亮衰庸，上责定长徇庇，罢恤典。
　　鄂云布，喀尔吉善孙。初授笔帖式。三迁工科给事中。嘉庆元年，授陕西汉中知府。上以鄂云布喀尔吉善孙，家风具在，即擢甘肃西宁道。再迁江苏布政使，护安徽巡抚。旋以秋审诸案原拟缓决，刑部多改情实，责鄂云布宽纵，下吏部议降调，命留任。寻迁贵州巡抚，年老召还，鄂云布闻命即行。上闻之，不怿，下吏部议，夺官，授笔帖式，赏蓝翎侍卫，充叶尔羌办事大臣。旋卒。
　　雅尔图，蒙古镶黄旗人。雍正四年，自笔帖式入赀授主事，分工部。再迁郎中。十三年，授镶蓝旗满洲副都统。乾隆元年，疏言：“京员无养廉，请将户部馀平银给部院办事官。八旗参佐等员视步军营例，予空粮。”如所议。师征准噶尔，授参赞大臣。三年，命暂管定边副将军印。四年，召授左副都御史，迁兵部侍郎。
　　河南新乡民及伊阳教匪为乱，命往按治，就授河南巡抚。疏言：“河南多盗，不逞之民阴为之主，俗谓‘窝家’。保甲、甲长等畏窝家甚於官法。大河以南，深山邃谷。民以防鸟兽为名，皆有刀械。惑於邪教，怀私角斗，何所不为。如梁朝凤、梁周、张位等辈，党类甚多，愚民易遭煽惑。与其发觉后尽置诸法，何如於未发觉前设法销散。文武会遣兵役搜查，仍令自首免罪。”又言：“各省提镇以下官皆有伴挡兵丁及各色工匠，一营有数名虚粮，即少数名额兵。请照官级核定数目，不得虚占兵额。”俱下部议行。
　　五年，奏报捕得女教匪首一枝花，命议叙。寻谕河南止设河北、南阳二镇，与巡抚不相统属，视山西例兼提督衔。疏陈整饬营务：足兵额，勤差操，明赏罚，练技艺，整军械，重兵食，验马匹，谨守望，严约束；并请以州县民壮之半交驻防汛弁操练；并戒兵民和衷，不得偏袒，平时试习骑射，期於嫺熟：俱如所请行。三月，疏言：“河南上年霪雨，省城多积水。臣令浅处濬深，窄处开宽。为合城受水之区通沟建闸，时其蓄泄。养鱼植木，以利民用。”又言：“河南上年被水，奉命濬省城乾河涯及淮、颍、汝、蔡各水。目前二麦成熟，农务正殷，馀请概停开浚。”上从之。又奏言：“现获盗百馀，多系邻省人，臣迭饬员弁分路访缉。出省捕盗，例须赴地方官挂号，盗闻而潜逃，请得迳行往捕。”上命勉为之。
　　六年，又奏言：“河南界连五省，西南伏牛、嵩山、桐柏等山，支幹交错，地多林木，易於藏盗。请每岁秋冬，与联界各省文武订期巡察。”上命如所请行。七年，奏言开、归等处积水，无妨田亩，上责其掩饰。寻又奏：“河南地平土{髟松}，水利诚不如东南之通达。开、归等处地当下游，夏秋大雨，涧水汇注。积水未消，多系邻近黄河州县。历来豁免钱粮，於民生并无妨碍。且土性咸卤，难以种植。未便一律疏泄，以损田庐。”上谕曰：“实难宣泄，朕不怪汝。若避而为饰辞则不可。”八年，自陈“戆直致被人言。”上谕曰：“汝必欲以丰年为政效，水旱漠不关心。此奏殊属客气。”命来京，改授镶蓝旗满洲副都统。授刑部侍郎，调吏部。
　　十二年，命往山西按治安邑、万泉民乱，中途称病，上责其逗遛，命解任。寻起授内阁侍读学士，复擢兵部侍郎。十三年，调仓场侍郎，兼正红旗满洲副都统。迭署户部侍郎、步军统领。十八年，因疾解任。三十二年，卒。
　　晏斯盛，字虞际，江西新喻人。康熙五十九年，举乡试第一。六十年，成进士，改庶吉士。雍正元年，授检讨。五年，考选山西道御史。镶红旗巡役，以斯盛从骑惊突，拘辱之。斯盛以闻，命治罪。疏言：“各州县立社仓，原以通济丰歉。贫民借穀，石收息十升。如遇歉，当不取其息。”从之。九年，督贵州学政。迁鸿胪寺少卿。乾隆元年，擢安徽布政使。奏言：“各省水旱灾，督抚题报，应即遴员发仓穀治赈，仍於四十五日限内题明应否加赈。其当免钱粮，将丁银统入地粮覈算，限两月题报。或分年带徵，或按分蠲免，请旨遵行。”三年，疏言：“安徽被灾州县，仓储不敷赈粜，请留未被灾州县漕米备赈。”四年，奏言：“江北向多游食之人，每遇歉岁，轻去其乡。惟寓赈於工，人必争趋。凤阳、颍州以睢水为经，庐州以巢湖为纬，六安、滁、泗旧有堤堰，请援淮、扬水利例，动帑修濬。”皆从之。
　　七年，擢山东巡抚。山东有老瓜贼，巡抚硃定元令汛兵巡大道。斯盛疏言：“贼情狡獪，大道巡严，必潜移僻路；或假僧道技流，伏匿村落。应令州县督佐杂分地巡察。”又奏：“邪教惑民，莫如创立教会，阳修善事。此倡彼和，日传日广，大为风教之害。尽法深求，株连蔓延，恐生事端。请将创教授徒为首者如法捕治，被诱者薄惩，出首者免究。”上从其请。寻以莱州被水，请暂禁米出海。上谕曰：“此不过属吏为一郡一邑之说，汝等封疆大吏，不可存遏粜之心。若无米可贩，百姓自不运，何待汝等禁乎？”又言兗、沂等府州被水，而江南饥民复至，疏请无灾州县留养限五百人，有灾州县限二三百人，上命实力料理。八年，调湖北巡抚。九年，迁户部侍郎，仍留任。
　　斯盛究心民事，屡陈救济民食诸疏，以社仓保甲相为经纬，因言：“周礼族师、遂人之法，稽其实则井田为之经。盖就相生相养之地，而行政教法令於其中。是以习其事而不觉，久於其道而不变。周衰，管子作轨里连乡，小治而未大效。秦、汉、隋、唐，庞杂无纪。宋熙宁中，编闾里之户为保甲，事本近古，然亦第相保相受，而未得其相生相养之经。臣前奏推广社仓之法，请按堡设仓，使人有所恃，安土重迁，保甲联比，相为经纬。顾欲各堡一仓，仓积穀三千，一时既有难行；而入穀之数，则变通於额赋之中，别分本折，稍觉纷更。虽然，社仓保甲，原有相通之理，亦有兼及之势。求备诚难，试行或易。加意仓储，既虑贵粜妨民，停止采买，又虑积贮无资。详加酌剂，拟请停户部捐银之例，令各省捐监于本地交纳本色，以本地之穀实本地之仓，备本地之用。不采买而仓储自充，诚为兼济之道。窃谓常平之积便於城，未甚便於乡。城积多，则责之也专，而无能之吏或以为累；乡积多，则守之者众，而当社之民可以分劳。且社仓未有实际，以仓费无所出也。名有社仓，而仓不在社，社实无仓，往往然矣。今捐穀多在於乡，而例又议有仓费。拟请将此项捐纳移入社仓，捐多则仓亦多。取乡保穀数而约举之，大州县八十堡，四堡一仓，仓一千二百五十石，总二万五千石，中小州县，以此类推。储蓄之方，莫便於此。方今治平日久，一甲中不少良善，四堡之仓，轮推甲长递管，互相稽覈，年清年款。则社长累弊自除，而官考其成，隐然有上下相维之势矣。”奏入，上嘉纳之。
　　十年，进喜雨诗四章，用其韵赐答。京师钱贵，上令廷臣议平巿值，下各督抚仿行。斯盛疏请视京师例，禁民间铜铺毁钱；又令州县每岁秋以平粜钱巿穀。时设局令商民以银平易，又疏请捕私钱，并禁民私剪钱缘，兼限民间用银二三两以上、粜米二三石以上，皆不得以钱准银，下廷臣议行。寻以母老请终养回籍。十七年，卒。
　　斯盛著楚蒙山房易经解，唐鉴称其“不废象数而无技术曲说，不废义理而无心性空谈，在近日易家犹为笃实近理”云。
　　瑚宝，伊尔库勒氏，满洲镶白旗人。雍正五年武进士，授三等侍卫。补陕西永兴堡守备。八年，准噶尔二万馀犯科什图卡伦，从总兵樊廷进剿，遇於尖山，获驼九十。又进败之於北山，又遇於乌素达阪，击之退。翌日，分七队迎战，瑚宝督兵奋击，自辰至申，至科什图，殪敌无算。敌围峨仑矶，瑚宝赴援，乘夜来袭，领先锋转战雪中七昼夜，夺波罗砖并白墩、红山、镜兒泉诸地，得其渠六，敌溃遁。九年，准噶尔复犯吐鲁番，瑚宝从廷进剿，以劳赐白金三百。累迁肃州镇右营游击。
　　高宗即位，复累迁山西大同总兵，赐孔雀翎。乾隆十二年，迁固原提督。上谕之曰：“固原兵骄纵，犯上不法。瑚宝当加意整饬，使兵知畏法，渐次转移。”又谕之曰：“固原城内外兵多民少，回民过半，私立掌教等名。应时时体访，期杜衅端。回人充标兵，应留意分别：豪悍者惩黜，怯弱者淘汰，使营伍肃清。”旋疏请营兵具互结，以弓箭、鸟枪、技艺三项轮操；冬季借支春饷，次年四季扣除。下部议行。师征金川，调固原步兵二千。瑚宝请驮载军装，以二骡代三马，可省费三分一，从之。
　　十三年，署甘肃巡抚，兼办总督。奏言：“陕西歉收，师行采买草料为难。将甘肃仓贮豆石拨用，俟兵过照买还仓。”上以通融协济，有益军需，温谕嘉勉。召授兵部尚书。寻署陕甘总督，调湖广。又改授漕运总督。坐失察卢鲁生伪造奏稿事，夺官，仍留任。寻卒，谥恭恪。
　　卫哲治，字我愚，河南济源人。雍正七年，以拔贡生廷试优等，发江南委用。初署赣榆知县，调盐城。值蝗灾，设六条拊循：优礼德望，馈饷高年，旌奖孝义，经理茕独，讥警游惰，约束过犯。县北有司河，汇上游七县水入海。夏旱水弱，海潮至，咸苦不可食，甚乃浸溢民田；秋水盛，又患河宽流缓，入海不速。哲治建闸立斗门，蓄泄有备。斥卤化膏腴，岁有涸出地，给无业民承耕。田沉没而粮未除者，悉请豁免。循海筑土墩九十馀，潮大，渔者得就墩逃溺，号“救命墩”。乾隆二年，补长洲，兼摄吴县。请豁坍荒逋赋十馀万。八年，迁海州知州。岁歉治赈，全活二十万人，流民有自山东就食者。擢淮安知府。十年，河决陈家堡，漂溺男女、田庐无算。哲治遣小舟载饼饵救之，躬涉风涛，往来存问。山东复灾，流民南下。哲治捐俸，益以劝募，葺草屋，自清江浦属鱼沟以北，衔接二百馀里，所在给粥糜、衣、药。十三年，山东又灾，两江总督尹继善令哲治运赈米至台庄。上闻哲治善治赈，调山东登莱青道。居数月，擢布政使。
　　十四年，授安徽巡抚。奏言：“歙县马田地在休宁，请折徵充饷。”又言：“广德催粮，每图有单头，数图有经催。前巡抚潘思榘改行顺庄，转有未便，请得仍旧。”皆下部议行。旋召诣京师。十五年，令回任，上谕之曰：“汝不满朕意。以一时无人，故仍留汝。宜奋勉改过。”调广西。入觐，哲治具言亲老不便迎养，命仍留安徽。寻丁忧。十八年，服阕，署兵部侍郎，暂管户部事。复授安徽巡抚。疏建歙县惠济仓。再调广西。二十年，内擢工部尚书。因病乞回籍。二十一年，卒。
　　苏昌，伊尔根觉罗氏，满洲正蓝旗人，满丕孙。康熙五十九年，自监生考取内阁中书，迁侍读。考选浙江道御史。乾隆元年，命巡察吉林。奏言：“船厂、宁古塔、三姓、白都讷、阿尔楚喀等处满官不知律例，讼案稽延累民，请自京师遣官往理。”三年，转礼科给事中。屡擢至奉天府尹。十一年，奉天被水，苏昌请设厂四乡，增办赈官吏公费；又请禁止游民往来奉天等处。
  </div>
  <div class="pagination">
   <a href="清史稿_page181.html">
    上一页
   </a>
   <span>
    ...
   </span>
   <a href="清史稿_page177.html">
    177
   </a>
   <a href="清史稿_page178.html">
    178
   </a>
   <a href="清史稿_page179.html">
    179
   </a>
   <a href="清史稿_page180.html">
    180
   </a>
   <a href="清史稿_page181.html">
    181
   </a>
   <span class="current-page">
    182
   </span>
   <a href="清史稿_page183.html">
    183
   </a>
   <a href="清史稿_page184.html">
    184
   </a>
   <a href="清史稿_page185.html">
    185
   </a>
   <a href="清史稿_page186.html">
    186
   </a>
   <a href="清史稿_page187.html">
    187
   </a>
   <span>
    ...
   </span>
   <a href="清史稿_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
