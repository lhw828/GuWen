<!DOCTYPE html>
<html>
<head>
    <meta charset="UTF-8">
    <title>新唐书 - 第 7 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 7 页/共 185 页</h1>
    <div class="content">　　七年二月戊申，免河南府、同华陕虢四州一岁税，湖南及桂邕容三管、岳州夏秋税之半。三月，成德军节度使王昭懿卒，其兄子景崇自称留后。闰月，吐蕃寇邠、宁。五月甲辰，葬孝明太皇太后于景陵之园。六月，魏博节度使何弘敬卒，其子全皞自称留后。八月辛卯，昼晦。十月壬申，杨收罢。是月，高骈克安南。十一月辛亥，大赦，免咸通三年以前逋负，赐文武官阶、勋、爵。 
　　八年正月丁未，河中府、晋绛二州地震。五月丙辰，以不豫降囚罪，出宫人五百，纵神策、五坊、飞龙鹰鹞，禁延庆、端午节献女口。七月，雨汤于下邳。壬寅，蕲王缉薨。乙巳，怀州民乱，逐其刺史刘仁规。甲子，兵部侍郎、诸道盐铁转运使于琮同中书门下平章事。十一月辛丑，疾愈，避正殿，赐民年七十而痼疾及军士战伤者帛。十二月，信王忄丐薨。 
　　九年正月，有彗星出于娄、胃。七月，武宁军节度粮料判官庞勋反于桂州。十月庚午，陷宿州。丁丑，陷徐州，观察使崔彦曾死之。十一月，陷濠州，刺史卢望回死之。右金吾卫大将军康承训为徐泗行营兵马都招讨使，神武大将军王晏权为北面招讨使，羽林将军戴可师为南面招讨使。十二月，庞勋陷和、滁二州，滁州刺史高锡望死之。壬申，戴可师及庞勋战于都梁山，死之。是月，前天雄军节度使马举为南面招讨使，泰宁军节度使曹翔为北面招讨使。 
　　十年二月，杀欢州流人杨收。三月，徙封侃为威王。四月，杀镇南军节度使严撰。康承训及庞勋战于柳子，败之。六月，神策军将军宋威为西北面招讨使。戊戌，以蝗旱理囚。癸卯，徐商罢。翰林学士承旨、户部侍郎刘瞻同中书门下平章事。八月，有彗星出于大陵。九月癸酉，庞勋伏诛。十月戊戌，免徐、宿、濠、泗四州三岁税役。十二月壬子，云南蛮寇嘉州。 
　　十一年正月甲寅，群臣上尊号曰睿文英武明德至仁大圣广孝皇帝。大赦。云南蛮寇黎、雅二州，及成都。二月甲申，剑南西川节度副使王建立及云南蛮战于城北，死之。甲午，剑南东川节度使颜庆复及云南蛮战于新都，败之。三月，曹确罢。四月丙午，翰林学士承旨、兵部侍郎韦保衡同中书门下平章事。八月，杀医待诏韩宗绍。魏博军乱，杀其节度使何全皞，其将韩君雄自称留后。九月丙辰，刘瞻罢。十一月辛亥，礼部尚书、判度支王鐸同中书门下平章事。 
　　十二年四月癸卯，路岩罢。五月庚申，理囚。十月，兵部侍郎、诸道盐铁转运使刘鄴为礼部尚书、同中书门下平章事。 
　　十三年二月丁巳，于琮罢。刑部侍郎、判户部赵隐为户部侍郎、同中书门下平章事。幽州卢龙军节度使张允伸卒，其子简会自称留后。三月癸酉，平州刺史张公素逐简会，自称留后。四月庚子，浙江东西道地震。封子保为吉王，杰寿王，倚睦王。五月乙亥，杀国子司业韦殷裕。十一月，王鐸为司徒，韦保衡为司空。 
　　十四年正月，沙陀寇代北。三月，迎佛骨于凤翔。癸巳，雨土。四月，并州民产子二头四手。壬寅，大赦。六月，不豫。王鐸罢。七月辛巳，皇帝崩于咸宁殿，年四十一。 
　　僖宗惠圣恭定孝皇帝讳儇，懿宗第五子也。母曰惠安皇太后王氏。始封普王，名俨。 
　　咸通十四年七月，懿宗疾大渐，左右神策护军中尉刘行深、韩文约立普王为皇太子。辛巳，即皇帝位于柩前。八月癸巳，始听政。丁未，追尊母为皇太后。乙卯，韦保衡为司徒。九月，贬保衡为贺州刺史。十月乙未，尚书左仆射萧仿为中书侍郎、同中书门下平章事。十二月，震电。癸卯，大赦，免水旱州县租赋，罢贡鹰鹘。云南蛮寇黎州。 
　　乾符元年二月甲午，葬昭圣恭惠孝皇帝于简陵。癸丑，降死罪以下。赵隐罢。华州刺史裴坦为中书侍郎、同中书门下平章事。四月辛卯，以旱理囚。五月乙未，裴坦薨。刑部尚书刘瞻为中书侍郎、同中书门下平章事。八月辛未，瞻薨。兵部侍郎、判度支崔彦昭为中书侍郎、同中书门下平章事。十月，刘鄴罢。吏部侍郎郑畋为兵部侍郎，翰林学士承旨、户部侍郎卢携：同中书门下平章事。十一月庚寅，改元。群臣上尊号曰圣神聪睿仁哲明孝皇帝。是月，萧仿为司空。魏博节度使韩允中卒，其子简自称留后。十二月，党项、回鹘寇天德军。云南蛮寇黎、雅二州，河西、河东、山南东道、东川兵伐云南。 
　　二年正月己丑，朝献于太清宫。庚寅，朝享于太庙。辛卯，有事于南郊，大赦。赐文武官阶、勋、爵，文宣王及二王后、三恪一子官。云南蛮请和。四月庚辰，太白昼见。浙西突陈将王郢反。五月，右龙武军大将军宋皓讨之。萧仿薨。六月，濮州贼王仙芝、尚君长陷曹、濮二州，河南诸镇兵讨之。吏部尚书李蔚为中书侍郎、同中书门下平章事。幽州将李茂勋逐其节度使张公素，自称留后。七月，以蝗避正殿，减膳。十一月，震电。 
　　三年二月丙子，以旱降死罪以下。三月，葬暴骸。平卢军节度使宋威为指挥诸道招讨草贼使，检校左散骑常侍曾元裕副之。募能捕贼三百人者，官以将军。幽州卢龙军节度使李茂勋立其子可举为留后。五月庚子，以旱理囚，免浙东西一岁税。昭王汭薨。六月乙丑，雄州地震。抚王纮为太尉。七月辛巳，雄州地震。镇海军节度使裴璩及王郢战，败之。鄂王润薨。九月乙亥朔，日有食之，避正殿。丙子，王仙芝陷汝州，执刺史王镣。十一月，陷郢、复二州。十二月，京师地震。王仙芝陷申、光、卢、寿、通、舒六州。忠武军节度使崔安潜为诸道行营都统，宫苑使李琢为诸军行营招讨草贼使，右威卫上将军张自勉副之。是冬，无雪。 
　　四年正月丁丑，降死罪以下二等，流人死者听收葬。崔彦昭为司空。二月，王仙芝陷鄂州。闰月，崔彦昭罢。昭义军乱，逐其节度使高湜。宣武军节度使王鐸检校司徒，兼门下侍郎、同中书门下平章事。三月，宛句贼黄巢陷郓、沂二州，天平军节度使薛崇死之。四月壬申朔，日有食之。是月，陕州军乱，逐其观察使崔碣。江西贼柳彦璋陷江州，执其刺史陶祥。高安制置使钟传陷抚州。五月，有彗星，避正殿，减膳。六月，王鐸为司徒。庚寅，雄州地震。八月，黄巢陷隋州，执刺史崔休徵。九月，沙陀寇云、朔二州。盐州军乱，逐其刺史王承颜。十月，河中军乱，逐其节度使刘侔。十一月，尚君长降，宋威杀之。十二月，安南戍兵乱，逐桂管观察使李瓚。江州刺史刘秉仁及柳彦璋战，败之。 
　　五年正月丁酉，王仙芝陷江陵外郛。壬寅，曾元裕及王仙芝战于申州，败之。元裕为诸道行营招讨草贼使，张自勉副之。宋威罢招讨使。二月癸酉，云中守捉使李克用杀大同军防御使段文楚。己卯，克用寇遮虏军。是月，王仙芝伏诛，其将王重隐陷饶州，刺史颜标死之。江西贼徐唐莒陷洪州。三月，黄巢隐濮州，寇河南。崔安潜罢都统。张自勉为东西面行营招讨使。湖南军乱，逐其观察使崔瑾。四月，饶州将彭令璋克饶州，自称刺史，徐唐莒伏诛。五月丁酉，郑畋、卢携罢。翰林学士承旨、户部侍郎豆卢彖为兵部侍郎，吏部侍郎崔沆为户部侍郎：同中书门下平章事。是日，雨雹，大风拔木。八月，大同军节度使李国昌陷岢岚军。黄巢陷杭州。九月，李蔚罢。吏部尚书郑从谠为中书侍郎、同中书门下平章事。黄巢陷越州，执观察使崔琢。镇海军将张潾克越州。十月，昭义军节度使李钧、幽州卢龙军节度使李可举讨李国昌。十一月丁未，河东宣慰使崔季康为河东节度、代北行营招讨使。十二月甲戌，黄巢陷福州。庚辰，崔季康、李钧及李克用战于洪谷，败绩。是岁，天平军节度使张裼卒，衙将崔君裕自知州事。 
　　六年正月，镇海军节度使高骈为诸道行营兵马都统。魏王佾薨。二月，京师地震，蓝田山裂，出水。河东军乱，杀其节度使崔季康。四月庚申朔，日有食之。凉王侹薨。王鐸为荆南节度使、南面行营招讨都统。五月，泰宁军节度使李系为湖南观察使，副之。黄巢陷广州，执岭南东道节度使李迢，陷安南。八月甲子，东都留守李蔚为河东节度、代北行营招讨使。闰十月，黄巢陷潭、澧三州，澧州刺史李绚死之。十一月丙辰，两日并出而斗，戊午，河东节度使康传圭为代北行营招讨使。辛酉，黄巢陷江陵，杀李迢。丁丑，山南东道节度使刘巨容及黄巢战于荆门，败之。十二月壬辰，克江陵。是月，贬王鐸为太子宾客，分司东都。兵部尚书卢携为门下侍郎、同中书门下平章事。是岁，淄州刺史曹全晸克郓州，杀崔君裕。黄巢隐鄂、宣、歙、池四州。朗州贼周岳陷衡州，逐其刺史徐颢。荆南将雷满陷朗州，刺史崔翥死之。石门蛮向瑰陷澧州，权知州事吕自牧死之。桂阳贼陈彦谦陷郴州，刺史董岳死之。广明元年正月乙卯，改元。免岭南、荆湖、河中、河东税赋十之四。戊寅，荆南监军杨复光、泰宁军将段彦谟杀其守将宋浩，以常滋为节度留后。淮南将张潾及黄巢战于大云仓，败之。二月丙戌，李国昌寇忻、代二州。戊戌，河东军乱，杀其节度使康传圭。壬子，郑从谠罢为河东节度使、代北行营招讨使。三月辛未，以旱避正殿，减膳。四月甲申，京师、东都、汝州雨雹，大风拔木。丁酉，太府卿李琢为蔚、朔招讨都统。壬寅，张潾克饶州。五月，汝州防御使诸葛爽为蔚、朔招讨副使。泰宁军将刘汉宏反。张潾及黄巢战于信州，死之。六月，巢陷睦、婺、宣三州。江华贼蔡结陷道州。宿州贼鲁景仁陷连州。七月，黄巢陷滁、和二州。辛酉，天平军节度使曹全晸为东面副都统。辛未，刘汉宏降。李可举及李国昌战于药儿岭，败之。八月辛卯，昭义军乱，杀其节度使李钧。癸卯，荣王忄责为司空。是月，忄责薨。九月，忠武军将周岌杀其节度使薛能。牙将秦宗权自称权知蔡州事。十月，黄巢陷申州。十一月，河中都虞候王重荣逐其节度使李都。黄巢陷汝州。壬戌，幸左神策军阅武。护军中尉田令孜为诸道兵马都指挥制置招讨使，忠武军监军杨复光副之。丁卯，东都留守刘允章叛附于黄巢。壬申，巢陷虢州。田令孜为汝、洛、晋、绛、同、华都统。十二月壬午，黄巢陷潼关。甲申，贬卢携为太子宾客，分司东都。翰林学士承旨、尚书左丞王徽为户部侍郎，翰林学士、户部侍郎裴澈为工部侍郎：同中书门下平章事。行在咸阳。丙戌，左金吾卫大将军张直方率武官叛附于黄巢。巢陷京师。辛卯，次凤翔。丙申，河阳节度使诸葛爽叛附于黄巢。丁酉，次兴元。庚子，广德公主、豆卢琢、崔沆、尚书左仆射刘鄴、右仆射于琮、太子少师裴谂、御史中丞赵濛、刑部侍郎李溥，京兆尹李汤死于黄巢。是岁，雨血于靖陵。 
　　中和元年正月壬子，如成都。壬申，兵部侍郎、判度支萧遘为工部侍郎、同中书门下平章事。丁丑，次成都。二月己卯，赦剑南三川。太子少师王鐸为司徒，兼门下侍郎、同中书门下平章事。淮南节度使高骈为京城四面都统。邠宁节度使李存礼讨黄巢。凤翔节度使郑畋及巢战于龙尾坡，败之。邠宁将王玫陷邠州。戊戌，清平镇使陈晟执睦州刺史韦诸，自称刺史。三月辛亥，黄巢陷邓州，执刺史赵戎。辛酉，郑畋为京城西面行营都统。甲子，畋及泾原节度使程宗楚、天雄军经略使仇公遇盟于凤翔。是月，王徽罢。诸葛爽以河阳降。四月戊寅，王玫伏诛。程宗楚、朔方军节度使唐弘夫及黄巢战于咸阳，败之。壬午，巢遯乾灞上。丁亥，复入于京师，弘夫、宗楚死之。是月，赦李国昌及其子克用以讨黄巢。五月丙辰，克用寇太原，振武军节度使契苾璋败之。辛酉，大风，雨土。是月，刘巨容为南面行营招讨使。杨复光克邓州。六月，鄮贼钟季文陷明州。辛卯，邠宁节度副使硃玫及黄巢战于兴平，败绩。戊戌，郑畋为司空，兼门下侍郎、同中书门下平章事、京城四面行营都统。丙午，李克用陷忻、代二州。七月丁巳，大赦，改元。庚申，翰林学士承旨、兵部侍郎韦昭度同中书门下平章事。丙寅，神策军将郭琪反，伏诛。辛未，田令孜杀左拾遗孟昭图。义武军节度使王处存为东南面行营招讨使。八月，感化军将时溥逐其节度使支详，自称留后。昭义军节度使高浔及黄巢战于石桥，败绩，其将成麟杀浔，入于潞州。己丑，众星陨于成都。九月丙午，鄜延节度使李孝章、夏绥银节度使拓拔思恭及黄巢战于东渭桥，败绩。临海贼杜雄陷台州。辛酉，封子震为建王。己已，昭义军戍将孟方立杀成麟，自称留后。永嘉赋硃褒陷温州。是秋，河东霜杀禾。十月，凤翔行军司马李昌言逐其节度使郑畋。十一月，李昌言为凤翔节度行营招讨使。郑畋、裴澈罢。遂昌贼卢约陷处州。十二月，安南戍将闵顼逐湖南观察使李裕，自称留后。是岁，霍丘镇使王绪陷寿、光二州。 
　　二年正月辛亥，王鐸为诸道行营都都统，承制封拜，太子少师崔安潜副之。高骈罢都统。辛未，王处存为京城东面都统，李孝章为北面都统，拓拔思恭为南面都统。二月甲戌，黄巢陷同州。己卯，太子少傅分司东都郑畋为司空，兼门下侍郎、同中书门下平章事。丙戌，李昌言为京城西面都统，邠宁节度使硃玫为河南都统、诸谷防遏使。三月，邛州蛮阡能叛，西川部将杨行迁讨之。李克用隐蔚州。六月，硃玫为京城西北面行营都统。杨行迁及阡能战于乾溪，败绩。己亥，荆南监军硃敬玫杀其节度使段彦谟，少尹李燧自称留后。七月，保大军节度留后东方逵为京城东面行营招讨使。抚州刺史钟传陷洪州，江西观察使高茂卿奔于江州。八月丁巳，东方逵为京城东北面行营都统，拓拔思恭为京城四面都统。魏博节度使韩简陷孟州。九月丙戌，黄巢将硃温以同州降。己亥，温为右金吾卫大将军、河中行营招讨副使。是月，太原桃李实。岭南西道军乱，逐其节度使张从训。平卢军将王敬武逐其节度使安师儒，自称留后。十月，岚州刺史汤群以沙陀反。韩简寇郓州，天平军节度使曹全晸死之，部将崔用自称留后。诸葛爽陷孟州。十一月，荆南军乱，衙将陈儒自称留后丙子，汤群伏诛。是岁，关中大饥。南城贼危全讽陷抚州，危仔倡陷信州。庐州将杨行密逐其刺史郎幼复。和州刺史泰彦逐宣歙观察使窦潏。 
　　三年正月，雁门节度使李克用为京城东北面行营都统。乙亥，王鐸罢。二月，魏博军乱，杀其节度使韩简，其将乐彦祯自称留后。己未，建王震为太保。三月。天有声于浙西。壬申，李克用及黄巢战于零口，败之。四月甲辰，又败之于渭桥。丙午，复京师。五月，郑畋为司徒，东都留守、检校司空郑从谠为司空：同中书门下平章事。淮南将张瑰陷复州。奉国军节度使秦宗权叛附于黄巢。七月，宣武军节度副大使硃全忠为东北面都招讨使。郑畋罢。兵部尚书、判度支裴澈同中书门下平章事。八月，黄巢、秦宗权寇陈州。淮南将韩师德陷岳州。九月，武宁军节度使时溥为东面兵马都统。是秋，晋州地震。十月，全椒贼许勍陷滁州。李克用陷潞州，刺史李殷锐死之。十一月壬申，剑南西川行军司马高仁厚及阡能战于邛州，败之。十二月，忠武军将鹿晏弘逐兴元节度使牛勖，自称留后。是岁，天平军将曹存实克郓州。石镜镇将董昌逐杭州刺史路审中。 
　　四年正月，婺州将王镇执其刺史黄碣，叛附于董昌。二月，镇伏诛。浦阳将蒋瑰陷婺州。舒州贼吴迥逐其刺史高氵战。三月甲子，剑南东川节度副大使杨师立反，西川节度使陈敬瑄为西川、东川、山南西道都指挥招讨使。前杭州刺史路审中陷鄂州。五月辛酉，硃全忠及黄巢战，败之。辛未，河东节度使李克用及巢战于宛句，败之。癸酉，高仁厚为剑南东川节度使以讨杨师立。壬午，福建团练副使陈岩逐其观察使郑镒，自称观察使。六月乙卯，赦剑南三川。瘗京畿骸骨。七月辛酉，杨师立伏诛。壬午，黄巢伏诛。九月，山南西道节度使鹿晏弘反。十月，萧遘为司空。十一月，鹿晏弘陷许州，杀西度使周岌，自称留后。十二月甲午，荆南行军司马张瑰逐其节度使陈儒，自称留后。盗杀义昌军节度使王鐸。是岁，关中大饥。濮州刺史硃宣逐天平军节度使曹存实，自称留后。武昌军将杜洪陷岳州。 
　　光启元年正月庚辰，荆南军将成汭陷归州。是月，王绪陷汀、漳二州。南康贼卢光稠陷虔州。三月丁卯，至自成都。己巳，大赦，改元。时溥为蔡州四面行营兵马都统。萧遘为司徒，韦昭度为司空。四月，吴迥伏诛。秦宗权陷襄州，山南东道节度使刘巨容奔于成都。武当贼冯行袭陷均州，逐其刺史吕烨。五月，群臣上尊号曰至德光烈皇帝。六月，幽州卢龙军乱，杀其节度使李可举，其将李全忠自称留后。壬戌，秦宗权陷东都。七月，义昌军乱，逐其节度使杨全玫，衙将卢彦威自称留后。八月，光州贼王潮执王绪。甲寅，杀右补阙常浚。乐彦桢杀洺州刺史马爽。九月，河中节度使王重荣反，邠宁节度使硃玫讨之。十月癸丑，硃全忠及秦宗权战于双丘，败绩。十一月，河东节度使李克用叛附于王重荣，重荣及克用寇同州，刺史郭璋死之。十二月癸酉，硃玫及王重荣、李克用战于沙苑，败绩。乙亥，克用犯京师。丙子，如凤翔。 
　　二年正月辛巳，镇海军将张郁陷常州。戊子，如兴元。癸巳，硃玫叛，寇凤翔。二月，郑从谠为太傅。三月壬午，山南西道节度使石君涉奔于凤翔。遂州刺史郑君雄陷汉州。丙申，次兴元。戊戌，御史大夫孔纬、翰林学士承旨、兵部尚书杜让能为兵部侍郎、同中书门下平章事。是春，成都地震，凤翔女子化为丈夫。四月乙卯，硃玫以嗣襄王煴入于京师。五月丙戌，有星孛于箕、尾。武宁军将丁从实陷常州，逐其刺史张郁。六月，淮西将黄皓杀钦化军节度使闵顼。衡州刺史周岳陷潭州，自称节度使。七月，秦宗权陷许州，忠武军节度使鹿晏弘死之。八月，王潮陷泉州，刺史廖彦若死之。幽州卢龙军节度使李全忠卒，其子匡威自称留后。九月，有星陨于扬州，戊寅，静难军将王行瑜陷兴、凤二州。十月丙午，嗣襄王煴自立为皇帝，尊皇帝为太上元皇圣帝。硃全忠陷滑州，执义成军节度使安师儒。丙辰，杭州刺史董昌攻越州，浙东观察使刘汉宏奔于台州。是月，河阳节度使诸葛爽卒，其子仲方自称留后。神策行营先锋使满存克兴、凤二州。感义军节度使杨晟陷文州。武宁军将张雄陷苏州。十一月庚子，秦宗权郑州。十二月，魏州地震。丙午，台州刺史杜雄执刘汉宏，降于董昌。昌自称浙东观察使。丙辰，硃玫伏诛。丁巳。煴伏诛。秦宗权陷孟州，诸葛仲方奔于汴州。是岁，天平军将硃瑾逐泰宁军节度使齐克让，自称留后。湘阴贼邓进思陷岳州。杜洪陷鄂州，自称武昌军节度留后。 
　　三年三月癸未，萧遘、裴澈、兵部侍郎郑昌图有罪伏诛。壬辰，如凤翔。郑从谠罢。韦昭度为司徒。癸巳，镇海军将刘浩逐其节度使周宝，度支催勘使薛朗自称知府事。四月甲辰，六合镇遏使徐约陷苏州，逐其刺史张雄。甲子，淮南兵马使毕师鐸陷扬州，执其节度使高骈。是月，维州山崩。五月甲戌，宣歙观察使秦彦入于扬州。癸未，秦宗权陷郑州。六月，陷孟州，河阳将李罕之人于孟州，张全义入于东都。己酉，凤翔节度使李昌符反。庚戌，犯大安门，不克，奔于陇州。壬子，武定军节度使李茂贞为陇州招讨使。丁巳，护国军将常行儒杀其节度使王重荣，其兄重盈自称留后。壬戌，亳州将谢殷逐其刺史宋衮。七月丁亥，降死罪以下，贞观、开元、建中、兴元功臣后予一子九品正员官，减常膳三之一，赐民九十以上粟帛。七月，李昌符伏诛。八月，韦昭度为太保。壬寅，谢殷伏诛。硃全忠陷亳州。壬子，陷曹州，刺史丘弘礼死之。九月，户部侍郎、判度支张浚为兵部侍郎、同中书门下平章事。秦彦杀高骈。十月丁未，硃全忠陷濮州。甲寅，封子升为益王。杭州刺史钱升〗陷常州。丁卯，升杀周宝。是月，秦宗权将孙儒寇扬州。十一月壬申，庐州刺史杨行密陷扬州，秦彦、毕师鐸奔于孙儒。十二月癸巳，淮西将赵德諲陷江陵，荆南节度使张瑰死之。硃全忠为东南面招讨使。饶州刺史陈儒陷衢州。上蔡贼冯敬章陷蕲州。 
　　文德元年正月甲寅，孙儒杀秦彦、毕师鐸。癸亥，硃全忠为蔡州四面行营都统。丙寅，薛朗伏诛。钱升陷润州。二月乙亥，不豫。乙丑，至自凤翔。庚寅，竭于太庙。大赦，改元。是月，魏博军乱，杀其节度使乐彦祯，其将罗弘信自称权知留后。三月戊戌朔，日有食之，既。壬寅，疾大渐，立寿王杰为皇太弟，知军国事。癸卯，皇帝崩于武德殿，年二十七。 
　　赞曰：唐自穆宗以来八世，而为宦官所立者七君。然则唐之衰亡，岂止方镇之患？盖朝廷天下之本也，人君者朝廷之本也，始即位者人君之本也。其本始不正，欲以正天下，其可得乎？懿、僖当唐政之始衰，而以昏庸相继；乾符之际，岁大旱蝗，民悉盗起，其乱遂不可复支，盖亦天人之会欤！ 
　　
本纪第十　昭宗　哀帝 
　　昭宗圣穆景文孝皇帝讳晔，懿宗第七子也。母曰恭宪皇太后王氏。始封寿王。乾符三年，领幽州卢龙军节度使。僖宗遇乱再出奔，寿王握兵侍左右，尤见倚信。 
　　文德元年三月，僖宗疾大渐，群臣以吉王长，且欲立之。观军容使杨复恭率兵迎寿王，立为皇太弟，改名敏。乙巳，即皇帝位于柩前。四月戊辰，孙儒陷扬州，自称淮南节度使，杨行密奔于庐州。庚午，追尊母为皇太后。韦昭度为中书令，孔纬为司空。乙亥，张全义陷孟州，李罕之奔于河东。成汭陷江陵，自称留后。辛卯，硃全忠及秦宗权战于蔡州，败之。五月壬寅，赵德諲以襄州降，以德諲为忠义军节度使、蔡州四面行营副都统。六月，阆州防御使王建陷汉州，执刺史张顼，遂寇成都。韦昭度罢为剑南西川节度副大使，兼两川招抚制置使。十月，陈敬瑄反。辛卯，葬惠圣恭定孝皇帝于靖陵。十一月丙申，秦宗权陷许州，执忠武军节度使王缊。辛酉，奉国军将申丛执秦宗权。十二月丁亥，韦昭度为行营招讨使，及永平军节度使王建讨陈敬瑄。山南西道节度使杨守厚陷夔州。 
　　龙纪元年正月癸巳，大赦，改元。翰林学士承旨、兵部侍郎刘崇望同中书门下平章事。壬子，宣武军将郭璠杀奉国军留后申丛，自称留后。二月戊辰，硃全忠俘秦宗权以献。己丑，宗权伏诛。三月，孔纬为司徒，杜让能为司空。丙申，钱升陷苏州，逐刺史徐约。六月，李克用寇邢州。昭义军节度使孟方立卒，其弟迁自称留后。杨行密陷宣州，宣歙观察使赵锽死之。庐州刺史蔡俦叛附于孙儒。八月甲戌，孟迁叛附于李克用。十月，平卢军节度使王敬武卒，其子师范自称留后，陷棣州，刺史张蟾死之。宣歙观察使杨行密陷常州，刺史杜陵死之。钱升陷润州。十一月丁未，朝献于太清宫。戊申，朝享于太庙。己酉，有事于南郊，大赦。十二月，孙儒陷常、润二州。戊午，孙纬为太保，杜让能为司徒。壬申，眉州刺史山行章叛附于王建。 
　　大顺元年正月戊子，群臣上尊号曰圣文睿德光武弘孝皇帝，大赦，改元。壬寅，简州将杜有迁执其刺史员虔嵩，叛附于王建。二月己未，资州将侯元绰执其刺史杨戡，叛附于建。三月戊申，昭义军节度使李克修卒，其弟克恭自称留后。四月丙辰，宿州将张筠逐其刺史张绍光。丙寅，嘉州刺史硃实叛附于王建。丙子，戎州将文武坚执其刺史谢承恩，叛附于建。五月，张浚为河东行营都招讨宣慰使，京兆尹孙揆副之；幽州卢龙军节度使李匡威为北面招讨使，云州防御使赫连鐸副之；硃全忠为南面招讨使，王熔为东面招讨使，以讨李克用。壬寅，昭义军将安居受杀其节度使李克恭，叛附于硃全忠。癸丑，剑南东川节度使顾彦朗卒，其弟彦晖自称留后。六月辛酉，雅州将谢从本杀其刺史张承简，叛附于王建。辛未，硃全忠为河东东面行营招讨使。是月，河东将安知建以邢、洺、滋三州叛附于全忠。七月，杨行密陷润州。戊申，李克用执昭义军节度使孙揆。八月，钱升杀苏州刺史杜孺休。杨行密陷苏州。海南节度使孙儒陷润州。庚午，硃全忠为中书令。九月，李克用陷潞州。杨行密陷润、常二州。闰月，孙儒陷常州。壬戌，邛州将任可知杀其刺史毛湘。十月癸未，蜀州刺史李行周叛附于王建。李克用陷邢、洺、滋三州。十一月丁卯，李匡威陷蔚州。是月，张浚及李克用战于阴地，败绩。孙儒陷苏州。十二月，李克用陷晋州。 
　　二年正月庚申，孔纬、张浚罢。翰林学士承旨、兵部侍郎崔昭纬，御史中丞徐彦若为户部侍郎：同中书门下平章事。甘露镇使陈可言陷常州。钱升陷苏州。二月乙巳，赦陈敬瑄。丁未，诏王建罢兵，不受命。是春，淮南大饥。四月庚辰，有彗星入于太微。甲申，大赦，避正殿，减膳，彻乐。赐两军金帛，赎所略男女还其家。民年八十以上及疾不能自存者，长吏存恤。访武德功臣子孙。癸卯，王建寇成都。五月，孙儒陷和、滁二州。六月，杨行密陷和、滁二州。丙午，封子祐为德王。七月，李克用陷云州，防御使赫连鐸奔于退浑。孙儒焚扬州以逃。八月庚子，王建陷成都，执剑南西川节度使陈敬瑄，自称留后。十月壬午，硃全忠陷宿州。十一月己未，曹州将郭铢杀其刺史郭词，叛附于全忠。辛未，全忠陷寿州。 
　　景福元年正月己未，硃全忠陷孟州，逐河阳节度使赵克裕。丙寅，大赦，改元。二月，刘崇望罢。钱升陷苏州。甲申，硃全忠寇郓州，天平军节度使硃宣败之。三月，户部尚书郑延昌为中书侍郎、同中书门下平章事。乙巳，杨行密陷楚州，执刺史刘瓚；又陷常州，刺史陈可言死之。丙辰，武定军节度使杨守忠、龙剑节度使杨守贞会杨守厚兵寇梓州。丙寅，福建观察使陈岩卒，护闽都将范晖自称留后。庚午，泉州刺史王潮寇福州。四月辛巳，杜让能为太尉。六月戊寅，杨行密陷扬州。己巳，凤翔陇右节度使李茂贞陷凤州，感义军节度使满存奔于兴元，遂陷兴、洋二州。八月壬申，寇兴元，杨守亮、满存奔于阆州。丙戌，降京畿、关辅囚罪，免淮南、浙西、宣州逋负。十月，蔡俦以庐州叛附于硃全忠，河东将李存孝以邢州叛附于全忠。十一月，有星孛于斗、牛。辛丑，武宁军将张燧、张谏以濠、泗二州叛附于硃全忠。乙巳，硃友裕陷濮州，执刺史邵儒。孙儒将王坛陷婺州，刺史蒋瑰奔于越州。是岁，明州刺史钟文季卒，其将黄晟自称刺史。 
　　二年正月，徐彦若罢为凤翔陇右节度使，李茂贞为山南西道节度使。茂贞不受命。二月，杨行密陷常州。三月辛酉，幽州卢龙军兵马留后李匡筹逐其兄匡威，自称节度留后。四月乙亥，王建杀陈敬瑄及剑南西川监军田令孜。乙酉，有彗星入于太微。丁亥，王熔杀李匡威。戊子，硃全忠陷徐州，武宁军节度使时溥死之。五月庚子，王潮陷福州，范晖死之，潮自称留后。七月，杨行密陷庐州，蔡俦死之。八月丙申，嗣覃王嗣周为京西路招讨使，神策大将军李铁副之，以讨李茂贞。庚子，升州刺史张雄卒，其将冯弘鐸自称刺史。是月，杨行密陷歙州。九月壬午，嗣覃王嗣周及李茂贞战于兴平，败绩。甲申，茂贞犯京师。乙酉，茂贞杀观军容使西门重遂、内枢密使李周讠童、段诩。贬杜让能为梧州刺史。壬辰，东都留守、检校司徒韦昭度为司徒，御史中丞崔胤为户部侍郎：同中书门下平章事。是月，升州刺史冯弘鐸叛附于杨行密。十月乙未，杀杜让能及户部侍郎杜弘徽。杨行密陷舒州。十二月，韦昭度为太傅。邵州刺史邓处讷陷潭州，钦化军节度使周岳死之，处讷自称留后。是岁，建州刺史徐归范、汀州刺史钟全慕叛附于王潮。 
　　乾宁元年正月，有星孛于鹑首。乙丑，大赦，改元。李茂贞以兵来朝。二月，右散骑常侍郑綮为礼部侍郎、同中书门下平章事。彰义军节度使张钧卒，其兄钅番自称留后。三月甲申，李克用寇邢州，执李存孝杀之。五月丙子，王建陷彭州，威戎军节度使杨晟死之。是月，郑延昌罢。孙儒将刘建锋、马殷陷潭州，武安军节度使邓处讷死之，建锋自称留后。武冈指挥使蒋勋陷邵州。六月，大同军防御使赫连鐸及李克用战于云州，死之。戊午，翰林学士承旨、礼部尚书李磎同中书门下平章事。庚申，磎罢。御史大夫徐彦若为中书侍郎、同中书门下平章事。七月，以雨霖避正殿，减膳。郑綮罢。李茂贞陷阆州。八月，杨守亮伏诛。癸巳，减京畿、兴元、洋金商州赋役。九月庚申，李克用陷潞州，昭义军节度使康君立死之。十月丁酉，封子祤为棣王，禊虔王，禋沂王，祎遂王。十一月，李克用陷武州。十二月，陷新州。甲寅，幽州卢龙军节度使李匡筹奔于沧州，义昌军节度使卢彦威杀之。丙辰，李克用陷幽州。是冬，杨行密陷黄州，执刺史吴讨。 
　　二年正月己巳，给事中陆希声为户部侍郎、同中书门下平章事。壬申，护国军节度使王重盈卒，其子珂自称留后。二月乙未，太子太傅李磎为户部侍郎、同中书门下平章事。三月，崔胤、李磎罢。户部侍郎、判户部王搏为中书侍郎、同中书门下平章事。杨行密陷濠州，执刺史张燧。庚午，河东地震。四月，苏州大雨雪。陆希声、韦昭度罢。泰宁军节度使硃瑾及硃全忠战于高梧，败绩，其将安福庆死之。杨行密陷寿州，执刺史江从勖。五月甲子，静难军节度使王行瑜、镇国军节度使韩建及李茂贞犯京师，杀太保致仕韦昭度、太子少师李磎。是月，李克用陷绛州，刺史王瑶死之。六月庚寅，镇海军节度使钱升为浙江东道招讨使。癸巳，吏部尚书孔纬为司空，兼门下侍郎、同中书门下平章事。七月丙辰，李克用以兵屯于河中。戊午，匡国军节度使王行约奔于京师。庚申，左右神策军护军中尉骆全瓘刘景宣、指挥使王行实李继鹏反。行在莎城。嗣薛王知柔权知中书事。壬戌，李克用陷同州。甲子，次石门。前护国军节度使崔胤为中书侍郎、同中书门下平章事。八月戊戌，李克用为邠宁四面行营招讨使，保大军节度使李思孝为北面招讨使，定难军节度使李思谏为东北面招讨使，彰义军节度使张鐇为西面招讨使。辛丑，李克用为邠宁四面行营都统。李继鹏伏诛。赦李茂贞。辛亥，至自石门。壬子，崔昭纬罢。九月丙辰，徐彦若为司空。癸亥，孔纬薨。前昭义军节度使李罕之为邠宁四面行营副都统。十月，京兆尹孙偓为户部侍郎、同中书门下平章事。丙戌，李克用及王行瑜战于梨园，败之。庚寅，王行约焚宁州以逃。义武军节度使王处存卒，其子郜自称留后。十一月丁巳，李克用及王行瑜战于龙泉，败之。辛酉，衢州刺史陈儒卒，其弟岌自称刺史。丁卯，王行瑜伏诛。壬申，齐州刺史硃琼叛附于硃全忠。丁丑，王建陷利州，刺史李继颙死之。十二月癸未，赦京师，复大顺以来削夺官爵非其罪者。甲申，阆州防御使李继雍、蓬州刺史费存、渠州刺史陈璠叛附于王建。丙申，建寇梓州。戊辰，通州刺史李彦昭叛附于建。是岁，安州防御使宣晟陷桂州，静江军节度使周元静部将刘士政死之，晟自称知军府事。 
　　三年正月癸丑，王建陷龙州，刺史田昉死之。闰月丁亥，果州刺史周雄叛附于建。四月壬子，武安军乱，杀其节度使刘建峰，其将马殷自称留后。五月癸未，杨行密陷苏州，执刺史成及；陷光州，刺史刘存死之。庚寅，成汭陷黔州，武泰军节度使王建肇奔于成都。乙未，董昌伏诛。是月，蕲州刺史冯行章叛附于杨行密。六月庚戌，李茂贞犯京师，嗣延王戒丕御之。丙寅，及茂贞战于娄馆，败绩。七月癸巳，行在渭北。甲午，韩建来朝，次华州。乙巳，崔胤罢。丙午，翰林学士承旨、尚书左丞陆扆为户部侍郎、同中书门下平章事。八月甲寅，王抟罢。乙丑，国子《毛诗》博士硃朴为左谏议大夫、同中书门下平章事。九月乙未，武安军节度使崔胤为中书侍郎，翰林学士承旨、户部侍郎崔远：同中书门下平章事。丁酉，贬陆扆为峡州刺史。十月，李克用及罗弘信战于白龙潭，败之。壬子，孙偓持节凤翔四面行营节度、诸军都统、招讨、处置使。戊午，威胜军节度使王抟为吏部尚书、同中书门下平章事。十一月戊子，忠国军节度使李师悦卒，其子继徽自称留后。 
　　四年正月乙酉，韩建以兵围行宫，杀扈跸都将李筠。丙申，硃全忠陷郓州，天平军节度使硃宣死之。己亥，孙偓罢都统。二月，硃全忠寇兗州，泰宁军节度使硃瑾奔于淮南，其子用贞以兗州叛附于全忠。全忠陷沂、海、密三州。保义军节度使王珙寇河中。韩建杀太子詹事马道殷、将作监许岩士。杨行密为江南诸道行营都统。癸丑，王建陷泸州，刺史马敬儒死之。己未，立德王裕为皇太子，太赦，飨于行庙。辛未，王建陷渝州。乙亥，孙偓、硃朴罢。五月壬午，硃全忠陷黄州，刺史矍璋死之。六月，贬王建为南州刺史。以李茂贞为剑南西川节度使，嗣覃王嗣周为凤翔陇右节度使，茂贞不受命，嗣周及茂贞战于奉天，败绩。八月，韩建杀通王滋、沂王禋、韶王、彭王、嗣韩王、嗣陈王、嗣覃王嗣周、嗣延王戒丕、嗣丹王允。九月，钱升陷湖州，忠国军节度使李继徽奔于淮南。彰义军节度使张琏为凤翔西北行营招讨使，静难军节度使李思谏为凤翔四面行营副都统，以讨李茂贞。十月壬子，遂州刺史侯绍叛附于王建。乙卯，合州刺史王仁威叛附于建。庚申，建陷梓州，剑南东川节度使顾彦晖死之。甲子，封子秘为景王，祚辉王，祺祁王。十一月癸酉，杨行密及硃全忠战于消口，败之。丙子，钱升陷台州。十二月丁未，威武军节度使王潮卒，其弟审知自称留后。 
　　光化元年正月，徐彦若为司徒。二月，赦李茂贞。三月，幽州卢龙军节度使刘仁恭之子守文陷沧州，义昌军节度使卢彦威奔于汴州。四月丙寅，立淑妃何氏为皇后。五月己巳，大赦。辛未，硃全忠陷洺州，刺史邢善益死之；又陷邢州。壬午，陷磁州，刺史袁奉韬死之。是月，马殷陷邵、衡、永三州，刺史蒋勋、杨师远、唐旻死之。七月丙申，硃全忠陷唐州，又陷隋州，执刺史赵匡璘。八月戊午，陷邓州，执刺史国湘。壬戌，至自华州。甲子，大赦，改元。九月丙子，有星陨于北方。甲申，钱升陷苏州。十月，魏博节度使罗弘信卒，其子绍威自称留后。己亥，硃全忠陷安州，刺史武瑜死之。十一月，衢州刺史陈岌叛附于杨行密。甲寅，封子禛为雅王，祥琼王。十二月癸未，李罕之陷潞州，自称节度留后。李克用陷泽州。 
　　二年正月乙未，给复绵、剑二州二年。丁未，崔胤罢。兵部尚书陆扆同中书门下平章事。是月，李罕之陷沁州。刘仁恭陷贝州。二月甲子，硃全忠陷蔡州，奉国军节度使崔洪奔于淮南。三月丁巳，全忠陷泽州。六月丁丑，保义军乱，杀其节度使王珙，其将李璠叛附于全忠。七月壬辰，海州戍将陈汉宾以其州叛附于杨行密。马殷陷道州，刺史蔡结死之。八月，李克用陷泽、潞、怀三州。十一月，徐彦若为太保，王抟为司空。马殷陷郴、连二州，刺史陈彦谦、鲁景仁死之。辛丑，保义军将硃简杀其节度使李璠，叛附于硃全忠。 
　　三年四月辛未，皇后及皇太子享于太庙。六月丁卯，清海军节度使崔胤为尚书左仆射，兼门下侍郎、同中书门下平章事。王抟罢。己巳，杀之。七月，浙江溢。八月庚辰，李克用陷洺州，执刺史硃绍宗。九月，硃全忠陷洺州。钱升陷婺州，刺史王坛奔于宣州。衢州刺史陈岌叛附于钱升。乙巳，徐彦若罢。丙午，崔远罢。戊申，刑部尚书裴贽为中书侍郎、同中书门下平章事。甲寅，硃全忠陷瀛州。十月丙辰，陷景州，执刺史刘仁霸。辛酉，陷莫州。辛巳，陷祁州，刺史杨约死之。甲申陷定州，义武军节度使王郜奔于太原。十一月己丑，左右神策军中尉刘季述、王仲先、内枢密使王彦范、薛齐偓作乱，皇帝居于少阳院。辛卯，季述以皇太子裕为皇帝。丁未，太白昼见。十二月，刘季述杀睦王倚。是岁，马殷陷桂、宜、岩、柳、象五州。睦州刺史陈晟卒，其弟询自称刺史。 
　　天复元年正月乙酉，左神策军将孙德昭、董彦弼、周承诲以兵讨乱，皇帝复于位。刘季述、薛齐偓伏诛，降封皇太子裕为德王。戊申，硃全忠陷绛州。壬子，崔胤为司空。硃全忠陷晋州。二月甲寅，以旱避正殿，减膳。戊辰，硃全忠陷河中，执护国军节度使王珂。辛未，封全忠为梁王。是月，翰林学士、户部侍郎王溥为中书侍郎，吏部侍郎裴枢为户部侍郎：同中书门下平章事。三月辛亥，昭义军节度使孟迁叛附于硃全忠。四月壬子，全忠陷沁、泽二州。丁巳，仪州刺史张鄂叛附于全忠。甲戌，享于太庙。丙子，大赦，改元。武德、贞观配飨功臣主祭子孙叙进之，介公、酅公后予一子九品正员官。免光化以来畿内逋负。五月，李茂贞来朝。六月，李克用陷隰、慈二州。十月戊戌，硃全忠犯京师。十一月己酉，陷同州。壬子，如凤翔。丁巳，硃全忠陷华州，镇国军节度使韩建叛附于全忠。辛酉，兵部侍郎卢光启权句当中书事。癸亥，李茂贞及硃全忠战于武功，败绩。丁卯，卢光启为右谏议大夫，参知机务。戊辰，硃全忠犯凤翔。辛未，陷邠州，静难军节度使李继徽叛附于全忠。甲戌，崔胤、裴枢罢。十二月，钟传陷吉州。是岁，清海军节度使徐彦若卒，行军司马刘隐自称留后。武贞军节度使雷蒲卒，其子彦威自称留后。 
　　二年正月丁卯，给事中韦贻范为工部侍郎、同中书门下平章事。丙子，给事中严龟为汴、岐和协使。二月己亥，盗发简陵。王建陷利州，昭武军节度使李继忠奔于凤翔。三月庚戌，昼晦。癸丑，硃全忠陷汾州。乙卯，浙西大雨雪。戊午，硃全忠陷慈、隰二州。丁卯，李克用陷汾、慈、隰三州。四月，卢光启罢。丙申，温州刺史硃褒卒，其兄敖自称刺史。杨行密陷升州。五月丙午，李茂贞及硃全忠战于武功，败绩。庚午，韦贻范罢。六月丙子，中书舍人苏检为工部侍郎、同中书门下平章事。丙戌，硃全忠陷凤州。七月甲辰，陷成州。乙巳，陷陇州。八月己亥，韦贻范起复。辛丑，王建陷兴元，山南西道节度使王万弘叛附于建。九月戊申，李茂贞及硃全忠战于槐林，败绩。武定军节度使拓拔思恭叛附于王建。十月癸酉，杨行密为东面诸道行营都统，及湖南节度使马殷讨硃全忠。王建陷兴州。十一月癸卯，保大军节度使李茂勋以兵援凤翔。丙辰，韦贻范薨。十二月癸巳，温州将丁章逐其刺史硃敖。己亥，硃全忠陷鄜州，保大军节度使李茂勋叛附于全忠。是岁，卢光稠陷韶州。岳州刺史邓进思卒，其弟进忠自称刺史。 
　　三年正月丙午，平卢军节度使王师范取兗州。戊申，杀左右神策军护军中尉韩全诲张彦弘、内枢密使袁易简周敬容。辛亥，翰林学士姚洎为汴、岐和协使。壬子，工部尚书崔胤为司空，兼门下侍郎、同中书门下平章事。甲子，幸硃全忠军。己巳，至自凤翔，哭于太庙，大赦。庚午，崔胤及硃全忠杀中官七百余人。辛未，胤判六军十二卫事。丁章伏诛。二月，雨土。甲戌，贬陆扆为沂王傅，分司东都。丙子，王溥罢。硃全忠杀苏检、吏部侍郎卢光启。戊寅，降京畿、河中凤翔兴德府、同邠鄜三州死罪以下。己卯，辉王祚为诸道兵马都元帅；庚辰，硃全忠为太尉、中书令副之。崔胤为司徒。乙未，清海军节度使裴枢为门下侍郎、同中书门下平章事。三月，硃全忠陷青州。杨行密陷密州，刺史刘康乂死之。酉月己卯，硃全忠判元帅府事。五月壬子，荆南节度使成汭及杨行密战于君山，死之。武贞军节度使雷彦威之弟彦恭陷江陵。六月乙亥，硃全忠陷登州。九月，杨行密杀奉国军节度使硃延寿。辛亥，硃全忠陷棣州，刺史邵播死之；陷密州。戊午，平卢军节度使王师范叛附于全忠。十月，忠义军将赵匡明陷江陵，自称留后。王建陷忠、万、施三州。甲戌，陷夔州。丁丑，平卢军将刘鄩以兗州叛附于硃全忠。十二月，裴贽罢。杨行密陷宣州，宁国军节度使田頵死之。辛巳，礼部尚书独孤损为兵部侍郎、同中书门下平章事。丙申，硃全忠杀尚书左仆射致仕张浚。 
　　天祐元年正月乙巳，崔胤罢。裴枢判左三军事，独孤损判右三军事。兵部尚书崔远为中书侍郎，翰林学士、右拾遗柳璨为右谏议大夫：同中书门下平章事。己酉，硃全忠杀太子少傅崔胤及京兆尹郑元规、威远军使陈班。戊午，全忠迁唐都于洛阳。二月丙寅，日中见北斗。戊寅，次陕州。硃全忠来朝。甲申，封子祯为端王，祁丰王，福和王，禧登王，祐嘉王。三月丁未，硃全忠兼判左右神策及六军诸卫事。闰四月壬寅，次谷水。硃全忠来朝。甲辰，至自西都。享于太庙。大风，雨土。乙巳，大赦，改元。六月，静难军节度使杨崇本会李克用、王建兵以讨硃全忠。七月乙丑，全忠以兵屯于河中。八月壬寅，全忠以左右龙武统军硃友恭、氏叔琮、枢密使蒋玄晖兵犯宫门；是夕，皇帝崩，年三十八。明年，起居郎苏楷请更谥“恭灵庄闵”，庙号襄宗。至后唐同光初，复故号谥云。 
　　昭宣光烈孝皇帝讳祝，昭宗第九子也。母曰皇太后何氏。始封辉王。硃全忠已弑昭宗，矫诏立为皇太子，监军国事。 
　　天祐元年八月丙午，即皇帝位于柩前。衢州刺史陈璋、睦州刺史陈询叛附于杨行密。九月庚午，尊皇后为皇太后。十月辛卯朔，日有食之。癸巳，硃全忠来朝。甲午，全忠杀硃友恭、氏叔琮。十一月，全忠陷光州。是岁，虔州刺史卢光稠卒，衙将李图自称知州事。 
　　二年正月，卢约陷温州。杨行密杀平卢军节试使安仁义。丁丑，盗焚乾陵下宫。二月，杨行密陷鄂州，武昌军节度使杜洪死之。戊戌，硃全忠杀德王裕及棣王祤、虔王禊、遂王祎、景王秘、祁王祺、琼王祥。己酉，葬圣穆景文孝皇帝于和陵。三月甲子，裴枢罢。戊寅，独孤损罢。礼部侍郎张文蔚同中书门下平章事。甲申，崔远罢。吏部侍郎杨涉同中书门下平章事。四月乙未，以旱避正殿，减膳。庚子，有彗星出于酉北；甲辰，出于北河。辛亥，降京畿死罪以下，给复山陵役者一年。五月，王建陷金州，戎昭军节度使冯行袭奔于均州。六月，行袭克金州。杨行密陷婺州，执刺史沈夏。戊子，硃全忠杀裴枢及静海军节度使独孤损、左仆射崔远、吏部尚书陆扆、工部尚书王溥、司空致仕裴贽、检校司空兼太子太保致仕赵崇、兵部侍郎王赞。七月，卜郊。岳州刺史邓进忠叛附于马殷。九月甲子，硃全忠陷襄州，忠义军节度使赵匡凝奔于淮南。丙寅，封弟裕为颍王，祐蔡王。硃全忠陷江陵，留后赵匡明奔于成都。乙酉，改卜郊。十月丙戌，硃全忠为诸道兵马元帅。十一月庚午，三卜郊。庚辰，淮南节度使杨行密卒，以其子渥为淮南节度副大使、东面诸道行营都统。辛巳，硃全忠为相国，总百揆，封魏王。十二月乙未，全忠为天下兵马元帅，杀蒋玄晖及丰德库使应顼、尚食使硃建武。癸卯柳璨为司空。戊申，硃全忠杀皇太后。辛亥，罢郊。癸丑，贬柳璨为登州刺史。甲寅，杀璨及太常卿张廷范。 
　　三年正月壬戌，淮南将王茂章以宣、歙二州叛附于钱升。二月，杨渥陷岳州。癸巳，王建陷归州。四月癸未朔，日有食之。镇南军节度使钟传卒，其子匡时自称留后。六月，钱升陷衢、睦二州，刺史陈璋、陈询奔于淮南。七月，杨渥陷饶州。八月癸未，硃全忠陷相州。九月，杨渥陷洪州，执钟匡时。乙亥，匡国军节度使刘知俊陷坊州，执刺史刘彦晖。十月辛巳，杨崇本会凤翔、泾原、鄜延、秦陇兵以讨硃全忠，战于美原、败绩。十一月，忠国军节度使高彦卒，其子澧自称留后。闰十二月戊辰，李克用陷潞州，昭义军节度使丁会叛附于克用。乙亥，震电，雨雪。 
　　四年三月，刘守光囚其父仁恭，自称幽州卢龙军节度使。四月戊午，钱升陷温州。甲子，皇帝逊于位，徙于曹州，号济阴王。梁开平二年二月遇杀，年十七，谥曰哀帝。后唐明宗追谥昭宣光烈孝皇帝，陵曰温陵。 
　　赞曰：自古亡国，未必皆愚庸暴虐之君也。其祸乱之来有渐积，及其大势巳去，适丁斯时，故虽有智勇，有不能为者矣，可谓真不幸也，昭宗是已。昭宗为人明隽，初亦有志于兴复，而外患已成，内无贤佐，颇亦慨然思得非常之材，而用匪其人，徒以益乱。自唐之亡也，其遗毒余酷，更五代五十余年，至于天下分裂，大坏极乱而后止。迹其祸乱，其渐积岂一朝一夕哉！ 
　　
志第一　礼乐一 
　　由三代而上，治出于一，而礼乐达于天下；由三代而下，治出于二，而礼乐为虚名。古者 ，宫室车舆以为居，衣裳冕弁以为服，尊爵俎豆以为器，金石丝竹以为乐，以适郊庙，以临朝廷，以事神而治民。其岁时聚会以为朝觐、聘问，欢欣交接以为射乡、食飨，合众兴事以为师田、学校，下至里闾田亩，吉凶哀乐，凡民之事，莫不一出于礼。由之以教其民为孝慈、友悌、忠信、仁义者，常不出于居处、动作、衣服、饮食之间。盖其朝夕从事者，无非乎此也。此所谓治出于一，而礼乐达天下，使天下安习而行之，不知所以迁善远罪而成俗也。 
　　及三代已亡，遭秦变古，后之有天下者，自天子百官名号位序、国家制度、宫车服器一切用秦，其间虽有欲治之主，思所改作，不能超然远复三代之上，而牵其时俗，稍即以损益，大抵安于苟简而已。其朝夕从事，则以簿书、狱讼、兵食为急，曰：“此为政也，所以治民。”至于三代礼乐，具其名物而藏于有司，时出而用之郊庙、朝廷，曰：“此为礼也，所以教民。”此所谓治出于二，而礼乐为虚名。故自汉以来，史官所记事物名数、降登揖让、拜俯伏兴之节，皆有司之事尔，所谓礼之末节也。然用之郊庙、朝廷，自搢绅、大夫从事其间者，皆莫能晓习，而天下之人至于老死未尝见也，况欲识礼乐之盛，晓然谕其意而被其教化以成俗乎？呜呼！习其器而不知其意，忘其本而存其末，又不能备具，所谓朝觐、聘问、射乡、食飨、师田、学校、冠婚、丧葬之礼在者几何？自梁以来，始以其当时所行傅于《周官》五礼之名，各立一家之学。 
　　唐初，即用隋礼，至太宗时，中书令房玄龄、秘书监魏征，与礼官、学士等因隋之礼，增以天子上陵、朝庙、养老、大射、讲武、读时令、纳皇后、皇太子入学、太常行陵、合朔、陈兵太社等，为《吉礼》六十一篇，《宾礼》四篇，《军礼》二十篇，《嘉礼》四十二篇，《凶礼》十一篇，是为《贞观礼》。高宗又诏太尉长孙无忌、中书令杜正伦李义府、中书侍郎李友益、黄门侍郎刘祥道许圉师、太子宾客许敬宗、太常卿韦琨等增之为一百三十卷，是为《显庆礼》。其文杂以式令，而义府、敬宗方得幸，多希旨傅会。事既施行，议者皆以为非。上元三年，诏复用《贞观礼》。由是终高宗世，《贞观》、《显庆》二礼兼行。而有司临事，远引古义，与二礼参考增损之，无复定制。武氏、中宗继以乱败，无可言者，博士掌礼，备官而已。 
　　玄宗开元十年，以国子司业韦縚为礼仪使，以掌五礼。十四年，通事舍人王嵒上疏，请删去《礼记》旧文而益以今事，诏付集贤院议。学士张说以为《礼记》不刊之书，去圣久远，不可改易，而唐《贞观》《显庆礼》，仪注前后不同，宜加折衷，以为唐礼。乃诏集贤院学士右散骑常侍徐坚、左拾遗李锐及太常博士施敬本撰述，历年未就而锐卒，萧嵩代锐为学士，奏起居舍人王仲丘撰定，为一百五十卷，是为《大唐开元礼》。由是，唐之五礼之文始备，而后世用之，虽时小有损益，不能过也。 
　　贞元中，太常礼院脩撰王泾考次历代郊庙沿革之制及其工歌祝号，而图其坛屋陟降之序，为《郊祀录》十卷。元和十一年，秘书郎、脩撰韦公肃又录开元已后礼文，损益为《礼阁新仪》三十卷。十三年，太常博士王彦威为《曲台新礼》三十卷，又采元和以来王公士民昏祭丧葬之礼为《续曲台礼》三十卷。呜呼，考其文记，可谓备矣，以之施于贞观、开元之间，亦可谓盛矣，而不能至三代之隆者，具其文而意不在焉，此所谓“礼乐为虚名”也哉！ 
　　五礼： 
　　一曰吉礼。 
　　大祀：天、地、宗庙、五帝及追尊之帝、后。中祀：社、稷、日、月、星、辰、岳、镇、海、渎、帝社、先蚕、七祀、文宣、武成王及古帝王、赠太子。小祀：司中、司命、司人、司禄、风伯、雨师、灵星、山林、川泽、司寒、马祖、先牧、马社、马步，州县之社稷、释奠。而天子亲祠者二十有四。三岁一祫，五岁一禘，当其岁则举。其余二十有二，一岁之间不能遍举，则有司摄事。其非常祀者，有时而行之。而皇后、皇太子岁行事者各一，其余皆有司行事。 
　　凡岁之常祀二十有二：冬至、正月上辛，祈谷；孟夏，雩祀昊天上帝于圆丘；季秋，大享于明堂；腊，蜡百神于南郊；春分，朝日于东郊；秋分，夕月于西郊；夏至，祭地祇于方丘；孟冬，祭神州、地祇于北郊；仲春、仲秋上戊，祭于太社；立春、立夏、季夏之土王、立秋、立冬，祀五帝于四郊；孟春、孟夏、孟秋、孟冬、腊，享于太庙；孟春吉亥，享先农，遂以耕籍。 
　　凡祭祀之节有六：一曰卜日，二曰斋戒，三曰陈设，四曰省牲器，五曰奠玉帛、宗庙之晨裸，六曰进熟、馈食。 
　　一曰卜日。凡大祀、中祀无常日者卜，小祀则筮，皆于太庙。 
　　卜日，前祀四十有五日，卜于庙南门之外，布卜席闑西阈外。太常卿立门东，太卜正占者立门西，卜正奠龟于席西首，灼龟之具在龟北，乃执龟立席东，北向。太卜令进受龟，诣卿示高，卿受视已，令受龟，少退俟命。卿曰：“皇帝以某日祗祀于某。”令曰：“诺。”遂还席，西向坐。命龟曰：“假尔太龟，有常。”兴，授卜正龟。卜正负东扉坐，作龟，兴。令进，受龟，示卿。卿受，反之。令复位，东向，占之，不释龟，进告于卿曰：“某日从。”乃以龟还卜正。凡卜日必举初旬；不吉，即繇中及下，如初仪。若筮日，则卜正启韇出策，兼执之，受命还席，以韇击策，述命曰：“假尔太筮，有常。”乃释韇坐策，执卦以示，如卜仪。小祀筮日，则太卜令莅之，日吉乃用，遇废务皆勿避。 
　　二曰斋戒。其别有三：曰散斋，曰致斋，曰清斋。大祀，散斋四日，致斋三日；中祀，散斋三日，致斋二日；小祀，散斋二日，致斋一日。 
　　大祀，前期七日，太尉誓百官于尚书省曰：“某日祀某神祇于某所，各扬其职。不供其事，国有常刑。”于是乃斋。皇帝散斋于别殿；致斋，其二日于太极殿，一日于行宫。前致斋一日，尚舍奉御设御幄于太极殿西序及室内，皆东向。尚舍直长张帷于前楹下。致斋之日，质明，诸卫勒所部屯门列仗。昼漏上水一刻，侍中版奏“请中严”。诸卫之属各督其队入陈于殿庭，通事舍人引文武五品已上袴褶陪位，诸侍卫之官服其器服，诸侍臣斋者结佩，诣阁奉迎。二刻，侍中版奏“外办”。三刻，皇帝服衮冕，结佩，乘舆出自西房，曲直华盖，警跸侍卫，即御座，东向，侍臣夹侍。一刻顷，侍中前跪奏称：“侍中臣某言，请就斋室。”皇帝降座入室，文武侍臣还本司，陪位者以次出。凡豫祀之官，散斋理事如旧，唯不吊丧问疾，不作乐，不判署刑杀文书，不行刑罚，不预秽恶。致斋，唯行祀事，其祀官已斋而阙者摄。其余清斋一日。 
　　三曰陈设。其别有五：有待事之次，有即事之位，有门外之位，有牲器之位，有席神之位。 
　　前祀三日，尚舍直长施大次于外壝东门之内道北，南向。卫尉设文武侍臣之次于其前，左右相向。设祀官次于东壝之外道南，从祀文官九品于其东，东方、南方朝集使又于其东，蕃客又于其东，重行异位，北向西上。介公、酅公于西壝之外道南，武官九品于其西，西方、北方朝集使又于其西，蕃客又于其西，东上。其褒圣侯若在朝，位于文官三品下。设陈馔幔于内壝东西门之外道北，南向；北门之外道东，西向。 
　　明日，奉礼郎设御位于坛之东南，西向；望燎位当柴坛之北，南向；祀官公卿位于内壝东门之内道南，分献之官于公卿之南，执事者又于其后，异位重行，西向北上。御史位于坛下，一在东南，西向，一在西南，东向。奉礼郎位于乐县东北，赞者在南，差退，皆西向。又设奉礼郎、赞者位于燎坛东北，西向。皆北上。协律郎位于坛上南陛之西，东向。大乐令位于北县之间，当坛北向。从祀文官九品位于执事之南，东方、南方朝集使又于其南，蕃客又于其南，西向北上。介公、酅公位于中壝西门之内道南，武官九品又于其南，西方、北方朝集使又于其南，蕃客又于其南，东向北上。所以即而行事也。 
　　又设祀官及从祀群官位于东西壝门之外，如设次，所以省牲及祀之日将入而序立也。 
　　设牲榜于东壝之外，当门西向。苍牲一居前，又苍牲一、又青牲一在北，少退南上。次赤牲一、次黄牲一、白牲一、玄牲一、又赤牲一、白牲一在南，少退北上。廪牺令位于牲西南，祝史陪其后，皆北向。诸太祝位于牲东，各当牲后，祝史陪其后，西向。太常卿位于牲前少北，卿史位于其西，皆南向。 
　　又设酒尊之位。上帝，太尊、著尊、牺尊、山罍各二，在坛上东南隅，北向；象尊、壶尊、山罍各二，在坛下南陛之东，北向，俱西上。配帝，著尊、牺尊、象尊、山罍各二，在坛上，于上帝酒尊之东，北向西上。五帝、日、月各太尊二，在第一等。内官每陛间各象尊二，在第二等。中官每陛间各壶尊二，在第三等。外官每道间各概尊二，于下坛下。众星每道间各散尊二，于内壝之外。凡尊，设于神座之左而右向。尊皆加勺冪，五帝、日、月以上，皆有坫，以置爵也。设御洗于午陛东南，亚献、终献同洗于卯陛之南，皆北向。罍水在洗东，篚在洗西，南肆。篚，实以巾爵也。分献，罍、洗、篚、冪各于其方陛道之左，内向。执尊、罍、篚、冪者，各立于其后。玉币之篚于坛上下尊坫之所。 
　　前祀一日，晡后，太史令、郊社令各常服，帅其属升，设昊天上帝神座于坛上北方，南向。席以稿秸。高祖神尧皇帝神座于东方，西向，席以莞。五方帝、日、月于坛第一等，青帝于东陛之北，赤帝于南陛之东，黄帝于南陛之西，白帝于西陛之南，黑帝于北陛之西，大明于东陛之南。夜明于西陛之北，席皆以稿秸。五星、十二辰、河汉及内官五十有五于第二等十有二陛之间，各依其方，席皆内向。其内官有北辰座于东陛之北，曜魄宝于北陛之西，北斗于南陛之东，天一、太一皆在北斗之东，五帝内座于曜魄宝之东，皆差在前。二十八宿及中官一百五十有九于第三等，其二十八宿及帝座、七公、日星、帝席、大角、摄提、太微、太子、明堂、轩辕、三台、五车、诸王，月星、织女、建星、天纪等一十有七皆差在前。外官一百有五于内壝之内，众星三百六十于内壝之外，各依方次十有二道之间，席皆以莞。 
　　若在宗庙，则前享三日，尚舍直长施大次于庙东门之外道北，南向。守宫设文武侍臣次于其后，文左武右，俱南向。设诸享官、九庙子孙于斋坊内道东近南，西向北上。文官九品又于其南，东方、南方蕃客又于其南，西向北上。介公、巂阝公于庙西门之外，近南。武官九品于其南，西方、北方蕃客又于其南，东向北上。 
　　前享一日，奉礼郎设御位于庙东南，西向。设享官公卿位于东门之内道南，执事者位于其后，西向北上。卿史位于庙堂之下，一在东南，西向；一在西南，东向。令史各陪其后。奉礼郎位于乐县东北，赞者二人，在南差退，俱西向。协律郎位于庙堂上前楹之间，近西，东向。太乐令位于北县之间，北向。设从享之官位，九庙子孙于享官公卿之南，昭、穆异位。文官九品以上，又于其南，东方、南方蕃客又于其南，西向北上。介公、酅公位于西门之内道南，武官九品于其南，少西，西方、北方蕃客又于其南，东向北上。设牲榜于东门之外，如郊之位。设尊彝之位于庙堂之上下，每座斝彝一，黄彝一，牺尊、象尊、著尊、山罍各二，在堂上，皆于神座之左。献祖、太祖、高祖、高宗尊彝在前楹间，北向；懿祖、代祖、太宗、中宗、睿宗尊彝在户外，南向。各有坫焉。其壶尊二、太尊二、山罍四，皆在堂下阶间，北向西上；簋、钘、笾、豆在堂上，俱东侧阶之北。每座四簋居前，四簠次之，六登次之，六钘次之，笾、豆为后，皆以南为上，屈陈而下。御洗在东阶东南，亚献又于东南，俱北向；罍水在洗东，篚在洗西，南肆。 
　　享日，未明五刻，太庙令服其服，布昭、穆之座于户外，自西序以东：献祖、太祖、高祖、高宗皆北厢南向，懿祖、代祖、太宗、中宗、睿宗南厢北向。每座黼扆，莞席纷纯，藻席画纯，次席黼纯，左右几。 
　　四曰省牲器。省牲之日，午后十刻，去坛二百步所，禁行人。晡后二刻，郊社令、丞帅府史三人及斋郎，以尊、坫、罍、洗、篚、冪入设于位。三刻，谒者、赞引各引祀官、公卿及牲皆就位。谒者引司空，赞引引御史，入诣坛东陛，升，行扫除于上，降，行乐县于下。初，司空将升，谒者引太常卿，赞引引御史，入诣坛东陛。升，视涤濯，降，就省牲位，南向立。廪牺令少前，曰：“请省牲。”太常卿省牲。廪牺令北面举手曰：“腯。”诸太祝各循牲一匝，西向举手曰：“充。”诸太祝与廪牺令以次牵牲诣厨，授太官。谒者引光禄卿诣厨，省鼎镬，申视濯溉。祀官御史省馔具，乃还斋所。祀日，未明十五刻，太官令帅宰人以鸾刀割牲，祝史以豆取毛血，各置于馔所，遂烹牲。其于庙亦如之。 
　　五曰奠玉帛。祀日，未明三刻，郊社令、良愬令各帅其属入实尊、罍，太祝以玉币置于篚，太官令帅进馔者实诸笾、豆、簋、簠于馔幔。未明二刻，奉礼郎帅赞者先入就位。赞者引御史、博士、诸太祝及令史、祝史与执事者，入自东门坛南，北向西上。奉礼郎曰：“再拜。”赞者承传，御史以下皆再拜。执尊、罍、篚、冪者各就位。赞者引御史、诸太祝升坛东陛。御史一人，太祝二人，行扫除于上，及第一等；御史一人，太祝七人，行扫除于下。未明一刻，谒者、赞引各引群臣就门外位。太乐令帅工人、二舞以次入，文舞陈于县内，武舞立于县南。谒者引司空入，奉礼郎曰：“再拜。”司空再拜，升自东陛，行扫除于上，降，行乐县于下。谒者、赞引各引群臣入就位。初，未明三刻，诸卫列大驾仗卫。侍中版奏“请中严”。乘黄令进玉辂于行宫南门外，南向。未明一刻，侍中版奏“外办”。皇帝服衮冕，乘舆以出。皇帝升辂，如初。黄门侍郎奏“请进发”。至大次门外，南向。侍中请降辂。皇帝降辂，乘舆之大次。半刻顷，太常博士引太常卿位于大次外，当门北向。侍中版奏“外办”。质明，皇帝服大裘而冕，博士引太常卿，太常卿引皇帝至中壝门外。殿中监进大珪，尚衣奉御又以镇珪授殿中监以进。皇帝搢大珪、执镇珪，礼部尚书与近侍者从。皇帝至版位，西向立。太常卿前奏：“请再拜。”皇帝再拜。奉礼郎曰：“众官再拜。”在位者皆再拜。太常卿前曰：“有司谨具，请行事。”协律郎跪，俯伏，举麾，乐舞六成。偃麾，戛敔，乐止。太常卿前奏：“请再拜。”皇帝再拜。奉礼郎曰：“众官再拜”在位者皆再拜。诸太祝跪取玉币于篚，各立于尊所。皇帝升坛自南陛，北向立。太祝以玉币授侍中，东向以进。皇帝搢镇珪受之，跪奠于昊天上帝，俯伏，兴，少退，再拜，立于西方，东向。太祝以币授侍中以进，皇帝受币，跪奠于高祖神尧皇帝，俯伏，兴，拜，降自南陛，复于位。皇帝将奠配帝之币，谒者七人，分引献官奉玉币俱进，跪奠于诸神之位；祝史、斋郎助奠。初，众官再拜，祝史各奉毛血之豆入，各由其陛升，诸太祝迎取于坛上奠之，退立于尊所。 
　　若宗庙，曰晨裸。享日，未明四刻，太庙令、良愬令各帅其属入实尊、罍，太官令帅进馔者实诸笾、豆、簋、簠。未明三刻，奉礼郎帅赞者先入就位。赞者引御史、博士、宫闱令、太祝及令史、祝史与执事者，入自东门，当阶间，北向西上。奉礼郎曰：“再拜。”御史以下皆再拜。执尊、罍、篚、冪者各就位。赞者引御史、诸太祝升自东阶，行扫除于堂上，令史、祝史行扫除于下。太庙令帅其属陈瑞物太阶之西，上瑞为前列，次瑞次之，下瑞为后，又陈伐国宝器亦如之，皆北向西上，藉以席。未明二刻，陈腰舆于东阶之东，每室各二，皆西向北上。赞者引太庙令、太祝，宫闱令帅内外执事者，以腰舆升自东阶，入献祖室，开臽室。太祝、宫闱令奉神主各置于舆，出，置于座，次出懿祖以下神主如献祖。銮驾将至，谒者、赞者各引享官，通事舍人分引从享群官、九庙子孙、诸方客使，皆就门外位。銮驾至大次门外，回辂南向。将军降，立于辂右。侍中请降辂，皇帝降辂，乘舆之大次。通事舍人引文武五品以上从享之官皆就门外位。大乐令帅工人、二舞入。谒者引司空入，就位。奉礼郎曰：“再拜。”司空再拜，升自东阶，行扫除于堂上，降，行乐县于下。初，司空行乐县，谒者、赞引各引享官，通事舍人分引九庙子孙、从享群官、诸方客使入，就位。皇帝停大次半刻顷，侍中版奏“外办”。皇帝出。太常卿引皇帝至庙门外，殿中监进镇珪，皇帝执镇圭。近侍者从入，皇帝至版位，西向立。太常卿前曰：“再拜。”皇帝再拜。奉礼郎曰：“众官再拜。在位者皆再拜。，太常卿前曰：“有司谨具，请行事。”协律郎举麾，鼓柷，乐舞九成。偃麾，戛敔，乐止。太常卿曰：“再拜。”皇帝再拜。奉礼郎曰：“众官再拜。”在位者皆再拜。皇帝诣罍洗，侍中跪取匜，兴，沃水；又跪取盘，兴，承水。皇帝搢珪。盥手。黄门侍郎跪，取巾于篚，兴，以帨受巾，跪奠于篚。又取瓚于篚，兴，以进，皇帝受瓚。侍中酌水奉盘，皇帝洗瓚，黄门侍郎授巾如初。黄帝拭瓚，升自阼阶，就献祖尊彝所。执尊者举冪，侍中赞酌郁酒，进献祖神座前，北向跪，以鬯祼地奠之，俯伏，兴，少退，北向再拜。又就懿祖尊彝所，执尊者举冪，侍中取瓚于坫以进，皇帝受瓚，侍中赞酌郁酒，进懿祖神座前，南向跪，以鬯祼地奠之。次祼太祖以下，皆如懿祖。皇帝降自阼阶，复于版位。初，群官已再拜，祝史各奉毛、血及肝、膋之豆立于东门外，斋郎奉炉炭、萧、稷、黍各立于其后，以次入自正门，升自太阶。诸太祝各迎取毛、血、肝、膋于阶上，进奠于神座前。祝史退立于尊所，斋郎奉炉炭置于神座之左，其萧、稷、黍各置于其下，降，自阼阶以出。诸太祝取肝、膋燔于炉，还尊所。 
　　
志第二　礼乐二 
　　六曰进熟。皇帝既升，奠玉、币。太官令帅进馔者奉馔，各陈于内壝门外。谒者引司徒出，诣馔所。司徒奉昊天上帝之俎，太官令引馔入门 ，各至其陛。祝史俱进，跪，彻毛血之豆，降自东陛以出。诸太祝迎馔于坛上。司徒、太官令俱降自东陛以出。又进设外官、众星之馔。皇帝诣罍洗，盥手，洗爵，升坛自南陛。司徒升自东陛，立于尊所。斋郎奉俎从升，立于司徒后。皇帝诣上帝尊所，执尊者举冪，侍中赞酌泛齐，进昊天上帝前，北向跪，奠爵；兴，少退，立。太祝持版进于神右，东向跪，读祝文曰：“维某年岁次月朔日，嗣天子臣某，敢昭告于昊天上帝。”皇帝再拜。诣配帝酒尊所，执尊者举冪，侍中取爵于坫以进，皇帝受爵，侍中赞酌泛齐，进高祖神尧皇帝前，东向跪，奠；兴，少退，立。太祝持版进于左，北向跪，读祝文曰：“维某年岁次月朔日，曾孙开元神武皇帝臣某，敢昭告于高祖神尧皇帝。”皇帝再拜。进昊天上帝前，北向立。太祝各以爵酌上尊福酒，合置一爵，太祝持爵授侍中以进，皇帝再拜，受爵，跪，祭酒，啐酒，奠爵，俯伏，兴。太祝各帅斋郎进俎。太祝减神前胙肉，共置一俎，授司徒以进，皇帝受以授左右。皇帝跪，取爵，遂饮，卒爵。侍中进，受虚爵，复于坫。皇帝俯伏，兴，再拜，降自南陛，复于位。文舞出，武舞入。初，皇帝将复位，谒者引太尉诣罍洗，盥手，洗瓠爵，自东陛升坛，诣昊天上帝著尊所，执尊者举冪，太尉酌醴齐，进昊天上帝前，北向跪，奠爵；兴，再拜。诣配帝牺尊所，取爵于坫，酌醴齐，进高祖神尧皇帝前，东向跪，奠爵；兴，再拜。进昊天上帝前，北向立。诸太祝各以爵酌福酒，合置一爵，进于右，西向立。太尉再拜，受爵，跪，祭酒，遂饮，卒爵。太祝进，受虚爵，复于坫。太尉再拜，降，复位。初，太尉献将毕，谒者引光禄卿诣罍洗，盥手，洗瓠爵，升，酌盎齐。终献如亚献。太尉将升献，谒者七人分引五方帝及大明、夜明等献官，诣罍洗，盥手，洗瓠爵，各由其陛升，酌泛齐，进，跪奠于神前。初，第一等献官将升，谒者五人次引献官各诣罍洗，盥、洗，各由其陛升坛，诣第二等内官酒尊所，酌醍齐以献。赞者四人次引献官诣罍洗，盥、洗，诣外官酒尊所，酌清酒以献。赞者四人，次引献官诣罍洗，盥、洗，诣众星酒尊所，酌昔酒以献。其祝史、斋郎酌酒助奠，皆如内官。上下诸祝各进，跪，彻豆，还尊所。奉礼郎曰：“赐胙。”赞者曰：“众官再拜。”在位者皆再拜。大常卿前奏：“请再拜。”皇帝再拜。奉礼郎曰：“众官再拜。”在位者皆再拜。乐作一成。太常卿前奏：“请就望燎位。”皇帝就位，南向立。上下诸祝各执篚，取玉、币、祝版、礼物以上。斋郎以俎载牲体、稷、黍饭及爵酒，各由其陛降坛，诣柴坛，自南陛登，以币、祝版、馔物置于柴上。户内诸祝又以内官以下礼币皆从燎。奉礼郎曰：“可燎。”东、西面各六人，以炬燎火。半柴，太常卿前曰：“礼毕。”皇帝还大次，出中壝门，殿中监前受镇珪，以授尚衣奉御，殿中监又前受大珪。皇帝入次，谒者、赞引各引祀官，通事舍人分引从礼群官、诸方客使以次出。赞者引御史、太祝以下俱复执事位。奉礼郎曰：“再拜。”御史以下皆再拜，出。工人、二舞以次出。 
　　若宗庙，曰馈食。皇帝既升，祼，太官令出，帅进馔者奉馔，陈于东门之外，西向南上。谒者引司徒出，诣馔所，司徒奉献祖之俎。太官引馔入自正门，至于太阶。祝史俱进，彻毛血之豆，降自阼阶以出。诸太祝迎馔于阶上设之，乃取萧、稷、黍擩于脂，燔于炉。太常卿引皇帝诣罍洗，盥手，洗爵，升自阼阶，诣献祖尊彝所，执尊者举冪，侍中赞酌泛齐，进献祖前，北向跪，奠爵。又诣尊所，侍中取爵于坫以进，酌泛齐，进神前，北向跪，奠爵，退立。太祝持版进于神右，东面跪，读祝文曰：“维某年岁次月朔日，孝曾孙开元神武皇帝某，敢昭告于献祖宣皇帝、祖妣宣庄皇后张氏。”皇帝再拜，又再拜。奠，诣懿祖尊彝，酌泛齐，进神前，南向跪，奠爵，少西，俯伏，兴。又醉泛齐，进神前，南向跪，奠爵，少东，退立。祝史西面跪，读祝文。皇帝再拜，又再拜。次奠太祖、代祖、高祖、太宗、高宗、中宗、睿宗，皆如懿祖。乃诣东序，西向立。司徒升自阼阶，立于前楹间，北面东上。诸太祝各以爵酌上尊福酒，合置一爵，太祝持爵授侍中以进。皇帝再拜，受爵，跪，祭酒、啐酒，奠爵，俯伏，兴。诸太祝各帅斋郎进俎，太祝减神前三牲胙肉，共置一俎上，以黍、稷饭共置一笾，授司徒以进；太祝又以胙肉授司徒以进。皇帝每受，以授左右，乃跪取爵，饮，卒爵。侍中进，受虚爵，以授太祝，复于坫。皇帝降自阼阶，复于版位。文舞出，武舞入。初，皇帝将复位，太尉诣罍洗，盥手，洗爵，升自阼阶，诣献祖尊彝所，酌醴齐进神前，北向跪，奠爵，少东，兴，再拜。又取爵于坫，酌醴齐进神前，北向跪，奠爵，少西，北向再拜。次奠懿祖、太祖、代祖、高祖、太宗、高宗、中宗、睿宗如献祖。乃诣东序，西向立。诸太祝各以爵酌福酒，合置一爵，太祝持爵进于左，北向立。太尉再拜受爵，跪，祭酒，遂饮，卒爵。太祝进，受爵，复于坫。太尉兴，再拜，复于位。初，太尉献将毕，谒者引光禄卿诣罍洗，盥、洗，升，酌盎齐。终献如亚献。诸太祝各进。彻豆，还尊所。奉礼郎曰：“赐胙。”赞者曰：“众官再拜。”在位者皆再拜。太常卿前奏：“请再拜。”皇帝再拜。奉礼郎曰：“众官再拜。”在位者皆再拜。乐一成止。太常卿前曰：“礼毕。”皇帝出门，殿中监前受镇珪。通事舍人、谒者、赞引各引享官、九庙子孙及从享群官、诸方客使以次出。赞引引御史、太祝以下俱复执事位。奉礼郎曰：“再拜。”御史以下皆再拜以出。工人、二舞以次出。太庙令与太祝、宫闱令帅腰舆升，纳神主。其祝版燔于斋坊。 
　　七祀，各因其时享：司命、户以春，灶以夏，中霤以季夏土王之日，门、厉以秋，行以冬。 
　　时享之日，太庙令布神席于庙庭西门之内道南，东向北上；设酒尊于东南，罍洗又于东南。太庙令、良愬令实尊篚，太官丞引馔，光禄卿升，终献，献官乃即事，一献而止。其配享功臣，各位于其庙室太阶之东，少南，西向，以北为上。壶尊二于座左，设洗于终献洗东南，北向。以太官令奉馔，庙享已亚献，然后献官即事，而助奠者分奠，一献而止。 
　　此冬至祀昊天上帝于圆丘、孟冬祫于太庙之礼，在乎坛壝、宗庙之间，礼盛而物备者莫过乎此也。其坛堂之上下、壝门之内外、次位之尊卑与其向立之方、出入降登之节，大抵可推而见，其盛且备者如此，则其小且略者又可推而知也。 
　　至于坛臽、神位、尊爵、玉币、笾豆、簋簠、牲牢、册祝之数皆略依古。 
　　四成，而成高八尺一寸，下成广二十丈，而五减之，至于五丈，而十有二陛者，圆丘也。八觚三成，成高四尺，上广十有六步，设八陛，上陛广八尺，中陛一丈，下陛丈有二尺者，方丘也。高、广皆四丈者，神州之坛也。其广皆四丈，而高八尺者青帝、七尺者赤帝、五尺者黄帝、九尺者白帝、六尺者黑帝之坛也。广四丈，高八尺者，朝日之坛也。为坎深三尺，纵广四丈，坛于其中，高一尺，方广四丈者，夕月之坛也。广五丈，以五土为之者，社稷之坛也。高尺，广丈，蜡坛也。高五尺，周四十步者，先农、先蚕之坛也。其高皆三尺，广皆丈者，小祀之坛也。岳镇、海渎祭于其庙，无庙则为之坛于坎，广一丈，四向为陛者，海渎之坛也。广二丈五尺，高三尺，四出陛者，古帝王之坛也。广一丈，高一丈二尺，户方六尺者，大祀之燎坛也。广八尺，高一丈，户方三尺者，中祀之燎坛也。广五尺，户方二尺者，小祀之燎坛也。皆开上南出。瘗坎皆在内壝之外壬地，南出陛，方，深足容物。此坛臽之制也。 
　　冬至祀昊天上帝于圆丘，以高祖神尧皇帝配。东方青帝灵威仰、南方赤帝赤熛怒、中央黄帝含枢纽、西方白帝白招拒、北方黑帝汁光纪及大明、夜明在坛之第一等。天皇大帝、北辰、北斗、天一、太一、紫微五帝座，并差在行位前。余内官诸坐及五星、十二辰、河汉四十九坐，在第二等十有二陛之间。中官、市垣、帝座、七公、日星、帝席、大角、摄提、太微、五帝、太子、明堂、轩辕、三台、五车、诸王、月星、织女、建星、天纪十七座及二十八宿，差在前列。其余中官一百四十二座皆在第三等十二陛之间。外官一百五在内壝之内，众星三百六十在内壝之外。正月上辛祈谷，祀昊天上帝，以高祖神尧皇帝配，五帝在四方之陛。孟夏雩，祀昊天上帝，以太宗文武圣皇帝配，五方帝在第一等，五帝在第二等，五官在坛下之东南。季秋祀昊天上帝，以睿宗大圣真皇帝配，五方帝在五室，五帝各在其左，五官在庭，各依其方。立春祀青帝，以太皞氏配，岁星、三辰在坛下之东北，七宿在西北，句芒在东南。立夏祀赤帝，以神农氏配，荧惑、三辰、七宿、祝融氏位如青帝。季夏土王之日祀黄帝，以轩辕氏配，镇星、后土氏之位如赤帝。立秋祀白帝，以少昊氏配，太白、三辰、七宿、蓐收之位如赤帝。立冬祀黑帝，以颛顼氏配，辰星、三辰、七宿、玄冥氏之位如白帝。蜡祭百神，大明、夜明在坛上，神农、伊耆各在其坛上，后稷在坛东，五官、田畯各在其方，五星、十二次、二十八宿、五方之岳镇、海渎、山林、川泽、丘陵、坟衍、原隰、井泉各在其方之坛，龙、麟、硃鸟、驺虞、玄武、鳞、羽、裸、毛、介、水墉、坊、邮表叕、於菟、猫各在其方坛之后。夏至祭皇地祇，以高祖配，五方之岳镇、海渎、原隰、丘陵、坟衍在内壝之内，各居其方，而中岳以下在西南。孟冬祭神州地祇，以太宗配。社以后土，稷以后稷配。吉亥祭神农，以后稷配，而朝日、夕月无配。席，尊者以槁秸，卑者以莞。此神位之序也。 
　　以大尊实泛齐，著尊实醴齐，牺尊实盎齐，山罍实酒，皆二；以象尊实醍齐，壶尊实沈齐，皆二；山罍实酒四：以祀昊天上帝、皇地祇、神州地祇。以著尊实泛齐，牲尊实醴齐，象尊实盎齐，山罍实酒，皆二，以祀配帝。以著尊二实醴齐，以祀内官。以牺尊二实盎齐，以祀中官。以象尊二实醍齐，以祀外官。以壶尊二实昔酒，以祀众星、日、月。以上皆有坫。迎气，五方帝、五人帝以六尊，惟山罍皆减上帝之半。五方帝大享于明堂，太尊、著尊、牜羲尊、山罍各二。五方帝从祀于圆丘，以太尊实泛齐，皆二。五人帝从享于明堂，以著尊实醴齐，皆二。日、月，以太尊实醴齐，著尊实盎齐，皆二，以山罍实酒一。从祀于圆丘，以太尊二实泛齐。神州地祇从祀于方丘，以太尊二实泛齐。五官、五星、三辰、后稷，以象尊实醍齐；七宿，以壶尊实沈齐，皆二。蜡祭，神农、伊耆氏，以著尊皆二实盎齐。田畯、龙、麟、硃鸟、驺虞、玄武，以壶尊实沈齐。鳞、羽、裸、毛、介、丘陵、坟衍、原隰、井泉、水墉、坊、邮表叕、虎、猫、昆虫、以散尊实清酒，皆二。岳镇、海渎，以山尊实醍齐。山、川、林、泽，以蜃尊实沈齐，皆二。伊耆氏以上皆有坫。太社，以太罍实醍齐，著尊实盎齐，皆二；山罍一。太稷，后稷氏亦如之。其余中祀，皆以牺尊实醍齐，象尊实盎齐，山罍实酒，皆二，小祀，皆以象尊二实醍齐。宗庙祫享，室以斝彝实明水，黄彝实鬯，皆一；牺尊实泛齐，象尊实醴齐，著尊实盎齐，山罍实酒，皆二，设堂上。壶尊实醍齐，大尊实沈齐，山罍实酒，皆二，设堂下。禘享，鸡彝、鸟彝一。时享，春、夏室以鸡彝、鸟彝一，秋、冬以斝彝、黄彝一，皆有坫。七祀及功臣配享，以壶尊二实醍齐。别庙之享，春、夏以鸡彝实明水，鸟彝实鬯，皆一；牲尊实醴齐，象尊实盎齐，山罍实酒，皆二。秋、冬以斝彝、黄彝，皆一；著尊、壶尊、山罍皆二。太子之庙，以牺尊实醴齐，象尊实盎齐，山罍实酒，皆二。凡祀，五齐之上尊，必皆实明水；山罍之上尊，必皆实明酒；小祀之上尊，亦实明水。此尊爵之数也。 
　　冬至，祀昊天上帝以苍璧。上辛，明堂以四圭有邸，与配帝之币皆以苍，内官以下币如方色。皇地祇以黄琮，与配帝之币皆以黄。青帝以青圭，亦帝以赤璋，黄帝以黄琮，白帝以白琥，黑帝以黑璜；币如其玉。日以圭、璧，币以青；月以圭、璧，币以白。神州、社、稷以两圭有邸，币以黑；岳镇、海渎以两圭有邸，币如其方色。神农之币以赤，伊耆以黑，五星以方色，先农之币以青，先蚕之币以黑，配坐皆如之。它祀币皆以白，其长丈八尺。此玉、币之制也。 
　　冬至祀圆丘，昊天上帝、配帝，笾十二、豆十二、簋一、簠一、一、俎一。五方上帝、大明、夜明，笾八、豆八、簋一、簠一、一、俎一。五星、十二辰、河汉及内官、中官，笾二、豆二、簋一、簠一、俎一。外官众星，笾、豆、簋、簠、俎各一。正月上辛，祈谷圆丘，昊天、配帝、五方帝，如冬至。孟夏雩祀圆丘，昊天、配帝、五方帝，如冬至。五人帝，笾四、豆四、簋一、簠一、俎一。五官，笾二、豆二、簋一、簠一、俎一。季秋大享明堂，如雩祀。立春祀青帝及太昊氏，笾豆皆十二、簋一、簠一、一、俎一。岁星、三辰、句芒、七宿，笾二、豆二、簋一、簠一、俎一。其赤帝、黄帝、白帝、黑帝皆如之。礻昔祭百神，大明、夜明，笾十、豆十、簋一、簠一、一、俎一。神农、伊耆，笾、豆各四，簋、簠、、俎各一。五星、十二辰、后稷、五方田畯、岳镇、海渎、二十八宿、五方山林川泽，笾、豆各二，簋、簠、俎各一。丘陵、填衍、原隰、龙、麟、硃鸟、白虎、玄武、鳞、羽、毛、介、於菟等，笾、豆各一，簋、簠、俎各一。又井泉，笾、豆各一，簋、簠、俎各一。春分朝日，秋分夕月，笾十、豆十、簋一、簠一、一、俎一。四时祭风师、雨师、灵星、司中、司命、司人、司禄，笾八、豆八、簋一、簠一、俎一。夏至祭方丘，皇地礻氏及配帝，豆皆十二、簋一、簠一、一、俎一。神州，笾四、豆四、簋一、簠一、一、俎一。其五岳、四镇、四海、四渎及五方山川林泽，笾二、豆二，簋、簠、俎各一。孟冬祭神州及配帝，笾豆皆十二、簋一、一、一、俎一。春、秋祭太社、太稷及配坐，笾豆皆十、簋二、簠二、钘三、俎三。四时祭马祖、马社、先牧、马步，笾豆皆八、簋一、簠一、俎一。时享太庙，每室笾豆皆十二、簋二、簠二、三、钘三、俎三。七祀，笾二、豆二、簋二、簠二、俎一。祫享、功臣配享，如七祀。孟春祭帝社及配坐，笾豆皆十、簋二、簋二、三、钘三、俎三。季春祭先蚕，笾豆皆十、簋二、簠二、三、钘三、俎三。孟冬祭司寒，笾豆皆八、簋一、簠一、俎一。春、秋释奠于孔宣父，先圣、先师，笾十、豆十、簋二、簠二、三、钘三、俎三；若从祀，笾豆皆二、簋一、簠一、俎一。春、秋释奠于齐太公、留侯，笾豆皆十、簋二、簠二、三、钘三、俎三、仲春祭五龙，笾豆皆八、簋一、簠一、俎一。四时祭五岳、四镇、四海、四渎，各笾豆十、簋二、簠二、俎三。三年祭先代帝王及配坐，笾豆皆十、簋二、簠二、俎三。州县祭社、稷、先圣，释奠于先师，笾豆皆八、簋二、簠二、俎三。笾以石盐、槁鱼、枣、栗、榛、菱芡之实、鹿脯、白饼、黑饼、糗饵、粉騑。豆以菲菹盆棨、菁菹鹿棨、芹菹兔棨、芹菹鱼棨、脾析菹豚胉。嵒食、糁食。中祀之笾无糗饵、粉棨，豆无嵒食、糁食。小祀之笾无白饼、黑饼、豆无脾析菹豚胉。凡用皆四者，笾以石盐、枣实、栗黄、鹿脯；豆以芹菹兔棨、菁菹鹿棨。用皆二者，笾以栗黄、牛脯。豆以葵菹鹿棨。用皆一者，笾以牛脯，豆以鹿。用牛脯者，通以羊。凡簠、簋皆一者，簋以稷，簠以黍。用皆二者，簋以黍、稷，簠以稻、粱。实以大羹，钘以肉羹。此笾、豆、簠、簋、、钘之实也。 
　　昊天上帝，苍犊；五方帝，方色犊；大明，青犊；夜明，白犊；神州地祇黑犊。配帝之犊：天以苍，地以黄，神州以黑，皆一。宗庙、太社、太稷、帝社、先蚕、古帝王、岳镇、海渎，皆太牢；社、稷之牲以黑；五官、五星、三辰、七宿，皆少牢。蜡祭：神农氏、伊耆氏，少牢；后稷及五方、十二次、五官、五田畯、五岳、四镇、海渎、日、月，方以犊二；星辰以降，方皆少牢五；井泉皆羊一。非顺成之方则阙。风师、雨师、灵星、司中、司命、司人、司禄、马祖、先牧、马社、马步，皆羊一。司寒，黑牲一。凡牲在涤，大祀九旬，中祀三旬，小祀一旬，养而不卜。无方色则用纯，必有副焉。省牲而犊鸣，则免之而用副。禁其棰柎，死则瘗之，创病者请代犊，告祈之牲不养。凡祀，皆以其日未明十五刻，太官令帅宰人以鸾刀割牲，祝史以豆敛毛血置馔所，祭则奉之以入，遂亨之。肉载以俎，皆升右胖体十一：前节三，肩、臂、臑；后节二，肫、胳；正脊一，脡泚一，横脊一，正胁一，短胁一，代胁一，皆并骨。别祭用太牢者，酒二斗，脯一段，棨四合；用少牢者，酒减半。此牲牢之别也。 
　　祝版，其长一尺一分，广八寸，厚二分，其木梓、楸。凡大祀、中祀，署版必拜。皇帝亲祠，至大次，郊社令以祝版进署，受以出，奠于坫。宗庙则太庙令进之。若有司摄事，则进而御署，皇帝北向再拜，侍臣奉版，郊社令受以出。皇后亲祠，则郊社令预送内侍，享前一日进署，后北向再拜，近侍奉以出，授内侍送享所。享日之平明，女祝奠于坫。此册祝之制也。 
　　
志第三　礼乐三 
　　自周衰，礼乐坏于战国而废绝于秦。汉兴，《六经》在者，皆错乱、散亡、杂伪，而诸儒方共补缉 ，以意解诂，未得其真，而谶纬之书出以乱经矣。自郑玄之徒，号称大儒，皆主其说，学者由此牵惑没溺，而时君不能断决，以为有其举之，莫可废也。由是郊、丘、明堂之论，至于纷然而莫知所止。 
　　《礼》曰：“以禋祀祀昊天上帝。”此天也，玄以为天皇大帝者，北辰耀魄宝也。又曰：“兆五帝于四郊。”此五行精气之神也，玄以为青帝灵威仰、赤帝赤熛怒、黄帝含枢纽、白帝白招拒、黑帝汁光纪者，五天也。由是有六天之说，后世莫能废焉。 
　　唐初《贞观礼》：冬至祀昊天上帝于圆丘，正月辛日祀感生帝灵威仰于南郊以祈谷，而孟夏雩于南郊，季秋大享于明堂。皆祀五天帝。至高宗时，礼官以谓太史《圆丘图》，昊天上帝在坛上，而耀魄宝在坛第一等，则昊天上帝非耀魄宝可知，而祠令及《显庆礼》犹著六天之说。显庆二年，礼部尚书许敬宗与礼官等议曰：“六天出于纬书，而南郊、圆丘一也，玄以为二物；郊及明堂本以祭天，而玄皆以为祭太微五帝。《传》曰：‘凡祀，启蛰而郊，郊而后耕。’故‘郊祀后稷，以祈农事’。而玄谓周祭感帝灵威仰，配以后稷，因而祈谷。皆缪论也。”由是尽黜玄说，而南郊祈谷、孟夏雩、明堂大享皆祭昊天上帝。 
</div>
    <div class="pagination">
<a href="新唐书_page6.html">上一页</a><span>...</span><a href="新唐书_page2.html">2</a><a href="新唐书_page3.html">3</a><a href="新唐书_page4.html">4</a><a href="新唐书_page5.html">5</a><a href="新唐书_page6.html">6</a><span class="current-page">7</span><a href="新唐书_page8.html">8</a><a href="新唐书_page9.html">9</a><a href="新唐书_page10.html">10</a><a href="新唐书_page11.html">11</a><a href="新唐书_page12.html">12</a><span>...</span><a href="新唐书_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
