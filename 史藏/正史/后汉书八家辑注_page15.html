<!DOCTYPE html>
<html>
<head>
    <meta charset="UTF-8">
    <title>后汉书八家辑注 - 第 15 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书八家辑注 - 第 15 页/共 70 页</h1>
    <div class="content">　　明帝八王传陈敬王羡　羡子思王钧
　一九四　陈国户曹史高慎谏国相曰：「诸侯射豕，天子射熊，八彝六樽，礼数不同。昔季氏设朱干玉戚，以舞大夏。左传曰：『惟名与器，不可以假人。』〔一〕奢僭之渐，不可听也。」于是谏诤不合，为王所非，坐司寇罪〔二〕。（姚。王。汪。黄）──范书本传注 

〔一〕　见左传昭公三十二年史墨答赵简子问，亦见左传成公二年仲尼之语。杨伯峻曰：「此或古人语，故史墨及孔丘皆言之。」 
〔二〕　王者，陈思王钧也。时钧行天子大射礼，故高慎谏之。 
　　陈禅传
　一九五　陈禅为州治中从事。刺史为人所劾，受纳赃赂。禅当传拷，及至笞掠无算，五毒毕加，神意自若，辞对无屈〔一〕，事遂释。（姚。王。汪。黄）──御览卷二六三　○　书钞卷七三 

〔一〕　书钞卷七三及范书本传「屈」皆作「变」。 
　一九六　陈禅字纪山，拜谏议大夫。永宁中，西南夷掸国献幻人，〔能〕吐火〔一〕，自支解，易牛马头。于元日作之，帝〔与群臣〕共观之〔二〕。禅独离席举手谏曰：「昔齐作侏儒之乐，仲尼鄙之。〔三〕帝王之廷，不宜设夷狄之技。」尚书陈忠劾奏禅曰：「昔四夷之乐陈于门〔四〕。今掸国万里贡献，非郑声淫女之比。」诏左转为玄菟都尉〔五〕。（姚。王。汪。黄）──书钞卷五六 

〔一〕　据职官分纪卷六补。 
〔二〕　据范书本传补。 
〔三〕　事见史记孔子世家。 
〔四〕　「四」原误作「西」，径改之。 
〔五〕　范书本传作「玄菟候城障尉」。 
　　陈龟传
　一九七　安帝时，尚书陈龟上表曰：「仁恩广被，化流殊方，使老者以寿终，孤幼得保年，犹临河转石，易于反掌。」（姚。王。汪。黄）─ ─初学记卷六 
　一九八　陈龟表曰：「臣累世展鹰犬搏击之用。」（孙。王。汪。黄）──文选卷四四陈琳为袁绍檄豫州注 
　　桥玄传
　一九九　桥玄迁齐国相。郡有孝子为父报仇，系临淄狱。玄愍其至孝，欲上谳减罪。县令路芝酷烈苛暴，因杀之。惧玄收录，佩印绶欲走。玄自以为深负孝子，捕得芝，束缚籍械以还，笞杀以谢孝子冤魂〔一〕。（孙。王。汪。黄）─ 
─御览卷四八一 
〔一〕　孙志祖案：「范书云『迁为齐相，坐事为城旦』，盖即指笞杀县令也。」 
　　崔瑗传子寔
　二○○　崔瑗字子玉，讲论六经，三辟公府，论议京师，谈高妙。〔一〕安帝时举奏事臣〔二〕。──书钞卷六八 
〔一〕　此句「谈」上恐有脱字。 
〔二〕　疑「事臣」系「势臣」之误。天游按：范书本传载，时阎显以外戚入参政事，曾促安帝废太子为济阴王，而以北乡侯为嗣。瑗以立侯不以正，知显将败，欲说显令废立，然显醉不得见，而长史陈禅不敢为之谏。适逢宦官孙程立顺帝，瑗被斥而终不言其初谋，则瑗实未曾举奏势臣也。 

　二○一　崔瑗为济北相，光禄大夫杜乔为八使，徇行郡国，以臧罪奏瑗，征诣廷尉。瑗上书自讼，得〔理〕出〔一〕。会病卒，临终顾命子寔曰：「夫人禀天地之气以生，及其终也，归精于天，还骨于地，何〔地〕不可藏形骸〔二〕，勿归乡里。」〔寔奉遗令，遂留葬洛阳〕〔三〕。（姚。王。汪。黄）──书钞卷九二　○　御览卷五五四 

〔一〕　据御览卷五五四补。 
〔二〕　同右。 
〔三〕　同右。 
　二○二　初，崔寔父卒，标卖田宅，起冢茔，立碑颂，葬讫，资产竭尽，因穷困以榷酤鬻为业，时人多以此讥之。寔终不改，亦取足而已，不致盈余。（孙。王。汪。黄）──御览卷五五四 

　　周燮传
　二○三　燮居家清处，非法不言，兄弟父子室家相待如宾，乡曲不善者皆从其教。（姚。王。汪。黄）──范书本传注 
　　黄宪传
　二○四　黄宪同郡陈蕃〔拜太尉〕〔一〕，临朝而叹曰：「叔度若在〔二〕，不敢先佩印绶矣。」（姚。王。汪。黄）──书钞卷五○　○　又卷五一初学记卷一一　御览卷二○七 

〔一〕　本作「为三公」，据其它三引而改。 
〔二〕　叔度，宪之字。书钞卷五一、初学记卷一一「叔度」均作「
黄宪」。 
　　徐稚传子胤
　二○五　徐稚字孺子，豫章南昌人，清妙高跱，超世绝俗。（姚。王。汪。黄）──世说新语德行注　○ 　史略卷二 
　二○六　稚少为诸生，学严氏春秋、京氏易、欧阳尚书，兼综风角、星官、算历、河图、七纬、推步、变易，异行矫时俗。〔家贫〕，〔一〕〔常身躬耕，非其衣不服，非其食不食，糠秕不厌〕〔二〕。〔恭俭义让，所居〕闾里〔三〕，服其德化。有失物者，县以相还，道无拾遗。四察孝廉，五辟宰府，三举茂才。（姚。王。汪。黄）──范书本传注　○　御览卷四二五　又卷四七四 

〔一〕　据御览卷四七四补。 
〔二〕　据御览卷四二五补。 
〔三〕　据御览卷四七四补。 
　二○七　屡辟公府，不起。时陈蕃为太守，以礼请署功曹，稚不免之，既谒而退。蕃在郡不接宾客，唯稚来特设一榻，去则悬之。后举有道，拜太原太守，皆不就。（孙。王。汪。黄）──御览卷四七四　○　文选卷三○沈休文和谢宣城诗注　书钞卷七七　御览卷七○六　纬略卷四　书钞卷三四 

　二○八　桓帝征徐稚等不至，因问陈蕃曰：「徐稚、袁闳、韦着谁为先后？」蕃对曰：「闳生公族，闻道渐训。〔着〕长于三辅仁义之俗〔一〕，所谓不扶自直，不镂自雕。至于稚者，爰自江南卑薄之域〔二〕，而角立杰出，宜当为先。」（王。汪。黄）──御览卷四四五 

〔一〕　据范书本传补。 
〔二〕　「域」原误作「城」，径据范书正之。 
　二○九　徐稚字孺子，公交车五征，皆不〔降志〕（至）〔一〕。其有丧，负笈赴吊于万里之外〔二〕。（孙。汪。黄）──书钞卷一三五　○　御览卷八一九　世说新语德行注 
〔一〕　据御览卷七一一改。 
〔二〕　按御览卷七一一作「行五里也」，汪、黄二辑均作「百里」，与陈、俞本同。而孔本及御览卷八一九、世说新语德行注、渊海卷七九皆作「万里」，今从之。 
　二一○　稚〔前后为州郡选举〕〔一〕，诸公所辟，虽不就，有死丧，负笈赴吊。常于家豫炙鸡一只，以一两绵絮渍酒中，暴干以裹鸡，径到所（起）〔赴〕冢隧外〔二〕，以水渍绵，使有酒气，斗米饭，白茅为藉，以鸡置前，醊酒毕，留谒即去，不见丧主。（姚 王 汪 
 黄）──范书本传注　○　世说新语德行注　文选卷五五刘孝标广绝交论注　御览卷五六一　又卷八一九　书钞卷一四五 
〔一〕　据文选卷五五刘孝标广绝交论注补。其中「为」字，乃依世说新语德行注补。 
〔二〕　据其它五引改。 
　二一一　徐孺子尝为太尉黄琼所辟，不就。及琼卒，归葬。稚乃负粮徒步到琼所赴之，设鸡酒脯祭，卒哭而去，不告姓名〔一〕。──书钞卷八九 
〔一〕　此条与前条异，而与范书同。其意一也，而文语不当重复如此，或此引出自范书而编者偶误书，亦未可知。 
　二一二　胤少遭父母丧，致哀毁瘁，呕血发病。服阕，隐居林薮，躬耕稼穑，倦则诵经，贫窭困乏，执志弥固，不受惠于人。（王。汪。黄）──范书本传注 
　　李昙传
　二一三　昙少丧父，躬事继母。继母酷烈，昙性纯孝，定有恪勤，妻子恭奉，寒苦执劳，不以为怨。得四时珍玩，先以进母。与徐孺子等海内列名五处士焉。（姚。王。汪。黄）──范书徐稚传注 

　　姜肱传
　二一四　姜肱字伯淮，〔彭城人〕〔一〕，博古五经〔二〕，兼明星纬。──书钞卷九六　○　御览卷四二○ 
〔一〕　据御览卷四二○补。 
〔二〕　书钞标目「古」作「通」。 
　二一五　祖父豫章太守，父任城相。（姚。王。汪。黄）──范书本传注 
　二一六　肱性笃孝，事继母恪勤。母既年少，又严厉。肱感凯风之孝〔一〕，兄弟同被而寝，不入房室，以慰母心也。（姚。王。汪。黄）──范书本传注　 ○　蒙求集注卷下 
〔一〕　乃诗邶风之一章，序曰：「凯风，盖孝子也。卫之淫风流行，虽有七子之母，犹不能安其室。故美七子能尽其孝道，以慰其母心而成其志尔。」 
　二一七　肱与季江俱乘车行，适野庐，为贼所劫，取其衣物，欲杀其兄弟。肱谓盗曰：「弟年幼，父母所怜愍，又未聘娶，愿自杀身济弟。」季江言：「兄年德在前，家之珍宝，国之英俊，乞自受戮，以代兄命。」盗戢刃曰：「二君所谓贤人，吾等不良，妄相侵犯。」弃物而去〔一〕。肱车中尚有数千钱，盗不见也，使从者追以与之，亦复不受。肱以物经历盗手，因以付亭长而去〔二〕。（姚。王。汪。黄）──范书本传注 

〔一〕　御览卷四二○引作「贼遂两释，但夺衣资」，与本传注异。 
〔二〕　御览卷四二○又曰：「既至，郡中见肱无衣，怪问，肱托以他辞，终不言。盗闻而感悔，后乃就精庐，求见征君。肱与相见，皆叩头谢罪，而还所略物。肱不受，劳以酒食而遣之。」天游按：此引皆同范书本传，与本传注迥异，当乃御览编者误标谢书也，故不录其引于正文。 

　二一八　灵帝手笔下诏曰：「肱抗陵云之志，养浩然之气，以朕德薄，未肯降志。昔许由不屈，王道为化；夷、齐不挠，周德不亏。州郡以礼优顺，勿失其意。」（姚。王。汪。黄）──范书本传注 

　二一九　姜肱桓帝时再以玄纁聘，不就。即拜太中大夫。诏书至门，肱使家人对云「久病就医」，遂羸服闲行，窜伏青州界中，卖卜给（衣）〔食〕〔一〕，召命得断，家亦不知其处，历年乃还。（孙。王。汪。黄）──御览卷七二五 

〔一〕　据汪辑改。 
　　申屠蟠传
　二二○　陈留申屠蟠耻郡无处士，遂闭门养志，〔居蓬莱之室〕，〔一〕依大桑树以为栋梁。（姚。王。汪。黄）──类聚卷八八　○　御览卷九五五　事类赋注卷二五　范书本传注　书叙指南卷一六 

〔一〕　原作「蓬户莱室」，今据范书本传注改补。 
　二二一　蟠前后征辟，文书悉挂于树，初不顾眄。（姚。王。汪。黄）──范书本传注 
　二二二　诏书令郡以礼发遣，蟠到河南万岁亭，折辕而旋。（姚。王。汪。黄）──范书本传注 
　二二三　申屠蟠英姿卓荦。（孙。王。汪。黄）──文选卷五○ 范蔚宗后汉二十八将传论注
 
 
  
谢承后汉书卷四
　　杨震传长子牧孙奇　中子秉　秉子赐　赐子彪
　二二四　杨震客居湖县，立精舍，家贫，常以种蓝为业。（孙。王。汪。黄）──御览卷一八一 
　二二五　杨震常客于湖，不答州郡礼命数十年，众人谓之晚贵〔一〕，而震志愈笃。后有鹳雀衔三（鳣）〔〕鱼飞集讲堂前〔二〕，都讲取鱼〔三〕，进曰：「蛇者，卿大夫服之象也。数三者，法三台也。先生自此升矣。」时年过五十，乃始仕州郡。（孙。王。汪。黄）──御览卷九三七　○　范书本传注 
</div>
    <div class="pagination">
<a href="后汉书八家辑注_page14.html">上一页</a><span>...</span><a href="后汉书八家辑注_page10.html">10</a><a href="后汉书八家辑注_page11.html">11</a><a href="后汉书八家辑注_page12.html">12</a><a href="后汉书八家辑注_page13.html">13</a><a href="后汉书八家辑注_page14.html">14</a><span class="current-page">15</span><a href="后汉书八家辑注_page16.html">16</a><a href="后汉书八家辑注_page17.html">17</a><a href="后汉书八家辑注_page18.html">18</a><a href="后汉书八家辑注_page19.html">19</a><a href="后汉书八家辑注_page20.html">20</a><span>...</span><a href="后汉书八家辑注_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
