<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 136 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 136 页/共 204 页</h1>
    <div class="content">齐王曰：「齐僻陋，隐居东海之上，未尝闻社稷之长利也。」乃许张仪。
张仪去，西说赵王曰：「敝邑秦王使使臣效愚计于大王。大王收率天下以宾秦，秦兵不敢出函谷关十五年。大王之威行于山东，敝邑恐惧慑伏，缮甲厉兵，饰车骑，〔一〕习驰射，力田积粟，守四封之内，愁居慑处，不敢动摇，唯大王有意督过之也。〔二〕
〔一〕正义饰音敕。
〔二〕索隐督者，正其事而责之。督过，是深责其过也。
「今以大王之力，举巴蜀，并汉中，包两周，迁九鼎，守白马之津。秦虽僻远，然而心忿含怒之日久矣。今秦有敝甲凋兵，军于渑池，愿渡河踰漳，据番吾，会邯郸之下，愿以甲子合战，以正殷纣之事，敬使使臣先闻左右。
「凡大王之所信为从者恃苏秦。苏秦荧惑诸侯，以是为非，以非为是，欲反齐国，而自令车裂于市。夫天下之不可一亦明矣。今楚与秦为昆弟之国，而韩梁称为东藩之臣，齐献鱼盐之地，此断赵之右臂也。夫断右臂而与人斗，失其党而孤居，求欲毋危，岂可得乎？
「今秦发三将军：其一军塞午道，〔一〕告齐使兴师渡清河，军于邯郸之东；一军军成皋，驱韩梁军于河外；〔二〕一军军于渑池。约四国为一以攻赵，赵（服）〔破〕，必四分其地。是故不敢匿意隐情，先以闻于左右。臣窃为大王计，莫如与秦王遇于渑池，面相见而口相结，请案兵无攻。愿大王之定计。」
〔一〕索隐此午道当在赵之东，齐之西也。午道，地名也。郑玄云「一纵一横为午」，谓交道也。
〔二〕正义河外谓郑、滑州，北临河。
赵王曰：「先王之时，奉阳君专权擅势，蔽欺先王，独擅绾事，寡人居属师傅，不与国谋计。先王弃群臣，寡人年幼，奉祀之日新，心固窃疑焉，以为一从不事秦，非国之长利也。乃且愿变心易虑，割地谢前过以事秦。方将约车趋行，〔一〕适闻使者之明诏。」赵王许张仪，张仪乃去。
〔一〕正义趋音趣。
北之燕，说燕昭王曰：「大王之所亲莫如赵。昔赵襄子尝以其姊为代王妻，欲并代，约与代王遇于句注之塞。〔一〕乃令工人作为金斗，长其尾，〔二〕令可以击人。与代王饮，阴告厨人曰：『即酒酣乐，进热啜，〔三〕反斗以击之。』〔四〕于是酒酣乐，进热啜，厨人进斟，因反斗以击代王，杀之，王脑涂地。其姊闻之，因摩笄以自刺，故至今有摩笄之山。〔五〕代王之亡，天下莫不闻。
〔一〕正义句注山在代州也。上音勾。
〔二〕索隐斗音主。凡方者为斗，若安长柄，则名为枓，音主。尾即斗之柄，其形若刀也。
〔三〕索隐音昌悦反。按：谓热而啜之，是羹也。于下云「厨人进斟」，斟谓羹勺，故因名羹曰斟。左氏「羊羹不斟」是也。
〔四〕正义反即倒斗柄击也。
〔五〕集解笄，妇人之首饰，如今象牙擿。正义笄，今簪也。摩笄山在蔚州飞狐县东北百五十里。
「夫赵王之很戾无亲，大王之所明见，且以赵王为可亲乎？赵兴兵攻燕，再围燕都而劫大王，大王割十城以谢。今赵王已入朝渑池，效河闲以事秦。今大王不事秦，秦下甲云中、九原，驱赵而攻燕，则易水、长城〔一〕非大王之有也。
〔一〕正义并在易州界。
「且今时赵之于秦犹郡县也，不敢妄举师以攻伐。今王事秦，秦王必喜，赵不敢妄动，是西有强秦之援，而南无齐赵之患，是故愿大王孰计之。」
燕王曰：「寡人蛮夷僻处，虽大男子裁〔一〕如婴儿，言不足以采正计。今上客幸教之，请西面而事秦，献恒山之尾〔二〕五城。」燕王听仪。仪归报，未至咸阳而秦惠王卒，武王立。武王自为太子时不说张仪，及即位，群臣多谗张仪曰：「无信，左右卖国以取容。秦必复用之，恐为天下笑。」诸侯闻张仪有却武王，皆畔衡，复合从。
〔一〕集解音在。
〔二〕索隐尾犹末也。谓献恒山城以与秦。
秦武王元年，群臣日夜恶张仪未已，而齐让又至。张仪惧诛，乃因谓秦武王曰：「仪有愚计，愿效之。」王曰：「柰何？」对曰：「
为秦社稷计者，东方有大变，然后王可以多割得地也。今闻齐王甚憎仪，仪之所在，必兴师伐之。故仪愿乞其不肖之身之梁，齐必兴师而伐梁。梁齐之兵连于城下而不能相去，王以其闲伐韩，入三川，出兵函谷而毋伐，以临周，祭器必出。〔一〕挟天子，按图籍，此王业也。」秦王以为然，乃具革车三十乘，入仪之梁。齐果兴师伐之。梁哀王恐。张仪曰：「王勿患也，请令罢齐兵。」乃使其舍人冯喜〔二〕之楚，借使之齐，谓齐王曰：「王甚憎张仪；虽然，亦厚矣王之托仪于秦也！」齐王曰：「寡人憎仪，仪之所在，必兴师伐之，何以托仪？」对曰：「是乃王之托仪也。夫仪之出也，固与秦王约曰：『为王计者，东方有大变，然后王可以多割得地。今齐王甚憎仪，仪之所在，必兴师伐之。故仪愿乞其不肖之身之梁，齐必兴师伐之。齐梁之兵连于城下而不能相去，王以其闲伐韩，入三川，出兵函谷而无伐，以临周，祭器必出。挟天子，案图籍，此王业也。』秦王以为然，故具革车三十乘而入之梁也。今仪入梁，王果伐之，是王内罢国而外伐与国，〔三〕广邻敌以内自临，而信仪于秦王也。此臣之所谓『托仪』也。」齐王曰：「善。」乃使解兵。
〔一〕索隐凡王者大祭祀必陈设文物轩车彝器等，因谓此等为祭器也。
〔二〕索隐此与战国策同。旧本作「?」者，误也。
〔三〕索隐谓齐之伐梁也。梁之与齐，先相许与约从为邻，故云与国也。
张仪相魏一岁，卒〔一〕于魏也。
〔一〕索隐年表张仪以安僖王十年卒。纪年云梁安僖王九年五月卒。
陈轸者，游说之士。与张仪俱事秦惠王，皆贵重，争宠。张仪恶陈轸于秦王曰：「轸重币轻使秦楚之闲，将为国交也。今楚不加善于秦而善轸者，轸自为厚而为王薄也。且轸欲去秦而之楚，王胡不听乎？」王谓陈轸曰：「吾闻子欲去秦之楚，有之乎？」轸曰：「然。」王曰：「仪之言果信矣。」轸曰：「非独仪知之也，行道之士尽知之矣。昔子胥忠于其君而天下争以为臣，曾参孝于其亲而天下愿以为子。故卖仆妾不出闾巷而售者，良仆妾也；出妇嫁于乡曲者，良妇也。今轸不忠其君，楚亦何以轸为忠乎？忠且见弃，轸不之楚何归乎？」王以其言为然，遂善待之。
居秦期年，秦惠王终相张仪，而陈轸奔楚。楚未之重也，而使陈轸使于秦。过梁，欲见犀首。犀首谢弗见。轸曰：「吾为事来，〔一〕公不见轸，轸将行，不得待异日。」犀首见之。陈轸曰：「公何好饮也？」犀首曰：「无事也。」曰：「吾请令公厌事〔二〕可乎？」曰：「柰何？」曰：「田需〔三〕约诸侯从亲，楚王疑之，未信也。公谓于王曰：『臣与燕、赵之王有故，数使人来，曰：「无事何不相见」，愿谒行于王。』王虽许公，公请毋多车，以车三十乘，可陈之于庭，明言之燕、赵。」燕、赵客闻之，驰车告其王，使人迎犀首。楚王闻之大怒，曰：「田需与寡人约，而犀首之燕、赵，是欺我也。」怒而不听其事。齐闻犀首之北，使人以事委焉。犀首遂行，三国相事皆断于犀首。轸遂至秦。
〔一〕索隐轸语犀首，言我故来，欲有教汝之事，何不相见。
〔二〕索隐上一艳反。厌者，饱也，谓欲令其多事也。
〔三〕索隐需时为魏相也。
韩魏相攻，期年不解。秦惠王欲救之，问于左右。左右或曰救之便，或曰勿救便，惠王未能为之决。陈轸适至秦，惠王曰：「子去寡人之楚，亦思寡人不？」陈轸对曰：「王闻夫越人庄舄乎？」王曰：「不闻。」曰：「越人庄舄仕楚执珪，有顷而病。楚王曰：『舄故越之鄙细人也，今仕楚执珪，贵富矣，亦思越不？』中谢〔一〕对曰：『凡人之思故，在其病也。彼思越则越声，不思越则楚声。』使人往听之，犹尚越声也。今臣虽弃逐之楚，岂能无秦声哉！」惠王曰：「
善。今韩魏相攻，期年不解，或谓寡人救之便，或曰勿救便，〔二〕寡人不能决，愿子为子主计〔三〕之余，为寡人计之。」陈轸对曰：「亦尝有以夫卞庄子〔四〕刺虎闻于王者乎？庄子欲刺虎，馆竖子止之，曰：『两虎方且食牛，食甘必争，争则必斗，斗则大者伤，小者死，从伤而刺之，一举必有双虎之名。』卞庄子以为然，立须之。有顷，两虎果斗，大者伤，小者死。庄子从伤者而刺之，一举果有双虎之功。今韩魏相攻，期年不解，是必大国伤，小国亡，从伤而伐之，一举必有两实。此犹庄子刺虎之类也。臣主与王何异也。」〔五〕惠王曰：「善。」卒弗救。大国果伤，小国亡，秦兴兵而伐，大克之。此陈轸之计也。
〔一〕索隐盖谓侍御之官。
〔二〕索隐此盖张仪等之计策。
〔三〕索隐子指陈轸也。子主谓楚王。
〔四〕索隐馆庄子。谓逆旅舍其人字庄子者，或作「卞庄子」也。
〔五〕索隐臣主，为轸之主楚王也。王，秦惠王。以言我主与王俱宜待韩、魏之毙而击之，亦无异也。
犀首者，魏之阴晋人也，〔一〕名衍，姓公孙氏。与张仪不善。
〔一〕集解司马彪曰：「犀首，魏官名，若今虎牙将军。」
张仪为秦之魏，魏王相张仪。犀首弗利，故令人谓韩公叔曰：「
张仪已合秦魏矣，其言曰〔一〕『魏攻南阳，秦攻三川』。魏王所以贵张子者，欲得韩地也。且韩之南阳已举矣，子何不少委焉以为衍功，则秦魏之交可错矣。〔二〕然则魏必图秦而弃仪，收韩而相衍。」公叔以为便，因委之犀首以为功。果相魏。张仪去。〔三〕
〔一〕正义此张仪合秦魏之辞也。
〔二〕索隐错音措。按：错，停止也。
〔三〕集解徐广曰：「复相秦。」
义渠君朝于魏。犀首闻张仪复相秦，害之。犀首乃谓义渠君曰：「道远不得复过，〔一〕请谒事情。」〔二〕曰：「中国无事，〔三〕秦得烧掇焚杅〔四〕君之国；有事，〔五〕秦将轻使重币事君之国。」〔六〕其后五国伐秦。〔七〕会陈轸谓秦王曰：「义渠君者，蛮夷之贤君也，不如赂之以抚其志。」秦王曰：「善。」乃以文绣千纯，〔八〕妇女百人遗义渠君。义渠君致群臣而谋曰：「此公孙衍所谓邪？」〔九〕乃起兵袭秦，大败秦人李伯之下。〔一０〕
〔一〕索隐音戈。言义渠道远，今日已后，不复得更过相见。
〔二〕索隐谓欲以秦之缓急告语之也。
〔三〕索隐按：谓山东诸侯齐、魏之大国等。正义中国谓关东六国。无事，不共攻秦。
〔四〕集解徐广曰：「一孤切。」索隐掇音都活反，谓焚烧而侵掠。焚杅音烦乌二音。按：焚揉而牵制也。战国策云「秦且烧概君之国」，是说其事也。
〔五〕索隐谓山东诸国共伐秦也。
〔六〕索隐谓秦求亲义渠君也。正义有事谓六国攻秦。秦若被攻伐，则必轻使重币，事义渠之国，欲令相助。犀首此言，令义渠君勿援秦也。
〔七〕索隐按：表秦惠王后元七年，楚、魏、齐、韩、赵五国共攻秦，是其事也。
〔八〕索隐凡丝绵布帛等一段为一纯。纯音屯。
〔九〕索隐按：谓上文犀首云「（君之国）有事，秦将轻使重币事君之国」，故云「衍之所谓」，因起兵袭秦以伤张仪也。
〔一０〕索隐入李伯之下。谓义渠破秦而收军，而入于李伯之下，则李伯人名或邑号。战国策「伯」作「帛」。
张仪已卒之后，犀首入相秦。尝佩五国之相印，为约长。〔一〕
〔一〕索隐佩五国之印，为约长。犀首后相五国，或从或横，常为约长。
太史公曰：三晋多权变之士，夫言从衡强秦者大抵皆三晋之人也。夫张仪之行事甚于苏秦，然世恶苏秦者，以其先死，而仪振暴〔一〕其短以扶其说，〔二〕成其衡道。〔三〕要之，此两人真倾危之士哉！
〔一〕索隐下音步卜反。振谓振扬而暴露其短。
〔二〕索隐按：扶谓说彼之非，成我之是，扶会己之说辞。
〔三〕索隐张仪说六国，使连衡而事秦，故云「成其衡道」。然山东地形从长，苏秦相六国，令从亲而宾秦也。关西地形衡长，张仪相六国，令破其从而连秦之衡，故谓张仪为连横矣。
【索隐述赞】仪未遭时，频被困辱。及相秦惠，先韩后蜀。连衡齐魏，倾危诳惑。陈轸挟权，犀首骋欲。如何三晋，继有斯德。
史记卷七十一
樗里子甘茂列传第十一
樗里子者，名疾，秦惠王之弟也，〔一〕与惠王异母。母，韩女也。樗里子滑稽多智，〔二〕秦人号曰「智囊」。
〔一〕索隐按：樗，木名也，音摅。高诱曰「其里有大樗树，故曰樗里」。然疾居渭南阴乡之樗里，故号曰樗里子。又按：纪年则谓之「楮里疾」也。
〔二〕索隐滑音骨。稽音鸡。邹诞解云「滑，乱也。稽，同也。谓辨捷之人，言非若是，言是若非，谓能乱同异也」。一云滑稽，酒器，可转注吐酒不已。以言俳优之人出口成章，词不穷竭，如滑稽之吐酒不已也。正义滑读为淈，水流自出。稽，计也。言其智计宣吐如泉，流出无尽，故杨雄酒赋云「鸱夷滑稽，腹大如壶」是也。颜师古云：「滑稽，转利之称也。滑，乱也。稽，碍也。其变无留也。」一说稽，考也，言其滑乱不可考较。
秦惠王八年，爵樗里子右更，〔一〕使将而伐曲沃，〔二〕尽出其人，〔三〕取其城，地入秦。秦惠王二十五年，使樗里子为将伐赵，虏赵将军庄豹，拔蔺。〔四〕明年，助魏章攻楚，败楚将屈丐，取汉中地。秦封樗里子，号为严君。〔五〕
〔一〕索隐按：右更，秦之第十四爵名也。
〔二〕正义故城在陕州〔陕〕县西南三十二里也。
〔三〕索隐按：年表云十一年拔魏曲沃，归其人。又秦本纪惠文王后元八年，五国共围秦，使庶长疾与战修鱼，斩首八万。十一年，樗里疾攻魏焦，降之。则焦与曲沃同在十一年明矣。而传云「八年拔之」，不同。王劭按：本纪、年表及此传，三处记秦伐国并不同，又与纪年不合，今亦殆不可考。
〔四〕正义蔺县在石州。
〔五〕索隐按：严君是爵邑之号，当是封之严道。
秦惠王卒，太子武王立，逐张仪、魏章，而以樗里子、甘茂为左右丞相。秦使甘茂攻韩，拔宜阳。使樗里子以车百乘入周。周以卒迎之，意甚敬。楚王怒，让周，以其重秦客。游腾〔一〕为周说楚王曰：「知伯之伐仇犹，遗之广车，〔二〕因随之以兵，仇犹遂亡。何则？无备故也。齐桓公伐蔡，号曰诛楚，其实袭蔡。今秦，虎狼之国，使樗里子以车百乘入周，周以仇犹、蔡观焉，故使长戟居前，强弩在后，名曰卫疾，〔三〕而实囚之。且夫周岂能无忧其社稷哉？恐一旦亡国以忧大王。」楚王乃悦。
〔一〕索隐游，姓；腾，名也。
〔二〕集解许慎曰：「仇犹，夷狄之国。」战国策曰：「智伯欲伐仇犹，遗之大锺，载以广车。」周礼曰：「广车之萃。」郑玄曰：「
广车，横陈之车。」索隐战国策云「智伯欲伐仇犹，遗之大锺，载以广车」。以「仇犹」为「厹由」。韩子作「仇由」。地理志临淮有厹犹县也。正义括地志云：「并州盂县外城俗名原仇山，亦名仇犹，夷狄之国也。韩子云『智伯欲伐仇犹国，道险难不通，乃铸大钟遗之，载以广车。仇犹大悦，除涂内之。赤章曼支谏曰：「不可，此小所以事大，而今大以遗小，卒必随，不可。」不听，遂内之。曼支因断毂而驰。至十九日而仇犹亡也』。」
〔三〕正义防卫樗里子。
秦武王卒，昭王立，樗里子又益尊重。
昭王元年，樗里子将伐蒲。〔一〕蒲守恐，请胡衍。〔二〕胡衍为蒲谓樗里子曰：「公之攻蒲，为秦乎？为魏乎？为魏则善矣，为秦则不为赖矣。〔三〕夫卫之所以为卫者，以蒲也。〔四〕今伐蒲入于魏，卫必折而从之。〔五〕魏亡西河之外〔六〕而无以取者，兵弱也。今并卫于魏，魏必强。魏强之日，西河之外必危矣。且秦王将观公之事，害秦而利魏，王必罪公。」樗里子曰：「柰何？」胡衍曰：「
公释蒲勿攻，臣试为公入言之，以德卫君。」樗里子曰：「善。」胡衍入蒲，谓其守曰：「樗里子知蒲之病矣，其言曰必拔蒲。衍能令释蒲勿攻。」蒲守恐，因再拜曰：「愿以请。」因效金三百斤，曰：「
秦兵苟退，请必言子于卫君，使子为南面。」故胡衍受金于蒲以自贵于卫。于是遂解蒲而去。还击皮氏，〔七〕皮氏未降，又去。
〔一〕索隐按：纪年云「楮里疾围蒲不克，而秦惠王薨」，事与此合。正义蒲故城在滑州匡城县北十五里，即子路作宰地。
〔二〕索隐人姓名也。
〔三〕集解赖，利也。
〔四〕正义蒲是卫国之鄣卫。
〔五〕索隐战国策云「今蒲入于秦，卫必折而入于魏」，与此文相反。
〔六〕正义谓同、华等州。
〔七〕正义故城在绛州龙门县西百四十步，魏邑。
昭王七年，樗里子卒，葬于渭南章台之东。〔一〕曰：「后百岁，是当有天子之宫夹我墓。」樗里子疾室在于昭王庙西渭南阴乡樗里，故俗谓之樗里子。至汉兴，长乐宫在其东，未央宫在其西，〔二〕武库正直其墓。〔三〕秦人谚曰：「力则任鄙，智则樗里。」
〔一〕索隐按黄图，在汉长安故城西。
〔二〕正义汉长乐宫在长安县西北十五里，未央在县西北十四里，皆在长安故城中也。
〔三〕索隐直如字读。直犹当也。
甘茂者，下蔡人也。〔一〕事下蔡史举先生，〔二〕学百家之术。因张仪、樗里子而求见秦惠王。王见而说之，使将，而佐魏章略定汉中地。
〔一〕索隐地理志下蔡县属汝南也。正义今颍州县，即州来国。
</div>
    <div class="pagination">
<a href="史记集解三家注索隐正义_page135.html">上一页</a><span>...</span><a href="史记集解三家注索隐正义_page131.html">131</a><a href="史记集解三家注索隐正义_page132.html">132</a><a href="史记集解三家注索隐正义_page133.html">133</a><a href="史记集解三家注索隐正义_page134.html">134</a><a href="史记集解三家注索隐正义_page135.html">135</a><span class="current-page">136</span><a href="史记集解三家注索隐正义_page137.html">137</a><a href="史记集解三家注索隐正义_page138.html">138</a><a href="史记集解三家注索隐正义_page139.html">139</a><a href="史记集解三家注索隐正义_page140.html">140</a><a href="史记集解三家注索隐正义_page141.html">141</a><span>...</span><a href="史记集解三家注索隐正义_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
