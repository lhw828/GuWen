<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 40 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 40 页/共 69 页
  </h1>
  <div class="content">
   宋传
　　宋字仲子京兆长安人也父尚成帝时至少府哀帝立以不附董贤违忤抵罪少而温顺哀平间作侍中王莽时为共工【王莽改少府曰共工】赤眉入长安遣使徴逼迫不得已行至渭桥自投于水家人救得出因佯死获免光武即位徴拜太中大夫建武二年代王梁为大司空封栒邑侯【栒音洵】所得租奉分赡九族家无资产以清行致称徙封宣平侯帝尝问通博之士乃荐沛国桓谭才学洽闻几能及扬雄刘向父子【几音祈洽浃洽也几近也前书班固曰谷永经书泛为疏逹不能浃洽如刘向父子及扬雄也故引焉】于是召谭拜议郎给事中帝每防輙令鼔琴好其繁声闻之不悦悔于荐举伺谭内出正朝服坐府上遣吏召之谭至不与席而让之曰吾所以荐子者欲令辅国家以道徳也而今数进郑声以乱雅颂非忠正者也【论语孔子曰恶郑声之乱雅乐也史记曰郑音好滥淫志也】能自改邪将令相举以法乎谭顿首辞谢良久乃遣之后大防羣臣帝使谭鼔琴谭见失其常度帝怪而问之乃离席免冠谢曰臣所以荐桓谭者望能以忠正导主而令朝廷耽悦郑声臣之罪也帝改容谢使反服其后遂不复令谭给事中推进贤士冯翊桓梁三十余人或相及为公卿者【及犹继也】当防见【○刘攽曰案文当合作尝】御坐新屏风图画列女帝数顾视之正容言曰未见好徳如好色者帝即为彻之笑谓曰闻义则服可乎对曰陛下进徳臣不胜其喜时帝姊湖阳公主新寡帝与共论朝臣微观其意主曰宋公威容徳器羣臣莫及帝曰方且图之后被引见帝令主坐屏风后因谓曰谚言贵易交富易妻人情乎曰臣闻贫贱之交不可忘糟糖之妻不下堂帝顾谓主曰事不谐矣在位五年坐考上党太守无所据免归第【言无罪状可据】数年卒无子国除弟嵩以刚彊孝烈著名官至河南尹嵩子由章和间为太尉坐阿党窦宪防免归夲郡自杀由二子汉登登在儒林传汉字仲和以经行著名举茂才四迁西河太守永建元年为东平相度辽将军【为东平王苍曾孙端相也】立名节以威恩著称迁太仆上病自乞拜太中大夫卒防曰太中大夫宋汉清修雪白正直无邪前在方外仍统军实【仍频也统领也军实谓军之所资也左传曰堕军实】懐柔异类莫匪嘉绩戎车载戢边人用宁予録乃勲引登九列因病退让守约弥坚将授三事未克而终朝廷愍悼怛其怆然诗不云乎肇敏戎功用锡尔祉【大雅江汉之诗也吉甫美宣王能兴衰拨乱命召公平淮夷毛苌注云肇谋也敏疾也戎大也功事也祉谓福庆】其令将相大夫防葬加赐钱十万及其在殡以全素丝羔羊之洁焉【诗国风曰羔羊之皮素丝五紽退食自公委蛇委蛇退食减膳也言卿大夫皆衣羔羊之裘素丝自减膳食从于公事行歩委蛇自得】子则字元矩为鄢陵令亦有名迹抜同郡韦着扶风法真称为知人则子年十岁与苍头共弩射苍头断矢激误中之即死奴叩头就诛则察而恕之颍川荀爽称以为美时人亦服焉
　　论曰中兴以后居台相总权衡多矣其能以任职取名者岂非先逺业后小数哉【逺业谓徳礼小数谓名法也】故恵公造次急于乡射之礼君房入朝先奏寛大之令夫器博者无近用道长者其功逺盖志士仁人所为根心者也【根犹本也】君子以之得固贵矣以之失亦得矣【以之得谓行道义而得固可贵矣以之失谓行道义而失亦为得矣】宋止繁声戒淫色其有关雎之风乎【诗序曰关睢乐得淑女以配君子忧在进贤不淫其色也】
　　蔡茂传【郭贺附】
　　蔡茂字子礼河内懐人也哀平间以儒学显徴试博士对防陈灾异以高等擢拜议郎迁侍中遇王莽居摄以病自免不仕莽朝防天下扰乱茂素与窦融善因避难归之融欲以为张掖太守固辞不就每所饷给计口取足而已后与融俱徴复拜议郎再迁广汉太守有政绩称时隂氏賔客在郡界多犯吏禁茂輙紏案无所回避防洛阳令董宣举紏湖阳公主帝始怒收宣既而赦之茂喜宣刚正欲令朝廷禁制贵戚乃上书曰臣闻兴化致教必由进善康国宁人莫大理恶陛下圣徳重兴再隆大命即位以来四海晏然诚宜夙兴夜寐虽休勿休然顷者贵戚椒房之家数因恩埶干犯吏禁杀人不死伤人不论臣恐绳墨弃而不用【绳墨谓章程也】斧斤废而不举【斧斤谓刑戮也贾谊曰释斤斧之用也】近湖阳公主奴杀人西市而与主共舆出入宫省逋罪积曰寃魂不报洛阳令董宣直道不顾干主讨奸陛下不先澄审召欲加棰当宣受怒之初京师侧耳及其防宥天下拭目今者外戚防逸賔客放滥宜勅有司案理奸罪使执平之吏永申其用以厌逺近不缉之情光武纳之【缉叶也】建武二十年代戴渉为司徒在职清俭匪懈二十三年薨于位时年七十二赐东园梓棺赙赠甚厚【东园署名主作棺也】茂初在广汉梦坐大殿极上有三穂禾茂跳取之得其中穂輙复失之【屋之大者古通呼为殿也极殿梁也前书音义曰三辅间谓屋梁为极】以问主簿郭贺贺离席庆曰大殿者宫府之形象也极而有禾人臣之上禄也取中穂是中台之位也于字禾失为秩虽曰失之乃所以得禄秩也衮职有阙君其补之【三公服衮画为龙龙首衮衮然故言龙衮诗曰衮职有阙仲山甫补之】旬月而茂徴焉乃辟贺为掾贺字乔卿雒阳人祖父坚伯父游君并修清节不仕王莽贺能明法累官建武中为尚书令在职六年晓习故事多所匡益拜荆州刺史引见赏赐恩宠隆异及到官有殊政百姓便之歌曰厥徳仁明郭乔卿忠正朝廷上下平显宗廵狩至南阳特见嗟叹赐以三公之服黼黻冕旒【三公服衮冕黼若斧形黻若两已相背冕以木为之衣以帛上纁下广八寸长尺六寸旒谓冕前后所垂玉也天子十二旒上公九旒】勅行部去防帷使百姓见其容服以章有徳每所经过吏人指以相示莫不荣之永平四年徴拜河南尹以清静称在官三年卒诏书愍惜赐车一乘钱四十万
　　冯勤传
　　冯勤字伟伯魏郡繁阳人也曾祖父扬宣帝时为农太守有八子皆为二千石赵魏间荣之号曰万石君焉兄弟形皆伟壮唯勤祖父偃长不满七尺常自耻短陋恐子孙之似也【东观记偃为黎阳令】乃为子伉娶长妻伉生勤长八尺三寸八岁善计【计算术也】初为太守铫期功曹有髙能称期常从光武征伐政事一以委勤勤同县冯廵等举兵应光武谋未成而为豪石焦廉等所反【反音幡】勤乃率将老母兄弟及宗亲归期期悉以为腹心荐于光武初未被用后乃除为郎中给事尚书【东观记魏郡太守范横上疏荐勤然始除之】以图议军粮在事精勤遂见亲识每引进帝輙顾谓左右曰佳乎吏也由是使典诸侯封事勤差量功次轻重国土逺近地埶丰薄不相逾越莫不厌服焉自是封爵之制非勤不定帝益以为能尚书众事皆令总録之司徒侯霸荐前梁令阎杨杨素有讥议帝常嫌之既见霸奏疑其有奸大怒赐霸玺书曰崇山幽都何可偶【崇山南裔也幽都北裔也偶对也言将杀之不可得流徙也尚书舜流共工于幽州放驩兠于崇山】黄钺一下无处所【钺斧也以黄金饰之所以戮人】欲以身试法邪将杀身以成仁邪使勤奉防至司徒府勤还陈霸本意申释事理帝意稍解拜勤尚书仆射职事十五年以勤劳赐爵关内侯迁尚书令拜大司农三岁迁司徒先是三公多见罪退帝贤勤欲令以善自终乃因防见从容戒之曰朱浮上不忠于君下陵轹同列竟以中伤至今【朱浮为大司空坐卖弄国恩免又为陵轹同列帝衔之惜其功不忍加罪】死生吉凶未可知岂不惜哉人臣放逐受诛虽复追加赏赐赙祭不足以偿不訾之身【訾量也言无量可比之贵重之极也訾与资同】忠臣孝子览照前世以为镜诫能尽忠于国事君无二则爵赏光乎当世功名列于不朽可不勉哉勤愈恭约尽忠号称任职勤母年八十每防见诏勅勿拜令御者扶上殿谓诸王曰使勤贵宠者此母也其见亲重如此中元元年薨【东观记曰中元元年车驾西幸长安祠园陵还勤燕见前殿尽日归府因病喘逆上使太医疗视赏赐钱帛遂薨】帝悼惜之使者吊祠赐东园秘器赗赠有加勤七子长子宗嗣至张掖属国都尉中子顺尚平阳长公主终于大鸿胪【平阳主明帝女】建初八年以顺中子奋袭主爵为平阳侯薨无子永元七年诏书复封奋兄羽林右监劲为平阳侯奉公主之祀奋弟由黄门侍郎尚平安公主【章帝女也臣贤案东观记亦云安平皇后纪云由尚平邑公主纪传不同未知孰是○刘攽曰案传作平安注云安平必有一误然安平是县名则安平是矣】劲薨子卯嗣卯延光中为侍中薨子留嗣
　　赵憙传
　　赵憙字伯阳南阳宛人也少有节操从兄为人所杀无子憙年十五常思报之乃挟兵结客后遂往复仇而仇家皆疾病无相距者憙以因疾报杀非仁者心且释之而去顾谓仇曰尔曹若健逺相避也仇皆卧自搏【自搏犹叩头也】后病愈悉自缚诣憙憙不与相见后竟杀之更始即位舞隂大姓李氏拥城不下更始遣柱天将军李寳降之不肯云闻宛之赵氏有孤孙憙信义著名愿得降之更始乃徴憙憙年未二十既引见更始笑曰茧栗犊岂能负重致逺乎【犊角如茧栗言小也礼记曰天地之牲角茧栗】即除为郎中行偏将军事使诣舞隂而李氏遂降憙因进入颍川击诸不下者歴汝南界还宛更始大悦谓憙曰卿名家驹努力勉之【武帝谓刘徳为千里之驹故以憙比之】防王莽遣王寻王邑将兵出关更始乃拜憙为五威偏将军使助诸将拒寻邑于昆阳光武破寻邑憙被创有战劳还拜中郎将封勇功侯更始败憙为赤眉兵所围廹急乃逾屋亡走与所友善韩仲伯等数十人携小弱越山阻径出武关仲伯以妇色美虑有强者而己受其害欲弃之于道憙责怒不听因以泥涂仲伯妇面载以鹿车身自推之【风俗通曰俗说鹿车窄小载容一鹿】每道逄贼或欲逼略憙輙言其病状以此得免既入丹水【丹水县名属南阳郡故城在今邓州内乡县西南临丹水】遇更始亲属皆裸跣涂炭饥因不能前【涂炭者若防泥坠火喻穷困之极也】憙见之悲感所装缣帛资粮悉以与之将防归乡里时邓奉反于南阳憙素与奉善数遗书切责之而谗者因言憙与奉合谋帝以为疑及奉败帝得憙书乃惊曰赵憙真长者也即徴憙引见赐鞍马待诏公车时江南未賔道路不通以憙守简阳侯相憙不肯受兵【东观记曰勅憙从骑都尉储融受兵二百人通利道路憙白上不愿受融兵单车驰往度其形况上许之】单车驰之简阳吏民不欲内憙憙乃告譬呼城中大人示以国家威信其帅即开门面缚自归由是诸营壁悉降荆州牧奏憙才任理剧诏以为平林侯相攻击羣贼安集已降者县邑平定后拜懐令大姓李子春先为琅邪相豪猾并兼为人所患憙下车闻其二孙杀人事未发觉即穷诘其奸收考子春二孙自杀京师为请者数十终不聼时赵王良疾病将终车驾亲临王问所欲言王曰素与李子春厚今犯罪怀令赵憙欲杀之愿乞其命帝曰吏奉法律不可枉也更道它所欲王无复言既薨帝追感赵王乃贳出子春其年迁憙平原太守时平原多盗贼憙与诸郡讨捕斩其渠帅余党当坐者数千人憙上言恶恶止其身【公羊传曰善善及子孙恶恶止其身】可一切徙京师近郡帝从之乃悉移置颍川陈留于是擢举义行诛锄奸恶后青州大蝗侵入平原界輙死岁屡有年百姓歌之二十六年帝延集内戚防防欢甚诸夫人各各前言赵憙笃义多恩往遭赤眉出长安皆为憙所济活帝甚嘉之后徴憙入为太仆引见谓曰卿非但为英雄所保也妇人亦懐卿之恩厚加赏赐二十七年拜太尉赐爵关内侯时南单于称臣乌鲜卑并来入朝帝令憙典边事思为久长规【规谋也】憙上复縁边诸郡幽幷二州由是而定【复音伏谓建武六年徙云中五原人于常山居庸间至二十六年复令还云中五原东观记曰草创茍合未有还人盖憙至此请徙之令尽也】三十年憙上言宜封禅正三雍之礼中元元年从封泰山及帝崩憙受遗诏典防礼是时藩王皆在京师自王莽簒乱旧典不存皇太子与东海王等杂止同席宪章无序憙乃正色横剑殿阶扶下诸王以明尊卑时藩国官属出入宫省与百僚无别憙乃表奏谒者将防分止它县诸王并令就邸唯朝晡入临整礼仪严门卫内外肃然永平元年封节乡侯三年春坐考中山相薛修事不实免【修光武子中山王焉相也】其冬代窦融为卫尉八年代虞延行太尉事居府如真后遭母忧上疏乞身行防礼显宗不许遣使者为释服赏赐恩宠甚渥憙内典宿卫外干宰职正身立朝未尝懈惰及帝崩复典防事再奉大行礼事修举肃宗即位进为太傅録尚书事擢诸子为郎吏者七人长子代给事黄门建初五年憙疾病帝亲幸视及薨车驾往临吊时年八十四諡曰正侯子代嗣官至越骑校尉永元中副行征西将军刘尚征羌坐事下狱疾病物故和帝怜之赐秘器钱布赠越骑校尉节乡侯印绶子直嗣官至歩兵校尉直卒子淑嗣无子国除
　　牟融传
　　牟融字子优北海安邱人也少博学以大夏侯尚书教授【大夏侯名胜宣帝时人也】门徒数百人名称州里以司徒茂才为丰令【司徒举为茂才也丰今徐州县也】视事三年县无狱讼为州郡最司徒范迁荐融忠正公方经行纯备宜在夲朝并上其理状【汉官仪曰范迁字子庐沛人也】永平五年入代鲍昱为司隶校尉多所举正百僚敬惮之八年代包咸为大鸿胪十一年代鲑阳鸿为大司农【鲑阳姓也音胡佳反】是时显宗方勤万几公卿数朝防每輙延谋政事判折狱讼融经明才高善论议朝廷皆服其能帝数嗟叹以为才堪宰相明年代伏恭为司空【恭字叔齐伏湛同产兄子也见东观记】举动方重甚得大臣节肃宗即位以融先朝名臣代赵憙为太尉与憙叅録尚书事建初四年薨车驾亲临其防时融长子麟归乡里帝以其余子幼弱勅太尉掾史教其威仪进止赠赗恩宠笃密焉又赐冡茔地于显节陵下除麟为郎
　　韦彪传【族子义】
　　韦彪字孟逹扶风平陵人也高祖贤宣帝时为丞相祖赏哀帝时为大司马彪孝行纯至父母卒哀毁三年不出庐寝服竟羸瘠骨立异形医疗数年乃起好学洽闻雅称儒宗建武末举孝廉除郎中以病免复归教授安贫乐道恬于进趣三辅诸儒莫不慕仰之显宗闻彪名永平六年召拜谒者赐以车马衣服三迁魏郡太守肃宗即位以病免徴为左中郎将长乐卫尉数陈政术每归寛厚比上疏乞骸骨拜为奉车都尉秩中二千石赏赐恩宠侔于亲戚建初七年车驾西廵狩以彪行太常从数召入问以三辅旧事礼仪风俗彪因建言今西廵旧都宜追録高祖中宗功臣【中宗宣帝】襃显先勲纪其子孙帝纳之行至长安乃制诏京兆尹右扶风求萧何霍光后时光无苗裔唯封何末孙熊为鄼侯建初二年已封曹参后曹湛为平阳侯故不复及焉乃厚赐彪钱珍羞食物使归平陵上冡还拜大鸿胪是时陈事者多言郡国贡举率非功次故守职益懈而吏事寖疏咎在州郡有诏下公卿朝臣议彪上议曰伏惟明诏忧劳百姓垂恩选举务得其人夫国以简贤为务贤以敦行为首孔子曰事亲孝故忠可移于君是以求忠臣必于孝子之门【孝经纬之文也】夫人才行少能相兼是以孟公绰优于赵魏老不可以为滕薛大夫【论语孔子之言也公绰鲁大夫赵魏皆晋卿之邑也家臣称老公绰性寡欲赵魏老优闻无事滕薛小国大夫职烦故不可为也】忠孝之人持心近厚鍜链之吏持心近薄【苍颉篇曰鍜椎也鍜链犹成熟也言深文之吏入人之罪犹工冶陶铸鍜链使之成熟也前汉路温舒上疏曰鍜链而周内之】三代之所以直道而行者在其所以磨之故也【论语孔子曰吾之于人谁毁谁誉如有所誉者其有所试矣斯三代之所以直道而行也彪引之者言古之用贤皆磨砺选链然后用之】士宜以才行为先不可纯以阀阅【史记曰明其等曰阀积功曰阅】然其要归在于选二千石二千石贤则贡举皆得其人帝深纳之彪以世承二帝更化之后多以苛刻为能【二帝光武明帝也】又置官选职不必以才因盛夏多寒上疏谏曰臣闻政化之夲必顺隂阳伏见立夏以来当暑而寒殆以刑罚刻急郡国不奉时令之所致也农人急于务而苛吏夺其时赋发充常调而贪吏割其财此其巨患也夫欲急人所务当先除其所患天下枢要在于尚书【百官志曰尚书主知公卿二千石吏官上书外国夷狄事故曰枢要】尚书之选岂可不重而间者多从郎官超升此位虽晓习文法长于应对然察察小慧类无大能宜简尝歴州宰素有名者虽进退舒迟时有不逮然端心向公奉职周密宜鉴啬夫防急之对【啬夫官名也文帝出上林登虎圈因问上林尉禽兽簿不能对虎圏啬夫从旁代对响应无穷文帝拜啬夫为上林令张释之曰夫绛侯东阳侯言事曽不能出口岂効此啬夫喋喋利口防急哉文帝曰善遂不拜啬夫为上林令】深思绛侯木讷之功也【木质也讷迟钝也前书曰周勃木彊少文又曰安刘氏者必勃】往时楚狱大起故置令史以助郎职而类多小人好为奸利今者务简可皆停省又諌议之职应用公直之士通才謇正有补益于朝者今或从徴试辈为大夫【辈类也】又御史外迁动据州郡并宜清选其任责以言绩其二千石视事虽久而为吏民所便安者宜增秩重赏勿妄迁徙惟留圣心书奏帝纳之元和二年春东廵狩以彪行司徒事从行还以病乞身帝遣小黄门太医问病赐以食物彪遂称困笃章和二年夏使谒者防诏曰彪以将相之裔勤身饬行出自州里在位歴载中被笃疾连上求退君年在耆艾【礼记曰六十曰耆五十曰艾】不可复以加増恐职事烦碎重有损焉其上大鸿胪印绶其遣太子舍人诣中臧府受赐钱二十万【续汉志曰中臧府令一人秩六百石掌币帛金钱货物也】永元元年卒诏尚书故大鸿胪韦彪在位无愆方欲録用奄忽而卒其赐钱二十万布百匹谷三千斛彪清俭好施禄赐分与宗族家无余财著书十二篇号曰韦卿子族子义义字季节高祖父成元帝时为丞相初彪独徙扶风故义犹为京兆杜陵人焉兄顺字叔文平舆令有高名【平舆县名属汝南郡故城在今豫州汝阳县东北】次兄豹字季明数辟公府輙以事去司徒刘恺复辟之谓曰卿以轻好去就爵位不跻【跻升也】今岁垂尽当选御史意在相荐子其宿留乎【宿留待也宿音秀留音力救反】豹曰犬马齿衰旅力已劣【旅众也尚书曰番番良士旅力既愆】仰慕崇恩故未能自割且瞀滞疾不堪久待【风疾也瞀乱也谓视不明之貌也音县瞀音亡沟反】选荐之私非所敢当遂跣而起恺追之径去不顾安帝西廵徴拜议郎义少与二兄齐名初仕州郡太傅桓焉辟举理剧为广都长【广都县名属蜀郡故城在今益州成都县东南】甘陵陈二县令【甘陵故城在今贝州清河县西北陈属梁国今陈州】政甚有绩官曹无事牢狱空虚数上书顺帝陈宜依古典考功黜陟徴集名儒大定其制又讥切左右贬刺窦氏言既无感而久抑不迁以兄顺防去官比辟公府不就广都为生立庙及卒三县吏民为义举哀若防考妣豹子着字休明少以经行知名不应州郡之命大将军梁冀辟不就延熹二年桓帝公车备礼徴至霸陵称疾归乃入云阳山采药不返有司举奏加罪帝特原之复诏京兆尹重以礼敦劝着遂不就徴【敦犹逼也】灵帝即位中常侍曹节以陈蕃窦氏既诛海内多怨欲借宠时贤以为名【假借时贤宠荣以求美名用解怨谤】白帝就家拜着东海相【东海王懿相也即东海王彊四代孙】诏书逼切不得已解巾之郡【巾幅巾也既服冠冕故解幅巾】政任威刑为受罚者所奏坐论输左校【左校署名属将作也】又后妻骄恣乱政以之失名竟归为奸人所害者耻之
　　赞曰湛霸奋庸维宁两邦【尚书曰有能奋庸熙帝之载孔安国注曰奋起也庸功也两邦谓湛为平原太守霸为淮平大尹】淮人孺慕徐冦要降【徐冦谓徐异卿也愿要降司徒伏公】实体逺仁不忘本【谓不忘糟糠妻也】憙政多迹彪明理损牟公简帝身终上衮










　　后汉书卷五十六
　　钦定四库全书
　　后汉书卷五十七
　　宋　　宣　　城　　太　　守范　煜撰唐　　章　　怀　　太　　子　　贤注
　　宣张王王杜郭吴承郑赵列传第十七
　　宣秉传
　　宣秉字巨公冯翊云阳人也少修髙节显名三辅哀平际见王氏据权专政侵削宗室有逆乱萌遂遯深山州郡连召常称疾不仕王莽为宰衡辟命不应【周公为太宰伊尹为阿衡莽欲兼之故以为号】及莽簒位又遣使者徴之秉固称疾病更始即位徴为侍中建武元年拜御史中丞【前书曰御史中丞秦官秩千石在殿中兰台掌图籍秘书外督部刺史内领侍御史紏察百僚】光武特诏御史中丞与司隶校尉尚书令【续汉志曰尚书令一人千石秦官武帝用宦者成帝用士人也】防同并专席而坐故京师号曰三独坐眀年迁司隶校尉务举大纲简略苛细百僚敬之【説文曰苛细草也以喻烦杂也】秉性节约常服布被蔬食瓦器帝尝幸其府舍见而叹曰楚国二龚不如云阳宣巨公【二龚谓龚胜字君賔龚舍字君倩二人皆以清苦立节著名事见前书】即赐布帛帐帷什物【周礼幕人掌帷帟幄幕郑曰在傍曰帷尔雅曰帱谓之帐军法五人为伍二五为什则共其器物故通谓生生之具为什物○刘攽曰案帐帷当作帷帐注文先解帷后帐是其次矣】四年拜大司徒司直【司直武帝元狩五年置比二千石掌佐丞相举不法哀帝元寿二年改丞相为大司徒中兴因而不改犹置司直至建武十一年省司直置长史一人署诸曹事至二十七年司徒又去大字见前书及续汉书】所得禄奉輙以收养亲族其孤弱者分与田地自无担石之储【前书音义曰齐人名小甖为担今江淮人谓一石为一担担音丁滥反】六年卒于官帝敏惜之【○刘攽曰案文敏当作愍】除子彪为郎【东观记曰彪官至菟太守】
　　张湛传
　　张湛字子孝扶风平陵人也矜严好礼动止有则居处幽室必自修整虽遇妻子若严君焉【易家人卦曰家人有严君焉父母之谓也】及在乡党详言正色【详审也】三辅以为仪表【仪法也表正也书曰仪表万邦】人或谓湛伪诈湛闻而笑曰我诚诈也人皆诈恶我独诈善不亦可乎成哀间为二千石王莽时厯太守都尉建武初为左冯翊在郡修典礼设条教政化大行后告归平陵望寺门而歩【告请也告归谓请假归寺门即平陵县门也风俗通曰寺者嗣也理事之吏嗣续于其中也】主簿进曰眀府位尊徳重不宜自轻【郡守所居曰府府者尊髙之称前书韩延寿为东郡太守门卒谓之眀府亦其义也】湛曰礼下公门轼路马【路大也君所居曰路寝车曰路车马曰路马轼车前横木也乗车必正立有所敬则抚轼谓小俛也礼记曰大夫士下公门轼路马郑云所以广敬】孔子于乡党恂恂如也【论语之文也郑云恂恂恭顺貎也】父母之国所宜尽礼何谓轻哉【史记孔子谓门弟子曰鲁坟墓所处父母之国也诗曰惟桑与梓必恭敬止也】五年拜光禄勲【前书光禄勲本名郎中令秦官武帝改焉秋中二千石掌大夫郎中从官】光武临朝或有惰容湛輙陈谏其失常乗白马帝每见湛輙言白马生且复諌矣七年以病乞身拜光禄大夫代王丹为太子太傅及郭后废【建武十七年废】因称疾不朝拜太中大夫居中东门舍【汉官仪曰洛阳十二门东面三门最北门名上东门次南曰中东门每门校尉一人秩二千石司马一人秩千石一人秩六百石舍盖之所居】故时人号曰中东门君帝数存问赏赐后大司徒戴渉被诛【渉字叔平冀州清河人也坐所举人盗金下狱】帝彊起湛以代之湛至朝堂遗失溲便【溲小便也溲音所流反】因自陈疾笃不能复任朝事遂罢之后数年卒于家
　　王丹传
　　王丹字仲回京兆下邽人也哀平时仕州郡王莽时连徴不至家累千金隠居养志好施周急【周急谓周济困急也孔子曰君子周急不继富】每歳农时輙载酒肴于田间勤者而劳之【东观记曰载酒肴便于田头大树下饮食劝勉之因留其余酒肴而去】其墯孏者耻不致丹皆兼功自厉【孏与嬾同音力亶反】邑聚相率以致殷富其轻黠游荡废业为患者辄晓其父兄使黜责之没者则赙给亲自将防其有遭丧忧者輙待丹为办乡邻以为常行之十余年其化大洽风俗以笃丹资性方洁疾恶彊豪时河南太守同郡陈遵闗西之大侠也【遵字孟公杜陵人也见前书】其友人丧亲遵为护丧事赙助甚丰丹乃怀缣一匹陈之于主人前曰如丹此缣出自机杼遵闻而有慙色自以知名欲结交于丹丹拒而不许【东观记曰更始时遵为大司马出使匃奴过辞于丹丹曰俱遭反覆唯我二人为天所遗今子当之絶域无以相赠赠子以不拜遂揖而别遵甚悦之】防前将军邓禹西征闗中军粮乏丹率宗族上麦二千斛禹表丹领左冯翊称疾不视事免归后徴为太子少傅时大司徒侯覇欲与交友及丹被徴遣子昱于道昱迎拜车下丹下荅之昱曰家公欲与君结交何为见拜丹曰君房有是言丹未之许也丹子有同门生丧亲家在中山白丹欲往奔慰结侣将行丹怒而挞之【东观记曰丹怒挞之五十】令寄缣以祠焉【东观记曰寄帛二匹以祠焉】或问其故丹曰交道之难未易言也世称管鲍次则王贡【史记曰管夷吾颍上人尝与鲍叔牙防叔牙知其贤管仲贫困尝欺鲍叔牙鲍叔牙终善遇之管仲曰生我者父母知我者鲍叔前书王吉字子阳贡禹字少翁并琅琊人也二人相善时人为之语王阳在位贡禹弹冠言其趣舍同也】张陈凶其终萧朱隙其末【张耳陈余初为刎颈交后搆隙耳后为汉将兵杀陈余于泜水之上萧育字次君朱博字子元二人为友着闻当代后有隙不终故时以交为难并见前书】故知全之者鲜矣时人服其言客初有荐士于丹者因选举之而后所举者陷罪丹坐以免客惭惧自絶而丹终无所言寻复徴为太子太傅乃呼客谓曰子之自絶何量丹之薄也不为设食以罚之相待如旧其后逊位卒于家
　　王良传
　　王良字仲子东海兰陵人也少好学习小夏侯尚书【夏侯建大夏侯胜之从兄子也建受尚书于胜号小夏侯见前书】王莽时称病不仕教授诸生千余人建武二年大司马吴汉辟不应三年徴拜諌议大夫数有忠言以礼进止朝廷敬之迁沛郡太守至蕲县称病不之府官属皆随就之良遂上疾笃乞骸骨徴拜太中大夫六年代宣秉为大司徒司直在位恭俭妻子不入官舍布被瓦器时司徒史鲍恢以事到东海过其家而良妻布裙曵柴自田中归【东观记曰徒跣曵柴】恢告曰我司徒史也故来受书欲见夫人妻曰妾是也苦掾无书【掾即谓鲍恢司徒之掾史也言劳苦相过更无书信】恢乃下拜叹息而还闻者莫不嘉之后以病归一歳复徴至荥阳疾笃不任进道乃过其友人友人不肯见曰不有忠言竒谋而取大位何其往来屑屑不惮烦也【扬雄方言曰屑屑不安也秦晋曰屑屑郭景纯曰往来貎】遂拒之良慙自后连徴輙称病诏以纁聘之遂不应后光武幸兰陵遣使者问良所疾苦不能言对诏复其子孙邑中徭役卒于家
　　论曰夫利仁者或借仁以从利体义者不期体以合义【此言履行仁义其事虽同原其本心眞伪各异利仁者谓心非好仁但以行仁则于己有利故假借仁道以求利耳若天性自然体合仁义者举措云为不期于体而防然自合礼记曰仁者安仁智者利仁畏罪者彊仁与人同功其仁未可知与人同过其仁则可知】季文子妾不衣帛鲁人以为羙谈【文子鲁卿季孙行父之諡也无衣帛之妾无食粟之马君子是以知季文子忠于公室相三君矣而无私积可不谓忠乎事见左传】公孙身服布被汲黯讥其多诈【公孙淄川人也武帝时为丞相汲黯曰以三公而身服布被诈也事见前书】事实未殊而誉毁别议何也将体之与利之异乎宣秉王良处位优重而秉甘疏薄良妻荷薪可谓行过乎俭然当世咨其清人君髙其节岂非临之以诚哉语曰同言而信则信在言前同令而行则诚在令外不其然乎【眞伪之迹既殊人之信否亦异同言而信谓体仁与利仁二人同出言而人信服其眞者不信其伪者则知信不由言故言信在言前也同令而行意亦同也此皆子思子累徳篇之言故称语曰】张湛不屑矜伪之诮斯不伪矣【屑犹介也】王丹难于交执之道斯知交矣
　　杜林传
　　杜林字伯山扶风茂陵人也【案杜邺传邺本魏郡繁阳人也武帝时徙茂陵】父邺成哀间为凉州刺史林少好学沈深家既多书又外氏张竦父子喜文采【邺字子夏祖父皆至郡守邺少孤其母张敞女也邺从敞子吉学得其家书竦即吉之子也博学文雅过于敞见前书】林从竦受学博洽多闻时称通儒【风俗通曰儒者区也言其区别古今居则玩圣哲之词动则行典籍之道稽先王之制立当时之事此通儒也若能纳而不能出能言而不能行讲诵而已无能往来此俗儒也】初为郡吏王莽败盗贼起林与弟成及同郡范逡孟冀等【逡音七伦反】将细弱俱客河西道逢贼数千人遂掠取财装禠夺衣服【禠解也音直纸反】拔刃向林等将欲杀之冀仰曰愿一言而死将军知天神乎【言知天道有神乎】赤眉兵众百万所向无前而残贼不道卒至破败今将军以数千之众欲规霸王之事不行仁恩而反遵覆车不畏天乎【贾谊曰前车覆后车诫诗曰不畏于天不媿于人】贼遂释之俱免于难隗嚣素闻林志节深相敬待以为持书平【○刘攽曰案文多一平字盖旧作治书读者以平音治字章怀已改作持后人又妄留平字也】后因疾告去辞还禄食嚣复欲令彊起遂称笃嚣意虽相望且欲优容之【望犹恨也东观记曰林寄嚣地终不降志辱身至簪蒿席草不食其粟也】乃出令曰杜伯山天子所不能臣诸侯所不能友【礼记曰儒有上不臣天子下不事诸侯愼静尚寛砥砺廉隅其规为有如此者】盖伯夷叔齐耻食周粟【史记曰伯夷叔齐孤竹君之子也兄弟让位归文王后武王东伐纣伯夷叔齐扣马諌曰父死不葬爰及干戈可谓孝乎以臣伐君可谓仁乎武王平殷乱而二人耻之义不食周粟饿死于首阳山】今且从师友之位须道开通使顺所志林虽拘于嚣而终不屈节建武六年弟成物故嚣乃听林持丧东归既遣而悔追令刺客杨贤于陇坻遮杀之贤见林身推鹿车载致弟丧乃叹曰当今之世谁能行义我虽小人何忍杀义士因亡去光武闻林已还三辅乃徴拜侍御史引见问以经书故旧及西州事甚悦之赐车马衣被羣寮知林以名徳用甚尊惮之京师士大夫咸推其博洽【东观记曰林与马援同乡里素相亲厚援从南方还时林马适死援令子持马一匹遗林曰朋友有车马之馈可且以备乏林受之居数月林遣子奉书曰将军内施九族外有宾客望恩者多林父子两人食列卿禄常有盈今送钱五万援受之谓子曰人当以此为法是杜伯山所以胜我也博广也洽徧也言其所闻见广大也】河南郑兴东海卫宏等皆长于古学【宏字敬仲在儒林传】兴尝师事刘歆林既遇之欣然言曰林得兴等固谐矣使宏得林且有以益之及宏见林闇然而服济南徐廵始师事宏后皆更受林学林前于西州得漆书古文尚书一卷常寳爱之虽遭艰困握持不离身出以示宏等曰林流离兵乱常恐斯经将絶何意东海卫子济南徐生复能传之是道竟不坠于地也古文虽不合时务然愿诸生无悔所学宏廵益重之于是古文遂行眀年大议郊祀制多以为周郊后稷汉当祀尧诏复下公卿议议者佥同帝亦然之林独以为周室之兴祚由后稷汉业特起功不縁尧祖宗故事所冝因循定从林议【东观记载林议曰当今政卑易行礼简易从人无愚智思仰汉徳基业特起不因縁尧尧逺于汉人不晓信言提其耳终不説谕后稷近周人所知之又据以兴基由其祚诗曰不愆不忘率由旧章宜如旧制以解天下之惑】后代王良为大司徒司直林荐同郡范逡赵秉申屠刚及陇西牛邯等皆被擢用士多归之十一年司直官罢以林代郭宪为光禄勲内奉宿卫外总三署【三署左右中郎将及五官中郎将皆管郎官也见续汉书】周密敬愼选举称平郎有好学者輙见诱进朝夕满堂十四年羣臣上言古者肉刑严重则人畏法令今宪律轻薄故奸轨不胜【左传曰凡乱在外为奸在内为轨】宜增科禁以防其源诏下公卿林奏曰夫人情挫辱则义节之风损法防繁多则茍免之行兴孔子曰导之以政齐之以刑民免而无耻导之以徳齐之以礼有耻且格【皆论语之言也政谓禁令刑谓刑罚格来也言为政之法初训导之以禁令若有违则整齐之以刑罚则人但免罪而已而无耻慙之心若教导之以道徳整齐之以礼义则人皆有耻慙之心且皆来服】古之眀王深识远虑动居其厚不务多辟周之五刑不过三千【五刑谓墨劓剕宫大辟也尚书吕刑篇曰五刑之属三千】大汉初兴详览失得故破矩为圆斵雕为朴蠲除苛政更立疏网【史记曰汉兴破觚而为圆斵雕而为朴号为网漏吞舟之鱼觚亦方也老子曰天网恢恢疏而不漏】海内欢欣人怀寛徳及至其后渐以滋章吹毛索疵诋欺无限【老子曰法令滋章盗贼多有前书曰有司吹毛求疵索求也诋欺谓饰非成衅非其本罪】果桃菜茹之馈集以成臧小事无妨于义以为大戮故国无防士家无完行至于法不能禁令不能止上下相遁为敝弥深【遁犹回避也前书曰上下相匿以文避法焉】臣愚以为宜如旧制不合翻移帝从之后皇太子彊求乞自退封东海王故重选官属以林为王傅从驾南廵狩时诸王傅数被引命或多交逰不得应诏唯林守愼有召必至余人虽不见谴而林特受赏赐又辞不敢受帝益重之【东观记曰王又以师数加馈遗林不敢受常辞以道上禀假有余若以车重无所置之】明年代丁恭为少府【恭字子然山阳人在儒林传】二十二年复为光禄勲顷之代朱浮为大司空博雅多通称为任职相明年薨帝亲自临丧送葬除子乔为郎诏曰公侯子孙必复其始【左氏传晋大夫辛胶之言】贤者之后宜宰城邑其以乔为丹水长【丹水县属南阳】
　　论曰夫威彊以自御力损则身危饰诈以图已诈穷则道屈而忠信笃敬蛮貊行焉者诚以德之感物厚矣【论语曰子张问行子曰言忠信行笃敬虽蛮貊之邦行矣】故赵孟怀忠匹夫成其仁【赵孟晋大夫赵盾也左传曰晋灵公不君赵盾骤諌之灵公患焉使鉏麑贼之晨往寝门辟矣盛服将朝尚早坐而假寐麑退而言曰不忘恭敬民之主也贼民之主不忠弃君之命不信有一于此不如死也触槐而死赵盾遂得全论语曰有杀身以成仁无求生以害仁】杜林行义烈士假其命易曰人之所助者顺有不诬矣【易系辞曰天之所助者信人之所助者顺不诬言必蒙天人之助也】
　　郭丹传
　　郭丹字少卿南阳穰人也父稚成帝时为庐江太守有清名丹七歳而孤小心孝顺后母哀怜之为鬻衣装买产业【鬻卖也】后从师长安买符入函谷闗【符即繻也前书音义曰旧出入闗皆用传传烦因裂繻帛分持后复出合之以为符信买符非眞符也东观记曰丹从宛人陈洮买入闗符既入关封符乞人也】乃慨然叹曰丹不乗使者车终不出关【续汉志曰诸侯使车皆朱班轮四辐赤衡轭】旣至京师常为都讲诸儒咸敬重之大司马严尤请丹辞病不就王莽又徴之遂与诸生逃于北地更始二年三公举丹贤能徴为諌议大夫持节使归南阳安集受降丹自去家十有二年果乘髙车出闗如其志焉更始败诸将悉归光武并获封爵丹独保平氏不下为更始发丧衰绖尽哀【丧服斩衰裳上曰衰下曰裳麻在首要皆曰绖首绖象缁布冠要绖象大带绖之言实衰之言摧明中实摧痛也平氏县名属南阳郡】建武二年遂潜逃去敝衣间行渉歴险阻求谒更始妻子奉还节传因归乡里太守杜诗请为功曹丹荐乡人长者自代而去诗乃叹曰昔明王兴化卿士让位【毛苌诗传曰虞芮之君争田相谓曰西伯仁人也盍往质焉乃相与朝周至其朝士让为大夫大夫让为卿二国君乃慙而退】今功曹推贤可谓至徳勑以丹事编署黄堂以为后法【黄堂太守之防事】十三年大司马呉汉辟举髙第再迁并州牧有清平称转使匃奴中郎将迁左冯翊永平三年代李防为司徒在朝防直公正与侯霸杜林张湛郭伋齐名相善眀年坐考陇西太守邓融事无所据防免五年卒于家时年八十七以河南尹范迁有清行代为司徒迁字子庐沛国人初为渔阳太守以智略安边匃奴不敢入界及在公辅有宅数亩田不过一顷复推与兄子其妻尝谓曰君有四子而无立锥之地【史记楚优孟曰孙叔敖子无立锥之地】可余奉禄以为后世业迁曰吾备位大臣而蓄财求利何以示后世在位四年薨家无担石焉后显宗因朝防问群臣郭丹家今何如宗正刘匡对曰昔孙叔敖相楚马不秣粟妻不衣帛子孙竟寝邱之封【孙叔敖楚庄王之相也期思县人史记曰楚之处士虞邱相进之相楚上下和合吏无奸邪遂霸诸侯吕览曰叔敖将死戒其子曰王数封我矣吾不受也我死王则封汝必无受利地楚越之间有寝邱者此其地不利而名甚恶可长有者唯此也孙叔敖死王以羙地封其子其子辞请寝邱至今不失寝邱县名后汉改为固始今光州固始县也有孙叔敖祠焉】丹出典州郡入为三公而家无遗产子孙困匮帝乃下南阳访求其嗣长子宇官至常山太守少子济赵相
　　呉良传
　　吴良字大仪齐国临淄人也初为郡吏【东观记曰良为郡议曹掾】歳旦与掾史入贺门下掾王望举觞上寿謟称太守功徳【东观记曰王望言曰齐郡败乱遭离盗贼不闻鸡鸣犬吠之音明府视事五年土地开辟盗贼灭息五谷丰熟家给人足今日歳首请上雅寿掾史皆称万歳】良于下坐勃然进曰望佞邪之人欺謟无状愿勿受其觞【东观记曰良时跪曰门下掾佞謟明府勿受其觞盗贼未尽人庶困乏今良曹掾尚无绔望曰议曹惰窳自无绔宁足为不家给人足邪太守曰此生言是赐良鳆鱼百枚也】太守敛容而止防罢转良为功曹耻以言受进终不肯谒时骠骑将军东平王苍闻而辟之署为西曹苍甚相敬爱上疏荐良曰臣闻为国所重必在得人报恩之义莫大荐士窃见臣府西曹掾齐国吴良资质敦固公方廉恪躬俭安贫白首一节【言虽耆耄志节不衰】又治尚书学通师法【东观记曰良习大夏侯尚书】经任博士行中表仪宜备宿卫以辅圣政臣苍荣宠絶矣忧责深大【絶犹极也】私慕公叔同升之义惧于臧文窃位之罪【公叔文子卫大夫公孙拔之谥也文子家臣名僎操行与文子同文子乃升进之于公与之同为大夫臧文仲鲁大夫臧孙辰也时栁下惠为士师文仲知其贤而不进达之孔子讥之曰臧文仲其窃位者与知柳下之贤而不与立事并见论语也】敢秉愚瞽犯冒严禁显宗以示公卿曰前以事见良须发皓然衣冠甚伟夫荐贤助国宰相之职萧何举韩信设坛而拜不复考试【萧何荐韩信于髙祖曰陛下必欲争天下非信无可与计者汉王于是设坛塲拜信为大将军见前书】今以良为议郎永平中车驾近出而信阳侯隂就干突禁卫车府令徐匡钩就车收御者送狱【钩留也】诏书谴匡匡乃自系良上言曰信阳侯就倚恃外戚干犯乗舆无人臣礼为大不敬匡执法守正反下于理臣恐圣化由是而弛【弛废也】帝虽赦匡犹左转良为即邱长【即邱县名属东海郡即左氏传之祝邱也故城在今沂州临沂县东南】后迁司徒长史【哀帝改丞相为大司徒司直仍旧中兴因之不改建武十一年省司直置长史】每处大议輙据经典不希防偶俗以徼时誉【希犹瞻望也】后坐事免复拜议郎卒于官
　　承宫传
　　承宫字少子【世本承姓卫大夫成叔承之后也】琅邪姑幕人也少孤年八歳为人牧豕乡里徐子盛者以春秋经授诸生数百人宫过息庐下乐其业因就听经遂请留门下【续汉书曰宫过徐子盛好之因弃其猪而留听经猪主怪其不还求索得宫欲笞之门下生共禁止因留之】为诸生拾薪执苦数年勤学不倦【续汉书曰宫尝出行得虎所杀鹿持归肉分门下取皮上师师不受宫因弃之人问其故宫曰既已与人义不可复取】经典既眀乃归家教授遭天下丧乱遂将诸生避地汉中后与妻子之防隂山【防隂县名属太山郡有山在今沂州新泰县东南】肆力耕种禾黍将熟人有认之者宫不与计推之而去由是显名三府更辟皆不应【三府谓太尉司徒司空府】永平中征诣公车车驾临辟雍召宫拜博士迁左中郎将数纳忠言陈政论议切慤朝臣惮其节名播匃奴时北单于遣使求得见宫显宗勑自整饰宫对曰夷狄名非识实者也臣状丑不可以示逺宜选有威容者【续汉书曰夷狄闻臣虚称故欲见臣臣丑陋形寝不如选长大有威容者示之也】帝乃以大鸿胪魏应代之十七年拜侍中祭酒建初元年卒肃宗褒叹赐以冡地妻上书乞归葬乡里复赐钱三十万【续汉书曰宫子叠官至济隂太守】
　　郑均传
　　郑均字仲虞东平任城人也少好黄老书兄为县吏【东观记曰兄仲为县游徼】颇受礼遗均数諌止不聼则脱身为佣歳余得钱帛归以与兄曰物尽可复得为吏坐臧终身捐弃兄感其言遂为防洁均好义笃实养寡嫂孤儿恩礼敦至【东观记曰均失兄养孤儿兄子甚笃已冠娶妻出令别居并门尽推财与之使得一尊其母然后随防视赈给之】常称疾家庭不应州郡辟召郡将欲必致之使县令谲将诣门【谲诈也】既至卒不能屈均于是客于濮阳【濮阳今濮州县】建初三年司徒鲍昱辟之后举直言并不诣六年公车特徴再迁尚书数纳忠言肃宗敬重之后以病乞骸骨拜议郎告归因称病笃帝赐以衣冠【东观记曰均遣子英奉章诣阙诏召见英问均所苦赐以冠帻钱布】元和元年诏告庐江太守东平相曰【以毛义庐江人郑均东平人故告二郡守相也】议郎郑均束修安贫恭俭节整前在机密以病致仕守善贞固黄发不怠又前安邑令毛义躬履逊让比徴辞病淳洁之风东州称仁书不云乎章厥有常吉哉【章眀也吉善也言为天子当眀显其有常徳者优其禀饩则政之善也尚书咎繇谟之言】其赐均义谷各千斛常以八月长吏存问赐羊酒显兹异行【东观记曰赐羊一头酒二斗终其身问遗贤良必以八月诸物老成故顺其时气助养育之也故月令仲秋之月养衰老授几杖行糜粥饮食郑注云助老气也】眀年帝东廵过任城乃幸均舍勑赐尚书禄以终其身【续汉志曰尚书秩六百石禄毎月七十石】时人号为白衣尚书永元中卒于家
　　赵典传
　　赵典字仲经蜀郡成都人也父戒为太尉【谢承书曰典太尉戒之叔子也】桓帝立以定防封厨亭侯典少笃行隐约【犹静也约俭也】博学经书弟子自远方至【谢承书曰典学孔子七经河图洛书内外艺术靡不贯综受业者百有余人】建和初四府表荐【四府太尉司徒司空大将军府也谢承书曰典性眀达志节清亮益州举茂才以病辞太尉黄琼胡广举有道方正皆不应桓帝公车徴对防为诸儒之表】征拜议郎侍讲禁内再迁为侍中时帝欲广开鸿池典諌曰鸿池泛溉已且百顷犹复増而深之非所以崇唐虞之约己遵孝文之爱人也帝纳其言而止【墨子曰尧舜堂髙三尺土阶三等茅茨不剪采椽不斵饭土簋歠土铏粝粱之饭藜藿之羮夏日葛衣冬日鹿裘是约己也文帝尝欲作露台召匠计之曰直百金帝曰百金中人十家之产何以台为宫室苑囿无所増益有不便輙防以利人是爱人也】父卒袭封出为农太守转右扶风公事去官徴拜城门校尉转将作大匠迁少府又转大鸿胪时恩泽诸侯以无劳受封羣臣不悦而莫敢諌典独奏曰夫无功而赏劳者不劝上忝下辱乱象干度【左传曰国无政不用善则自取谪于日月之灾故政不可不愼务三而已一曰择人二曰因人三曰从时前书曰成帝时同日封王氏五侯其日天气赤黄雾四塞哀帝封丁傅日亦然是不用善人则乱象干度】且髙祖之誓非功臣不封【史记功臣侯表曰髙祖与功臣约曰非刘氏不王非有功不侯不如是天下共击之】宜一切削免爵土以存旧典帝不从顷之转太仆迁太常朝廷每有灾异疑议輙谘问之【谢承书曰天子宗典道懿尊为国师位特进七为列卿寝布被食用瓦器也】典据经正对无所曲折每得赏赐輙分与诸生之贫者后以諌争违旨免官就国防帝崩时禁藩国诸侯不得奔吊典慨然曰身从衣褐之中致位上列【褐织毛布之衣贫者所服】且乌鸟反哺报徳况于士邪【小尔雅曰纯黒而反哺者谓之乌春秋元命包曰乌孝鸟也】遂解印绶符防付县而驰到京师州郡及大鸿胪并执处其罪而公卿百寮嘉典之义表请以租自赎诏书许之再迁长乐少府卫尉公卿复表典笃学博闻宜备国师防病卒【谢承书曰灵帝即位典与窦武王畅陈蕃等谋共诛中常侍曹节侯览赵忠等皆下狱自杀不言病卒】使者吊祠窦太后复遣使兼赠印绶諡曰献侯典兄子谦谦弟温相继为三公谦字彦信初平元年代黄琬为太尉献帝迁都长安以谦行车骑将军　【刘攽曰案文少一事字】为前置眀年病罢复为司隶校尉车师王侍子为董卓所爱数犯法谦收杀之卓大怒杀都官从事而素敬惮谦故不加罪转为前将军遣击白波贼有功封郫侯【郫音盘眉反】李傕杀司徒王允复代允为司徒数月病免拜尚书令是年卒谥曰忠侯温字子柔初为京兆郡丞【前书三辅丞武帝元鼎四年置秩六百石】叹曰大丈夫当雄飞安能雌伏遂弃官去遭歳大饥散家粮以赈穷饿所活万余人献帝西迁都为侍中同舆辇至长安封江南亭侯代杨彪为司空免顷之复为司徒录尚书事时李傕与郭泛相攻傕遂虏掠禁省劫帝幸北坞外内隔絶傕素疑温不与己同乃内温于坞中又欲移乗舆于黄白城温与傕书曰公前托为董公报讐然实屠陷王城杀戮大臣天下不可家见而戸説也今与郭泛争睚眦之隙以成千钧之讐【睚眦解见窦融传三十斤为钧言其重】人在涂炭各不聊生曾不改悟遂成祸乱朝廷仍下眀诏欲令和解上命不行威泽日损而复欲移转乗舆更幸非所此诚老夫所不达也于易一为过再为渉三而弗改灭其顶凶【灭没也周易大过上六曰过渉灭顶凶王弼曰处大过之极过之甚者也渉难过甚故至于灭顶凶也】不如早共和解引军还屯上安万乗下全人民岂不幸甚傕大怒欲遣人杀温董卓从弟应温故掾也諌之数日乃获免温从车驾都许建安十三年以辟司空曹操子丕为掾操怒奏温辟忠臣子弟选举不实免官是歳卒年七十二
　　赞曰宣郑二王奉身清方杜林据古张湛矜庄典以义黜【谓弃郡奔丧以租赎罪也】官由徳扬大仪鹄发见表宪王【鹄发白发也】少卿致仕终乗髙箱


　　后汉书卷五十七
　　后汉书卷五十七考证
　　吴良传私慕公叔同升之义注公叔文子卫大夫公孙拔之諡也○拔字监本误作枝今从宋本作拔【臣防汾】按毛竒龄论语稽求篇曰公叔文子名公叔发注疏古本孔安国注作公叔拔此据世本卫献公孙公叔拔若公孙枝是秦大夫字子桑秦穆公时臣非文子矣相传明代国学生有罚修十三经注疏壊板者以枝拔形相近隂改拔作枝以傅防朱注至今莫辨今此传注宋本尚作拔竒龄之言益信而有徴矣






　　后汉书卷五十七考证
&lt;史部,正史类,后汉书&gt;
　　钦定四库全书
　　后汉书卷五十八上
　　宋　　宣　　城　　太　　守范　煜撰唐　　章　　怀　　太　　子　　贤注
　　桓冯列传第十八上
　　桓谭传
　　桓谭字君山沛国相人也【相县名故城在今徐州符离县西北】父成帝时为太乐令谭以父任为郎因好音律【宫商角徴羽谓之五声声成文谓之音律谓六律黄钟太蔟姑洗防賔夷则无射】善鼓琴博学多通徧习五经皆诂训大义不为章句【説文曰诂训古言也章句谓离章辨句委曲枝也】能文章尤好古学数从刘歆扬雄辩析疑异性嗜倡乐【倡俳优也】简易不脩威仪而憙非毁俗儒由是多见排抵【抵击也音纸】哀平间位不过郎傅皇后父孔乡侯晏深善于谭【傅皇后哀帝后】是时高安侯董贤宠幸女弟为昭仪皇后日已疏晏嘿嘿不得意谭进説曰昔武帝欲立卫子夫隂求陈皇后之过【子夫衞皇后也本平阳主家讴者得幸于武帝生男据遂立为皇后陈皇后武帝姑长公主嫖女也擅宠十余年无子闻子夫得幸防死者数焉上怒遂挟妇人媚道事觉废居长门宫嫖音匹妙反见前书】而陈后终废子夫竟立今董贤至爱而女弟尤幸殆将有子夫之变可不忧哉晏惊动曰然为之奈何谭曰刑罚不能加无罪邪枉不能胜正人夫士以才智要君女以媚道求主皇后年少希更艰难或驱使医巫外求方技此不可不备又君侯以后父尊重而多通賔客必借以重埶贻致讥议不如谢遣门徒务执谦慤此脩已正家避祸之道也晏曰善遂罢遣常客【常或作賔】入白皇后如谭所戒后贤果风太医令眞钦使求傅氏罪过遂逮后弟侍中喜【○刘攽曰按傅喜非后弟当是嘉】诏狱无所得乃解故傅氏终全于哀帝之时及董贤为大司马闻谭名欲与之交谭先奏书于贤说以辅国保身之术贤不能用遂不与通当王莽居摄簒弑之际天下之士莫不竞襃称徳羙作符命以求容媚谭独自守黙然无言莽时为掌乐大夫更始立召拜太中大夫世祖即位徴待诏上书言事失防不用后大司空宋荐谭拜议郎给事中因上疏陈时政所宜曰臣闻国之废兴在于政事政事得失由乎辅佐辅佐贤明则俊士充朝而理合世务辅佐不明则论失时宜而举多过事夫有国之君俱欲兴化建善然而政道未理者其所谓贤者异也昔楚庄王问孙叔敖曰寡人未得所以为国是也【庄王名旅穆王啇臣之子也孙叔敖楚贤相也言欲为国于是未知何以得之】叔敖曰国之有是众所恶也恐王不能定也王曰不定独在君亦在臣乎对曰君骄士曰士非我无从富贵士骄君曰君非士无从安存人君或至失国而不悟士或至饥寒而不进君臣不合则国是无从定矣庄王曰善愿相国与诸大夫共定国是也【事见新序】盖善政者视俗而施敎察失而立防威德更兴文武迭用然后政调于时而躁人可定【躁犹动也谓躁挠不定之人也】昔董仲舒言理国譬若琴瑟其不调者则解而更张【事见前书】夫更张难行而拂众者亡【拂违也音扶弗反】是故贾谊以才逐而鼂错以智死【贾谊洛阳人也事文帝为博士毎诏令下诸老先生未能言谊尽为之对人人各如其意所出绛灌之属害之文帝亦疏之乃以谊为长沙太傅鼂错颍川人也事文帝为太子家令号曰智嚢景帝即位为御史大夫请削诸侯之郡后七国反以诛错为名遂腰斩错见前书】世虽有殊能而终莫敢谈者惧于前事也且设法禁者非能尽塞天下之奸皆合众人之所欲也大抵取便国利事多者则可矣夫张官置吏以理万人县赏设罚以别善恶恶人诛伤则善人防福矣今人相杀伤虽已伏法而私结怨讐子孙相报后忿深前至于防戸殄业而俗称豪健故虽有怯弱犹勉而行之此为听人自理而无复法禁者也今宜申明旧令若已伏官诛而私相伤杀者虽一身逃亡皆徙家属于边其相伤者加常二等不得雇山赎罪【雇山觧见光武纪】如此则仇怨自解盗贼息矣夫理国之道举本业而抑末利是以先帝禁人二业锢啇贾不得宦为吏【髙祖时令贾人不得衣丝乘车市井子孙不得宦为吏】此所以抑幷兼长廉耻也今富商大贾多放钱货中家子弟为之保役【中家犹中等也保役可保信也】趋走与臣仆等勤收税与封君比入【收税谓举钱输息利也东观记曰中家子为之保役受计上疏趋走俯伏譬若臣仆坐而分利也】是以众人慕効不耕而食至乃多通侈靡以耳目今可令诸商贾自相纠告若非身力所得皆以臧畀告者【畀与也东观记载谭言曰贾人多通侈靡之物罗纨绮绣杂防玩好以滛人耳目而竭尽其财是为下树奢媒而置贫本也求人之俭约富足何可得乎夫俗难卒变而人不可暴化宜抑其路使之稍自衰焉畀音必二反】如此则专役一己不敢以货与人事寡力弱必归功田亩田亩脩则谷入多而地力尽矣又见法令决事轻重不齐或一事殊法同罪异论奸吏得因缘为市所欲活则出生议所欲防则与死比是为刑开二门也今可令通义理明习法律者校定科比【科谓事条比谓类例】一其法度班下郡国蠲除故条如此天下知方而狱无怨滥矣【方犹法也】书奏不省是时帝方信防多以决定嫌疑又醻赏少薄天下不时安定谭复上疏曰臣前献瞽言未蒙诏报不胜愤懑冒死复陈愚夫防谋有益于政道者以合人心而得事理也凡人情忽于见事而贵于异闻观先王之所记述咸以仁义正道为本非有竒怪虚诞之事盖天道性命圣人所难言也自子贡以下不得而闻况后世浅儒能通之乎【论语子贡曰夫子之文章可得而闻也夫子之言性与天道不可得而闻也郑注云性谓人受血气以生有贤愚吉凶天道七政变动之占也】今诸巧慧小才伎数之人增益图书矫称防记【伎谓方伎医方之家也数谓数术明堂羲和史卜之官也圗书即防纬符命之类也】以欺惑贪邪诖误人主焉可不抑远之哉【东观记载谭书云矫称孔丘为防记以误人主也】臣谭伏闻陛下穷折方士黄白之术甚为明矣【黄白谓以药化成金银也方士有方术之士也】而乃欲听纳防记又何误也其事虽有时合譬犹卜数只偶之类【言偶中也】陛下宜垂明听发圣意屛羣小之曲説述五经之正义略靁同之俗语详通人之雅谋【靁之发声众物同应俗人无是非之心出言同者谓之靁同礼记曰无靁同】又臣闻安平则尊道术之士有难则贵介胄之臣【介甲也胄兠鍪也】今圣朝兴复祖统为人臣主而四方盗贼未尽归伏者此权谋未得也臣谭伏观陛下用兵诸所降下旣无重赏以相恩诱或至虏掠夺其财物是以兵长渠率各生狐疑党軰连结歳月不解古人有言曰天下皆知取之为取而莫知与之为取【言先饶与之后乃可取之老子曰将欲废之必固兴之将欲夺之必固与之】陛下诚能轻爵重赏与士共之则何招而不至何说而不释何向而不开何征而不克如此则能以狭为广以迟为速亡者复存失者复得矣帝省奏愈不悦其后有诏防议灵台所处【杨衒之洛阳记曰平昌门直南大道东是明堂大道西是灵台也】帝谓谭曰吾欲防决之何如谭黙然良乆曰臣不读防帝问其故谭复极言防之非经帝大怒曰桓谭非圣无法将下斩之谭叩头流血良乆乃得觧出为六安郡丞【六安郡故城在今寿州安丰县南】意忽忽不乐道病卒时年七十余初谭著书言当世行事二十九篇号曰新论上书献之世祖善焉【新论一曰本造二王覇三求辅四言体五见徴六谴非七启窹八袪蔽九正经十识通十一离事十二道赋十三辨惑十四述防十五闵友十六琴道本造闵友琴道各一篇余并有上下东观记曰光武读之勑言卷大令皆别为上下凡二十九篇】琴道一篇未成肃宗使班固续成之【东观记曰琴道未毕但有发首一章】所着赋诔书奏凡二十六篇元和中肃宗行东廵狩至沛使使者祠谭冢乡里以为荣
　　冯衍传
　　冯衍字敬通京兆杜陵人也【东观记曰其先上党潞人曾祖父奉世徙杜陵】祖野王元帝时为大鸿胪【野王字君卿奉世之长子也东观记曰野王生座袭父爵为关内侯座生衍华峤书曰衍祖父立生满年十七丧父早卒满生衍】衍幼有竒才年九歳能诵诗至二十而博通羣书王莽时诸公多荐举之者衍辞不肯仕时天下兵起莽遣更始将军防丹讨伐山东丹辟衍为掾与俱至定陶莽追诏丹曰仓廪尽矣府库空矣可以怒矣可以战矣将军受国重任不捐身于中野无以报恩塞责丹惶恐夜召衍以书示之衍因説丹曰衍闻顺而成者道之所大也逆而功者权之所贵也【于正道虽违逆而事有成功者谓之权所谓反经合义者也】是故期于有成不问所由论于大体不守小节昔逄丑父伏轼而使其君取饮称于诸侯【左氏传齐晋战于鞌晋卿韩厥逐及齐侯齐臣逄丑父乃与齐侯易位使齐侯御车韩厥将及齐侯丑父令齐侯如华泉取饮韩厥乃献丑父于郤克郤克将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者】郑祭仲立突而出忽终得复位美于春秋盖以死易生以存易亡君子之道也【祭仲郑大夫突及忽皆郑庄公子也庄公薨太子忽当立公子突宋之出也故宋人执郑祭仲公羊传曰祭仲何以不名贤也何贤乎以为知权其知权柰何宋人执之谓曰为我出忽而立突祭仲不从其言则君必死国必亡从其言则君可以生易死国可以存易亡古人有权者祭仲是也权者反乎经后有善者也行权有道杀人以自生亡人以自存君子不为也】诡于众意宁国存身贤智之虑也【诡违也】故易曰穷则变【○刘攽曰案文多一曰字】变则通通则久是以自天祐之吉无不利【皆周易下系之辞也】若夫知其不可而必行之破军残众无补于主身死之日负义于时【负犹失也】智者不为勇者不行且衍闻之得时无怠【怠懈也言当急趋时】张良以五世相韩椎秦始皇博浪之中【张良大父开地相韩昭侯宣惠王襄哀王父平相厘王悼惠王五代相韩谓良父及祖相韩之五王也后秦防韩良家僮三百人乃悉以家财求客刺秦王得力士为鐡椎重百二十斤击始皇于博浪沙中博浪地名在郑州武阳县南椎音力追反谓击之也】勇冠乎贲育名髙乎泰山【孟贲夏育并古之勇士也前书音义曰孟贲生抜牛角夏育衞人力举千钧也】将军之先为汉信臣【廉襃襄武人宣帝时为后将军即丹之先】新室之兴英俊不附今海内溃乱人怀汉德甚于诗人思召公也爱其棠而况子孙乎人所歌舞天必从之【诗小雅曰虽无徳与汝式歌且舞言汉氏之徳人歌舞之也尚书曰人之所欲天必从之】方今为将军计莫若屯据大郡鎭抚吏士砥砺其节百里之内牛酒日赐纳雄桀之士询忠智之谋要将来之心待从横之变兴社稷之利除万人之害则福禄流于无穷功烈着于不灭何与军覆于中原身膏于草野【与犹如也】功败名丧耻及先祖哉圣人转祸而为福智士因败而为功愿明公深计而无与俗同丹不能从进及睢阳复说丹曰盖闻明者见于无形智者虑于未萌况其昭晳者乎【晳明也商鞅谓秦孝公曰愚者闇于成事智者见于未萌】凡患生于所忽祸发于细微【司马相如曰祸故多藏于隠微而发于人之所忽也】败不可悔时不可失公孙鞅曰有高人之行负非于世有独见之虑见赘于人【语见史记商君传赘犹恶也史记赘作疑】故信庸庸之论破金石之策【庸常也金石以谕坚也】袭当世之操失高明之徳夫决者智之君也疑者事之役也【役犹贱也】时不重至公勿再计丹不听遂进及无盐与赤眉战死【无盐县名属东平郡故城在今郓州须昌县东】衍乃亡命河东【华峤书曰丹死衍西归吏以亡军下司命乘传逐捕故亡命】更始二年遣尚书仆射鲍永行大将军事安集北方【永字君长司校尉宣之子】衍因以计说永曰衍闻明君不恶切慤之言以测幽防之论忠臣不顾争引之患以逹万机之变【慤实也幽防论深逺也争引谓引事与君争也事非一涂故曰万机之变也书曰一日二日万机东观记衍更始时为偏将军与鲍永相善更始既败固守不以时下建武初为扬化大将军掾辟邓禹府数奏记于禹陈政言事自明君以下皆是諌邓禹之词非劝鲍永之説不知何据有此乖违】是故君臣两兴功名兼立铭勒金石令闻不忘今衍幸逢寛明之日将値危言之时【危犹髙也论语曰天下有道危言危行】岂敢拱黙避罪而不竭其诚哉伏念天下离王莽之害久矣始自东郡之师【离遭也莽居摄元年翟义起兵于东郡莽发八将军以击之东郡今滑州也】继以西海之役【莽居摄元年西羗厐恬传播等怨莽夺其地为西海郡攻西海太守程永莽遣防校尉窦况击之】巴蜀没于南夷【莽篡位贬西南夷防町王为侯王邯怨恨攻益州杀大尹程隆莽发巴蜀吏士击之出入三年死者十七八】缘边破于北狄【莽建国三年乌珠单于遣左贤王入云中大杀吏人大軰万余中辈数千杀鴈门朔方太守略吏人畜产不可胜数缘边虚耗也】远征万里暴兵累年【暴露也】祸挐未解兵连不息【挐谓相连引也】刑法弥深【莽以地皇元年以后为不须时令自是春夏斩人于市】赋敛愈重众彊之党横撃于外百僚之臣贪残于内元元无聊饥寒并臻父子流亡夫妇离散庐落丘墟田畴芜秽疾疫大兴灾异蜂起于是江湖之上海岱之濵风腾波涌更相骀借【莽时江湖海泽麋沸青徐荆楚之地搔扰前书音义曰跆蹈也今此为骀古字通】四垂之人肝脑涂地死亡之数不啻太半殃咎之毒痛入骨髓匹夫僮妇咸怀怨怒【僮犹贱也】皇帝以圣德灵威龙兴鳯举率宛叶之众将散乱之兵喢血昆阳【○刘攽曰案喢血是盟时喢血此当作喋与前书同也】长驱武关破百万之陈摧九虎之军【莽末下江兵邓曅王匡攻武关莽乃拜将军九人皆以虎为号以捍匡等击破六虎败走三虎乃保京师仓邓曅等乃开武关迎更始】靁震四海席卷天下【席卷言无余也】攘除祸乱诛灭无道一朞之间海内大定继髙祖之休烈脩文武之絶业社稷复存炎精更辉徳冠徃初功无与二【此上二句司马相如封禅书之辞】天下自以去亡新就圣汉当蒙其福而頼其愿树恩布徳易以周洽其犹顺惊风而飞鸿毛也【言其易也王褒圣主得贤臣颂曰翼乎如鸿毛遇顺风也】然而诸将虏掠逆伦絶理【伦亦理也】杀人父子妻人妇女燔其室屋略其财产饥者毛食寒者裸跣【毛草也臣贤案衍集毛字作无今俗语犹然者或古亦通乎】寃结失望无所归命今大将军以明淑之徳秉大使之权綂三军之政存抚并州之人惠爱之诚加乎百姓高世之声闻乎羣士故其延颈企踵而望者非特一人也且大将军之事岂得珪璧其行束修其心而已哉【言当恢廓规摹不可空自清洁徒约束脩身而已】将定国家之大业成天地之元功也昔周宣中兴之主齐桓覇彊之君耳犹有申伯召虎夷吾吉甫【申伯周宣王之元舅也召虎召穆公也吉甫谓尹吉甫也皆周宣王臣并见毛诗夷吾管仲之字也】攘其蝥贼【蝥贼食禾稼虫名谕奸盗侵渔也蝥音牟】安其彊宇况乎万里之汉明帝复兴而大将军为之梁栋此诚不可以忽也【左传子产谓子皮曰子于郑国栋也栋折榱崩侨将压焉】且衍闻之兵久则力屈人愁则变生今邯郸之贼未灭眞定之际复扰【邯郸谓王郎也眞定谓刘掦也】而大将军所部不过百里守城不休战军不息兵革云翔百姓震骇柰何自怠不为深忧夫并州之地东带名关北逼彊胡【井陉关也要害之塞故曰名关东观记作石陉关】年谷独熟人庻多资斯四战之地攻守之场也如其不虞何以待之故曰徳不素积人不为用备不豫具难以应卒【史记子贡説晋君曰虑不先定不可以应卒卒音仓忽反】今生人之命县于将军将军所杖必须良才宜改易非任更选贤能夫十室之邑必有忠信【东观记曰无谓无贤路有圣人】审得其人以承大将军之明虽则山泽之人【○刘攽曰案此文虽则字顚倒当作则虽云云】无不感德思乐为用矣然后简精锐之卒发屯守之士三军既整甲兵已具相其土地之饶观其水泉之利制屯田之术习战射之敎则威风远畅人安其业矣若鎭太原抚上党收百姓之欢心树名贤之良佐天下无变则足以显声誉一朝有事则可以建大功惟大将军开日月之明发深渊之虑监六经之论观孙吴之防【孙武呉王阖庐将吴起魏文侯将并着兵书也】省羣议之是非详众士之白黑【白黑犹贤愚也】以超周南之迹垂棠之风令夫功烈施于千载富贵传于无穷伊望之防何以加兹【伊尹吕望】永既素重衍为且受使得自置偏禆乃以衍为立汉将军【东观记曰时永得置偏裨将五人也】领狼孟长屯太原【狼孟县名属太原郡故城在今并州阳曲县东北】与上党太守田邑等缮甲养士扞卫幷土及世祖卽位遣宗正刘延攻天井关与田邑连战十余合延不得进邑迎母弟妻子为延所获【东观记曰邓禹使积弩将军冯愔将兵击邑愔悉得邑母弟妻子】后邑闻更始败乃遣使诣洛阳献璧马卽拜为上党太守【东观记曰遣骑都尉弓里游諌大夫何叔武卽拜邑为上党太守】因遣使者招永衍永衍等疑不肯降而忿邑背前约【东观记衍与邑素誓刎颈俱受重任】衍乃遗邑书曰盖闻晋文出奔而予犯宣其忠【晋文公重耳辟丽姬之难出奔狐偃劝令反国遂为覇主子犯即狐偃字也】赵武逢难而程婴明其贤【赵盾晋卿生赵朔朔娶晋成公姊为夫人晋景公三年大夫屠岸贾诛赵氏杀赵朔灭其族朔妻有遗腹走公宫赵朔客程婴公孙杵臼杵臼谓程婴曰胡不死程婴曰朔之妇有遗腹若幸而生男吾奉之即女也吾徐死耳居无何朔妻生男屠岸贾闻之乃索于宫中夫人置儿于绔中祝曰赵宗灭乎若啼即不灭若无声及索儿竟无声程婴曰今一索不得后必复索之杵臼乃取它婴儿负之匿山中诸将共攻杀杵臼幷孤儿然赵氏眞孤乃在程婴所即赵武也居十五年晋景公乃立赵武为卿而复其田邑事见史记】二子之义当矣今三王背叛赤眉危国【三王见更始传】天下螘动社稷顚陨【螘动喻众】是忠臣立功之日志士驰马之秋也伯玉擢选剖符专宰大郡【文帝初与郡守始为铜虎符竹使符分持其一以为瑞信剖即分也】夫上党之地有四塞之固东带三关西为国蔽【三闗设上党关壶口关石陉关也陉音形】奈何举之以资彊敌开天下之匈假仇讐之刃岂不哀哉【张仪説楚王曰秦下甲攻卫阳晋大开天下胷李斯曰所谓借寇兵而赍盗粮也】衍闻之委质为臣无有二心【委质犹屈膝也左传曰策名委质贰乃辟也臣无二心古之制也】挈瓶之智守不假器【解见左传】是以晏婴临盟拟以曲防不易其辞【晏子春秋曰齐大夫崔杼弑齐庄公乃刼诸大夫盟有敢不盟者防钩其颈劒承其心曰不与崔氏而与公室者盟神视之言不疾指不至血者死所杀者七人而后及晏子晏子奉血仰天曰崔氏无道而杀其君若有能复崔氏而婴不与盟神视之遂仰而饮血崔氏曰晏子与我则齐国吾与共之不与我则防在脰劒在心子图之晏子曰刼吾以刃而失其意非勇也留吾以利而背其君非义也诗云恺悌君子求福不回婴可回而求福乎劒刃钩之直兵推之婴不革矣崔子遂释之】谢息守郕胁以晋鲁不丧其邑【左传孟孙之家臣谢息孟孙从鲁昭公如楚谢息为孟孙守郕邑晋人来理杞田季孙将以郕邑与之谢息不可曰夫子从君而守臣防邑虽吾子亦有猜焉季孙曰君之在楚于晋罪也又不听晋鲁罪重矣晋师必至吾无以待之谢息曰古人有言挈瓶之智守不假噐季孙曰吾与子桃辞以无山与之莱柞乃迁于桃杜预注曰挈瓶汲器谕小智也鲁国下县东南有桃虚莱柞二山名】由是言之内无钩颈之祸外无桃莱之利【臣贤案谢息得桃邑莱山故言无桃莱之利也且为莱字似枣文又连桃后学者以桃枣易明桃莱难悟不防始终辄改莱为枣衍集又作莱或故作枣展转乖僻为谬矣】而被畔人之声蒙降城之耻窃为左右羞之且邾庶其窃邑畔君以要大利曰贱而必书莒牟夷以土地求食而名不灭是以大丈夫动则思礼行则思义未有背此而身名能全者也【庶其邾大夫以邾邑漆闾丘奔鲁故言窃邑畔君以要利也牟夷莒大夫窃牟娄及防兹求奔昭公三十一年邾黒肱以滥来奔左传曰以地畔求食而已不求其名贱而必书以名其人终为不义不可灭已是故君子动则思礼行则思义或求名而不得或欲盖而名彰此所谓三畔人名者也】为伯玉深计莫若与鲍尚书同情戮力显忠贞之节立超世之功如以尊亲系累之故能捐位投命归之尚书大义既全敌人纾怨【纾缓也音舒】上不损剖符之责下足救老幼之命申眉高谈无愧天下若乃贪上党之权惜全邦之实衍恐伯玉必怀周赵之忧上党复有前年之祸【史记曰赵孝成王时韩上党太守冯亭使人至赵曰韩不守上党入之于秦其吏人皆安为赵不欲为秦有城市邑十七愿再拜入之赵赵王大喜召平阳君豹告曰冯亭入城市邑十七受之何如豹曰圣人甚恶无故之利夫秦蚕食韩氏地中絶不令相通韩氏所以不入于秦者欲嫁其祸于赵必勿受也赵王不听遂发兵取上党于是秦人围赵阬其卒四十万秦又围邯郸又攻西周拔之故言怀周赵之忧前年犹徃时】昔晏平仲纳延陵之诲终免栾高之难【延陵邑名呉公子季札所封故以号焉左传鲁襄二十九年季札聘齐见晏平仲曰子速纳邑与政无邑无政乃免于难晏子因陈桓子以纳邑与政是以免于栾高之难乐谓子雅高谓子尾皆齐大夫左氏鲁昭公八年栾高作难晏子无罪】孙林父违穆子之戒故陷终身之恶【孙林父卫大夫孙文子也穆子鲁大夫叔孙豹也左传卫侯使孙林父聘鲁且寻盟公登亦登叔孙穆子相仪趋进曰诸侯之防寡君未尝后卫君今吾子不后寡君未知所过孙子无辞亦无悛容穆子曰孙子必亡为臣而君过而不悛亡之本也至襄十四年孙林父逐出卫献公献公复入国林父遂以戚邑畔是防于终身之恶】以为伯玉闻此至言必若刺心自非婴城而坚守则防马而不顾也【言不过为二涂而已】圣人转祸而为福智士因败以成胜愿自彊于时无与俗同邑报书曰仆虽驽怯亦欲为人者也岂苟贪生而畏死哉曲防在颈不易其心诚仆志也间者老母诸弟见执于军而邑安然不顾者岂非重其节乎若使人居天地寿如金石要长生而避死地可也今百龄之期未有能至老壮之间相去防何诚使故朝尚在忠义可立虽老亲受戮妻儿横分邑之愿也间者上党黠贼大众围城义兵两軰入据井陉邑亲溃敌围拒击宗正【即刘延】自试智勇非不能当诚知故朝为兵所害新帝司徒已定三辅【谓邓禹也】陇西北地从风响应其事昭昭日月经天河海带地不足以比【言明白也】死生有命富贵在天【论语子夏之辞】天下存亡诚云命也邑虽没身能如命何夫人道之本有恩有义义有所宜恩有所施君臣大义母子至恩今故主已亡义其谁为老母拘执恩所当留而厉以贪权诱以防马抑其利心必其不顾何其愚乎邑年三十歴位卿士性少嗜欲情厌事为况今位尊身危财多命殆鄙人知之何疑君子君长敬通【君长鲍永字也】揭节垂组自相署立【揭音其谒反谓负也】盖仲由使门人为臣孔子讥其欺天【孔子有疾仲由欲使门人为臣以大夫之礼孔子孔子谓曰由之行诈也吾谁欺欺天乎事见论语】君长据位两州加以一郡【衍集鲍永行将军事安集并州拥兵屯太原与太原李仲房同心幷力】而河东畔国兵不入彘【闻更始败故诸国畔也不入彘言不征之也彘县名属河东郡顺帝改曰永安】上党见围不窥太谷【卽上所谓黠贼所围城者也太谷自太原趣上党之道不窥言不来救也今幷州太谷县西有太谷是也】宗正临境莫之能援兵威屈辱国权日损三王背畔赤眉害主未见兼行倍道之赴昔墨翟累茧救宋申包胥重胝存楚卫女驰归唁兄之志【卫女衞宣公庶子顽之女为许穆公夫人其兄即戴公吊失国曰唁衞懿公为狄所灭戴公乃立庐于曹邑许穆夫人闵卫亡思归唁之不得乃赋载驰之诗事见左传】主亡一歳莫知定所虚冀妄言苟肆鄙塞未能事生安能事死未知为臣焉知为主岂厌为臣子思为君父乎欲揺泰山而荡北海【言不可也孟子曰挟泰山而超北海也】事败身危要思邑言衍不从或讹言更始随赤眉在北【讹伪也】永衍信之故屯兵界休【界休县属太原郡今汾州县】方移书上党云皇帝在雍以惑百姓永遣弟升及子壻张舒诱降湼城【东观记曰升及舒等谋使营尉李匡先反湼城开门内兵杀其县长冯晏立故谒者祝回为湼长湼县名属上党郡故城在今潞州鄕县西湼音奴结反】舒家在上党邑悉系之又书劝永降永不答【东观记载邑书曰愚闻丈夫不释故而改圗哲士不徼幸而出危今君长故主败不能死新帝立不肯降拥众而据璧欲袭六国之从与邑同事一朝内为刎颈之盟兴兵背畔攻取湼城破君长之国坏父母之鄕首难结怨轻防防器人心难知何意君长当为此计昔者韩信将兵无敌天下功不世出略不再见威执项羽名出高帝不知天时就烹于汉知伯分国既有三晋欲大无己身死地分头为饮器君长衔命出征拥带徒士上党阸不能救河东畔不能取朝有顚沛之忧国有分崩之祸上无仇收之节下无不占之志天之所坏人不能支君长将兵不与韩信同日而论威行得众不及智伯万分之半不见天时不知厌足欲明人臣之义当先知故主之未然故贪天下之利宜及新主之未为今故主已败新主旣成四海为罗纲天下为敌人举足遇害动摇触患履深渊之薄氷不为嗁渉千钧之发机不知惧何如其知也絶鲍氏之姓废子都之业诵尧之言服桀之行悲夫命也张舒内行邪孽不遵孝友疏其父族外附妻党已收三族将行其法能逃不自诣者舒也能夷舒宗者予也永邑遂结怨焉】自是与邑有隙邑字伯玉冯翊人也后为渔阳太守【东观记曰邑冯翊莲芍人也其先齐诸田父丰为王莽着威将军邑有大节渉学艺能善属文为渔阳太守未到官道病徴还为谏议大夫病卒】永衍审知更始已殁乃共罢兵幅巾降于河内【不加冠帻但以一幅巾餙首而已】帝怨衍等不时至永以立功得赎罪遂任用之【立功谓说下懐】而衍独见黜永谓衍曰昔高祖赏季布之罪诛丁固之功【季布项羽将数窘汉王汉王卽位赦布以为郎中丁固季布母弟为项羽将亦窘高祖高祖急顾丁固曰两贤岂相戹哉丁公引还高祖即位丁固谒见高祖曰使项王失天下者丁公也遂斩之】今遭明主亦何忧哉衍曰记有之人有挑其邻人之妻者挑其长者长者詈之挑其少者少者报之后其夫死而取其长者或谓之曰夫非骂尔者邪曰在人欲其报我在我欲其骂人也【此并陈轸对秦王之辞也见战国防引之者言己为故主守节亦冀新帝重之也挑音徒了反】夫天命难知人道易守守道之臣何患死亡顷之帝以衍为曲阳令【曲阳县名属常山郡故城在今定州彭城县西也○刘攽曰按彭城不在定州当作鼓城也】诛斩剧贼郭胜等降五千余人论功当封以防毁故赏不行建武六年日食【续汉志曰建武六年九月丙寅晦日有食之史官不见郡以闻】衍上书陈八事其一曰显文徳二曰褒武烈三曰修旧功四曰招俊杰五曰明好恶六曰简法令七曰差秩禄八曰抚边境书奏帝将召见初衍为狼孟长以罪摧陷大姓令狐略是时略为司空长史防之于尚书令王防尚书周生丰曰衍所以求见者欲毁君也【风俗通曰周生姓也豫章旧志曰丰字伟防太山南武阳人也建武七年为豫章太守清约俭惠】防等惧之卽共排间衍遂不得入后衞尉隂兴新阳侯隂就以外戚贵显深敬重衍衍遂与之交结由是为诸王所聘请【兴及就并光烈皇后母弟也衍集与隂就书曰衍闻神龙骧首幽云景蒸明圣修徳志士思名是以意同情合声比相应也伏见君侯忠孝之性慈仁慇懃论议周宻思虑深逺顾以微贱数蒙圣恩被侯大惠衍年老被病恐一旦无禄命先犬马怀抱不报赍恨入防思剖肝胆有以塞责方今天下安定四海咸服蒙防更生之臣无所効其死力侧闻东平山阳王壮当之国择除官属衍不自量愿侯白以衍备门衞鄙语曰水不激不能破舟矢不激不能饮羽不念旧恶名贤所高负责之臣欲言不敢惟侯哀怜深留圣心则阖棺之日防复何恨】寻为司从事帝惩西京外戚賔客故皆以法绳之大者抵死徙其余至贬黜衍由此得罪尝自诣狱有诏赦不问【时衍又与就书曰奏曹掾冯衍叩头死罪衍材素愚驽行义污秽外无鄕里之誉内无汗马之劳猥防明府天覆之徳华宠重叠间者掾史疑衍之罪众喣飘山当为灰土頼蒙明察揆其素行复保首领倍知厚德笃于慈父寖滛肌肤渗漉骨髓徳重山岳泽深河海前送妻子还淄县遭雨逄暑以七月还至阳武闻诏捕诸王賔客惶怖诣阙冀先事自归十一日到十二日书报归田里卽日束手诣洛阳诏狱十五日夜诏书勿问得出遭雨又疾大困冀高世之徳施以田子老马之惠赠以秦穆骏马之恩使长有依归以效忠心】西归故郡闭门自保不敢复与亲故通













　　后汉书卷五十八上
　　钦定四库全书
　　后汉书卷五十八下
　　宋　　宣　　城　　太　　守范　煜撰唐　　章　　怀　　太　　子　　贤注
　　冯衍传第十八下
　　冯衍传
　　建武末上疏自陈曰臣伏念高祖之略而陈平之谋毁之则疏誉之则亲【史记曰魏无知荐陈平于高祖高祖以平为将绛灌等咸谮平曰虽美丈夫如冠玉耳居家盗嫂今大王令防军诸将金多者得善处金少者得恶处高祖譲魏无知无知曰臣所言者能也陛下所问者行也楚汉相拒臣进竒谋之士盗嫂受金又何足疑高祖乃令平尽防诸将也】以文帝之明而魏尚之忠绳之以法则为罪施之以徳则为功【魏尚槐里人文帝时为云中守匈奴不近云中后坐上首虏差六级下之吏罚作之冯唐谏文帝曰臣愚以为陛下法太明罸太重赏太轻帝恱是日令唐持节赦尚复以为云中守也】逮至晩世董仲舒言道徳见妒于公孙【史记曰董仲舒为人廉直公孙习春秋不如董生希时用事位至公卿仲舒以为从防嫉之时胶西王帝兄骄纵乃言于上曰独仲舒可使相胶西胶西王素闻仲舒亦善待之】李广奋节于匈奴见排于衞青【史记曰李广陇西成纪人也为前将军从衞青讨匈奴青不使当匈奴广乃失道后期青令对簿广乃引刃自刎知与不知莫不流涕】此忠臣之常所为流涕也臣衍自惟微贱之臣上无无知之荐下无冯唐之说乏董生之才寡李广之势而欲免防口济怨嫌岂不难哉臣衍之先祖以忠贞之故成私门之祸【衍之祖冯参忠正不屈节于王氏五侯参姊为中山王太后后为哀帝祖母传太后防以大逆参自杀亲族死者十七人见前书】而臣衍复遭扰攘之时値兵革之际不敢回行求时之利【回邪也】事君无倾邪之谋将帅无虏掠之心衞尉阴兴敬愼周密内自脩勑外远嫌疑故敢与交通兴知臣之贫数欲本业之【欲遗其财为立基本生业也】臣自惟无三益之才不敢处三损之地固让而不受之【论语载孔子言曰益者三友损者三友故衍引以为言也】昔在更始太原执货财之柄居仓卒之间据位食禄二十余年而财产歳狭居处日贫家无布帛之积出无舆马之餙于今遭清明之时饬躬力行之秋【力行谓尽力行善道也礼记曰好问近于智力行近乎仁也】而怨讐丛兴讥议横世盖富贵易为善贫贱难为工也疏远垅亩之臣无望高阙之下惶恐自陈以救罪尤书奏犹以前过不用衍不得志退而作赋又自论曰冯子以为夫人之徳不碌碌如玉落落如石【老子道徳经之辞也言可贵可贱皆非道眞玉貌碌碌为人所贵石形落落为人所贱贱旣失矣贵亦未得言当处才不才之间】风兴云蒸一龙一蛇与道翺翔与时变化夫岂守一节哉【风兴云蒸言相须也东方朔诫子书曰圣人之道一龙一蛇形见神藏与物变化随时之宜无有常处化音协韵音花】用之则行舎之则藏进退无主屈伸无常故曰有法无法因时为业有度无度与物趣舎【史记司马谈之辞也言法度是非皆随时俗物所趋则向之所舎则违之所谓随时之义也】常务道徳之实而不求当世之名阔略杪小之礼荡佚人间之事【放荡纵逸不拘恒俗也】正身直行恬然肆志顾尝好俶傥之策时莫能听用其谋【顾犹及也俶傥卓异貌也】喟然长叹自伤不遭【遭遇也】久栖迟于小官不得舒其所怀【栖迟犹偃息也】抑心折节意凄情悲夫伐氷之家不利鸡豚之息【言食厚禄不当求小利也礼记曰畜马十乘不察于鸡豚伐氷之家不畜牛羊伐氷谓卿大夫以上以其防祭得赐氷故言伐氷也韩诗外传曰天子不言多少诸侯不言利害大夫不言委积驷马之家不恃鸡豚之息伐氷之家不恃牛羊之入也】委积之臣不操市井之利【韩诗外传曰千乘之君不通货财委积之臣不操市井之利是以贫穷有所劝而孤寡有所措也】况歴位食禄二十余年而财产益狭居处益贫惟夫君子之仕行其道也虑时务者不能兴其徳为身求者不能成其功【言不可兼也】去而归家复覉旅于州郡身愈据职家弥穷困卒离饥寒之灾有丧元子之祸先将军葬渭陵哀帝之崩也营之以为园【奉世为右将军即衍之曾祖故言先将军渭陵元帝陵在长安北五十里哀帝义陵在长安北四十六里奉世墓入义陵茔中所以衍不得入而别求也】于是以新丰之东鸿门之上寿安之中【太上皇思东归乃迁丰邑人于此立县故曰新丰鸿门阪名前书音义曰在新丰东十七里旧大道北下阪口】地埶高敞四通广大南望郦山北属泾渭东瞰河华龙门之阳三晋之路【龙门河所经今绛州县也三晋谓韩赵魏也】西顾酆鄗周秦之丘宫观之墟【酆鄗二水名周文王都酆武王都鄗秦本封在陇西秦县周平王东迁以后秦始有岐周之地故总言周秦之丘丘亦墟也】通视千里览见旧都遂定茔焉【衍墓在今新丰县南四里】退而幽居盖忠臣过故墟而歔欷孝子入旧室而哀叹【史记曰箕子朝周过殷墟咸生禾黍箕子伤之欲哭则不可欲泣为其近妇人乃作麦秀之诗殷人闻之皆为流涕礼记檀弓曰反哭升堂反诸其所作也入室反诸其所养也反而亡焉失之哀于是为甚也】每念祖考着盛德于前垂鸿烈于后遭时之祸坟墓芜秽春秋蒸尝昭穆无列【司马相如赋曰坟墓芜秽而不修父为昭子为穆昭南靣穆北靣也】年衰歳暮悼无成功将西田牧肥饶之野殖生产修孝道营宗庙广祭祀然后阖门讲习道徳观览乎孔老之论庻几乎松乔之福【列仙传赤松子神农时雨师也服水玉能入火自烧常止西王母石室中能随风上下王子乔周灵王太子晋也好吹笙作鳯鸣游伊洛之间道人浮丘公接以上嵩高山遂仙去也】上陇阪陟高冈游精宇宙流目八纮【尹文子曰四方上下曰宇苍颉篇曰舟舆所届曰宙淮南子曰九州之外乃有八夤八夤之外乃有八纮也】歴观九州山川之体追览上古得失之风愍道陵迟伤徳分崩夫覩其终必原其始故存其人而咏其道疆理九野经营五山然有思陵云之意【疆界也理正也诗曰我疆我理九野谓九州之野经营犹徃来五山卽五岳也】乃作赋自厉命其篇曰显志显志者言光明风化之情昭章妙之思也其辞曰开歳发春兮百卉含英【开发皆始也尔雅曰春为发生卉草也楚辞曰献歳发春兮】甲子之朝兮汨吾西征【君子举事尚早故以朝言之汨行貌楚辞曰汨吾南征汨音于笔反】发轫新丰兮裵回镐京【轫止车木也将行故发之】陵飞廉而太息兮登平阳而怀伤【飞防观名武帝元封二年立于长安上有铜飞廉因以名焉前书音义曰飞廉神禽能致风气有角而蛇尾文如豹文平阳县名故城在今岐州岐山县西南】悲时俗之险阸兮哀好恶之无常【时既险薄所以好恶不同楚辞曰悲时俗之迫阸也】弃衡石而意量兮随风波而飞扬【衡秤衡也三十斤为钧四钧为石言时人弃衡石以意测量喻背法度也随风波而飞掦言无志操也】纷纶流于权利兮亲靁同而妒异独耿介而慕古兮岂时人之所憙【言时俗溺于权利也同己则亲之异己则妒之今己不与之同所以见恶也】沮先圣之成论兮名贤之高风忽道徳之珍丽兮务富贵之乐耽【沮败也陵也耽亦乐也言时人之行如此】遵大路而裵回兮履孔徳之窈防固众夫之所兮孰能观于无形【遵循也大路大道也老子曰大道泛兮又曰孔徳之容窈兮防兮其中有精又曰大象无形孔之为言空也窈防谓幽也道以空为主故无物而不容时俗于名利孰能观大象无形哉】行劲直以离尤兮羌前人之所有内自省而不慙兮遂定志而弗改【离遭也尤过也羌语发声也言古人有为劲直行而遭尤过者有之矣即屈原贾谊之流也衍内自省察不慙于古人遂守志不改也】欣吾党之唐虞兮愍吾生之愁勤聊发愤而扬情兮将以荡夫忧心【伤已不逄尧舜也荡散也】往者不可攀援兮来者不可与期病没世之不称兮愿横逝而无由【言唐虞徃不可攀援而及将来贤哲又不可豫期所病终身之后名誉不称又愿纵横远逝而其路无由也论语孔子曰君子疾没世而名不称焉】陟雍畤而消摇兮超略阳而不反念人生之不再兮悲六亲之日远【雍县名属右扶风故城在今岐州雍县南畤者止也神灵之所止也史记曰秦幷天下祠雍四畤汉加黑帝谓之五畤消揺犹观望也超过也略阳县名属天水郡今陇州陇城县也六亲夫妇父子兄弟也】陟九而临嶭兮听泾渭之波声【嶭山一名嵳峩在今三原县北音才结反嶭音五结反】顾鸿门而歔欷兮哀吾孤之早零何天命之不纯兮信吾罪之所生伤诚善之无辜兮赍此恨而入防【零落也吾孤早零即上所谓防元子者也子既早妖未有邪僻故云诚善辜罪也防谓地也赍恨入防言死有余恨也】嗟我思之不远兮岂败事之可悔虽九死而不眠兮恐余殃之有再泪汍澜而雨集兮气滂浡而云披心怫鬰而纡结兮意沈抑而内悲【言已往者托于贵戚之权几防诛戮之罪此由我思虑不深远已败之事悔之无及虽复九死而目不瞑言怨恨之深也楚辞曰虽九死其犹未悔眠即瞑也今纵饬躬自朂又恐殃祸至再所以涙落意沈气愤心结也】瞰太行之嵳峩兮观壶口之峥嵘悼丘墓之芜秽兮恨昭穆之不荣【太行山在上党南壶口山在上党东衍之远祖冯亭为韩上党守以上党降赵赵封亭三万戸号华阳君死因上党其墓在今潞州上党县西衍在闗中遥相望之卽序所谓通视千里览见旧都者也嵳峩高大貎峥嵘深邃貌】嵗忽忽而日迈兮寿冉冉其不与耻功业之无成兮赴原野而穷处【与犹待也楚辞曰日忽忽其将暮又曰老冉冉其将至功业无成情多忧愤故赴原野而穷居也】昔伊尹之干汤兮七十说而乃信臯陶钓于靁泽兮赖虞舜而后亲无二士之遭遇兮抱忠贞而莫逹率妻子而耕耘兮委厥美而不伐【伊尹名摰负鼎爼以干汤七十说而乃信谓年七十说汤乃得信也皇甫谧帝王纪曰伊摰丰下锐上色黑而短偻身而下声年七十而不遇汤闻其贤设朝礼而见之摰乃说汤至于王道信音申吕氏春秋曰舜陶于河濵渔于靁泽今言臯陶未详靁泽在今濮州靁泽县东也】韩卢抑而不纵兮骐骥绊而不试独慷慨而远览兮非庸庸之所识【战国策曰齐欲伐魏淳于髠谓齐王曰韩卢天下之壮犬也淮南子曰绊骐骥而求千里衍喩己有高才而不申所以独慷慨远览非庸庸之徒所能识也识叶韵音志】卑衞赐之阜货兮高颜回之所慕重祖考之洪烈兮故收功于此路【卑贱也阜积也衍贱子贡货殖慕颜回乐道所以不从流俗専心贞固者以其祖考功业隆大若苟求富贵恐致黜辱故于此路收功也】循四时之代谢兮分五土之刑徳相林麓之所产兮甞水泉之所殖修神农之本业兮采轩辕之竒策追周弃之遗敎兮轶范蠡之絶迹【周礼五土一曰山林二曰川渎三曰丘陵四曰坟衍五曰原隰家语曰地东西为纬南北为经山为积徳川为积刑谷梁传曰林属于山曰麓周礼曰山林动物宜毛植物宜皁淮南子曰汾水浊宜麻济水和宜麦河水调宜菽洛水轻利宜禾渭水多力宜黍江水肥宜稻管子曰四七二十八尺而至于泉其水白而宜黍秫三七二十一尺而至于泉其水黄而有臭宜大菽与麦二七一十四尺至于泉其味咸宜稻与麦此甞水泉之所殖也周易曰神农氏斵木为耜揉木为耒耒耜之利以敎天下盖取诸益周书曰神农之时天雨粟神农耕而种之轩辕黄帝也大戴礼曰黄帝时播种百谷草木节用水火财物人得其利周弃帝喾之子为儿之时其游戯好种树麻菽及成人遂好耕农相地之宜人皆法则之帝尧闻之举弃为农师天下得其利故言遗教轶过也范蠡南阳人事越王勾践苦身戮力竟灭吴报耻既而以为大名之下难以久居乃与其私属乘舟浮海以行变姓名适齐为鸱夷子皮之陶为朱公终身不返是絶迹也】陟陇山以隃望兮眇然览于八荒风波飘其并兴兮情惆怅而增伤【隃犹遥也古字通八荒八方荒逺之地】览河华之泱漭兮望秦晋之故国愤冯亭之不遂兮愠去疾之遭惑【冯亭以上党降赵秦破赵于长平而亭死故言不遂愠怨也冯去疾为秦丞相胡亥元年用赵高计始皇大臣咸见诛戮无遗脱者是遭惑也亭及去疾皆衍之先故远怀愤怨也泱音乌朗反漭音莽】流山岳而周览兮徇碣石与洞庭浮江河而入海兮泝淮济而上征【碣石海畔山也在今平州东洞庭湖名也中有洞庭山在今岳州西南衍既不同流俗情多愤怨故假言渉歴江山周流河海屈原云吾将逺逝以自适路脩逺以周流之类也】瞻燕齐之旧居兮歴宋楚之名都哀羣后之不祀兮痛列国之为墟【燕都今蓟县也齐都营丘今临淄县也宋都睢阳今宋州也楚初都丹阳在归州后都郢在今荆州至考烈王为秦所逼又徙都寿春今寿州也不祀言皆絶也臧文仲曰咎陶庭坚不祀也】驰中夏而升降兮路纡轸而多艰讲圣哲之通论兮心愊忆而纷纭【纡轸犹盘曲也愊忆犹郁结也纷纭犹瞀乱也愊音普逼反】惟天路之同轨兮或帝王之异政尧舜焕其荡荡兮禹承平而草命【惟思也言思上天之路轨躅则同而帝王政敎参差有异班固曰仰天路而同轨白虎通曰徳合天者称帝仁义合者称王故言异政也焕文章貎荡荡政化平畅貎论语孔子曰惟天为大唯尧则之焕乎其有文章荡荡乎人无能名焉尧舜同道故兼言之舜禅位于禹禹承尧舜之后而改制度禅子故曰承平革命也】幷日夜而幽思兮终悇憛而洞疑高阳其超远兮世孰可与论兹【孔子曰吾尝终日不食终夜不寝以思楚辞云心悇憛而怀惑广苍云悇憛祸福未定也悇音它乎反憛音它绀反本或作防憏防音丑加反憏音丑制反未定也高阳帝颛顼之号也洞亦不定也史记曰虚惕洞疑又曰高阳氏沈深而有谋疏通而知事以其有谋而疏通故欲与之论事】讯夏啓于泽兮伤帝典之始倾颂成康之载徳兮咏南风之歌声【讯问也啓禹子也尚书曰启与有扈大战于之野孔安国注云有扈与夏同姓恃亲而不恭故启征之于野野在今鄠县启既德薄同姓相攻故伤帝典之倾也易曰徳积载史记曰成康之际天下安宁刑错三十余年而不用周南召南谓国风之首篇歌文王之徳故咏之也非舜南风之歌】思唐虞之晏晏兮揖稷契与为朋苗裔纷其条畅兮至汤武而勃兴【尚书考灵耀曰放勋钦明文思晏晏郑注曰寛容覆载谓之晏稷名弃为尧后稷契为尧司徒契十四叶孙号汤灭夏桀而王有天下后稷十六叶孙周武王灭殷纣而王天下勃盛貌也左传曰其兴也勃焉】昔三后之纯粹兮每季世而穷祸吊夏桀于南巢兮哭殷纣于牧野【三后夏殷周也惜其不能始终纯茂毎至末代必穷其灾祸汤放桀于南巢武王灭纣于牧野周之季业幽王为西戎所杀也离骚曰昔三后之纯粹何桀纣之猖披南巢地名庐州巢县也孔安国曰牧野纣近郊三十里地名也在今衞州】诏伊尹于亳郊兮享吕望于酆洲功与日月齐光兮名与三王争流【诏召也亳汤都吕望周太师翼周灭殷者也酆文王所都在京兆杜陵亭水中可居曰洲也】杨朱号乎衢路兮墨子泣乎白丝知渐染之易性兮怨造作之弗思【淮南子曰杨子见逵路而哭之为其可以南可以北伤其本同而末异也墨子曰墨子见染丝叹曰染于苍则苍染于黄则黄五入之则为五色故染不可不愼非独丝也国亦有染汤染伊尹纣染恶来也先王正道规摹有常苟生穿凿则岐路竞起故墨子知渐染之易性杨朱悲造作之弗思】美关雎之识微兮愍王道之将崩拔周唐之盛徳兮捃桓文之谲功【薛夫子韩诗章句曰诗人言雎鸠贞絜以声相求必于河之洲蔽隐无人之处故人君动静退朝入于私宫妃后御见去留有度今人君内倾于色大人见其萌故咏关睢说淑女正容仪也方言曰捃取也谲诈也齐桓公晋文公俱有覇功孔子曰晋文公谲而不正齐桓公正而不谲时周衰政乱桓文能统率诸侯翼戴天子故取其一切之功也】忿战国之遘祸兮憎权臣之擅彊黜楚子于南郢兮执赵武于溴梁【周室衰微七国交争是为战国时吴楚僣号皆称王孔子修春秋以蛮夷大者不过子故皆黜曰子又春秋称公防晋宋衞郑曹莒邾薛杞于溴梁戊寅大夫盟公羊传曰诸侯皆在言大夫盟何信在大夫何言乎信在大夫徧刺天下之大夫也曷为徧刺天下之大夫君若缀旒然赵武晋卿赵文子也时晋为盟主文子晋之正卿而为不臣之行故欲执之也溴水名在河内轵县东南至温入河尔雅曰梁莫大于溴梁溴音古觅反】善忠信之救时兮恶诈谋之妄作聘申叔于陈蔡兮禽荀息于虞虢【申叔楚庄王时贤臣申叔时者也左传陈夏徴舒弑灵公楚庄王伐陈杀夏徴舒因灭陈为县申叔时谏庄王曰夏徴舒弑其君其罪大矣讨而戮之君之义也诸侯之从曰讨有罪也今县陈贪其富也以讨召诸侯而以贪终之无乃不可乎王曰善哉吾未之闻也乃复封陈聘谓问之也时惟在陈而兼言蔡者盖以陈蔡相近因连言之也荀息晋大夫左传曰晋荀息请以屈产之乘埀棘之璧假道于虞以伐虢公曰是吾寳也对曰若得道于虞犹外府也乃假道于虞以灭虢师还遂袭虞灭之】诛犂鉏之介圣兮讨臧仓之愬知子反于彭城兮爵管仲于夷仪【犂鉏齐大夫介犹间也韩子曰仲尼为政于鲁道不拾遗齐景公患之犂鉏曰去仲尼犹吹毛耳君何不遗鲁公以女乐以骄其意鲁君乐之必怠于政仲尼必谏谏而不听必轻絶鲁景公曰善乃令犂鉏以女乐遗鲁哀公乐之果怠于政仲尼谏不听遂去之孟子曰鲁平公将出嬖人臧仓请曰它日君出必命有司所之今已驾矣敢请公曰吾将见孟子仓曰君何为轻身以先于匹夫者以为贤乎礼义由贤者出孟子后防逾前丧君无见焉公曰诺乐正子见孟子曰君将来见嬖人有臧仓者沮君是以不来孟子曰吾之不遇鲁侯天也臧氏之子焉能使予不遇哉愬犹譛也知谓明于事也子反楚大夫也名侧案字吕忱音仕眷反勉也东观记作讥字此虽作盖亦讥刺之意也春秋经书宋人及楚人平公羊传曰外平不书此何以书贬曷为贬平者在下何休注云讥子反华元専盟不受君命故贬之然则子反违命盟盖以平宋城下而言彭城者彭城宋之邑故举以言之左传宋大夫鱼石等出奔楚楚伐宋取彭城以封鱼石宋人围彭城楚子重救彭城伐宋此言子反盖衍误也如曰不然或别有所据管仲齐桓公之相名夷吾夷仪郉邑也翟人灭邢管仲辅齐桓公筑夷仪以封邢郉迁如归于是天下诸侯知桓公之不为己动也是故天下归之唯能用管夷吾而覇叻立事见国语以其能辅主成业故就夷仪而爵赏也○刘攽曰注云仓曰君何为轻身以先于匹夫者案全文何当作所】疾兵革之寖滋兮苦攻伐之萌生沈孙武于五湖兮斩白起于长平【寖渐也孙武呉王阖庐将也善用兵越絶书曰太湖周三万六千顷虞翻云太湖有五湖故谓之五湖滆湖洮湖射湖贵湖及太湖为五湖并太湖之小支俱连太湖故太湖兼得五湖之名在今湖州东也史记曰白起郿人也事秦昭王以上将军击赵于长平前后坑斩首虏四十五万长平地名在今泽州也】恶丛巧之乱世兮毒纵横之败俗流苏秦于洹水兮幽张仪于鬼谷【丛细也毒恨也关东为从闗西为横蘓秦洛阳人也师事鬼谷先生为从说説关东六国为从亲以畔秦防于洹水之上刳白马而盟张仪魏人也与苏秦同师为关西横说説关西六国令事秦皆尚诬诈不遵道德洹水出汲郡林虑县鬼谷谷名即鬼谷先生所居地在今洛州洛阳城北丛或作聚义亦通○刘攽曰注云关西六国令事秦案关西何缘有六国不合明上文衍出关西二字】澄德化之陵迟兮烈刑罚之峭峻燔商鞅之法术兮烧韩非之说论【陵迟言頽替也澄犹清也烈惨也商鞅姓公孙氏好刑名之学事秦孝公变法令使人什伍相司犯禁相连坐不告奸者要斩告奸者与斩敌同赏匿奸者与降敌同罚人有二男以上不分异者倍其罚行之四年秦人富强韩非韩之诸公子也亦好刑名法术之学口吃不能言著书作孤愤五蠧内外储说难十余万言皆尚法术少仁恩并见史记】诮始皇之跋扈兮投李斯于四裔灭先王之法则兮祸濅滛而大【诮责也跋扈犹彊梁也李斯上蔡人为秦丞相上书曰今诸生不师今而学古惑乱黔首臣请非秦记皆烧之天下敢有藏诗书百家语者皆烧之令下三十日不烧黥为城旦制曰可是灭先王之法则】援前圣以制中兮矫二主之骄奢馌女齐于绛台兮飨椒举于章华【援引也矫正也馌饷也女齐晋大夫司马侯也绛晋国所都国语曰晋平公为九层之台又曰叔向见司马侯之子抚而泣曰自其父之死吾蔑与事君矣昔者其父始之我终之我始之夫子终之无不可者是女齐事君必有规谏必谏作台但书典散亡无以言耳椒举楚大夫伍举也飨宴也章华台名在南郡华容县楚语曰灵王为章华之台与椒举升王曰防羙乎对曰臣闻国君服宠以为羙安人以为乐不闻其以土木之崇高为美先君庄公为匏居之防高不过望国氛大不过容宴豆用不烦官府人不废时务今君为此台国人疲焉财用尽焉臣不知其羙二主谓晋楚之君二或作亡】摛道德之光耀兮匡衰世之风襃宋襄于谷兮表季札于延陵【摛布也微也公羊传曰宋公及楚战于之阳楚人济而来有司曰迨其未毕济而击之宋公曰不可吾闻之也君子不戹人于险吾虽亡国之余寡人不忍行也既济未毕陈有司复曰请击之宋公曰不可吾闻君子不鼓不成列已陈然后击之宋师大败故君子大其不鼓不成列临大事而不忘大礼以为文王之战亦不过此季札呉王寿梦之少子也封于延陵昆弟四人札最少而贤寿梦卒诸兄欲立之札弃其室而耕乃舍之音乌萌反】摭仁智之英华兮激乱国之末流观郑侨于溱洧兮访晏婴于营丘【摭拾也郑侨郑大夫公孙侨也溱洧郑二水名郑诗曰溱与洧浏其清矣晏婴齐大夫晏平仲也尔雅曰水出其左曰营丘齐有营丘周衰政乱子产晏婴皆有贤行辅其君也事见左传国语】日曀曀其将暮兮独于邑而烦惑夫何九州之博大兮迷不知路之南北【曀曀隂晦貎也诗曰曀曀其隂楚辞曰回朕车以复路及行迷之未远】驷素虬而驰骋兮乘翠云而相佯就伯夷而折中兮得务光而愈明【四马曰驷虬龙之无角者也楚辞曰驷玉虬以乘翳兮尔雅曰马高八尺为龙司马相如曰驷苍螭兮六素虬相佯犹逍遥也伯夷孤竹君之子周武王时义士不食周粟隐于首阳山掦雄反骚曰将折中乎重华列仙传曰务光者夏时人也殷汤伐桀因光而谋光曰非吾事也至殷武丁时武丁欲以为相光不从遂投于梁山衍退不仕与务光辞相侔事相得故曰愈明愈犹益也】欵子高于中野兮遇伯成而定虑钦眞人之德羙兮淹踌躇而弗去【庄子曰伯成子高唐虞时为诸侯至禹为天子乃去而耕禹往见之曰尧理天下吾子立为诸侯尧授舜舜授予子去而耕其故何也子高曰昔尧理天下至公无私不赏而人劝不罚而人畏今子赏而不劝罚而不威德自此衰刑自此作夫子盍行无留吾事耕而不顾欵诚也眞人即谓子高踌躇犹蹢防也东观记高字作乔谓仙人王子乔也义亦通】意斟愖而不澹兮俟回风而容与求善卷之所存兮遇许由于负黍轫吾车于箕阳兮秣吾马于颍浒闻至言而晓领兮还吾反乎故宇【斟愖犹迟疑也澹定也俟待也容与犹从容也庄子曰舜以天下让善卷善卷曰吾日出而作日入而息逍遥天地之间吾何以天下为哉遂入深山莫知所终许由字武仲尧时高士隐居箕山尧以天下譲由由不受恶闻其言遂洗耳于颍水负黍亭名在洛州阳城县西南许由墓在其南秣谓食马以粟字林曰浒水涯也愖音市林反或作堪字】览天地之幽奥兮统万物之维纲究阴阳之变化兮昭五德之精光【自此以下既反故宇乃欲寻览天地究极阴阳幽奥谓深防也维纲犹宗指也五徳五行之徳也施之于物则为金木水火土施之于人则为仁义礼智信也】跃青龙于沧海兮豢白虎于金山凿岩石而为室兮托高阳以飬仙神雀翔于鸿崖兮武潜于婴防伏朱楼而四望兮采三秀之华英【天有二十八宿成龙虎龟鳯之形在地为四灵东方为青龙西方为白虎南方为朱雀北方为龟蛇豢飬也金山西方之精也神雀谓鳯也武谓龟蛇位在北方故曰身有鳞甲故曰武婴防犹晦昧所谓幽都也衍既反故宇欲凿岩石为室托高明之处以飬神仙又假言龙蛇之俦在于四靣为其威援也前书曰仙人好楼居故云伏朱楼而四望也楚辞曰采三秀于山间王逸曰谓芝草也东观记及衍集秀字作竒英字作灵次下云食五芝之茂英此若是芝不宜重说但不知三竒是何草也范改竒为秀恐失之矣】纂前脩之夸节兮曜往昔之光勳披绮季之丽服兮掦屈原之灵芬【纂继也前修犹前贤也夸大也楚辞曰搴吾法夫前修又曰纷独有此夸节往昔光勳谓衍之先人有功劳于前代去疾子明之类也已今继往贤之高节所以光曜也绮季四皓之一也前书曰四皓随太子入侍鬓眉皓白衣冠甚伟楚汉春秋曰四人冠韦冠佩银环衣服甚鲜故言丽服也楚辞曰畦留夷与揭车杂杜衡与芬芷屈原皆喻身有令徳故衍欲掦其灵芬也】高吾冠之岌岌兮长吾佩之洋洋饮六醴之清液兮食五芝之茂英【岌岌高貎洋洋羙也楚辞曰高余冠之岌岌长吾佩之陆离王逸注云伤已怀徳不用故高冠长佩尊其威仪整斯服餙以异于众也六醴盖六气也楚辞曰餐六气而饮沆瀣茅君内传曰句曲山上有神芝五种一曰龙仙芝似交龙之相负服之为太极仙卿第二名参成芝赤色有光其枝叶如金石之音折而续之卽复如故服之为太极大夫第三名燕胎芝其色紫形如葵叶上有燕象光明洞彻服一株拜为太清龙虎仙君第四名夜光芝其色青其实正白如李夜视其实如月光照洞一室服一株为太清仙官第五名曰玉芝剖食拜三官正员御史】揵六枳而为篱兮筑蕙若而为室播兰芷于中庭兮列杜衡于外术【自此以下说篱室庭除皆树芬芳卉木喻己立身行道依仁履义犹屈原扈江蓠与薛芷纫秋兰以为佩之类也揵立也枳芬木也晏子曰江南为橘江北为枳枳之为木芳而多刺可以为篱此云六枳东观记作八枳案周书小开篇曰呜呼汝何敬非时何择非徳德枳维大人大人枳维公公枳维卿卿枳维大夫大夫枳维士登登皇皇日维国国枳维都都枳维邑邑枳维家家枳维欲无疆言上下相维递为藩蔽也其数有八与东观记同此为六蕙香草也杜杜若也兰即泽兰也芷白芷也一名符蓠一名药杜衡其状若葵其臭如蘼芜术路也○刘攽曰案注文方总其赋自当列叙其文云自此以下说篱室庭术后人不晓误作庭除非】攒射干杂蘼芜兮搆木兰与新夷光扈扈而炀燿兮纷郁郁而畅美华芳曅其发越兮时恍惚而莫贵非惜身之埳轲兮怜众羙之憔悴【攒聚也射干乌翼也蘼芜似蛇牀而香其根即芎防也木兰树也香味俱似桂而皮薄新夷亦树也其花甚香扈扈光彩盛也畅通也郁郁香气也曅盛也发越气傍射也司马相如曰煌煌扈扈照曜巨野又曰郁郁菲菲众香发越恍惚犹轻忽也楚辞曰然塪轲而留滞王逸曰塪轲不遇也衍被摈斥沈沦犹草木之沤鬰芬芳遇风霜而零落也夷音协韵异美音协韵媚】游精神于大宅兮抗妙之常操处清静以飬志兮实吾心之所乐【大宅谓天地抗举也老子曰之又众妙之门乐音五孝反】山峨峨而造天兮林防防而畅茂鸾回翔索其羣兮鹿哀鸣而求其友【此言所居之处山林飞走之状也索求也诗曰求其友声也】诵古今以散思兮览圣贤以自鎭嘉孔丘之知命兮大老聃之贵徳与道其孰寳兮名与身其孰亲陂山谷而闲处兮守寂寞而存神【鎭重也古之圣贤多固穷以守道故览之以自鎭也孔子曰五十而知天命又曰不知命无以为君子者幽寂之谓也老子曰万物莫不尊道而贵德又曰道者万物之奥也善人之所寳又曰名与身孰亲陂谓傍其边侧也陂音丘义反史记曰陂山通道是也道以寂寞为主神不外营故常存也鎭协韵竹人反闲音闲○刘攽曰注陂丘义反切不得丘当作兵】夫庄周之钓鱼兮辞卿相之显位于陵子之灌园兮似至人之髣髴盖隐约而得道兮羌穷悟而入术离尘垢之窈防兮配乔松之妙节【庄子曰庄子钓于濮水楚王使大夫二人往见焉曰愿以境内累也庄子持竿不顾曰吾闻楚有神龟死已三千歳矣王以巾笥而臧之庙堂之上为此龟者宁死留骨而贵乎寕其生而曵尾涂中乎使者曰宁生曵尾涂中庄子曰往矣吾将曵尾于涂中列女传曰于陵子终贤楚王欲以为相使使者往迎之子终出谢使者遂与妻俱逃而为人灌园孟子曰客居于陵故曰于陵子也至人守眞飬志言髣髴似之也二子虽病一时而声流万古盖隐居困约而反得道之精穷栖悟理入贤人之术离尘垢之窈防也超然高迈配松乔之妙节也】惟吾志之所庶兮固与俗其不同既俶傥而高引兮愿观其从容【庶几守道与俗不同俶傥犹卓异也凡言观者非在己之言从容犹在后也衍虽摈斥当年身穷志沮而令闻期于不朽声芳县诸日月故曰愿观其从容】显宗卽位又多短衍以文过其实遂废于家衍娶北地女任氏为妻悍忌不得畜媵妾【悍急也】儿女常自操井臼老竟逐之遂埳于时【衍集载衍与妇弟任武逹书曰天地之性人有喜怒夫妇之道义有离合先圣之礼士有妻妾虽宗之眇微尚欲逾制年衰歳暮恨入黄泉遭遇嫉妬家道崩坏五子之母足尚在门五年已来日甚歳剧以白为黑以非为是造作端末妄生首尾无罪无辜防口嗷嗷乱匪降天生自妇人青蝇之心不重破国嫉妬之情不惮丧身牝鸡之晨维家之索古之大患今始于衍醉饱过差輙为桀纣房中调戯布散海外张目抵掌以有为无痛彻苍天毒流五脏愁令人不頼生忿令人不顾祸入门着牀继嗣不育纺绩织纴子无女工家贫无僮贱为匹夫故旧见之莫不凄怆曾无悯惜之恩唯一婢武逹所见头无钗泽靣无脂粉形骸不蔽手足抱土不原其穷不揆其情跳梁大呌呼若入防贩糖之妾不忍其态计妇当去久矣念儿曹小家无它使哀怜姜豹常为奴婢恻恻焦心事事腐肠讻讻籍籍不可聼闻暴虐此婢不死如髪半年之间脓血横流婢病之后姜竟舂炊豹又触冒泥涂心为怆然防谷放散冬衣不补端坐化乱一缕不贯既无妇道又无母仪忿见侵犯恨见狼籍依倚郑令如居天上持质相刼词语百车劒防在门何暇有让百弩环舎何可彊复举宗逹人觧説词如循环口如布谷县幡竟天击鼓动地心不为恶身不为揺宜详居错且自为计无以上书告诉相恐狗吠不惊自信其情不去此妇则家不宁不去此妇则家不清不去此妇则福不生不去此妇则事不成自恨以华盛时不早自定至于垂白家贫身贱之日养癕长疽自生祸殃衍以室家纷然之故捐弃衣冠侧身山野絶交游之路杜仕宦之门阖门不出心専耕耘以求衣食何敢有功名之路哉】然有大志不戚戚于贱贫居常慷慨叹曰衍少事名贤经历显位怀金垂紫揭节奉使【金谓印也紫谓绶也揭持也音求谒反】不求苟得常有凌云之志三公之贵千金之富不得其愿不槩于怀【槩犹屑也金或作乘】贫而不衰贱而不恨年虽疲曵犹庶几名贤之风【曵犹顿也】脩道徳于幽防之路以终身名为后世法居贫年老卒于家所着赋诔铭説问交徳诰慎情【衍集有问交一篇慎情一篇】书记说自序官録説防五十篇【衍集见有二十八萹】肃宗甚重其文子豹豹字仲文年十二母为父所出后母恶之尝因豹夜寐欲行毒害豹逃走得免敬事愈谨而母疾之益深时人称其孝【衍与宣孟书曰居室之义人之大伦思厚欢和之节乐定金石之固又自伤前遭不良比有去两妇之名事诚不得不然岂中心之所好哉观其书意似此妻又见出之】长好儒学以诗春秋敎丽山下【丽音力之反】乡里为之语曰道徳彬彬冯仲文【论语曰文质彬彬然后君子郑注彬彬杂半貌也】举孝防拜尚书郎忠勤不懈每奏事未报常俯伏省閤或从昬至明肃宗闻而嘉之使黄门持被覆豹勑令勿惊由是数加赏赐是时方平西域以豹有才谋拜为河西副校尉和帝初数言边事奏置戊巳校尉城郭诸国复率旧职迁武威太守视事二年河西称之复徴入为尚书永元十四年卒于官
　　论曰夫贵者负埶而骄人才士负能而遗行其大略然也二子不其然乎【史记曰魏太子击逄文侯之师田子方引车下道子方不为礼太子击曰富贵者骄人乎贫贱者骄人乎子方曰贫贱者骄人耳夫诸侯骄人则失其国大夫骄人则失其家贫贱者行不合言不用则去之楚越若脱躧然奈何同之哉士负能而遗行也负恃也】冯衍之引挑妻之譬得矣夫纳妻皆知取詈已者而取士则不能何也岂非反妒情易而恕义情难光武虽得之于鲍永犹失之于冯衍【自此以上皆华峤之词】夫然义直所以见屈于既往守节故亦弥阻于来情呜呼【衍为更始举哀既降执义守直既行之于己光武屈而不用故言义直所以见屈于既往也则守节之人见衍被黜弥阻难于将来】
　　赞曰谭非谶术衍晩委质道不相谋诡时同失【诡违也言二人之道不相同俱以违时咸被摈斥也】体兼上才荣微下秩




　　后汉书卷五十八下
  </div>
  <div class="pagination">
   <a href="后汉书四库_page39.html">
    上一页
   </a>
   <span>
    ...
   </span>
   <a href="后汉书四库_page35.html">
    35
   </a>
   <a href="后汉书四库_page36.html">
    36
   </a>
   <a href="后汉书四库_page37.html">
    37
   </a>
   <a href="后汉书四库_page38.html">
    38
   </a>
   <a href="后汉书四库_page39.html">
    39
   </a>
   <span class="current-page">
    40
   </span>
   <a href="后汉书四库_page41.html">
    41
   </a>
   <a href="后汉书四库_page42.html">
    42
   </a>
   <a href="后汉书四库_page43.html">
    43
   </a>
   <a href="后汉书四库_page44.html">
    44
   </a>
   <a href="后汉书四库_page45.html">
    45
   </a>
   <span>
    ...
   </span>
   <a href="后汉书四库_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
