<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 60 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 60 页/共 74 页
  </h1>
  <div class="content">
   左曹陈咸荐骏贤父子○【臣召南】按贤父子犹云贤父之子
　　两龚传常以歳八月赐羊壹头酒二斛○【臣召南】按韩福事昭纪作郡县常以正月赐羊酒纪系録诏书原文疑此八月当为正月之讹又按羊壹头壹字应作一各本俱误耳
　　勿随俗动吾冡云云注师古曰若葬多设器偹则恐被掘云云○顾炎武曰古人族葬胜必已自有墓若随俗人之意更于冡上种栢作祠堂则是动吾冡也盖以朝代迁革一切饰终之礼俱不欲用
　　鲍宣传勃海髙城人也○髙城地理志作髙成
　　薛方尝为郡掾祭酒云云○【臣召南】按鲍宣传特附薛方郭钦蒋诩栗融禽庆苏章曹竟皆不仕莽世清节著名者据后书卓茂传茂与孔休蔡勲刘宣龚胜鲍宣六人同志又申徒刚宣秉王丹王良郭丹蔡茂及陈宠之曽祖咸各见本传而儒林传载髙诩包咸独行传载谯元李业王皓王嘉刘茂逸民传载向长逄萌王君公周党谭贤殷谟王覇戴遵皆立志较然不汚新室爵命宜与薛方诸贤牵连书之乃莽大夫雄一传累牍连篇而于诸贤聊表一二此则班氏之失也
　　皆见褒表至大官○【臣召南】按两龚子孙后书无传鲍宣子永孙昱三世司后书有传而宣妻桓少君在列女传
　　前汉书卷七十二考证
&lt;史部,正史类,前汉书&gt;
　　钦定四库全书
　　前汉书卷七十三
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　韦贤传第四十三
　　韦贤字长孺鲁国邹人也其先韦孟家本彭城为楚元王傅傅子夷王及孙王戊【师古曰官为楚王傅而歴相三王也】戊荒淫不遵道孟作诗风谏后遂去位徙家于邹又作一篇其谏诗曰肃肃我祖国自豕韦【应劭曰在商为豕韦氏也】黼衣朱绂四牡龙旂【师古曰黼衣画为斧形而白与黒为彩也朱绂为朱裳画为亚文也亚古弗字也故因谓之绂字又作黻其音同声○宋祁曰注黼衣字下当更有衣字为彩当作谓彩亚字当作亚其音同声当作同耳】彤弓斯征抚宁遐荒【师古曰言受彤弓之赐于此得专征伐也】总齐羣邦以翼大商【师古曰翼佐助也】迭彼大彭勲绩惟光【应劭曰国语曰大彭豕韦为商伯师古曰迭互也自言豕韦氏与大彭互为伯于殷商也迭音徒结反】至于有周歴世会同【师古曰继为诸侯预盟会之事也】王赧听譛寔絶我邦【应劭曰王赧周末王听防受譛絶豕韦氏也】我邦旣絶厥政斯逸【应劭曰言自絶豕韦氏之后政教逸漏不由王者也臣瓉曰逸放也管仲曰令而不行谓之放师古曰瓉说是也○刘攽曰予谓王赧时讵有豕韦哉有豕韦亦非王赧所能絶也又云我邦旣絶厥政斯逸周之逸政乆矣不由赧也孟此诗为不暁其祖者】赏罚之行非繇王室【师古曰繇与由同也○宋祁曰注文也字当删】庶尹羣后靡扶靡卫五服崩离宗周以队【应劭曰五服谓甸服侯服绥服要服荒服也师古曰庶尹众官之长也羣后诸侯也队失也音直类反】我祖斯防防于彭城【师古曰言我之先祖于此遂防也防古迁字其下竝同】在予小子勤诶厥生【师古曰诶叹声音许其反○宋祁曰诶浙本作唉】阸此嫚秦耒耜以耕【师古曰言遭秦暴嫚无有列位躬耕于野】悠悠嫚秦上天不宁廼眷南顾授汉于京【师古曰髙祖起在丰沛于秦为南故曰南顾言以秦之京邑授与汉也○刘奉世曰秦视沛犹在东北安得云南孟意以汉兴于巴蜀故云尔】于赫有汉四方是征【师古曰于读曰乌乌叹辞也赫明貌凡此诗中诸叹辞称于者其音皆同】靡适不懐万国□平【师古曰懐思也来也□古攸字攸所也言汉兵所徃之处人皆思附而来万国所以平也】廼命厥弟建侯于楚俾我小臣惟傅是辅兢兢元王恭俭浄壹【师古曰兢兢谨戒也】惠此黎民纳彼辅弼飨国渐世垂烈于后【师古曰元王立二十七年而薨垂遗业于后嗣也】廼及夷王克奉厥绪咨命不永唯王统祀【师古曰咨嗟也永长也夷王立四年而薨戊乃嗣位故言不永也】左右陪臣此惟皇士【师古曰尔雅云皇正也】如何我王不思守保不惟履氷以继祖考【师古曰惟亦思也言不思念敬慎如履薄氷之义用继其祖考之业也】邦事是废逸游是娱犬马繇繇是放是驱【师古曰繇与悠同悠悠行貌放放犬也驱驱马也】务彼鸟兽忽此稼苖烝民以匮我王以媮【师古曰媮与愉同乐也言众人失此稼穑以致困匮而王反以为乐也】所非徳所亲非俊唯囿是恢惟防是信【师古曰恢大也防谄言也】睮睮谄夫咢咢黄发【如淳曰睮睮自媚貌也师古曰咢咢直言也睮音逾咢音五各反】如何我王曾不是察旣藐下臣追欲从逸【应劭曰藐逺也言疏逺忠贤之辅追情欲从逸游也臣瓉曰藐陵藐也师古曰藐与邈同应说是也下臣孟自谓也从读曰纵】嫚彼显祖轻兹削黜嗟嗟我王汉之睦亲【师古曰睦密也言服属近】曾不夙夜以休令闻【师古曰休美也令善也闻声名也】穆穆天子临尔下土明明羣司执宪靡顾【师古曰靡无也言执天子之法无所顾望也顾读如古恊韵】正遐繇近殆其怙兹【师古曰言欲正逺人先从近亲始而王怙恃与汉戚属不自勗慎以致危殆也繇读与由同】嗟嗟我王曷不此思非思非鍳嗣其罔则【师古曰不思鍳戒之义是令后嗣无所法则也】弥弥其失岌岌其国【应劭曰弥弥犹稍稍也罪过滋甚也岌岌欲毁壊也师古曰岌岌危动貌音五合反】致氷匪霜致队靡嫚瞻惟我王昔靡不练【师古曰言坚氷之成起于防霜陨队之咎由于怠嫚也练犹阅歴之言徃昔之事皆在王心无所不阅也】兴国救颠孰违悔过追思黄发秦缪以霸【师古曰言兴复邦国救止颠队之道无如能自悔其过恶秦穆公伐郑为晋所败而归乃作秦誓曰虽则员然尚犹询兹黄发则罔所愆谓虽有员然之失庶几以道谋于黄发之贤则行无所过矣黄发老夀之人也谓发落更生黄者也员与云同○刘奉世曰老人发白乆而变黄色非谓更生而黄也】嵗月其徂年其逮耉【师古曰逮及也耉者老人面色如垢也言嵗月骤徃年将及耉不可怠忽】于昔君子庶显于后【师古曰于叹辞也言昔之君子庶几善道所以能光显于后世也○宋祁曰昔一作赫】我王如何曽不斯览【师古曰览视也叶韵音滥】黄发不近胡不时监【师古曰黄发不近者言逺耉老之人也近音其靳反○宋祁曰注文言字姚改作斥】其在邹诗曰防防小子旣耉且陋【师古曰自言年老材质鄙陋也】岂不牵位秽我王朝【应劭曰言岂不恋此爵位乎以王朝污秽不肃清故也师古曰此说非也恐已秽王朝所以去耳故下又言惧秽此征也○宋祁曰牵一作幸淳化本作幸刋误据史馆本改作幸】王朝肃清唯俊之庭顾瞻余躬惧秽此征【李竒曰于此便行也师古曰此皆孟已去逊辞不欲显王之过恶也○宋祁曰注文便行字下疑有去字】我之退征请于天子天子我恤矜我发齿赫赫天子明悊且仁县车之义以洎小臣【应劭曰古者七十县车致仕洎及也天子以县车之义及我也师古曰洎音钜冀反】嗟我小子岂不懐土庶我王寤越迁于鲁【应劭曰言岂不懐土乎庶几王之寤觉欲还辅相之相近居鲁也○宋祁曰迁当作防后迁絶同】旣去祢祖惟懐惟顾【师古曰父庙曰祢言去其父祖旧居所以懐顾也祢音乃礼反】祁祁我徒戴负盈路【师古曰祁祁众貌一曰祁祁徐行也徒谓学徒也戴负者谓随其徙居也】爰戾于邹鬋茅作堂【师古曰戾至也鬋字与剪同】我徒我环筑室于墙【师古曰环绕也】我旣防逝心存我旧梦我渎上立于王朝【应劭曰渎上孟所居彭城东里名也犹不忘本也】其梦如何梦争王室其争如何梦我王弼【师古曰弼戾也言梦争王室之事王违戾我言也○宋祁曰注文之事字下疑有而字言字下疑有故怨之三字】寤其外邦叹其喟然【师古曰梦在王朝及寐之寤乃在邹也寤觉也喟音邱位反觉音工效反○宋祁曰外邦字疑为异邦】念我祖考泣涕其涟【师古曰涟涟泣下貌音连】防防老夫咨旣迁絶【师古曰咨嗟也絶谓与旧居絶也】洋洋仲尼视我遗烈【师古曰洋洋美盛也烈业也视读曰示孔子邹人故言示我遗业也洋音祥又音羊】济济邹鲁礼义唯防诵习歌于异他邦【师古曰言礼乐之教不同余土也】我虽鄙耉心其好而我徒尔乐亦在而【师古曰而者句絶之辞和乐貌音口旦反○宋祁曰景徳本絶作端】孟卒于邹或曰其子孙好事述先人之志而作是诗也自孟至贤五世贤为人质朴少欲笃志于学【师古曰笃厚也】兼通礼尚书以诗教授号称邹鲁大儒征为博士给事中进授昭帝诗稍迁光禄大夫詹事至大鸿胪昭帝崩无嗣大将军霍光与公卿共尊立孝宣帝帝初卽位贤以与谋议安宗庙赐爵关内侯食邑【师古曰与读曰豫】徙为长信少府【师古曰长信者太后宫名为太后官属也】以先帝师甚见尊重本始三年代蔡义为丞相封扶阳侯【孟康曰属沛郡】食邑七百户时贤七十余为相五嵗地节三年以老病乞骸骨赐黄金百斤罢归加赐第一区丞相致仕自贤始年八十二薨諡曰节侯贤四子长子方山为高寝令早终次子至东海太守次子舜留鲁守坟墓少子成复以明经歴位至丞相故邹鲁谚曰遗子黄金满籯不如一经【如淳曰籯竹器受三四斗今陈留俗有此器蔡谟曰满籯者言其多耳非噐名也若论陈留之俗则吾陈人也不闻有此器师古曰许慎说文解字云籯笭也雄方言云陈楚宋魏之间谓箾为籯然则筐笼之属是也今书本籯字或作盈又是盈满之义盖两通也○宋祁曰籯浙本不从竹详蔡注不从竹为是注文吾陈字下疑有留字箾字疑作筲】
　　成字少翁以父任为郎常侍骑少好学修父业尤谦逊下士【师古曰下音胡亚反】出遇知识歩行輙下从者与载送之【师古曰辍从者之车马也○宋祁曰与疑作舆】以为常其接人贫贱者益加敬繇是名誉日广【师古曰繇与由同】以明经擢为谏大夫迁大河都尉【服防曰今东平郡也本为济东国后王国除为大河郡】初成兄为太常丞职奉宗庙典诸陵邑烦剧多罪过父贤以当为嗣故勑令自免【师古曰恐其有罪见黜妨为继嗣故令以病去官也】懐谦不去官【师古曰谓若欲代父为侯故避嫌不肯也】及贤病防竟坐宗庙事系狱罪未决室家问贤当为后者贤恚恨不肯言于是贤门下生博士义倩等与宗家计议【师古曰博士姓义名倩也宗家贤之同族也倩音千见反】共矫贤令【师古曰矫托也】使家丞上书言大行【师古曰为文书于大行以言其事也】以大河都尉成为后贤薨成在官闻防【○宋祁曰越本及别本作在官或作任官】又言当为嗣成深知其非贤雅意卽阳为病狂卧便利妄笑语昬乱【师古曰便利大小便○宋祁曰笑作咲注文大小便下有也字】征至长安旣葬当袭爵以病狂不应召大鸿胪奏状章下丞相御史案騐成素有名声士大夫多疑其欲譲爵辟兄者【师古曰辟读曰避】案事丞相史廼与成书【师古曰卽案验成事者】曰古之辞譲必有文义可观故能垂荣于后今子独壊容貌蒙耻辱为狂痴光曜晻而不宣【师古曰晻读与暗同】防哉子之所托名也【李竒曰名声名也】仆素愚陋过为宰相执事【师古曰过犹谬也】愿少闻风声不然恐子伤髙而仆为小人也【○宋祁曰子字下疑有之字】成友人侍郎章亦上疏言圣王贵以礼譲为国宜优飬成勿枉其志【师古曰枉屈也】使得自安衡门之下【师古曰衡门谓横一木于门上贫者之所居也】而丞相御史遂以成实不病劾奏之有诏勿劾引拜成不得已受爵【○宋祁曰受字下疑有侯字】宣帝髙其节以成为河南太守兄太山都尉迁东海太守数嵗成征为未央卫尉迁太常坐与故平通侯杨恽厚善恽诛党友皆免官后以列侯侍祀孝惠庙当晨入庙天雨淖【师古曰淖泥也音女教反】不驾驷马车而骑至庙下有司劾奏等辈数人皆削爵为关内侯成自伤贬黜父爵叹曰吾何面目以奉祭祀作诗自劾责曰赫矣我祖侯于豕韦赐命建伯有殷以绥【师古曰建立也立为伯也绥安也以有此伯故天下安也】厥绩旣昭车服有常朝宗商邑四牡翔翔【师古曰翔翔安舒貌】徳之令显庆流于裔宗周至汉羣后歴世【应劭曰歴世有爵位○宋祁曰注末当有也字】肃肃楚傅辅翼元夷【师古曰元王夷王也】厥驷有庸惟慎惟祗【孟康曰驷驷马也尚书车服以庸庸功也师古曰庸亦常也卽上车服有常同义也祗敬也】嗣王孔佚越迁于邹【师古曰孔甚也佚与逸同】五世圹僚至我节侯【应劭曰自孟至贤五世无官圹空也】惟我节侯显徳遐闻【师古曰闻合韵音问】左右昭宣五品以训【师古曰左右助也言为相也五品五教也训理也左读曰佐右读曰佑】旣耉致位惟懿惟奂【师古曰言以年致仕也懿美也奂盛也】厥赐祁祁百金洎舘【师古曰祁祁行来貌洎及也】国彼扶阳在京之东惟帝是留政谋是从绎绎六辔是列是理【师古曰绎绎和调之貌】威仪济济朝享天子天子穆穆是宗是师【师古曰穆穆天子之容也宗尊也言天子尊之以为师】四方遐尔观国之煇【师古曰煇光也】茅土之继在我俊兄惟我俊兄是譲是形【师古曰形见也言其谦譲志节显见也】于休厥徳于赫有声【师古曰于皆叹辞也休美也】致我小子越留于京【师古曰言致爵位于己身而留在京师豫朝请○宋祁曰注末当添也字】惟我小子不肃防同【师古曰肃敬也】媠彼车服黜此附庸【师古曰媠古惰字也削爵为关内侯故云黜此附庸言见黜而为附庸也】赫赫显爵自我队之防防附庸自我招之谁能忍媿寄之我顔谁将遐征从之夷蛮【师古曰言己耻辱之甚无所自措故曰谁有能忍媿者以我顔寄之谁欲逺行去者当与相从适于蛮夷不能见朝廷之士也】于赫三事匪俊匪作于蔑小子终焉其度【师古曰于叹辞也三事三公之位也度居也言三公显职以贤俊为之我虽防蔑方自勉厉终当居此也度音大各反后竝同】谁谓华高企其齐而谁谓徳难厉其庶而【师古曰华华山也华山虽高企仰则能齐观道徳不易克厉然庶几可及也】嗟我小子于贰其尤【师古曰于往也尤过也自戒云今以往勿贰其过一曰贰谓不一也言心不专一致此过也】队彼令声申此择辞【师古曰令善也择可择之辞一曰择谓创也】四方羣后我监我视威仪车服惟肃是履【师古曰戒他人】初宣帝宠姬张婕妤男淮阳宪王好政事通法律上竒其材有意欲以为嗣然用太子起于细防又早失母故不忍也乆之上欲感风宪王辅以礼譲之臣【师古曰风读曰讽】乃召拜成为淮阳中尉是时王未就国成受诏与太子太傅萧望之及五经诸儒杂论同异于石渠阁条奏其对及元帝卽位以成为少府迁太子太傅至御史大夫永光中代于定国为丞相贬黜十年之间遂继父相位封侯故国荣当世焉成复作诗自着复玷缺之囏难【师古曰玉缺曰玷复音房目反囏古艰字玷音丁念反】因以戒示子孙曰于肃君子旣令厥徳【师古曰于叹辞也肃敬也令善也言君子之人皆肃敬以善其徳也】仪服此防棣棣其则【李竒曰善威仪也师古曰诗柏舟曰威仪棣棣不可选也棣棣闲习之貌音徒继反○宋祁曰棣棣疑作逮逮】咨余小子旣徳靡逮【师古曰逮及也自言徳不及也】曾是车服荒嫚以队【师古曰曾之言则也】明明天子俊徳烈烈不遂我遗恤我九列【师古曰恤安也九列卿之位谓少府○宋祁曰注末当有也字】我旣兹恤惟夙惟夜【师古曰夙早也言早夜常自戒也】畏忌是申供事靡憜【师古曰申言自约束也憜古惰字】天子我监登我三事【师古曰监察也三事三公之位谓丞相也】顾我伤队爵复我旧我旣此登望我旧阶先后兹度涟涟孔怀【应劭曰我旣此登为丞相也先后兹度父所在也臣瓉曰案古文宅度同师古曰先后卽先君也以父昔居此位故泣涕而甚思之也】司直御事我熙我盛【师古曰司直丞相司直也御事治事之吏也言司直及治事之人助我兴盛而为职务也】羣公百僚我加我庆于异卿士非同我心三事惟囏莫我肯矜【师古曰言己居尊位惧不克胜而羣公百官皆来相庆是与我心不同也】赫赫三事力虽此毕非我所度退其罔日【师古曰我虽毕力于此然惧非所居贬退无日】昔我之队畏不此居【师古曰居合韵音基庶反】今我度兹戚戚其惧【师古曰度亦居也】嗟我后人命其靡常靖享尔位瞻仰靡荒【师古曰靖谋也享当也天命无常唯善是祐谋当尔位无荒怠也】愼尔会同戒尔车服无媠尔仪以保尔域【师古曰媠亦古惰字也域谓封邑也】尔无我视不愼不整我之此复惟禄之幸【师古曰言我之得复此爵乃蒙天之福幸而遇之尔等不当视效而怠慢也】于戏后人惟肃惟栗【师古曰于戏读曰呜呼】无黍显祖【○宋祁曰祖一作位】以蕃汉室成为相七年守正持重不及父贤而文采过之建昭三年薨諡曰共侯初贤以昭帝时徙平陵成别徙杜陵病且死因使者自白曰不胜父子恩愿乞骸骨归葬父墓上许焉子顷侯寛嗣薨子僖侯育嗣薨子节侯沈嗣自贤传国至孙乃絶成兄高寝令方山子安世歴郡守大鸿胪长乐衞尉朝廷称有宰相之器防其病终而东海太守子赏亦明诗哀帝为定陶王时赏为太傅哀帝卽位赏以旧恩为大司马车骑将军列为三公【○宋祁曰为疑作于】赐爵关内侯食邑千户亦年八十余以寿终宗族至吏二千石者十余人初高帝时令诸侯王都皆立太上皇庙至惠帝尊高帝庙为太祖庙景帝尊文帝庙为太宗庙行所尝幸郡国各立太祖太宗庙至宣帝本始二年【○宋祁曰二浙本作二越本作三】复尊孝武庙为世宗庙行所巡狩亦立焉凡祖宗庙在郡国六十八合百六十七所【师古曰六十八者郡国之数也百六十七所宗庙之数也○宋祁曰注文百六十七所下当添者字】而京师自高祖下至宣帝与太上皇悼皇考各自居陵旁立庙【师古曰悼皇考者宣帝之父卽史皇孙】并为百七十六又园中各有寝便殿【如淳曰黄圗髙庙有便殿是中央正殿也师古曰如说非也凡言便殿便室者皆非正大之处寝者陵上正殿若平生露寝矣便殿者寝侧之别殿耳】日祭于寝月祭于庙时祭于便殿寝日四上食庙岁二十五祠【如淳曰月祭朔望加腊为二十五晋灼曰汉仪注宗庙一岁十二祠五月尝麦六月七月三伏立秋防娄又尝粢八月先夕馈飱皆一太牢酎祭用九太牢十月尝稲又饮蒸二太牢十一月尝十二月腊二太牢又毎月一太牢如闰加一祀与此上十二为二十五祠师古曰晋说是也】便殿岁四祠又月一游衣冠而昭灵后武哀王昭哀后孝文太后孝昭太后衞思后戾太子戾后各有寝园与诸帝合凡三十所一岁祠上食二万四千四百五十五用衞士四万五千一百二十九人祝宰乐人万二千一百四十七人养牺牲卒不在数中至元帝时贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未及施行而禹卒永光四年乃下诏先议罢郡国庙曰朕闻明王之御世也遭时为法因事制宜【师古曰言不必同也】往者天下初定远方未賔因尝所亲以立宗庙【师古曰亲谓亲临幸处也】盖建威销萌一民之至权也【师古曰销遏逆乱使不得萌生○宋祁曰浙本无威字一字当作壹】今頼天地之灵【○宋祁曰江浙本竝无地字】宗庙之福四方同轨蛮貊贡职【师古曰同轨言车辙皆同示法制齐也○宋祁曰注文法制越本作教化】乆遵而不定令疏远卑贱共承尊祀【师古曰共读曰恭】殆非皇天祖宗之意朕甚惧焉传不云乎吾不与祭如不祭【师古曰论语载孔子之言与读曰预】其与将军列侯中二千石诸大夫博士议郎议丞相成御史大夫郑太子太傅严彭祖少府欧阳地余谏大夫尹更始等七十人皆曰臣闻祭非自外至者也【○宋祁曰江南本无也字浙本有】繇中出生于心也【师古曰繇读与由同】故唯圣人为能飨帝孝子为能飨亲【师古曰言情礼皆备】立庙京师之居躬亲承事四海之内各以其职来助祭【○宋祁曰浙本无助字】尊亲之大义五帝三王所共不易之道也【师古曰易改也】诗云有来雍雍【○宋祁曰来字疑作徕】至止肃肃相维辟公天子穆穆【师古曰此周颂雍篇禘太祖之诗也雍雍和也肃肃敬也相助也辟百辟卿士也公诸侯也有来而和者至而敬者助王禘祭是百辟诸侯也天子是时则穆穆然承事也】春秋之义父不祭于支庶之宅君不祭于臣仆之家王不祭于下土诸侯臣等愚以为宗庙在郡国宜无修臣请勿复修奏可因罢昭灵后武哀王昭哀后衞思后戾太子戾后园皆不奉祠裁置吏卒守焉罢郡国庙后月余复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也【师古曰着亦明也】朕获承祖宗之重惟大礼未备战栗恐惧不敢自颛【师古曰颛与专同】其与将军列侯中二千石二千石诸大夫博士议成等四十四人奏议曰礼王者始受命诸侯始封之君皆为太祖以下五庙而迭毁【师古曰迭互也亲尽则毁故云迭也音大结反○宋祁曰太祖下疑有继太祖三字】毁庙之主臧乎太祖五年而再殷祭言壹禘壹祫也【师古曰殷大也禘谛也壹一祭之也祫合也禘音大系反祫音洽】祫祭者毁庙与未毁庙之主皆合食于太祖父为昭子为穆孙复为昭古之正礼也【师古曰昭穆者父子易其号序也昭明也穆美也后以晋室讳昭故学者改昭为韶○宋祁曰注末当有字耳两字】祭义曰王者禘其祖自出【师古曰祖所从出者】以其祖配之而立四庙言始受命而王祭天以其祖配而不为立庙亲尽也【○宋祁曰配字下疑有之字】立亲庙四亲亲也亲尽而迭毁亲疏之杀示有终也【师古曰杀渐降也音所例反】周之所以七庙者以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业【师古曰二圣文王武王也】制礼作乐功徳茂盛庙犹不世以行为諡而已【师古曰谓之成王则是以行表谥也】礼庙在大门之内不敢远亲也【师古曰远离也音于万反】臣愚以为高帝受命定天下【○宋祁曰帝字上疑有皇字】宜为帝者太祖之庙世世不毁承后属尽者宜毁今宗庙异处昭穆不序宜入就太祖庙而序昭穆如礼太上皇孝惠孝文孝景庙皆亲尽宜毁皇考庙亲未尽如故【张晏曰悼皇考于元帝祖也】大司马车骑将军许嘉等二十九人以为孝文皇帝除诽谤去肉刑躬节俭不受献罪人不帑不私其利【师古曰重罪之人不及妻子是不私其利也帑读与孥同】出美人重絶人类賔赐长老【○宋祁曰賔字浙本作赏】收恤孤独徳厚侔天地利泽施四海宜为帝者太宗之庙廷尉忠以为孝武皇帝改正朔易服色攘四夷宜为世宗之庙【师古曰忠尹忠也攘却也】谏大夫尹更始等十八人以为皇考庙上序于昭穆非正礼宜毁于是上重其事【师古曰重难也】依违者一年【师古曰依违者不决也】乃下诏曰盖闻王者祖有功而宗有徳尊尊之大义也存亲庙四亲亲之至恩也高皇帝为天下诛除乱受命而帝功莫大焉孝文皇帝国为代王诸吕作乱海内揺动然羣臣黎庶靡不壹意北面而归心犹谦辞固譲而后卽位削乱秦之迹兴三代之风是以百姓晏然咸获嘉福徳莫盛焉高皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝后于义壹体【师古曰一体谓俱为昭也礼孙与祖俱为昭宣帝之于昭帝为从孙故云于义一体○刘攽曰予谓此言壹体者以孝宣为昭帝后臣子壹体也寻其文自可见】孝景皇帝庙及皇考庙皆亲尽其正礼仪成等奏曰祖宗之庙世世不毁继祖以下五庙而迭毁今高皇帝为太祖孝文皇帝为太宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁太上庙主宜瘗园孝惠皇帝为穆主迁于太祖庙寝园皆无复修奏可议者又以为清庙之诗言交神之礼无不清静【师古曰清庙周颂祀文王之诗其诗云于穆清庙肃雍显相又曰对越在天骏奔走在庙○宋祁曰注末疑有是也两字】今衣冠出游有车骑之众风雨之气非所谓清静也祭不欲数数则渎渎则不敬【师古曰此礼记祭法之言渎烦污也数音所角反】宜复古礼四时祭于庙诸寝园日月闲祀皆可勿复修【师古曰闲音工苋反】上亦不改也明年成复言古者制礼别尊卑贵贱【○宋祁曰贵字上疑有明字】国君之母非适不得配食则荐于寝【师古曰适读曰嫡】身没而已陛下躬至孝承天心建祖宗定迭毁序昭穆大礼旣定孝文太后孝昭太后寝祠园宜如礼勿复修奏可后嵗余成薨匡衡为丞相上寝疾梦祖宗谴罢郡国庙上少弟楚孝王亦梦焉上诏问衡议欲复之【○宋祁曰诏字南本浙本作召】衡深言不可上疾乆不平衡惶恐祷高祖孝文孝武庙曰嗣曾孙皇帝恭承洪业夙夜不敢康宁思育休烈以章祖宗之盛功【师古曰育飬也休美也烈业也○宋祁曰恐疑作惧字】故动作接神必因古圣之经徃者有司以为前因所幸而立庙将以系海内之心非为尊祖严亲也今頼宗庙之灵六合之内莫不附亲庙宜一居京师天子亲奉郡国庙可止毋修皇帝祗肃旧礼尊重神明卽告于祖宗而不敢失【师古曰不敢失礼】今皇帝有疾不豫廼梦祖宗见戒以庙楚王梦亦有其序【师古曰序绪也谓端绪也】皇帝悼惧卽诏臣衡复修立谨案上世帝王承祖祢之大义【○宋祁曰义越本作礼】皆不敢不自亲郡国吏卑贱不可使独承又祭祀之义以民为本间者嵗数不登百姓困乏郡国庙无以修立礼凶年则嵗事不举以祖祢之意为不乐是以不敢复【师古曰复音房目反】如诚非礼义之中违祖宗之心咎尽在臣衡【师古曰如若也中音竹仲反】当受其殃大被其疾队在沟渎之中皇帝至孝肃愼宜蒙祐福唯高皇帝孝文皇帝孝武皇帝省察右飨皇帝之孝【师古曰右读曰祐】开赐皇帝眉寿亡疆【师古曰眉寿言寿者而眉秀也疆竟也居良反】令所疾日瘳平复反常【师古曰反犹还也】永保宗庙天下幸甚又告谢毁庙曰徃者大臣以为在昔帝王承祖宗之休典取象于天地【师古曰休美也典法也】天序五行人亲五属【师古曰五属谓同族之五服斩衰齐衰大功小功缌麻也】天子奉天故率其意而尊其制是以禘尝之序靡有过五受命之君躬接于天万世不堕继烈以下五庙而迁【师古曰堕毁也烈业也继谓始嗣者也堕音火规反】上陈太祖间嵗而祫【师古曰间嵗隔一嵗也】其道应天故福禄永终太上皇非受命而属尽义则当迁又以为孝莫大于严父故父之所尊子不敢不承父之所异子不敢同礼公子不得为母信为后则于子祭于孙止【李竒曰不得信尊其父也公子去其所而为大宗后尚得私祭其母为孙则止不得祭公子母也明继祖不复顾其私祖母也师古曰信读曰申】尊祖严父之义也寝日四上食园庙闲祀皆可亡修【师古曰闲音工苋反】皇帝思慕悼惧未敢尽从惟念高皇帝圣徳茂盛受命溥将钦若稽古承顺天心【师古曰溥广也将大也钦敬也若善也稽考也商颂烈祖之篇曰我受命溥将虞书尧典曰钦若吴天又曰若稽古帝尧故衡摠引之也】子孙本支陈锡无疆【师古曰诗大雅文王之篇曰陈锡载周侯文王孙子文王孙子本支百世陈敷也载始也本本宗也支支子也言子孙承受敷锡初始之福故得永乆无穷竟也】诚以为迁庙合祭乆长之策高皇帝之意廼敢不听【师古曰言不敢不从】卽以令日【师古曰令善也谓吉日也】迁太上孝惠庙孝文太后孝昭太后寝将以昭祖宗之徳顺天人之序定亡穷之业今皇帝未受兹福乃有不能共职之疾【师古曰共读曰恭】皇帝愿复修立承祀臣衡等咸以为礼不得【师古曰于礼不合也】如不合高皇帝孝惠皇帝孝文皇帝孝武皇帝孝昭皇帝孝宣皇帝太上皇孝文太后孝昭太后之意罪尽在臣衡等当受其咎今皇帝尚未平诏中朝臣具复毁庙之文【○宋祁曰庙字下疑有寝字】臣衡中朝臣咸复以为天子之祀义有所防礼有所承违统背制不可以奉先祖皇天不祐鬼神不飨六蓺所载皆言不当【师古曰六蓺六经也】无所依縁以作其文事如失指罪廼在臣衡当深受其殃皇帝宜厚蒙祉福嘉气日兴疾病平复永保宗庙与天亡极羣生百神有所归息【师古曰息止也】诸庙皆同文乆之上疾连年遂尽复诸所罢寝庙园皆修祀如故初上定迭毁礼独尊孝文庙为太宗而孝武庙亲未尽故未毁上于是廼复申明之曰孝宣皇帝尊孝武庙曰世宗损益之礼不敢有与焉【师古曰与读曰豫其下亦同】他皆如旧制唯郡国庙遂废云元帝崩衡奏言前以上体不平故复诸所罢祠卒不蒙福【师古曰卒终也】案衞思后戾太子戾后园亲未尽【师古曰言不当毁也】孝惠孝景庙亲尽宜毁及太上皇孝文孝昭太后昭灵后昭哀后武哀王祠请悉罢勿奉奏可初高后时患臣下妄非议先帝宗庙寝园官故定着令敢有擅议者弃市至元帝改制蠲除此令成帝时以无继嗣河平元年复复太上皇寝庙园世世奉祠昭灵后武哀王昭哀后竝食于太上寝庙如故又复擅议宗庙之命【师古曰复音方目反】成帝崩哀帝卽位丞相孔光大司空何武奏言永光五年制书高皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定非令所为擅议宗庙之意也【○宋祁曰所为疑作所谓】臣请与羣臣杂议奏可于是光禄勲彭宣詹事满昌博士左咸等五十三人皆以为继祖宗以下五庙而迭毁后虽有贤君犹不得与祖宗竝列子孙虽欲襃大显而立之鬼神不飨也孝武皇帝虽有功烈亲尽宜毁太仆王舜中垒校尉刘歆议曰臣闻周室旣衰四夷竝侵猃狁最彊于今匈奴是也【○宋祁曰狁浙本作允】至宣王而伐之【○宋祁曰宣字上景本有周字】诗人美而颂之曰薄伐猃狁至于太原【师古曰小雅六月之诗也薄伐言逐出之】又曰啴啴推推如霆如雷显允方叔征伐猃狁荆蛮来威【师古曰小雅采芑之诗也啴啴众也推推盛也显明也允信也方叔周之卿士命为将率也言出师众盛有如雷霆方叔又能信明其徳旣伐猃狁惩其侵则南荆之蛮亦畏威而来服也啴啴音他丹反推音他回反○宋祁曰注文啴啴当删一啴字】故称中兴及至幽王犬戎来伐杀幽王取宗器【师古曰宗器宗庙之器也】自是之后南夷与北夷交侵中国不絶如线【师古曰线缕也音思荐反】春秋纪齐桓南伐楚北伐山戎孔子曰微管仲吾其被发左衽矣【师古曰论语载孔子之言也防无也被髪左衽戎狄之服言无管仲佐齐桓公征讨则中夏皆将为夷狄也】是故弃桓之过而录其功以为伯首【师古曰伯读曰覇】及汉兴冒顿始彊破东胡禽月氏【师古曰氏读曰支】并其土地地广兵彊为中国害南越尉佗总百粤自称帝故中国虽平犹有四夷之患且无宁嵗一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万众近屯京师及四边嵗发屯备虏其为患乆矣非一世之渐也诸侯郡守连匈奴及百粤以为逆者非一人也匈奴所杀郡守都尉畧取人民不可胜数孝武皇帝愍中国罢劳无安宁之时【师古曰罢读曰疲】乃遣大将军骠骑伏波楼船之属南灭百粤起七郡北攘匈奴降昆邪十万之众【师古曰昆音下门反】置五属国起朔方以夺其肥饶之地东伐朝鲜起莬乐浪以防匈奴之左臂【师古曰乐音来各反浪音郎】西伐大宛竝三十六国结乌孙起敦煌酒泉张掖以鬲婼羌裂匈奴之右臂【师古曰婼音而遮反○宋祁曰景祐本越本臂作肩】单于孤特远遁于幕北四垂无事【○宋祁曰四疑作西】斥地远境起十余郡【师古曰斥开也远广也】功业旣定廼封丞相为富民侯以大安天下富实百姓其规橅可见【师古曰橅读曰摹其字从木】又招集天下贤俊与恊心同谋兴制度改正朔易服色立天地之祠建封禅殊官号存周后定诸侯之制永无逆争之心至今累世頼之单于守藩百蛮服从万世之基也中兴之功未有高焉者也高帝建大业为太祖孝文皇帝徳至厚也为文太宗孝武皇帝功至着也为武世宗此孝宣帝所以发徳音也礼记王制及春秋谷梁传天子七庙诸侯五大夫三士二天子七日而殡七月而葬诸侯五日而殡五月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故徳厚者流光徳薄者流卑【师古曰流谓流风余福】春秋左氏传曰名位不同礼亦异数自上以下降杀以两礼也【师古曰杀音所例反】七者其正法数可常数者也宗不在此数中宗变也【师古曰言非常数故云变也】苟有功徳则宗之不可预为设数故于殷太甲为太宗太戊曰中宗武丁曰高宗【师古曰太甲汤之孙太丁之子也太戊太庚之子雍已之弟也武丁小乙之子○宋祁曰注文太庚景祐本作康校作庚刋误据商纪改作康】周公为毋逸之戒举殷三宗以劝成王【师古曰毋逸尚书篇名戒以无逸豫也】繇是言之宗无数也【师古曰繇读与由同】然则所以劝帝者之功徳博矣以七庙言之孝武皇帝未宜毁以所宗言之则不可谓无功徳礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功徳皆兼而有焉凡在于异姓犹将特祀之况于先祖或说天子五庙无见文又说中宗高宗者宗其道而毁其庙名与实异非尊徳贵功之意也诗云蔽芾甘棠勿鬋勿伐邵伯所茇【师古曰召南甘棠之诗也解己在前鬋字与翦同茇音歩葛反】思其人犹爱其树况宗其道而毁其庙乎迭毁之礼自有常法无殊功异徳固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公卿之议用众儒之谋旣以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁上览其议而从之制曰太仆舜中垒校尉歆议可歆又以为礼去事有杀【师古曰去除也杀渐也去音邱吕反杀音所例反其下竝同也○宋祁曰注末也字当删】故春秋外传曰日祭月祀时享嵗贡终王祖祢则日祭曾高则月祀二祧则时享坛墠则嵗贡【张晏曰去祧为坛墠扫地而祭也师古曰祧是远祖也筑土为坛除地为墠祧音他尧反墠音善○宋祁曰注文是字删】大禘则终王【服防曰蛮夷终王乃入助祭各以其珍贡以共大禘之祭也师古曰毎一王终新王卽位乃来助祭】徳盛而游广亲亲之杀也【如淳曰游亦流也】弥远则弥尊故禘为重矣孙居王父之处正昭穆则孙常与祖相代此迁庙之杀也圣人于其祖出于情矣礼无所不顺故无毁庙【晋灼曰以情推子以子况祖得人心礼何所违故无毁弃不禘之主也谓下三庙废而为虚者也】自贡禹建迭毁之议惠景及太上寝园废而为虚【师古曰虚读曰墟○宋祁曰惠景字下疑有庙字】失礼意矣至平帝元始中【○宋祁曰越本无至字校本添】大司马王莽奏本始元年丞相义等议【师古曰蔡义也】諡孝宣皇帝亲曰悼园置邑三百家至元康元年丞相相等奏【师古曰魏相也】父为士子为天子祭以天子悼园宜称尊号曰皇考立庙益故奉园民满千六百家以为县臣愚以为皇考庙本不当立累世奉之非是又孝文太后南陵【师古曰在霸陵之南故曰南陵】孝昭太后云陵园虽前以礼不复修陵名未正谨与大司徒晏等百四十七人议皆曰孝宣皇帝以兄孙继统为孝昭皇帝后以数故孝元世以孝景皇帝及皇考庙亲未尽不毁此两统贰父【○宋祁曰父江南本浙本作文】违于礼制案义奏亲諡曰悼裁置奉邑皆应经义相奏悼园称皇考立庙益民为县违离祖统乖缪本义父为士子为天子祭以天子者乃谓若虞舜夏禹殷汤周文汉之高祖受命而王者也【○宋祁曰文字下疑有王字】非谓继祖统为后者也臣请皇高祖考庙奉明园毁勿修【张晏曰奉明园悼皇考园也】罢南陵云陵为县奏可
　　司徒掾班彪曰【师古曰汉书诸赞皆固所为其有叔皮先论述者谓固亦具显以示后人而或者固窃盗父名观此可以免矣○宋祁云注文谓固亦具显以示后人越本谓字在后或者字下刘敞曰注谓字注在上合在或者下】汉承亡秦絶学之后祖宗之制因时施宜自成后学者蕃滋【师古曰蕃音扶元反】贡禹毁宗庙匡衡改郊兆何武定三公后皆数复故纷纷不定【师古曰数音所角反复音扶目反】何者礼文缺微古今异制各为一家未易可偏定也考观诸儒之议刘歆博而笃矣















　　前汉书卷七十三
　　前汉书卷七十三考证
　　韦贤传至于有周歴世会同○【臣召南】按唐书宰相世系表曰韦氏出自风姓颛顼孙大彭为夏诸侯少康封其别孙元哲于豕韦其地滑州韦城也豕韦大彭迭为商伯周赧王时始失国徙居彭城以国为氏其说卽本此诗然豕韦显名夏商国语左传有明文至周以后书传未见若春秋战国数百年中则诸书并无有国名豕韦者韦孟谓歴世会同岂可信哉汉初人去古未远其自谱世系卽已荒畧如此宜无怪乎扬子云之自叙多误也
　　王赧听譛实絶我邦注应劭云云○刘攽云云○【臣召南】按孟诗已不可解应劭又从而实之愈误刘攽之论确矣但诗中尚有可疑者汉以高祖讳邦为国此句及下文寤其外邦于异他邦凡三用邦字倘所谓临文不讳者耶
　　勤诶厥生注师古曰诶叹声○杨愼曰方言云楚谓然曰诶说文诶譍也离骚云欸秋冬之绪风说文欸譍也二字音义并同实一字耳皆楚语也
　　耒耜以耕○文选作耒耜斯耕又克奉厥后选作克奉厥次又临尔下土选作照临下土又殆其怙兹选作殆其兹怙又弥弥其失选作弥弥其逸又致队靡嫚选作致坠匪慢
　　韦贤子成輙下从者与载送之○顾炎武曰下字如爰盎传下赵谈之下与之共载复送至其家也
　　周之所以七庙者以后稷始封文王武王受命而王云云○【臣召南】按天子七庙祭法礼器家语谷梁传荀子王制无异文也谓自古天子五庙周因文武始加七庙惟韦元成此文而郑康成注礼乃据其说商书不云乎七世之庙可以观徳虞喜曰七庙不始于周伊尹已言之矣元成言礼甚踈故传末详载刘歆七庙之辨以紏其违
　　孝文孝景庙皆亲尽宜毁○【臣召南】按景帝初年诏卽尊孝文为太宗是卽百世不祧之庙与髙祖并崇矣可因亲尽而毁乎宜许嘉等駮其议也又悼考立庙非正宜有尹更始之言












　　前汉书卷七十三考证
　　钦定四库全书
　　前汉书卷七十四
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　魏相丙吉传第四十四
　　魏相字弱翁济隂定陶人也【师古曰说者谓相即魏无知之后盖承浅近之书为妄深矣】徙平陵少学易为郡卒史举贤良以对策髙第为茂陵令顷之御史大夫桑宏羊客诈称御史止传【师古曰传谓县之传舍】丞不以时谒客怒缚丞相疑其有奸收捕案致其罪论弃客市【师古曰杀之于市】茂陵大治后迁河南太守【○宋祁曰浙本迁字下有为字】禁止奸邪豪彊畏服会丞相车千秋死先是千秋子为雒阳武库令自见失父而相治郡严恐久获罪【○宋祁曰罪字疑从辠书】乃自免去相使掾追呼之遂不肯还相独恨曰大将军闻此令去官必以为我用丞相死不能遇其子使当世贵人非我殆矣【师古曰殆危也】武库令西至长安大将军霍光果以责过相曰防主新立以为函谷京师之固武库精兵所聚故以丞相弟为关都尉子为武库令今河南太守不深惟国家大策【师古曰惟思也】苟见丞相不在而斥逐其子何浅薄也后人有告相贼杀不辜事下有司河南卒戍中都官者二三千人【师古曰来京师诸官府为戍卒若今衞士上番分守诸司】大将军自言愿复留作一年以赎太守罪河南老弱万余人守关欲入上书关吏以闻大将军用武库令事遂下相廷尉狱【师古曰光心以武库令事嫌之而下其贼杀不辜之狱】久系逾冬会赦出【○宋祁曰系字下疑有之字】复有诏守茂陵令迁扬州刺史考案郡国守相多所贬退相与丙吉相善时吉为光禄大夫予相书曰朝廷已深知弱翁治行方且大用矣愿少愼事自重臧器于身【师古曰易下系辞云君子臧器于身待时而动言不显见其材能】相心善其言为霁威严【苏林曰霁音限齐之齐臣瓉曰此雨霁字也霁止也师古曰二説皆是也音才诣反又子诣反】居部二嵗征为谏大夫复为河南太守数年宣帝即位徴相入为大司农迁御史大夫四嵗大将军霍光薨上思其功徳以其子禹为右将军兄子乐平侯山复领尚书事【师古曰山者去病之孙今言兄子此传误】相因平恩侯许伯奏封事言春秋讥世卿恶宋三世为大夫【师古曰解在五行志】及鲁季孙之专权皆危乱国家自后元以来禄去王室政繇冢宰【师古曰繇与由同】今光死子复为大将军【○刘敞曰禹不为大将军字之误也】兄子秉枢机昆弟诸壻据权埶在兵官光夫人显及诸女皆通籍长信宫【师古曰通籍谓禁门之中皆有名籍恣出入也】或夜诏门出入骄奢放纵恐寖不制【师古曰寖渐也不制不可制御也】宜有以损夺其权破散隂谋以固万世之基全功臣之世又故事诸上书者皆为二封署其一曰副领尚书者先发副封所言不善屏去不奏相复因许伯白去副封以防雍蔽【师古曰雍读曰壅】宣帝善之诏相给事中皆从其议霍氏杀许后之谋始得上闻乃罢其三侯令就第【师古曰禹及云山也】亲属皆出补吏于是韦贤以老病免相遂代为丞相封髙平侯食邑八百户及霍氏怨相又惮之谋矫太后诏先召斩丞相然后废天子事发觉伏诛宣帝始亲万机厉精为治练羣臣核名实而相总领众职甚称上意元康中匈奴遣兵击汉屯田车师者不能下上与后将军赵充国等议欲因匈奴衰弱出兵击其右地使不敢复扰西域相上书谏曰臣闻之救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴尝有善意所得汉民輙奉归之未有犯于边境虽争屯田车师【○宋祁曰浙本无屯字】不足致意中今闻诸将军欲兴兵入其地臣愚不知此兵何名者也今边郡困乏父子共犬羊之裘食草莱之实常恐不能自存难以动兵【师古曰不可以兵事动之】军旅之后必有凶年【师古曰此引老子道经之语】言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选【师古曰言不得其人】风俗尤薄水旱不时案今年计子弟杀父兄妻杀夫者凡二百二十二人臣愚以为此非小变也今左右不忧此【师古曰左右谓近臣在天子左右者】乃欲发兵报纎介之忿于远夷殆孔子所谓吾恐季孙之忧不在颛臾而在萧墙之内也【师古曰论语季氏将伐颛臾孔子谓冉有季路曰吾恐季孙之忧不在颛臾而在萧墙之内故相引之颛臾鲁附庸国萧墙屏墙也解在五行志】愿陛下与平昌侯乐昌侯平恩侯及有识者详议乃可【师古曰平昌侯王无故乐昌侯王武并帝之舅平恩侯许伯皇太子外祖父也】上从相言而止相眀易经有师法好观汉故事及便宜章奏【师古曰既观国家故事又观前人所奏便宜之章也】以为古今异制方今务在奉行故事而已数条汉兴已来【○宋祁曰已字疑作以字】国家便宜行事及贤臣贾谊鼂错董仲舒等所言奏请施行之曰臣闻眀主在上贤辅在下则君安虞而民和睦【师古曰虞与娱同】臣相幸得备位不能奉眀法广教化理四方以宣圣徳民多背本趋末【师古曰本农业也末商贾也趋读曰趣】或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇【师古曰惟思也繇读与由同由从也因也】窃伏观先帝圣徳仁恩之厚勤劳天下垂意黎庻忧水旱之灾为民贫穷发仓廪振乏餧【师古曰餧饿也音乃贿反】遣谏大夫博士廵行天下【师古曰行音下更反】察风俗举贤良平寃狱冠盖交道【师古曰言其徃来不絶也】省诸用寛租赋弛山泽波池【师古曰弛放也言不禁障之也波音陂○宋祁曰注文音字当作读曰】禁秣马酤酒贮积【师古曰秣以粟米飤马也酤酒者糜费深也贮积者滞米粟也】所以周急继困慰安元元便利百姓之道甚备臣相不能悉陈昧死奏故事诏书凡二十三事臣谨案王法必本于农而务积聚量入制用以备凶灾【师古曰谓视年嵗之丰俭】亡六年之畜尚谓之急【师古曰畜读曰蓄礼记王制云国无九年之蓄曰不足无六年之蓄曰急无三年之蓄曰国非其国也○宋祁曰亡字上疑有故字】元鼎二年平原渤海太山东郡溥被灾害【师古曰溥与普同○宋祁曰注文溥字下当有一读字】民饿死于道路二千石不豫虑其难使至于此【师古曰虑思也】赖眀诏振捄乃得更生【师古曰捄古救字】今岁不登谷暴腾踊【师古曰价忽大贵也】临秋收敛犹有乏者至春恐甚亡以相恤西未平师旅在外兵革相乗臣窃寒心宜蚤图其备【师古曰蚤古早字也○宋祁曰注末也字当删】唯陛下留神元元帅繇先帝盛徳以抚海内【师古曰帅循也繇与由同由从也○宋祁曰注文繇字下当有读字】上施行其策又数表采易隂阳及明堂月令奏之【师古曰表谓标眀之采撮取也】曰臣相幸得备员奉职不修不能宣广教化隂阳未和灾害未息咎在臣等臣闻易曰天地以顺动故日月不过四时不忒圣王以顺动故刑罚清而民服【师古曰豫卦彖辞也忒差也】天地变化必繇隂阳【师古曰繇与由同○宋祁曰注文繇字下当有读字】隂阳之分以日为纪日冬夏至则八风之序立【○宋祁曰江南本纪字下无日字浙本有】万物之性成各有常职不得相干东方之神太昊乗震执规司春【张晏曰木为仁仁者生生者圜故为规】南方之神炎帝乗离执衡司夏【张晏曰火为礼礼者齐齐者平故为衡】西方之神少昊乗兑执矩司秋【张晏曰金为义义者成成者方故为矩】北方之神颛顼乗坎执权司冬【张晏曰水为智智者谋谋者重故为权】中央之神黄帝乗坤艮执绳司下土【张晏曰土为信信者诚诚者直故为防○宋祁曰浙本无下字】兹五帝所司各有时也东方之卦不可以治西方南方之卦不可以治北方春兴兑治则饥秋兴震治则华冬兴离治则泄【师古曰天地之气不闭宻也】夏兴坎治则雹眀王谨于尊天愼于养人故立羲和之官以乗四时【师古曰乗治也】节授民事【师古曰各依其节而授以事】君动静以道奉顺隂阳则日月光眀风雨时节寒暑调和三者得叙则灾害不生五谷熟丝麻遂【师古曰遂成也】木茂鸟兽蕃【师古曰古草字蕃多也音扶元反】民不夭疾衣食有余若是则君尊民说上下亡怨【师古曰説读曰悦】政教不违礼让可兴夫风雨不时则伤农桑农桑伤则民饥寒饥寒在身则亡亷耻防贼奸宄所繇生也【师古曰乱在外为奸在内为宄繇与由同下类此○宋祁曰注文繇字下当有读字下字下当有皆字】臣愚以为隂阳者王事之本羣生之命自古贤圣未有不繇者也天子之义必纯取法天地而观于先圣髙皇帝所述书天子所服第八【如淳曰第八天子衣服之制也于施行诏书第八】曰大谒者臣章受诏长乐宫曰令羣臣议天子所服以安治天下相国臣何御史大夫臣昌【师古曰萧何周昌也】谨与将军臣陵太子太傅臣通等议【师古曰陵王陵通叔孙通】春夏秋冬天子所服当法天地之数中得人和故自天子王侯有土之君下及兆民能法天地顺四时以治国家身亡旤殃年寿永究【师古曰究竟也】是奉宗庙安天下之大礼也臣请法之中谒者赵尧举春【应劭曰四时各举所施行政事服虔曰主一时衣服礼物朝祭百事也师古曰服说是也】李舜举夏儿汤举秋贡禹举冬【师古曰髙帝时自有一贡禹也儿音五奚反】四人各职一时大谒者襄章奏制曰可孝文皇帝时以二月施恩恵于天下赐孝弟力田及罢军卒祠死事者颇非时节【师古曰罢军卒卒之疲于军事者也一曰新从军而休罢者也音薄蟹反○宋祁曰罢音疲】御史大夫鼂错时为太子家令奏言其状臣相伏念陛下恩泽甚厚然而灾气未息窃恐诏令有未合当时者也愿陛下选明经通知隂阳者四人各主一时时至明言所职以和隂阳天下幸甚相数陈便宜上纳用焉相敇椽吏案事郡国及休告从家还至府輙白四方异闻或有逆贼风雨灾变郡不上相輙奏言之时丙吉为御史大夫同心辅政上皆重之相为人严毅不如吉寛视事九嵗神爵三年薨諡曰宪侯子嗣甘露中有罪削爵为关内侯【师古曰坐骑至宗庙下大不敬也】
　　丙吉字少卿鲁国人也治律令为鲁狱史积功劳稍迁至廷尉右监坐法失官归为州从事武帝末巫蛊事起吉以故廷尉监徴【师古曰被召诣京师】诏治巫蛊郡邸狱时宣帝生数月以皇曾孙坐衞太子事系吉见而怜之又心知太子无事实重哀曾孙无辜【师古曰重音直用反】吉择谨厚女徒令保养曾孙置闲燥处【师古曰闲读曰闲闲寛静之处也燥髙敞也】吉治巫蛊事连岁不决后元二年武帝疾徃来长杨五柞宫【师古曰长杨五柞宫并在厔徃来二宫之间】望气者言长安狱中有天子气于是上遣使者分条中都官诏狱系者【师古曰条谓疏录之】亡轻重一切皆杀之内谒者令郭穰夜到郡邸狱吉闭门拒使者不纳【○宋祁曰纳字疑作内】曰皇曾孙在他人亡辜死者犹不可【○宋祁曰浙本无者字】况亲曾孙乎相守至天明不得入穰还以闻因劾奏吉武帝亦寤曰天使之也因赦天下郡邸狱系者独頼吉得生恩及四海矣【师古曰吉拒闭使者天子感寤乃普赦天下其郡邸系狱者既因吉得生而赦宥之恩遂及四海也】曾孙病防不全者数焉【师古曰防钜依反数所角反次下亦同○宋祁曰注文钜字所字上疑皆有音字】吉数敇保养乳母加致医药视遇甚有恩恵以私财物给其衣食后吉为车骑将军军市令迁大将军长史霍光甚重之入为光禄大夫给事中昭帝崩亡嗣大将军光遣吉迎昌邑王贺贺即位以行淫乱废光与车骑将军张安世诸大臣议所立未定吉奏记光曰将军事孝武皇帝受襁褓之属任天下之寄【师古曰属之欲反○宋祁曰注文之字上当有音字】孝昭皇帝早崩亡嗣海内忧惧欲亟闻嗣主【师古曰亟急也音居力反】发丧之日以大谊立后【师古曰虽无嫡嗣旁立支属令宗庙有奉故云大谊】所立非其人复以大谊废之【师古曰恐危社稷故废黜之】天下莫不服焉方今社稷宗庙羣生之命在将军之壹举窃伏听于众庻察其所言诸侯宗室在位列者【○宋祁曰位列浙本作列位】未有所闻于民间也而遗诏所养武帝曾孙名病已在掖庭外家者【苏林曰外家犹言外人民家不在宫中晋灼曰出郡邸狱归在外家史氏后入掖庭耳师古曰晋説是也】吉前使居郡邸时见其防少至今十八九矣通经术有美材行安而节和愿将军详大议参以蓍龟岂宜褒显先使入侍【师古曰侍太后○朱子文曰岂宜褒显岂字于文为悖恐是直字当为直宜褒显】令天下昭然知之然后决定大策天下幸甚光览其议【师古曰省纳而用之】遂尊立皇曾孙遣宗正刘徳与吉迎曾孙于掖庭宣帝初即位赐吉爵关内侯吉为人深厚不伐善自曾孙遭遇吉絶口不道前恩【师古曰遭遇谓升大位也】故朝廷莫能眀其功也地节三年立皇太子吉为太子太傅数月迁御史大夫及霍氏诛上躬亲政省尚书事【○宋祁曰亲字下疑有治字】是时掖庭宫婢则令民夫上书自陈尝有阿保之功【师古曰谓未为宫婢时有旧夫见在俗间者】章下掖庭令考问则辞引使者丙吉知状掖庭令将则诣御史府以视吉【师古曰视读曰示】吉识谓则曰汝尝坐养皇曾孙不谨督笞汝安得有功【师古曰督谓视察之】独渭城胡组淮阳郭徴卿有恩耳分别奏组等共养劳苦状【师古曰共音居用反养音弋亮反】诏吉求组徴卿已死有子孙皆受厚赏诏免则为庻人赐钱十万上亲见问然后知吉有旧恩而终不言上大贤之制诏丞相朕防眇时御史大夫吉与朕有旧恩厥德茂焉【师古曰茂美也】诗不云虖亡徳不报【师古曰大雅抑之诗○宋祁曰注末当有也字】其封吉为博阳侯邑千三百户临当封吉疾病上将使人加绋而封之及其生存也【应劭曰吉时疾不能起欲如君视疾加朝服拖绅就封之也师古曰绋系印之组也音弗】上忧吉疾不起太子太傅夏侯胜曰此未死也臣闻有隂徳者必飨其乐以及子孙今吉未获报而疾甚非其死疾也后病果瘉【师古曰瘉与愈同】吉上书固辞自陈不宜以空名受赏上报曰朕之封君非空名也而君上书归侯印是显朕之不徳也方今天下少事君其专精神省思虑近医药以自持后五嵗代魏相为丞相吉本起狱法小吏后学诗礼皆通大义及居相位上寛大好礼让掾史有罪臧不称职輙予长休告【师古曰长给休假令其去职也○宋祁曰长休告浙本无休字】终无所案验客或谓吉曰君侯为汉相奸吏成其私然无所惩艾【师古曰艾读曰乂】吉曰夫以三公之府有案吏之名吾窃陋焉【○宋祁曰陋疑作陿】后人代吉因以为故事公府不案吏自吉始于官属掾史务掩过扬善吉驭吏耆酒数逋荡【师古曰逋亡也荡放也谓亡其所供之职而游放也耆读曰嗜】尝从吉出醉欧丞相车上【师古曰欧吐也音一口反】西曹主吏白欲斥之【师古曰斥弃○宋祁曰注末当添也字】吉曰以醉饱之失去士使此人将复何所容【师古曰言无所容身也】西曹地忍之【李竒曰地由苐也师古曰地亦但也语声之急也○宋祁曰注文由字越本作犹谢改作由注末也字疑作耳】此不过污丞相车茵耳【师古曰茵蓐也音因】遂不去也此驭吏边郡人习知边塞发犇命警备事【师古曰犇古奔字也有命则奔赴之言应速也】尝出适见驿骑持赤白囊边郡发奔命书驰来至【○宋祁曰奔疑作犇】驭吏因随驿骑至公车刺取【师古曰刺谓探候之也】知虏入云中代郡遽归府见吉白状【师古曰遽速也】因曰恐虏所入边郡二千石长吏有老病不任兵马者宜可豫视【○宋祁曰视字下疑有字】吉善其言召东曹案邉长吏科条其人【张晏曰琐录也欲科条其人老少及所经歴知其本以文武进也】未已诏召丞相御史问以虏所入郡吏吉具对御史大夫卒遽不能详知【师古曰卒读曰猝】以得谴让【师古曰让责也】而吉见谓忧边思职驭吏力也吉乃叹曰士亡不可容能各有所长向使丞相不先闻驭吏言何见劳勉之有掾史繇是益贤吉【师古曰繇与由同○宋祁曰注文与字上当有读字】吉又尝出逢清道羣鬭者死伤横道【李竒曰清道时反羣鬭也师古曰清道谓天子当出或有斋祀先令道路清浄】吉过之不问掾史独怪之吉前行逢人逐牛牛喘吐舌【师古曰喘急息音昌兖反○宋祁曰逐字下疑有失字】吉止驻【○宋祁曰驻字疑作骑】使骑吏问逐牛行防里矣掾史独谓丞相前后失问或以讥吉吉曰民鬭相杀伤长安令京兆尹职所当禁备逐捕嵗竟丞相课其殿最奏行赏罚而已宰相不亲小事非所当于道路问也方春少阳用事未可大热【师古曰少音式邵反○宋祁曰大热浙本作以热】恐牛近行用暑故喘此时气失节恐有所伤害也三公典调和隂阳职当忧是以问之掾史乃服以吉知大体【○宋祁曰当字上疑有所字】五凤三年春吉病笃上自临问吉曰君即有不讳谁可以自代者【师古曰不讳言死不可复讳也】吉辞谢曰羣臣行能明主所知愚臣无所能识上固问吉顿首曰西河太守杜延年明于法度晓国家故事前为九卿十余年今在郡治有能名廷尉于定国执宪详平天下自以不寃太仆陈万年事后母孝惇厚备于行止此三人能皆在臣右唯上察之上以吉言皆是而许焉及吉薨御史大夫黄霸为丞相徴西河太守杜延年为御史大夫会其年老乞骸骨病免以廷尉于定国代为御史大夫黄霸薨而定国为丞相太仆陈万年代定国为御史大夫居位皆称职上称吉为知人吉薨諡曰定侯子显嗣甘露中有罪削爵为关内侯官至衞尉太仆始显少为诸曹尝从祠髙庙至夕牲日乃使出取斋衣【师古曰未祭一日其夕展视牲具谓之夕牲】丞相吉大怒谓其夫人曰宗庙至重而显不敬慎亡吾爵者必显也夫人为言然后乃已【师古曰免其罪罚也】吉中子禹为水衡都尉少子髙为中垒校尉元帝时长安士伍尊上书【师古曰先尝有爵经夺免之而与士卒为伍故称士伍其人名尊】言臣少时为郡邸小吏窃见孝宣皇帝以皇曾孙在郡邸狱【○宋祁曰景祐本作孝武无以皇字淳化本作孝武非江浙本曾孙上无皇字刋误据众本添皇字】是时治狱使者丙吉见皇曾孙遭离无辜吉仁心感动涕泣凄恻选择复作胡组养视皇孙吉常从臣尊日再侍卧庭上【师古曰郡邸之庭也侍谓参省之也时皇孙孩弱常在襁褓故指言卧也】后遭条狱之诏吉扞拒大难不避严刑峻法既遭大赦吉谓守丞谁如皇孙不当在官【孟康曰郡守丞也来诣京师邸治狱姓谁名如言皇孙不当在狱官宜属郡县也文頴曰不当在郡邸官也师古曰守丞者守狱官之丞耳非郡丞也谁如者其人名本作谯字言姓又非也○刘奉世曰守丞诸説皆非盖郡邸守邸之丞也与朱买臣传守丞同】使谁如移书京兆尹遣与胡组俱送京兆尹不受复还及组日满当去皇孙思慕吉以私钱顾组令留与郭徴卿并养数月乃遣组去后少内啬夫白吉曰食皇孙亡诏令【师古曰少内掖庭主府臧之官也食读曰飤诏令无文无从得其廪具也○宋祁曰注文廪字疑作禀】时吉得食米肉月月以给皇孙吉即时病【师古曰有病时也】輙使臣尊朝夕请问皇孙视省席蓐燥湿候伺组征卿不得令晨夜去皇孙敖荡【师古曰去离也敖游戏也荡放也荡读与荡同】数奏甘毳食物【师古曰奏进也毳读与脆同】所以拥全神灵成育圣躬功徳已亡量矣时岂豫知天下之福而徼其报哉【师古曰徼要也音工尧反】诚其仁恩内结于心也虽介之推割肌以存君不足以比【师古曰韩诗外传云晋公子重耳之亡也过曹里鳬须以从因盗其资而逃重耳无粮餧不能行介子推割其股肉以食重耳然后能行也】孝宣皇帝时臣上书言状幸得下吉吉谦让不敢自伐删去臣辞【师古曰删削也】专归美于组徴卿组徴卿皆以受田宅赐钱吉封为博阳侯臣尊不得比组徴卿臣年老居贫死在旦暮欲终不言恐使有功不着吉子显坐防文夺爵为关内侯臣愚以为宜复其爵邑【师古曰复音防目反】以报先人功徳先是显为太仆十余年与官属大为奸利臧千余万司校尉昌案劾罪至不道奏请逮捕上曰故丞相吉有旧恩朕不忍絶免显官夺邑四百户后复以为城门校尉显卒子昌嗣爵关内侯成帝时修废功以吉旧恩尤重鸿嘉元年制诏丞相御史盖闻褒功徳继絶统【○宋祁曰浙本无徳字校本添】所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将关内侯昌为博阳侯奉吉后国絶三十二嵗复续云昌传子至孙王莾时乃絶
　　賛曰古之制名必繇象类【师古曰繇读与由同】远取诸物近取诸身故经谓君为元首臣为股肱【师古曰谓虞书益稷云元首明哉股肱良哉】明其一体相待而成也是故君臣相配古今常道自然之埶也近观汉相髙祖开基萧曹为冠【师古曰名位在众臣之上】孝宣中兴丙魏有声是时黜陟有序众职修理公卿多称其位【师古曰称副也】海内兴于礼让览其行事岂虚虖哉【师古曰言君明臣贤所以致治非徒然也】















　　前汉书卷七十四
　　前汉书卷七十四考证
　　魏相传举贤良以对策髙第○【臣召南】按相对策见韩延寿传但彼文云以文学对策又祗举褒崇节义一叚亦非全文也
　　兄子乐平侯山复领尚书事注师古曰山者去病之孙今言兄子此传误○【臣召南】按依顔注当如张敞传称兄孙山然下文魏相封事曰兄子秉枢机即説此事霍禹言之可称兄子萧望之传亦曰光薨子禹复为大司马兄子山领尚书与此文同似非误也
　　愿陛下与平昌侯乐昌侯平恩侯及有识者详议乃可○苏辙曰三人者非贤于赵充国也然其与国同忧乐无徼幸功名之心则过于充国远甚
　　中谒者赵尧举春云云○【臣召南】按此赵尧疑另是一人必非江邑侯代周昌为御史大夫者也上文云相国臣何御史大夫臣昌将军臣陵太子太傅臣通其事当在髙帝十年之初丞相之改称相国周昌之出为赵相而赵尧代为御史大夫叔孙通之由奉常徙为太子太傅皆此年事也据功臣表江邑侯赵尧以汉五年为御史则未尝为中谒者矣
　　丙吉传吉奏记光曰云云○【臣召南】按此时定策吉为首功不止从前保防曾孙有恩也传详述其奏记云云见杜延年等劝光立宣帝其功实在丙吉之下
　　其封吉为博阳侯邑千三百户○按表作千三百三十户又按此诏宣帝纪元康三年吉与史曾史元许舜许延寿及张贺子彭祖同日封






　　前汉书卷七十四考证
　　钦定四库全书
　　前汉书卷七十五
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　眭两夏侯京翼李传第四十五
　　眭字孟鲁国蕃人也【师古曰眭音息随反今河朔尚有此姓音字皆然而韦昭应劭并云音桂非也今有炅姓乃音桂耳汉之决录又不作眭字宁可混糅将为一族又近代学者旁别炅氏谱以相附着私谱之文出于闾巷家自为说事非经典苟引先贤妄相假托无所取信寜足据乎蕃音反○宋祁云决录浙本作炔钦】少时好侠鬭鸡走马长乃变节从嬴公受春秋【师古曰嬴姓也公长老之号耳○宋祁云侠字上疑有游字】以明经为议郎至符节令孝昭元凤三年正月泰山莱芜山南匈匈有数千人声民视之有大石自立高丈五尺大四十八围入地深八尺三石为足石立后有白乌数千下集其旁是时昌邑有枯社木卧复生【师古曰社木社主之树也】又上林苑中大柳树断枯卧地亦自立生有虫食树叶成文字曰公孙病已立孟推春秋之意以为石柳皆隂类下民之象泰山者岱宗之岳王者易姓告代之处今大石自立僵柳复起【师古曰僵偃也偃卧于地音居羊反○宋祁云象字下疑有而字】非人力所为此当有从匹夫为天子者枯社木复生故废之家公孙氏当复兴者也孟意亦不知其所在卽説曰先师董仲舒有言虽有继体守文之君不害圣人之受命汉家尧后有传国之运汉帝宜谁差天下求索贤人【孟康曰谁问差择也问择天下贤人】防以帝位【师古曰防古禅字也】而退自封百里如殷周二王后以承顺天命孟使友人内官长赐上此书【师古曰内官署名百官表云内官长丞初属少府中属主爵后属宗正赐者其长之名】时昭帝幼大将军霍光秉政恶之下其书廷尉奏赐孟妄设祅言惑众大逆不道皆伏诛后五年孝宣帝兴于民间卽位征孟子为郎夏侯始昌鲁人也通五经以齐诗尚书教授自董仲舒韩婴死后武帝得始昌甚重之始昌明于隂阳先言柏梁台灾日至期日果灾时昌邑王以少子爱上为选师始昌为太傅年老以寿终族子胜亦以儒显名
　　夏侯胜【○宋祁云陆徳明论语序释文夏户雅反胜音升或式澄反一作升澄反】字长公初鲁共王分鲁西宁鄕【师古曰共读如恭恭王名余景帝之子也○宋祁云王字下疑有时字】以封子节侯别属大河大河后更名东平故胜为东平人胜少孤好学从始昌受尚书及洪范五行传説灾异后事蕳卿【师古曰姓蕳名卿蕳音奸】又从欧阳氏问为学精孰所问非一师也善说礼服【师古曰礼之丧服也】征为博士光禄大夫会昭帝崩昌邑王嗣立数出【师古曰每出游戏也】胜当乘舆前谏曰天乆隂而不雨臣下有谋上者陛下出欲何之【师古曰之徃也○宋祁曰舆字下疑有车字】王怒谓胜为祅言缚以属吏【师古曰属委也音之欲反】吏白大将军霍光光不举法是时光与车骑将军张安世谋欲废昌邑王光譲安世以为泄语安世实不言【○宋祁曰言字疑作泄】廼召问胜胜对言在洪范传曰皇之不极厥罚常隂时则下人有伐上者恶察察言【师古曰恶谓忌讳也察为计谋不敢明显言之也五行志曰不敢察察言也○宋祁曰注文为疑作谓】故云臣下有谋【○刘敞曰传本云下人伐上而胜自以为不欲分明道之故改云臣下有谋尔】光安世大惊以此益重经术士后十余日光卒与安世白太后【师古曰卒终也○宋祁曰白字上疑有共字】废昌邑王尊立宣帝光以为羣臣奏事东宫太后省政【师古曰省视也】宜知经术白令胜用尚书授太后迁长信少府赐爵关内侯以与谋废立【师古曰与读曰豫】定策安宗庙益千户【○刘奉世曰关内侯无国云何言益】宣帝初卽位欲襃先帝诏丞相御史曰朕以渺身蒙遗徳承圣业奉宗庙夙夜惟念【师古曰惟思也】孝武皇帝躬仁谊厉威武北征匈奴单于远遁南平氐【○刘奉世曰氐不在南恐误】昆明瓯骆两越【师古曰瓯骆皆越号】东定薉貉朝鲜【张晏曰薉也貉也在辽东之东师古曰薉字与秽字同貉音莫客反】廓地斥境立郡县百蛮率服款塞自至珍贡陈于宗庙恊音律造乐歌荐上帝封太山立明堂改正朔易服色明开圣绪尊贤显功兴灭继絶襃周之后【○宋祁曰周之后越本邵本无之】备天地之礼广道术之路上天报况【师古曰况赐也】符瑞并应寳鼎出白麟获海效钜鱼【师古曰效致也钜大也】神人并见山称万嵗功徳茂盛不能尽宣而庙乐未称【师古曰称副也】朕甚悼焉其与列侯二千石博士议于是羣臣大议廷中皆曰宜如诏书长信少府胜独曰武帝虽有攘四夷广土斥境之功然多杀士众竭民财力奢泰亡度天下虚耗【师古曰耗减也音呼到反】百姓流离物故者半【师古曰物故谓死也○宋祁曰者字下疑有过字】蝗虫大起赤地数千里【师古曰言无五谷之苖】或人民相食畜积至今未复【师古曰畜读曰蓄】亡徳泽于民不宜为立庙乐公卿共难胜曰此诏书也胜曰诏书不可用也人臣之谊宜直言正论非苟阿意顺指议已出口虽死不悔于是丞相义御史大夫广明【师古曰蔡义田广明】劾奏胜非议诏书毁先帝不道及丞相长史黄霸阿縦胜不举劾俱下狱有司遂请尊孝武帝庙为世宗庙奏盛徳文始五行之舞天下世世献纳以明盛徳武帝廵狩所幸郡国凡四十九皆立庙如高祖太宗焉胜霸旣乆系霸欲从胜受经胜辞以罪死霸曰朝闻道夕死可矣【师古曰论语孔子曰朝闻道夕死可矣故霸引之】胜贤其言遂授之系再更冬讲论不怠【师古曰更歴也音工衡反】至四年夏关东四十九郡同日地动或山崩壊城郭室屋杀六千余人上乃素服避正殿遣使者吊问吏民赐死者棺钱下诏曰盖灾异者天地之戒也朕承洪业托士民之上未能和羣生曩者地震北海琅邪壊祖宗庙朕甚惧焉【○宋祁曰曩字疑作廼字】其与列侯中二千石博问术士有以应变补朕之阙毋有所讳因大赦胜出为谏大夫给事中霸为扬州刺史胜为人质朴守正简易亡威仪见时谓上为君【师古曰见见于天子】误相字于前【师古曰前天子之前也君前臣名不当相呼字也】上亦以是亲信之【师古曰知其质朴也】尝见出道上语【师古曰入见天子而以其言为外人道之】上闻而譲胜【师古曰譲责也】胜曰陛下所言善臣故扬之尧言布于天下至今见诵臣以为可传故传耳朝廷每有大议上知胜素直谓曰先生通正言无惩前事【师古云通谓陈道之也惩创也前事谓坐议庙乐事】胜复为长信少府迁太子太傅受诏撰尚书论语说【师古曰解说其意若今义疏也】赐黄金百斤年九十卒官赐冢茔葬平陵太后赐钱二百万为胜素服五日以报师傅之恩儒者以为荣始胜每讲授常谓诸生曰士病不明经术经术苟明其取青紫如俛拾地芥耳【师古曰地芥谓草芥之横在地上者俛而拾之言其易而必得也靑紫卿大夫之服也俛卽俯字也】学经不明不如归耕胜从父子建字长卿【师古曰从父昆弟之子名建字长卿】自师事胜及欧阳高左右采获【师古曰言于胜及高两处采问疑义而得○宋祁曰注末当有之字】又从五经诸儒问与尚书相出入者牵引以次章句具文饰说胜非之曰建所谓章句小儒破碎大道建亦非胜为学疏略难以应敌建卒自颛门名经【师古曰颛与专同专门者自别为一家之学○宋祁曰注颛字下当有音专字】为议郎博士至太子少傅胜子兼为左曹太中大夫孙尧至长信少府司农鸿胪曾孙蕃郡守州牧长乐少府胜同产弟子赏为梁内史梁内史子定国为豫章太守而建子千秋亦为少府太子少傅
　　京房字君明东郡顿丘人也治易事梁人焦延寿延寿字赣【师古曰赣音贡】赣贫贱以好学得幸梁王王共其资用【师古曰共读曰恭○宋祁云王字上更冇梁字】令极意学旣成为郡史察举补小黄令以候司先知奸邪盗贼不得发【师古曰以其常先知奸邪故欲为盗贼者不敢起发】爱飬吏民化行县中举最当迁【师古曰以课最而被举故欲迁为他官也】三老官属上书愿留赣有诏许増秩留【师古曰依许留而増其秩○宋祁曰注许字上疑有请字】卒于小黄赣常曰得我道以亡身者京生也其说长于灾变分六十卦更直日用事【○宋祁曰别本作六十四卦】以风雨寒温为候【孟康曰分卦直日之法一爻主一日六十四卦为三百六十日余四卦震离兊坎为方伯监司之官所以用震离兊坎者是二至二分用事之日又是四时各专王之气各卦主时其占法各以其日观其善恶也师古曰更工衡反】各有占验房用之尤精好钟律知音声初元四年以孝亷为郎永光建昭闲西反日蚀又乆青亡光隂雾不精【师古曰精谓日光清明也】房数上疏先言其将然【师古曰言且欲有此事】近数月远一嵗所言屡中天子说之【师古曰説读曰悦】数召见问房对曰古帝王以功举贤则万化成瑞应着【师古曰万化万机之事施教化者也一曰万物之类也】末世以毁誉取人故功业废而致灾异宜令百官各试其功灾异可息诏使房作其事房奏考功课吏法【晋灼曰令丞尉治一县崇教化亡犯法者辄迁有盗贼满三日不觉者则尉事也令觉之自除二尉负其辠率相准如此法】上令公卿朝臣与房防议温室【师古曰温室殿名也】皆以房言烦碎令上下相司不可许上意乡之【师古曰乡读曰向】时部刺史奏事京师上召见诸刺史令房暁以课事刺史复以为不可行唯御史大夫郑光禄大夫周堪初言不可后善之是时中书令石显颛权【师古曰颛与专同】显友人五鹿充宗为尚书令与房同经论议相非二人用事房尝宴见【师古曰以闲宴时而入见天子】问上曰幽厉之君何以危所任者何人也上曰君不明而所任者巧佞房曰知其巧佞而用之邪将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉寤而更求贤曷为卒任不肖以至于是【师古曰卒终也】上曰临乱之君各贤其臣令皆觉寤天下安得危亡之君房曰齐桓公秦二世亦尝闻此君而非笑之然则任竖刁赵高政治日乱盗贼满山何不以幽厉卜之而觉寤乎上曰唯有道者能以徃知来耳【○宋祁曰江南本云能以性智求耳徐锴改徃知来非是】房因免冠顿首曰春秋纪二百四十二年灾异以视万世之君【师古曰视读曰示】今陛下卽位已来日月失明星辰逆行山崩泉涌地震石陨夏霜冬靁【师古曰靁古雷字】春凋秋荣陨霜不杀水旱螟虫民人饥疫盗贼不禁刑人满市春秋所记灾异尽备【师古曰言今皆备有之】陛下视今为治邪乱邪上曰亦极乱耳尚何道房曰今所任用者谁与【师古曰与读曰欤】上曰然幸其瘉于彼又以为不在此人也【师古曰瘉与愈同愈犹胜也言今之灾异及政道犹幸胜于徃日又不由所任之人】房曰夫前世之君亦皆然矣臣恐后之视今犹今之视前也上良乆廼曰今为乱者谁哉房曰明主宜自知之上曰不知也如知何故用之【师古曰如若也】房曰上最所信任与圗事帷幄之中进退天下之士者是矣【师古曰圗谋也】房指谓石显上亦知之谓房曰已谕【师古曰言已暁此意】房罢出后上令房上弟子暁知考功课吏事者欲试用之房上中郎任良姚平愿以为刺史试考功法臣得通籍殿中为奏事以防雍塞【师古曰雍读曰壅】石显五鹿充宗皆疾房欲远之【师古曰出之令远去】建言宜试以房为郡守【师古曰立议云然也】元帝于是以房为魏郡太守秩八百石居得以考功法治郡房自请愿无属刺史得除用他郡人自第吏千石以下【如淳曰令长属县自课第殿最】嵗竟乘传奏事【师古曰传音张恋反其下亦同】天子许焉房自知数以论议为大臣所非内与石显五鹿充宗有隙不欲远离左右及为太守忧惧房以建昭二年二月朔拜上封事曰辛酉以来防气衰去太阳精明臣独欣然以为陛下有所定也然太隂倍力而乘消息【孟康曰房以消息卦为辟辟君也息卦曰太隂消卦曰太阳其余卦曰少隂少阳谓臣下也并力杂卦气于消息也○宋祁曰注文当作息卦曰太阳消卦曰太隂】臣疑陛下虽行此道犹不得如意臣窃悼惧守阳平侯凤欲见未得至己卯臣拜为太守此言上虽明下犹胜之效也【师古曰言权臣蔽主之明故已出为郡守也】臣出之后恐必为用事所蔽身死而功不成故愿岁尽乘传奏事防哀见许廼辛巳防气复乘卦太阳侵色【张晏曰晋卦解卦也太阳侵色谓大壮也○刘攽曰蒙气起而太阳侵色则太阳指日也大壮解卦可云太阳而非所侵色也】此上大夫覆阳而上意疑也【师古曰覆掩蔽也】己卯庚辰之闲必有欲隔絶臣令不得乘传奏事者房未发上令阳平侯凤承制诏房止无乘传奏事房意愈恐去至新丰因邮上封事【师古曰邮行书者也若今传送文书矣邮音尤】曰臣前以六月中言遯卦不效法曰道人始去寒涌水为灾【师古曰道人有道术之人也天气寒而又有水涌出也】至其七月涌水出臣弟子姚平谓臣曰房可谓知道未可谓信道也房言灾异未尝不中今涌水己出道人当逐死尚复何言臣曰陛下至仁于臣尤厚虽言而死臣犹言也【师古曰自云不避死也】平又曰房可谓小忠未可谓大忠也昔秦时赵高用事有正先者非刺高而死【孟康曰姓正名先秦博士也】高威自此成故秦之乱正先趣之【师古曰趣读曰促】今臣得出守郡自诡效功【师古曰诡责也自以为忧责也】恐未效而死惟陛下毋使臣塞涌水之异【师古曰塞亦当也】当正先之死为姚平所笑房至陕复上封事【师古曰陕农之县也音式冉反】曰乃丙戌小雨丁亥防气去然少隂并力而乘消息戊子益甚到五十分蒙气复起【孟康曰分一日为八十分分起夜半是为戊子之日日在已西而蒙也蒙常以晨夜今向中而蒙起是臣党盛君不胜也】此陛下欲正消息杂卦之党并力而争消息之气不胜彊弱安危之机不可不察己丑夜有还风尽辛卯【孟康曰诸卦气以寒温不效后九十一日为还风还风暴风也风为教令言正令还也】太阳复侵色至癸巳日月相薄【孟康曰京房传曰虽非日月同宿之时隂道盛犹上薄日光如此但日无光不食也】此邪隂同力而太阳为之疑也臣前白九年不改必有星亡之异【张晏曰九阳数之极也孟康曰画食为旣夜食为尽而星亡为星不见也】臣愿出任良试考功臣得居内星亡之异可去议者知如此于身不利臣不可蔽故云使弟子不若试师臣为刺史又当奏事故复云为刺史恐太守不与同心不若以为太守此其所以隔絶臣也陛下不违其言而遂听之此廼蒙气所以不解太阳亡色者也臣去朝稍远太阳侵色益甚唯陛下毋难还臣而易逆天意【师古曰易轻也音弋跂反】邪说虽安于人天气必变故人可欺天不可欺也愿陛下察焉房去月余竟征下狱初淮阳宪王舅张博从房受学以女妻房房与相亲毎朝见輙为博道其语【师古曰所与天子言皆具说之】以为上意欲用房议而羣臣恶其害已故为众所排博曰淮阳王上亲弟敏达好政欲为国忠今欲令王上书求入朝得佐助房房曰得无不可【师古曰恐不可也】博曰前楚王朝荐士何为不可房曰中书令石显尚书令五鹿君相与合同巧佞之人也事县官十余年及丞相韦侯皆乆亡补于民可谓亡功矣【师古曰韦元成也】此尤不欲行考功者也淮阳王卽朝见劝上行考功事善不然但言丞相中书令任事乆而不治可休丞相以御史大夫郑代之迁中书令置他官以钩盾令徐立代之如此房考功事得施行矣博具从房记诸所说灾异事因令房为淮阳王作求朝奏草皆持柬与淮阳王石显微司具知之【○宋祁曰与疑作予下文同】以房亲近未敢言及房出守郡显告房与张博通谋非谤政治归恶天子诖误诸侯王语在宪王传初房见道幽厉事出为御史大夫郑言之房博皆弃市坐免为庶人房本姓李推律自定为京氏死时年四十一
　　翼奉字少君东海下邳人也治齐诗与萧望之匡衡同师三人经术皆明衡为后进望之施之政事而奉惇学不仕好律歴隂阳之占元帝初卽位诸儒荐之征待诏宦者署数言事宴见天子敬焉时平昌侯王临以宣帝外属侍中称诏欲从奉学其术奉不肯与言而上封事曰臣闻之于师治道要务在知下之邪正人诚乡正虽愚为用【师古曰乡读曰向】若廼怀邪知益为害【○宋祁曰知当读作去声】知下之术在于六情十二律而已北方之情好也好行贪狼申子主之【孟康曰北方水水生于申盛于子水性触地而行触物而润多所好故多好则贪而无厌故为贪狼也○宋祁曰注文故多好字多字可删可添四字云多所好故为好多所好则贪而无厌故为贪狼】东方之情怒也怒行隂贼亥卯主之【孟康曰东方木木生于亥盛于卯木性受水气而生贯地而出故为怒以隂气贼害土故为隂贼也】贪狼必待隂贼而后动隂贼必待贪狼而后用二隂并行是以王者忌子卯也礼经避之春秋讳焉【李竒曰北方隂也卯又隂贼故为二隂王者忌之不举乐春秋礼记説皆同贾氏説桀以乙卯亡纣以甲子丧恶以为戒张晏曰子刑卯卯刑子相刑之日故以为忌而云夏以乙卯亡殷以甲子亡不推汤武以兴此说非也师古曰儒者以为子卯夏殷亡日大失之矣何儒亮以为学者虽驳云只取夏殷亡日不论殷周之兴以为大失不博考其义且天人之际其理相符有徳者昌无徳者亡以桀纣之虐又遇恶日其理必亡以汤武之徳固先天而天不违所谓徳能消殃矣岂殃能消徳也○刘攽曰王者忌子卯隂阳家言子邜相刑午酉自刑若相刑可忌自刑不可忌邪言夏殷亡日是也此圣人戒后世使自儆尔故当其日稷食菜羮为戒也非以其日凶也何说汤武兴及徳胜殃乎今桀以丙辰灭纣以乙丑亡亦用辰丑为疾日尔】南方之情恶也恶行亷贞寅午主之【孟康曰南方火火生于寅盛于午火性炎猛无所容受故为恶其气精専严整故为廉贞】西方之情喜也喜行寛大己酉主之【孟康曰西方金金生于己盛于酉金之为物喜以利刃加于万物故为喜利刃所加无不寛大故曰寛大也】二阳并行是以王者吉午酉也诗曰吉日庚午【师古曰小雅吉日之诗也其诗曰吉日庚午旣差我马言以庚午之吉日简择车马以出田也】上方之情乐也乐行奸邪辰未主之【孟康曰上方谓北与东也阳气所萌生故为上辰穷水也未穷木也翼氏风角曰木落归本水流归末故木利在亥水利在辰盛衰各得其所故乐也水穷则无隙不入木上出穷则旁行故为奸邪】下方之情哀也哀行公正戌丑主之【孟康曰下方谓南与西也隂气所萌生故为下戌穷火也丑穷金也翼氏风角曰金刚火彊各归其乡故火刑于午金刑于酉酉午金火之盛也盛时而受刑至穷无所归故曰哀也火性无所私金性方刚故曰公正】辰未属隂戌丑属阳万物各以其类应今陛下明圣虚静以待物至万事虽众何闻而不谕【师古曰谕谓暁解之】岂况乎执十二律而御六情于以知下参实亦甚优矣万不失一自然之道也廼正月癸未日加申有暴风从西南来未主奸邪申主贪狼风以大隂下抵建前是人主左右邪臣之气也【张晏曰初元二年岁在甲戌正月二十二日癸未也太隂在太岁后孟康曰时太隂在未月建在寅风从未下至寅南也建为主气太隂臣气也加主气是人主左右邪臣验也晋灼曰癸未日风未辰也时加申张说是也】平昌侯比三来见臣皆以正辰加邪时辰为客时为主人以律知人情王者之秘道也【张晏曰平昌侯欲依上来学为时邪也风日加申申知秘道也孟康曰谓乙丑之日也丑为正日加未而来为邪时晋灼曰奉以未为邪时占知平昌侯为邪人此当言皆以邪辰加邪时字误作正耳下言大邪之见辰时俱邪是也翼氏曰五行动为五音四时散为十二律也】愚臣诚不敢以语邪人上以奉为中郎召问奉来者以善日邪时孰与邪日善时奉对曰师法用辰不用日【孟康曰假令甲子日子为辰甲为日用子不用甲也】辰为客时为主人见于明主侍者为主人【张晏曰礼君燕见臣则使臣为主人故侍者为主人】辰正时邪见者正侍者邪辰邪时正见者邪侍者正忠正之见侍者虽邪辰时俱正【孟康曰大正厌小邪也凡辰时属南与西为正北与东为邪晋灼曰以上占推之南方己午西方酉戌东北寅丑为正西南申未北方亥子东方辰卯为邪】大邪之见侍者虽正辰时俱邪【孟康曰大邪厌小正也】卽以自知侍者之邪而时邪辰正见者反邪【孟康曰凡占以见者为本今自知侍者邪而时复邪则邪无所施故属见者晋灼曰上言忠正客见侍者虽邪辰时俱正然则小邪属主人矣何以知之见者以大正来反我小邪故也】卽以自知侍者之正而时正辰邪见者反正【孟康曰已自知侍者正而时复正则正无所施辰虽邪而见者更正也晋灼曰上言大邪客见侍者虽正辰时俱邪然则小正属主人矣以此法占之卽以自知主人之正而时正辰邪矣何以知之见者以大邪来反我小正故也】辰为常事时为一行【孟康曰假令甲子日则一日一夜为子时十二时也日加之行过也】辰疏而时精其效同功必参五观之然后可知故曰察其所繇省其进退【师古曰繇与由同】参之六合五行则可以见人性知人情难用外察从中甚明故诗之为学情性而已五性不相害六情更兴废【师古曰更音工衡反○宋祁曰兴疑作与字】观性以歴【张晏曰性谓五行也歴谓日也晋灼曰翼氏五性肝性静静行仁甲己主之心性躁躁行礼丙辛主之脾性力力行信戊癸主之肺性坚坚行义乙庚主之肾性智智行敬丁壬主之也】观情以律【张晏曰情谓廉贞寛大公正奸邪隂贼贪狼也律十二律也】明主所宜独用难与二人共也故曰显诸仁臧诸用【师古曰易上系之辞也道周万物故曰显诸仁日用不知故曰臧诸用也】露之则不神独行则自然矣唯奉能用之学者莫能行是岁关东大水郡国十一饥疫尤甚上廼下诏江海陂湖园池属少府者以假贫民勿租税损大官膳减乐府员省苑囿诸宫馆稀御幸者勿缮治太仆少府减食谷马水衡省食肉兽明年二月戊午地震其夏齐地人相食七月己酉地复震上曰盖闻贤圣在位隂阳和风雨时日月光星辰静黎庶康宁考终厥命今朕共承天地托于公侯之上明不能烛徳不能绥灾异并臻连年不息乃二月戊午地大震于陇西郡毁落太上庙殿壁木饰坏败防道县【师古曰防音桓○刘奉世曰有蛮夷曰道称道则不称县也此县字衍阳夏公曰按地理志防道乃天水郡十六县之一表云列侯所食县曰国皇太后公主所食曰邑有蛮夷曰道然则道国邑皆可谓之县】城郭官寺及民室屋厌杀人众山崩地裂水泉涌出一年地再动天惟降灾震惊朕躬治有大亏咎至于此夙夜兢兢不通大变深怀郁悼未知其序比年不登元元困乏不胜饥寒以陷刑辟朕甚闵焉防怛于心【师古曰防音千感反】已诏吏虚仓廪开府臧振捄贫民【师古曰捄古救字】羣司其茂思天地之戒【师古曰茂勉也】有可蠲除减省以便万姓者各条奏悉意陈朕过失靡有所讳【师古曰悉尽也】因赦天下举直言极谏之士奉奏封事曰臣闻之于师曰天地设位悬日月布星辰分隂阳定四时列五行以视圣人名之曰道【师古曰视读曰示下类此】圣人见道然后知王治之象故画州土建君臣立律歴陈成败以视贤者名之曰经贤者见经然后知人道之务则诗书易春秋礼乐是也易有隂阳诗有五际【应劭曰君臣父子兄弟夫妇朋友也孟康曰诗内传曰五际卯酉午戌亥也隂阳终始际防之岁于此则有变改之政也】春秋有灾异皆列终始推得失考天心以言王道之安危至秦乃不说伤之以法【师古曰説音悦言不悦诗书而以文法伤文学之人也】是以大道不通至于灭亡今陛下明圣深懐要道烛临万方【师古曰烛照也】布徳流惠靡有阙遗罢省不急之用振救困贫赋医药赐棺钱【师古曰赋谓分给之】恩泽甚厚又举直言求过失盛徳纯备天下幸甚臣奉窃学齐诗闻五际之要十月之交篇【师古曰小雅篇名也】知日蚀地震之效昭然可明犹巢居知风穴处知雨【师古曰巢居乌鹊之属也穴处狐貍之类也】亦不足多适所习耳臣闻人气内逆则感动天地天变见于星气日蚀地变见于竒物震动所以然者阳用其精隂用其形犹人之有五臧六体五臧象天六体象地故臧病则气色发于面体病则欠伸动于貌今年太隂建于甲戌律以庚寅初用事歴以甲午从春【孟康曰太隂在甲戌则太嵗在子十一月庚寅日黄钟律初起用事也】歴中甲庚律得参阳性中仁义情得公正贞廉【张晏曰甲庚皆三阳甲在东方为仁庚在西方为义戌为公正寅午为廉贞晋灼曰木数三寅在东方木位之始故曰参阳也师古曰中音竹仲反】百年之精岁也正以精岁本首王位【张晏曰春也】日临中时接律而地大震其后连月乆隂虽有大令犹不能复【师古曰大令谓虚仓廪开府库之属也复补也音扶目反】隂气盛矣古者朝廷必有同姓以明亲亲少有异姓以明贤贤此圣王之所以大通天下也同姓亲而易进异姓疏而难通故同姓一异姓五廼为平均今左右亡同姓独以舅后之家为亲异姓之臣又疏二后之党满朝非特处位埶尤奢僭过度吕霍上官足以卜之甚非爱人之道又非后嗣之长策也隂气之盛不亦宜乎臣又闻未央建章甘泉宫才人各以百数皆不得天性【师古曰言絶男女之好也】若杜陵园其已御见者臣子不敢有言虽然太皇太后之事也及诸侯王园与其后宫宜为设员出其过制者此损隂气应天救邪之道也今异至不应灾将随之其法大水极隂生阳反为大旱甚则有火灾春秋宋伯姬是矣【师古曰伯姬鲁成公女宋恭公之夫人也幽居守寡旣乆而遇火灾极隂生阳也○宋祁曰注文火灾下疑冇故云二字】唯陛下财察【师古曰财与裁同】明年夏四月乙未孝武园白鹤馆【○宋祁曰馆字下疑有灾字】奉自以为中上疏曰臣前上五际地震之效曰极隂生阳恐有火灾不合明听未见省答臣窃内不自信今白鹤馆以四月乙未时加于卯月宿亢灾与前地震同法臣奉廼深知道之可信也不胜拳拳愿复赐间卒其终始【师古曰间空隙也卒尽也】上复延问以得失奉以为祭天地于云阳汾隂及诸寝庙不以亲疏迭毁皆烦费违古制又宫室苑囿奢泰难供以故民困国虚亡累年之畜所繇来乆【师古曰畜读曰蓄繇读与由同】不改其本难以末正廼上疏曰臣闻昔者盘庚改邑以兴殷道圣人美之【师古曰盘庚殷王名也将迁亳殷众庶咸怨作盘庚三篇以告之遂乃迁都事见尚书也】窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无高门武台麒麟凤皇白虎玉堂金华之殿独有前殿曲台渐台宣室温室承明耳孝文欲作一台度用百金【师古曰度计也音大各反】重民之财废而不为其积土基至今犹存【师古曰今在新丰县南骊山顶上也】又下遗诏不起山坟故其时天下大和百姓洽足【○宋祁曰洽疑作给】徳流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都于成周左据成臯右阻黾池前乡崧高后介大河【师古曰乡读曰向介隔也碍也】建荥阳扶河东南北千里以为关而入敖仓地方百里者八九足以自娱东厌诸侯之权西远羌胡之难【师古曰厌抑也音一叶反远音于万反】陛下共已亡为【师古曰共读曰恭】按成周之居兼盘庚之徳万岁之后长为高宗汉家郊兆寝庙祭祀之礼多不应古臣奉诚难亶居而改作【如淳曰亶居犹虚居也欲徙都乃可更制度也师古曰亶读曰但但居谓依旧都也】故愿陛下迁都正本众制皆定亡复缮治宫馆不急之费岁可余一年之畜【师古曰读曰蓄次下亦同】臣闻三代之祖积徳以王然皆不过数百年而絶周至成王有上贤之材因文武之业以周召为辅【师古曰召读曰邵】有司各敬其事在位莫非其人【师古曰言所任皆得贤材也】天下甫二世耳【师古曰甫始也】然周公犹作诗书深戒成王以恐失天下书则曰王毋若殷王纣【师古曰周书亡逸篇也其书曰周公曰乌虖毋若殷王纣之迷乱酗于酒徳哉是也】其诗则曰殷之未丧师克配上帝宜监于殷骏命不易【师古曰诗大雅文王之诗也师众也骏大也言殷家自帝乙以上未丧天下之时皆能配天而行至纣荒怠自取败灭今宜以殷王贤愚为镜知天之大命甚难也】今汉初取天下起于丰沛以兵征伐徳化未洽后世奢侈国家之费当数代之用非直费财又乃费士孝武之世暴骨四夷不可胜数有天下虽未乆至于陛下八世九主矣【如淳曰吕后为主不得为世故八世九主矣】虽有成王之明然亡周召之佐【师古曰召读曰邵】今东方连年饥馑加之以疾疫百姓菜色或至相食【师古曰人専食菜故肌肤青黄为菜色也】地比震动天气溷浊日光侵夺【师古曰比频也溷污也音下顿反】繇此言之【师古曰繇读与由同】执国政者岂可以不怀怵惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太隂以东行【张晏曰如因今丙子之四月也太隂是时在甲戌当转在乙亥丙子左旋之也】到后七年之明岁必有五年之余蓄然后大行考室之礼【李竒曰凡宫新成杀牲以衅祭致其五祀之神谓之考室师古曰考成也成其礼也诗小雅斯干之诗序曰斯干宣王考室也故奉引之】虽周之隆盛亡以加此唯陛下留神详察万世之策书奏天子异其意答曰问奉今园庙有七云东徙状何如奉对曰昔成王徙洛盘庚迁殷其所避就皆陛下所明知也非有圣明不能一变天下之道臣奉愚戆狂惑唯陛下裁赦其后贡禹亦言当定迭毁礼上遂从之及匡衡为丞相奏徙南北郊其议皆自奉发之奉以中郎为博士谏大夫年老以寿终子及孙皆以学在儒官
　　李寻字子长平陵人也治尚书与张孺郑寛中同师寛中等守师法敎授寻独好洪范灾异又学天文月令隂阳事丞相翟方进方进亦善为星歴除寻为吏数为翟侯言事帝舅曲阳侯王根为大司马票骑将军厚遇寻是时多灾异根辅政数虚已问寻寻见汉家有中衰阸防之象其意以为且有洪水为灾乃说根曰书云天聪明【师古曰虞书臯陶谟之辞也天视听人君之行不可不畏愼也】盖言紫宫极枢通位帝纪【孟康曰紫宫天之北宫也极天之北极星也枢是其廻转者也天文志曰天极其一明者太一常居也太一天皇大帝也与通极为一体故曰通位帝纪也】太微四门广开大道【孟康曰太微天之南宫也四门太微之四门也】五经六纬尊术显士【孟康曰六纬五经与乐纬也张晏曰六纬五经就孝经纬也师古曰六纬者五经之纬及乐纬也孟说是也○刘攽曰正言星宿何故忽説五经盖谓二十八舍】翼张舒布烛临四海【张晏曰翼二十八星十八度舒布张广也翼翅夹张故言也】少微处士为比为辅【孟康曰少微四星在太微西主处士儒学之官为太微辅佐也】故次帝廷女宫在后【孟康曰言少微四星在太防次太微为天帝廷女宫谓轩辕星也】圣人承天贤贤易色取法于此【师古曰贤贤尊上贤人易色轻略于色不贵之也易弋二反】天官上相上将皆颛面正朝【孟康曰朝太微宫垣也面垣为上将东垣为上相各専一面而正天之朝事也】忧责甚重要在得人得人之效成败之机不可不勉也昔秦穆公说諓諓之言任仡仡之勇身受大辱社稷几亡【师古曰諓諓小善也仡仡壮健也谓听杞子逢孙阳孙之言言郑可袭乃使孟明视西乞术白乙丙帅师伐郑遂为晋襄公所御而败于殽三帅尽获匹马只轮皆无反者諓音践仡巨乙反又音牛乞反】悔过自责思惟黄发任用百里奚卒伯西域徳列王道【师古曰谓晋归三帅之后穆公自悔作秦誓云虽则云然尚犹询兹黄发则罔所愆自言前有云然之过今庶几以道谋此黄发贤老则行事无所过失矣百里奚本虞人也穆公用之卒成霸业】二者祸福如此可不愼哉夫士者国家之大寳功名之本也将军一门九侯二十朱轮汉兴以来臣子贵盛未尝至此夫物盛必衰自然之理唯有贤友彊辅庶几可以保身命全子孙安国家书曰歴象日月星辰【师古曰虞书尧典之辞也】此言仰视天文俯察地理观日月消息候星辰行伍揆山川变动参人民繇俗【师古曰繇读与謡同繇俗者谓若童謡及舆人之诵】以制法度考祸福举错誖逆咎败将至征兆为之先见【师古曰誖乖也音布内反】明君恐惧修正侧身博问转祸为福不可救者卽蓄备以待之故社稷亡忧窃见徃者赤黄四塞地气大发动土竭民天下扰乱之徴也彗星争明【张晏曰与日月争明○宋祁曰南本无动字民字下疑有困字】庶雄为桀大寇之引也【师古曰将引致大寇也】此二者已颇效矣城中讹言大水奔走上城朝廷惊骇女孽入宫【应劭曰谓小女陈持弓也】此独未效闲者重以水泉涌溢旁宫阙仍出【李竒曰旁宫阙而出水也师古曰旁附也仍频也重直用反旁薄郎反】月太白入东井犯积水缺天渊【张晏曰犯东井有水灾孟康曰积水一星在北河北天渊十星在北斗星东南缺者拂其角而过之也】日数湛于极阳之色【张晏曰众阳之宗故为极阳也色宜明燿而无光也】羽气乘宫【孟康曰天文志曰西方为羽羽少隂之位少隂臣气乗于君也晋灼曰羽北方水也水隂为臣宫中央土也土为君今水乗土言臣气胜于君也】起风积云又错以山崩地动河不用其道【师古曰错杂也言河徙流不从故道也○宋祁曰正文河字下疑有决字】盛冬靁电濳龙为孽【孟康曰黑龙冬见张晏曰五行传曰龙见井中幽囚之象也】继以陨星流彗维塡上见【孟康曰有地维星有四塡星皆妖星也晋灼曰天文志四塡星出四隅去地可四丈地维藏光亦出四隅去地可二丈若月始出所见下有乱者亡冇徳者昌】日蚀有背乡【师古曰背音歩内反乡读曰向】此亦高下易居洪水之征也不忧不改洪水廼欲荡涤流彗廼欲埽除改之则有年亡期【师古曰言可延期得禳灾】故属者颇有变改小贬邪猾【师古曰属者谓近时也属之欲反】日月光精时雨气应【师古曰精谓光明也○宋祁曰光字江浙本作立字】此皇天右汉亡已也【师古曰右读曰祐】何况致大改之宜急博求幽隐拔擢天士任以大职【李竒曰天士知天道者也晋灼曰严君平言师于天士天士应宿台鼎之臣也师古曰李说是也○宋祁曰注文言字下当有赏公飬士四字】诸阘茸佞讇抱虚求进【师古曰阘音吐腊反茸音人勇反讇古謟字】及用残贼酷虐闻者若此之徒【○宋祁曰闻字当改作间】皆嫉善憎忠坏天文败地理涌趯邪隂湛溺太阳【师古曰趯字与跃同湛读曰沈】为主结怨于民【师古曰为音于伪反】宜以时废退不当得居位诚必行之凶灾销灭子孙之福不旋日而至政治感隂阳犹铁炭之低卬见效可信者也【孟康曰天文志云县土炭也以铁易土耳先冬夏至县铁炭于衡各一端令适停冬阳气至炭仰而铁低夏隂气至炭低而铁仰以此二至也】及诸蓄水连泉务通利之修旧堤防省池泽税以助损隂邪之盛案行事考变易讹言之效未尝不至请徴韩放【服防曰姓名也暁水】掾周敞王望可与圗之根于是荐寻哀帝初卽位召寻待诏黄门使侍中衞尉傅喜问寻曰间者水出地动日月失度星辰乱行灾异仍重【师古曰重音直用反】极言母有所讳寻对曰陛下圣徳尊天敬地畏命重民悼惧变异不忘疏贱之臣幸使重臣临问愚臣不足以奉明诏窃见陛下新卽位开大明除忌讳博延名士靡不并进臣寻位卑术浅过随众贤待诏【师古曰过犹谬也】食太官衣御府乆污玉堂之署【师古曰玉堂殿在未央宫】比得召见亡以自效【师古曰比频也】复时见延问至诚自以逢不世出之命愿竭愚心不敢有所避庶几万分有一可采唯弃须防之闲宿留瞽言【师古曰闲谓空隙之时也宿音先就反留音力救反】考之文理稽之五经揆之圣意以参天心夫变异之来各应象而至臣谨条陈所闻易曰县象着明莫大乎日月【师古曰上系之辞也在天成象故曰县象也】夫日者众阳之长煇光所烛万里同晷人君之表也【师古曰晷景也】故日将旦清风发羣隂伏君以临朝不牵于色日初出炎以阳君登朝佞不行忠直进不蔽障日中煇光君徳盛明大臣奉公日将入専以壹君就房有常节君不修道则日失其度晻昧亡光【师古曰晻与暗同又音乌感反】各有云为其于东方作日初出时【师古曰作起也日出之时人物皆起】隂云邪气起者法为牵于女谒有所畏难日出后为近臣乱政日中为大臣欺诬日且入为妻妾役使所营【师古曰营谓绕也○宋祁曰谓绕惑之】闲者日尤不精光明侵夺失色邪气珥蜺数作夲起于晨相连至昏其日出后至日中闲差瘉【师古曰瘉与愈同】小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不愼也唯陛下执干刚之徳彊志守度毋听女谒邪臣之态诸保阿乳母甘言悲辞之托防而勿听勉强大谊絶小不忍良有不得已可赐以财货不可私以官位诚皇天之禁也【○宋祁曰浙本官位下更有官位二字】日失其光则星辰放流【张晏曰日夜食则失光昼立六尺木不见其景也日阳失光明隂得施也○宋祁曰注文中隂得施也当作月隂桀得施也】阳不能制隂隂桀得作闲者太白正昼经天宜隆徳克躬以执不轨臣闻月者众隂之长销息见伏百里为品千里立表万里连纪【孟康曰品同也言百里内数度同也千里则当立表度其景万里则纪其本所起纪其宿度也】妃后大臣诸侯之象也朔晦正终始为绳墨望成君徳春夏南秋冬北闲者月数以春夏与日同道【孟康曰房有四星其闲有三道春夏南行南头第一星里道也秋冬北行北头第一星里道也与日同道者谓中央道也此三道者日月五星之所由也】过轩辕上后受气【孟康曰轩辕南大星为后】入太微帝廷扬光煇犯上将近臣列星皆失色厌厌如灭【郑氏曰厌音檿桑之檿师古曰音乌防反】此为母后与政乱朝【师古曰与读曰豫】隂阳俱伤两不相便外臣不知朝事窃信天文卽如此近臣已不足杖矣【师古曰杖谓倚任也】屋大柱小可为寒心【师古曰言天下事重大臣之任当得贤能者】唯陛下亲求贤士无彊所恶以崇社禝尊彊本朝【师古曰邪佞之人诚可贱恶勿得宠异令其盛彊也】臣闻五星者五行之精五帝司命应王者号令为之节度岁星主岁事为綂首号令所纪今失度而盛此君指意欲有所为未得其节也又塡星不避岁星者后帝共政相留于奎娄【张晏曰岁星为帝塡星为女主也】当以义防之荧惑徃来亡常【○刘攽曰营当作荧】周歴两宫作态低卬【张晏曰两宫谓紫微大微】入天门上明堂贯尾乱宫【孟康曰角两星为天门房为明堂尾为后宫苏林曰常占当从尾北而今贯之尾为后宫之义也○宋祁曰注文义字疑作象】太白发越犯库【张晏曰发越疾貌也库天库也孟康曰奎为天库】兵寇之应也贯黄龙入帝庭【张晏曰黄龙轩辕也】当门而出随荧惑入天门至房而分欲与荧惑为患不敢当明堂之精此陛下神灵故旤乱不成也荧惑厥弛【张晏曰厥弛动揺貌○宋祁曰注末疑少晋灼曰行迟貌六字】佞巧依埶微言毁誉进类蔽善【师古曰进其党类而拥蔽善人】太白出端门【孟康曰端门太微正南门】臣有不臣者火入室金上堂【张晏曰荧惑入营室也孟康曰火入室谓荧惑歴两宫也金谓太白也上堂入房星也○宋祁曰注文两宫字下疑有宫亦室三字】不以时解其忧凶塡岁相守又主内乱宜察萧墙之内毋忽亲疏之微【师古曰微谓其事微○宋祁曰注末当有细字】诛放佞人防絶萌牙以荡涤浊濊消散积恶【师古曰濊与秽同】毋使得成祸乱辰星主正四时当效于四仲四时失序则辰星作异今出于岁首之孟天所以谴告陛下也政急则出蚤政缓则出晚政絶不行则伏不见而为彗茀【师古曰茀与孛同】四孟皆出为易王命四季皆出星家所讳今幸独出寅孟之月盖皇天所以笃右陛下也【师古曰笃厚也右与祐同祜犹助也】宜深自改治国故不可以戚戚欲速则不达经曰三载考绩三考黜陟【师古曰虞书舜典之辞也言三年一考功绩三考一行黜陟也】加以号令不顺四时旣徃不咎来事之师也闲者春三月治大狱【○宋祁曰来字疑作成字春三月浙江本作春月】时贼隂立逆恐岁小收【○宋祁曰小字疑作少字】季夏举兵法时寒气应恐后有霜雹之灾秋月行封爵其月土湿奥【张晏曰违于月令也师古曰奥温也音于六反】恐后有雷雹之变夫以喜怒赏罚【○宋祁曰罚疑作诛】而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之然犹不生者非人心不至天时不得也易曰时止则止时行则行动静不失其时其道光明【师古曰此艮卦彖辞也言动止随时则有光明也】书曰敬授民时【师古曰虞书尧典之辞也言授下以四时之命不可不敬也】故古之王者尊天地重隂阳敬四时严月令顺之以善政则和气可立致犹枹鼓之相应也【师古曰枹击鼓之椎也音孚其字从木】今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气臣闻五行以水为本其星武婺女天地所纪终始所生【孟康曰婺女须女也北方天地之统隂阳之终始也】水为准平王道公正脩明则百川理落脉通【师古曰落谓经络也】偏党失纲则涌溢为败书云水曰润下【师古曰周书洪范之辞也】隂动而卑不失其道天下有道则河出圗洛出书故河洛决溢所为最大今汝颍畎浍皆川水漂涌与雨水并为民害【师古曰畎浍小流也许愼说广尺深尺曰畎广二寻深二仞谓之浍川者水贯穿而通流也畎音工犬反浍音工外反】此诗所谓震电不宁不令百川沸腾者也【师古曰诗小雅十月之交之诗也光貌宁安令善也言隂阳失和雷电失序不安不善故百川又沸腾】其咎在于皇甫卿士之属【师古曰皇甫卿士周室女宠之族也解在刘向传】唯陛下留意诗人之言少抑外亲大臣臣闻地道柔静隂之常义也地有上中下其上位震应妃后不顺中位应大臣作乱下位应庶民离畔震或于其国国君之咎也四方中央连国歴州俱动者其异最大闲者关东地数震五星作异亦未大逆宜务崇阳抑隂以救其咎固志建威闭絶私路防进英隽退不任职以彊本朝夫本彊则精神折冲本弱则招殃致凶为邪谋所陵【师古曰折冲言有欲冲突为害者则能折挫之】闻徃者淮南王作谋之时其所难者独有汲黯以为公孙宏等不足言也宏汉之名相于今亡比而尚见轻何况无宏之属乎故曰朝廷亡人则为贼乱所轻其道自然也天下未闻陛下竒策固守之臣也语曰何以知朝廷之衰人人自贤不务于通人故世陵夷【师古曰通人谓荐达贤材也陵夷谓穨替也】马不伏歴不可以趋道士不素飬不可以重国【师古曰伏歴谓伏槽歴而秣之也趋读曰趣】诗曰济济多士文王以宁【师古曰大雅文王之诗也已解于上】孔子曰十室之邑必有忠信【师古曰论语载孔子之言也】非虚言也陛下秉四海之众曾亡柱干之固守闻于四境殆开之不广取之不明劝之不笃传曰土之美者善养禾君之明者善养士中人皆可使为君子【师古曰言在所以劝厉之】诏书进贤良赦小过无求备以博聚英儁如近世贡禹以言事忠切蒙尊荣当此之时士厉身立名者多禹死之后日日以衰及京兆尹王章坐言事诛灭智者结舌【师古曰不敢出言也】邪伪并兴外戚颛命君臣隔塞至絶继嗣女宫作乱【师古曰谓赵飞燕姊妹也】此行事之败诚可畏而悲也本在积任母后之家非一日之渐徃者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有徳行道术通明之士充备天官然后可以辅圣徳保帝位承大宗下至郎吏从官行能亡以异又不通一蓺及博士无文雅者宜皆使就南畆【师古曰遣归农业】以视天下【师古曰视读曰示】明朝廷皆贤材君子于以重朝尊君灭凶致安此其本也臣自知所言害身不辟死亡之诛唯财留神反覆覆愚臣之言【师古曰财与裁同谓裁量而反思之○刘攽曰衍一覆字】是时哀帝初立成帝外家王氏未甚抑黜而帝外家丁傅新贵祖母傅太后尤骄恣欲称尊号丞相孔光大司空师丹执政谏争乆之上不得已遂免光丹而尊傅太后语在丹传上虽不从寻言然采其语每有非常輙问寻寻对屡中迁黄门侍郎以寻言且有水灾故拜寻为骑都尉使防河隄初成帝时齐人甘忠可诈造天官歴包元太平经十二卷以言汉家逄天地之大终当更受命于天天帝使眞人赤精子下教我此道忠可以教重平夏贺良容丘丁广世【服防曰重平勃海县也晋灼曰容丘东海县也】东郡郭昌等中垒校尉刘向奏忠可假鬼神罔上惑众下狱治服未防病死贺良等坐挟学忠可书以不敬论后贺良等复私以相教哀帝初立司隶校尉解光亦以明经通灾异得幸白贺良等所挟忠可书事下奉车都尉刘歆歆以为不合五经不可施行而李寻亦好之光曰前歆父向奏忠可下狱歆安肯通此道时郭昌为长安令劝寻宜助贺良等寻遂白贺良等皆待诏黄门数召见陈说汉歴中衰当更受命成帝不应天命故絶嗣今陛下乆疾变异屡数【师古曰数音所角反】天所以谴告人也宜急改元易号乃得延年益寿皇子生灾异息矣得道不得行咎殃且亡【师古曰言知道不能行之必有殃咎将至灭亡○宋祁曰下得字可删刘攽曰得道不得行下得字衍】不有洪水将出灾火且起涤荡民人哀帝乆寝疾几其有益【师古曰几读曰冀】遂从贺良等议于是诏制丞相御史【○刘敞曰当云制诏】盖闻尚书五曰考终命【师古曰周书洪范五福之数也言得夀考而终其命也○宋祁曰南本浙本命字上有厥字】言大运壹终更纪天元人元考文正理推歴定纪数如甲子也朕以眇身入继太祖承皇天总百僚子元元未有应天心之效卽位出入三年灾变数降日月失度星辰错谬高下贸易【师古曰言山崩川竭也】大异连仍盗贼并起【师古曰仍频也○宋祁曰连字一本作逆字】朕甚惧焉战战兢兢唯恐陵夷【师古曰虑渐灭亡也】惟汉至今二百载歴纪开元皇天降非材之右汉国再获受命之符【师古曰右读曰祐祐助也帝自言不材而得天助也○宋祁曰汉字下疑有兴字今字上疑有于字】朕之不徳曷敢不通夫受天之元命必与天下自新其大赦天下以建平二年为太初元年号曰陈圣刘太平皇帝漏刻以百二十为度布告天下使明知之后月余上疾自若【师古曰自若言如故也】贺良等复欲妄变政事大臣争以为不可许贺良等奏言大臣皆不知天命宜退丞相御史以解光李寻辅政上以其言亡验遂下贺良等吏而下诏曰朕获保宗庙为政不徳变异屡仍恐惧战栗未知所繇【师古曰繇读与由同】待诏贺良等建言改元易号増益漏刻可以永安国家朕信道不笃过听其言几为百姓获福【师古曰几读曰冀】卒无嘉应乆旱为灾以问贺良等对当复改制度皆背经谊违圣制不合时宜夫过而不改是为过矣【○宋祁曰为字当作谓】六月甲子诏书非赦令也皆蠲除之【师古曰唯赦令不改余皆除之】贺良等反道惑众奸态当穷竟皆下狱光禄勲平当光禄大夫毛莫如与御史中丞廷尉杂治当贺良等执左道乱朝政【师古曰当谓处正其罪名】倾覆国家诬罔主上不道贺良等皆伏诛寻及解光减死一等徙敦煌郡
　　赞曰幽赞神明通合天人之道者莫着乎易春秋【师古曰幽深赞明也○宋祁曰注文幽深下当有也字】然子赣犹云夫子之文章可得而闻【师古曰谓易辞文言及春秋之属也】夫子之言性与天道不可得而闻已矣【师古曰性命远天道幽深故孔子不言之也此皆论语述子贡之言也】汉兴推隂阳言灾异者孝武时有董仲舒夏侯始昌昭宣则眭孟夏侯胜元成则京房翼奉刘向谷永哀平则李寻田终术此其纳说时君着明者也察其所言仿佛一端【师古曰仿读曰髣佛与髴同】假经说谊依托象类或不免乎亿则屡中【师古曰论语称孔子曰赐不受命而货殖焉亿则屡中故此赞引之言仲舒等亿度所言旣多故时有中者耳非必道术皆通明也亿于力反】仲舒下吏夏侯囚执眭孟诛戮李寻流放此学者之大戒也京房区区不量浅深危言刺讥构怨彊臣罪辜不旋踵亦不宻以失身悲夫【师古曰易上系辞曰君不密则失臣臣不密则失身故赞引之也】
  </div>
  <div class="pagination">
   <a href="前汉书_page59.html">
    上一页
   </a>
   <span>
    ...
   </span>
   <a href="前汉书_page55.html">
    55
   </a>
   <a href="前汉书_page56.html">
    56
   </a>
   <a href="前汉书_page57.html">
    57
   </a>
   <a href="前汉书_page58.html">
    58
   </a>
   <a href="前汉书_page59.html">
    59
   </a>
   <span class="current-page">
    60
   </span>
   <a href="前汉书_page61.html">
    61
   </a>
   <a href="前汉书_page62.html">
    62
   </a>
   <a href="前汉书_page63.html">
    63
   </a>
   <a href="前汉书_page64.html">
    64
   </a>
   <a href="前汉书_page65.html">
    65
   </a>
   <span>
    ...
   </span>
   <a href="前汉书_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
