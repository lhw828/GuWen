<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 67 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 67 页/共 76 页
  </h1>
  <div class="content">
   杨雄以为靡丽之赋劝百风一犹驰骋郑卫之声曲终而奏雅不已亏乎○王若虚辨惑曰前汉书全引此语予尝疑之按迁传虽不着其死之嵗月然云迁既死后其书稍出宣帝时迁外孙杨恽祖述其书遂宣布焉则其死不过在昭宣之间耳而雄以成帝元延之初始自蜀逰京师年七十一卒于王莾天鳯五年逆而推之宣帝之二十年雄乃始生迁著书时安得雄之言乎是必孟坚所续而后人误附于史记耳困学纪闻曰江氏楶曰雄后于迁甚久迁得引雄辞何哉盖后人以汉书賛附益之



　　史记卷一百一十七考证
&lt;史部,正史类,史记&gt;
　　钦定四库全书
　　史记卷一百十八
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　淮南衡山列传第五十
　　淮南厉王长者髙祖少子也其母故赵王张敖美人髙祖八年从东垣过赵【正义赵张耳所都今邢州也】赵王献之美人厉王母得幸焉有身赵王敖弗敢内宫为筑外宫而舍之及贯髙等谋反栢人事发觉并逮治王尽收捕王母兄弟美人系之河内厉王母亦系告吏曰得幸上有身吏以闻上上方怒赵王未理厉王母厉王母弟赵兼因辟阳侯言吕后吕后妬弗肯白辟阳侯不彊争及厉王母已生厉王恚即自杀吏奉厉王诣上上悔【正义悔不理厉王母】令吕后母之而葬厉王母眞定眞定厉王母之家在焉父世县也【索隐案汉书作母家县谓父祖代居眞定也】髙祖十一年十月淮南王黥布反立子长为淮南王王黥布故地凡四郡【集觧徐广曰九江庐江衡山豫章也】上自将兵击灭布厉王遂即位厉王蚤失母常附吕后孝恵吕后时以故得幸无患害而常心怨辟阳侯弗敢发及孝文帝初即位淮南王自以为最亲骄蹇数不奉法上以亲故常寛赦之三年入朝甚横从上入苑囿猎与上同车常谓上大兄厉王有材力力能扛鼎乃往请辟阳侯辟阳侯出见之即自袖鐡椎椎辟阳侯【索隐汉书作褏金椎椎之案信陵君使朱亥袖四十斤鐡锤】令从者魏敬刭之【正义刭古鼎反刭谓刺刭】厉王乃驰走阙下肉袒谢曰臣母不当坐赵事其时辟阳侯力能得之吕后弗争罪一也赵王如意子母无罪吕后杀之辟阳侯弗争罪二也吕后王诸吕欲以危刘氏辟阳侯弗争罪三也臣谨为天下诛贼臣辟阳侯报母之仇谨伏阙下请罪孝文伤其志为亲故弗治赦厉王当是时薄太后及太子诸大臣皆惮厉王厉王以此归国益骄恣不用汉法出入称警跸称制自为法令拟于天子六年令男子但等七十人与棘蒲侯柴武太子奇谋以輂车四十乗【集觧徐广曰大车驾马曰輂音已足反】反谷口【集觧骃案汉书音义曰谷口在长安北故县也处多险阻正义括地志云谷口故城在雍州醴泉县东北四十里汉谷口县也】令人使闽越匈奴事觉治之使使召淮南王淮南王至长安丞相臣张苍典客臣冯敬行御史大夫事宗正臣逸廷尉臣贺备盗贼中尉臣福昧死言淮南王长废先帝法不听天子诏居处无度为黄屋葢乗舆出入拟于天子擅为法令不用汉法及所置吏以其郎中春为丞相聚收汉诸侯人及有罪亡者匿与居为治家室赐其财物爵禄田宅爵或至闗内侯奉以二千石所不当得欲以有为【集觧如淳曰赐亡畔来者如赐其国二千石也瓒曰奉以二千石之秩禄】大夫但【集觧张晏曰大夫姓也上云男子但明其姓大夫也瓒曰官为大夫名但者也索隠张晏云大夫姓非也案上文云男子但此云大夫但及士伍开章则知大夫是官也】士伍开章等七十人【集觧如淳曰律有罪失官爵称士伍者也开章名】与棘蒲侯太子谋反【集觧徐广曰棘蒲侯柴武以文帝后元年卒谥刚嗣子谋反不得置后国除】欲以危宗庙社稷使开章隂告长与谋使闽越及匈奴发其兵开章之淮南见长长数与坐语饮食为家室娶妇以二千石俸奉之开章使人告但已言之王春使使报但等吏觉知使长安尉奇等往捕开章长匿不予与故中尉蕳忌谋杀以闭口【索隠蕳姓也音奸严助传则作间忌字音亦同正义谋杀开章以闭絶谋反之口也】为棺椁衣衾葬之肥陵邑【正义括地志云肥陵故县在夀州安丰县东六十里在故六城东北百余里】谩吏曰不知安在【索隠谩音慢慢诳也实葬肥陵诳云不知处按肥陵地名在肥水之上】又佯聚土树表其上曰开章死埋此下及长身自贼杀无罪者一人令吏论杀无罪者六人为命弃市罪诈捕命者以除罪【集觧晋灼曰亡命者当弃市而王藏之诈捕不命者而言命以脱命者之罪】擅罪人罪人无告劾系治城旦舂以上十四人赦免罪人死罪十八人城旦舂以下五十八人赐人爵闗内侯以下九十四人前日长病陛下忧苦之使使者赐书枣脯长不欲受赐不肯见拜使者南海民处庐江界中者反淮南吏卒击之陛下以淮南民贫苦遣使者赐长帛五千匹以赐吏卒劳苦者长不欲受赐谩言曰无劳苦者南海民王织上书献璧皇帝忌擅燔其书不以闻【集觧文颖曰忌蕳忌】吏请召治忌长不遣谩言曰忌病春又请长愿入见长怒曰女欲离我自附汉长当弃市臣请论如法制曰朕不忍致法于王其与列侯二千石议臣苍臣敬臣逸臣福臣贺昧死言臣谨与列侯吏二千石臣婴等四十三人议皆曰长不奉法度不听天子诏乃隂聚徒党及谋反者厚养亡命欲以有为臣等议论如法制曰朕不忍致法于王其赦长死罪废勿王臣苍等昧死言长有大死罪陛下不忍致法幸赦废勿王臣请处蜀郡严道卭邮【集觧徐广曰严道有卭僰九折阪又有邮置骃案张晏曰严道蜀郡县索隠县有蛮夷曰道严道有卭来山有邮置故曰严道卭邮】遣其子子母从居【索隠案乐彦云妾媵之有子者从去也】县为筑盖家室皆廪食给薪菜盐豉炊食器席蓐臣等眜死请请布告天下制曰计食长给肉日五斤酒二斗令故美人才人得幸者十人从居他可【索隠谓它事可其制也】尽诛所与谋者于是乃遣淮南王载以辎车令县以次传是时袁盎谏上曰上素骄淮南王弗为置严傅相以故至此且淮南王为人刚今暴摧折之臣恐卒逢雾露病死陛下为有杀弟之名奈何上曰吾特苦之耳今复之县传淮南王者皆不敢发车封【集觧骃案汉书音义曰槛车有槛封也】淮南王乃谓侍者曰谁谓乃公勇者【索隠乃汝也汝公淮南王自谓也】吾安能勇吾以骄故不闻吾过至此人生一世间安能邑邑如此乃不食死至雍【正义今岐州雍县也】雍令发封以死闻上哭甚悲谓袁盎曰吾不听公言卒亡淮南王盎曰不可奈何愿陛下自寛上曰为之奈何盎曰独斩丞相御史以谢天下乃可【索隠案刘氏云袁盎此言亦太过也】上即令丞相御史遂考诸县传送淮南王不发封餽侍者皆弃市乃以列侯淮南王于雍守冢三十戸孝文八年上怜淮南王淮南王有子四人皆七八嵗乃封子安为阜陵侯子勃为安阳侯子赐为周阳侯子良为东成侯孝文十二年民有作歌歌淮南厉王曰一尺布尚可缝一斗粟尚可舂兄弟二人不能相容【集觧骃案汉书音义曰尺布斗粟犹尚不弃况于兄弟而更相逐乎瓒曰一尺布尚可缝而共衣一斗粟尚可舂而共食也况以天下之广而不能相容】上闻之乃叹曰尧舜放逐骨肉【正义帝系云尧黄帝之后舜颛顼之后四凶之内有承黄帝颛顼者而尧舜窜之故放逐骨肉耳四凶者共工三苖伯鲧及驩兠皆尧舜之同姓故云骨肉也】周公杀管蔡天下称圣何者不以私害公天下岂以我为贪淮南王地邪乃徙城阳王王淮南故地【集觧徐广曰景王章之子】而追尊谥淮南王为厉王【正义谥法云暴慢无亲曰厉】置园复如诸侯仪孝文十六年徙淮南王喜复故城阳【索隐故城阳景王章子也】上怜淮南厉王废法不轨自使失国蚤死乃立其三子阜陵侯安为淮南王安阳侯勃为衡山王周阳侯赐为庐江王皆复得厉王时地叄分之东城侯良前薨无后也孝景三年吴楚七国反吴使者至淮南淮南王欲发兵应之其相曰大王必欲发兵应吴臣愿为将王乃属相兵淮南相已将兵因城守不听王而为汉汉亦使曲城侯【集觧徐广曰曲城侯姓虫名防其父名逢髙祖功臣】将兵救淮南淮南以故得完吴使者至庐江庐江王弗应而往来使越吴使者至衡山衡山王坚守无二心孝景四年吴楚已破衡山王朝上以为贞信乃劳苦之曰南方卑湿徙衡山王王济北所以褒之及薨遂赐谥为贞王庐江王边越数使使相交故徙为衡山王王江北淮南王如故淮南王安为人好读书鼓琴不喜弋猎狗马驰骋亦欲以行隂徳拊循百姓流誉天下时时怨望厉王死时欲畔逆未有因也及建元二年淮南王入朝素善武安侯武安侯时为太尉乃逆王霸上与王语曰方今上无大子大王亲髙皇帝孙【正义汉书云武帝以安属为诸侯】行仁义天下莫不闻即宫车一日晏驾非大王当谁立者淮南王大喜厚遗武安侯金财物隂结賔客【索隐淮南要略云养士数千髙材者八人苏非李尚左吴田由雷被伍被毛被晋昌号曰八公】拊循百姓为畔逆事建元六年彗星见淮南王心怪之或说王曰先吴军起时彗星出长数尺然尚流血千里今彗星长竟天天下兵当大起王心以为上无太子天下有变诸侯并争愈益治器械攻战具积金钱赂遗郡国诸侯游士奇材诸辨士为方畧者妄作妖言謟谀王王喜多赐金钱而谋反滋甚淮南王有女陵慧有口辩王爱陵常多予金钱为中诇长安【集觧徐广曰诇伺采察之名也音空政反安平侯鄂千秋孙伯与淮南王女陵通而中絶又遗淮南王书称臣尽力故弃市索隠邓展曰诇捕也孟康曰诇音侦西方人以反间为侦刘氏及包恺并音丑政反服防云侦之也】约结上左右元朔三年上赐淮南王几杖不朝淮南王王后荼王爱幸之王后生太子迁迁取王皇太后外孙修成君女为妃【集觧应劭曰王太后先适金氏女也】王谋为反具畏太子妃知而内泄事乃与太子谋令诈弗爱三月不同席王乃详为怒太子闭太子使与妃同内三月太子终不近妃妃求去王乃上书谢归去之王后荼太子迁及女陵得爱幸王擅国权侵夺民田宅妄致系人【集觧徐广曰一云殴击】元朔五年太子学用劒自以为人莫及闻郎中靁被巧【索隠案巧者谓善用劒也】乃召与戏被一再辞让误中太子【索隠乐彦云初一让王至二让后遂不让故云一再让而误中太子也】太子怒被恐此时有欲从军者輙诣京师被即愿奋击匈奴太子迁数恶被于王王使郎中令斥免欲以禁后【正义言屏斥免郎中令官而令后人不敢效也】被遂亡至长安上书自眀诏下其事廷尉河南【正义雷被告章下廷尉及河南共治之】河南治逮淮南太子【正义逮谓追赴河南也】王王后计欲无遣太子遂发兵反计犹豫十余日未定防有诏即讯太子【索隠案乐彦云即就淮南案之不逮诣河南也】当是时淮南相怒夀春丞留太子逮不遣【集觧如淳曰丞主刑狱囚徒丞顺王意不遣太子应逮书】劾不敬王以请相相弗听王使人上书告相事下廷尉治踪迹连王王使人伺汉公卿公卿请逮捕治王王恐事发太子迁谋曰汉使即逮王王令人衣卫士衣持防居庭中王旁有非是则刺杀之臣亦使人刺杀淮南中尉乃举兵未晚是时上不许公卿请而遣汉中尉宏即讯騐王【索隠案百官表云宏姓殷也】王闻汉使来即如太子谋计汉中尉至王视其顔色和讯王以斥靁被事耳王自度无何【集觧如淳曰无何罪】不发中尉还以闻公卿治者曰淮南王安拥阏奋击匈奴者靁被等废格眀诏当弃市【索隠崔浩云诏画募击匈奴而被壅遏应募者汉律所谓废格案如淳注梁孝王传云谓被阁不行也音各】诏弗许公卿请废勿王诏弗许公卿请削五县诏削二县使中尉宏赦淮南王罪罚以削地中尉入淮南界宣言赦王王初闻汉公卿请诛之未知得削地闻汉使来恐其捕之乃与太子谋刺之如前计及中尉至即贺王王以故不发其后自伤曰吾行仁义见削甚耻之然淮南王削地之后其为反谋益甚诸使道从长安来为妄妖言【索隠如淳曰道犹言路由长安来姚丞云道或作从】言上无男汉不治即喜即言汉廷治有男王怒以为妄言非也王日夜与伍被【集觧骃案汉书曰伍被楚人或言其先伍子胥后】左吴等案舆地图【集觧苏林云舆犹尽载之意索隠志林云舆地圗汉家所画非出逺也】部署兵所从入王曰上无太子宫车即晏驾廷臣必徴胶东王不即常山王【集觧徐广曰皆景帝子也】诸侯并争吾可以无备乎且吾髙祖孙亲行仁义陛下遇我厚吾能忍之万世之后吾寜能北面臣事竖子乎王坐东宫召伍被与谋曰将军上被怅然曰上寛赦大王王复安得此亡国之语乎臣闻子胥谏吴王吴王不用乃曰臣今见麋鹿游姑苏之台也今臣亦见宫中生荆棘露霑衣也王怒系伍被父母囚之三月复召曰将军许寡人乎被曰不直来为大王画耳臣闻聪者听于无声明者见于未形故圣人万举万全昔文王一动而功显于千世列为三代此所谓因天心以动作者也故海内不期而随此千歳之可见者夫百年之秦近世之吴楚亦足以喻国家之存亡矣臣不敢避子胥之诛愿大王毋为吴王之听昔秦絶先王之道杀术士燔诗书弃礼义尚诈力任刑罚转负海之粟致之西河当是之时男子疾耕不足于糟糠女子纺绩不足于盖形遣蒙恬筑长城东西数千里暴兵露师常数十万死者不可胜数僵尸千里流血顷亩百姓力竭欲为乱者十家而五又使徐福入海求神异物还为伪辞曰臣见海中大神言曰汝西皇之使邪臣答曰然汝何求曰愿请延年益夀药神曰汝秦王之礼薄得观而不得取即从臣东南至蓬莱山见芝成宫阙有使者铜色而龙形光上照天于是臣再拜问曰宜何资以献海神曰以令名男子若振女【集觧徐广曰西京赋曰振子万童骃案薛综曰振子童男女】与百工之事即得之矣秦皇帝大説遣振男女三千人资之五谷种种百工而行徐福得平原广泽止王不来【正义括地志云亶州在东海中秦始皇遣徐福将童男女遂止此州其后复有数洲万家其上人有至会稽市易者阙文】于是百姓悲痛相思欲为乱者十家而六又使尉佗逾五岭攻百越尉佗知中国劳极止王不来使人上书求女无夫家者三万人以为士卒衣补秦皇帝可其万五千人于是百姓离心瓦觧欲为乱者十家而七客谓髙皇帝曰时可矣髙皇帝曰待之圣人当起东南间不一年陈胜吴广发矣髙皇始于丰沛一倡天下不期而响应者不可胜数也此所谓蹈瑕间因秦之亡而动者也百姓愿之若旱之望雨故起于行陈之中而立为天子功髙三王徳传无穷今大王见髙皇帝得天下之易也独不观近世之吴楚乎夫吴王赐号为刘氏祭酒【集觧应劭曰礼饮酒必祭示有先也故称祭酒尊也】复不朝王四郡之众地方数千里内铸消铜以为钱东煮海水以为盐上取江陵木以为船一船之载当中国数十两车国富民众行珠玉金帛赂诸侯宗室大臣独窦氏不与计定谋成举兵而西破于大梁败于狐父【集觧徐广曰在梁砀之间】奔走而东至于丹徒越人禽之身死絶祀为天下笑夫以吴越之众不能成功者何诚逆天道而不知时也方今大王之兵众不能十分吴楚之一天下安寜有万倍于吴楚之时愿大王从臣之计大王不从臣之计今见大王事必不成而语先泄也臣闻微子过故国而悲于是作麦秀之歌是痛纣之不用王子比干也故孟子曰纣贵为天子死曽不若匹夫是纣先自絶于天下久矣非死之日而天下去之今臣亦窃悲大王弃千乗之君必且赐絶命之书为羣臣先死于东宫也【集觧如淳曰王时所居也】于是王气怨结而不扬涕满匡而横流即起歴阶而去王有孽子不害最长王弗爱王王后太子皆不以为子兄数【集觧如淳曰不以为子兄秩数】不害有子建材髙有气常怨望太子不省其父【集觧服防曰不省录着兄弟数中】又怨时诸侯皆得分子弟为侯而淮南独二子一为太子建父独不得为侯建隂结交欲告败太子以其父代之太子知之数捕系而榜笞建建具知太子之谋欲杀汉中尉即使所善夀春庄芷【索隠汉书作严正】以元朔六年上书于天子曰毒药苦于口利于病忠言逆于耳利于行今淮南王孙建材能髙淮南王王后荼荼子太子迁常疾害建建父不害无罪擅数捕系欲杀之今建在可徴问具知淮南隂事书闻上以其事下廷尉廷尉下河南治是时故辟阳侯孙审卿善丞相公孙怨淮南厉王杀其大父乃深购淮南事于乃疑淮南有畔逆计谋深穷治其狱河南治建辞引淮南太子及党与淮南王患之欲发问伍被曰汉廷治乱伍被曰天下治王意不说谓伍被曰公何以言天下治也被曰被窃观朝廷之政君臣之义父子之亲夫妇之别长幼之序皆得其理上之举错遵古之道风俗纪纲未有所缺也重装富贾周流天下道无不通故交易之道行南越賔服羗僰入献东瓯入降广长榆【集觧如淳曰广谓拓大之也长榆塞名王恢所谓树榆为塞】开朔方匈奴折翅伤翼失援不振虽未及古太平之时然犹为治也王怒被谢死罪王又谓被曰山东即有兵汉必使大将军将而制山东公以为大将军何如人也被曰被所善者黄义从大将军击匈奴还告被曰大将军遇士大夫有礼于士卒有恩众皆乐为之用骑上下山若蜚材干絶人被以为材能如此数将习兵未易当也及谒者曹梁使长安来言大将军号令眀当敌勇敢常为士卒先休舍穿井未通须士卒尽得水乃敢饮军罢卒尽已渡河乃渡皇太后所赐金帛尽以赐军吏虽古名将弗过也王黙然淮南王见建已徴治恐国隂事且觉欲发被又以为难乃复问被曰公以为吴兴兵是邪非也被曰以为非也吴王至富贵也举事不当身死丹徒头足异处子孙无遗类【集觧徐广曰一作噍音笑反】臣闻吴王悔之甚愿王孰虑之无为吴王之所悔王曰男子之所死者一言耳【集觧徐广曰一夲无此言字骃案张晏曰不成则死二计耳瓒曰或有一言之交以死报之矣】且吴何知反【集觧瓒曰言吴王不知举兵反索隠案知犹觧也】汉将一曰过成臯者四十余人【集觧如淳曰言吴不塞成臯口而令汉将得出之】今我令楼缓【集觧骃案汉书直云缓无楼字楼缓乃六国时人疑此后人所益也李奇曰缓似人姓名韦昭曰淮南臣名】先要成臯之口【正义成臯城在河南渑水县东南二里】周被下颍川兵塞轘辕伊阙之道【正义轘辕故闗在河南缑氏县南四十里伊闗故闗在河南县南十九里】陈定发南阳兵守武闗【正义故武闗在商州商洛县东九十里春秋时阙文】河南太守独有雒阳耳何足忧然此北尚有临晋闗河东上党与河内赵国人言曰絶成臯之口天下不通据三川之险【正义即成臯闗也】招山东之兵举事如此公以为何如被曰臣见其祸未见其福也王曰左吴赵贤朱骄如皆以为有福什事九成公独以为有祸无福何也被曰大王之羣臣近幸素能使众者皆前系诏狱余无可用者王曰陈胜吴广无立锥之地千人之聚起于大泽奋臂大呼而天下响应西至于戏而兵百二十万今吾国虽小然而胜兵者可得十余万非直适戍之众鐖凿棘矜也【集觧徐广曰大防谓之剀音五哀反或是鐖乎索隠刘氏鐖音吾里反凿音自各反又鐖邹音机防音亷】公何以言有祸无福被曰往者秦为无道残贼天下兴万乗之驾作阿房之宫收太半之赋发闾左之戌【正义闾左边不役之民秦则役之也】父不寜子兄不便弟政苛刑峻天下熬然若焦【索隠即消反】民皆引领而望倾耳而聴悲号仰天叩心而怨上故陈胜大呼天下响应当今陛下临制天下一齐海内泛爱蒸庶布徳施惠口虽未言声疾雷霆令虽未出化驰如神心有所懐威动万里下之应上犹影响也而大将军材能不特章邯杨熊也大王以陈胜吴广谕之被以为过矣王曰苟如公言不可徼幸邪被曰被有愚计王曰奈何被曰当今诸侯无异心百姓无怨气朔方之郡田地广水草美民徙者不足以实其地臣之愚计可伪为丞相御史请书徙郡国豪杰任侠及有耐罪以上【集觧应劭曰轻罪不至于髠完其耐鬓故曰耐古耐字与髠髪肤之意苏林以为法度之字皆从寸后改如是耐音若能如淳曰律耐为司防耐为鬼薪白粲耐犹任也苏林曰一嵗为罚作二嵗刑已上为耐耐能任其罪】赦令除其罪家产五十万以上者皆徙其家属朔方之郡益发甲卒急其防曰又伪为左右都司空上林中都官诏狱逮书以逮诸侯太子幸臣【集觧晋灼曰百官表宗正有左右都司空上林有水司空皆主囚徒官也】如此则民怨诸侯惧即使辩武【集觧徐广曰淮南人名士曰武】随而说之傥可徼幸什得一乎王曰此可也虽然吾以为不至若此于是王乃令官奴入宫作皇帝玺丞相御史大将军军吏中二千石都官令丞印及旁近郡太守都尉印汉使节法冠【集觧蔡邕曰法冠楚王冠也秦灭楚以其君冠赐御史索隠崔浩云一名獬豸冠也】欲如伍被计使人伪得罪而西事大将军丞相一日发兵【集觧如淳曰发淮南兵也索隠崔浩曰一日犹一朝卒然无定时也】使人即刺杀大将军青而説丞相下之如发蒙耳【集觧如淳曰以物蒙覆其头而为发去其人欲之耳韦昭曰如防中发之甚易】王欲发国中兵恐其相二千石不听王乃与伍被谋先杀相二千石伪失火宫中相二千石救火至即杀之计未决又欲令人衣求盗衣【集觧骃案汉书音义曰卒衣也】持羽檄从东方来呼曰南越兵入界欲因以发兵乃使人至庐江防稽为求盗未发王问伍被曰吾举兵西乡诸侯必有应我者即无应奈何被曰南收衡山以击庐江有寻阳之船守下雉之城【集觧徐广曰在江夏骃案苏林曰下雉县名索隠雉音全尔反县名在江南】结九江之浦絶豫章之口【正义即彭蠡湖口北流出大江者】彊弩临江而守以禁南郡之下东收江都会稽【正义江都扬州也会稽苏州也】南通劲越屈彊江淮闲犹可得延嵗月之夀王曰善无以易此急则走越耳于是廷尉以王孙建辞连淮南王太子迁闻上遣廷尉监因拜淮南中尉逮捕太子至淮南淮南王闻与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也即罢相王犹豫计未决太子念所坐者谋刺汉中尉所与谋者已死以为口絶乃谓王曰羣臣可用者皆前系今无足与举事者王以非时发恐无功臣愿会逮王亦偷欲休【集觧徐广曰偸茍且也】即许太子太子即自刭不殊【集觧晋灼曰不殊不死】伍被自诣吏因告与淮南王谋反反踪迹具如此吏因捕太子王后围王宫尽求捕王所与谋反賔客在国中者索得反具以闻上下公卿治所连引与淮南王谋反列侯二千石豪杰数千人皆以罪轻重受诛衡山王赐淮南王弟也当坐收有司请逮捕衡山王天子曰诸侯各以其国为本不当相坐与诸侯王列侯防肄丞相诸侯议【集觧徐广曰诣都座就丞相共议也索隠案肄习也音异】赵王彭祖列侯臣让等四十三人议皆曰淮南王安甚大逆无道谋反明白当伏诛胶西王臣端议曰淮南王安废法行邪懐诈伪心以乱天下荧惑百姓倍畔宗庙妄作妖言春秋曰臣无将将而诛安罪重于将谋反形已定臣端所见其书节印图及他逆无道事验眀白甚大逆无道当伏其法而论国吏二百石以上及比者【集觧徐广曰比吏而非真】宗室近幸臣不在法中者不能相敎当皆免削削爵为士伍毋得宦为吏其非吏他赎死金二斤八两【集觧苏林曰以非吏故曰他】以章臣安之罪使天下明知臣子之道毋敢复有邪僻倍畔之意丞相廷尉汤等以闻天子使宗正以符节治王未至淮南王安自刭杀【集觧徐广曰即位凡四十二年元狩元年十月死】王后荼太子迁诸所与谋反者皆族天子以伍被雅辞多引汉之美欲勿诛廷尉汤曰被首为王画反谋被罪无赦遂诛被国除为九江郡【集觧徐广曰又为六安国以陈县为都】
　　衡山王赐王后乗舒【正义衡山王后各也】生子三人长男爽为太子次男孝次女无采又姬徐来生子男女四人美人厥姬生子二人衡山王淮南王兄弟相责望礼节间不相能衡山王闻淮南王作为畔逆反具亦心结賔客以应之恐为所并元光六年衡山王入朝其谒者卫庆有方术欲上书事天子王怒故劾庆死罪彊榜服之衡山内史以为非是郤其狱王使人上书告内史内史治言王不直王又数侵夺人田壊人冢以为田有司请逮治衡山王天子不许为置吏二百石以上【集觧如淳曰汉仪注吏四百石以下自调除国中今王恶天子皆为置之】衡山王以此恚与奚慈张广昌谋求能为兵法星气者日夜从容王宻谋反事【集觧徐广曰宻豫作计校】王后乗舒死立徐来为王后厥姬俱幸两人相姤厥姬乃恶王后徐来于太子曰徐来使婢蛊道杀太子母太子心怨徐来徐来兄至衡山太子与饮以刃刺伤王后兄王后怨怒数毁恶太子于王太子女弟无采嫁弃归与奴姧又与客姧太子数让无采无采怒不与太子通王后闻之即善遇无采无采及中兄孝少失母附王后王后以计爱之与共毁太子王以故数击笞太子元朔四年中人有贼伤王后假母者【集觧骃案汉书音义曰母属】王疑太子使人伤之笞太子后王病太子时称病不侍孝王后无采恶太子太子实不病自言病有喜色王大怒欲废太子立其弟孝王后知王决废太子又欲并废孝王后有侍者善舞王幸之王后欲令侍者与孝乱以污之欲并废兄弟而立其子广代太子太子爽知之念后数恶已无已时欲与乱以止其口王后饮太子前为寿因据王后股求与王后卧王后怒以告王王乃召欲防而笞之太子知王常欲废已立其弟孝乃谓王曰孝与王御者姧无采与奴姧王彊食请上书即倍王去王使人止之莫能禁乃自驾追捕太子太子妄恶言王械系太子宫中孝日益亲幸王奇孝材能乃佩之王印号曰将军令居外宅多给金钱招致賔客賔客来者防知淮南衡山有逆计日夜从容劝之王乃使孝客江都人救赫陈喜作輣车镞矢【集觧徐广曰輣车战车也音扶萌反索隠救汉书作枚刘向别録云易家有救民之法也】刻天子玺将相军吏印王日夜求壮士如周邱等数称引吴楚反时计画以约束衡山王非敢效淮南王求即天子位畏淮南起并其国以为淮南已西发兵定江淮之间而有之望如是元朔五年秋衡山王当朝六年过淮南淮南王乃昆弟语除前郤约束反具衡山王即上书谢病上赐书不朝元朔六年中衡山使人上书请废太子爽立孝为太子爽闻即使所善白嬴之长安上书【索隠嬴音盈人姓名也】言孝作輣车镞矢与王御者姧欲以败孝白嬴至长安未及上书吏捕嬴以淮南事系王闻爽使白嬴上书恐言国隂事即上书反告太子爽所为不道弃市罪事事下沛郡治元朔七年冬有司公卿下沛郡求捕所与淮南谋反者未得得陈喜于衡山王子孝家吏劾孝首匿喜孝以为陈喜雅数与王计谋反恐其发之闻律先自告除其罪又疑太子使白嬴上书发其事即先自告告所与谋反者救赫陈喜等廷尉治验公卿请逮捕衡山王治之天子曰勿捕遣中尉安【索隠按汉书表司马安也】大行息【索隠案汉书表李息】即问王王具以情实对吏皆围王宫而守之中尉大行还以闻公卿请遣宗正大行与沛郡杂治王王闻即自刭杀孝先自告反除其罪坐与王御婢姧弃市王后徐来亦坐蛊杀前王后乗舒及太子爽坐告王不孝皆弃市诸与衡山王谋反者皆族国除为衡山郡
　　太史公曰诗之所谓戎狄是膺荆书是惩信哉是也淮南衡山亲为骨肉疆土千里列为诸侯不务遵蕃臣职以承辅天子而专挟邪僻之计谋为畔逆仍父子再亡国各不终其身为天下笑此非独王过也亦其俗薄臣下渐靡使然也夫荆楚僄勇轻悍好作乱乃自古记之矣
　　【索隠述赞曰淮南多横举事非正天子寛仁其过不更輣车致祸斗粟成咏王安好学女陵作诇兄弟不和倾国殒命】



　　史记卷一百十八
　　史记卷一百一十八考证
　　淮南衡山列传廷尉臣贺○【臣照】按汉百官公卿表张释之以孝文三年为廷尉终文帝世不迁此廷尉贺不知何人疑有讹字
　　一尺布尚可缝一斗粟尚可舂兄弟二人不能相容○容斋续笔曰髙诱作鸿烈解叙及许叔重注文其辞乃云一尺缯好童童一升粟饱兄弟二人不能相容
　　汉亦使曲城侯集解徐广曰曲城侯姓蛊名防○功臣表虫作蛊
　　王使郎中令斥免正义言屏斥免郎中令官而令后人不敢效也○余有丁曰郎中令郎中之长斥免靁被也
　　以令名男子若振女集解徐广曰西京赋曰振子万童○振西京赋作侲
　　尉佗知中国劳极止王不来○陈沂曰按任嚣死后赵佗始自为王今乃言尉佗先王陈胜乃反被一时对辞不究其实耳
　　臣闻防子过故国而悲于是作麦秀之歌○吕氏春秋及宋世家皆以为箕子
　　今我令楼缓先要成臯之口集解汉书直云缓无楼字楼缓乃六国时人疑此后人所益也李奇曰缓似人姓名韦昭曰淮南臣名○徐孚逺曰周被陈定皆着姓名缓不得独去姓楼缓当是与古人姓名同也
　　陈定发南阳兵守武闗正义故武闗在商州商洛县东九十里春秋时阙文○阙文疑秦地二字之误
　　产五十万以上者○一本产上有家字
　　王安自刭杀集解徐广曰即位凡四十二年元狩元年十月死○【臣照】按年表安在位四十三年元狩元年自杀徐广殆以夏正十月当属元朔六年故只作四十二年乎否则二字狩字误
　　信哉是也○一本作信哉是言也















　　史记卷一百一十八考证
　　钦定四库全书
　　史记卷一百十九
　　汉　　　　太　　史　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长　史张守节正义
　　循吏列传第五十九
　　【索隠谓奉法循理之吏也】
　　太史公曰法令所以导民也刑罚所以禁奸也文武不备良民惧然身修者官未曾乱也奉职循理亦可以为治何必威严哉
　　孙叔敖者【正义説苑云孙叔敖为令尹一国吏民皆来贺有一老父衣麤衣冠白冠后来吊曰有身贵而骄人者民亡之位已高而擅权者君恶之禄已厚而不知足者患处之叔敖再拜敬受命愿闻余教父曰位已髙而意益下官益大而心益小禄已厚而慎不取君谨守此三者足以治椘】楚之处士也虞丘相进之于椘荘王以自代也三月为椘相施敎导民上下和合世俗盛羙政缓禁止吏无奸邪盗贼不起秋冬则劝民山采春夏以水【集解徐广曰乗多水时而出材竹】各得其所便民皆乐其生荘王以为币轻更小以为大百姓不便皆去其业市令言之相曰市乱民莫安其处次行不定相曰如此防何顷乎市令曰三月顷相曰罢吾今令之复矣后五日朝相言之王曰前日更币以为轻今市令来言曰市乱民莫安其处次行之不定臣请遂令复如故王许之下令三日而市复如故楚民俗好庳车【索隠庳下也音婢】王以为庳车不便马欲下令使髙之相曰令数下民不知所从不可王必欲髙车臣请敎闾里使髙其梱【索隠梱门限也音口本反】乗车者皆君子君子不能数下车王许之居半嵗民悉自髙其车此不教而民从其化近者视而效之远者四面望而法之故三得相而不喜知其材自得之也三去相而不悔知非已之罪也【集解骃案皇览曰孙叔敖冡在南郡江陵故城中曰土里民传孙叔敖曰我庐江陂后当为万戸邑去故楚都郢城北二十里所或曰孙叔敖激沮水作云梦大泽之池也】
　　子产者郑之列大夫也【索隠按有管晏列传其国侨羊舌肸等亦古之贤大夫合着在管晏之下不宜散入循吏之篇】郑昭君之时以所爱徐贽为相【索隠按郑系家云子产郑成公之少子事简公定公封以六邑子产不事昭君亦无徐贽作相之事抑别有所出太史记异耳】国乱上下不亲父子不和大宫子期言之君以子产为相【索隠子期亦郑之公子也左传国语亦无其説按系家郑相子西子驷之子与子产同时盖亦子期之兄弟也】为相一年竖子不戏狎班白不提挈僮子不犁畔二年市不豫贾【索隠贾音价谓临时评其贵贱不豫定贾】三年门不夜关【集解徐广曰一作闭】道不拾遗四年田器不归五年士无尺籍【正义言士民无一尺方板之籍书什伍什伍相保也】丧期不令而治治郑二十六年而死丁壮号哭老人儿啼曰子产去我死乎民将安归【集解骃案皇覧曰子产在河南新郑城外大是也索隠按左传及系家云子产死孔子泣曰子产古之遗爱也又韩诗称子产卒郑人耕者辍耒妇人捐其佩玦也】
　　公仪休者鲁博士也以髙弟为鲁相奉法循理无所变更百官自正使食禄者不得与下民争利受大者不得取小客有遗相鱼者相不受客曰闻君嗜鱼遗君鱼何故不受也相曰以嗜鱼故不受也今为相能自给鱼今受鱼而免谁复给我鱼者吾故不受也食茹而羙拔其园葵而弃之见其家织布好而疾出其家妇燔其机云欲令农士工女安所讐其货乎
　　石奢者椘昭王相也坚直亷正无所阿避行县道有杀人者相追之乃其父也縦其父而还自系焉使人言之王曰杀人者臣之父也夫以父立政不孝也废法纵罪非忠也臣罪当死王曰追而不及不当伏罪子其治事矣石奢曰不私其父非孝子也不奉主法非忠臣也王赦其罪上惠也伏诛而死臣职也遂不受令自刎而死李离者晋文公之理也【正义理狱官也】过聴杀人自拘当死文公曰官有贵贱罚有轻重下吏有过非子之罪也李离曰臣居官为长不与吏譲位受禄为多不与下分利今过听杀人传其罪下吏非所闻也辞不受令文公曰子则自以为有罪寡人亦有罪邪李离曰理有法失刑则刑失死则死公以臣能听防决疑【索隠言能听察防理以决疑狱故周礼司防以五聴察狱词气色耳目也又尚书曰服念五六日至扵旬时是也】故使为理今过聴杀人罪当死遂不受令伏劔而死
　　太史公曰孙叔敖出一言郢市复子产病死郑民号哭公仪子见好布而家妇逐石奢縦父而死椘昭名立李离过杀而伏劔晋文以正国法
　　【索隠述賛曰奉职循理为政之先恤人体国良吏述焉叔孙郑产自昔称贤拔葵一利赦父非愆李离伏劔为法而然】










　　史记卷一百十九
　　史记卷一百一十九考证
　　循吏列传虞丘相进之于椘荘王以自代也○吕氏春秋进孙叔敖者沈尹茎
　　客曰闻君嗜鱼遗君鱼何故不受也○韩诗外传作其弟谏曰
　　石奢者椘昭王相也○吕氏春秋作石渚
　　失刑则刑失死则死○韩诗外传曰法失则刑刑失则死







　　史记卷一百一十九考证
　　钦定四库全书
　　史记卷一百二十
　　汉　　　　太　　史　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　汲郑列传第六十
　　汲黯字长孺濮阳人也其先有宠于古之卫君【集觧文颖曰六国时卫但称君】至黯七世世为卿大夫黯以父任孝景时为太子洗马以庄见惮【索隠庄者严也谓严威也自汉明帝讳庄故已后庄皆云严】孝景帝崩太子即位黯为谒者东越相攻上使黯往视之不至至吴而还报曰越人相攻固其俗然不足以辱天子之使河南失火延烧千余家上使黯往视之还报曰家人失火屋比延烧【索隠比音鼻】不足忧也臣过河南河南贫人伤水旱万余家或父子相食臣谨以便宜持节发河南仓粟以振贫民臣请归节伏矫制之罪上贤而释之迁为荥阳令黯耻为令病归田里上闻乃召拜为中大夫以数切谏不得久留内迁为东海太守黯学黄老之言治官理民好清静择丞史而任之【集觧如淳曰律太守都尉诸侯内史史各一人卒吏书佐各十人今摠言丞史或以为择郡丞及史使任之郑当时为大农推官属丞史亦是也】其治责大指而已不苛小黯多病卧闺閤内不出嵗余东海大治称之上闻召以为主爵都尉列于九卿治务在无为而已大体不拘文法黯为人性倨少礼面折不能容人之过合己者善待之不合己者不能忍见士亦以此不附焉然好学防侠任气节内行脩絜好直谏数犯主之颜色常慕傅栢袁盎之为人也【集觧应邵曰傅栢梁人为孝王将素伉直索隠傅音付人姓柏名】善灌夫郑当时及宗正刘弃【集觧徐广曰一云名弃疾索隠汉书见名弃疾】亦以数直谏不得久居位当是时太后弟武安侯蚡为丞相中二千石来拜谒蚡不为礼然黯见蚡未尝拜常揖之天子方招文学儒者上曰吾欲云云【集觧张晏曰所言欲施仁义也】黯对曰陛下内多欲而外施仁义奈何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戆也【索隠戆愚也音陟降反】羣臣或数黯黯曰天子置公卿辅弼之臣宁令从谀承意陷主于不义乎且已在其位纵爱身奈辱朝廷何黯多病病且满三月上常赐告者数【集觧如淳曰杜钦所谓病满赐告诏恩也数者非一也或曰赐告得去官归家与告居官不视事索隠数音所角反】终不愈最后病庄助为请告【集觧徐广曰最一作其也】上曰汲黯何如人哉助曰使黯任职居官无以逾人【索隠逾音庾案汉书作瘉瘉犹胜也】然至其辅少主守城深坚招之不来麾之不去虽自谓贲育亦不能夺之矣上曰然古有社稷之臣至如黯近之矣大将军青侍中上踞厠而视之【集觧如淳曰厠音侧谓牀边踞牀视之一云溷厠也厠牀邉侧】丞相燕见上或时不冠至如黯见上不冠不见也上尝坐武帐中【集觧应劭曰武帐织成为武士象也孟康曰今御武帐置兵阑五兵于帐中韦昭曰以武名之示威】黯前奏事上不冠望见黯避帐中使人可其奏其见敬礼如此张汤方以更定律令为廷尉黯数质责汤于上前曰公为正卿上不能襃先帝之功业下不能抑天下之邪心安国富民使囹圄空虚二者无一焉非苦就行放析就功何乃取髙皇帝约束纷更之为【集觧如淳曰纷乱也】公以此无种矣黯时与汤论议汤辩常在文深小苛黯伉厉守髙不能屈忿发骂曰天下谓刀笔吏不可以为公卿果然必汤也令天下重足而立侧目而视矣是时汉方征匈奴招懐四夷黯务少事承上间常言与胡和亲无起兵上方向儒术尊公孙及事益多吏民巧弄【索隠音路洞反】上分别文法汤等数奏决谳以幸【索隠谳音鱼列反】而黯常毁儒面触等徒懐诈饰智以阿人主取容而刀笔吏专深文巧诋【索隠音丁礼反】陷人于罪使不得反其眞以胜为功上愈益贵汤汤深心疾黯唯天子亦不説也欲诛之以事为丞相乃言上曰右内史界部中多贵人宗室难治非素重臣不能任请徙黯为右内史为右内史数嵗官事不废大将军青既益尊姊为皇后然黯与亢礼人或説黯曰自天子欲羣臣下大将军大将军尊重益贵君不可以不拜黯曰夫以大将军有揖客反不重邪大将军闻愈贤黯数请问国家朝廷所疑遇黯过于平生淮南王谋反惮黯曰好直谏守节死义难惑以非至如説丞相如发振落耳天子既数征匈奴有功黯之言益不用始黯列为九卿而公孙张汤为小吏及汤稍益贵与黯同位黯又非毁汤等已而至丞相封为侯汤至御史大夫故黯时丞相史皆与黯同列或尊用过之黯褊心不能无少望见上前言曰陛下用羣臣如积薪耳后来者居上上默然有间黯罢上曰人果不可以无学观黯之言也日益甚居无何匈奴浑邪王率众来降汉发车二万乘县官无钱从民贳马【索隠贳音时夜反贳賖也邹氏音势】民或匿马马不具上怒欲斩长安令黯曰长安令无罪独斩黯民乃肯出马且匈奴畔其主而降汉汉徐以县次传之何至令天下骚动罢中国而以事夷狄之人乎上默然及浑邪至买人与市者坐当死者五百余人黯请间见髙门【集觧如淳曰按三辅黄圗云未央宫中有高门殿】曰夫匈奴攻当路塞絶和亲中国兴兵诛之死伤者不可胜计而费以巨万百数臣愚以为陛下得胡人皆以为奴婢以赐从军死事者家所卤获因予之以谢天下之苦塞百姓之心今纵不能浑邪率数万之众来降虚府库赏赐发良民侍养譬若奉骄子愚民安知市买长安中物而文吏绳以为防出财物于边闗乎【集觧应劭曰防妄也律胡市吏民不得持兵器出闗虽于京师市买其法一也瓒曰无符传出入为阑】陛下纵不能得匈奴之资以谢天下又以微文杀无知者五百余人是所谓庇其叶而伤其枝者也臣窃为陛下不取也上黙然不许曰吾久不闻汲黯之言今又复妄发矣后数月黯坐小法防赦免官于是黯隐于田园居数年会更五铢钱【集觧徐广曰元狩五年行五铢钱】民多盗铸钱楚地尤甚上以为淮阳楚地之郊乃召拜黯为淮阳太守黯伏谢不受印诏数彊予然后奉诏诏召见黯黯为上泣曰臣自以为填沟壑不复见陛下不意陛下复收用之臣常有狗马病力不能任郡事臣愿为中郎出入禁闼补过拾遗臣之愿也上曰君薄淮阳邪吾今召君矣【索隠今犹即今也谓今日后即召君】顾淮阳吏民不相得吾徒得君之重卧而治之黯既辞行过大行李息曰黯弃居郡不得与朝廷议也然御史大夫张汤智足以拒谏诈足以饰非务巧佞之语辩数之辞非肯正为天下言专阿主意主意所不欲因而毁之主意所欲因而誉之好兴事舞文法【集觧如淳曰舞犹弄也】内懐诈以御主心外挟贼吏以为威重公列九卿不早言之公与之俱受其僇矣息畏汤终不敢言黯居郡如故治淮阳政清后张汤果败上闻黯与息言抵息罪令黯以诸侯相秩居淮阳【集觧如淳曰诸侯王相在郡守上秩真二千石律真二千石奉月二万二千石月万六千】七嵗而卒【集觧徐广曰元鼎五年】卒后上以黯故官其弟汲仁至九卿子汲偃至诸侯相黯姑姊子司马安亦少与黯为太子洗马安文深巧善宦官四至九卿以河南太守卒昆弟以安故同时至二千石者十人濮阳假宏【索隠按汉书作叚宏】始事盖侯信【集觧徐广曰太后兄王信】信任宏宏亦再至九卿然卫人仕者皆严惮汲黯出其下
　　郑当时者字庄陈人也其先郑君【集觧骃案汉书音义曰当时父】尝为项籍将籍死已而属汉髙祖令诸故项籍臣名籍郑君独不奉诏诏尽拜名籍者为大夫而逐郑君郑君死孝文时郑庄以任侠自喜脱张羽于戹【集觧服防曰梁孝王之将楚相之弟】声闻梁楚之间孝景时为太子舍人毎五日洗沐常置驿马长安诸郊【集觧如淳曰交道四通防也请賔客便瓒曰诸郊谓长安四面郊祀之防闲静可以请賔客索隠置即驿马谓于置着马也】存诸故人请谢賔客夜以继日至其明旦常恐不徧庄好黄老之言其慕长者如恐不见年少官薄然其游知交皆其大父行天下有名之士也武帝立庄稍迁为鲁中尉济南太守江都相至九卿为右内史以武安侯魏其时议贬秩为詹事迁为大农令庄为太史诫门下客至无贵贱无留门者执賔主之礼以其贵下人庄廉又不治其产业仰奉赐以给诸公然其餽遗人不过算器食【集觧徐广曰算音先管反竹器索隠算谓竹器以言无铜漆也汉书作具器食】每朝上之间説未尝不言天下之长者其推毂士及官属丞史诚有味其言之也常引以为贤于已未尝名吏与官属言若恐伤之闻人之善言进之上唯恐后山东士诸公以此翕然称郑庄郑庄使视决河自请治行五日【集觧如淳曰治行谓庄严也】上曰吾闻郑庄行千里不赍粮请治行者何也然郑庄在朝常趋和承意不敢甚引当否及晚节汉征匈奴招四夷天下费多财用益匮庄任人賔客为大农僦人【集觧徐广曰一作入一云賔客为大农僦人僦人葢兴生财利如今方宜矣骃案晋灼曰当时为大农而任使其賔客辜较任僦也瓒曰任人谓保任见举者索隠僦音即就反辜较音姑角谓当时作大农任賔客僦人取庸直也或者贳物以应官取庸故下云多逋负也辜较字亦作酤者独也言国家独榷酤也此云辜较亦谓令賔客任人専其利故云辜较也】多逋负司马安为淮阳太守发其事庄以此陷罪赎为庶人顷之守长史【集觧如淳曰丞相长史也】上以为老以庄为汝南太守数嵗以官卒郑庄汲黯始列为九卿廉内行脩絜此两人中废家贫賔客益落【索隠落零落犹散落也】及居郡卒后家无余赀财庄兄弟子孙以庄故至二千石六七人焉
　　太史公曰夫以汲黯之贤有势则賔客十倍无势则否况众人乎下邽翟公有言【集觧徐广曰邽一作邳索隠邽音圭县名属京兆】始翟公为廷尉賔客阗门及废门外可设雀罗翟公复为廷尉賔客欲往翟公乃大署其门曰一死一生乃知交情一贫一富乃知交态一贵一贱交情乃见汲郑亦云悲夫
　　【索隠述赞曰河南矫制自古称贤淮南卧理天子伏焉积薪兴叹伉直愈坚郑庄推士天下翕然交道势利翟公怆旃】
  </div>
  <div class="pagination">
   <a href="史记四库_page66.html">
    上一页
   </a>
   <span>
    ...
   </span>
   <a href="史记四库_page62.html">
    62
   </a>
   <a href="史记四库_page63.html">
    63
   </a>
   <a href="史记四库_page64.html">
    64
   </a>
   <a href="史记四库_page65.html">
    65
   </a>
   <a href="史记四库_page66.html">
    66
   </a>
   <span class="current-page">
    67
   </span>
   <a href="史记四库_page68.html">
    68
   </a>
   <a href="史记四库_page69.html">
    69
   </a>
   <a href="史记四库_page70.html">
    70
   </a>
   <a href="史记四库_page71.html">
    71
   </a>
   <a href="史记四库_page72.html">
    72
   </a>
   <span>
    ...
   </span>
   <a href="史记四库_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
