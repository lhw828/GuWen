<!DOCTYPE html>
<html>
 <head>
  <meta charset="utf-8"/>
  <title>
   旧五代史四库 - 第 59 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧五代史四库 - 第 59 页/共 60 页
  </h1>
  <div class="content">
   旧五代史巻一百四十五攷证
&lt;史部,正史类,旧五代史&gt;
　　钦定四库全书
　　旧五代史巻一百四十六
　　宋门下侍郎参知政事监脩国史薛居正等撰
　　志八
　　食货志【案食货志序原本阙佚巻中惟盐法载之较详其田赋杂税诸门仅存大畧疑明初是书已有残阙也今无可采补姑存其旧】
　　梁祖之开国也属黄巢大乱之后以夷门一镇外严烽堠内辟污莱厉以耕桑薄以租赋士虽若战民则乐输二纪之间俄成霸业及末帝与庄宗对垒于河上河南之民虽困于辇运亦未至流亡其义无他盖赋敛轻而丘园可恋故也及庄宗平定梁室任吏人孔谦为租庸使峻法以剥下厚敛以奉上民产虽竭军食尚亏加之以兵革因之以饥馑不三四年以致颠陨其义无他盖赋役重而寰区失望故也【案以上见容斋三笔所引薛史绎其文义当系食货志序今録于巻首】
　　唐同光三年二月勅魏府小菉豆税毎畆减放三升城内店寺园囿比来无税顷因为命遂有配征后来以所征物色添助军装衣赐将令通济宜示矜蠲今据慢去处于见轮税丝上毎两作三等酌量纳钱収市军装衣赐其丝仍与除放其年闰十二月吏部尚书季琪上言请赋税不以折纳为事一切以本色输官又不以纽配为名止以正税加纳勅曰本朝征科惟配有两税至于折纳当不施为宜依李琪所论应遂税合纳钱物斛斗盐钱等宜令租庸司指挥并准元征本色输纳不得改更若合有移改即须具事由闻奏　天成元年四月勅应纳夏秋税先有省耗毎斗一升今后止纳正税数不量省耗　四年五月戸部奏三京邺都诸道州府逐年所征夏秋税租兼盐麴折征诸般钱谷起征各视其地节早晚分立期限其月勑百姓今年夏苖委人户自通供手状具顷畆多少五家为保委无隐漏攒连状本州具状送省州县不得迭差人检括如人户隐欺许令陈告其田倍令并征　长兴二年六月勅委诸道观察使属县于毎村定有力人户充村长与村人议有力人户出剩田苖补贫下不迨肯者即具状征収有词者即排叚捡括自今年起为定额有经灾沴及逐年逋处不在此限　三年十二月三司奏请诸道上供税物充兵士衣赐不足其天下所纳斛斗及钱除支赡外请依时折纳绫罗绢帛从之
　　晋天福四年正月应诸道节度刺史不得擅加赋役及于县邑别立监征所纳田租委人户自量自槩周显德三年十月宣三司指挥诸道州府今后夏税以六月一日起征秋税至十月一日起征永为定制　五年七月赐诸道均田圗十月命左散骑常侍艾頴等三十四人下诸州检定民租
　　周显德六年春诸道使臣回总计检到户二百三十万九千八百一十二
　　唐同光二年度支造请牓示府州县鎭军民商旅凡有买卖并须使八十陌钱　二月诏曰钱者古之泉布盖取其流行天下布散人间无积滞则交易通多贮藏则士农困故西汉兴改币之制立告缗之条所以权蓄贾而防大奸也宜令所司散下州府常须检察不得令富室分外収贮见钱又工人销铸为铜噐兼沿边州镇设法钤辖勿令商人搬载出境三月知唐州晏骈安奏市肆间防检钱帛内有锡镴小钱拣得不少皆是江南纲商挟帯而来诏曰帛布之币杂以鈆锡惟是江湖之外盗铸尤多市肆之间公行无畏因是纲商挟帯舟檝往来换易好钱藏贮富室实为蠧须有条流宜令京城诸道于坊市行使钱内防检杂恶铅锡钱并宜禁断沿江州县毎有舟船到岸严加觉察不许将杂铅锡恶钱往来换易好钱如有私载并行収纳　天成元年八月中书门下奏访闻近日诸道州府所卖器价贵多是销镕见钱以邀厚利乃下诏曰宜令遍行晓告如原旧系铜器及碎铜即许铸造器仍生铜器物毎斤价定二百文熟铜器物毎斤四百文如违省价买卖之人依盗铸钱律文科断　清泰二年十二月诏御史防晓告中外禁用铅钱如违犯准条流处分
　　晋天福二年诏禁一切铜器其铜镜今后官铸造于东京置场货卖许人収买于诸处兴贩去
　　周广顺元年三月勑铜法今后官中更不禁断一任兴贩所在一色即不得防破为铜器货卖如有犯者有人糺告捉获所犯人不计多少斤两并处死其地分所由节级决脊杖十七放隣保人决臋杖十七放其告事人给与赏钱一百贯文
　　江南因唐旧制饶州置永平监嵗铸钱池州永寕监建州永丰监并嵗铸钱杭州置保兴监铸钱
　　唐同光二年二月诏曰防计之重咸鹾居先矧彼两池实有丰利顷自兵戈扰攘民庶流离既场务以隳残致程课之亏失重兹葺理湏伏规模将立事以成功在从长而就便宜令河中节度使兾王李继麟兼充制置度安邑解县两池盐使便可制一一条贯【五代防要同光三年二月勑魏府毎年所徴随丝塩钱毎两与减放五文逐年俵卖蚕塩食防大防甜次冷防毎斗与减五十栾防与减三十夫成元年四月勑诸州府百姓合散蚕防今后毎年秪二月内一度俵散依夏税限纳钱长兴四年五月七日诸道塩铁转运使奏诸道州府防法条流元末一槩定夺谨具如后　应食颗塩州府省司各置粜折博塲院应是乡村并通私商兴贩所有折博并毎年人户蚕塩并不许将帯一斤一两入城侵夺粜课利如违犯者一两已上至一斤买卖人各杖六十一斤已上至三斤买卖人各杖七十三斤已上至五斤买卖人各杖八十五斤已上至十斤买卖人各徒二年十斤已上不计多少买卖人各决脊杖二十处死所有犯盐人随行钱物驴畜等并纳入官所有元本家业庄田如是全家迯走者即行防纳仍许般载脚户经过店主并脚下人力等纠告等第支与优给如知情不告与卖塩人同罪其犯塩人经过处地分门司厢界廵检节级所由并诸色闗连人等不专觉察委本州临时断讫报省如是门司闗津口铺捉获私塩即依下项等第一半赏钱一斤以上至十斤支赏钱二十千五十斤已上至一百斤支赏钱三十千一百斤已上支赏钱五十千　应食未塩地界州府县鎭并有粜塲院久来内外禁法即未一槩条流应刮咸煎盐不计多少斤两竝处极法兼许四邻及诸色人等陈告等第支给赏钱欲指挥此后犯一两已上至一斤买卖人各杖六十一斤已上至二斤买卖人各杖七十二斤已上至三斤买卖人各徒一年三斤已上至五斤买卖人各徒二年五斤已上买卖人各决脊枚二十处死如是收到咸土盐水即委本处煎錬盐数准条科断或有已曽违犯不至死刑经断后公然不惧条流再犯者不计斤両多少所犯人竝处极法其有粜塲院员寮节级人力煎盐池客灶户般盐船纲押纲军将衙官梢工等具知盐法如有公然偷盗官盐或将货买其买卖人及涡盘主人知情不告竝依前项刮咸例五斤已上处死其诸色关连人等竝合支赏钱即准洛京邢镇条流事例指挥　颗未青白等盐元不许界分参杂其颗盐先许通商之时指挥不得将帯入末盐地界如有违犯一斤一両竝处极法所有随行物色除盐外一半纳官一半与捉事人充赏其余盐色末有画一条流其洛京并鎭定邢州管内多北京末盐入界捉获并依洛京条流科断欲指挥此后但是颗末青白诸色盐侵界叅杂捉获并准洛京条流施行　一应诸道今后若捉获犯私盐麴人罪犯分明正该条法便仰断遣讫奏若稍涉疑误祗须申奏取裁】晋天福中河南河北诸州除俵散蚕盐征钱外毎年末盐界分塲务约粜一十七万贯有余言事者称虽得此钱百姓多犯盐法请将上件食盐钱于诸道州府计户毎户一贯至二百为五等配之然徒任人逐便兴贩既不亏官又益百姓朝廷行之诸处塲务亦且仍旧俄而盐货顿贱去出盐逺处州县毎斤不过二十文近处不过一十文掌事者又难骤改其法奏请重制盐塲税盖欲絶其兴贩归利于小官也七年十二月宣防下三司应有往来盐货悉税之过税毎斤七文住税毎斤十文其诸道州府应有属州盐务并令省司差人勾当既而粜盐虽多而人户盐钱又不放免至今民甚苦之【五代防要晋天福元年十一月赦节文洛京管内逐年所配人户食盐起来年毎斗减放十丈】
　　周广顺元年九月诏改盐法凡犯五斤已上者处死煎鹻盐犯一斤已上者处死先是汉法不记斤两多少并处极刑至是始革之三年三月诏曰青白池务素有定规祗自近年颇乖循守比来青盐一石抽税钱八百文足陌盐一斗白盐一石抽税钱五百文盐五升其后青盐一石抽钱一千盐一斗访问更改已来不便商贩蕃人汉户求利艰难宜与优饶庶令存济今后毎青盐一石依旧抽税钱八百文以八十五为陌盐一斗白盐一石抽税钱五百盐五升此外更不得别有邀求访闻边上镇铺于蕃汉户市易粜籴衷私有抽税今后一切止絶【五代防要周广顺二年九月十八日勑条流禁私盐麴法如后　一诸色犯盐麴所犯一斤已下至一两杖八十配役五斤已下一斤已上徒三年配役五斤已上并决重杖一顿处死　一应所犯盐麴关津门司厢廵门保如有透漏并行勘断　一刮鹻煎链私盐所犯一斤已下徒三年配役一斤已上并决重杖一顿处死犯私盐若捉到鹻水秪煎成盐秤盘定罪逐处凡有鹻卤之地所在官吏节级所由常须廵检村坊邻保逓相觉察若有所犯处彰露并行勘断　一所犯私盐捉事告事人各支赏钱以系省钱充至死刑者赏钱五十千不及死刑者三十千　一颗末盐各有界分若将本地分盐侵越疆界同诸色犯盐例科断　一乡村人户所请蚕盐秪得将归裛蠒供食不得别将博易货卖投托与人如违并同诸色犯盐例科断若是所请蚕盐道路津济须经过州府县鎭委三司明行指挥　一凡买盐麴并须于官塲务内买若衷私投托兴贩其买卖人并同诸色犯盐麴例　一诸官塲官务如有羡余岀剩塩麴并许尽防报官如衷私货卖者买卖人并同诸色犯盐麴科断若盐铺酒店户及诸色人与塲院衷私货卖者并同罪科断　一所犯私盐麴有同情共犯者若是骨肉卑防奴婢同犯秪罪家长主首不知情秪罪造意者余减等科断若是他人同犯并同罪断若与他人同犯据逐人脚下所犯斤両依轻重断遣　一州城县鎭郭下人户系屋税合请盐者若是州府并于城内请给若是外县鎭郭下人户亦许将盐归家供食仰本县预取逐户合请盐数目攒定丈账部领人户请防勒本处官吏及所在塲务同防检入城若县城郭下人户城外别有庄田亦仰夲县预先分擘开坐勿令一处分给供使　三年十二月勑诸州府并外县鎭城内其居人屋税盐今后不俵其盐钱亦不徴纳所有乡村人户合请蚕盐所在州城县镇严切检校不得放入城门】　显德元年十二月世宗谓侍臣曰朕览食末盐州郡犯私盐多于颗盐界分盖卑湿之地易为刮咸煎造岂惟违我榷法兼又汚我好盐况末盐煎錬般运费用倍于颗盐今宜分割十余州令食颗盐不惟辇运省力兼且少人犯禁自是曹宋已西十余州皆尽食颗盐【五代防要显德二年八月二十四日宣头节丈改立盐法如后　一赡国军堂阳务邢洺州盐务应有垜垜贮盐货处并煎盐塲灶及应是鹻地并须四面修置墙堑如是地里遥远难为修置墙堑即作壕篱为规隔内偷盗夹帯官盐兼于壕篱外煎造盐货便仰收捉及许诸色人陈告所犯不计多少斤两并决重杖一顿处死其经歴地分及门司节级人员并当量罪勘断所有捉事告事人赏钱二十千一斤已上至十斤赏钱三十千一十斤已上赏钱五十千　一应有不系官中煎盐处鹻地并湏标识委本州府差公干职员与廵监节级村保地主邻人同共廵检若诸色人偷刮卤地便仰収捉及许人陈告若勘逐不虗捉事人毎获一人赏绢一十匹获二人赏绢二十匹获三人已上不计人数赏绢五十匹刮鹻煎盐人并知情人所犯不计多少斤两并决重杖一顿处死其刮鹻处地分并刮鹻人住处廵检节级所由村保等各徒二年半令众一月依旧勾当刮鹻处地主不切检校徒二年令众一月　一颗盐地分界内有人刮鹻煎炼盐货所犯并依前法　一令縁改价卖盐虑有别界分盐货递相侵犯及将盐入城诸色犯盐人令下三司依下项条流科断其犯盐人随行物色给与本家其盐没纳入官所经歴地分节级人员竝行勘断一両至一斤决臀杖十五令众半月捉事告事人赏钱五千一斤已上至一十斤徒一年半令众一月捉事人赏钱七千十斤已上不计多少徒二年配发运务役一年捉事告事人赏钱十千　一诸州府人户所请蚕盐不得于乡村衷私货卖及信团头脚户县司请盐节级所由等尅折粜卖如有犯者依诸色犯盐例科断　一如有人于河东界将盐过来及自家界内有人往彼兴贩盐货所犯者竝处斩其犯盐人随行驴畜资财竝与捉事人充赏庆州青白榷税院元有透税条流所有随行驴畜物色一半支与捉事人充赏其余一半并盐竝纳入官欲竝且依旧一斗已上至三斗杖七十三斗已上至五斗徒一年五斗已上处死安邑解县両池榷盐院河府节度使兼判之时申到画一事件条流等准勑牒两池所出盐旧日若无文榜如擅将一斤一両准元勑条竝处极法其犯盐人应有钱物竝与捉事充赏者切以两池禁棘峻阻不通人行四面各置塲门弓射分擘盐池分居住并在棘围里面更不别有差遣祗令廵防盐池如此后有人偷盗官盐一斤一両出池其犯盐人竝准元勑条流处分应有随行钱物竝纳入官其捉事人依下项定支优给若是廵检弓射池塲门子自不专切廵察致有透漏到棘围外被别人捉获及有纠告兼同行反告官中更不坐罪陈告人亦依捉事人支赏应有知情偷盗官盐之人亦依犯盐人一例处断其不知情闗连人临时酌情定罪所有透漏地分弓射及池塲门子如是透漏出盐一十斤已下徒一年半一十斤已上至二十斤支赏钱一十千二十斤已上至五十斤支赏钱二十千五十斤已上至一百斤支赏残三十千一百斤已上支赏钱五十千前项所定夺到盐法条流其应属州府捉获抵犯之人便委本州府检条流科断讫申奏别报省司其属省院捉到犯盐之人干死刑者即勘情罪申上省司指挥不至极刑者便委务司准条流决放讫申报从之】　三年十月勑漳河已北州府界元是官塲粜盐今后除城郭草市内仍旧禁法其乡村并许盐货通商逐处有咸卤之地一任人户煎链兴贩则不得逾越漳河入不通髙地界【文献通考五年既取江北诸州唐主奉表入贡因白帝以江南无卤田愿得海陵盐监南属以赡军帝曰海陵在江北难以交居当别有处分乃诏嵗支盐三十万斛以给江南士卒稍稍归之】
　　周显德二年正月世宗谓侍臣曰转输之物向来皆给斗耗自晋汉已来不与支破食廪所纳新物尚除省耗况水路所般岂无损折起今后毎石宜与耗一斗后唐天成三年七月诏曰应三京邺都诸道州府乡村人户自今年七月后于是秋田苖上毎畆纳麴钱五文足陌一任百姓自造私麴醖酒供家其钱随夏秋征纳其京都及诸道州府县鎭坊界内应逐年买官麴酒户便许自造麴醖酒货卖仍取天成二年正月至年终一年逐户计算都买麴钱数内十分只纳二分以充榷酒钱便从今年七月后管数征纳榷酒户外其余诸色人亦许私造酒麴供家即不得衷私卖酒如有故违便即纠察勒依中等酒户纳榷其坊村一任沽卖不在纳榷之限时孔循以麴法杀一家于洛阳或献此意以为爱其人便于国故行之长兴元年二月赦书节文诸道州府人户毎秋苖一畆上元征麴钱五文今后特放二文只征三文二年诏曰酒醴所重麴蘖是须縁卖价太高禁条颇峻士庶因斯而扺犯刑名由是以滋彰爰行改革之文庶息烦苛之政各随苖量定税钱访闻数年已来虽犯法者稀而伤民则甚盖以乱离日乆贫下户多才遇升平便勤稼穑各务耕田凿井孰能枕麴借糟既随例以均摊遂抱虚而输纳渐成凋深可悯伤况欲置丰财必除时病有利之事方切施行无名之求尤宜废罢但得日新之理何辞夕改之嫌应在京诸道苖畆上所征麴钱等便从今年夏竝放其麴官中自造委逐州减旧价一半于在城扑断货买除在城居人不得私造外乡村人户或要供家一任私造勑下之日人甚説之
　　显德四年七月诏曰诸道州府麴务今后一依往例官中禁法卖麴逐处先置都务勑到日竝仰停罢据见在麴数准备货买兼据年计合使麴数依时蹋造人户将到价钱据数给麴不得賖卖抑配与人

　　旧五代史巻一百四十六
　　旧五代史巻一百四十六攷证
　　志八食货志至于折纳　折纳原本讹折约今据文改正委人户自量自槩　槩原本讹榘今据五代防要改正置埸货卖　置埸原本讹置常今据五代防要改正











　　旧五代史巻一百四十六攷证
　　钦定四库全书
　　旧五代史巻一百四十七
　　宋门下侍卽参知政事监脩国史薛居正等撰
　　志九
　　刑法志【案刑法志原本阙佚】
　　梁太祖开平三年十一月诏太常卿李燕御史萧顷中书舍人张衮户部侍郎崔沂大理卿王鄯刑部郎中崔诰共删定律令格式四年十二月宰臣薛贻矩奏太常卿李燕等重刋定律令三十巻式二十巻格一十巻目録一十三巻律防三十巻凡五部一十帙共一百三巻勅中书舍人李仁俭诣阁门奉进伏请目为大梁新定格式律令仍颁下施行从之【原注是时大理卿李保殷进所撰刑律总要十二巻】唐庄宗同光元年十二月御史台奏当司刑部大理寺本朝法书自朱温僣逆删改事条或重货财轻入人命或自狥枉过滥加刑罚今见在三司収贮刑书并是伪廷删改者兼伪廷先下诸道追取本朝法书焚燬或经兵火所遗皆无旧本节目只定州勑库有本朝法书具在请勑定州节度使速写副本进纳庶刑法令式并合夲朝旧制从之未防定州王都进纳唐朝格式律令凡二百八十六巻二年二月刑部尚书卢价奏纂集同光刑律统类凡一十三巻上之
　　周太祖广顺元年六月勑侍御史卢亿刑部员外郎曹匪躬大理正段涛同议定重写法书一百四十八巻先是汉隐帝末因兵乱法书亡失至是大理奏重写律令格式统类编勑凡改防画及义理之悮字凡二百一十四以晋汉及国初事闗刑法勑条凡二十六件分为二巻附于编勑目为大周续编勑命省寺行用焉【宋史卢亿周初为侍御史汉末兵乱法书亡失至是大理奏重写律令格式统类编勑乃诏亿与刑部员外曹匪躬大理正段涛同加议定旧本以京兆府改同五府开封大名府改同河南府长安万年改为次赤县开封浚仪大名元城改为赤县又定东京诸门薰风等为京城门明德等为皇城门啓运等为宫城门升龙等为宫门崇元等为殿门庙讳书不成字凡改防画及义理之误字二百一十有四又以晋汉及周初事关刑法敕条者分为二巻附编勑目为大周续编勑诏行之】二年二月中书门下奏准元年正月五日赦书节文今后应犯窃盗赃及和奸者并依晋天福元年已前条制施行诸处犯罪人等除反逆罪外其余罪并不籍没家产诛及骨肉一依格令处分者请再下明颁示天下乃下诏曰赦书节文明有厘革切虑邉城逺郡未得审详宜更申明免至差误其盗贼若是强盗并准自来格条断遣其犯窃盗者计赃绢满三匹已上者并集众决杀其绢以本处上估价为定不满三匹者等第决断应有夫妇人被强奸者男子决杀妇人不坐其犯和奸者并准律科断罪不至死其余奸私罪犯准格律处分应诸色罪人除谋反大逆外其余并不得诛杀骨肉籍没家产先是晋天福中凡和奸者男子妇人并处极法至是始改从律文焉　世宗显德四年五月中书门下奏准宣法书行用多时文意古质条目繁细使人难防兼前后格互换重叠亦难详定宜令中书门下竝重删定务从节要所贵天下易为详究者伏以刑法者御人之衔勒救弊之斧斤故鞭扑不可一日弛之于家刑法不可一日废之于国虽尧舜淳古之代亦不能舍此而致理矣今奉制旨删定律令有以见圣君钦恤明罚勑法之意也窃以律令之书政理之本经圣贤之损益爲古今之章程歴代以来谓之彞典今朝廷之所行用者一十二巻律疏三十巻式二十巻令三十巻开成格一十巻大中统类一十二巻后唐以来至汉末编勑三十二巻及皇朝制勑等折狱定刑无出于此律令则文辞古质防览者难以详明格则条目繁多检阅者或有疑误加之边远之地贪猾之徒縁此爲奸寖以成弊方属盛明之运宜申画一之规所兾民不防刑吏知所守臣等商量望准圣防施行仍差侍御史知杂事张湜太子右庶子剧可乆殿中侍御史帅汀职方郎中邓守中仓部郎中王莹司封员外郎贾玭太常博士赵砺国子博士李光赞大理正苏晓太子中允王伸等一十人编集新格勒成部帙律令之有难解者就文训释格勑之有繁杂者随事删除止要谐理省文兼且直书易防其中有轻重未当便于古而不便于今矛盾相违可于此而不可于彼尽宜改正无或牵拘编集毕日委御史台尚书省四品以上及两省五品以上官参详可否送中书门下议定奏取进止诏从之自是湜等于都省集议删定仍令大官供膳五年七月中书门下奏侍御史知杂事张湜等九人奉诏编集刑书悉有条贯兵部尚书张昭等一十人参详防要更加损益臣质臣溥据文评议备见精审其所编集者用律为正辞防之有难解者释以防意义理之有易了者略其防文式令之有附近者次之格勑之有废置者又次之事有不便于该説未尽者别立新条于本条之下其有文理深古虑人疑惑者别以朱字训释至于朝廷之禁令州县之常科各以类分悉令编附所冀发函展巻纲目无遗究本讨原刑政咸在其所编集勒成一部别有目録凡二十一巻刑名之要尽统于兹目之为大周刑统欲请颁行天下与律疏令式通行其刑法统类开成格编勑等采掇既尽不在法司行使之限自来有宣命指挥公事及三司临时条法州县见今施行不在编集之数应该京百司公事逐司各有见行条件望令本司删集送中书门下详议闻奏勅宜依仍颁行天下乃赐侍御史知杂事张湜等九人各银器二十两杂防三十匹赏删定刑统之劳也【案以下疑原本有阙佚】
　　唐同光二年六月已已勑应御史台河南府行台马步司左右军廵院见禁囚徒据罪轻重限十日内并湏决遣申奏仍委四京诸道州府见禁囚徒速宜疏决不得淹停兼恐内外形势官员私事寄禁切要止絶俾无寃滞　三年五月已未在京及诸道州府所禁罪人如无大过速令防决不得淹滞六月甲寅刑以秋冬虽闗恻隐罪多连累翻虑滞淹若或十人之中止爲一夫扺死岂可以轻附重禁锢逾时言念哀矜又难全废其诸司囚徒罪无轻重并宜各委本司据罪详断申奏轻者即时踈理重者过立春至秋分然后行法如是事系军机须行严令或谋恶逆或畜奸邪或行刼杀人难于留滞并不在此限　天成元年十一月庚申勑应天下州使系囚除大辟罪以上委所在长史速推勘决断不得傍追证对经过食宿之地除当死刑外并仰释放兼不许惩治　二年春左拾遗李同上言天下系囚请委长史逐旬亲自引问质其罪状眞虗然后论之以法庶无枉滥从之六月大理少卿王欝上言凡决极刑合三覆奏近年以来全不守此伏乞今后前一日令各一覆奏奉宜依八月西京奏奉近勑在京犯极刑者令决前一日各一覆奏縁当府地逺此后凡有极刑不审准条疏覆奏奉勑防昨六月二十日所降文秪为应在洛京有犯极刑者覆奏其诸道已降防命准旧例施行今详西京所奏尚未明近勑兼虑诸道有此疑惑故令晓谕十月辛丑德音爲政之要切在无私听讼之方唯期不滥天下诸州官员如有善推疑狱及曾雪寃滥兼有异政者当具姓名闻奏别加甄奬　长兴元年二月制曰欲通和气必在伸寃将设公方实资奬善州县官僚能雪寃狱活人生命者许非时选仍加阶超资注官与转服色已着绯者与转兼官　二年二月辛亥朕猥以眇躬荐承鸿业念彼疲瘵劳于寐兴或虑官不得人因成紊乱或虑刑非其罪遂至怨嗟王化所兴狱讼为本茍无训励必有滞淹近日诸道百姓或诸多违犯或小可鬬争官吏曲纵胥徒巧求瑕衅初则滋张节目作法拘囚终则诛剥货财市恩出防外凭公道内徇私情无理者转务迁延有理者却思退缩积成讹弊渐失纪纲自今后切委逐处官吏州牧县宰等深体余怀各举尔职凢关推究速与剸裁如敢茍纵依违遂成枉滥或经防诉屈或投匦伸寃勘问不虚其元推官典并当责罚其逐处观察使刺史别议朝典宜令诸道州府各依此处分所管属郡委本道严切指挥八月丁卯三京诸道州府刑狱近日访问依前禁系人多不旋决诸道宜令所在各委长吏专切推穷不得有滞淹　四月前濮州録事叅军崔琮上言诸道狱囚恐不依法拷掠或不胜苦致毙翻以病闻请置病囚院兼加医药中书覆云有罪当刑仰天无恨无病致毙没地衔寃燃死灰而必在至仁照露盆而须资异鉴书着钦哉之防礼标侀也之文因彰善于泣辜更推恩于扇暍所谓置病囚院望依仍委随长史专切经心或有病囚当时遣医人诊治疗后据所犯轻重决断如敢故违致病囚负屈身亡本处官吏并加严断兼毎及官至五日一度差人洗刷枷匣　应顺元年二月戊午诏应三京诸道州府系囚据罪轻重疾速断遣比来停滞湏奏取裁不便区分故为留滞今后凡有刑狱据理断遣如有勑推按理合奏闻不在此限　清泰元年五月丁丑诏在京诸狱及天下州府见系罪人正当暑毒之时未免拘囚之苦诚知负罪特轸予怀恐法吏生情滞于决断诏至所在长吏亲自虑问据轻重疾速断遣无淹滞
　　晋天福二年八月勑下刑部大理寺御史台及三京诸道州府今后或有系囚染疾者竝令逐处军医看于公廨钱内量支药价或事轻者仍许家人看　四年九月相州节度使桑维翰奏管内所获贼人从来籍没财产云是邺都旧例格律未见明文今后凡有贼人准格定罪不得没纳家赀天下诸州准此处分　三月庚午详定院奏前守洪洞县主簿卢灿进防云伏以刑狱至重朝廷所难尚书省分职六司天下谓之防府且诸道决狱若关人命即刑部不合不知欲请州府凡断大辟罪人讫逐季具有无申报刑部仍具録案欵事节竝本判官马歩都虞司法参军法直官马步司判官名衔申闻所贵或有案内情曲不圆刑部可行覆勘如此则天下遵守法律不敢轻易刑书非唯免有衔寃抑亦劝其立政者臣等参详伏以人命至重国法湏精虽载旧章更宜条理诚爲允当望赐施行从之五月诏曰刑狱之难古今所重但闗人命实动天心或有寃防则伤和气应诸道州府凡有囚徒据推勘到案欵一一尽理子细检律令格勑其间或有疑者准令文谳大理寺亦疑申尚书省省寺明有指归州府然后决遣　五年三月丙子诏曰自大中六年已来厘尔称寃决杖流配诉虽有理不在申明今后据其所陈与为勘断厘尔之罪准律别科　六年秋七月庚辰诏曰政教所切狱讼惟先推穷湏察于事情断遣必遵于条法用钦恤以致和平应三京邺都及诸道州府见禁诸色人等宜令逐处长史常切提撕疾速决遣毎务公当勿使滞淹天福八年四月壬申朕自临寰宇思致和平以四海爲家虑有一物失所毎念狴牢之内或多枉挠之人属此炎蒸倍宜轸悯冀絶滞淹之叹用资钦恤之人应三京邺都及诸道州府见禁罪人等宜令逐处长史严切指挥本推司及委本所判官疾速结絶断遣不得淹延及致寃滥仍付所司　开运二年五月壬戌殿中丞桑简能上封事曰伏以天地育万物广博厚之恩帝王牧黎元行寛大之令是知恤刑缓狱乃爲政之先布德行惠实爱民之本今盛夏之月农事方殷是雷风长养之时乃动植蕃芜之际宜顺时令以至仁窃以诸道州府都郡县应见禁罪人或有乆在囹圄稍滞区分胥吏侮文枝蔓乃众捶楚之下或防无辜缧絏之中莫能自理茍一人拘系则数人营财物用既殚工业亦罢若此之类实繁有徒切恐官吏因循寖成斯弊伏乞降诏防令所在刑狱委长史亲自録问量罪疾速断遣务絶寃滥勿得淹留庶免虚禁平人妨夺农力兾召和气以庆明时勑曰囹圄之中缧絏之苦奸吏茍穷于枝蔓平人用费于货财由兹滞淹兼致屈塞桑简能体兹轸悯专有敷陈请长史躬亲免狱官抑逼深为允当宜再颁行宜依十月甲子秘书省著作郎边玕上封事曰臣闻从谏如流人君之令范极言无隐臣子之常规盖欲表大国之任人致万邦之无事前文备载可举而行伏以皇帝陛下德合上运膺下武旰食宵衣而轸念好生恶杀以推仁凡措典刑固无寃枉然以照临之内州郡尤多若不再具举明伏恐渐成奸弊臣窃见诸道刑狱前朝曾降文凡是禁系罪人五日一度録问但以年月稍逺渐致因循或长史事烦不暇躬亲防检或胥徒啓幸妄要追领证明虑有涉于淫刑即恐伤于和气伏乞特降诏自今后诸道并委长史五日一度当面同共録问所冀处法者无幸衔寃者获伸俾令四海九州咸歌圣德五风十雨永致昌期勑曰人之命无以复生国之刑不可滥举虽一成之典务在公平而三覆其词所宜详审凡居法吏合究狱情边玕近陟周行俄陈谠议更彰钦恤宜允申明　三年十一月丁未左拾遗窦俨上疏曰臣伏覩名例律防云死刑者古先哲王则天垂象本欲生之义期止杀绞斩之坐皆刑之极也又准天成三年闰八月二十三日勑行极法日宜不举乐减常膳又刑部式决重杖一顿处死以代极法斯皆人君哀矜不舍之道也窃以蚩尤为五虐之科尚行鞭朴汉祖约三章之法止有死刑绞者筋骨相连斩者头颈异处大辟之目不出两端滛刑所兴近闻数等盖縁外地不守通规肆率情性或以长钉贯篸人手足或以短刀脔割人肌肤乃至累朝半生半死俾寃声而上达致和气以有伤将守位之仁在峻推行之令欲乞特下明勑严加禁断者勑曰文物方兴刑罚须当有罪宜从于正法去邪渐契于古风窦俨所贡奏章实禆理道宜依所奏准律令施行
　　汉干祐二年正月勑政贵寛易刑尚哀矜虑滋蔓之生奸实轸伤而是念今属三元改四序履端将兾和平无如狱讼应三京邺都诸道州府见系罪人委逐处长史躬亲虑问其于决断务在公平但见其情即为具狱勿令率引遂致淹停无纵舞文有伤和气四月甲午勑曰月届正阳当小暑乃挺重出轻之日是恤刑议狱之辰有罪者速就勘穷薄罚者画时防决用符时令勿纵滞淹三京邺都诸道州府在狱见系罪人宜令所司疾速断遣无致淹滞枉滥五月辛未政化所先狱讼攸切不唯枉挠兼虑滞淹适当长养之时正属熇蒸之累行条贯俾速施行靡不丁寕未曽奏报再颁告谕无或因循应三京邺都诸道州府诏至宜具防放已行未行申奏无致逗留
　　周广顺三年四月乙亥勑朕以时当化育气属炎蒸乃思缧絏之人是轸哀矜之念虑其非所案鞫淹延或枉滥穷屈而未得伸宣或饥渇疾病而无所控告以罪当刑者唯彼自召法不可移非理受苦者为上不明安得无虑钦恤之道夙宵靡寕应诸道州府见系罪人宜令官吏疾速推鞠据轻断遣不得淹滞仍令狱吏洒扫牢狱当令虗歇洗涤枷械无令蚤虱供给水浆无令饥渴如有疾患令其家人防承囚人无主官差医工诊勿致病亡循典法之成规顺长嬴之时令俾无淹滞以致治平又赐诸州诏曰朕以敷政之勤惟刑是重既未能化人于无罪则不可为上而失刑况时当长嬴事贵清适念囹圄之闭固复桎梏之拘縻处于炎蒸何异焚灼在州及所属刑狱见系罪人卿可躬亲録问省略区分于入务不行者令务开系有理湏申者速期疎决俾皆平允无至滞淹又以狱吏逞任情之奸囚人被非法之苦冝加检察勿纵侵欺常令净扫狱房洗刷枷匣知其饥渴共与水浆有病者听骨肉看承无主者遣医工救疗勿令非理致毙以致和气有伤卿忠干分忧仁明茫事必能奉诏体我用心睠委于兹兴寐无已余从命处分　显德元年十一月帝谓侍臣曰天下所奏狱讼多追引证甚致淹延有及百余日而未决者其中有徒党反告者刼主陈诉者及妄遭牵引者虑狱吏作幸迟留致生人休废活业朕毎念此弥切疚怀此后宜条贯所在藩郡令选明干寮吏当其诉讼如狱不滞留人无枉挠明具闻奏量与甄奬
　　内外官当赎之法梁唐皆无定制多示优容或因时分轻重晋天福六年五月尚书刑部员外郎李象请今后凡是散官不计髙若犯罪不得当赎亦不得上请详定院覆奏应内外文武官有品官者自从品官法无品官有散试官者应内外帯职廷臣賔从有功将校等并请同九品官例其京都运廵使及诸道州府衙前职员内外杂任鎭将等并请准律不得上请当赎其廵司马步虽有曾歴品者亦请同流外职准律杖罪以下决罸例徒罪以上仍依当赎法至周显德五年七月新定刑统今后定罪诸道行军司马节度副使副留守准从五品官例诸道两使判官防御团练副使准从六品官例节度掌书记团判官两蕃营田等使判官准从七品官例诸道推廵及军事判官准从八品官例诸军将校内诸司使使副供奉殿直临时奏听防由是内外品官当赎之法始有定制焉



　　旧五代史巻一百四十七
　　旧五代史巻一百四十七攷证
　　志九刑法志统类编敕　统类原本讹统数今据文献通考改正
　　仓部郎中　仓部原本讹臧部今据新唐书百官志改正
　　前濮州録事参军崔琮　崔琮原本作崔瑽今据册府元龟改正
　　相州莭度使桑维翰　相州原夲讹松州今据通鉴改正
　　团判官　团判官疑当作团练判官考五代防要亦作团判官今姑仍其旧




　　旧五代史巻一百四十七攷证
　　钦定四库全书
　　旧五代史巻一百四十八
　　宋门下侍郎参知政事监修国史薛居正等撰
　　志十
　　选举志
　　按唐典凡选授之制天官卿掌之所以正权衡而进贤能也凡举贡之政春官卿掌之所以覈文行而第隽秀也洎梁氏已降皆奉而行之纵或小有厘革亦不出其轨今采其事偹纪于事以志五代官官取士之方也梁开平元年七月勅近年举人当秋荐之时不亲试者号为防解今后冝止絶四月兵部尚书权知贡举姚洎奏近代设文科选胄子所以纲维名教崇树邦本也今在公卿亲属将相子孙有文行可取者请许所在州府荐送以广疏材之路从之【文献通考唐时知贡举皆用礼部侍郎梁闻平中始命兵部侍郎杨渉权知贡举】
　　唐同光二年十月中书奏请停举选一年勅举选二门国朝之重事但要精确难议权停冝准常例处分　天成元年八月勅应三京诸道今年贡举人可依常年取解仍令随处量事津送赴阙　五年二月九日勅近年文士视轻格条就试时疎于帖经登第后耻于赴选宜絶躁求之路别开奬劝之门其进士科已及第者计选数年满日许令就中书陈状于都堂前各试本业诗赋判文其中材艺灼然可取者便与除官如或事业不甚精者自许准添选
　　晋天福三年三月翰林学士承防兵部侍郎权知贡举崔棁奏臣谬眷渥叩掌文衡实忧庸懦之材不副搜罗之防敢不揣摩顽钝杜絶阿私上则显陛下求贤次则使平人得路但以今年就举比常嵗倍多科目之中凶恶甚众每駮榜出后则时有喧张不自省循但言屈塞互相朋扇各出言词或云主司不公或云试官受赂实虑上达圣聴防臣无以自明昼省夜思临深履薄今臣欲请今举人落第之后或不甘心任自投状披陈却请所试与疏义对证兼令其日一甲同共校量若独委试言恐未息词理倘是实负抑屈则所司固难逭宪章如其妄有陈论则举人乞痛加惩断兾此际免虗遭谤议亦将来可久逺施行倘防圣造允俞伏乞降勅处分从之　五年三月诏及第举人与主司选胜筵宴及中书舎人靸鞋接见举人兼兵部礼部引人过堂之日幕次酒食防客悉宜废之四月礼部侍郎张允奏曰明君侧席虽切旁求贡士观光岂宜滥进窃窥前代未设诸科始以明经俾升高第自有九经五经之后及三礼三传已来孝廉之科遂因循而不废搢绅之士亦缄黙而无言以至相承未能改作每嵗明经一科少至五百以上多及一千有余举人如是繁多试官岂能精当况此等多不究义唯攻帖书文理既不甚通名第岂可妄与且常年登科者不少相次赴选者甚多州县之间必无遗阙辇毂之下须有稽留怨嗟自此而兴谤讟因兹而起但今广场大啓诸科并存明经者悉包于九经五经之中无出于三礼三传之外若无厘革恐未便宜其明经一科伏请停废又奏国家悬科待士贵务搜责实求才须除讹滥童子每当就试止在念书背经则虽似精详对卷则不能读诵及名成贡部身返故郷但克日以取官更无心而习业滥蠲徭役虚占官名其童子一科亦请停废勅明经童子宏词防萃明算道举百篇等科并停　七年五月勅应诸色进防人等皆抱才能方来投献宜加明试俾尽臧谋起今后应进防条中书奏覆勅下其进防人委门下省试防三道仍定上中下三等如是元进防内有施行者其所试防或上或中者委门下省给与减选或出身优蝶合格叅选日其试防上者委铨司超壹资注拟其试防中者委铨司依资注拟如是所试防或上或中元进防条并不施行所试防下元进防条内有施行者其本官并仰量与恩赐发遣若或所试防下所进防条并不施行便仰晓示发遣不得再有投进余并准前后勅文处分　开运元年八月诏曰明经童子之科前代所设葢期取士良谓通规爰自近年暂从停废损益之机未见牢笼之义全亏将阐斯文冝依旧贯庻臻至理用广旁求其明经童子二科今复置十一月工部尚书权知贡举窦贞固又奏进士考诚杂文及与诸科举人入防歴代以来皆以三条烛尽为限长兴二年改令昼试伏以悬科取士有国常规沿革之道虽殊公共之情难失若使就试两廊之下挥毫短景之中视咎刻而惟畏稽迟演词藻而难求妍丽未见观光之美但同欵答之由既非师古之规恐失取之之道今欲考试之时准旧例以条烛为限其进士并诸色举贡人等有懐藏书册以入院者旧例扶出不令就试近年以来虽见懐藏多是容纵今欲振举驰紊明辨臧否兾在必行庶为定式
　　汉干祐二年刑部侍郎边归谠上言臣窃见每年贡举人数甚众动引五举六举多至二千三千既事业不精即人文何取请勅三京邺都诸道州府长官合发诸色贡举人文解者并须精加考校事业精研即得解送不得滥有举送冀塞滥进之门开与能之路勑从之其间条奏未尽处下贡院録天福五年四月二十七日勑文告谕天下依元勅条件施行如有固违其随处考试官员当准勅条处分
　　周广顺二年二月礼部侍郎赵上交奏贡院诸科今欲不试泛义其口义五十道改试墨义十道从之　三年正月赵上交奏进士元试诗赋各一首帖经二十帖对义五通今欲罢帖经对义别试杂文二首试防一道从之其年八月刑部侍郎权知贡举徐台符奏请别试杂文外其帖经墨义仍依元格从之　显德二年三月礼部侍郎窦仪奏请诸科举人若合解不解不合解而解者监试官为首罪勒停见任举送长官奏闻取裁监官如受赂及今后进士如有倩人述作文字应举者许人言告送本处色役永不进仕
　　唐同光四年三月中书门下奏议左拾遗王松吏部员外郎李愼仪上防以诸道州县皆是摄官诛剥生灵渐不存济比者郭崇韬在中书日未详本朝故事妄被闲人献疑防检选曹曲生异议或告赤欠少一事阙违保内一人不耒五保即湏并废文书一纸有误数任皆不勘详其年选人及行事官一千二百五十余员得官者才及数十皆以渝滥为名尽被焚毁弃逐或毙踣于旅店或号哭于道途是以数年已来选人不敢赴集铨曹无人可注中书无人可除去年阙近二千授官不及六十伏请特降勅文宣布遐迩明往年制置不自于宸衷此日焦劳特颁于睿泽望以中书条件及王松等所论事节委铨司防检务在酌中以为定制从之时议者以铨注之非止一朝搢绅之家自无甄别或有伯叔告赤鬻于同姓之家随赂改更因乱昭穆至有季父伯舅反拜侄甥者郭崇韬疾恶太深奏请厘革豆卢革韦説僶俛赞成或有亲旧讯其两端者革説曰此郭汉子之意也及崇韬诛韦説即教门人王松上防奏论故有此奏识者非之　天成四年冬十月丙申诏曰本朝一统之时除岭南黔中去京地逺三年一降选补使号为南选外其余诸道及京有司诸色选人每年动及数千分为三选尚为繁重近代选人毎年不过数百何必以一司公事作三处官方况有格条各依资考兼又明行勅命务絶阿私宜新公共之规俾愼官常之要其诸道选人宜令三铨官员都在省署子细磨勘无违碍后即据格同商量注拟连署申奏仍不得踵前于私第注官如此则人吏易可整齐公事亦无迟滞　长兴元年三月勅凡是选人皆有资考毎至赴调必騐文书或不具全多称失坠将明本末湏示规程其判成诸色选人黄甲下后将厯任文书告赤连粘宜令南曹逐缝使印都于后面粘纸其前后厯任文书都计多少纸数仍具年月日判成授某官葢惧其分假于人故也　其年十月中书奏吏部流内铨诸色选人先条流试判両节并委本官优劣等第申奏文优者冝超一资注拟其次者宜依资更次者以同类官注拟所以励援毫之作亦不掩厯任之劳其或于理道全踈者以人戸少处州县同类官中比拟仍准元勅业文者任征引古今不业文者但据公理判断可否不当罪在有司兼诸色选人或有元通家状不实乡里名号将来赴选者并令改正一一竪本贯属鄕县兼无出身一奏一除官等宜并不加选限从之　应顺元年正月丁卯中书门下奏凖天成二年十二月勅长定格应经学出身人一任三考许入下县令下州录事参军亦入中下州录事参军両任四考许入中下县令中州录事参军両任六考许入上县令及州录事参军凡为进取皆有因依或少年便受好官或暮齿不离卑任况孤贫举士或年四十始得经举及第八年合选方受一官在任多不成三考第二选渐向蹉跎有一生终不至令录者若无改革何以发扬自此经学出身请一任両考许入中下县令下州录事参军者诏曰参选之徒艰辛不一发身迟滞到老卑低宜优未逹之人显示惟新之泽其经学出身一任两考元勑入中下县令下州録事叅军更许入下县令起今后下州録事叅军一任三考者于人户多处州县注拟如于近勅条内资叙无相当者即凖格循资考入官其两任四考者凖二任五考例入官余凖格条处分
　　晋天福三年正月诏曰举选之流苦辛备厯或则躭书岁久或则守事年深少有违碍格条例是不知式様今则方求公器宜被皇防所有选人等宜令所司除元駮放及落下事由外如无违碍并与施行仍令所司遍下诸道起今后文解差错过在发解州府官吏
　　汉干祐二年八月右拾遗高守琼上言仕宦年未三十请不除授县令因下诏曰起今后诸色选人年七十者冝注优散官年少未厯资考者不得注授令录其年十二月中书门下奏应诸出选门官并厯任内曾升朝及两使判官今任却授令录者并依见任官选数赴集从之
　　周广顺元年二月诏曰自前朝廷除官铨司选授当其用阙皆禀旧规近闻所得官人或他事阻留或染疾淹驻始赴任者既过月限后之官者遂失期程以至相沿渐成非次是致新官叅谢欲上旧官考秩未终待满替移动逾时月凋残一处新旧二官在迎送以为劳必公私之失绪今后应诸道州府录事叅军判司县令主簿等冝令本州府以到任月日旋具申奏及报吏部此后中书及铨司以到任月日用阙永为定制其年十月诏曰选部公事比置三铨所有员阙选人分在三处每至注拟之际资叙难得相当况今年选人不多宜令三铨公事并为一处委本司长官通判同商量可否施行今当开防之期宜轸单平之众自今后合格选人厯任无违碍者并仰吏部南曹判成如文解差错不合式様罪在发解官吏

　　旧五代史巻一百四十八
　　旧五代史巻一百四十八攷证
　　志十选举志疎于帖经　帖经原本作帖括今据五代会要改正
　　不试泛义　案原本作不泛试口义今据册府元龟改正
　　王松等所论　王松册府元龟作王欋考文献通考作王松是书韦説亦作松今仍其旧








　　旧五代史巻一百四十八攷证
　　钦定四库全书
　　旧五代史巻一百四十九
　　宋门下侍郎参知政事监修国史薛居正等撰
　　志十一
　　职官志
　　夫官非位无以分贵贱位非品无以定高卑是以歴代史官咸有所纪皆穷源而讨本期与世以作程迨乎唐祚方隆宗在宥采累朝之故事考众职之遐源申命才臣着成六典其勲阶之等级品职之重轻则已备载于其中矣故今之所撰不敢相沿祖述五代之命官以踵百王之垂范或厘革升降则谨而志之俾后之为天官卿者得以观焉
　　梁开平三年三月诏升尚书令为正一品按唐六典尚书正二品是时以将授赵州王镕此官故升之　后唐天成四年八月诏曰朝廷每有将相恩命凖往例诸道节度使带平章事兼侍中中书令并列衔于勑牒后侧书使字今两浙节度使钱镠是元帅尚父与使相名殊承前列衔乆未改正湖南节度使马殷先兼中书令之时理宜齿于相位今守太师尚书令是南省官资不合列署勑尾今后每署将相勑牒宜落下钱镠马殷官位仍永为常式
  </div>
  <div class="pagination">
   <a href="旧五代史四库_page58.html">
    上一页
   </a>
   <span>
    ...
   </span>
   <a href="旧五代史四库_page54.html">
    54
   </a>
   <a href="旧五代史四库_page55.html">
    55
   </a>
   <a href="旧五代史四库_page56.html">
    56
   </a>
   <a href="旧五代史四库_page57.html">
    57
   </a>
   <a href="旧五代史四库_page58.html">
    58
   </a>
   <span class="current-page">
    59
   </span>
   <a href="旧五代史四库_page60.html">
    60
   </a>
   <a href="旧五代史四库_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
