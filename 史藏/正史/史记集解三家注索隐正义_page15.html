<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 15 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 15 页/共 204 页</h1>
    <div class="content">〔二〕集解徐广曰：「一作『鬼侯』。邺县有九侯城。」索隐九亦依字读，邹诞生音仇也。正义括地志云「相州滏阳县西南五十里有九侯城，亦名鬼侯城，盖殷时九侯城也。」
〔三〕集解徐广曰：「一作『邘』，音于。野王县有邘城。」
〔四〕集解徐广曰：「一云『无不?淫』。」
〔五〕集解地理志曰河内汤阴有羑里城，西伯所拘处。韦昭曰「音酉」。正义牖，一作「羑」，音酉。羑城在相州汤阴县北九里，纣囚西伯城也。帝王世纪云。「囚文王，文王之长子曰伯邑考质于殷，为纣御，纣烹为羹，赐文王，曰『圣人当不食其子羹』。文王食之。纣曰『谁谓西伯圣者？食其子羹尚不知也』。」
〔六〕正义洛水一名漆沮水，在同州洛西之地，谓洛西之丹、坊等州也。
〔七〕正义费音扶味反。中音仲。费，姓；仲，名也。
〔八〕索隐秦之祖蜚廉子。
西伯归，乃阴修德行善，诸侯多叛纣而往归西伯。西伯滋大，纣由是稍失权重。王子比干谏，弗听。商容贤者，百姓爱之，纣废之。及西伯伐饥国，灭之，〔一〕纣之臣祖伊〔二〕闻之而咎周，〔三〕恐，奔告纣曰：「天既讫我殷命，假人元龟，〔四〕无敢知吉，〔五〕非先王不相我后人，〔六〕维王淫虐用自绝，故天弃我，不有安食，不虞知天性，不迪率典。〔七〕今我民罔不欲丧，曰『天曷不降威，大命胡不至』？今王其柰何？」纣曰：「我生不有命在天乎！」祖伊反，曰：「纣不可谏矣。」西伯既卒，周武王之东伐，至盟津，诸侯叛殷会周者八百。诸侯皆曰：「纣可伐矣。」武王曰：「尔未知天命。」乃复归。
〔一〕集解徐广曰：「饥，一作『?』，又作『耆』。」
〔二〕集解孔安国曰：「祖己后，贤臣也。」
〔三〕集解孔安国曰：「咎，恶也。」
〔四〕集解徐广曰：「元，一作『卜』。」
〔五〕集解马融曰：「元龟，大龟也，长尺二寸。」孔安国曰：「
至人以人事观殷，大龟以神灵考之，皆无知吉者。」
〔六〕集解孔安国曰：「相，助也。」
〔七〕集解郑玄曰：「王暴虐于民，使不得安食，逆乱阴阳，不度天性，傲很明德，不修教法者。」
纣愈淫乱不止。微子数谏不听，乃与大师、少师谋，遂去。比干曰：「为人臣者，不得不以死争。」乃强谏纣。纣怒曰：「吾闻圣人心有七窍。」剖比干，观其心。〔一〕箕子惧，乃详狂为奴，纣又囚之。殷之大师、少师乃持其祭乐器奔周。周武王于是遂率诸侯伐纣。纣亦发兵距之牧野。〔二〕甲子日，纣兵败。纣走入，登鹿台，〔三〕衣其宝玉衣，赴火而死。〔四〕周武王遂斩纣头，县之〔大〕白旗。杀妲己。释箕子之囚，封比干之墓，表商容之闾。〔五〕封纣子武庚、禄父，以续殷祀，〔六〕令修行盘庚之政。殷民大说。于是周武王为天子。其后世贬帝号，号为王。〔七〕而封殷后为诸侯，属周。〔八〕
〔一〕正义括地志云；「比干见微子去，箕子狂，乃叹曰：『主过不谏，非忠也。畏死不言，非勇也。过则谏，不用则死，忠之至也。』进谏不去者三日。纣问：『何以自持？』比干曰：『修善行仁，以义自持。』纣怒，曰：『吾闻圣人心有七窍，信诸？』遂杀比干，刳视其心也。」
〔二〕集解郑玄曰：「牧野，纣南郊地名也。」正义括地志云：「今卫州城即殷牧野之地，周武王伐纣筑也。」
〔三〕集解徐广曰：「鹿，一作『廪』。」
〔四〕正义周书云：「纣取天智玉琰五，环身以自焚。」
〔五〕索隐皇甫谧云「商容与殷人观周军之入」，则以为人名。郑玄云：「商家典乐之官，知礼容，所以礼署称容台。」
〔六〕集解谯周曰：「殷凡三十一世，六百余年。」汲冢纪年曰：「汤灭夏以至于受二十九王，用岁四百九十六年也。」
〔七〕索隐按：夏、殷天子亦皆称帝，代以德薄不及五帝，始贬帝号，号之为王，故本纪皆帝，而后总曰「三王」也。
〔八〕正义即武庚禄父也。
周武王崩，武庚与管叔、蔡叔作乱，成王命周公诛之，而立微子于宋，以续殷后焉。
太史公曰：余以颂次契之事，自成汤以来，采于书诗。契为子姓，其后分封，以国为姓，有殷氏、来氏、宋氏、空桐氏、稚氏、〔一〕北殷氏、〔二〕目夷氏。孔子曰，殷路车为善，而色尚白。〔三〕
〔一〕索隐按：系本子姓无稚氏。
〔二〕索隐系本作「髦氏」，又有时氏、萧氏、黎氏。然北殷氏盖秦宁公所伐毫王，汤之后也。
〔三〕索隐论语孔子曰「乘殷之辂」，礼记曰「殷人尚白」，太史公为赞，不取成文，遂作此语，亦疏略也。
【索隐述赞】简狄吞乙，是为殷祖。玄王启商，伊尹负俎。上开三面，下献九主。旋师泰卷，继相臣扈。迁嚣圮耿，不常厥土。武乙无道，祸因射天。帝辛淫乱，拒谏贼贤。九侯见醢，炮格兴焉。黄钺斯杖，白旗是悬。哀哉琼室，殷祀用迁！
史记卷四
周本纪第四
周后稷，名弃。〔一〕其母有邰氏女，曰姜原。〔二〕姜原为帝喾元妃。〔三〕姜原出野，见巨人迹，心忻然说，欲践之，践之而身动如孕者。居期而生子，以为不祥，弃之隘巷，〔四〕马牛过者皆辟不践；徙置之林中，适会山林多人，迁之；而弃渠中冰上，飞鸟以其翼覆荐之。姜原以为神，遂收养长之。初欲弃之，因名曰弃。〔五〕
〔一〕正义因太王所居周原，因号曰周。地理志云右扶风美阳县岐山在西北中水乡，周太王所邑。括地志云：「故周城一名美阳城，在雍州武功县西北二十五里，即太王城也。」
〔二〕集解韩诗章句曰：「姜，姓。原，字。」或曰姜原，谥号也。正义邰，天来反，亦作「斄」，同。说文云：「邰，炎帝之后，姜姓，封邰，周弃外家。」
〔三〕索隐谯周以为「弃，帝喾之冑，其父亦不着」，与此纪异也。
〔四〕索隐已下皆诗大雅生民篇所云「诞寘之隘巷，牛羊腓字之；诞寘之平林，会伐平林；诞寘之寒冰，鸟覆翼之」，是其事也。
〔五〕正义古史考云「弃，帝喾之冑，其父亦不着」，与此文稍异也。
弃为儿时，屹如巨人之志。其游戏，好种树麻、菽，麻、菽美。及为成人，遂好耕农，相地之宜，宜谷者稼穑焉，〔一〕民皆法则之。帝尧闻之，举弃为农师，天下得其利，有功。帝舜曰：「弃，黎民始饥，〔二〕尔后稷播时百谷。」封弃于邰，〔三〕号曰后稷，别姓姬氏。〔四〕后稷之兴，在陶唐、虞、夏之际，皆有令德。
〔一〕正义种曰稼，敛曰穑。
〔二〕集解徐广曰：「今文尚书云『祖饥』，故此作『始饥』。祖，始也。」
〔三〕集解徐广曰：「今斄乡在扶风。」索隐即诗生民曰「有邰家室」是也。邰即斄，古今字异耳。正义括地志云「故斄城一名武功城，在雍州武功县西南二十二里，古邰国，后稷所封也。有后稷及姜嫄祠。」毛苌云：「邰，姜嫄国也，后稷所生。尧见天因邰而生后稷，故因封于邰也。」
〔四〕集解礼纬曰：「祖以履大迹而生。」
后稷卒，〔一〕子不窋立。〔二〕不窋末年，夏后氏政衰，去稷不务，〔三〕不窋以失其官而奔戎狄之闲。不窋卒，子鞠立。鞠卒，子公刘立。公刘虽在戎狄之闲，复修后稷之业，务耕种，行地宜，自漆、沮度渭，取材用，〔四〕行者有资，居者有畜积，民赖其庆。百姓怀之，多徙而保归焉。周道之兴自此始，故诗人歌乐思其德。〔五〕公刘卒，子庆节立，国于豳。〔六〕
〔一〕集解山海经大荒经曰：「黑水青水之闲有广都之野，后稷葬焉。」皇甫谧曰：「冢去中国三万里也。」
〔二〕索隐帝王世纪云「后稷纳姞氏，生不窋」，而谯周按国语云「世后稷，以服事虞、夏」，言世稷官，是失其代数也。若以不窋亲弃之子，至文王千余岁唯十四代，实亦不合事情。正义括地志云：「不窋故城在庆州弘化县南三里。即不窋在戎狄所居之城也。」毛诗疏云：「虞及夏、殷共有千二百岁。每世在位皆八十年，乃可充其数耳。命之短长，古今一也，而使十五世君在位皆八十许载，子必将老始生，不近人情之甚。以理而推，实难据信也。」
〔三〕集解韦昭曰：「夏太康失国，废稷之官，不复务农。」索隐国语云「弃稷不务」。此云「去稷」者，是太史公恐「弃」是后稷之名，故变文云「去」也。言夏政衰，不窋去稷官，不复务农者也。
〔四〕正义公刘从漆县漆水南渡渭水，至南山取材木为用也。括地志云：「豳州新平县即汉漆县也。漆水出岐州普润县东南岐山漆溪，东入渭。」
〔五〕索隐即诗大雅篇「笃公刘」是也。
〔六〕集解徐广曰：「新平漆县之东北有豳亭。」索隐豳即邠也，古今字异耳。正义括地志云：「豳州新平县即汉漆县，诗豳国，公刘所邑之地也。」
庆节卒，子皇仆立。皇仆卒，子差弗立。差弗卒，子毁隃立〔一〕。毁隃卒，子公非立。〔二〕公非卒，子高圉立。〔三〕高圉卒，子亚圉立。〔四〕亚圉卒，子公叔祖类立。〔五〕公叔祖类卒，子古公亶父立。古公亶父复修后稷、公刘之业，积德行义，国人皆戴之。熏育戎狄攻之，欲得财物，予之。已复攻，欲得地与民。民皆怒，欲战。古公曰：「有民立君，将以利之。今戎狄所为攻战，以吾地与民。民之在我，与其在彼，何异。民欲以我故战，杀人父子而君之，予不忍为。」乃与私属遂去豳，度漆、沮，〔六〕踰梁山，〔七〕止于岐下。〔八〕豳人举国扶老携弱，尽复归古公于岐下。及他旁国闻古公仁，亦多归之。于是古公乃贬戎狄之俗，而营筑城郭室屋，而邑别居之。〔九〕作五官有司。〔一０〕民皆歌乐之，颂其德。〔一一〕
〔一〕集解音踰。世本作「榆」。索隐系本作「伪榆」。
〔二〕索隐系本云：「公非辟方。」皇甫谧云：「公非字辟方也。」
〔三〕集解宋衷曰：「高圉能率稷者也，周人报之。」索隐系本云：「高圉侯侔。」
〔四〕集解世本云：「亚圉云都。」皇甫谧云：「云都，亚圉字。」索隐汉书古今表曰：「云都，亚圉弟。」按：如此说，则辟方侯侔亦皆二人之名，实未能详。
〔五〕索隐系本云：「太公组绀诸盩。」三代世表称叔类，凡四名。皇甫谧云「公祖一名组绀诸盩，字叔类，号曰太公」也。
〔六〕集解徐广曰：「水在杜阳岐山。杜阳县在扶风。」
〔七〕正义括地志云：「梁山在雍州好畤县西北十八里。」郑玄云：「岐山在梁山西南。」然则梁山横长，其东当夏阳，西北临河，其西当岐山东北，自豳适周，当踰之矣。
〔八〕集解徐广曰：「山在扶风美阳西北，其南有周原。」骃案：皇甫谧云「邑于周地，故始改国曰周」。
〔九〕集解徐广曰：「分别而为邑落也。」
〔一０〕集解礼记曰：「天子之五官曰司徒、司马、司空、司士、司寇，典司五众。」郑玄曰：「此殷时制。」
〔一一〕索隐即诗颂云「后稷之孙，实维太王，居岐之阳，实始翦商」是也。
古公有长子曰太伯，次曰虞仲。太姜生少子季历，〔一〕季历娶太任，〔二〕皆贤妇人，〔三〕生昌，有圣瑞。〔四〕古公曰：「我世当有兴者，其在昌乎？」长子太伯、虞仲知古公欲立季历以传昌，乃二人亡如荆蛮，〔五〕文身断发，〔六〕以让季历。
〔一〕正义国语注云：「齐、许、申、吕四国，皆姜姓也，四岳之后，太姜之家。太姜，太王之妃，王季之母。」
〔二〕集解列女传曰：「太姜，有邰氏之女。太任，挚任氏之中女。」正义国语注云：「挚、畴二国，任姓。奚仲，仲虺之后，太任之家。太任，王季之妃，文王母也。」
〔三〕正义列女传云：「太姜，太王娶以为妃，生太伯、仲雍、王季。太姜有色而贞顺，率导诸子，至于成童，靡有过失。太王谋事必于太姜，迁徙必与。太任，王季娶以为妃。太任之性，端壹诚庄，维德之行。及其有身，目不视恶色，耳不听淫声，口不出傲言，能以胎教子，而生文王。」此皆有贤行也。
〔四〕正义尚书帝命验云：「季秋之月甲子，赤爵衔丹书入于酆，止于昌户。其书云：『敬胜怠者吉，怠胜敬者灭，义胜欲者从，欲胜义者凶。凡事不强则枉，不敬则不正。枉者废灭，敬者万世。以仁得之，以仁守之，其量百世。以不仁得之，以仁守之，其量十世。以不仁得之，不仁守之，不及其世』。」此盖圣瑞。
〔五〕正义太伯奔吴，所居城在苏州北五十里常州无锡县界梅里村，其城及冢见存。而云「亡荆蛮」者，楚灭越，其地属楚，秦灭楚，其地属秦，秦讳「楚」，改曰「荆」，故通号吴越之地为荆。及北人书史加云「蛮」，势之然也。
〔六〕集解应劭曰：「常在水中，故断其发，文其身，以象龙子，故不见伤害。」
古公卒，季历立，是为公季。公季修古公遗道，笃于行义，诸侯顺之。
公季卒，〔一〕子昌立，是为西伯。西伯曰文王，〔二〕遵后稷、公刘之业，则古公、公季之法，笃仁，敬老，慈少。礼下贤者，日中不暇食以待士，士以此多归之。伯夷、叔齐在孤竹，〔三〕闻西伯善养老，盍往归之。太颠、闳夭、散宜生、鬻子、辛甲大夫之徒皆往归之。〔四〕
〔一〕集解皇甫谧曰：「葬鄠县之南山。」
〔二〕正义帝王世纪云：「文王龙颜虎肩，身长十尺，胸有四乳。」雒书灵准听云：「苍帝姬昌，日角鸟鼻，高长八尺二寸，圣智慈理也。」
〔三〕集解应邵曰：「在辽西令支。」正义括地志云：「孤竹故城在平州卢龙县南十二里，殷时诸侯孤竹国也，姓墨胎氏。」
〔四〕集解刘向别录曰：「鬻子名熊，封于楚。辛甲，故殷之臣，事纣。盖七十五谏而不听，去至周，召公与语，贤之，告文王，文王亲自迎之，以为公卿，封长子。」长子今上党所治县是也。
崇侯虎谮西伯于殷纣曰：「西伯积善累德，诸侯皆向之，将不利于帝。」帝纣乃囚西伯于羑里。闳夭之徒患之。乃求有莘氏美女〔一〕，骊戎之文马，〔二〕有熊九驷，〔三〕他奇怪物，因殷嬖臣费仲而献之纣。纣大说，曰：「此一物足以释西伯，〔四〕况其多乎！」乃赦西伯，赐之弓矢斧钺，使西伯得征伐。曰：「谮西伯者，崇侯虎也。」西伯乃献洛西之地，以请纣去炮格之刑。纣许之。
〔一〕正义括地志云：「古?国城在同州河西县南二十里。世本云莘国，姒姓，夏禹之后，即散宜生等求有莘美女献纣者。」
〔二〕正义括地志云：「骊戎故城在雍州新丰县东南十六里，殷、周时骊戎国城也。」按：骏马赤鬣缟身，目如黄金，文王以献纣也。
〔三〕正义括地志云：「郑州新郑县，本有熊氏之墟也。」按：九驷，三十六匹马也。
〔四〕索隐一物，谓?氏之美女也。以殷纣淫昏好色，故知然。
西伯阴行善，诸侯皆来决平。于是虞、芮之人〔一〕有狱不能决，乃如周。入界，耕者皆让畔，民俗皆让长。虞、芮之人未见西伯，皆惭，相谓曰：「吾所争，周人所耻，何往为，祇取辱耳。」遂还，俱让而去。诸侯闻之，曰「西伯盖受命之君」。
〔一〕集解地理志虞在河东大阳县，芮在冯翊临晋县。正义括地志云：「故虞城在陕州河北县东北五十里虞山之上，古虞国也。故芮城在芮城县西二十里，古芮国也。晋太康地记云虞西百四十里有芮城。」括地志又云：「闲原在河北县西六十五里。诗云『虞芮质厥成』。毛苌云『虞芮之君相与争田，久而不平，乃相谓曰：「西伯仁人，盍往质焉。」乃相与朝周。入其境，则耕者让畔，行者让路。入其邑，男女异路，班白不提挈。入其朝，士让为大夫，大夫让为卿。二国君相谓曰：「我等小人，不可履君子之庭。」乃相让所争地以为闲原』。至今尚在。」注引地理志芮在临晋者，恐疏。然闲原在河东，复与虞、芮相接，临晋在河西同州，非临晋芮乡明矣。
明年，伐犬戎。〔一〕明年，伐密须。〔二〕明年，败耆国〔三〕。殷之祖伊闻之，惧，以告帝纣。纣曰：「不有天命乎？是何能为！」明年，伐邘。〔四〕明年，伐崇侯虎。〔五〕而作丰邑，〔六〕自岐下而徙都丰。明年，西伯崩，〔七〕太子发立，是为武王。
〔一〕集解山海经曰：「有人，人面兽身，名曰犬戎。」正义又云：「黄帝生苗龙，苗龙生融吾，融吾生并明，并明生白犬。白犬有二，是为犬戎。」说文云「赤狄本犬种」，故字从犬。又后汉书云「
犬戎，盘瓠之后也」，今长沙武林之郡太半是也。又毛诗疏云「犬戎昆夷」是也。
〔二〕集解应劭曰：「密须氏，姞姓之国。」瓒曰：「安定阴密县是。」正义括地志云：「阴密故城在泾州鹑觚县西；其东接县城，即古密国。」杜预云姞姓国，在安定阴密县也。
〔三〕集解徐广曰：「一作『?』。」正义即黎国也。邹诞生云本或作「黎」。孔安国云黎在上党东北。括地志云：「故黎城，黎侯国也，在潞州黎城县东北十八里。尚书云『西伯既戡黎』是也。」
〔四〕集解徐广曰：「邘城在野王县西北，音于。」正义括地志云：「故邘城在怀州河内县西北二十七里，古邘国城也。左传云：『
邘、晋、应、韩，武王之穆也』。」
〔五〕正义皇甫谧云夏鲧封。虞、夏、商、周皆有崇国，崇国盖在丰镐之闲。诗云「既伐于崇，作邑于丰」，是国之地也。
〔六〕集解徐广曰：「丰在京兆鄠县东，有灵台。镐在上林昆明北，有镐池，去丰二十五里。皆在长安南数十里。」正义括地志云：「
周丰宫，周文王宫也，在雍州鄠县东三十五里。镐在雍州西南三十二里。」
〔七〕集解徐广曰：「文王九十七乃崩。」正义括地志云：「周文王墓在雍州万年县西南二十八里原上也。」
西伯盖即位五十年。其囚羑里，盖益易之八卦为六十四卦。〔一〕诗人道西伯，盖受命之年称王而断虞芮之讼。〔二〕后十年而崩，〔三〕谥为文王。〔四〕改法度，制正朔矣。追尊古公为太王，公季为王季：〔五〕盖王瑞自太王兴。〔六〕
〔一〕正义干凿度云：「垂黄策者羲，益卦演德者文，成命者孔也。」易正义云伏羲制卦，文王卦辞，周公爻辞，孔十翼也。按：太史公言「盖」者，乃疑辞也。文王着演易之功，作周纪方赞其美，不敢专定，重易故称「盖」也。
〔二〕正义二国相让后，诸侯归西伯者四十余国，咸尊西伯为王。盖此年受命之年称王也。帝王世纪云：「文王即位四十二年，岁在鹑火，文王更为受命之元年，始称王矣。」又毛诗〔疏〕云：「文王九十七而终，终时受命九年，则受命之元年年八十九也。」
〔三〕正义十当为「九」，其说在后。
〔四〕正义谥法：「经纬天地曰文。」
〔五〕正义易纬云「文王受命，改正朔，布王号于天下」。郑玄信而用之，言文王称王，已改正朔布王号矣。按：天无二日，土无二王，岂殷纣尚存而周称王哉？若文王自称王改正朔，则是功业成矣，武王何复得云大勋未集，欲卒父业也？礼记大传云「牧之野武王成大事而退，追王太王亶父、王季历、文王昌」。据此文乃是追王为王，何得文王自称王改正朔也？
</div>
    <div class="pagination">
<a href="史记集解三家注索隐正义_page14.html">上一页</a><span>...</span><a href="史记集解三家注索隐正义_page10.html">10</a><a href="史记集解三家注索隐正义_page11.html">11</a><a href="史记集解三家注索隐正义_page12.html">12</a><a href="史记集解三家注索隐正义_page13.html">13</a><a href="史记集解三家注索隐正义_page14.html">14</a><span class="current-page">15</span><a href="史记集解三家注索隐正义_page16.html">16</a><a href="史记集解三家注索隐正义_page17.html">17</a><a href="史记集解三家注索隐正义_page18.html">18</a><a href="史记集解三家注索隐正义_page19.html">19</a><a href="史记集解三家注索隐正义_page20.html">20</a><span>...</span><a href="史记集解三家注索隐正义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
