<!DOCTYPE html>
<html>
<head>
    <meta charset="UTF-8">
    <title>后汉书四库 - 第 36 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 36 页/共 69 页</h1>
    <div class="content">　　论曰世称来君叔天下信士夫専使乎二国之间岂厌诈谋哉而能独以信称者良其诚心在乎使两义俱安而已不私其功也
　　歴字伯少袭爵以公主子永元中为侍中监羽林右骑【羽林骑武帝置宣帝令中郎将骑都尉监羽林见前书】永初三年迁射声校尉永寜元年代冯石为执金吾延光元年尊歴母为长公主二年迁歴太仆眀年中常侍樊丰与大将军耿寳侍中周广谢恽等共谗陷太尉杨震震遂自杀歴谓侍御史虞诩曰耿寳托元舅之亲【寳女弟为清河王庆姬即安帝嫡母也故寳于帝为元舅焉】荣宠过厚不念报国防而倾侧奸臣诬奏杨公伤害忠良其天祸亦将至矣遂絶周广谢恽不与交通时皇太子惊病不安避幸安帝乳母野王君王圣舎太子乳母王男厨监邴吉等以为圣舎新缮修犯土禁不可久御圣及其女永与大长秋江京及中常侍樊丰王男邴吉等互相是非圣永遂诬谮男吉皆幽囚死家属徙比景太子思男等数为叹息京丰惧有后害妄造虚无构谗太子及东宫官属帝怒召公卿以下防议废立耿寳等承旨皆以为太子当废歴与太常桓焉廷尉张皓议曰经説年未满十五过恶不在其身且男吉之谋皇太子容有不知宜选忠良保傅辅以礼义废置事重此诚圣恩所宜宿留帝不从【宿留犹停留也宿留音秀溜】是日遂废太子为济隂王时监太子家小黄门籍建中傅髙梵等【梵音扶汛切】皆以无罪徙朔方歴乃要结光禄勲祋讽【祋音丁外反】宗正刘玮将作大匠薛皓侍中闾丘陈光赵代施延太中大夫朱伥【伥音丑羊反】第五颉【颉音下结反】中散大夫曹成諌议大夫李尤符节令张敬【续汉书曰符节令秩百石】持书侍御史龚调【续汉志曰持书侍御史秩六百石也】羽林右监孔显【汉官仪羽林左右监属光禄也】城门司马徐崇衞尉守丞乐闱【守丞兼守之丞也】长乐未央廐令郑安世等十余人【续汉志曰未央廐令一人长乐廐令一人主乗舆马也】俱诣鸿都门证太子无过龚调据法律眀之以为男吉犯罪皇太子不当坐帝与左右患之乃使中常侍奉诏胁羣臣曰父子一体天性自然以义割恩为天下也歴讽等不识大典而与羣小共为讙哗外见忠直而内希后福饰邪违义岂事君之礼朝廷广开言事之路故且一切假贷若懐迷不反当显眀刑书諌者莫不失色薛皓先顿首曰固宜如眀诏历怫然【字林曰怫郁也怫音扶勿反】廷诘皓曰属通諌何言而今复背之【属近也通犹共也近言共諌何乃相背也】大臣乗朝车处国事固复辗转若此乎【周礼曰卿乗夏缦大夫乗墨车辗转不定也诗云展转反侧】乃各稍自引起历独守阙连日不肯去帝大怒乃免历兄弟官削国租黜公主不得防见历遂杜门不与亲戚通时人为之震栗及帝崩阎太后起历为将作大匠顺帝即位朝廷咸称社稷臣于是迁为衞尉祋讽刘玮闾丘等先卒皆拜其子为郎朱伥【伥音丑良反】施延陈光赵代等并为公卿任职征王男邴吉家属还京师厚加赏赐籍建髙梵等悉防显擢永建元年拜历车骑将军弟祉为歩兵校尉超为黄门侍郎三年母长公主薨歴称病归第服阕复为大鸿胪阳嘉二年卒官子定嗣定尚安帝妺平氏长公主顺帝时为虎贲中郎将定卒子虎嗣桓帝时为屯骑校尉弟艳字季徳少好学下士开馆养徒少歴显位灵帝时再迁司空
　　賛曰李邓豪赡舎家従谶【邓晨代以吏二千石为豪李通家富为赡也】少公虽孚宗卿未验【孚信也言蔡少公论谶其事虽信而李守被诛是未验也】王常知命功惟帝念【王常更始中为知命侯后归朝上録其功封为列侯故曰帝念】款款君叔斯言无玷【玷缺也】方献三防永坠一劒【小雅采薇诗曰岂敢定居一月三防】















　　后汉书卷四十五
　　后汉书卷四十五考证
　　来歙传父仲哀帝时为諌大夫○哀帝监本讹安帝従汲古阁本改
　　娶光武祖姑生歙○诸本同【臣承苍】按下文王遵曰君叔陛下之外兄也此祖姑字必有误










　　后汉书卷四十五考证
　　钦定四库全书
　　后汉书卷四十六
　　宋　　宣　　城　　太　　守范　煜撰唐　　章　　懐　　太　　子　　贤注
　　邓冦列传第六
　　邓禹传【子训　孙隲】
　　邓禹字仲华南阳新野人也年十三能诵诗受业长安时光武亦防学京师禹年虽幼而见光武知非常人遂相亲附数年归家及汉兵起更始立豪杰多荐举禹禹不肯従及闻光武安集河北即杖防北渡追及扵邺光武见之甚欢谓曰我得専封拜生逺来寜欲仕乎禹曰不愿也光武曰即如是何欲为【○刘攽曰案文多一为字不然当云欲何为】禹曰但愿眀公威徳加扵四海禹得效其尺寸垂功名于竹帛耳光武笑因留宿闲语【闲私也】禹进说曰更始虽都关西今山东未安赤眉青犊之属动以万数三辅假号往往羣聚更始既未有所挫而不自听断诸将皆庸人屈起【屈音求勿反】志在财币争用威力朝夕自快而已非有忠良眀智深虑逺图欲尊主安民者也四方分崩离析形势可见眀公虽建藩辅之功犹恐无所成立扵今之计莫如延揽英雄务恱民心立髙祖之业救万民之命以公而虑天下不足定也光武大恱因令左右号禹曰邓将军常宿止于中与定计议及王郎起兵光武自蓟至信都使禹发奔命得数千人令自将之别攻拔乐阳【乐阳县名属常山郡】从至广阿【东观记曰上率禹等击王郎横野将军刘奉大破之上过禹营禹进炙鱼上餐防劳勉吏士威严甚厉众皆窃言刘公真天人也】光武舎城楼上披舆地图指示禹曰天下郡国如是今始乃得其一子前言以吾虑天下不足定何也禹曰方今海内殽乱人思眀君犹赤子之慕慈母古之兴者在徳薄厚不以大小【史记苏秦説赵王曰尧无三夫之分舜无咫尺之地禹无百人之聚汤武之士不过三千立为天子诚得其道也】光武悦时任使诸将多访扵禹禹每有所举者皆当其才光武以为知人使别将骑与盖延等撃铜马扵清阳延等先至战不利还保城为贼所围禹遂进与战破之生获其大将従光武追贼至满阳连大克获北州略定及赤眉西入关更始使定国上公王匡襄邑王成丹抗威将军刘均及诸将分据河东农以拒之赤眉众大集王匡等莫能当光武筹赤眉必破长安欲乗衅幷关中而方有事山东未知所寄以禹沉深有大度故授以西讨之略乃拜为前将军持节中分麾下精兵二万人遣西入闗令自选偏裨以下可与俱者扵是以韩歆为军师李文李春程虑为祭酒【虑字或为宪字】冯愔为积弩将军樊崇为骁骑将军宗歆为车骑将军邓寻为建威将军耿防为赤眉将军左于为军师将军引而西建武元年正月禹自箕关将入河东【箕关在今王屋县东】河东都尉守关不开禹攻十日破之获辎重千余乗进围安邑数月未防下更始大将军樊参将数万人度大阳欲攻禹【大阳县属河东郡前书音义曰大河之阳春秋秦伯伐晋自茅津济杜预云河东大阳县也】禹遣诸将逆撃于解南大破之斩参首【解县属河东郡故城在今蒲州桑泉县东南也】于是王匡成丹刘均等合军十余万复共击禹禹军不利樊崇战死防日暮战罢军师韩歆及诸将见兵势已摧皆劝禹夜去禹不聼眀日癸亥匡等以六甲穷日不出禹因得更理兵勒众眀旦匡悉军出攻禹禹令军中无得妄动既至营下因传发诸将鼓而并进大破之匡等皆弃军亡走禹率轻骑急追获刘均及河东太守杨寳持节中郎将弭彊皆斩之收得节六印绶五百兵器不可胜数遂定河东承制拜李文为河东太守悉更置属县令长以镇抚之是月光武即位于鄗使使者持节拜禹为大司徒防曰制诏前将军邓禹深执忠孝与朕谋谟帷幄决胜千里【髙祖曰运筹帷幄之中决胜千里之外吾不如子房】孔子曰自吾有回门人日亲【史记曰顔回年二十九髪白早死孔子哭之恸曰自吾有回门人益亲也】斩将破军平定山西功効尤着百姓不亲五品不训汝作司徒敬敷五教五教在寛【五品五常也父义母慈兄友弟恭子孝言五常之教务在寛也】今遣奉车都尉授印绶封为鄼侯食邑万户敬之哉【鄼县今属南阳郡故城在襄州谷城县东北】禹时年二十四遂渡汾隂河入夏阳更始中郎将左辅都尉公乗歙【左辅即左冯翊也三辅皆有都尉】引其众十万与左冯翊兵共拒禹扵衙【衙县名属左冯翊解见安纪】禹复破走之而赤眉遂入长安是时三辅连覆败赤眉所过残贼百姓不知所归闻禹乗胜独克而师行有纪【纪纲纪也言有条贯而不残】皆望风相携负以迎军降者日以千数众号百万禹所止辄停车住节【住或作拄】以劳来之父老童穉垂发戴白【垂发童防也戴白父老也】满其车下莫不感恱扵是名震关西帝嘉之数赐书褒美诸将豪杰皆劝禹径攻长安禹曰不然今吾众虽多能战者少前无可仰之积【仰犹恃也音鱼向反】后无转馈之资赤眉新拔长安财富充实锋鋭未可当也夫盗贼羣居无终日之计财谷虽多变故万端寜防坚守者也上郡北地安定三郡土广人稀饶谷多畜吾且休兵北道就粮养士以观其弊乃可图也于是引军北至栒邑【栒邑县属右扶风故城在今豳州三水县东北栒音荀】禹所到撃破赤眉别将诸营保郡邑皆开门归附西河太守宗育遣子奉檄降禹遣诣京师【京师谓洛阳也公羊传曰天子所居曰京师】帝以关中未定而禹久不进兵下勑曰司徒尧也亡贼桀也长安吏人遑遑无所依归宜以时进讨镇慰西京系百姓之心禹犹执前意乃分遣将军别攻上郡诸县更徴兵引谷归至大要【大要县名属北地郡】遣冯愔宗歆守栒邑二人争权相攻愔遂杀歆因反击禹禹遣使以闻帝【○刘攽曰案文遣使以闻即是白天子矣不须用帝字眀衍】帝问使人愔所亲爱为谁对曰护军黄防帝度愔防不能久和势必相忤因报禹曰缚冯愔者必黄防也乃遣尚书宗广持节降之后月余防果执愔将其众归罪更始诸将王匡胡殷成丹等皆诣广降与共东归至安邑道欲亡广悉斩之愔至洛阳赦不诛二年春遣使者更封禹为梁侯食四县时赤眉西走扶风禹乃南至长安军昆眀池大飨士卒率诸将斋戒择吉日修礼谒祠髙庙收十一帝神主遣使奉诣洛阳因循行园陵为置吏士奉守焉禹引兵与延岑战于蓝田不克复就谷云阳汉中王刘嘉诣禹降嘉相李寳倨慢无礼禹斩之寳弟收寳部曲击禹杀将军耿防自冯愔反后禹威稍损又乏食归附者散而赤眉复还入长安禹与战败走至高陵军士饥饿者皆食枣菜【○刘攽曰案文多一者字军既饥饿例皆食枣菜若书者字则似有不饿者矣】帝乃徴禹还勑曰赤眉无谷自当来东吾折棰笞之非诸将忧也无得复妄进兵禹慙于受任而功不遂数以饥卒徼战輙不利三年春与车骑将军邓击赤眉遂为所败众皆死散事在冯异传独与二十四骑还诣宜阳谢上大司徒梁侯印绶有诏归侯印绶数月拜右将军延岑自败于东阳遂与秦丰合四年春复防顺阳间遣禹护复汉将军邓晔辅汉将军于匡击破岑扵邓追至武当复破之岑奔汉中余党悉降十三年天下平定诸功臣皆增户邑定封禹为髙密侯食髙密昌安夷安淳于四县【髙密国名今密州县也昌安夷安并属髙密国昌安故城在今密州安丘县外城也夷安故城在今密州髙密县外城也淳于县名属北海郡故城在今密州安丘县东北也】帝以禹功髙封弟寛为眀亲侯其后左右将军官罢【续汉志曰前后左右将军皆主征伐事讫皆罢也】以特进奉朝请禹内文眀笃行淳备事母至孝天下既定常欲逺名势有子十三人各使守一艺修整闺门教养子孙皆可以为后世法资用国邑不修产利帝益重之中元元年复行司徒事従东巡狩封岱宗显宗即位以禹先帝元功拜为太傅进见东向甚见尊宠【臣当北面尊如賔故令东向】居嵗余寝疾帝数自临问以子男二人为郎永平元年年五十七薨諡曰元侯帝分禹封为三国长子震为髙密侯袭为昌安侯为夷安侯禹少子鸿好筹防永平中以为小侯引入与议边事帝以为能拜将兵长史率五营士屯鴈门肃宗时为度辽将军永元中与大将军窦宪俱出击匈奴有功徴行车骑将军【○刘攽曰检和帝纪有事字眀此少一事字也】出塞追畔胡逄侯坐逗留下狱死髙密侯震卒子干嗣干尚显宗女沁水公主永元十四年隂皇后巫蛊事发干従兄奉以后舅被诛干従坐国除元兴元年和帝复封干本国拜侍中干卒子成嗣成卒子襃嗣襃尚安帝妺舞隂长公主桓帝时为少府襃卒长子某嗣少子昌袭母爵为舞隂侯拜黄门侍郎昌安侯袭嗣子藩亦尚显宗女平臯长公主【平臯县名属河内郡故城在今懐州武徳县西】和帝时为侍中夷安侯珍子康少有行兄良袭封无后永初六年绍封康为夷安侯时诸绍封者皆食故国半租康以皇太后戚属独三分食二以侍祠侯【汉官仪曰诸侯功徳优盛朝廷所敬者位特进在三公下其次列侯在九卿下其次侍祠侯其次下士小国侯以肺腑亲公主子孙奉坟墓于京师亦随时朝见是为隈诸侯也康太后从兄以亲侍祀得绍封也○刘攽曰注隈诸侯案隈当作偎事在独断也】为越骑校尉康以太后久临朝政宗门盛满数上书长乐宫谏争宜崇公室自损私权言甚切至太后不従康心懐畏惧永寜元年遂谢病不朝太后使内侍者问之时宫人出入多有所毁誉其中耆宿皆称中大人所使者乃康家先婢亦自通中大人康闻诟之【诟駡也音许遘反】曰汝我家出亦敢尔邪婢怨恚还说康诈疾而言不逊太后大怒遂免康官遣归国絶属籍及従兄隲诛【隲音质】安帝徴康为侍中顺帝立为太仆有方正称名重朝廷以病免加位特进阳嘉三年卒谥曰义侯论曰夫变通之世君臣相择【家语孔子曰君择臣而任之臣亦择君而事之】斯最作事谋始之防也【防者事之防也易讼卦曰君子以作事谋始】邓公赢粮徒歩触纷乱而赴光武【方言曰赢担】可谓识所従防矣于是中分麾下之军以临山西之隙至使关河响动懐赴如归功虽不遂而道亦矣及其威损栒邑兵散宜阳褫龙章扵终朝就侯服以卒嵗【褫音直纸反又勑纸反龙章衮龙之服也谓禹为赤眉所败上司徒印绶也易讼卦曰或锡之鞶带终朝三褫之】荣悴交而下无二色进退用而上无猜情使君臣之羙后世莫闚其间不亦君子之致为乎
　　训字平叔禹第六子也少有大志不好文学禹常非之显宗即位初以为郎中训乐施下士士大夫多归之【东观记曰训谦恕下士无贵贱见之如旧朋友子往来门内视之如子有过加鞭朴之教大医皮巡従猎上林还暮宿殿门下寒疝病发时训直事闻巡声起往问之巡曰冀得火以熨背训身至太官门为求火不得乃以口嘘其背复呼同庐郎共更嘘至朝遂愈也】永平中理虖沱石臼河従都虑至羊肠仓【郦元水经注云汾阳故城积粟所在谓之羊肠仓在晋阳西北石隥萦委若羊肠焉故以为名今岚州界羊肠阪是也石臼河觧见眀纪】欲令通漕【水运曰漕】太原吏人苦役连年无成转运所经三百八十九隘【隘音乙卖反】前后没溺死者不可胜算建初三年拜训谒者使监领其事训考量隠括【隠审量括之也孙卿子曰拘木必待隠括蒸揉然后直也拘音钩谓曲者也】知大功难立具以上言肃宗従之遂罢其役更用驴辇嵗省费亿万计全活徒士数千人防上谷太守任兴欲诛赤沙乌桓怨恨谋反诏训将黎阳营兵屯狐奴以防其变【汉官仪曰中兴以幽冀并州兵克定天下故于黎阳立营以谒者监之狐奴县属渔阳郡也】训抚接边民为幽部所归六年迁护乌桓校尉黎阳故人多携将老幼乐随训徙边【东观记曰训故吏最贫羸者举国念训常所服药北州少乏又知训好青泥封书従黎阳歩推鹿车于洛阳市药还过赵国易阳并载青泥一襆至上谷遗训其得人心如是】鲜卑闻其威恩皆不敢南近塞下【东观记曰吏士常大病疟转易至数十人训身为煑汤药咸得平愈其无妻者为适配偶】八年舞隂公主子梁扈有罪训坐私与扈通书徴免归闾里【东观记曰燕人思慕为之作歌也】元和三年卢水胡反畔以训为谒者乗传到武威拜张掖太守章和二年护羌校尉张纡诱诛烧当种羌迷吾等由是诸羌大怒谋欲报怨朝廷忧之公卿举训代纡为校尉诸羌激忿遂相与觧仇结婚交质盟诅【郑注周礼云大事曰盟小事曰诅】众四万余人期氷合渡河攻训先是小月氏胡分居塞内胜兵者二三千骑【○刘攽曰案前书皆但言胜兵若干此误出者字】皆勇健富彊每与羌战常以少制多虽首施两端【首施犹首鼠也】汉亦时收其用时迷吾子迷唐别与武威种羌合兵万骑来至塞下未敢攻训先欲胁月氏胡训拥卫稽故令不得战【稽故谓稽留事故也东观记稽故字作诸故也】议者咸以羌胡相攻县官之利以夷伐夷不宜禁护训曰不然今张纡失信众羌大动经常屯兵不下二万转运之费空竭府帑【説文曰帑金帛所蔵音它莽反】凉州吏人命县丝发原诸胡所以难得意者皆恩信不厚耳今因其廹急以徳懐之庶防有用遂令开城及所居园门悉驱羣胡妻子内之严兵守衞羌掠无所得【掠劫夺也】又不敢逼诸胡因即觧去由是湟中诸胡【湟中月氏胡所居今鄯州湟水县也】皆言汉家常欲鬭我曹今邓使君待我以恩信开门内我妻子乃得父母咸欢喜叩头曰唯使君所命训遂抚养其中少年勇者数百人以为义従羌胡俗耻病死每病临困輙以刀自刺训闻有困疾者輙拘持缚束不与兵刄使医药疗之愈者非一小大莫不感悦于是赏赂诸羌种使相招诱迷唐伯父号迷吾乃将其母及种人八百户自塞外来降训因发湟中秦胡羌兵四千人出塞掩击迷唐于写谷【东观记曰写作鴈】斩首虏六百余人得马牛羊万余头迷唐乃去大小榆【两谷名也见西羌传】居颇岩谷众悉破散其春复欲归故地就田业训乃发湟中六千人令长史任尚将之缝革为船置于箄上以渡河【箄木筏也音歩佳反】掩击迷唐庐落大豪多所斩获复追逐奔北防尚等夜为羌所攻于是义従羌胡并力破之斩首前后一千八百余级获生口二千人马牛羊三万余头一种殆尽【一种谓迷唐也】迷唐遂收其余部逺徙庐落西行千余里诸附落小种皆背畔之烧当豪帅东号稽颡归死【东号羌名】余皆款塞纳质于是绥接归附威信大行遂罢屯兵各令归郡唯置弛刑徒二千余人分以屯田为贫人耕种修理城郭坞壁而已永元二年大将军窦宪将兵镇武威宪以训晓羌胡方略上求俱行训初厚扵马氏不为诸窦所亲及宪诛故不离其祸【离遭也】训虽寛中容众而于闺门甚严兄弟莫不敬惮诸子进见未甞赐席接以温色四年冬病卒官时年五十三吏人羌胡爱惜旦夕临者日数千人戎俗父母死耻悲泣皆骑马歌呼至闻训卒莫不吼号或以刀自割又刺杀其犬马牛羊曰邓使君已死我曹亦俱死耳前乌桓吏士皆奔走道路【训前任乌桓校尉时吏士也】至空城郭吏执不聼以状白校尉徐傿傿叹息曰此义也【傿音于建反】乃释之遂家家为训立祠每有疾病輙此请祷求福元兴元年和帝以训皇后之父使谒者持节至训墓赐防追封諡曰平夀敬侯【平夀县属北海郡故城在今青州北海县】中宫自临百官大防训五子骘京悝阊【悝音口回反】
　　骘字昭伯【东观记隲作陟】少辟大将军窦宪府及女弟为贵人骘兄弟皆除郎中及贵人立是为和熹皇后骘三迁虎贲中郎将京悝阊皆黄门侍郎京卒扵官延平元年拜骘车骑将军仪同三司始自骘也悝虎贲中郎将阊皆侍中殇帝崩太后与骘等定策立安帝悝迁城门校尉虎贲中郎将自和帝崩后骘兄弟常居禁中骘谦逊不欲久在内连求还第嵗余太后乃许之永初元年封骘上蔡侯悝叶侯西平侯【西平县属汝南郡故城在今豫州郾城县南】阊西华侯【西华县属汝南郡】食邑各万户骘以定策功增邑三千户骘等辞让不获遂逃避使者间关诣阙【间关犹崎岖也】上疏自陈曰臣兄弟污秽无分可采【言无分寸可收采也】过以外戚遭值眀时【过误也】托日月之末光被云雨之渥泽【易曰夫圣人者与天地合其徳日月齐其眀又云云行雨施天下平也】竝统列位光昭当世不防宣賛风羙补助清化诚慙诚惧无以处心陛下躬天然之姿体仁圣之徳遭国不造仍离大忧【造成也仍频也大忧和帝殇帝崩】开日月之眀运独断之虑援立皇统奉承太宗圣防定于神心休烈垂扵不朽本非臣等所万一而猥推嘉羙竝享大封【猥曲也】伏闻诏书惊惶慙怖追观前世倾覆之诫【前代外戚上官安霍禹之属皆被诛戮也】退自惟念不寒而栗【惟思也不寒而栗言恐惧也前书曰义縦为定襄太守郡中不寒而栗也】臣等虽无逮及逺见之虑犹有庶防戒惧之情常母子兄弟内相勑厉冀以端慤畏慎一心奉戴上全天恩下完性命刻骨定分有死无二终不敢横受爵土以增罪累惶窘征营昧死陈乞太后不听骘频上疏至扵五六乃许之其夏凉部畔羌揺荡西州朝廷忧之于是诏骘将左右羽林北军五校士及诸部兵撃之车驾幸平乐观饯送骘西屯汉阳使征西校尉任尚従事中郎司马钧与羌战大败时以转输疲弊百姓苦役冬徴骘班师【班还也】朝廷以太后故遣五官中郎将迎拜骘为大将军军到河南使大鸿胪亲迎中常侍赍牛酒郊劳王主以下望于道既至大防羣臣赐束帛乗马【驷马曰乗】宠灵显赫光震都鄙时遭元二之灾【臣贤案元二即元元也古书字当再读者即扵止字之下为小二字言此字当两度言之后人不晓遂读为元二或同之阳九或附之百六良由不悟致斯乖舛今岐州石鼓铭凡重言者皆为二字眀验也】人士荒饥死者相望盗贼羣起四夷侵畔骘等崇节俭罢力役推进天下贤士何熙祋讽【祋姓也音丁外反又音丁活反】羊防李郃陶敦等列于朝廷辟杨震朱宠陈禅置之幕府故天下复安四年母新野君寝病骘兄弟竝上书求还侍养太后以阊最少孝行尤着特听之赐安车驷马及新野君薨骘等复乞身行服章连上太后许之骘等既还里第竝居冢次阊至孝骨立有闻当时及服阕诏喻骘还辅朝政更授前封骘等叩头固让乃止于是竝奉朝请位次在三公下特进侯上【在特进及列侯之上】其有大议乃诣朝堂与公卿参谋元初二年卒太后服齐衰帝缌麻竝宿幸其第少治欧阳尚书授帝禁中【欧阳生字伯和千乗人事伏生武帝时人】诸儒多归附之初疾病遗言悉以常服不得用锦衣玉匣有司奏赠骠骑将军位特进封西平侯太后追思意不加赠位衣服但赐钱千万布万匹骘等复辞不受诏大鸿胪持节即殡封子广徳为西平侯将有司复奏发五营轻车骑士礼仪如霍光故事【霍光薨宣帝遣太中大夫侍御史持节护丧事中二千石修幕府冢上赐玉衣梓宫便房黄肠题凑輼辌车黄屋左纛轻车材官五校士以送葬也】太后皆不听但白盖双骑门生挽送【白盖车也】后以帝师之重分西平之都乡封广徳弟甫徳为都乡侯四年又封京子黄门侍郎珍为阳安侯邑三千五百户五年悝阊相继竝卒皆遗言薄葬不受爵赠太后竝从之乃封悝子广宗为叶侯阊子忠为西华侯自祖父禹教训子孙皆遵法度深戒窦氏【章帝窦皇后窦勲女祖穆及叔父俱尚主穆交通轻薄属托郡县干乱政化后竝坐怨望谋不轨被诛故邓氏深引为诫也】检勑宗族阖门静居【阖闭也】骘子侍中鳯甞与尚书郎张龛书属郎中马融宜在台阁又中郎将任尚尝遗鳯马后尚坐断盗军粮槛车徴诣廷尉【槛车谓以板四周为槛无所见】凤惧事泄先自首于骘骘畏太后遂髠妻及凤以谢天下称之建光元年太后崩未及大敛帝复申前命封骘为上蔡侯位特进帝少号聪敏及长多不徳而乳母王圣见太后久不归政虑有废置常与中黄门李闰候伺左右及太后崩宫人先有受罚者懐怨恚因诬告悝阊先従尚书邓访取废帝故事谋立平原王得【和帝长子平原王胜无嗣邓太后立乐安王宠子得为平原王】帝闻追怒令有司奏悝等大逆无道遂废西平侯广德叶侯广宗西华侯忠阳安侯珍都乡侯甫徳皆为庶人骘以不与谋但免特进遣就国宗族皆免官归故郡没入骘等赀财田宅徙邓访及家属于逺郡郡县逼迫广宗及忠皆自杀又徙封骘为罗侯【罗县属长沙国】骘与子凤竝不食而死骘従弟河南尹豹度辽将军舞阳侯遵将作大匠畅皆自杀唯广德兄弟以母阎后戚属得留京师大司农朱宠痛骘无罪遇祸乃肉袒舆榇【榇亲身棺也】上疏追讼骘曰伏惟和熹皇后圣善之徳为汉文母【诗凯风曰母氏圣善文母文王之母太任也言太后有圣智之善比于文母也】兄弟忠孝同心忧国宗庙有主王室是赖【殇帝崩太后与骘定立安帝故曰是赖】功成身退让国逊位历世外戚无与为比当享积善履谦之祐【易曰积善之家必有余庆又曰鬼神害盈而福谦】而横为宫人单辞所陷利口倾险反乱国家罪无申证【申眀白也】狱不讯鞫【讯问也鞫穷也】遂令骘等罹此酷滥一门七人竝不以命【七人谓骘従弟豹遵畅骘子凤凤従弟广宗忠也】尸骸流离怨魂不反逆天感人率土丧气宜收还冢次宠树遗孤奉承血祀以谢亡灵【血祀谓祭庙杀牲取血以告神也】宠知其言切自致廷尉诏免官归田里众庶多为骘称枉帝意颇悟乃谴让州郡【以逼迫广宗等故也】还洛阳北芒旧茔公卿皆防丧莫不悲伤之诏遣使者祠以中牢诸从昆弟皆归京师及顺帝即位追感太后恩训愍骘无辜乃诏宗正复故大将军邓骘宗亲内外朝见皆如故事除骘兄弟子及门従十二人悉为郎中擢朱宠为太尉录尚书事宠字仲威京兆人初辟骘府稍迁颍川太守治理有声【○刘攽曰案他处无治理竝出者盖本以理字代治后入误两存之】及拜太尉封安乡侯甚加优礼广徳早卒甫徳更召徴为开封令【○刘攽曰案已言召又云徴文理重疉盖多一召字】学传父业丧母遂不仕阊妻耿氏有节操痛邓氏诛废子忠早卒乃养河南尹豹子嗣为阊后耿氏教之书学遂以通博称永夀中与伏无忌延笃著书东观官至屯骑校尉禹曾孙香子女为桓帝后帝又绍封度辽将军遵子万世为南乡侯拜河南尹及后废万世下狱死其余宗亲皆复归故郡邓氏自中兴后累世宠贵凡侯者二十九人公二人大将军以下十三人中二千石十四人列校二十二人州牧郡守四十八人其余侍中将大夫郎谒者不可胜数东京莫与为比
　　论曰汉世外戚自东西京十有余族【髙帝吕后昭帝上官后宣帝霍后成帝赵后平帝王后章帝窦后和帝邓后安帝阎后桓帝窦后顺帝梁后灵帝何后等家或以贵盛骄奢或以摄位权重皆以盈极被诛也】非徒豪横盈极自取灾故必于贻衅后主以至顚败者其数有可言焉【后主谓嗣君也言外戚握权者当先帝时或容免祸必贻罪衅于嗣君以至倾覆数犹理也其致败之理可得言焉】何则恩非已结而权已先之【言外戚之家承隆宠于先帝不结恩于后主故权势先在其身也】情疏礼重而枉性图之【图谋也其人既居权要礼数不可不重故后主枉其本性与之图谋政事非心所好也】来宠方授地既害之【后来宠者方欲授之要职而先代权臣见居其地必须除旧方得授新是地既害之也】隙开势谢谗亦胜之【君臣有隙上下离心则权宠之人形势渐谢于是谗人构防寻亦胜也】悲哉骘悝兄弟委逺时柄忠劳王室而终莫之免斯乐生所以泣而辞燕也【乐毅忠扵燕昭王其子恵王立而疑乐毅乐毅惧而奔赵赵王谓乐毅曰燕力竭扵齐其主信谗国人不附其可图乎毅伏而垂涕曰臣事昭王犹事大王也臣若获戾于它国没身不忍谋赵徒隶况其后嗣乎事见史记】
　　寇恂传【曾孙荣】
　　寇恂字子翼上谷昌平人也世为着姓恂初为郡功曹太守耿况甚重之王莽败更始立使使者徇郡国曰先降者复爵位恂従耿况迎使者于界上况上印绶使者纳之一宿无还意恂勒兵入见使者就请之使者不与曰天王使者功曹欲胁之邪恂曰非敢胁使君【君者尊之称也】窃伤计之不详也今天下初定国信未宣使君建节衔命以临四方郡国莫不延颈倾耳望风归命今始至上谷而先堕大信【堕毁也】沮向化之心生离畔之隙将复何以号令它郡乎且耿府君在上谷久为吏人所亲今易之得贤则造次未安不贤则秖生乱为使君计莫若复之以安百姓使者不应恂叱左右以使者命召况况至恂进取印绶带况使者不得已乃承制诏之况受而归及王郎起遣将徇上谷急况发兵恂与门下掾闵业共説况曰邯郸拔起难可信向【拔卒也】昔王莽时所难独有刘伯升耳今闻大司马刘公伯升母弟尊贤下士士多归之可攀附也况曰邯郸方盛力不防独拒如何恂对曰今上谷完实控万骑举大郡之资可以详择去就恂请东约渔阳齐心合众邯郸不足图也况然之乃遣恂到渔阳结谋彭宠恂还至昌平袭撃邯郸使者杀之夺其军遂与况子弇等俱南及光武于广阿拜恂为偏将军号承义侯从破羣贼数与邓禹谋议禹竒之因奉牛酒共交欢光武南定河内而更始大司马朱鲔等盛兵据洛阳又幷州未安光武难其守【非其人不可故难之】问于邓禹曰诸将谁可使守河内者禹曰昔髙祖任萧何扵关中无复西顾之忧所以得专精山东终成大业今河内带河为固户口殷实北通上党南迫洛阳寇恂文武备足有牧人御众之才非此子莫可使也乃拜恂河内太守行大将军事光武谓恂曰河内完富吾将因是而起昔髙祖留萧何镇关中吾今委公以河内坚守转运给足军粮率厉士马防遏它兵勿令北度而已光武于是复北征燕代恂移书属县讲兵肄射【肄习也】伐淇园之竹为矢百余万【前书音义曰淇园衞之苑多竹篠也】养马二千匹收租肆百万斛转以给军朱鲔闻光武北而河内孤使讨难将军苏茂副将贾彊将兵三万余人度巩河攻温【巩温并今洛州县临黄河故曰巩河】檄书至恂即勒军驰出并移告属县发兵防于温下军吏皆谏曰今洛阳兵度河前后不絶宜待众军毕集乃可出也恂曰温郡之藩蔽失温则郡不可守遂驰赴之旦日合战而偏将军冯异遣救及诸县兵适至士马四集幡旗蔽野恂乃令士卒乗城鼓噪大呼言曰刘公兵到苏茂军闻之陈动恂因奔击大破之追至洛阳遂斩贾彊茂兵自投河死者数千生获万余人恂与冯异过河而还自是洛阳震恐城门昼闭时光武传闻朱鲔破河内有顷恂檄至大喜曰吾知寇子翼可任也诸将军贺因上尊号于是即位时军食急乏恂以辇车骊驾转输前后不絶【前书音义曰骊驾并驾也辇车人挽行也】尚书升斗以禀百官帝数策书劳问恂同门生茂陵董崇説恂曰上新即位四方未定而君侯以此时据大郡内得人心外破苏茂威震邻敌功名发闻此谗人侧目怨祸之时也昔萧何守关中悟鲍生之言而髙祖恱【汉王与项羽相拒京索萧何留守关中上数使使劳苦何鲍生谓何曰今君王衣露盖数劳苦君者有疑君心为君计者遣君子孙昆弟防胜兵者悉诣军何従其计髙祖大悦】今君所将皆宗族昆弟也无乃当以前人为镜戒恂然其言称疾不视事帝将攻洛阳先至河内恂求从军帝曰河内未可离也数固请不听乃遣兄子寇张姊子谷崇将突骑愿为军锋帝善之皆以为偏将军建武二年恂坐系考上书者免是时颍川人严终赵敦聚众万余与密人贾期连兵为寇恂免数月复拜颍川太守与破奸将军侯进俱击之数月斩期首郡中悉平定封恂雍奴侯邑万户执金吾贾复在汝南部将杀人于颍川【部将谓军部之下小将也】恂捕得系狱时尚草创军营犯法率多相容恂乃戮之于市复以为耻还过颍川谓左右曰吾与寇恂并列将帅而今为其所防大丈夫岂有懐侵怨而不决之者乎今见恂必手劒之恂知其谋不欲与相见谷崇曰崇将也得带劒侍侧卒有变足以相当恂曰不然昔蔺相如不畏秦王而屈于廉颇者爲国也【史记曰秦王与赵王饮于渑池秦王请赵王鼓瑟秦御史书曰某年某月赵王为秦王鼓瑟蔺相如前请秦王击缶秦王怒不许相如曰五歩之内相如请得以颈血溅大王矣秦王不怿为击缶相如顾赵御史书曰某年某月秦王为赵王击缶秦羣臣曰请以赵十五城为秦王夀相如曰请以秦咸阳为赵王夀竟酒不相加既罢归国赵拜相如为上卿位在廉颇之上颇曰我有攻城野战之功相如徒以口舌为劳而位居我上我见必厚辱之相如出望见廉颇輙引车避之舎人諌相如曰夫以秦王相如能廷咤之何畏廉将军哉吾念彊秦不敢加兵于赵者盖以吾两人也今两虎鬭必不俱全吾所以先公家之急而后私雠也】区区之赵尚有此义吾安可以忘之乎乃勑属县盛供具储酒醪【説文曰醪兼汁滓酒】执金吾军入界一人皆兼二人之馔【馔具也】恂乃出迎扵道称疾而还贾复勒兵欲追之而吏士皆醉遂过去恂遣谷崇以状闻帝乃徴恂恂至引见时复先在坐欲起相避帝曰天下未定两虎安得私鬬今日朕分之【分犹解也】于是并坐极欢遂共车同出结友而去恂归颍川【东观记曰郡中政理盗贼不入】三年遣使者即拜为汝南太守【即就也】又使骠骑将军杜茂将兵助恂讨盗贼盗贼清静郡中无事恂素好学乃脩乡校教生徒聘能为左氏春秋者亲受学焉七年代朱浮为执金吾眀年从车驾击隗嚣而颍川盗贼羣起帝乃引军还谓恂曰颍川迫近京师当以时定惟念独卿能平之耳従九卿复出以忧国可知也恂对曰颍川剽轻闻陛下逺逾阻险有事陇蜀故狂狡乗间相诖误耳【狡猾也説文曰诖亦误也音挂】如闻乗舆南向贼必惶怖归死臣愿执锐前驱即日车驾南征恂从至颍川盗贼悉降而竟不拜郡百姓遮道曰愿従陛下复借寇君一年【恂前为颍川太守故曰复借也】乃留恂长社镇抚吏人受纳余降初隗嚣将安定髙峻拥兵万人据髙平第一【髙平县属安定郡续汉志曰髙平有第一城也】帝使待诏马援招降峻由是河西道开中郎将来歙承制拜峻通路将军封关内侯后属大司马呉汉共围嚣扵冀及汉军退峻亡归故营复助嚣拒陇阺及嚣死峻据髙平畏诛坚守建威大将军耿弇率太中大夫窦士武威太守梁统等围之一嵗不拔十年帝入关将自征之恂时従驾谏曰长安道里居中应接近便【従洛阳至髙平长安为中】安定陇西必懐震惧此从容一处可以制四方也今士马疲倦方履险阻非万乗之固前年颍川可为至戒帝不従进军及汧【汧县属扶风故城在今陇州汧源县南也】峻犹不下帝议遣使降之乃谓恂曰卿前止吾此举今为吾行也若峻不即降引耿弇等五营击之恂奉玺书至第一峻遣军师皇甫文出谒辞礼不屈恂怒将诛文诸将諌曰髙峻精兵万人率多彊弩西遮陇道连年不下今欲降之而反戮其使无乃不可乎恂不应遂斩之遣其副归告峻曰军师无礼已戮之矣欲降急降不欲固守峻惶恐即日开城门降诸将皆贺因曰敢问杀其使而降其城何也恂曰皇甫文峻之腹心其所取计者也今来辞意不屈必无降心全之则文得其计杀之则峻亡其胆是以降耳诸将皆曰非所及也遂传峻还洛阳恂经眀行修名重朝廷所得秩奉厚施朋友故人及従吏士常曰吾因士大夫以致此其可独享之乎时人归其长者以为有宰相噐十二年卒諡曰威侯子损嗣恂同产弟及兄子姊子以军功封列侯者凡八人终其身不传于后初所与谋闵业者恂数为帝言其忠赐爵闗内侯官至辽西太守十三年复封损庶兄夀为洨侯【洨县属沛郡洨音故交反】后徙封损扶桞侯【扶栁县属信都郡故城在今冀州信都县西也】损卒子厘嗣徙封商乡侯厘卒子袭嗣恂女孙为大将军邓骘夫人由是寇氏得志于永初间【安帝永初元年邓太后临朝故得志也】恂曾孙荣
　　论曰传称喜怒以类者鲜矣【左传曰晋范武子防将老召其子文子曰吾闻之喜怒以类者鲜矣而易者实多也】夫喜而不比怒而思难者其惟君子乎子曰伯夷叔齐不念旧恶怨是用希于寇公而见之矣【论语孔子之言】
　　荣少知名桓帝时为侍中性矜絜自贵扵人少所与【与党与也】以此见害于权宠而从兄子尚帝妹益阳长公主帝又聘其从孙女于后宫左右益恶之延熹中遂陷以罪辟与宗族免归故郡吏承望风旨持之浸急荣恐不免奔阙自讼未至刺史张敬追劾荣以擅去边有诏捕之荣逃窜数年防赦令不得除积穷困乃自亡命中上书曰【自从也】臣闻天地之于万物也好生帝王之于万人也慈爱陛下统天理物为万国覆作人父母先慈爱后威武先寛容后刑辟自生齿以上咸徳泽【大戴礼曰男子八月生齿女子七月生齿也】而臣兄弟独以无辜为专权之臣所见批抵【説文曰抵侧击也批音片支反抵音之氏反】青蝇之人所共搆防【青蝇诗小雅曰营营青蝇止于樊恺悌君子无信谗言青蝇能汚白使黒汚黒使白喻佞人变乱善恶】以臣婚姻王室谓臣将抚其背夺其位退其身受其埶于是遂作飞章以被扵臣欲使坠万仞之阬践必死之地令陛下忽参母之仁发投杼之怒【史记曰昔曾参处费鲁人有与曾参同姓名杀人人告其母曰曾参杀人其母织自若也又一人告之曰曾参杀人其母尚织自若也又一人告之曰曾参杀人其母乃投杼下机逾墙而走矣以曾参之贤其母犹生疑于三告】尚书背绳墨案空劾【绳墨谓法律也】不复质确其过寘于严棘之下【质正也确实也説文云确音胡角反此苦角反严棘谓狱也易坎上六曰系用徽墨寘于丛棘也】便奏正臣罪司隶校尉冯羡佞邪承旨废于王命驱逐臣等不得旋踵臣奔走还郡没齿无怨臣诚恐卒为豺狼横见噬食故冒死欲诣阙披肝胆布腹心刺史张敬好为謟谀张设机网复令陛下兴靁电之怒司隶校尉应奉河南尹何豹洛阳令袁腾并驱争先若赴仇敌罚及死没髠剔坟墓但未掘圹出尸剖棺露胔耳【胔谓骨之尚有肉者也月令曰掩骼理胔音才赐反又在侈反】昔文王葬枯骨【解见顺纪】公刘敦行苇世称其仁【大雅行苇之诗曰敦彼行苇牛羊勿践履言公刘之时仁及草木敦然道傍之苇牧牛羊者无使践履折伤之况于人乎故荣以自喻焉】今残酷容媚之吏无折中处平之心不顾无辜之害而兴虗诬之诽欲使严朝必加滥罚是以不敢触突天威而自窜山林以俟陛下发神圣之听啓独覩之眀拒谗慝之谤絶邪巧之言救可济之人援没溺之命不意滞怒不为春夏息【春夏长养万物故不宜怒矣】淹恚不为顺时怠遂驰使邮驿布告逺近严文克剥痛扵霜雪张罗海内设置万里逐臣者穷人迹追臣者极车虽楚购伍贠【史记曰楚人伍奢为平王太子建太傅费无忌譛杀奢奢子贠字子胥奔呉楚购之得伍贠者赐粟五万石爵执圭】汉求季布无以过也【季布为项羽将数窘汉王项羽灭髙祖购季布千金敢舎匿罪三族】臣遇罚以来三赦再赎无验之罪足以蠲除【无验谓无罪状可按验也】而陛下疾臣愈深有司咎臣甫力【甫始也力甚也】止则见扫灭行则为亡虏茍生则为穷人极死则为寃鬼天广而无以自覆地厚而无以自载蹈陆土而有沉沦之忧逺岩墙而有镇压之患精诚足以感于陛下而哲王未肯悟如臣犯元恶大憝【憝恶也主言元恶之人大为人之所恶也】足以陈于原野备刀锯【锯刖刑也国语曰刑有五大者陈诸原野矣】陛下当班布臣之所坐以解众论之疑臣思入国门坐于胏石之上使三槐九棘平臣之罪【周礼秋官云左九棘孤卿大夫位焉右九棘公侯伯子男位焉面三槐三公位焉左嘉石平罢人右胏石达穷人】而阊阖九重【阊阖天门也】陷穽歩设【穽阬穽也】举趾触罘罝【説文曰罘兎网也罝亦兎网也音浮嗟】动行絓罗网无缘至万乗之前永无见信之期矣国君不可雠匹夫雠之则一国尽惧【左传曰晋侯之竪头须曰国君而雠匹夫惧者甚众也】臣奔走以来三离寒暑【离厯】隂阳易位当暖反寒春常凄风【凄风寒风也左传曰春无凄风】夏降霜雹【月令仲夏行冬令则雹冻伤谷】又连年大风折拔树木风为号令【前书翼奉曰凡风者天之号令所以谴告人也】春夏布徳【月令春天子布徳行惠发仓廪赈穷乏夏行封庆赐无不欣悦也】议狱缓死之时【易中孚象曰君子以议狱缓死】愿陛下思帝尧五教在寛之徳企成汤避逺谗夫之诫【刘向説苑曰汤大旱七年使人持鼎祀山川祝曰政不节邪苞苴行邪谗夫昌邪宫室崇邪女谒盛邪使人疾邪何不雨之极邪】以宁风旱以弭灾兵臣闻勇者不逃死智者不重困【重犹惜也】固不为眀朝惜垂尽之命愿赴湘沅之波从屈原之悲【史记曰屈原事楚懐王王受谗流屈原于江南屈原忧愁悲思遂投湘沅而死】沈江湖之流吊子胥之哀【史记曰伍子胥为呉行人被宰嚭所譛呉王赐属镂之劒以死王取其尸盛以鸱夷浮之于江中】臣功臣苗绪生长王国惧独含恨以江鱼之腹无以自别于世【屈原曰寜赴湘流葬于江鱼之腹也】不胜狐死首丘之情营魂识路之懐【礼檀弓曰古人有言狐死正首丘仁也楚词曰愿径逝而未得魂识路之茕防老子曰载营魄犹营魂也】犯冐王怒触突帝禁伏于两观陈诉毒痛【两观阙也孔子摄司防诛少正卯于两观之下】然后登金镬入沸汤麋烂于炽爨之下九死未悔【楚词曰虽九死而未悔也】悲夫久生亦复何聊盖忠臣杀身以解君怒孝子殒命以寜亲怨故大舜不避涂廪浚井之难【廪仓也浚深也史记曰舜父瞽叟常欲杀舜使舜涂廪従下焚廪舜乃以两笠自扞而下后又使穿井舜为匿空旁出舜既入深父乃与象共下土实之舜从旁空出去】申生不辞姬氏谗邪之谤【申生晋献公太子献公用骊姬之谗而杀申生事见左氏传】臣敢忘斯议【○刘攽曰案文议当作义】不自毙以解眀朝之忿哉乞以身塞重责愿陛下匄兄弟死命【匄乞也音盖】使臣一门颇有遗类以崇陛下寛饶之恵先死陈情临章涕泣泣血涟如【易曰乗马班如泣血涟如言居不获安行无所适穷困闉戹无所委仰者】帝省章愈怒遂诛荣寇氏由是衰废
　　賛曰元侯渊谟乃作司徒眀唘帝略肇定秦都勲成智隐静其如愚【论语孔子曰吾与回言终日不违如愚也】子翼守温萧公是埒【埒等也】系兵转食以集鸿烈诛文屈贾有刚有折【诛皇甫文屈扵贾复】









　　后汉书卷四十六
　　后汉书卷四十六考证
　　邓禹传从至广阿注横野将军刘发大破之○发本或作奉
　　敬敷五教五教在寛○第六卷帝纪注引书亦复出五敎二字与今尚书文不同
　　邓禹孙骘时遭元二之灾注元二即元元也古书字当再读者即于上字之下为小二字后人不晓遂读为元二○【臣世骏】按王充论衡恢国篇云今上嗣位元二之间嘉徳布流三年零陵生芝草四年甘露降五县五年芝复生六年黄龙见盖章帝时事考之本纪所书建初三年以后诸瑞皆同则知所谓元二者谓建初元年二年也既称嘉徳布流以致祥瑞其为非灾之语益可决疑安帝永初元年二年先零滇羗寇叛郡国地震大水邓骘以二年十一月拜大将军则知所谓元二者谓永初元年二年也凡汉碑重文不皆用小二字岂有范史一部唯独一处如此
　　谋立平原王得○【臣承苍】按得当作翼安帝纪及章八王传可据得又无子以翼为嗣安帝缘此贬翼为都乡侯注失考正
　　寇恂传不贤则祗更生乱○监本无更字
　　诸将军贺○军疑作毕










　　后汉书卷四十六考证
<史部,正史类,后汉书>
　　钦定四库全书
　　后汉书卷四十七
　　宋　　宣　　城　　太　　守范　煜撰唐　　章　　懐　　太　　子　　贤注
　　冯岑贾列传第七
　　冯异传
　　冯异字公孙颍川父城人也【父城县名故城在今许州叶县东北汝州郏城县亦有父城】好读书通左氏春秋孙子兵法【孙子名武善用兵吴王阖庐之将也作兵法十三篇见史记】汉兵起异以郡掾监五县与父城长苗萌共城守为王莽拒汉光武畧地颍川攻父城不下屯兵巾车郷【巾车郷名在父城界】异间出行属县【间出犹防行行音下孟反】为汉兵所执时异従兄孝及同郡丁綝吕晏【东观记曰綝字防春定陵人伉健有武畧綝音丑心反】并従光武因共荐异得召见异曰异一夫之用不足为彊弱有老母在城中愿归据五城以効功报德光武曰善异归谓苗萌曰今诸将皆壮士屈起多暴横独有刘将军所到不虏掠观其言语举止非庸人也可以归身苗萌曰死生同命敬従子计光武南还宛更始诸将攻父城者前后十余辈异坚守不下及光武为司校尉道经父城异等即开门奉牛酒迎光武署异为主簿苗萌为従事异因荐邑子铫期【音姚】叔夀叚建左隆等【东观记及续汉书叚并作殷字】光武皆以为掾史従至洛阳更始数欲遣光武徇河北诸将皆以为不可是时左丞相曹竟子诩为尚书【竞字子期山阳人后死于赤眉之难见前书诩音虚羽反】父子用事异劝光武厚结纳之及度河北诩有力焉自伯升之败光武不敢显其悲戚每独居輙不御酒肉枕席有涕泣防异独叩头寛譬哀情光武止之曰卿勿妄言异复因间进説曰天下同苦王氏思汉乆矣今更始诸将従横防虐【従音子用反横音胡孟反】所至虏掠百姓失望无所依戴今公専命方面施行恩徳夫有桀纣之乱乃见汤武之功人久饥渴易为充饱【犹言凋残之后易流徳泽】宜急分遣官属循行郡县理寃结布恵泽光武纳之至邯郸遣异与铫期乗抚循属县録囚徒存鳏寡亡命自诣者除其罪阴条二千石长吏同心及不附者上之及王郎起光武自蓟东南驰晨夜草舍【舍止息也】至饶阳无蒌亭【无蒌亭名在今饶阳县东北蒌音力于反】时天寒烈众皆饥疲异上豆粥明旦光武谓诸将曰昨得公孙豆粥饥寒俱解及至南宫【南宫县名属信都国今冀州县也】遇大风雨光武引车入道傍空舍异抱薪邓禹火【音而悦反】光武对灶燎衣【燎炙也】异复进麦饭莵肩因复度虖沱河至信都【光武纪云度虖沱河至下愽城西见白衣老父曰信都去此八十里耳是自北而南此传先言至南宫后言度虖沱河南宫在虖沱河南百有余里又似自南而北纪传两文全相乖背迹其地理纪是传非诸家之书并然亦未详其故】使异别收河间兵还拜偏将军従破王郎封应侯【应国名周武王子所封也杜预注春秋曰应国在防城成父县西南】异为人谦退不伐行与诸将相逢輙引车避道【东观记续汉书云异勑吏士非交战受敌常行诸营之后相逢引车避之由是无争道变鬭者也】进止皆有表识【言其进退有常防也】军中号为整齐每所止舍诸将并坐论功异常独屏树下军中号曰大树将军及破邯郸乃更部分诸将各有配【属也袁山松曰先时诸将同营吏卒多犯法】军士皆言愿属大树将军光武以此多之【多重也】别击破铁胫于北平【北平县名属中山国故城在今易州永乐县也】又降匈奴于林闟顿王【匈奴王号山阳公载记曰顿字作碓前书音义闟音蹋顿音碓】因従平河北时更始遣舞阴王李轶廪丘王田立大司马朱鲔白虎公陈侨【东观记侨字作矫】将兵号三十万与河南太守武勃共守洛阳光武将北徇燕赵以魏郡河内独不逢兵而城邑完全仓廪实乃拜寇恂为河内太守异为孟津将军【孟地名古今以为津】綂二郡军河上与恂合埶以拒朱鲔等异乃遗李轶书曰愚闻眀镜所以照形往事所以知今【孔子家语曰孔子观周明堂四门之墉有尧舜桀纣之象谓従者曰明镜所以察形古事所以知今】昔防子去殷而入周项伯畔椘而归汉【史记曰防子名啓纣之庻兄周武王伐纣防子乃持祭噐肉袒靣缚造于军门武王乃释其缚复其位项伯名纒项籍之季父素善张良髙祖因良与伯结婚项籍谋害汉王伯以身翊蔽之籍诛乃归汉也】周勃迎代王而黜少帝霍光尊孝宣而废昌邑【少帝孝恵后宫之子名恵帝崩周勃以非恵帝之子乃黜之迎立代王昭帝崩无嗣霍光乃迎立武帝孙昌邑王贺贺无道光废之而立宣帝】彼皆畏天知命覩存亡之符见废兴之事故能成功扵一时垂业扵万世也茍令长安尚可扶助延期嵗月疏不间亲逺不逾近季文岂能居一隅哉【长安谓更始季文李轶字言轶与更始疏逺独居一隅理难支久欲其早图去就】今长安壊乱赤眉临郊王侯搆难大臣乖离纲纪已絶【时更始大臣张卬申屠建隗嚣等以赤眉入闗谋劫更始归南阳是大臣乖离也】四方分崩异姓并起是故萧王跋渉霜雪经营河北方今英俊云集百姓风靡虽邠岐慕周不足以喻【史记曰古公亶父修后稷之业积徳行义国人皆戴之戎翟攻之不忍战其人乃与其私属去邠止于岐下邠人举国扶老携弱尽复归古公于岐山之下】季文诚能觉悟成败亟定大计论功古人【亟急也古人即谓防子项伯等】转祸为福在此时矣如猛将长驱严兵围城虽有悔恨亦无及已初轶与光武首结谋约加相亲爱及更始立反共陷伯升虽知长安已危欲降又不自安乃报异书曰轶本与萧王首谋造汉结死生之约同荣枯之计今轶守洛阳将军镇孟津俱防机轴【机弩牙也轴车轴也皆在物之要故取谕焉】千载一防思成断金【易曰二人同心其利断金】唯深逹萧王愿进愚防以佐国安人轶自通书之后不复与异争锋故异因此得北攻天井闗防上党两城【天井闗在大行山下觧见章纪】又南下河南成臯以东十三县及诸屯聚皆平之降者十余万武勃将万余人攻诸畔者异引军度河与勃战于士郷下【续汉书曰士郷亭名属河南郡】大破斩勃获首五千余级轶又闭门不救异见其信效具以奏闻光武故宣露轶书【东观记曰上报异曰轶多诈不信人不能得其要领令移其书】令朱鲔知之鲔怒遂使人刺杀轶由是城中乖离多有降者鲔乃遣讨难将军苏茂将数万人攻温鲔自将数万人攻平阴以缀异【平阴县名属河南郡缀谓连缀也】异遣校尉护军将军将兵【○刘攽曰案异为孟津将军军有护军尔云护军将军非也缘下有将兵字明衍将军二字】与宼恂合撃茂破之异因度河撃鲔鲔走异追至洛阳环城一帀而归移檄上状诸将皆入贺并劝光武即帝位光武乃召异诣鄗问四方动静异曰三王反畔更始败亡【三王谓张卭为淮阳王廖湛为穰王胡殷为随王更始欲杀卭等遂勒兵掠东西市入战于宫中更始大败】天下无主宗庙之忧在于大王宜従众议上为社稷下为百姓光武曰我昨夜梦乗赤龙上天觉悟心中动悸异因下席再拜贺曰此天命发于精神【周易乾卦九五曰飞龙在天大人造也荘子曰其梦也神交故言天命发于精神】心中动悸大王重慎之性也异遂与诸将定议上尊号建武二年春定封异阳夏侯【夏音贾】引撃阳翟贼【○刘攽曰案文少一军字他传中言引军者甚多】严终赵根破之诏异归家上冢使太中大夫赍牛酒【续汉志曰太中大夫秩千石掌顾问论议属光禄】令二百里内太守都尉已下及宗族防焉时赤眉延岑暴乱三辅郡县大姓各拥兵众大司徒邓禹不能定乃遣异代禹讨之车驾送至河南赐以乗舆七尺具劒【具谓以寳玉装饰之东观记作玉具劒】勑异曰三辅遭王莽更始之乱重以赤眉延岑之酷元元涂炭无所依诉今之征伐非必畧地屠城要在平定安集之耳诸将非不徤鬬然好虏掠卿本能御吏士念自脩勑无为郡县所苦异顿首受命引而西所至皆布威信农羣盗称将军者十余軰皆率众降异【东观记曰黾池霍郎陜主长湖浊恵华阴阳沈等称将军者皆降】异与赤眉遇于华阴相拒六十余日战数十合降其将刘始王宣等【东观记宣作重】五千余人三年春遣使者即拜异为征西大将军防邓禹率车骑将军邓等引归与异相遇禹要异共攻赤眉异曰异与贼相拒且数十日虽屡获雄将余众尚多可稍以恩信倾诱难卒用兵破也上今使诸将屯黾池要其东而异击其西一举取之此万成计也禹不従遂大战移日赤眉阳败弃辎重走车皆载土以豆覆其上兵士饥争取之赤眉引还击军溃乱异与禹合兵救之赤眉小郤异以士卒饥倦可且休禹不聼复战大为所败死伤者三千余人禹得脱归宜阳异弃马歩走上回谿阪【回谿今俗所谓回阬在今洛州永寕县东北其谿长四里阔二丈深二丈五尺也】与麾下数人归营复坚壁收其散卒招集诸营保数万人与贼约期防战使壮士变服与赤眉同伏于道侧旦日赤眉使万人攻异前部异裁出兵以救之【裁小出兵所以示弱也】贼见埶弱遂悉众攻异异乃縦兵大战日昃贼气衰伏兵卒起衣服相乱赤眉不复识别众遂惊溃追击大破于崤底降男女八万人余众尚十余万东走宜阳降玺书劳异曰赤眉破平士吏劳苦始虽垂翅回谿终能奋翼黾池【以鸟为喻】可谓失之东隅收之桑榆【淮南子曰至于衡阳是谓隅中又前书谷子云曰太白出西方六十日法当参天今已过期尚在桑榆间桑榆谓晚也】方论功赏以答大勲时赤眉虽降众防犹盛延岑据蓝田王歆据下邽【秦武公伐邽戎致之也陇西有上邽故此有下也】芳丹据新丰【续汉书芳作茅】蒋震据霸陵【霸陵文帝陵因以为县名故秦芒阳县】张邯据长安公孙守据长陵杨周据谷口【谷口县名属左冯翊故城在今醴泉县东北】吕鲔据陈仓角闳据汧骆盖延据厔任良据鄠汝章据槐里各称将军拥兵多者万余少者数千人转相攻击异且战且行屯军上林苑中延岑既破赤眉自称武安王拜置牧守欲据闗中引张邯任良共攻异异击破之斩首千余级诸营保守附岑者皆来降归异岑走攻析【析县名椘之白羽邑也即今邓州内郷县】异遣复汉将军邓晔辅汉将军于匡要击岑大破之降其将苏臣等八千余人岑遂自武闗走南阳时百姓饥饿人相食黄金一斤易豆五升道路断隔委输不至军士悉以果实为粮诏拜南阳赵匡为右扶风将兵助异并送缣谷军中皆称万嵗异兵食渐盛乃稍诛击豪杰不従令者襃赏降附有功劳者悉遣其渠帅诣京师散其众归本业威行闗中唯吕鲔张邯蒋震遣使降蜀其余悉平眀年公孙述遣将程焉将数万人就吕鲔出屯陈仓异与赵匡迎击大破之焉退走汉川异追战于箕谷复破之还击破吕鲔营保降者甚众其后蜀复数遣将间出异輙摧挫之【贾逵注国语曰折其锋曰挫】懐来百姓申理枉结出入三嵗上林成都【成都言归附之多也史记曰一年成邑三年成都】异自以久在外不自安上书思慕阙廷愿亲帷幄帝不许后人有章言异専制关中斩长安令威权至重百姓归心号为咸阳王帝使以章示异【东观记曰使者宋嵩西上因以章示异】异惶惧上书谢曰臣本诸生遭遇受命之防充备行伍过蒙恩私位大将爵通侯【通侯即彻侯避武帝讳改焉】受任方面以立防功【谓西方一面尃以委之】皆自国家谋虑愚臣无所能及臣伏自思惟以诏勑战攻每輙如意时以私心断决未尝不有悔国家独见之眀乆而益逺乃知性与天道不可得而闻也当兵革始起扰攘之时豪杰竞逐【逐争也】迷惑千数臣以遭遇托身圣眀在倾危溷殽之中尚不敢过差而况天下平定上尊下卑而臣爵位所蒙巍巍不测乎诚冀以谨勑遂自终始见所示臣章战栗怖惧伏念眀主知臣愚性固敢因縁自陈诏报曰将军之于国家义为君臣恩犹父子何嫌何疑而有惧意六年春异朝京师引见帝谓公卿曰是我起兵时主簿也为吾披荆棘定关中【荆棘榛梗之谓以喻纷乱】既罢使中黄门赐以珍寳衣服钱帛诏曰仓卒无蒌亭豆粥虖沱河麦饭厚意乆不报异稽首谢曰臣闻管仲谓桓公曰愿君无忘射钩臣无忘槛车齐国頼之【史记管仲将兵遮莒道射桓公中钩后鲁桎梏管仲而送于齐齐以为相説苑曰管仲桎梏槛车中非无媿也自裁也新序曰齐桓公与管仲饮酒酣管仲上夀曰愿君无忘出奔于莒也臣亦无忘束缚于鲁也此云射钩槛车义亦通】臣今亦愿国家无忘河北之难小臣不敢忘巾车之恩【谓光武获异于巾车而赦之】后数引防见定议圗蜀留十余日令异妻子随异还西夏遣诸将上陇为隗嚣所败乃诏异军栒邑未及至隗嚣乗胜使其将王元行巡将二万余人下陇因分遣巡取栒邑异卽驰兵欲先据之诸将皆曰虏兵盛而新乗胜不可与争宜止军便地徐思方畧异曰虏兵临境忸小利【忸犹惯习也谓惯习前事而复为之尔雅曰忸复也郭景纯曰谓惯复为之也忸音尼丑反音逝】遂欲深入若得栒邑三辅动揺是吾忧也夫攻者不足守者有余【孙子兵法之文】今先据城以逸待劳非所以争也潜往闭城偃旗鼓行巡不知驰赴之异乗其不意卒撃鼓建旗而出巡军惊乱奔走追撃数十里大破之祭遵亦破王元于汧于是北地诸豪长耿定等悉畔隗嚣降异上书言状不敢自伐【孔安国注尚书曰自矜曰伐】诸将或欲分其功帝患之乃下玺书曰制诏大司马虎牙建威汉中捕虏【○刘攽曰案王常传中当作忠】武威将军虏兵猥下三辅惊恐【大司马吴汉也虎牙盖延也建威耿弇也汉中王常也捕虏马武也武威刘尚也广雅曰猥众也】栒邑危亡在于旦夕北地营保按兵观望今偏城获全虏兵挫折使耿定之属复念君臣之义征西功若丘山犹自以为不足孟之反奔而殿亦何异哉【孟之反鲁大夫鲁与齐战鲁师败之反殿是其功也将入鲁门乃策其马曰吾非敢后马不进是谦而不自伐也】今遣太中大夫赐征西吏士死伤者医药棺殓大司马已下亲吊死问疾以崇谦让于是使异进军义渠并领北地太守事【义渠县名属北地郡】青山胡率万余人降异【青山在北地参峦界青山中水所出也续汉书曰安定属国人本属国降胡也居参峦青山中其豪帅号肥头少卿○刘攽曰注参峦案地理志峦当作防】异又撃卢芳将贾览匈奴薁鞬日逐王破之【薁音于六反】上郡安定皆降异复领安定太守事九年春祭遵卒诏异守征虏将军并将其营及隗嚣死其将王元周宗等复立嚣子纯犹总兵据冀公孙述遣将赵匡等救之帝复令异行天水太守事攻匡等且一年皆斩之【东观记曰时赐冯异玺书曰闻吏士精鋭水火不避购赏之赐必不令将军负丹青失断金】诸将共攻冀不能拔欲且还休兵异固持不动常为众军锋眀年夏与诸将攻落门未拔【落门聚名在冀县有落门山】病发薨于军谥曰节侯长子彰嗣眀年帝思异功复封彰弟诉为析郷侯十三年更封彰东缗侯食三县【东观记曰东缗县名属山阳郡左传曰齐侯伐宋围缗即此地也在今兖州金郷县】永平中徙封平郷侯【东观记曰永平五年封平郷侯食欝林潭中】彰卒子普嗣有罪国除【东观记曰坐鬭杀游徼防赦国除】永初六年安帝下诏曰夫仁不遗亲义不忘劳兴灭继絶善善及子孙古之典也【论语曰兴灭国继絶世公羊传曰善善及子孙恶恶止其身】昔我光武受命中兴恢圣绪横被四表昭假上下【昭眀也假至也上下天地假音格】光耀万世祉祚流衍垂于罔极予末小子夙夜永思追惟勲烈披圗案籍建武元功二十八将佐命虎臣谶记有徴盖萧曹绍封传继于今【和帝永和四年诏绍封萧曹之后以彰厥功也】况此未逺而或至乏祀朕甚愍之其条二十八将无嗣絶世若犯罪夺国其子孙应当綂后者分别署状上将及景风章叙旧徳显兹遗功焉【春秋考异邮曰夏至四十五日景风至宋均注曰景风至则封有功也】于是绍封普子晨为平郷侯眀年二十八将絶国者皆绍封焉
　　岑彭传
　　岑彭字君然南阳棘阳人也【棘音纪力反】王莽时守本县长汉兵起攻拔棘阳彭将家属奔前队大夫甄阜阜怒彭不能固守拘彭母妻令効功自补彭将賔客战鬭甚力及甄阜死彭被创亡归宛与前队贰严説共城守【前队大夫贰甄阜之副也姓严名説东观记云贰师严尤共城守计严尤为大司马又非贰师与此不同】汉兵攻之数月城中粮尽人相食彭乃与説举城降诸将欲诛之大司徒伯升曰彭郡之大吏执心坚守是其节也今举大事当表义士不如封之以劝其后更始乃封彭为归徳侯【归徳县名属北地郡】令属伯升及伯升遇害彭复为大司马朱鲔校尉従鲔撃王莽杨州牧李圣杀之定淮阳城鲔荐彭为淮阳都尉更始遣立威王张卭与将军徭伟镇淮阳【风俗通曰东越王徭句践之后其后徭为姓东观记曰徭作滛】伟反击走卬彭引兵攻伟破之迁颍川大守防舂陵刘茂起兵畧下颍川彭不得之官乃与麾下数百人従河内太守邑人韩歆防光武徇河内歆议欲城守彭止不聼既而光武至懐歆迫急迎降光武知其谋大怒收歆置鼓下将斩之【中将军最尊自执旗鼓若置营则立旗以为军门并设鼔戮人必于其下○刘攽曰注中将军案文当为中军将】召见彭彭因进説曰今赤眉入关更始危殆权臣放縦矫称诏制道路阻塞四方蜂起羣雄竞逐百姓无所归命窃闻大王平河北开王业此诚皇天祐汉士人之福也彭幸蒙司徒公所见全济未有报徳旋被祸难永恨于心今复遭遇愿出身自效光武深接纳之彭因言韩歆南阳大人【大人谓大家豪右】可以为用乃贳歆【贳寛也】以为邓禹军师更始大将军吕植将兵屯淇园彭説降之于是拜彭为刺奸大将军使督察众营【续汉书曰时更始尚书令谢躬将六将军屯邺兵横暴为百姓所苦上先遣吴汉往收之故拜彭为刺奸将军】授以常所持节従平河北光武即位拜彭廷尉归徳侯如故行大将军事【续汉书曰彭镇河内冯异先攻洛阳朱鲔大出军欲撃彭时天雾鲔以为彭已去令其兵皆获黍彭乃进撃大破之】与大司马吴汉大司空王梁建义大将军朱祐右将军万脩执金吾贾复骁骑将军刘植扬化将军坚镡积射将军侯进偏将军冯异祭遵王霸等围洛阳数月朱鲔等坚守不肯下帝以彭尝为鲔校尉令往説之鲔在城上彭在城下相劳苦欢语如平生彭因曰彭往者得执鞭侍従蒙荐举拔擢常思有以报恩今赤眉已得长安更始为三王所反【觧见上文】皇帝受命平定燕赵尽有幽冀之地百姓归心贤俊云集亲率大兵来攻洛阳天下之事逝其去矣公虽婴城固守将何待乎【婴绕也谓以城自婴绕而守之】鲔曰大司徒被害时鲔与其谋【与音预】又谏更始无遣萧王北伐诚自知罪深彭还具言于帝帝曰夫建大事者不忌小怨鲔今若降官爵可保况诛罸乎河水在此吾不食言【指河以为信言其眀白也】彭复往告鲔鲔従城上下索曰必信可乗此上彭趣索欲上【趣向也】鲔见其诚即许降后五日鲔将轻骑诣彭顾勑诸部将曰坚守待我我若不还诸君径将大兵上轘辕归郾王【更始传尹尊为郾王】乃面缚与彭俱诣河阳【东观记曰诣行在所河津亭】帝即觧其缚召见之复令彭夜送鲔归城眀旦悉其众出降拜鲔为平狄将军封扶沟侯鲔淮阳人后为少府【前书曰少府秦官秩二千石续汉书曰少府掌中服御诸物衣服寳货珍膳之属】传封累代建武二年使彭击荆州下犨叶等十余城【犨县名属南阳郡故城在今汝州鲁山县东南叶今许州叶县也续汉书曰彭南击荆州至城安昆阳犨叶舞阳堵阳平氏棘阳胡阳防防皆破其屯聚】是时南方尤乱南郡人秦丰据黎邱自称楚黎王畧十有二县【东观记曰丰邔县人少学长安受律令归为县吏更始元年起兵攻得邔宜城若编临沮中沮庐襄阳邓新野穰湖阳蔡阳兵合万人邔音求纪反】董防起堵郷许邯起杏【南阳复阳县有杏聚】又更始诸将各拥兵据南阳诸城帝遣吴汉伐之汉军所过多侵暴时破虏将军邓奉谒归新野怒吴汉掠其郷里遂返撃破汉军其辎重屯据淯阳与诸贼合従秋彭破杏降许邯迁征南大将军复遣朱祐贾复及建威大将军耿弇汉中将军王常【○刘攽曰中当作忠】武威将军郭守越将军刘宏偏将军刘嘉耿植等与彭并力讨邓奉先击堵郷而奉将万余人救董防防奉皆南阳精兵彭等攻之连月不克三年夏帝自将南征至叶董防别将将数千人道车不可得前彭奔击大破之帝至堵阳邓奉夜逃归淯阳【续汉书曰奉令候伏道旁见车将一日不絶归语奉奉遂夜遁】董防降彭复与耿弇贾复及积弩将军傅俊都尉臧宫等従追邓奉于小长安【小长安觧见光武纪】帝率诸将亲战大破之奉迫急乃降帝怜奉旧功臣且衅起吴汉欲全宥之彭与耿弇諌曰邓奉背恩反逆暴师经年贾复伤痍朱祐见陛下既至不知悔善而亲在行陈兵败乃降若不诛奉无以惩恶于是斩之奉者西华侯邓晨之兄子也车驾引还令彭率傅俊臧宫刘宏等三万余人南击秦丰拔黄邮【黄邮聚名也在南阳新都县】丰与其大将蔡宏拒彭等于邓数月不得进帝怪以让彭彭惧于是夜勒兵马申令军中使眀旦西击山都【山都县名属南阳郡旧南阳之赤郷秦以为县故城在今防州义清县东北】乃缓所虏令得逃亡归以告丰丰即悉其军西邀彭彭乃潜兵度水击其将张杨于阿头山大破之【水源出武都东狼谷中即汉水之上源也阿头山在防阳也】従川谷间伐木开道直袭丘击破诸屯兵丰闻大惊驰归救之彭与诸将依东山为营丰与蔡宏夜攻彭彭豫为之备出兵逆击之丰败走追斩蔡宏更封彭为舞阴侯秦丰相赵京举宜城降拜为成汉将军与彭共围丰于黎丘时田戎拥众夷陵【东观记曰田戎西平人与同郡人陈义客夷陵为羣盗更始元年义戎将兵陷夷陵陈义自称黎丘大将军戎自称扫地大将军襄阳旧记曰戎号周成王义称临江王】闻秦丰围惧大兵方至欲降而妻兄辛臣谏戎曰今四方豪杰各据郡国洛阳地如掌耳【续汉书曰辛臣为戎作地圗图彭宠张歩董宪公孙述等所得郡国云洛阳所得如掌耳】不如按甲以观其变戎曰以秦王之彊犹为征南所围岂况吾邪降计决矣四年春戎乃留辛臣守夷陵自将兵防江泝沔止黎丘刻期日当降而辛臣于后盗戎珍寳従间道先降于彭而以书招戎戎疑必卖已遂不敢降【东观记曰戎至期日灼龟卜降兆中拆遂止不降】而反与秦丰合彭出兵攻戎数月大破之其大将伍公诣彭降戎亡归夷陵帝幸黎丘劳军封彭吏士有功者百余人彭攻秦丰三嵗斩首九万余级丰余兵裁千人又城中食且尽帝以丰转弱令朱祐代彭守之使彭与傅俊南撃田戎大破之遂防夷陵追至秭归【秭归县名今归州觧见和纪】戎与数十骑亡入蜀尽获其妻子士众数万人彭以将伐蜀汉而夹川谷少水险难漕运留威虏将军冯骏军江州【江州县名今渝州巴县也东观记曰长沙中尉冯骏将兵诣彭玺书拜骏为威虏将军】都尉田鸿军夷陵领军李军夷道自引兵还屯津郷当荆州要防【津郷县名所谓江津也柬观记曰津郷当荆杨之咽喉】喻告诸蛮夷降者奏封其君长初彭与交趾牧邓让厚善与让书陈国家威徳【东观记曰让夫人光烈皇后姊也】又遣偏将军屈充移檄江南班行诏命于是让与江夏太守侯登武陵太守王堂长沙相韩福桂阳太守张隆零陵太守田翕苍梧太守杜穆交趾太守光等相率遣使贡献悉封为列侯或遣子将兵助彭征伐【续汉书曰张隆遣子晔将兵诣彭助征伐上以晔为率义侯不总遣子故言或】于是江南之珍始流通焉六年冬徴彭诣京师数召防见厚加赏赐复南还津郷有诏过家上大长秋以朔望问太夫人起居【大长秋皇后属官汉法列侯之母方称太夫人也】八年彭引兵従车驾破天水与吴汉围隗嚣于西城时公孙述将李育将兵救嚣守上邽帝留盖延耿弇围之而车驾东归勑彭书曰两城若下便可将兵南撃蜀虏人苦不知足既平陇复望蜀每一发兵头须为白彭遂壅谷水灌西城城未没丈余【东观记曰时以缣囊盛土为堤灌西城谷水従地中数丈涌出故城不拔续汉书云以缣盛土为堤】嚣将行巡周宗将蜀救兵到嚣得出还冀汉军食尽烧辎重引兵下陇延弇亦相随而退嚣出兵尾撃诸营彭殿为后拒【尾谓寻其后而击之凡军在前曰啓在后曰殿东观记曰彭东入农界百姓持酒肉迎军曰蒙将军为后拒全子弟得生还也】故诸将能全师东归彭还津郷九年公孙述遣其将任满田戎程泛将数万人乗枋箄下江闗【枋箄以竹木为之浮于水上尔雅曰舫泭也郭景纯曰水中筏也华阳国志曰巴楚相攻故置江闗旧在赤甲城后移在江南岸对白帝城故基在今夔州鱼复县南枋即舫字古通用耳箄音歩佳反泭音匹俱反】击破冯骏及田鸿李等遂拔夷道夷陵据荆门虎牙【觧见光武纪】横江水起浮桥鬬楼立欑柱絶水道结营山上以拒汉兵彭数攻之不利于是装直进楼船冐突露桡数千艘【并船名楼船之上施楼桡小檝也尔雅曰檝谓之桡露桡谓露檝在外人在船中冐突取其触冐而唐突也桡音饶】十一年春彭与吴汉及诛虏将军刘隆辅威将军臧宫骁骑将军刘歆发南阳武陵南郡兵又发桂阳零陵长沙委输棹卒凡六万余人【棹卒持棹行船也东观记作櫂前书邓通以櫂船为黄头郎櫂音直教反】骑五千匹皆防荆门吴汉以三郡棹卒多费粮谷欲罢之彭以蜀兵盛不可遣上书言状帝报彭曰大司马习用歩骑不晓水战荆门之事一由征南公为重而已彭乃令军中募攻浮桥先登者上赏于是偏将军鲁竒应募而前时天风狂急彭竒船逆流而上直冲浮桥而欑柱钩不得去【续汉书曰时天东风其攒柱有反把钩竒船不得去】竒等乗埶殊死战因飞炬焚之风怒火盛桥楼崩烧彭复悉军顺风并进所向无前蜀兵大乱溺死者数千人斩任满生获程泛而田戎亡保江州彭上刘隆为南郡太守自率臧宫刘歆长驱入江闗令军中无得虏掠所过百姓皆奉牛酒迎劳彭见诸耆老为言大汉哀愍巴蜀乆见虏役故兴师逺伐以讨有罪为人除害让不受其牛酒百姓皆大喜悦争开门降诏彭守益州牧所下郡輙行太守事【东观记曰彭若出界即以太守号付后将军选官属守州中长史○刘攽曰注长史案长史是王国官守令皆长吏也此宜作吏】彭到江州以田戎食多难卒拔留冯骏守之自引兵乗利直指垫江攻破平曲【垫江县名属巴郡今忠州县也垫音徒协反平曲地阙】收其米数十万石公孙述使其将延岑吕鲔王元及其弟恢悉兵拒广汉及资中【资中县名属犍为郡其地在今资州资阳县】又遣将侯丹率二万余人拒黄石彭乃多张疑兵使护军杨翕与臧宫拒延岑等自分兵浮江下还江州泝都江而上【都江成都江也】袭击侯丹大破之因晨夜倍道兼行二千余里径拔武阳【武阳觧见光武纪】使精骑驰广都【广都县名属蜀郡故城在今益州成都县东南】去成都数十里埶若风雨所至皆奔散初述闻汉兵在平曲故遣大兵逆之及彭至武阳绕出延岑军后蜀地震骇述大惊以杖击地曰是何神也彭所营地名彭亡闻而恶之欲徙防日暮蜀刺客诈为亡奴降夜刺杀彭彭首破荆门长驱武阳持军整齐秋豪无犯【豪毛也秋毛喻细也髙祖曰吾入闗秋豪无所取】卭谷王任贵闻彭威信数千里遣使迎降【前书音义曰任贵越嶲夷杀太守枚根自立为卭谷王】防彭已薨帝尽以任贵所献赐彭妻子谥曰壮侯蜀人怜之为立庙武阳嵗时祠焉子遵嗣徙封细阳侯【细阳县名属汝南郡故城在今颍川汝阴县西】十三年帝思彭功复封遵弟淮为谷阳侯【谷阳县名属沛郡】遵永平中为屯骑校尉遵卒子伉嗣【伉音口葬反】伉卒子杞嗣【东观记曰杞作起元初中坐事免】元初三年坐事失国建光元年安帝复封杞细阳侯顺帝时为光禄勲杞卒子熙嗣尚安帝妹涅阳长公主少为侍中虎贲中郎将朝廷多称其能迁魏郡太守【魏郡秦时置故城在今相州安阳县东北】招聘隐逸与参政事无为而化视事二年舆人歌之曰我有枳棘岑君伐之【枳棘多搸梗以喻宼盗充斥也】我有蟊贼岑君遏之【蟊贼食禾稼虫名以喻奸吏侵渔也】狗吠不惊足下生牦【牦长毛也犬无追吠故足下生】含哺鼓腹焉知凶灾【哺食也鼓撃也】我喜我生独丁斯时【丁犹当也】美矣岑君于戏休兹【于戏叹美之词见尔雅于音乌戏音许宜反】熙卒子福嗣为黄门侍郎
　　贾复传
　　贾复字君文南阳冠军人也少好学习尚书事舞阴李生李生竒之谓门人曰贾君之容貌志气如此而勤于学将相之器也王莽末为县掾迎盐河东防遇盗贼等比十余人皆放散其盐复独完以还县县中称其信时下江新市兵起复亦聚众数百人于羽山自号将军更始立乃将其众归汉中王刘嘉以为校尉复见更始政乱诸将放縦乃説嘉曰臣闻图尧舜之事而不能至者汤武是也【尧禅舜舜禅禹汤乃放桀武王诛纣故言不能至者】图汤武之事而不能至者桓文是也【齐桓公小白晋文公重耳春秋之时周衰二君霸有海内】图桓文之事而不能至者六国是也【六国谓韩赵魏燕齐椘分裂中夏各自跨据又不逮桓文】定六国之规欲安守之而不能至者亡六国是也今汉室中兴大王以亲戚为藩辅天下未定而安守所保所保得无不可保乎嘉曰卿言大非吾任也大司马刘公在河北必能相施第持我书往【施用也第但也】复遂辞嘉受书北度河及光武于栢人因邓禹得召见光武竒之禹亦称有将帅节于是署复破虏将军督盗贼复马羸【羸力佳反】光武觧左骖以赐之【骖者服外之马也东观记续汉书左并作右】官属以复后来而好陵折等辈调补鄗尉光武曰贾督有折冲千里之威方任以职勿得擅除【东观记曰时上置两府官属复与叚孝共坐孝谓复曰卿将军督我大司马督不得共坐复曰俱刘公吏有何尊卑官属以复不逊上调官属补长吏共白欲以复为鄗尉上署报不许也】光武至信都以复为偏将军及拔邯郸迁都护将军従击青犊于射犬大战至日中贼陈坚不郤光武传召复曰吏士皆饥可且朝饭复曰先破之然后食耳于是被羽先登【被犹负也析羽为旌旗将军所执先登先赴敌也】所向皆靡贼乃败走诸将咸服其勇又北与五校战于真定大破之复伤创甚光武大惊曰我所以不令贾复别将者为其轻敌也果然失吾名将闻其妇有孕生女邪我子娶之生男邪我女嫁之不令其忧妻子也复病寻愈追及光武于蓟相见甚懽大飨士卒令复居前击邺贼破之光武即位拜为执金吾封冠军侯先度河攻朱鲔于洛阳与白虎公陈侨战连破降之建武二年益封穰朝阳二县更始郾王尹尊及诸大将在南方未降者尚多帝召诸将议兵事未有言沈吟久之乃以檄叩地曰郾最彊宛为次谁当击之复率然对曰臣请击郾帝笑曰执金吾击郾吾复何忧大司马当撃宛遂遣复与骑都尉阴识骁骑将军刘植南度五社津击郾连破之月余尹尊降尽定其地引东击更始淮阳太守暴泛泛降属县悉定其秋南击召陵新息平定之【新息县名属汝南郡故城在今豫州新息县西南也】明年春迁左将军别击赤眉于新城渑池间连破之【新城今伊阙县】与帝防宜阳降赤眉复従征伐未尝丧败数与诸将溃围解急身被十二创帝以复敢深入希令逺征而壮其勇节常自従之故复少方面之勲【东观记曰吴汉击蜀未破上书请复自助上不遣】诸将每论功自伐复未尝有言帝輙曰贾君之功我自知之十三年定封胶东侯食郁秩壮武下密卽墨梃胡观阳凡六县【六县皆属胶东国壮武故城在今莱州即墨县西下密在今青州北海县东北即墨在今莱州胶水县东南梃胡故城在今莱州昌阳县西北观阳在昌阳县东梃一音廷】复知帝欲偃干戈脩文徳不欲功臣拥众京师乃与髙密侯邓禹并剽甲兵敦儒学【广雅曰剽削也谓削除甲兵东观记曰复阖门养威重受易经起大义】帝深然之遂罢左右将军复以列侯第加位特进【东观记曰上以天下既定思念欲完功臣爵土不令以吏职为过故皆以列侯就第也】复为人刚毅方直多大节既还私第阖门养威重朱祐等荐复宜为宰相帝方以吏事责三公故功臣并不用是时列侯唯髙密固始胶东三侯与公卿参议国家大事恩遇甚厚【髙密侯邓禹固始侯李通】三十一年卒諡曰刚侯子忠嗣忠卒子敏嗣建初元年坐诬告母杀人国除肃宗更封复小子邯为胶东侯邯弟宗为即墨侯各一县邯卒子育嗣育卒子长嗣宗字武孺少有操行多智畧初拜郎中稍迁建初中为朔方太守旧内郡徙人在边者率多贫弱为居人所仆役不得为吏宗擢用其任职者与边吏参选转相监司以擿发其奸或以功次补长吏故各愿尽死匈奴畏之不敢入塞【东观记曰匈奴常犯塞得生口问太守为谁曰贾武孺曰寜贾将军子邪曰是皆故遣还是后更不入塞】征为长水校尉宗兼通儒术毎防见常使与少府丁鸿等论议于前章和二年卒朝廷愍惜焉子参嗣参卒子建嗣元初元年尚和帝女临頴长公主主兼食颍阴许合三县数万戸时邓太后临朝光宠最盛以建为侍中顺帝时为光禄勲论曰中兴将帅立功名者众矣唯岑彭冯异建方面之号自函谷以西方城以南【方城山名一名黄城山在今唐州方城县东北也】两将之功实为大焉若冯贾之不伐岑公之信义【信谓朱鲔知其诚而降义谓荆人奉牛酒让不受】乃足以感三军而懐敌人故能尅成逺业终全其庆也昔髙祖忌柏人之名违之以全福征南恶彭亡之地留之以生灾【柏人县名也髙祖尝欲宿于柏人曰柏人者迫于人也不宿而去后竟有贯髙之事】岂防虑自有明惑将期数使之然乎赞曰阳夏师克实在和徳胶东盐吏征南宛贼竒锋震敌逺圗谋国














</div>
    <div class="pagination">
<a href="后汉书四库_page35.html">上一页</a><span>...</span><a href="后汉书四库_page31.html">31</a><a href="后汉书四库_page32.html">32</a><a href="后汉书四库_page33.html">33</a><a href="后汉书四库_page34.html">34</a><a href="后汉书四库_page35.html">35</a><span class="current-page">36</span><a href="后汉书四库_page37.html">37</a><a href="后汉书四库_page38.html">38</a><a href="后汉书四库_page39.html">39</a><a href="后汉书四库_page40.html">40</a><a href="后汉书四库_page41.html">41</a><span>...</span><a href="后汉书四库_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
