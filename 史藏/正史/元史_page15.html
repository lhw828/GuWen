<!DOCTYPE html>
<html>
 <head>
  <meta charset="utf-8"/>
  <title>
   元史 - 第 15 页/共 271 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元史 - 第 15 页/共 271 页
  </h1>
  <div class="content">
   成宗承天下混壹之后，垂拱而治，可谓善于守成者矣。惟其末年，连岁寝疾，凡国家政事，内则决于宫壸，外则委于宰臣；然其不致于废坠者，则以去世祖为未远，成宪具在故也。 
 
 
 
卷二十二 本纪第二十二
　
　　◎武宗一

　　武宗仁惠宣孝皇帝，讳海山，顺宗答剌麻八剌之长子也。母曰兴圣皇太后，弘吉剌氏。至元十八年七月十九日生。

　　成宗大德三年，以宁远王阔阔出总兵北边，怠于备御，命帝即军中代之。四年八月，与海都军战于阔别列之地，败之。十二月，军至按台山，乃蛮带部落降。五年八月朔，与海都战于迭怯里古之地，海都军溃。越二日，海都悉合其众以来，大战于合剌合塔之地，师失利，亲出阵力战，大败之，尽获其辎重，悉援诸王、驸马众军以出。明日复战，军少却，海都乘之，帝挥军力战，突出敌阵后，全军而还。海都不得志去，旋亦死。

　　八年十月，封帝怀宁王，赐金印，置王傅官，食瑞州六万五千户。十年七月，自脱忽思圈之地逾按台山，追叛王斡罗思，获其妻孥辎重；执叛王也孙秃阿等及驸马伯颜。八月，至也里的失之地，受诸降王秃满、明里铁木儿、阿鲁灰等降。海都之子察八儿逃于都瓦部，尽俘获其家属营帐。驻冬按台山，降王秃曲灭复叛，与战败之，北边悉平。

　　十一年春，闻成宗崩，三月，自按台山至于和林。诸王勋戚毕会，皆曰今阿难答、明里铁木儿等荧惑中宫，潜有异议；诸王也只里昔尝与叛王通，今亦预谋。既辞服伏诛，乃因阖辞劝进。帝谢曰：“吾母、吾弟在大都，俟宗亲毕会，议之。”先是，成宗违豫日久，政出中宫，命仁宗与皇太后出居怀州。至是，仁宗闻讣，以二月辛亥与太后俱至京师。安西王阿难答与诸王明里铁木儿已于正月庚午先至。左丞相阿忽台，平章八都马辛，前中书平章伯颜，中政院使怯烈、道兴等潜谋推成宗皇后伯要真氏称制，阿难答辅之。仁宗以右丞相哈剌哈孙之谋言于太后曰：“太祖、世祖创业艰难，今大行晏驾，德寿已薨，诸王皆疏属，而怀宁王在朔方，此辈潜有异图，变在朝夕，俟怀宁王至，恐乱生不测，不若先事而发。”遂定计，诛阿忽台、怯列等，而遣使迎帝。

　　五月，至上都。乙丑，仁宗侍太后来会，左右部诸王毕至会议，乃废皇后伯要真氏，出居东安州，赐死；执安西王阿难答、诸王明里铁木儿至上都，亦皆赐死。甲申，皇帝即位于上都，受诸王文武百官朝于大安阁，大赦天下，诏曰：

　　昔我太祖皇帝以武功定天下，世祖皇帝以文德洽海内，列圣相承，丕衍无疆之祚。朕自先朝，肃将天威，抚军朔方，殆将十年，亲御甲胄，力战却敌者屡矣。方诸藩内附，边事以宁，遽闻宫车晏驾，乃有宗室诸王、贵戚元勋相与定策于和林，咸以朕为世祖曾孙之嫡，裕宗正派之传，以功以贤，宜膺大宝。朕谦让未遑，至于再三。还至上都，宗亲大臣复请于朕。间者奸臣乘隙，谋为不轨，赖祖宗之灵，母弟爱育黎拔力八达禀命太后，恭行天罚。内难既平，神器不可久虚，宗祧不可乏祀，合辞劝进，诚意益坚。朕勉徇舆情，于五月二十一日即皇帝位。任大守重，若涉渊冰。属嗣服之云初，其与民更始，可大赦天下。存恤征戍军士及供给繁重州郡，免上都、大都、隆兴差税三年，其余路分，量重轻优免。云南八番、田杨地面，免差发一年。其积年逋欠者，蠲之；逃移复业者，免三年。被灾之处，山场湖泊课程，权且停罢，听贫民采取。站赤消乏者，优之。经过军马，勿得扰民。诸处铁冶，许诸人煽办。勉励学校，蠲儒户差役；存问鳏寡孤独。

　　是日，追尊皇考曰皇帝，尊太母元妃曰皇太后。丁亥，升通政院秩正二品，升仪凤司为玉宸乐院，秩从二品。壬辰，加知枢密院事朵儿朵海太傅，中书右丞相哈剌哈孙答剌罕太保，并录军国重事；知枢密院事塔剌海为中书左丞相，预枢密院、宣徽院事；同知徽政院事床兀儿、也可紥鲁忽赤阿沙不花、江浙行省平章政事明里不花，并为中书平章政事；江浙行省左丞刘正为中书左丞；遥授中书左丞钦察、福建道宣慰使也先帖木儿，并为中书参知政事；中书右丞、行御史中丞塔思不花为御史大夫；平章政事床兀儿为知枢密院事。特授乞台普济中书平章政事，延庆使抄儿赤中书右丞，同知和林等处宣慰司事塔海中书右丞，阿里中书左丞，脱脱御史大夫。以大都迤北六十二驿驿户罢乏，给钞赒之。是月，封皇太子乳母李氏为寿国夫人，其夫燕家奴为寿国公。以中书平章政事合散为辽阳行省平章政事。建州大雨雹，真定、河间、顺德、保定等郡蝗。

　　六月癸巳朔，诏立母弟爱育黎拔力八达为皇太子，受金宝。升武备寺为武备院，秩从二品。甲午，建行宫于旺兀察都之地，立宫阙为中都。丁酉，中书右丞相哈剌哈孙答剌罕、左丞相塔剌海言：“臣等与翰林、集贤、太常老臣集议，皇帝嗣登宝位，诏追尊皇考为皇帝，皇考大行皇帝同母兄也，大行皇帝祔庙之礼尚未举行，二帝神主依兄弟次序祔庙为宜。今拟请谥皇考昭圣衍孝皇帝，庙号顺宗；大行皇帝曰钦明广孝皇帝，庙号成宗。太祖之室居中，睿宗西第一室，世祖西第二室，裕宗西第三室，顺宗东第一室，成宗东第二室。先元妃弘吉剌氏失怜答里宜谥曰真慈静懿皇后，祔成宗庙室。”制曰：“可。”又言：“前奉旨命臣等议诸王朝会赐与，臣等议：宪宗、世祖登宝位时赏赐有数，成宗即位，承世祖府库充富，比先例，赐金五十两者增至二百五十两，银五十两者增至百五十两。”有旨：“其遵成宗所赐之数赐之。”戊戌，哈剌哈孙答剌罕言：“比者诸王、驸马会于和林，已蒙赐与者，今不宜再赐。”帝曰：“和林之会，国事方殷，已赐者，其再赐之。”己亥，御史大夫脱脱、翰林学士承旨三宝奴言：“旧制，皇太子官属，省、台参用，请以罗罗斯宣慰使斡罗思任之中书。”诏以为中书右丞。班朝诸司，听皇太子各置一人。以拱卫直都指挥使马谋沙角屡胜，遥授平章政事。壬寅，塔剌海加太保、录军国重事、太子太师。癸卯，置詹事院。甲辰，枢密院请以军二千五百人缮治上都鹰坊及诸官廨，有旨：“自今非奉旨，军勿辄役。”以平章政事、行和林等处宣慰使都元帅憨剌合儿，通政使、武备卿铁木儿不花，并知枢密院事。乙巳，以金二千七百五十两、银十二万九千二百两、钞万锭、币帛二万二千二百八十匹奉兴圣宫，赐皇太子亦如之。中书省臣言：“中书宰臣十四员，御史大夫四员，前制所无。”诏与翰林、集贤诸老臣议拟以闻。丙午，太阴犯南斗杓星。徽政使亻瓜头等言：“拜布哈以私钱建寺，为国祝厘。其父为诸王斡忽所害，请赐以斡忽所得岁赐。”命以五年与之，为银四千一百余两、丝三万一千二百九十斤、织币金百两、绢七百一十匹。戊申，特授尚乘卿孛蘭奚、床兀皃并平章政事，大同屯储军民总管府达噜噶齐怯里木丁中书右丞。辛亥，以中书平章政事托克托为江西行省平章政事。壬子，封皇妹祥哥剌吉为鲁国大长公主，驸马〈土周〉阿不剌为鲁王。特穆尔布哈、哈喇格尔等言：“旧制，枢密院铨调军官，公议以闻。比者近侍自择名分，从内降旨，恐坏世祖定制，且误国事。在成宗时尝有旨，辄奏枢密事者，许本院再陈。臣等以为自今用人，宜一遵世祖成宪。”帝曰：“其遵前制，余人忽有辄请。”又言：“军官与民官不同，父子兄弟许其相袭，此世祖定制。比者近侍辄有以万户、千户之职请于上者，内降圣旨，臣等未敢奉行。”帝曰：“其依例行之。”甲寅，敕内郡、江南、高丽、四川、云南诸寺僧诵《藏经》，为三宫祈福。乙卯，遣伊克紥尔古齐玛喇勒赴北军，以印给之。丙辰，御史大夫塔斯布哈言：“殿中司所职：中书而下奏事，必使随之以入；不在奏事之列者，听其引退；班朝百官朝会失仪者，得纠劾；病故者，必以告。请如旧制。”又言：“旧制，内外风宪官有所弹劾，诸人勿预。而近有受赃为监察御史所劾者，狱具，夤缘奏请，托言事入觐，以避其罪。臣等以为今后有罪者，勿听至京，待其对辩事竟，果有所言，方许奏陈。”皆从之。塔思不花又言：“皇太子有旨：有司赃罪，不须刑部定议，受敕者从廉访司处决，省、台遣人检核廉访司文案，则私意沮格，非便。”平章阿沙不花因言：“此省、台同议之事，台臣不宜独奏。”帝曰：“此御史台事，阿沙不花勿妄言。台臣言是也，如所奏行之。”塔思不花、脱脱并遥授左丞相。戊午，进封高丽王王昛为沈阳王，加太子太傅、驸马都尉。置皇太子家令司、府正司、延庆司、曲宝署、典膳署。己未，封宁远王阔阔出为宁王，赐金印。庚申，遥授左丞相、行御史大夫塔思不花右丞相。辛酉，汴梁、南阳、归德、江西、湖广水，保定属县蝗。

　　秋七月癸亥朔，封诸王秃剌为越王。诸王出伯言：“瓜州、沙州屯田逋户渐成丁者，乞拘隶所部。”中书省臣言：“瓜州虽诸王分地，其民役于驿传，出伯言宜勿从。”升章佩监为章佩院，秩从二品，赐阿剌纳八剌钞万锭。甲子，命御史台大夫铁古迭儿、知枢密院事塔鲁忽带、中书平章政事床兀儿以即位告谢南郊。丙寅，以礼店蒙古万户属土番宣慰司非便，命仍旧隶脱思麻宣慰司，防守陕州。诸王、驸马入觐者，非奉旨不许给驿。以中书参知政事赵仁荣为太子詹事。以阿保功，授明里大司徒，封其妻梅仙为顺国夫人。赐床兀儿军士钞六万锭、币帛二万匹。遣肥儿牙儿迷的里及铁胳胆诣西域取佛钵、舍利，肥儿牙儿迷的里遥授宣政使，铁胳胆遥授平章政事。以并命太傅右丞相哈剌哈孙答剌罕、太保左丞相塔剌海综理中书庶务，诏谕中外。己巳，太阴犯亢。置宫师府，设太子太师、少师、太傅、少傅、太保、少保，宾客，左、右谕德，赞善，庶子，洗马，率更令、丞，司经令、丞，中允，文学，通事舍人，校书，正字等官。壬申，命御史大夫铁古迭儿、中书平章政事床兀儿、枢密副使孛兰奚，以即位祗谢太庙。以安西、平江、吉州三路为皇太子分地，越州路为越王秃剌分地。赐诸王八不沙钞万锭。癸酉，罢和林宣慰司，置行中书省及青海等处宣慰司都元帅府、和林总管府。以太师月赤察儿为和林行省右丞相，中书右丞相哈剌哈孙答剌罕为和林行省左丞相，依前太傅、录军国重事。江浙水，民饥，诏赈粮三月，酒醋、门摊、课程悉免一年。乙亥，以永平路为皇妹鲁国长公主分地，租赋及土产悉赐之。赐越王秃剌钞万锭，诸王兀都思不花所部三万五千二百二十锭。丙子，以江浙行省平章政事塔失海牙、知枢密院事床兀儿，并为中书平章政事。丁丑，封诸王八不沙为齐王，朵列纳为济王，迭里哥儿不花为北宁王，太师月赤察儿为淇阳王，加平章政事脱虎脱太尉。以中书左丞相塔剌海为中书右丞相、监修国史，御史大夫塔思不花为中书左丞相，江浙行省平章政事教化、河南江北行省平章政事法忽鲁丁并为中书平章政事，平章政事铁木迭儿为江西行省平章政事。戊寅，以仪凤司大使火失海牙、铁木儿不花、教坊司达鲁花赤沙的，并遥授平章政事，为玉宸乐院使。己卯，以集贤院使别不花为中书平章政事。庚辰，以御史中丞只儿合郎为御史大夫。辛巳，加封至圣文宣王为大成至圣文宣王。右丞相塔剌海、左丞相塔思不花言：“中书庶务，同僚一二近侍，往往不俟公议，即以上闻，非便。今后事无大小，请共议而后奏。”帝曰：“卿等言是。自今庶政，非公议者勿奏。”置行工部于旺兀察都。以遥授左丞相、同知枢密院事也儿吉絺知枢密院事；御史中丞王寿、江浙行省左丞郝天挺，并为中书左丞。壬午，荧惑犯南斗。命御史大夫铁古迭儿、知枢密院事塔鲁忽带、中书平章政事床兀儿，以即位告社稷。癸未，升利用监为利用院，秩从二品。甲申，遣赡思丁使西域，遥授福建道宣慰使。乙酉，赐寿宁公主钞万锭。丙戌，以内郡岁歉，令诸王卫士还大都者拣汰以入。从和林省臣请，乞如甘肃省例，给钞二千锭，岁收子钱，以佐供给，仍以网罟赐贫民。御史大夫月儿鲁言：“旧制，中书省、枢密院、御史台、宣政院许得自选其人，他司悉从中书铨择，近臣不得辄奏，如此则纪纲不紊。”帝嘉纳之。以同知宣徽院事孛罗答失为中书左丞，中书参知政事钦察为四川行省左丞。江浙、湖广、江西属郡饥，诏行省发粟赈之。丁亥，使完泽偕乞儿乞带亦难往征乞儿吉思部秃鲁花、騬马、鹰鹞。山东、河北蒙古军告饥，遣官赈之。赐晋王部贫民钞五万锭。己丑，塔剌海、塔思不花言：“前乃颜叛，其系虏之人，奉世祖旨俱隶版籍。比者近臣请以归之诸王脱脱，彼即遣人拘括。臣等以为此事具有先制，今已归脱脱所部，宜令辽阳省臣薛阇干等往谕之，已拘之人悉还其主。”从之。安西等郡旱饥，以粮二万八千石赈之。庚寅，置延福司，秩正三品。辛卯，诏唐兀秃鲁花户籍已定，其入诸王、驸马各部避役之人及冒匿者，皆有罪。发卒二千人为晋王也孙铁木儿治邸舍。是月，江浙、湖广、江西、河南、两淮属郡饥，于盐茶课钞内折粟，遣官赈之。诏富家能以私粟赈贷者，量授以官。保定、河间、晋宁等郡水，德州蝗。

　　八月甲午，中书省臣言：“内降旨与官者八百八十余人，已除三百，未议者犹五百余。请自今越奏者勿与。”帝曰：“卿等言是。自今不由中书奏者，勿与官。”又言：“外任官带相衔非制也，请勿与。”制可。又言：“以朝会应赐者，为钞总三百五十万锭，已给者百七十万，未给犹百八十万，两都所储已虚。自今特奏乞赏者，宜暂停。”有旨：“自今凡以赏为请者，勿奏。”御史台臣言：“中书省、枢密院、御史台、宣政院得自选官，具有成宪。今监察御史、廉访司官非本台公选，而从诸臣所请，自内降旨，非祖宗成法。”帝曰：“凡若此者，卿等其勿行。”浙东、浙西、湖北、江东郡县饥，遣官赈之。赐山后驿户钞，每驿五百锭。置掌仪署，秩五品，设令、丞各一员。乙未，赐诸王按灰、阿鲁灰、北宁王迭里哥儿不花金三百五十两、银三千七百两。以治书侍御史乌伯都剌为中书参知政事。戊戌，御史大夫脱脱封秦国公。辛丑，迤北之民新附者，置传输粟以赈之。癸卯，改也里合牙营田司为屯田运粮万户府。甲辰，以纳兰不剌所储粮万石，赈其旁近饥民。丙午，建佛阁于五台寺。江南饥，以十道廉访司所储赃罚钞赈之。己酉，从皇太子请，升詹事院从一品，置参议断事官如枢密院。辛亥，中书右丞孛罗铁木儿以国字译《孝经》进，诏曰：“此乃孔子之微言，自王公达于庶民，皆当由是而行。其命中书省刻版模印，诸王而下皆赐之。”癸丑，唐兀秃鲁花军乏食，发粟赈之。丙辰，升阑遗监秩三品。丁巳，以中书左丞王寿为御史中丞。戊午，中书平章政事乞台普济、床兀儿、别不花并加太尉，中书右丞塔海加太尉、平章政事，以中书左丞孛罗铁木儿为中书右丞。东昌、汴梁、唐州、延安、潭、沅、归、澧、兴国诸郡饥，发粟赈之。冀宁路地震，河间、真定等郡蝗，隆平、文水、平遥、祁、霍邑、靖海、容城、束鹿等县水。九月甲子，车驾至自上都。乙丑，请谥皇考皇帝、大行皇帝于南郊，命中书右丞相塔剌海摄太尉行事。庚午，升御史台从一品。辛未，加塔剌海、塔思不花并太尉。壬申，命塔剌海奉玉册、玉宝，上皇考及大行皇帝尊谥、庙号，又上先元妃弘吉烈氏尊谥，祔于成宗庙室。升尚舍监秩正三品。癸酉，太白犯右执法。甲戌，改太常寺为太常礼仪院，秩正二品。升侍仪司秩正三品。丙子，置皇太子位典牧监，秩正三品。中书省臣言：“内外选法，向者有旨一遵世祖成制。两宫近侍迁叙，为上所命。比有应入常调者，夤缘骤迁；其已仕废黜及未尝入仕者，亦复请自内降旨。臣等奏请禁止，蒙赐允从。是后所降内旨复有百余，臣等已尝铨择奉行。第中书政务，他人又得辄请，责以整饬，其效实难。自今铨选、钱谷，请如前制，非由中书议者，毋得越奏。”制从之。又言：“比怯来木丁献宝货，敕以盐万引与之，仍许市引九万。臣等窃谓，所市宝货，既估其直，止宜给钞，若以引给之，徒坏盐法。”帝曰：“此朕自言，非臣下所请，其给之，余勿视为例。”江浙饥，中书省臣言：“请令本省官租，于九月先输三分之一，以备赈给。又两淮漕河淤涩，官议疏浚，盐一引带收钞二贯为佣费，计钞二万八千锭，今河流已通，宜移以赈饥民。杭州一郡，岁以酒糜米麦二十八万石，禁之便。河南、益都诸郡，亦宜禁之。”制可。塔剌海言：“比蒙圣恩，赐臣江南田百顷。今诸王、公主、驸马赐田还官，臣等请还所赐。”从之。仍谕诸人赐田，悉令还官。命张留孙知集贤院事，领诸路道教事。丁丑，中书省臣言：“比议省臣员数，奉旨依旧制定为十二员，右丞相塔剌海，左丞相塔思不花，平章床兀儿、乞台普济如故，余令臣等议。臣等请以阿沙不花、塔失海牙为平章政事，孛罗答失、刘正为右丞，郝天挺、也先铁木儿为左丞，于璋、兀伯都剌为参知政事。其班朝诸司冗员，并宜拣汰。”从之。己卯，太白犯左执法。壬午，改尚乘寺为卫尉院，秩从二品。甲申，诏立尚书省，分理财用。命塔剌海、塔思不花仍领中书。以脱虎脱、教化、法忽鲁丁任尚书省，仍俾其自举官属，命铸尚书省印。敕弛江浙诸郡山泽之禁。丙戌，升掌谒司秩三品。皇太子建佛寺，请买民地益之，给钞万七百锭有奇。戊子，升延庆司秩从二品。己丑，遣使录囚。晋王也孙铁木儿以诏赐钞万锭、止给八千为言，中书省臣言：“帑藏空竭，常赋岁钞四百万锭，各省备用之外，入京师者二百八十万锭，常年所支止二百七十余万锭。自陛下即位以来，已支四百二十万锭，又应求而未支者一百万锭。臣等虑财用不给，敢以上闻。”帝曰：“卿之言然。自今赐予宜暂停，诸人毋得奏请。可给晋王钞千锭，余移陕西省给之。”以中书平章政事别不花为江浙行省平章政事。辛卯，御史台臣言：“至元中阿合马综理财用，立尚书省，三载并入中书。其后桑哥用事，复立尚书省，事败又并入中书。粤自大德五年以来，四方地震水灾，岁仍不登，百姓重困，便民之政，正在今日。顷又闻为总理财用立尚书省，如是则必增置所司，滥设官吏，殆非益民之事也。且综理财用，在人为之，若止命中书整饬，未见不可。臣等隐而不言，惧将获罪。”帝曰：“卿言良是。此三臣愿任其事，姑听其行焉。”是月，襄阳霖雨，民饥，敕河南省发粟赈之。十月乙未，升典宝署为典宝监，秩正三品。庚子，中书省奏：“初置中书省时，太保刘秉忠度其地宜，裕宗为中书令，尝至省署敕。其后桑哥迁立尚书省，不四载而罢。今复迁中书于旧省，乞涓吉徙中书令位，仍请皇太子一至中书。”制可。壬寅，升典瑞监为典瑞院，秩从二品。封知枢密院事床兀儿为容国公。癸卯，以旧制诸王、驸马事务皆内侍宰臣所领，命中书右丞孛罗铁木儿领之。乙巳，太白犯亢。敕方士、日者毋游诸王、驸马之门。丙午，诏整饬台纲，布告中外。封御史大夫铁古迭儿为郓国公，以中卫亲军都指挥使买奴知枢密院事。壬子，从中书省臣言，凡事不由中书，辄遣使并移文者，禁止之。甲寅，太阴犯明堂。升集贤院秩从一品，将作院秩从二品。丙辰，以行省平章总督军马，得佩虎符，其左丞等所佩悉追纳。中书省奏：“常岁海漕粮百四十五万石，今江浙岁俭，不能如数，请仍旧例，湖广、江西各输五十万石，并由海道达京师。”从之。己未，塔思不花上疏言政事，且辞太尉职，还所降制书及印。是月，杭州、平江水，民饥，发粟赈之。

　　十一月癸亥，封诸王牙忽都为楚王，赐金印，置王傅。建佛寺于五台山。乙丑，中书省臣言：“宿卫廪给及马驼刍料，父子兄弟世相袭者给之，不当给者，请令孛可孙汰之。今会是年十月终，马驼九万三千余，至来春二月，阙刍六百万束、料十五万石；比又增马五万余匹。此国重务，臣等敢以上闻。”有旨：“不当给者勿给。”丙寅，帝朝隆福宫，上皇太后玉册、玉宝。丁卯，太白犯房。阔儿伯牙里言：“更用银钞、铜钱便。”命中书与枢密院、御史台、集贤、翰林诸老臣集议以闻。己巳，中书省臣阿沙不花、孛罗铁木儿言：“臣等与阔儿伯牙里面论，折银钞、铜钱，非便。”有旨：“卿等以为不便，勿行可也。”诏：“中书省官十二员，脱虎脱仍领宣政院，教化留京师，其余各任以职。”庚午，卢龙、滦河、迁安、昌黎、抚宁等县水，民饥，给钞千锭以赈之。辛未，以塔剌海领中政院事。乙亥，中书省臣言：“大都路供亿浩繁，概于属郡取之。其军、站、鹰坊、控鹤等户，恃其杂徭无与，冒占编氓。请降玺书，依祖宗旧制，悉令均当。或辄奏请者，亦宜禁止。”制可。皇太子言：“近蒙恩以安西、吉州、平江为分地，租税悉以赐臣。臣恐宗亲昆弟援例，自五户丝外，余请输之内帑。其陕西运司岁办盐十万引，向给安西王，以此钱斟酌与臣，惟陛下裁之。”中书计会三路租税及盐课所入，钞四十万锭。有旨：“皇太子所思甚善，岁以十万锭给之，不足则再赐。”乐工殴人，刑部捕之，玉宸乐院长谓玉宸与刑部秩皆三品，官皆荣禄大夫，留不遣。中书以闻，帝曰：“凡诸司，视其资级，授之散官，不可超越。其闲冗职名官高者，遵旧制降之。”建康路属州县饥，诏免今年酒醋课。丙子，太阴犯东井。丁丑，中书省臣言：“前为江南大水，以茶、盐课折收米，赈饥民。今商人输米中盐，以致米价腾涌，百姓虽获小利，终为无益。臣等议，茶、盐之课当如旧。”从之。戊寅，授皇太子玉册。己卯，以皇太子受册礼成，帝御大明殿，受诸王、百官朝贺。庚辰，中书省臣言：“皇太子谓臣等曰：吾之分地安西、平江、吉州三路，遵旧制，自达鲁花赤之外，悉从常选，其常选宜速择才能。”有旨：“其择人任之。”乙酉，太阴犯亢。诏：“皇太后军民人匠等户租赋徭役，有司勿与，并隶徽政院。”升太仆院秩从二品。丁亥，杭州、平江等处大饥，发粮五十万一千二百石赈之。庚寅，赐太师月赤察儿江南田四十顷。时赐田悉夺还官，中书省为言，有旨：“月赤察儿自世祖时积有勋劳，非余人比，宜以前后所赐，合百顷与之。”仍敕行省平章别不花领其岁入。辛卯，辰星犯岁星。从皇太子请，御史台检核詹事院文案。

　　十二月壬辰朔，中书省臣言：“旧制，金虎符及金银符典瑞院掌之，给则由中书，事已则复归典瑞院。今出入多不由中书，下至商人，结托近侍奏请，以致泛滥，出而无归。臣等请核之，自后除官及奉使应给者，非由中书省勿给。”从之。又言：“今国用甚多，帑藏已乏，用及钞母，非宜。盐引向从运司与民为市，今权时制宜，从户部鬻盐引八十万便。”有旨：“今岁姑从所请，后勿复行。”又言：“太府院为内藏，世祖、成宗朝，遇重赐则取给中书，今所赐有逾千锭至万锭者，皆取之太府。比者太府取五万锭，已支二万矣，今复以乏告。请自后内府所用数多者，仍取之中书。”帝曰：“此朕特旨，后当从所奏。”乙未，贵赤塔塔儿等扰檀州民，强取米粟六百余石，遣官讯之。辛丑，幸大圣寿万安寺。授吏部尚书察乃平章政事，领工部事。癸卯，以汉军万人屯田和林，命留守司以来岁正月十五日起灯山于大明殿后、延春阁前。庚戌，升行泉府司为泉府院，秩正二品。以蒙古万户秃监铁木儿有平内难功，加镇国上将军。升皇太子典医署为典医监，秩正三品。山东、河南、江浙饥，禁民酿酒。丁巳，以中书省言国用浩穰，民贫岁歉，诏宣政院并省佛事。大都、上都二驿，设敕授官二员，余驿一员。敕诸王、公主、驸马、使臣给玺书驿券，不许辄用圆符乘驿。中书省臣言：“驿户疲乏，宜量事给驿。今经费浩大，其收售宝货，权宜停罢。又，陛下即位诏书不许越职奏事，比者近侍奏除官丐赏者，皆自内降旨，请今不经中书省勿行。又，刑法者譬之权衡，不可偏重，世祖已有定制，自元真以来，以作佛事之故，放释有罪，失于太宽，故有司无所遵守。今请凡内外犯法之人，悉归有司依法裁决。又，各处民饥，除行宫外，工役请悉停罢。”皆从之。又言：“律令者治国之急务，当以时损益。世祖尝有旨，金《泰和律》勿用，令老臣通法律者，参酌古今，从新定制，至今尚未行。臣等谓律令重事，未可轻议，请自世祖即位以来所行条格，校雠归一，遵而行之。”制可。庚申，诏曰：

　　仰惟祖宗应天抚运，肇启疆宇，华夏一统，罔不率从。逮朕嗣服丕图，缵膺景命，遵承诒训，恪慕洪规，祗扬畏兢，未知攸济。永思创业艰难之始，茕然轸念；而守成万事之统，在予一人。故自即位以来，溥从宽大，量能授官，俾勤乃职，夙夜以永康兆民为急务。间者岁比不登，流民未还，官吏并缘侵渔，上下因循，和气乖戾。是以责任股肱耳目大臣，思所以尽瘁赞襄嘉猷，朝夕入告，朕命惟允，庶事克谐，乐与率土之民，共享治安之化，迩宁远肃，顾不韪欤。可改大德十二年为至大元年。诞布惟新之令，式孚永固之休。

　　存恤征戍蒙古、汉军，拯治站赤消乏。弛山场、河泊、芦荡禁。围猎飞放毋得搔扰百姓，招诱流移人户。禁投属怯薛歹、鹰房避役，滥请钱粮。劝农桑，兴学校，议贡举，旌赏孝弟力田，惩戒游惰。政令得失，许诸人上书陈言。僧、道、也里可温、答失蛮，并依旧制纳税。凡选法、钱粮、刑名、造作一切公事，近侍人员毋得隔越闻奏。敕内庭作佛事，毋释重囚，以轻囚释之。

　　至大元年春正月辛酉朔，曲赦御史台见系犯赃官吏，罪止征赃、罢职。癸亥，敕枢密院发六卫军万八千五百人，供旺兀察都建宫工役。甲子，授中书平章政事阿沙不花右丞相、行御史大夫。丙寅，从江浙行省请，罢行都水监，以其事隶有司。立皇太子位典幄署、承和署，秩并正五品。丁卯，以中书右丞也罕的斤为平章政事，议陕西省事。己巳，绍兴、台州、庆元、广德、建康、镇江六路饥，死者甚众，饥户四十六万有奇，户月给米六斗，以没入朱清、张瑄物货隶徽政院者，鬻钞三十万锭赈之。特授乳母夫寿国公杨燕家奴开府仪同三司。己巳，缅国进驯象六。辛未，枢密院臣言：“先奉旨以中卫亲军隶皇太子位，皇太子谓臣等曰：世祖立五卫，以应五方，去一不可。宜各翼选汉军万人，别立一卫。”帝以为然，敕知院事铁木儿不花等摘汉军万人，别立卫。甲戌，中书省臣言：“进海东青鹘者当乘驿，马五百不敷，敕遣怯列、应童括民间车马，兵部请以各驿马陆续而进，勿括为便。”从之。改徽政院人匠总管府为缮珍司，秩正三品。己卯，升中尚监为中尚院，秩从二品。豳王出伯进玉六百一十五斤，赐金千五百两、银二万两、钞万锭，从人四万锭；宽阇、也先孛可等，金二千三百两、银一万七百两、钞三万九千一百锭。甲申，敕床兀儿除登极恩例外，特赐金五百两、银千两、钞二千锭。戊子，皇太子请以阿沙不花复入中书，脱脱复入御史台。己酉，中书省臣言：“阿失铁木儿请遣教化的诣河西地采玉，驮攻玉沙需马四十余匹，采玉人千余。臣等以为不急之务劳民，乞罢之。”又言：“近百姓艰食，盗贼充斥，苟不严治，将至滋蔓。宜遣使巡行，遇有罪囚，即行决遣，与随处官吏共议弭盗方略，明立赏罚，或匿盗不闻，或期会不至，或逾期不获者，官吏连坐。”又言：“江浙行省海贼出没，杀虏军民。其已获者，例合结案待报，宜从中书省、也可紥鲁忽赤遣官，同行省、行台、宣慰司、廉访司审录无冤，弃之于市。其未获者，督责追捕，自首者原罪给粟，能禽其党者加赏。”有旨：“弭盗安民，事为至重，宜即议行之。”封诸王也先铁木儿为营王，以乳母夫斡耳朵为司徒。

　　二月癸巳，立鹰坊为仁虞院，秩正一品。以右丞相脱脱、遥授左丞相秃剌铁木儿、也可紥鲁忽赤月里赤，并为仁虞院使。汝宁、归德二路旱、蝗，民饥，给钞万锭赈之。甲午，增泉府院副使、同佥各一员。益都、济宁、般阳、济南、东平、泰安大饥，遣山东宣慰使王佐同廉访司核实赈济，为钞十万二千二百三十七锭有奇、粮万九千三百四十八石。乙未，中书省臣言：“陛下登极以来，锡赏诸王，恤军力，赈百姓，及殊恩泛赐，帑藏空竭，豫卖盐引。今和林、甘肃、大同、隆兴、两都军粮，诸所营缮，及一切供亿，合用钞八百二十余万锭。往者或遇匮急，奏支钞本。臣等固知钞法非轻，曷敢辄动，然计无所出，今乞权支钞本七百一十余万锭，以周急用，不急之费姑后之。”帝曰：“卿等言是。泛赐者，不以何人，毋得蒙蔽奏请。”升尚舍监为尚舍寺，秩正三品。丙申，立甄用监，秩正三品，隶徽政院。淮安等处饥，从河南行省言，以两浙盐引十万贸粟赈之。戊戌，以上都卫军三千人，赴旺兀察都行宫工役。壬寅，中书省臣言：“贵赤扰害檀州民，敕遣人往讯，其辞伏者宜加罪，有旨勿问。臣等以为非宜，已辞伏者，先为决遣。”帝曰：“俟其猎毕治之。”从皇太子请，改詹事院使为詹事，副詹事为少詹事，院判为丞。立尚服院，秩从二品。中书省臣言：“陕西行省言，开成路前者地震，民力重困，已免赋二年，请再免今年。”从之。甲辰，赐国王和童金二百五十两、银七百五十两。立皇太子卫率府，发军千五百人修五台山佛寺。命有司市邸舍一区，以赐丞相赤因铁木儿，为钞万九千四百锭。丁未，用丞相亻瓜头言，设尚冠、尚衣、尚舢鞶、尚沐、尚辇、尚饰六奉御，秩五品，凡四十八员，隶尚服院。甲寅，和林贫民北来者众，以钞十万锭济之，仍于大同、隆兴等处籴粮以赈，就令屯田。请内侍、太医、阴阳、乐人，毋援常选散官。以网罟给和林饥民。戊午，遣不达达思等送瓜哇使还。己未，以皇太子建佛寺，立营缮署，秩五品。

　　三月庚申朔，中书省臣言：“鄃王拙忽难人户散失，诏有司括索。臣等议，昔阿只吉括索所失人户，成宗虑其为例，不许。今若括索，未免扰民。且诸王必多援例，乞寝其事。”从之。又庄圣皇后及诸王忽秃秃人户散入他郡，阿都赤、脱欢降玺书，俾括索。陕西行省及真定等路言：“百姓均在国家版籍，今所遣使，辄夺军、驿、编民等户，非宜。”中书省臣以闻，帝曰：“彼奏误也，卿等速追以还。”赐镇南王老章金五百两、银五千两、钞二千锭、币帛八百匹，也先不花、牙儿昔金各二百五十两、银七百五十两、钞二千锭。乙丑，太阴犯井。以北来贫民八十六万八千户，仰食于官，非久计，给钞百五十万锭、币帛准钞五十万锭，命太师月赤察儿、太傅哈剌哈孙分给之，罢其廪给。赐诸王八亦忽金百五十两、银七百五十两。丁卯，建兴圣宫，给钞五万锭、丝二万斤。遣使祀五岳四渎名山大川。赐诸王八不沙金五百两、银五千两。复立白云宗摄所，秩从一品，设官三员。戊寅，车驾幸上都。建佛寺于大都城南。立骥用、资武二库，秩正五品，隶府正司。升太史院秩从二品，司天台秩正四品。封中书右丞相、行平章政事阿沙不花为康国公。以甘肃行省右丞脱脱木儿为中书平章政事，加大司徒。赐晋王所部五百四十七人，钞五万二千九百六十锭；定王药木忽儿，金千五百两、银三万两、钞万锭；卫士五十三人，钞万六百锭。乙卯，命翰林国史院纂修《顺宗》、《成宗实录》。壬午，嗣汉天师张与材来朝，加金紫光禄大夫，封留国公。

　　夏四月戊戌，中书省臣言：“请依元降诏敕，勿超越授官，泛滥赐赉。”帝曰：“卿等言是。朕累有旨止之，又复蒙蔽以请，自今纵有旨，卿等其覆奏罪之。”诏以永平路盐课赐祥哥剌吉公主，中书省臣执不可，从之。赐诸王木南子金五十两、银千两、钞千锭，赐皇太子位鹰坊钞二十万锭。戊戌，封三宝奴为渤国公，香山为宾国公；加铁木迭儿右丞相，都护买住中书右丞。立皇太子位人匠总管府，秩正三品。癸卯，加授平章政事教化太子太保、太尉、平章军国重事、魏国公。甲辰，升典瑞监为典瑞院，秩从二品。知枢密院事也儿吉尼遥授右丞相。辛亥，枢密院臣言：“诸王各用其印符乘驿，使臣旁午，驿户困乏。宜准旧制，量其马数，降以玺书。”奏可。乙卯，遣米楫等使苏鲁国。丙辰，高丽国王王昛言：“陛下令臣还国，复设官行征东行省事。高丽岁数不登，百姓乏食，又数百人仰食其土，则民不胜其困，且非世祖旧制。”帝曰：“先请立者以卿言，今请罢亦以卿言，其准世祖旧制，速遣使往罢之。”五月丙寅，降英德路为州，知枢密院事塔鲁忽台遥授左丞相。丁卯，御史台臣言：“成宗朝建国子监学，迄今未成，皇太子请毕其功。”制可。己巳，管城县大雨雹。缅国进驯象六。乙亥，知枢密院事憨剌合儿遥授左丞相。丙子，以诸王及西番僧从驾上都，途中扰民，禁之。禁白莲社，毁其祠宇，以其人还隶民籍。御史台臣言：“比奉旨罢不急之役，今复为各官营私宅。臣等以为俟旺兀察都行宫及大都、五台寺毕工，然后从事为宜。”有旨：“除亻瓜头、三宝奴所居，余悉罢之。”授右丞相塔思不花上柱国，监修国史，加左丞相乞台普济太子太傅。辛巳，中书省臣言：“旧制，枢密院、御史台、宣政院得自选官，诸官府必由中书省奏闻迁调，宜申严告谕。”制可。癸未，济南、般阳雨雹。甲申，立大同侍卫亲军都指挥使司，以丞相赤因铁木儿为使，摘通惠河漕卒九百余人隶之，漕事如故。渭源县旱饥，给粮一月。真定、大名、广平有虫食桑，宁夏府水，晋宁等处蝗，东平、东昌、益都蝝。

　　六月己丑，渤国公三宝奴加录军国重事、中书右丞相，应国公、太子詹事、平章军国重事、大司农曲出加太子太保，左丞相脱脱加上柱国、太尉，遥授参知政事、行詹事丞大慈都加平章军国重事。甲午，改太子位承和署为典乐司，秩正三品。丁酉，巩昌府陇西、宁远县地震，云南乌撒、乌蒙三日之中地大震者六。戊戌，大都饥，发官廪减价粜贫民，户出印帖，委官监临，以防不均之弊。中书省臣言：“江浙行省管内饥，赈米五十三万五千石、钞十五万四千锭、面四万斤。又，流民户百三十三万九百五十有奇，赈米五十三万六千石、钞十九万七千锭、盐折直为引五千。”令行省、行台遣官临视。内郡、江淮大饥，免今年常赋及夏税。益都水，民饥，采草根树皮以食，免今岁差徭，仍以本路税课及发朱汪、利津两仓粟赈之。封药木忽儿为定王，驸马阿失为昌王，并赐金印。以司徒、平章政事、领大司农李邦宁遥授左丞相。辛丑，以没入朱清、张瑄田产隶中宫，立江浙财赋总管府、提举司。己酉，减太常礼仪院官二十七员为八员。河南、山东大饥，有父食其子者，以两道没入赃钞赈之。加乞台普济录军国重事。是月，保定、真定蝗。

　　秋七月庚申，流星起自勾陈，南行，圆若车轮，微有锐，经贯索灭。敕以金银岁入数少，自今毋问何人，以金银为请奏及托之奏者，皆抵罪。又，各处行省、宣慰司等官，多以结托来京师，今后非奉朝命毋赴阙。云南、湖广、河南、四川盗贼窃发，谕军民官用心抚治。立广武康里侍卫亲军都指挥使司，以中书平章政事阿沙不花为都指挥使。壬戌，皇子和世〈王束〉请立总管府，领提举司四，括河南归德、汝宁境内濒河荒地约六万余顷，岁收其租，令河南省臣高兴总其事。中书省臣言：“濒河之地，出没无常，遇有退滩，则为之主。先是，有亦马罕者，妄称省委括地，蚕食其民，以有主之田俱为荒地，所至骚动。民高荣等六百人，诉于都省，追其驿券，方议其罪，遇赦获免，今乃献其地于皇子。且河南连岁水灾，人方阙食，若从所请，设立官府，为害不细。”帝曰：“安用多言，其止勿行！”禁鹰坊于大同、隆兴等处纵猎扰民。筑呼鹰台于漷州泽中，发军千五百人助其役。旺兀察都行宫成。立中都留守司兼开宁路都总管府。丙寅，复置泰安州之新泰县。辛卯，济宁大水入城，诏遣官以钞五千锭赈之。己巳，真定淫雨，水溢，入自南门，下及藁城，溺死者百七十七人，发米万七百石赈之。辛未，立御香局，秩正五品。壬申，太白犯左执法。香山加太子太傅。遣塔察儿等九人使诸王宽阇，

　　月鲁等十二人使诸王脱脱。癸酉，诏谕安南国曰：“惟我国家，以武功定天下，文德怀远人，乃眷安南，自乃祖乃父，世修方贡，朕甚嘉之。迩者先皇帝晏驾，朕方抚军朔方，为宗室诸王、贵戚、元勋之所推戴，以谓朕乃世祖嫡孙，裕皇正派，宗藩效顺于外，臣民属望于下，人心所共，神器有归。朕俯徇舆情，大德十一年五月二十一日即皇帝位于上都。今遣少中大夫、礼部尚书阿里灰，朝请大夫、吏部侍郎李京，朝列大夫、兵部侍郎高复礼谕旨。尚体同仁之视，益坚事大之诚，辑宁尔邦，以称朕意。”又以管祝思监为礼部侍郎、朵儿只为兵部侍郎使缅国。遣脱里不花等二十人使诸王合儿班答。弛上都酒禁。壬午，置皇太子司议郎，秩正五品。封乃蛮带为寿王。癸未，枢密院臣言：“世祖时枢密臣六员，成宗时增至十三员。今署事者三十二员，乞省之。”敕罢塔思带等一十一人。甲申，太师淇阳王月赤察儿请置王傅，中书省臣谓异姓王无置傅例，不许。乙酉，以豢虎人彻儿怯思为监察御史。是月，以左丞相塔思不花为中书右丞相，太保乞台普济为中书左丞相，内外大小事务并听中书省区处，诸王、公主、驸马、势要人等，毋得搅扰沮坏，近侍臣员及内外诸衙门，毋得隔越闻奏。各处行省、宣慰司及在外诸衙门等官，非奉圣旨并中书省明文，毋得擅自离职，乘驿赴京，营干私事。江南、江北水旱饥荒，已尝遣使赈恤者，至大元年差发、官税并行除免。

　　八月戊子，大宁雨雹。丙申，御史台臣言：“奉敕逮监察御史撒都丁赴上都。世祖、成宗迄于陛下，累有明旨，监察御史乃朝廷耳目，中外臣僚作奸犯科，有不职者，听其纠劾，治事之际，诸人毋得与焉。迩者鞫问刑部尚书乌剌沙赃罪，蒙玉音奖谕，诸御史皆被锡赉，台纲益振。今撒都丁被逮，同列皆惧，所系非小，乞寝是命，申明台宪之制，诸人毋得与闻。”制可。辛丑，以中都行宫成，赏官吏有劳者，工部尚书黑马而下并升二等，赐塔剌儿银二百五十两，同知察乃、通政使塔利赤、同知留守萧珍、工部侍郎答失蛮金二百两、银一千四百两，军人金二百两、银八百两，死于木石及病没者给钞有差。癸卯，加中书右丞、领将作院吕天麟大司徒。戊申，立中都万亿司。宁夏立河渠司，秩五品，官二员，参以二僧为之。特授亻瓜头太师。赐诸王脱欢金二百两、银二千五百两、钞二千锭，阿里不花金百两、银千两、钞千锭。己酉，大同陨霜杀禾。甲寅，李邦宁以建香殿成，赐金五十两、银四百五十两。乙卯，中书省臣言：“外台、行省及诸人应诏言事，未敢一一上烦圣听。请集朝臣议，择其切于事者，小则辄行，大则以闻。”从之。扬州、淮安蝗。九月丙辰，以内郡岁不登，诸部人马之入都城者，减十之五。中书省臣言：“夏秋之间，巩昌地震，归德暴风雨，泰安、济宁、真定大水，庐舍荡析，人畜俱被其灾。江浙饥荒之余，疫疠大作，死者相枕籍。父卖其子，夫鬻其妻，哭声震野，有不忍闻。臣等不才，猥当大任，虽欲竭尽心力，而闻见浅狭，思虑不广，以致政事多舛，有乖阴阳之和，百姓被其灾殃，愿退位以避贤路。”帝曰：“灾害事有由来，非尔所致，汝等但当慎其所行。”立怯怜口提举司，秩正五品，设官四员。高丽国王王昛卒。命雪尼台铁木察使薛迷思干部。己未，升中政院秩从一品。辛酉，遣人使诸王察八儿、宽阇所。壬戌，太尉脱脱奏：“泉州大商合只铁即剌进异木沉檀可构宫室者。”敕江浙行省驿致之。癸亥，万户也列门合散来自薛迷思干等城，进呈太祖时所造户口青册，赐银钞币帛有差。丙寅，蒲县地震。癸酉，升内史府为内史院，秩正二品。乙亥，车驾至自上都。弛诸路酒禁。戊寅，泉州大商马合马丹的进珍异及宝带、西域马。庚辰，以高丽国王王章嗣高丽王。诸王秃满进所藏太宗玉玺，封秃满为阳翟王，赐金印。中书省臣言：“奉旨：连岁不登，从驾四卫，一卫约四百人，所给刍粟自如常例，给各部者减半。臣等议，大都去岁饲马九万四千匹，今请减为五万匹，外路饲马十一万九千余匹，今请减为六万匹，自十月十五日为始。”又言：“薛迷思干、塔剌思、塔失玄等城，三年民赋以输县官。今因薛尼台铁木察往彼，宜令以二年之赋与宽阇，给与元输之人，以一年者上进。”并从之。癸未，太阴犯荧惑。立中都虎贲司，特授承务郎、直省舍人藏吉沙资善大夫、行泉府院使。

　　冬十月庚寅，为太师亻瓜头建第，给钞二万锭。癸巳，蒲县、陵县地震。甲午，以阿沙不花知枢密院事。丁酉，以大都艰食，复粜米十万石，减其价以赈之，以其钞于江南和籴。罢大都榷酤，赐皇太子金千两。辛丑，太白犯南斗。癸卯，中书省臣请以湖广米十万石贮于扬州，江西、江浙海漕三十万石，内分五万石贮朱汪、利津二仓，以济山东饥民，从之。敕：“凡持内降文记买河间盐及以诸王、驸马之言至运司者，一切禁之；持内降文记不由中书者，听运司以闻。”禁奉符、长清、泗水、章丘、沾化、利津、无棣七县民田猎。甲辰，从帝师请，以释教都总管朵儿只八兼领囊八地产钱物，为都总管府达鲁花赤总其财赋。以西番僧教瓦班为翰林承旨。左丞相、知枢密院事铁木儿不花加录军国重事。中书右丞、司徒秃忽鲁，河南江北行省右丞也速，内史脱孛花，并知枢密院事。乙巳，改护国仁王寺昭应规运总管府为会福院，秩从二品。丙午，立兴圣宫掌医监，秩正三品。

　　十一月己未，中书省臣言：“世祖时，省、院、台及诸司皆有定员，后略有增者，成宗已尝有旨并省。迩者诸司递升，四品者三品，三品者二品，二品者一品，一司甚至二三十员，事不改旧而官日增。请依大德十年已定员数，冗滥者从各司自与减汰。衙门既升，诸吏止从旧秩出官，果应例者，自如选格。”从之。庚申，太白昼见。以军五千人供造寺工役。增官吏俸，以至元钞依中统钞数给之，止其禄米，岁该四十万石。吏员以九十月出身，如旧制。诏免绍兴、庆元、台州、建康、广德田租，绍兴被灾尤甚，今岁又旱，凡佃户止输田主十分之四。山场、河泺、商税，截日免之。诸路小稔，审被灾者免之。乙丑，赐诸王南木忽里金印。丁卯，中书省臣言：“今铨选、钱粮之法尽坏，廪藏空虚。中都建城，大都建寺，及为诸贵人营私第，军民不得休息。迩者用度愈广，每赐一人，辄至万锭，惟陛下矜察。”又言：“铨选、钱粮，诸司乞毋干预。”帝曰：“已降制书，令诸人毋干中书之政。他日或有乘朕忽忘，持内降文记及传旨至中书省，其执之以来，朕将加罪。”以也儿吉尼为御史大夫。己巳，以乞台普济为右丞相，脱脱为左丞相。既又从脱脱言，以塔思不花与乞台普济俱为右丞相。中书省臣言：“国用不给，请沙汰宣徽、太府、利用等院籍，定应给人数，其在上都、行省者，委官裁省。又，行泉院专以守宝货为任，宜禁私献宝货者。又，天下屯田百二十余所，由所用者多非其人，以致废弛，除四川、甘州、应昌府、云南为地绝远，余当选习农务者往，与行省、宣慰司亲履其地，可兴者兴，可废者废，各具籍以闻。”并从之。诏：“开宁路及宣德、云州工役，供亿浩繁，其赋税除前诏已免三年外，更免一年。”辛巳，罢益都诸处合剌赤等狩猎。以银七百五十两、钞二千二百锭、币帛三百匹施昊天寺，为水陆大会。癸未，皇太后造寺五台山，摘军六千五百人供其役。闰十一月己丑，以大都米贵，发廪十万石，减其价以粜赈贫民。北来饥民有鬻子者，命有司为赎之。乙未，赐故中书右丞相完泽妻金五百两、银千五百两。丙申，罢江南进沙糖，止富民输粟赈饥补官。丁酉，禁江西、湖广、汴梁私捕驾鹅。己亥，罢辽阳省进雕豹。贵赤卫受乌江县达鲁花赤献私户万，令隶县官。壬寅，乞台普济乞赐固安田二百余顷，从之。乙巳，中书省臣言：“回回商人持玺书，佩虎符，乘驿马，名求珍异，既而以一豹上献，复邀回赐，似此甚众。臣等议，虎符，国之信器，驿马，使臣所需，今以畀诸商人，诚非所宜，乞一概追之。”制可。罢顺德、广平铁冶提举司，听民自便，有司税之如旧。丁未，复立汴梁路之项城县。以杭州、绍兴、建康等路岁比饥馑，今年酒课免十分之三。敕河西僧户准先朝定制，从军输税，一与民同。甲寅，答剌罕哈剌哈孙卒。

　　十二月庚申，封和郎撒为陇王，赐金印。平江路民有隶谨的里部者，依旧制，差赋与民一体均当。云南畏吾儿一千人居荆襄，云南省臣言：“世祖有旨使归云南，以佐征讨。”中书省臣议发还为是，从之。中都立开宁县，降隆兴为源州，升蔚州为蔚昌府。省河东宣慰司，以大同路隶中都留守司，冀宁、晋宁二路隶中书省。甲戌，以平章政事、商议中书省事、太子宾客王太亨行太子詹事，平章军国重事、太子少詹事大慈都为太子詹事。赐御史台官及监察御史宴服。 
 
 
 
卷二十三 本纪第二十三
　
　　◎武宗二

　　二年春正月己丑，从皇太子请，罢宫师府，设宾客、谕德、赞善如故。庚寅，越王秃剌有罪赐死。禁日者、方士出入诸王、公主、近侍及诸官之门。辛卯，皇太子、诸王、百官上尊号曰统天继圣钦文英武大章孝皇帝。乙未，恭谢太庙。丙申，诏天下弛山泽之禁，恤流移，毋令见户包纳差税；被灾百姓，内郡免差税一年，江淮免夏税；内外大小职官普覃散官一等，有出身人考满者，加散官一等。己亥，封知枢密院事容国公床兀儿为句容郡王。乙巳，塔思不花、乞台普济言：“诸人恃恩径奏，玺书不由中书，直下翰林院给与者，今核其数，自大德六年至至大元年所出，凡六千三百余道，皆于田土、户口、金银铁冶、增余课程、进贡奇货、钱谷、选法、词讼、造作等事，害及于民，请尽追夺之。今后有不由中书者，乞勿与。”制可。丙午，定制大成至圣文宣王春秋二丁释奠用太牢。戊申，迭里贴木儿不花进鹰犬，命岁以币帛千匹、钞千锭与之。

　　二月戊午，铸金印赐句容郡王床兀儿。赈真定路饥民粮万石，塔塔境六千石。癸亥，皇太子幸五台佛寺。罢行泉府院，以市舶归之行省。乙丑，以和林屯田去秋收九万余石，其宣慰司官吏、部校、军士给赏有差。己巳，太阴犯亢。辛未，太阴犯氐。调国王部及忽里合赤、兀鲁带、朵来等军九千五百人赴和林。壬申，令各卫董屯田官三年一易。甲戌，弛中都酒禁。

　　三月己丑，辽阳行省右丞洪重喜诉高丽国王王章不奉国法恣暴等事，中书省臣请令重喜与高丽王辩对。敕中书毋令辩对，令高丽王从太后之五台山。梁王在云南有风疾，以诸王老的代梁王镇云南，赐金二百五十两、银七百五十两，从者币帛有差。庚寅，车驾幸上都。摘五卫军五十人隶中都虎贲司，封诸王也速不干为襄宁王。辛卯，罢杭州白云宗摄所，立湖广头陀禅录司。丙寅，赐云南王老的金印。戊戌，太阴犯氐。己亥，荧惑犯岁星。封公主阿剌的纳八剌为赵国公主，驸马注安为赵王。甲辰，中书省臣言：“国家岁赋有常，顷以岁俭，所入曾不及半，而去岁所支，钞至千万锭，粮三百万石。陛下尝命汰其求刍粟者，而宣徽院孛可孙竟不能行，视去岁反多三十万石，请用知钱谷者二三员于宣徽院佐而理之。又，中书省断事官，大德十年四十三员，今皇太子位增二员，诸王阔阔出、剌马甘秃剌亦各增一员，非旧制。臣等以为皇太子位所增宜存，诸王者宜罢。”并从之。升掌医署为典医监。乙巳，中书省臣言：“中书为百司之首，宜先汰冗员。”帝曰：“百司所汰，卿等定议；省臣去留，朕自思之。”己酉，济阴、定陶雹。

　　夏四月甲寅，中书省臣言：“江浙杭州驿，半岁之间，使人过者千二百余，有桑兀、宝合丁等进狮、豹、鸦、鹘，留二十有七日，人畜食肉千三百余斤。请自今远方以奇兽异宝来者，依驿递；其商人因有所献者，令自备资力。”从之。辛酉，立兴圣宫江淮财赋总管府，诏谕中外。癸亥，摘汉军五千，给田十万顷，于直沽沿海口屯种，又益以康里军二千，立镇守海口屯储亲军都指挥使司。壬午，诏中都创皇城角楼。中书省臣言：“今农事正殷，蝗蝝遍野，百姓艰食，乞依前旨罢其役。”帝曰：“皇城若无角楼，何以壮观！先毕其功，余者缓之。”以建新寺，铸提调、监造三品银印。益都、东平、东昌、济宁、河间、顺德、广平、大名、汴梁、卫辉、泰安、高唐、曹、濮、德、扬、滁、高邮等处蝗。

　　五月丁亥，以通政院使憨剌合儿知枢密院事，董建兴圣宫，令大都留守养安等督其工。丁酉，以阴阳家言，自今至圣诞节不宜兴土功，敕权停新寺工役。甲辰，御史台臣言：“乘舆北幸，而京师工役正兴，加之岁旱乏食，民愚易惑，所关甚重，乞留一丞相镇京师，后为例。”制可。六月癸亥，选官督捕蝗。从皇太子言，禁诸赐田者驰驿征租扰民。庚午，中书省臣言：“奉旨既停新寺工役，其亭苑鹰坊诸役，乞并罢。又，太医院遣使取药材于陕西、四川、云南，费公帑，劳驿传。臣等议，事干钱粮，隔越中书省径行，乞禁止。”并从之。以益都、济南、般阳三路，宁海一州属宣慰司，余并令直隶省部。以大都隶儒籍者四十户充文庙乐工。从皇太子请，改典乐司提点、大使等官为卿、少卿、丞。甲戌，以宿卫之士比多冗杂，遵旧制，存蒙古、色目之有阀阅者，余皆革去。皇太子言：“宣政院先奉旨，殴西番僧者截其手，詈之者断其舌，此法昔所未闻，有乖国典，且于僧无益。僧俗相犯，已有明宪，乞更其令。”又言：“宣政院文案不检核，于宪章有碍，遵旧制为宜。”并从之。乙亥，中书省臣言：“河南、江浙省言，宣政院奏免僧、道、也里可温、答失蛮租税。臣等议，田有租，商有税，乃祖宗成法，今宣政院一体奏免，非制。”有旨，依旧制征之。是月，金城、崞州、源州雨雹，延安之神木碾谷、盘西、神川等处大雨雹，霸州、檀州、涿州、良乡、舒城、历阳、合肥、六安、江宁、句容、溧水、上元等处蝗。

　　秋七月癸未，河决归德府境。壬辰，宣政院臣言：“武靖王搠思班与朵思麻宣慰司言：‘松潘叠宕威茂州等处安抚司管内，西番、秃鲁卜、降胡、汉民四种人杂处，昨遣经历蔡懋昭往蛇谷陇迷招之，降其八部，户万七千，皆数百年负固顽犷之人，酋长令真巴等八人已尝廷见。今令真巴谓其地邻接四川，未降者尚十余万。宣抚司官皆他郡人，不知蛮夷事宜，才至成都灌州，畏惧即返，何以抚治？宜改安抚司为宣抚司，迁治茂州，徙松州军千人镇遏为便。’臣等议，宜从其言。”诏改松潘叠宕威茂州安抚司为宣抚司，迁治茂州汶川县，秩正三品，以八儿思的斤为宣抚司达鲁花赤，蔡懋昭为副使，并佩虎符。乙未，复置赣州龙南、安远二县。以河西二十驿往来使多，马数既少，民力耗竭，命中书省、枢密院、通政院于诸部拨户增马以济之。乐实言钞法大坏，请更钞法，图新钞式以进，又与保八议立尚书省，诏与乞台普济、塔思不花、赤因铁木儿、脱虎脱集议以闻。己亥，河决汴梁之封丘。甲辰，改昔保赤八剌合孙总管府为奉时院。乙巳，保八言：“臣与塔思不花、乞台普济等集议立尚书省事，臣今窃自思之，政事得失，皆前日中书省臣所为，今欲举正，彼惧有累，孰愿行者？臣今不言，诚以大事为惧。陛下若矜怜保八、乐实所议，请立尚书省，旧事从中书，新政从尚书。尚书，请以乞台普济、脱虎脱为丞相，三宝奴、乐实为平章，保八为右丞，王罴参知政事。姓江者画钞式，以为印钞库大使。”并从之。塔思不花言：“此大事，遽尔更张，乞与老臣更议。”帝不从。是月，济南、济宁、般阳、曹、濮、德、高唐、河中、解、绛、耀、同、华等州蝗。

　　八月壬子，中书省臣言：“甘肃省僻在边垂，城中蓄金谷以给诸王军马，世祖、成宗尝修其城池。近撒的迷失擅兴兵甲，掠豳王出伯辎重，民大惊扰。今撒的迷失已伏诛，其城若不修，虑启寇心。又，沙、瓜州摘军屯田，岁入粮二万五千石，撒的迷失叛，不令其军入屯，遂废。今乞仍旧遣军屯种，选知屯田地利色目、汉人各一员领之。”皆从之。癸丑，立尚书省，以乞台普济为太傅、右丞相，脱虎脱为左丞相，三宝奴、乐实为平章政事，保八为右丞，忙哥铁木儿为左丞，王罴为参知政事，中书左丞刘楫授尚书左丞、商议尚书省事，诏告天下。甲寅，敕以海剌孙昔与伯颜、阿术平江南，知兵事，可授平章政事，商议枢密院事。以阿速卫军五百人隶诸王怯里不花，驻和林，给钞万五千锭，人备四马。己未，立皇太子右卫率府，秩正三品，命尚书右丞相脱虎脱、御史大夫不里牙敦并领右卫率府事。尚书省臣言：“中书省尚有逋欠钱粮应追理者，宜存断事官十人，余皆并入尚书省。”又言：“往者大辟狱具，尚书省议定，令中书省裁酌以闻，宜依旧制。”从之。以江西等处行中书省参知政事郝彬为尚书省参知政事。甲戌，赐太师亻瓜头名脱儿赤颜。丁丑，永平路陨霜杀禾。己卯，三宝奴言：“尚书省立，更新庶政，变易钞法，用官六十四员，其中宿卫之士有之，品秩未至者有之，未历仕者有之。此皆素习于事，既已任之，乞勿拘例，授以宣敕。”制可。诏天下，敢有沮挠尚书省事者，罪之。真定、保定、河间、顺德、广平、彰德、大名、卫辉、怀孟、汴梁等处蝗。九月庚辰朔，以尚书省条画诏天下，改各行中书省为行尚书省。诏：“朝廷得失，军民利害，臣民有上言者，皆得实封上闻，在外者赴所属转达。各处人民，饥荒转徙复业者，一切逋欠，并行蠲免，仍除差税三年。田野死亡，遗骸暴露，官为收拾。”颁行至大银钞，诏曰：“昔我世祖皇帝既登大宝，始造中统交钞，以便民用，岁久法隳，亦既更张，印造至元宝钞。逮今又复二十三年，物重钞轻，不能无弊，乃循旧典，改造至大银钞，颁行天下。至大银钞一两，准至元钞五贯、白银一两、赤金一钱。随路立平准行用库，买卖金银，倒换昏钞。或民间丝绵布帛，赴库回易，依验时估给价。随处路府州县，设立常平仓以权物价，丰年收籴粟麦米谷，值青黄不接之时，比附时估，减价出粜，以遏沸涌。金银私相买卖及海舶兴贩金、银、铜钱、绵丝、布帛下海者，并禁之。平准行用库、常平仓设官，皆于流官内铨注，以二年为满。中统交钞，诏书到日，限一百日尽数赴库倒换。茶、盐、酒、醋、商税诸色课程，如收至大银钞，以一当五。颁行至大银钞二两至一厘，定为一十三等，以便民用。”壬午，江南行台劾：“平章政事教化，诈言家贫，冒受赐货物，折钞二万锭。且其人素行，无一善可称。魏国公尊爵也，岂宜授之？请追夺为宜。”制可。癸未，尚书省臣言：“古者设官分职，各有攸司，方今地大民众，事益繁冗，若使省臣总挈纲领，庶官各尽厥职，其事岂有不治？顷岁省务壅塞，朝夕惟署押文案，事皆废弛。天灾民困，职此之由。自今以始，省部一切，皆令从宜处置，大事或须上请，得旨即行，用成至治，上顺天道，下安民心。”又言：“国家地广民众，古所未有。累朝格例前后不一，执法之吏轻重任意，请自太祖以来所行政令九千余条，删除繁冗，使归于一，编为定制。”并从之。以大都城南建佛寺，立行工部，领行工部事三人，行工部尚书二人，仍令尚书右丞相脱虎脱兼领之。丙戌，车驾至大都。戊子，尚书省臣言：“翰林国史院，先朝御容、实录皆在其中，乡置之南省。今尚书省复立，仓卒不及营建，请买大第徙之。”制可。壬辰，赐高唐王注安金五千两、银五万两。癸巳，以薪价贵，禁权豪畜鹰犬之家不得占据山场，听民樵采。三宝奴言：“冀宁、大同、保定、真定以五台建寺，所须皆直取于民，宜免今年租税。”从之。丙申，御史台臣言：“顷年岁凶民疫，陛下哀矜赈之，获济者众。今山东大饥，流民转徙，乞以本台没入赃钞万锭赈救之。”制可。丁酉，御史台臣言：“比者近幸为人奏请，赐江南田千二百三十顷，为租五十万石，乞拘还官。”从之。己亥，尚书省臣言：“今国用需中统钞五百万锭，前者尝借支钞本至千六十万三千一百余锭，今乞罢中统钞，以至大银钞为母，至元钞为子，仍拨至元钞本百万锭，以给国用。”大都立资国院，秩正二品；山东、河东、辽阳、江淮、湖广、川汉立泉货监六，秩正三品；产铜之地立提举司十九，秩从五品。尚书省臣言：“三宫内降之旨，曩中书省奏请勿行，臣等谓宜仍旧行之，傥于大事有害，则复奏请。”帝是其言。又言：“中书之务，乞以尽归臣等。至元二十四年，凡宣敕亦尚书省掌之。今臣等议，乞从尚书省任人，而以宣敕散官委之中书。”从之。占八国王遣其弟紥剌奴等来贡白面象、伽蓝木。合鲁纳答思、秃坚铁木儿、桑加失里等奏请遣人使海外诸国。以秃坚、张也先、伯颜使不怜八孙，薛彻兀、李唐、徐伯颜使八昔，察罕、亦不剌金、杨忽答儿、阿里使占八。以陕西行台大夫、大司徒沙的为左丞相、行土蕃等处宣慰使都元帅。甲辰，尚书省言：“每岁刍粟费钞五十万锭，请废孛可孙，立度支院，秩二品，设使、同知、佥院、佥判各二员。”从之。乙巳，以盗多，徙上都、中都、大都旧盗于木达达、亦剌思等地耕种。丁未，三宝奴言养豹者害民为甚，有旨禁之，有复犯者，虽贵幸亦加罪。

　　冬十月庚戌朔，以皇太子为尚书令诏天下，令州县正官以九年为任诏天下，又以行铜钱法诏天下。辛亥，皇太子言：“旧制，百官宣敕散官皆归中书，以臣为中书令故也。自今敕牒宜令尚书省给降，宣命仍委中书。”制可。丙辰，乐实言：“江南平垂四十年，其民止输地税、商税，余皆无与。其富室有蔽占王民奴使之者，动辄百千家，有多至万家者，其力可知。乞自今有岁收粮满五万石以上者，令石输二升于官，仍质一子而军之。其所输之粮，移其半入京师以养御士，半留于彼以备凶年。富国安民，无善于此。”帝曰：“如乐实言行之。”辛酉，弛酒禁，立酒课提举司。尚书省以钱谷繁剧，增户部侍郎、员外郎各一员；又增礼部侍郎、郎中各一员，凡言时政者属之。立太庙廪牺署，设令、丞各一员。癸亥，以翰林学士承旨不里牙敦为御史大夫。乙丑，以皇太后有疾，诏天下释大辟百人。丁卯，以御史大夫只儿合郎及中书左丞相脱脱、尚服院使大都，并知枢密院事。壬申，太阴犯左执法。癸酉，尚书省臣言：“比来柬汰冗官之故，百官俸至今未给，乞如大德十年所设员数给之，余弗给。”从之。加知枢密院事秃忽鲁左丞相。丁丑，以辽阳行尚书省平章政事合散为左丞相、行中书省平章政事，中书参知政事伯都为平章政事、行中书右丞，商议中书省事忽都不丁为右丞、行中书省左丞，参议中书省事铁里脱欢、贾钧并中书参知政事。戊寅，御史台臣言：“常平仓本以益民，然岁不登，遽立之，必反害民，罢之便。”又言：“至大银钞始行，品目繁碎，民犹未悟，而又兼行铜钱，虑有相妨。”又言：“民间拘铜器甚急，弗便，乞与省臣详议。”又言：“岁凶乏食，不宜遽弛酒禁。”有旨：“其与省臣议之。”

　　十一月庚辰朔，以徐、邳连年大水，百姓流离，悉免今岁差税。增吏部郎中、员外郎、主事各一员，令考功以行黜陟。东平、济宁荐饥，免其民差税之半，下户悉免之。尚书省臣言：“比年卫士大滥，率多无赖，请充卫士者，必廷见乃听。”从之。云南行省言：“八百媳妇、大彻里、小彻里作乱，威远州谷保夺据木罗甸，诏遣本省右丞算只儿威往招谕之，仍令威楚道军千五百人护送入境。而算只儿威受谷保赂金银各三锭，复进兵攻劫，谷保弓弩乱发，遂以败还。匪惟败事，反伤我人，惟陛下裁度。”帝曰：“大事也，其速择使复赍玺书往招谕，算只儿威虽遇赦，可严鞫之。”甲申，赐宁肃王脱脱金印，升皇太子府正司为从二品。乙酉，尚书省及太常礼仪院言：“郊祀者，国之大礼。今南郊之礼已行而未备，北郊之礼尚未举行，今年冬至祀天南郊，请以太祖皇帝配；明年夏至祀地北郊，请以世祖皇帝配。”制可。丁亥，以湖广行省左丞散术带为平章政事、商议枢密院事。丁酉，太尉、尚书右丞相脱虎脱监修国史。己亥，太阴犯右执法。庚子，太阴犯上相。辛丑，尚书省臣言：“臣等窃计，国之粮储，岁费浸广，而所入不足。今岁江南颇熟，欲遣使和籴，恐米价暴增，请以至大钞二千锭分之江浙、河南、江西、湖广四省，于来岁诸色应支粮者，视时直予以钞，可得百万，不给则听以各省钱足之。”制可。丙午，诸王孛兰奚以私怨杀人，当死，大宗正也可紥鲁忽赤议，孛兰奚贵为国族，乞杖之，流北鄙从军，从之。丁未，择卫士子弟充国子学生。

　　十二月己卯，亲飨太庙，上太祖圣武皇帝尊谥、庙号及光献皇后尊谥，又上睿宗景襄皇帝尊谥、庙号及庄圣皇后尊谥，执事者人升散阶一等，赐太庙礼乐户钞帛有差。和林省右丞相、太师月赤察儿言：“臣与哈剌哈孙答剌罕共事时，钱谷必与臣议。自哈剌哈孙没，凡出入不复关闻，予夺失当，而右丞曩家带反相凌侮，辄托故赴京师。”有旨：“其锁曩家带诣和林鞫之。”武昌妇人刘氏，诣御史台诉三宝奴夺其所进亡宋玉玺一、金椅一、夜明珠二，奉旨，令尚书省臣及御史中丞冀德方、也可紥鲁忽赤别铁木儿、中政使搠只等杂问。刘氏称故翟万户妻，三宝奴谪武昌时，与刘往来，及三宝奴贵，刘托以追逃婢来京师，谒三宝奴于其家，不答，入其西廊，见榻上有逃婢所窃宝鞍及其手缝锦帕，以问，三宝奴又不答，忿恨而出，即求书状人乔瑜为状，乃因尹荣往见察院吏李节，入诉于台。狱成，以刘氏为妄。有旨，斩乔瑜，笞李节，杖刘氏及尹荣，归之元籍。丙辰，并中书省左右司。遣使往诸路分拣逋负，合征者征之，合免者免之。庚申，太阴犯参。尚书省臣言：“盐价每引宜增为至大银钞四两，广西者如故，其煮盐工本，请增为至大银钞四钱。”制可。辛酉，申禁汉人执弓矢、兵仗。壬戌，阳曲县地震，有声如雷。封西僧迷不韵子为宁国公，赐金印。丁丑，诏：“增百官俸，定流官封赠等第。应封赠者，或使远死节，临阵死事，于见授散官上加之。若六品七品死节死事者，验事特赠官。封赠内外百官，三品以上者许请谥。凡请谥者，许其家具本官平日勋劳、政绩、德业、艺能，经由所在官司保勘，与本家所供相同，转申吏部考覆呈都省，都省准拟，令太常礼仪院验事迹定谥。若勋戚大臣奉旨赐谥者，不在此例。”

　　三年春正月癸未，省中书官吏，自客省使而下一百八十一员。赐诸王那木忽里等钞万二千锭，赐宣徽院使拙忽难所隶酒人钞万五百八十八锭。乙酉，特授李孟荣禄大夫、平章政事、集贤大学士、同知徽政院事。丁亥，白虹贯日。戊子，禁近侍诸人外增课额及进他物有妨经制。营五台寺，役工匠千四百人、军三千五百人。己丑，以纽邻参议尚书省事。庚寅，立司禋监，秩正三品，掌巫觋，以丞相厘日领之。辛卯，立皇后弘吉列氏，遣脱虎脱摄太尉持节授玉册、玉宝。壬辰，升中政院为从一品。癸巳，立中瑞司，秩正三品，掌皇后宝。甲午，太阴犯右执法。乙未，定税课法，诸色课程，并系大德十一年考较，定旧额、元增，总为正额，折至元钞作数。自至大三年为始恢办，余止以十分为率，增及三分以上为下酬，五分以上为中酬，七分以上为上酬，增及九分为最，不及三分为殿。所设资品官员，以二周岁为满。定税课官等第，万锭之上，设正提举、同提举、副提举各一员；一千锭之上，设提领、大使、副使各二员；五百锭之上，设提领、大使、副使各一员；一百锭之上，设大使、副使各一员。丙申，立资国院泉货监，命以历代铜钱与至大钱相参行用。复立广平顺德路铁冶都提举司。戊戌，诏湖广行省招谕叛人上思州知州黄胜许。辛丑，降诏招谕大彻里、小彻里。枢密院臣言：“湖广省乖西带蛮阿马等连结万人入寇，已遣万户移剌四奴领军千人，及调思、播土兵并力讨捕。臣等议，事势缓急，地里要害，四奴备知，乞听其便宜调遣。”制可。壬寅，诏谕八百媳妇，遣云南行省右丞算只儿威招抚之。癸卯，改太子少詹事为副詹事。乙巳，令中书省官吏如安童居中书时例存设，其已汰者，尚书省迁叙。省枢密院官，存知枢密院七员、同知枢密院事二员、枢密副使二员、佥枢密院事二员、同佥枢密院事一员。增御史台官二员，御史大夫、御史中丞、侍御史、治书侍御史各二员。省通政院官六员，存十二员。汰广武康里卫军，非其种者还之元籍，凡隶诸王阿只吉、火郎撒及迤南探马赤者，令枢密院遣人即其处参定为籍。去岁朝会，诸王伯铁木儿、阿剌铁木儿并赐金二百五十两、银一千两、钞四百锭。丙午，诏令知枢密院事大都、佥院合剌合孙复职。丁未，立右卫阿速亲军都指挥使司，秩正三品。

　　二月庚戌，以皇后受册，遣官告谢太庙。辛亥，荧惑犯月星。赐鹰坊马速忽金百两、银五百两。己未，浚会通河，给钞四千八百锭、粮二万一千石以募民，命河南省平章政事塔失海牙董其役。遣商议尚书省事刘楫整治钞法。增大都警巡院二，分治四隅。壬戌，太阴犯左执法。甲子，以上皇太后尊号，告祀南郊。乙丑，复以佥枢密院事贾钧为中书参知政事。尚书省臣言：“官阶差等，已有定制，近奉圣旨、懿旨、令旨要索官阶者，率多躐等，愿依世祖皇帝旧制，次第给之。”制可。丁卯，尚书省臣言：“昔至元钞初行，即以中统钞本供亿及销其板。今既行至大银钞，乞以至元钞输万亿库，销毁其板，止以至大钞与铜钱相权通行为便。”又言：“今夏朝会上都供亿，请先发钞百万锭以往。”并从之。楚王牙忽都所隶户贫乏，以米万石、钞六千锭赈之。己巳，宁王阔阔出谋为不轨，越王秃剌子阿剌纳失里许助力，事觉，阔阔出下狱，赐其妻完者死，窜阿剌纳失里及其祖母、母、妻于伯铁木儿所。以畏吾儿僧铁里等二十四人同谋，或知谋不首，并磔于市；鞫其狱者，并升秩二等。赏牙忽都金千两、银七千五百两。三宝奴赐号答剌罕，以阔阔出食邑清州赐之，自达鲁花赤而下，并听举用。辛未，脱儿赤颜加录军国重事，赐故中书右丞相塔剌海妻也里干金七百五十两、银一千五百两、钞四百锭。壬申，乐实为尚书左丞相、驸马都尉，封齐国公。癸酉，以左丞相、行中书省平章政事合散商议辽阳行省事。乙亥，太白犯月星。以上皇太后尊号，告祀太庙。

　　三月己卯朔，枢密院臣言：“国家设官分职，都省治金谷，枢密治军旅，各有定制。迩者尚书省弗遵成宪，易置本院官，令依大德十年员数闻奏。臣等议，以铁木儿不花、朵而赤颜、床兀儿、也速、脱脱、也儿吉尼、脱不花、大都知枢密院事，撒的迷失、史弼同知枢密院事，吴元珪枢密副使，塔海姑令为副枢。”有旨，令枢密院如旧制设官十七员。乙酉，以知枢密院事只儿合郎为陕西行尚书省平章政事。遣刑部尚书马儿往甘肃和市羊马，分赉诸王那木忽里蒙古军，给钞七万锭。庚寅，太阴犯氐。尚书省臣言：“昔世祖有旨，以叛王海都分地五户丝为币帛，俟彼来降赐之，藏二十余年。今其子察八儿向慕德化，归觐阙廷，请以赐之。”帝曰：“世祖谋虑深远若是，待诸王朝会，颁赏既毕，卿等备述其故，然后与之，使彼知愧。”辛卯，发康里军屯田永平，官给之牛。壬辰，车驾幸上都。立兴圣宫章庆使司，秩正二品。丙申，太阴犯南斗。丁未，太白犯井。

　　夏四月己酉，兴圣宫鹰坊等户四千分处辽阳，建万户府以统之。容米洞官田墨纠合蛮酋，杀千户及戍卒八十余人，俘掠良民；改永顺保靖南渭安抚司为永顺等处军民安抚司，以安抚副使梓材为使往招之。赐高丽国王王章功臣号，改封沈王。改大承华普庆寺总管府为崇祥监。庚戌，以钞九千一百五十八锭有奇市耕牛农具，给直沽酸枣林屯田军。戊辰，太白昼见。己巳，立怯怜口诸色人匠都总管府，秩正三品，提举司二，分治大都、上都，秩正五品；江浙等处财赋提举司，秩从五品；瑞州等路营民都提举司，秩从四品，并隶章庆使司。辛未，赐角者阿里银千两、钞四百锭。丙子，立管领军匠千户所，秩正五品，割左都威卫军匠八百隶之，备兴圣宫营缮。增国子生为三百员。灵寿、平阴二县雨雹，盐山、宁津、堂邑、茌平、阳谷、高唐、禹城等县蝗。

　　五月甲申，封诸王完者为卫王。癸巳，东平人饥，赈米五千石。乙未，加尚书参知政事王罴大司徒。是月，合肥、舒城、历阳、蒙城、霍丘、怀宁等县蝗。六月丁未朔，诏太尉、尚书右丞相脱虎脱，太保、尚书左丞相三宝奴总治百司庶务，并从尚书省奏行。戊申，省上都留守司官七员。以行中书左丞忽都不丁为中书右丞。己酉，立上都、中都等处银冶提举司，秩正四品。尚书省臣言：“别都鲁思云云州朝河等处产银，令往试之，得银六百五十两。”诏立提举司，以别都鲁思为达鲁花赤。庚戌，立规运都总管府，秩正三品，领大崇恩福元寺钱粮，置提举司、资用库、大益仓隶之。乙卯，太阴犯氐。和林省言：“贫民自迤北来者，四年之间靡粟六十万石、钞四万余锭、鱼网三千、农具二万。”诏尚书、枢密差官与和林省臣核实，给赐农具田种，俾自耕食，其续至者，户以四口为率给之粟。丁巳，敕今岁诸王、妃主朝会，颁赉一如至大元年例。甲子，以太子詹事斡赤为中书左丞、集贤使，领典医监事。戊辰，遣使诸道，审决重囚。赐太师淇阳王月赤察儿清州民户万七千九百一十九，安吉王乞台普济安吉州民户五百。壬申，以西北诸王察八儿等来朝，告祀太庙。赐脱虎脱、三宝奴珠衣，封三宝奴为楚国公，以常州路为分地。乙亥，升晋王延庆司秩正二品。是月，襄阳、峡州路、荆门州大水，山崩，坏官廨民居二万一千八百二十九间，死者三千四百六十六人。汝州大水，死者九十二人。六安州大水，死者五十二人。沂州、莒州、兖州诸县水，没民田。威州、洺水、肥乡、鸡泽等县旱。

　　秋七月戊寅，太阴犯右执法。己卯，太阴犯上相。庚辰，封皇伯晋王长女宝答失怜为韩国长公主。丙戌，循州大水，漂庐舍二百四十四间，死者四十三人，发米赈之。庚寅，罢称海也可札鲁忽赤。定王药木忽儿乞如例设王府官六员，从之。癸巳，给亲民长吏考功印历，令监治官岁终验其行迹，书而上之，廉访司、御史台、尚书礼部考校以为升黜。增尚书省客省使、副各一员，直省舍人十四员。立河南打捕鹰坊、鱼课都提举司，秩正四品。乙未，中都立光禄寺。丁酉，汜水、长林、当阳、夷陵、宜城、远安诸县水，令尚书省赈恤之。己亥，禁权要商贩挟圣旨、懿旨、令旨阻碍会通河民船者。壬寅，诏禁近侍奏降御香及诸王驸马降香者。磁州、威州诸县旱、蝗。

　　八月丁未，以江浙行尚书省左丞相忽剌出、遥授中书右丞相厘日，并为御史大夫，诏谕中外。甲寅，白虹贯日。升尚服院从一品。丙辰，以行用铜钱诏谕中外。甲子，猎于昴兀脑儿之地。己巳，以诸王只必铁木儿贫，仍以西凉府田赐之。尚书省臣言：“今岁颁赉已多，凡各位下奉圣旨、懿旨、令旨赐财物者，请分汰。”有旨：“卿等但具名以进，朕自分汰之。”汴梁、怀孟、卫辉、彰德、归德、汝宁、南阳、河南等路蝗。九月己卯，平伐蛮酋不老丁遣其侄与甥十人来降，升平伐等处蛮夷军民安抚司同知陈思诚为安抚使，佩金虎符。御史台臣言：“江浙省丞相答失蛮于天寿节日殴其平章政事孛兰奚，事属不敬。”诏遣使诘问之。内郡饥，诏尚书省如例赈恤。辛巳，太阴犯建星。立宣慰司都元帅府于察罕脑儿之地。丙戌，车驾至大都。保八遥授平章政事。辛卯，太阴犯天廪。壬辰，皇太子言：“司徒刘夔乘驿省亲江南，大扰平民，二年不归。”诏罢之。庚子，以潭州隶中宫。上都民饥，敕遣刑部尚书撒都丁发粟万石，下其价赈粜之。壬寅，敕诸司官滥设者，毋给月俸。诏谕三宝奴等：“去岁中书省奏，诸司官员遵大德十年定制，滥者汰之。今闻员冗如故，有不以闻而径之任者。有旨不奏而擅令之任及之任者，并逮捕之，朕不轻释。”

　　冬十月甲辰朔，太白经天。丙午，太白犯左执法。三宝奴及司徒田忠良等言：“曩奉旨举行南郊配位从祀，北郊方丘、朝日夕月典礼。臣等议，欲祀北郊，必先南郊。今岁冬至，祀圜丘，尊太祖皇帝配享，来岁夏至，祀方丘，尊世祖皇帝配享，春秋朝日夕月，实合祀典。”有旨：“所用仪物，其令有司速备之。”又言：“太庙祠祭，故用瓦尊，乞代以银。”从之。戊申，帝率皇太子、诸王、群臣朝兴圣宫，上皇太后尊号册宝曰仪天兴圣慈仁昭懿寿元皇太后。庚戌，恭谢太庙。癸丑，荧惑犯亢。甲寅，敕谕中外：“民户托名诸王、妃主、贵近臣僚，规避差徭，已尝禁止。自今违者，俾充军驿及筑城中都。郡县官不觉察者，罢职。”封僧亦怜真乞烈思为文国公，赐金印。御史台臣言：“江浙省平章乌马儿遣人从使臣昵匝马丁枉道驰驿，取赃吏绍兴狱中释之。”敕台臣遣官往鞫，毋徇私情。山东、徐、邳等处水、旱，以御史台没入赃钞四千余锭赈之。丁巳，尚书省臣言：“宣徽院廪给日增，储偫虽广，亦不能给，宜加分减。”帝曰：“比见后宫饮膳，与朕无异，有是理耶？其令伯答沙与宣徽院官核实分减之。”庚申，敕：“尚书省事繁重，诸司有才识明达者，并从尚书省选任，枢密院、御史台及诸有司毋辄奏用，违者论罪。其或私意请托，罢之不叙。”辛酉，以皇太后受尊号，赦天下。大都、上都、中都比之他郡，供给繁扰，与免至大三年秋税。其余去处，今岁被灾人户，曾经体覆，依上蠲免。内外不急之役，截日停罢。至大二年已前民间负欠差税、课程，并行蠲免。阔阔出余党未发觉者，并原其罪。随处官民田土各有所属，诸人勿得陈献。三宝奴言省部官不肯勤恪署事，敕：“自今晨集暮退，苟或怠弛，不必以闻，便宜罪之。其到任或一再月辞以病者，杖罢不叙。”又言：“故丞相和礼霍孙时，参议府左右司断事官、六部官日具一膳，不然则抱饥而还，稽误公事，今则无以为资，乞各赐钞二百锭，规运取其息钱以为食。”制可。丁卯，封诸王木八剌子买住韩为兖王。壬申，晋王也孙铁木儿言：“世祖以张铁木儿所献地土、金银、铜冶赐臣，后以成宗拘收诸王所占地土民户，例输县官，乞回赐。”从之，仍赐钞三千锭赈其部贫民。江浙省臣言：“曩者朱清、张瑄海漕米岁四五十万至百十万，时船多粮少，顾直均平。比岁赋敛横出，漕户困乏，逃亡者有之。今岁运三百万，漕舟不足，遣人于浙东、福建等处和顾，百姓骚动。本省左丞沙不丁，言其弟合八失及马合谋但的、澉浦杨家等皆有舟，且深知漕事，乞以为海道运粮都漕万户府官，各以己力输运官粮，万户、千户并如军官例承袭，宽恤漕户，增给顾直，庶有成效。”尚书省以闻，请以马合谋但的为遥授右丞、海外诸蕃宣慰使、都元帅、领海道运粮都漕运万户府事，设千户所十，每所设达鲁花赤一、千户三、副千户二、百户四，制可。云南省丞相铁木迭儿擅离职赴都，有旨诘问，以皇太后旨贷免，令复职。以丞相铁古迭儿为陕西行御史台御史大夫，诏谕陕西、四川、云南、甘肃。诏谕大司农司劝课农桑。
  </div>
  <div class="pagination">
   <a href="元史_page14.html">
    上一页
   </a>
   <span>
    ...
   </span>
   <a href="元史_page10.html">
    10
   </a>
   <a href="元史_page11.html">
    11
   </a>
   <a href="元史_page12.html">
    12
   </a>
   <a href="元史_page13.html">
    13
   </a>
   <a href="元史_page14.html">
    14
   </a>
   <span class="current-page">
    15
   </span>
   <a href="元史_page16.html">
    16
   </a>
   <a href="元史_page17.html">
    17
   </a>
   <a href="元史_page18.html">
    18
   </a>
   <a href="元史_page19.html">
    19
   </a>
   <a href="元史_page20.html">
    20
   </a>
   <span>
    ...
   </span>
   <a href="元史_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
