<!DOCTYPE html>
<html>
<head>
    <meta charset="UTF-8">
    <title>史记四库 - 第 53 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 53 页/共 76 页</h1>
    <div class="content">










　　史记巻七十五
　　史记卷七十五考证
　　孟尝君列传即位三年而封田婴于薛索隠纪年以为梁王后元十三年四月齐威王封田婴于薛十月齐城薛十四年薛子婴来朝十五年齐威王薨婴初封彭城皆与此文异○战国策校注曰史以田婴之封在湣王三年从通鉴则在宣王二十二年按婴自威王时任职用事而文之言曰君用事相齐至今三王矣三王者威宣闵也故大事记以婴卒文立附见于闵王元年策曰受薛于先王先王之庙在薛则是威王之世婴已受封史亦不合索隐引纪年云云考之史梁王后元十三年在今封婴前一年不得为威王之世亦皆不合惟梁前十三年则正当威王时疑此处有差互而婴之封薛则实威王之世也
　　欲以遗所不知何人索隐遗音唯季反犹言不知欲遗与何人也○董份曰遗所不知何人因前问孙之孙为何曰不能知也故此言遗之不能知之子孙耳
　　见木偶人与土偶人相与语索隐苏代以土偶比泾阳君木偶比孟尝君○徐孚逺曰索隐非也泾阳君亦质于他国安得比土偶
　　齐湣王不自得以其遣孟尝君索隠得一作徳是湣王遣孟尝君自言已无徳故也○董份曰不自得者言已遣之几为秦害故不自安耳索隐谬
　　九年取宛叶以北○鲍彪战国防注曰九字误当云六或五又曰按楚记三国攻楚秦救之引去与此言取宛叶小驳
　　其舎人魏子为孟尝君收邑入○唐顺之曰魏子冯驩岂一事而传闻异耶【臣照】按晏子北郭骚事与此亦大同小异盖战国时习尚如此则流言亦如此举不足信也
　　收周最以厚行○战国防作以为后行
　　初冯驩闻孟尝君好客○习学记言曰冯驩事与战国策冯暖稍殊史记盖别有所本其义为胜也
　　孟尝君不悦○凌稚隆曰按国防无以为家下云左右皆恶之以为贪而不知足孟尝君问冯公有亲乎对曰有老母孟尝君使人给其食用无使乏于是冯驩不复歌史记以左右恶之为孟尝君不悦似误
　　冯驩乃西説秦王○国策作冯暖西游梁
　　冯驩曰非为客谢也为君之言失夫物有必至事有固然君知之乎○【臣照】按此本国策谭拾子语自冯驩至此疑亦褚先生续为之与史文不类







　　史记卷七十五考证
<史部,正史类,史记>
　　钦定四库全书
　　史记卷七十六
　　汉　　　太　　史　　　令司马迁　撰宋中郎外兵参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　平原君虞卿列传第十六
　　平原君赵胜者赵之诸公子也【集解徐广曰魏公子传曰赵恵文王弟正义胜式证反】诸子中胜最贤喜宾客宾客盖至者数千人平原君相赵文王及孝成王三去相三复位封于东武城【集解徐广曰属清河正义今贝州武城县也】平原君家楼临民家民家有躄者槃散行汲【集解骃案散亦作跚索隐躄音壁散音先寒反亦作音同正义躄跛也】平原君美人居楼上临见大笑之明日躄者至平原君门请曰臣闻君之喜士士不逺千里而至者以君能贵士而贱妾也臣不幸有罢癃之病【集解徐广曰癃音隆病也索隐罢音皮癃音吕宫反罢癃背疾言腰曲而背隆髙也】而君之后宫临而笑臣臣愿得笑臣者头平原君笑应曰诺躄者去平原君笑曰观此竖子乃欲以一笑之故杀吾美人不亦甚乎终不杀居嵗余宾客门下舎人稍稍引去者过半平原君怪之曰胜所以待诸君者未尝敢失礼而去者何多也门下一人前对曰以君之不杀笑躄者以君为爱色而贱士士即去耳于是平原君乃斩笑躄者美人头自造门进躄者因谢焉其后门下乃复稍稍来是时齐有孟尝魏有信陵楚有春申故争相倾以待士【集解徐广曰待一作得】秦之围邯郸【正义赵文王九年秦昭王十五年】赵使平原君求救合从于楚约与食客门下有勇力文武备具者二十人偕平原君曰使文能取胜则善矣文不能取胜则歃血于华屋之下必得定从而还士不外索取于食客门下足矣得十九人余无可取者无以满二十人门下有毛遂者前自赞于平原君曰遂闻君将合从于楚约与食客门下二十人偕不外索今少一人愿君即以遂备员而行矣平原君曰先生处胜之门下几年于此矣毛遂曰三年于此矣平原君曰夫贤士之处世也譬若锥之处嚢中其末立见今先生处胜之门下三年于此矣左右未有所称诵胜未有所闻是先生无所有也先生不能先生留毛遂曰臣乃今日请处嚢中耳使遂蚤得处嚢中乃頴脱而出【索隐环郑曰颖也脱吐活反】非特其末见而已平原君竟与毛遂偕十九人相与目笑之而未发也【索隐发一作废郑云皆目视而轻笑之未能即废弃之也】毛遂比至楚与十九人论议十九人皆服平原君与楚合从言其利害日出而言之日中不决十九人谓毛遂曰先生上毛遂按劒历阶而上谓平原君曰从之利害两言而决耳今日出而言从日中不决何也楚王谓平原君曰客何为者也平原君曰是胜之舎人也楚王叱曰胡不下吾乃与而君言汝何为者也毛遂按劒而前曰王之所以叱遂者以楚国之众也今十步之内王不得恃楚国之众也王之命悬于遂手吾君在前叱者何也且遂闻汤以七十里之地王天下文王以百里之壤而臣诸侯岂其士卒众多哉诚能据其势而奋其威今楚地方五千里持防百万此霸王之资也以楚之彊天下弗能当白起小竖子耳率数万之众兴师以与楚战一战而举鄢郢再战而烧夷陵三战而辱王之先人此百世之怨而赵之所羞而王弗知恶焉【正义恶乌故反】合从者为楚非为赵也吾君在前叱者何也楚王曰唯唯诚若先生之言谨奉社稷而以从毛遂曰从定乎楚王曰定矣毛遂谓楚王之左右曰取鸡狗马之血来【索隐盟之所用牲贵贱不同天子用牛及马诸侯以犬及豭大夫已下用鸡今此总言盟之用血故云取鸡狗马之血来耳】毛遂奉铜盘【索隐奉音捧若周礼则用珠盘也】而跪进之楚王曰王当歃血而定从次者吾君次者遂遂定从于殿上毛遂左手持盘血而右手招十九人曰公相与歃此血于堂下【索隐歃音所甲反】公等录录【集解骃案音禄索隐音六王邵云录借字耳又説文云录录随从之貌也】所谓因人成事者也平原君已定从而归归至于赵曰胜不敢复相士胜相士多者千人寡者百数自以为不失天下之士今乃于毛先生而失之也毛先生一至楚而使赵重于九鼎大吕【索隐九鼎大吕国之宝器言毛遂至楚使赵重于九鼎大吕谓天子所重也正义大吕周庙大钟】毛先生以三寸之舌彊于百万之师胜不敢复相士遂以为上客平原君既返赵楚使春申君将兵赴救赵魏信陵君亦矫夺晋鄙军往救赵皆未至秦急围邯郸邯郸急且降平原君甚患之邯郸传舎吏子李同【正义名谈太史公讳改也】説平原君曰君不忧赵亡邪平原君曰赵亡则胜为虏何为不忧乎李同曰邯郸之民炊骨易子而食可谓急矣而君之后宫有百数婢妾被绮縠余粱肉而民褐衣不完糟糠不厌民困兵尽或剡木为矛矢而君器物钟磬自若使秦破赵君安得有此使赵得全君何患无有今君诚能令夫人以下编于士卒之间分功而作家之所有尽散以飨士士方其危苦之时易徳耳【正义言士方危苦之时易有恩徳】于是平原君从之得敢死之士三千人李同遂与三千人赴秦军秦军为之却三十里亦会楚魏救至秦兵遂罢邯郸复存李同战死封其父为李侯【集解徐广曰河内成臯有李城正义懐州温县本李城也李同父所封隋炀帝从故温城移县于此】虞卿欲以信陵君之存邯郸为平原君请封公孙龙闻之夜驾见平原君曰龙闻虞卿欲以信陵君之存邯郸为君请封有之乎平原君曰然龙曰此甚不可且王举君而相赵者非以君之智能为赵国无有也割东武城而封君者非以君为有功也而以国人无勲乃以君为亲戚故也君受相印不辞无能割地不言无功者亦自以为亲戚故也今信陵君存邯郸而请封是亲戚受城而国人计功也【集解徐广曰一本是亲戚受城而以国许人】此甚不可且虞卿操其两权事成操右劵以责【索隐言虞卿论平原君取封事成则操其右劵以责其报徳也】事不成以虚名徳君君必勿听也平原君遂不听虞卿平原君以赵孝成王十五年卒【索隐六国年表及世家并云十四年卒与此不同】子孙代后竟与赵俱亡平原君厚待公孙龙公孙龙善为坚白之辩及邹衍过赵【索隐过音戈】言至道乃绌公孙龙【集解刘向别録曰齐使邹衍过赵平原君见公孙龙及其徒綦母子之属论白马非马之辩以问邹子邹子曰不可彼天下之辩有五胜三至而辞正为下辩者别殊类使不相害序异端使不相乱抒意通指明其所谓使人与知焉不务相迷也故胜者不失其所守不胜者得其所求若是故辩可为也及至烦文以相假饰辞以相惇巧譬以相移引人声使不得及其意如此害大道夫缴纷争言而竞后息不能无害君子坐皆称善索隐抒音墅抒者舒也缴音紏谓缴绕纷乱争言而竟后息不能无害也】
　　虞卿者游説之士也蹑蹻担簦【集解徐广曰蹻草履也簦长柄笠音登笠有柄者谓之簦索隐蹻音脚】説赵孝成王一见赐黄金百镒白璧一防再见为赵上卿故号为虞卿【集解谯周曰食邑于虞索隐赵之虞属河东太阳县今之虞乡县是也】秦赵战于长平赵不胜亡一都尉赵王召楼昌与虞卿曰军战不胜尉复死【集解徐广曰复一作系】寡人使束甲而趋之何如楼昌曰无益也不如发重使为媾【集解古后反求和曰购索隐按媾亦讲讲亦和也】虞卿曰昌言媾者以为不媾军必破也而制媾者在秦且王之论秦也欲破赵之军乎不邪王曰秦不遗余力矣必且欲破赵军虞卿曰王听臣发使出重寳以附楚魏楚魏欲得王之重寳必内吾使赵使入楚魏秦必疑天下之合从且必恐如此则媾乃可为也赵王不听与平阳君为媾发郑朱入秦秦内之赵王召虞卿曰寡人使平阳君为媾于秦秦已内郑朱矣卿以为奚如虞卿对曰王不得媾军必破矣天下贺战胜者皆在秦矣郑朱贵人也入秦秦王与应侯必显重以示天下楚魏以赵为媾必不救王秦知天下不救王则媾不可得成也应侯果显郑朱以示天下贺战胜者终不肯媾长平大败遂围邯郸为天下笑秦既解邯郸围而赵王入朝使赵郝【集解骃案郝音释徐广曰一作赦】约事于秦割六县而媾虞卿谓赵王曰秦之攻王也倦而归乎王以其力尚能进爱王而弗攻乎王曰秦之攻我也不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也来年秦复攻王王无救矣王以虞卿之言告赵郝赵郝曰虞卿诚能尽秦力之所至乎诚知秦力之所不能进此弹丸之地弗予令秦来年复攻王王得无割其内而媾乎王曰请聴子割矣子能必使来年秦之不复攻我乎赵郝对曰此非臣之所敢任也他日三晋之交于秦相善也今秦善韩魏而攻王王之所以事秦必不如韩魏也今臣为足下解负亲之攻【索隐为足下解其负担而亲自攻之也】开闗通币齐交韩魏至来年而王独取攻于秦此王之所以事秦必在韩魏之后也此非臣之所敢任也王以告虞卿虞卿对曰郝言不媾来年秦复攻王王得无割其内而媾乎今媾郝又以不能必秦之不复攻也今虽割六城何益来年复攻又割其力之所不能取而媾此自尽之术也不如无媾秦虽善攻不能取六县赵虽不能守终不失六城秦倦而归兵必罢我防六城收天下以攻罢秦是我失之于天下而取偿于秦也吾国尚利孰与坐而割地自弱以彊秦哉今郝曰秦善韩魏而攻赵者必以为韩魏不救赵也而王之军必孤又以王之事秦不如韩魏也是使王嵗以六城事秦也即坐而城尽来年秦复求割地王将与之乎弗与是弃前功而挑秦祸也与之则无地而给之语曰彊者善攻弱者不能守今坐而聴秦秦兵不弊而多得地是彊秦而弱赵也以益彊之秦而割愈弱之赵其计故不止矣且王之地有尽而秦之求无已以有尽之地而给无己之求其势必无赵矣赵王计未定楼缓从秦来赵王与楼缓计之曰予秦地何如毋予孰吉缓辞让曰此非臣之所能知也王曰虽然试言公之私【索隐按私谓私心也】楼缓对曰王亦闻夫公甫文伯母乎【正义季康子从祖母文伯名歜康子从父昆弟】公甫文伯仕于鲁病死女子为自杀于房中者二人其母闻之弗哭也其相室曰【正义谓傅姆之类也】焉有子死而弗哭者乎其母曰孔子贤人也逐于鲁而是人不随也今死而妇人为之自杀者二人若是者必其于长者薄而于妇人厚也故从母言之是为贤母从妻言之是必不免为妬妻故其言一也言者异则人心变矣今臣新从秦来而言勿予则非计也言予之恐王以臣为为秦也故不敢对使臣得为大王计不如予之王曰诺虞卿闻之入见王曰此饰説也王眘勿予【集解徐广曰眘音慎】楼缓闻之往见王王又以虞卿之言告楼缓楼缓对曰不然虞卿得其一不得其二夫秦赵搆难而天下皆説何也曰吾且因彊而乘弱矣今赵兵困于秦天下之贺战胜者则必尽在于秦矣故不如亟割地为和以疑天下而慰秦之心不然天下将因秦之彊怒乘赵之弊分之赵且亡何秦之图乎故曰虞卿得其一不得其二愿王以此决之勿复计也虞卿闻之往见王曰危哉楼子之所以为秦者是愈疑天下而何慰秦之心哉独不言其示天下弱乎且臣言勿予者非固勿予而已也秦索六城于王而王以六城赂齐齐秦之深讐也得王之六城并力西击秦齐之听王不待辞之毕也则是王失之于齐而取偿于秦也而齐赵之深讐可以报矣而示天下有能为也王以此发声兵未窥于境臣见秦之重赂至赵而反媾于王也从秦为媾韩魏闻之必尽重王重王必出重宝以先于王则是王一举而结三国之亲而与秦易道也【正义前取秦攻今得赂是易道也易音亦】赵王曰善则使虞卿东见齐王与之谋秦虞卿未返秦使者已在赵矣楼缓闻之亡去赵于是封虞卿以一城居顷之而魏请为从赵孝成王召虞卿谋过平原君【索隐过音戈】平原君曰愿卿之论从也虞卿入见王王曰魏请为从对曰魏过【集解骃案光卧反】王曰寡人固未之许对曰王过王曰魏请从卿曰魏过寡人未之许又曰寡人过然则从终不可乎对曰臣闻小国之与大国从事也有利则大国受其福有败则小国受其祸今魏以小国请其祸而王以大国辞其福臣故曰王过魏亦过窃以为从便王曰善乃合魏为从虞卿既以魏齐之故不重万户侯卿相之印与魏齐间行卒去赵困于梁魏齐已死不得意乃著书【索隐魏齐魏相与应侯有仇秦求之急乃抵虞卿卿弃相印乃与齐间行亡归梁以托信陵君信陵君疑未决齐自杀故虞卿失相乃穷愁而著书也】上采春秋下观近世曰节义称号揣摩政谋凡八篇以刺讥国家得失世传之曰虞氏春秋【正义艺文志云十五篇】
　　太史公曰平原君翩翩浊世之佳公子也然未睹大体鄙语曰利令智昬平原君贪冯亭邪説使赵陷长平兵四十余万众邯郸几亡【集解谯周曰长平之陷乃赵王信间易将之咎何怨平原受冯亭哉】虞卿料事揣情为赵画策何其工也及不忍魏齐卒困于大梁庸夫且知其不可况贤人乎然虞卿非穷愁亦不能著书以自见于后世云
　　【索隠述赞曰翩翩公子天下竒器笑姬从戮义士増气兵解李同盟定毛遂虞卿蹑蹻受赏料事乃困魏齐著书见意】












　　史记第七十六
　　史记卷七十六考证
　　平原君虞卿列传秦之围邯郸正义赵恵文王九年秦昭王十五年○【臣照】按六国年表邯郸之围在赵孝成王九年秦昭王五十年若赵恵文王九年则秦昭王十七年正义有误字
　　非以君为有功也而以国人无勲○顾炎武曰当作一句读言非国人无功而不封君独有功而封也
　　赵王召楼昌○顾炎武曰楼昌楼缓恐是一人虞卿进説亦是一事记者或以为赵王不听或以为听之太史公两收之而不觉其重尔
　　王以虞卿之言告赵郝○战国防作楼缓新序同




　　史记卷七十六考证
　　钦定四库全书
　　史记卷七十七
　　汉　　　太　　史　　　令司马迁　撰宋中郎外兵曺参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　信陵君列传第十七
　　魏公子无忌者魏昭王少子而魏安厘王异母弟也昭王薨安厘王即位封公子为信陵君【索隐地理志无信陵或曰是乡邑名】是时范睢亡魏相秦以怨魏齐故秦兵围大梁破魏华阳下军走芒卯魏王及公子患之公子为人仁而下士士无贤不肖皆谦而礼交之不敢以其富贵骄士士以此方数千里争往归之致食客三千人当是时诸侯以公子贤多客不敢加兵谋魏十余年公子与魏王博而北境传举言赵防至且入界【集解文頴曰作髙木橹橹上作桔橰头兠零以薪置其中谓之烽常眡之有寇即火然举之以相告】魏王释博欲召大臣谋公子止王曰赵王田猎耳非为宼也【正义为于伪反】复博如故王恐心不在博居顷复从北方来传言曰赵王猎耳非为宼也魏王大惊曰公子何以知之公子曰臣之客有能探得赵王隂事者赵王所为客輙以报臣臣以此知之是后魏王畏公子之贤能不敢任公子以国政魏有隐士曰侯嬴【索隐音盈又曺植音羸瘦之羸】年七十家贫为大梁夷门监者公子闻之往请欲厚遗之不肯受曰臣脩身洁行数十年终不以监门困故而受公子财公子于是乃置酒大会宾客坐定公子从车骑虚左自迎夷门侯生侯生摄弊衣冠直上载公子上坐不让欲以观公子公子执辔愈恭侯生又谓公子曰臣有客在市屠中愿枉车骑过之公子引车入市侯生下见其客朱亥俾倪【索隐俾音浦计反倪音五计反邹诞生俾音疋未反倪音五弟反正义不正视也】故久立与其客语微察公子公子顔色愈和当是时魏将相宗室宾客满堂待公子举酒市人皆观公子执辔从骑皆窃骂侯生侯生视公子色终不变乃谢客就车至家公子引侯生坐上坐偏赞宾客【索隠徧音遍赞告也谓以侯生徧告宾客】宾客皆惊酒酣公子起为寿侯生前侯生因谓公子曰今日嬴之为公子亦足矣【集解徐广曰为一作羞】嬴乃夷门抱闗者也而公子亲枉车骑自迎嬴于众人广坐之中不宜有所过今公子故过之然嬴欲就公子之名故久立公子车骑市中过客以观公子公子愈恭市人皆以嬴为小人而以公子为长者能下士也于是罢酒侯生遂为上客侯生谓公子曰臣所过屠者朱亥此子贤者世莫能知故隐屠间耳公子往数请之朱亥故不复谢公子怪之魏安厘王二十年秦昭王已破赵长平军又进兵围邯郸公子姊为赵文王弟平原君夫人数遗魏王及公子书请救于魏魏王使将军晋鄙【索隠魏将姓名】将十万众救赵秦王使使者告魏王曰吾攻赵旦暮且下而诸侯敢救者已拔赵必移兵先击之魏王恐使人止晋鄙留军壁邺名为救赵实持两端以观望平原君使者冠盖相属于魏让魏公子曰胜所以自附为婚姻者以公子之高义为能急人之困今邯郸旦暮降秦而魏救不至安在公子能急人之困也且公子纵轻胜弃之降秦独不怜公子姊邪公子患之数请魏王及宾客辩士説王万端魏王畏秦终不听公子公子自度终不能得之于王计不独生而令赵亡乃请宾客约车骑百余乘欲以客往赴秦军与赵俱死行过夷门见侯生具告所以欲死秦军状辞决而行侯生曰公子勉之矣老臣不能从公子行数里心不快曰吾所以待侯生者备矣天下莫不闻今吾且死而侯生曾无一言半辞送我我岂有所失哉复引车还问侯生侯生笑曰臣固知公子之还也曰公子喜士名闻天下今有难无他端而欲赴秦军譬若以肉投馁虎何功之有哉尚安事客然公子遇臣厚公子往而臣不送以是知公子恨之复返也公子再拜因问侯生乃屏人间语【索间音闲谓静语也】曰嬴闻晋鄙之兵符常在王卧内而如姬最幸出入王卧内力能窃之嬴闻如姬父为人所杀如姬资之三年【索隠旧解资之三年谓服齐衰也今按资者畜也谓欲为父报仇之资畜于心已得三年也】自王以下欲求报其父仇莫能得如姬为公子泣公子使客斩其仇头敬进如姬如姬之欲为公子死无所辞顾未有路耳公子诚一开口请如姬如姬必许诺则得虎符夺晋鄙军北救赵而西却秦此五霸之伐也公子从其计请如姬如姬果盗晋鄙兵符与公子公子行侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙听大善不聼可使击之于是公子泣侯生曰公子畏死邪何泣也公子曰晋鄙嚄唶【集解骃案上音乌百反下音荘白反索隠嚄唶谓多词句也正义声类云嚄大笑唶大呼】宿将往恐不聴必当杀之是防泣耳岂畏死哉于是公子请朱亥朱亥笑曰臣乃市井鼓刀屠者而公子亲数存之所以不报谢者以为小礼无所用今公子有急此乃臣效命之秋也遂与公子俱公子过谢侯生侯生曰臣宜从老不能请数公子行日以至晋鄙军之日北乡自刭以送公子公子遂行至邺矫魏王令代晋鄙晋鄙合符疑之举手视公子曰今吾拥十万之众屯于境上国之重任今单车来代之何如哉欲无听朱亥袖四十斤鐡椎椎杀晋鄙公子遂将晋鄙军勒兵下令军中曰父子俱在军中父归兄弟俱在军中兄归独子无兄弟归飬得选兵八万人进兵击秦军秦军解去遂救邯郸存赵赵王及平原君自迎公子于界平原君负韊矢【集解吕忱曰韊盛弩矢索隠韊音兰谓以盛矢如今之胡簏而短也吕姓忱名作字林者】为公子先引赵王再拜曰自古贤人未有及公子者也当此之时平原君不敢自比于人公子与侯生决至军侯生果北乡自刭魏王怒公子之盗其兵符矫杀晋鄙公子亦自知也已却秦存赵使将将其军归魏而公子独与客留赵赵孝成王徳公子之矫夺晋鄙兵而存赵乃与平原君计防五城封公子公子闻之意骄矜而有自功之色客有説公子曰物有不可忌或有不可不忘夫人有徳于公子公子不可忘也公子有徳于人愿公子忘之也且矫魏王令夺晋鄙兵以救赵于赵则有功矣于魏则未为忠臣也公子乃自骄而功之窃为公子不取也于是公子立自责似若无所容者赵王埽除自迎执主人之礼引公子就西阶公子侧行辞让从东阶上【集解骃案礼记曰主人就东阶客就西阶客若降等则就主人之阶】自言臯过以负于魏【索隠负音佩】无功于赵赵王侍酒至暮口不忍献五城以公子退让也公子竟留赵赵王以鄗为公子汤沐邑【索隠鄗音霍赵邑名属常山】魏亦复以信陵奉公子公子留赵公子闻赵有处士毛公藏于博徒薛公藏于卖浆家【集解徐广曰浆或作醪索隠徐案别録云也】公子欲见两人两人自匿不肯见公子公子闻所在乃间步往从此两人游甚欢平原君闻之谓其夫人曰始吾闻夫人弟公子天下无防今吾闻之乃妄从博徒卖浆者游公子妄人耳夫人以告公子公子乃谢夫人去曰始吾闻平原君贤故负魏王而救赵以称平原君平原君之游徒豪举耳【索隠谓豪者举之举亦音据也】不求士也无忌自在大梁时常闻此两人贤至赵恐不得见以无忌从之游尚恐其不我欲也今平原君乃以为羞其不足从游乃装为去夫人具以语平原君平原君乃免冠谢固留公子平原君门下闻之半去平原君归公子天下士复往归公子公子倾平原君客公子留赵十年不归秦闻公子在赵日夜出兵东伐魏魏王患之使使往请公子公子恐其怒之乃诫门下有敢为魏王使通者死宾客皆背魏之赵莫敢劝公子归毛公薛公两人【索隠史失其名】往见公子曰公子所以重于赵名闻诸侯者徒以有魏也今秦攻魏魏急而公子不恤使秦破大梁而夷先王之宗庙公子当何面目立天下乎语未及卒公子立变色告车趣驾归救魏魏王见公子相与泣而以上将军印授公子公子遂将魏安厘王三十年公子使使遍告诸侯诸侯闻公子将各遣将将兵救魏公子率五国之兵破秦军于河外走骜遂乘胜逐秦军至函谷闗抑秦兵【索隠抑音忆谓以兵蹙之】秦兵不敢出当是时公子威振天下诸侯之客进兵法公子皆名之故世俗称魏公子兵法【集解骃案刘歆七畧有魏公子兵法二十一篇图七卷索隠公子所得进兵法而必称其名以言其恕也】秦王患之乃行金万斤于魏求晋鄙客令毁公子于魏王曰公子亡在外十年矣今为魏将诸侯将皆属诸侯徒闻魏公子不闻魏王公子亦欲因此时定南面而王诸侯畏公子之威方欲共立之秦数使反间伪贺公子得立为魏王未也魏王日闻其毁不能不信后果使人代公子将公子自知再以毁废乃谢病不朝与宾客为长夜饮饮醇酒多近妇女日夜为乐饮者四嵗竟病酒而卒其嵗魏安厘王亦薨秦闻公子死使蒙骜攻魏防二十城初置东郡其后秦稍蚕食魏十八嵗而虏魏王屠大梁【索隠魏王名假】髙祖始微少时数闻公子贤及即天子位每过大梁常祠公子髙祖十二年从击黥布还为公子置守冡五家世世嵗以四时奉祠公子
　　太史公曰吾过大梁之墟求问其所谓夷门夷门者城之东门也天下诸公子亦有喜士者矣然信陵君之接岩穴隐者不耻下交有以也名冠诸侯不虚耳髙祖每过之而令民奉祠不絶也
　　【索隐述赞曰信陵下士邻国相倾以公子故不敢加兵颇知朱亥尽礼侯嬴逐却晋鄙终辞赵城毛薛见重万古希声】













　　史记卷七十七
　　史记卷七十七考证
　　信陵君列传徒豪举耳索隐谓豪者举之举亦音据也○顾炎武曰谓特貌为豪杰举动非直欲求有用之士也
　　公子使使徧告诸侯○唐顺之曰信陵君书不载之本传中在魏世家
　　诸侯之客进兵法公子皆名之索隐公子所得进兵法而必称其名以言其恕也○董份曰客进兵书而总名于公子故世称魏公子兵法索隐与本文正相反






　　史记卷七十七考证
</div>
    <div class="pagination">
<a href="史记四库_page52.html">上一页</a><span>...</span><a href="史记四库_page48.html">48</a><a href="史记四库_page49.html">49</a><a href="史记四库_page50.html">50</a><a href="史记四库_page51.html">51</a><a href="史记四库_page52.html">52</a><span class="current-page">53</span><a href="史记四库_page54.html">54</a><a href="史记四库_page55.html">55</a><a href="史记四库_page56.html">56</a><a href="史记四库_page57.html">57</a><a href="史记四库_page58.html">58</a><span>...</span><a href="史记四库_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
