<!DOCTYPE html>
<html>
 <head>
  <meta charset="utf-8"/>
  <title>
   新唐书 - 第 35 页/共 185 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新唐书 - 第 35 页/共 185 页
  </h1>
  <div class="content">
   金州汉阴郡，上。本西城郡，天宝元年曰安康郡，至德二载更名。土贡：麸金、茶牙、椒、乾漆、椒实、白胶香、麝香、杜仲、雷丸、枳壳、枳实、黄蘖。有橘官。户万四千九十一，口五万七千九百二十九。县六：有府一，曰洪义。西城，上。本金川，义宁二年更名。有牛山。汉水有金。洵阳，中下。武德元年以县置洵州，并置洵城、驴川二县，七年州废，县皆来属。贞观二年省驴川，八年省洵城。东有申口镇城。淯阳，上。本黄土，天宝元年更名，大历六年省入洵阳，长庆初复置。石泉，中下。圣历元年曰武安，神龙元年复故名，大历六年省入汉阴，永贞元年复置。汉阴，中下。本安康。武德元年以县置西安州，并置宁郁、广德二县。二年曰直州。贞观元年州废，省宁郁，以广德入安康，来属。至德二载更名。西有方山关，贞观十二年置。月川水有金。平利。中下。武德元年以故吉安置，大历六年省入西城，长庆初复置。有女娲山。 
　　右东道采访使，治襄州。 
　　兴元府汉中郡，赤。本梁州汉川郡，开元十三年以“梁”“凉”声相近，更名褒州，二十年复曰梁州，天宝元年更郡名，兴元元年为府。土贡：縠、蜡、红蓝、燕脂、夏蒜、冬笋、糟瓜、柑、枇杷、茶。户三万七千四百七十，口十五万三千七百一十七。县五：有府一，曰丽水。南郑，次赤。有旱山、玉女山、中梁山。褒城，次畿。义宁二年更名褒中。贞观三年复故名。有牛头山；北有甘宁关。城固，次畿。武德二年更名唐固，三年析置白云县，九年省。贞观二年复故名。西，次畿。武德三年以县置褒州，析利州之绵谷置金牛县，八年州废，二县来属。宝历元年省金牛县入焉。西南有百牢关。有锡，有铁。三泉。次畿。武德四年析利州之绵谷置，以县置南安州，并置嘉牟县。八年州废，省嘉牟，以三泉隶利州。天宝元年来属。 
　　洋州洋川郡，雄。武德元年析梁州之西乡、黄金、兴势置，天宝十五载徙治兴道。土贡：白交梭、火麻布、野苎麻、蜡、白胶香、麝香。户二万三千八百四十九，口八万八千三百二十七。县四：兴道。紧。本兴势，贞观二十三年更名。有骆谷路，南口曰傥谷，北口曰骆谷。西乡，上。武德四年析置洋源县，宝历元年省。有云亭山。黄金，中。有子午谷路。真符。中。本华阳，开元十八年析兴道置。天宝三载省。八载开清水谷路，复置，因凿山得玉册，更名，隶京兆府。十一载来属。有太白山、金星洞。 
　　利州益昌郡，下都督府。本义城郡，天宝元年更名。土贡：金、丝布、粱米、蜡烛、鯄鱼、天门冬、芎藭、麝香。户万三千九百一十，口四万四千六百。县六：绵谷，上。有铁。葭萌，上。益昌，中下。嘉川，中下。胤山，中下。本义城，义宁二年曰义清。武德七年以义清、岐坪、隆州之奉国置西平州。贞观二年州废，以义清来属，岐坪、奉国隶阆州。天宝元年更名。景谷。中下。武德四年以景谷及龙州之方维置沙州。贞观元年州废，省方维为镇，以景谷来属。宝历元年省，寻复置。西有石门关。西北有白坝、鱼老二镇城。 
　　凤州河池郡，下。土贡：布、蜡烛、麝香。户五千九百一十八，口二万七千八百七十七。县三：有府一，曰归昌。梁泉，中下。武德元年析置黄花县，宝历元年省。有银，有铁。两当，中下。有银。河池。中下。 
　　兴州顺政郡，下。土贡：蜡、漆、丹沙、蜜、笋。户二千二百二十四，口万一千四十六。县二：顺政，中。有铁，南有兴城关。长举。中下。元和中，节度使严砺自县而西疏嘉陵江三百里，焚巨石，沃醯以碎之，通漕以馈成州戍兵。州又领鸣水县，长庆元年省入焉。有铁。 
　　成州同谷郡，下。本汉阳郡，治上禄，天宝元年更名，宝应元年没吐蕃，贞元五年，于同谷之西境泥公山权置行州，咸通七年复置，徙治宝井堡，后徙治同谷。土贡：蜡烛、麝香、鹿茸、防葵、狼毒。户四千七百二十七，口二万一千五百八。县三：有府一，曰平阴。有静戎军，宝应元年徙马邑州于盐井城置。同谷，中下。武德元年以县置西康州，贞观元年州废，来属，咸通十三年复置。上禄，中。没蕃后废。有仇池山；有盐。汉源。中下。没蕃后废。 
　　文州阴平郡，下。义宁二年析武都郡之曲水、正西、长松置。土贡：麸金、、绵、麝香、白蜜、蜡烛、柑。户千九百八，口九千二百五。县一：曲水。中下。贞观元年省正西县，贞元六年省长松县，皆来属。 
　　扶州同昌郡，下。乾元后没吐蕃，大中二年，节度使郑涯收复。土贡：麝香、当归、芎藭。户二千四百一十八，口万四千二百八十五。县四：有府二，曰安川、会川。同昌，中下。帖夷，中下。万岁通天二年曰武进，神龙元年复故名。万全，中下。本尚安，至德二年更名。钳川。中下。 
　　集州符阳郡，下。武德元年，析梁州之难江，巴州之符阳、长池、白石置。土贡：蜡烛、药子。户四千三百五十三，口二万五千七百二十六。县三：难江，上。武德九年析置平桑县，贞观元年省，二年复置，六年省，又省长池县入焉。大牟，下。武德二年徙静州治狄平，更狄平曰地平。十七年废静州，以大牟、清化隶巴州，地平来属。永泰元年以大牟隶集州，更地平曰通平，宝历元年省。嘉川。下。本隶利州，贞观二年隶静州，州废，还隶利州，永泰元年来属。 
　　壁州始宁郡，下。武德八年析巴州之始宁县地置。土贡：、绵、马策。户万三千三百六十八，口五万四千七百五十七。县五：通江，上。本诺水，隶万州。武德中省，八年又析巴州之始宁复置，天宝元年更名。广纳，中。武德三年析始宁、归仁置，宝历元年省，大中初复置。符阳，中。本隶清化郡，武德元年隶集州，八年来属，贞观八年复隶集州，长安三年来属，景云二年又隶集州，永泰元年来属。白石，中。本隶清化郡，武德元年隶集州，八年来属。东巴。中。本太平，开元二十三年置，天宝元年更名。 
　　巴州清化郡，中。土贡：麸金、绵、、赀布、花油、橙、石蜜。户三万二百一十，口九万一千五十七。县九：化城，上。盘道，中下。宝历元年省入恩阳，长庆中复置。清化，上。武德元年置静州，又析置大牟、狄平二县。曾口，中。归仁，中。始宁，中。其章，中。宝历元年省，大中元年复置。恩阳，中。贞观十七年省，万岁通天元年复置。七盘。上。久视元年置。 
　　蓬州蓬山郡，下。本咸安郡，武德元年，以巴州之安固、伏虞，隆州之仪陇、大寅，渠州之宕渠、咸安置，开元二十九年徙治大寅，至德二载更郡名。土贡：绵、。户万五千五百七十六，口五万三千三百五十三。县七：蓬池，中。本大寅，广德元年更名，后省，开成元年复置。良山，中。本安固，天宝元年更名，宝历元年省入蓬池，大中中复置。仪陇，中。武德三年以县置方州。八年州废，还隶蓬州。伏虞，中。宕渠，中下。宝历元年省入蓬山，大中中复置。蓬山，上。本咸安，至德二载更名。朗池。中。武德四年析果州之相如县置，隶果州，宝应元年来属。宝历元年省，开成二年复置。 
　　通州通川郡，上。土贡：、绵、蜜、蜡、麝香、枫香、白药实。户四万七百四十三，口十一万八百四。县九：通川，上。武德二年置思来县，贞观元年省入焉。永穆，上。本隶巴州。武德二年以永穆及归仁置万州，又置诺水、广纳、太平、恒丰四县，七年省诺水。贞观元年州废，以归仁还隶巴州，广纳隶壁州，省太平、恒丰入永穆，来属。三冈，中。宝历元年省，大中五年复置。石鼓，中。宝历元年省，大中元年复置。东乡，中。武德三年置南石州，又置下蒲、昌乐二县。八年州废，省昌乐入石鼓，下蒲入东乡，来属。宣汉，中下。武德元年置南井州，并析置东关县。贞观元年州废，省东关，以宣汉来属。有盐，有金。新宁，中下。武德二年析通川置。大和三年隶开州，四年来属。巴渠，中。永泰元年析石鼓置，大和三年隶开州，四年来属。阆英。中。天宝九载置。 
　　开州盛山郡，下。本万世郡，义宁二年，析巴东郡之盛山、新浦，通川郡之万世、西流置，天宝元年更名。土贡：白纻布、柑、芣絪实。户五千六百六十，口三万四百二十一。县三：开江，上。本盛山，贞观元年省西流县入焉，广德元年更名。新浦，中下。万岁。中下。本万世，贞观二十三年更名，宝历元年省，寻复置。有盐。东南五里有灵洞，贞元九年雷雨震开。 
　　阆州阆中郡，上。本隆州巴西郡，先天二年避玄宗名更州名，天宝元年更郡名。土贡：莲绫、绵、绢、、縠。户二万九千五百八十八，口十三万二千一百九十二。县九：阆中，紧。本阆内，武德四年更名，是年析置思恭县，七年省。有灵山；有盐。晋安，中。本晋城，武德中避隐太子名更。南部，上。有盐。苍溪，中下。有云台山、紫阳山。西水，中下。奉国，上。武德七年隶西平州，贞观元年州废，还隶隆州。新井，中。武德元年析南部、晋安置。有盐。新政，中。本新城，武德四年析南部、相如置，避隐太子名更。有盐。岐坪。中。本隶利州，开元二十三年来属，宝历元年省入奉国、苍溪，天复中，王建表置。 
　　果州南充郡，中。武德四年析隆州之南充、相如置，大历六年更名充州，十年复故名。土贡：绢、丝布。户三万三千六百四，口八万九千二百二十五。县五：南充，上。有盐。相如，中。有盐。流奚，中。开耀元年析南充置。西充，上。武德四年析南充置。有盐。岳池。中。万岁通天二年析南充、相如置。有龙扶速山。 
　　渠州潾山郡，下。本宕渠郡，天宝元年更名。土贡：、绵、药实、买子本实。户九千九百五十七，口二万六千五百二十四。县三：流江，上。武德元年析置义兴县，别置賨城县，八年皆省。渠江，中。本賨城，武德元年曰始安，又析置丰乐县，八年省。天宝元年更名。潾山。中下。武德元年析潾水置，以县置潾州，并置盐泉县及渠州之潾水、垫江以隶之。三年以潾水来属。八年州废，以垫江隶忠州，潾山来属。久视元年分蓬州之宕渠置大竹县，隶蓬州。至德二载来属。宝历元年省潾水、大竹入潾山。有铁。 
　　右西道采访使，治梁州。 
　　陇右道，盖古雍、梁二州之境，汉天水、武都、陇西、金城、武威、张掖、酒泉、炖煌等郡，总为鹑首分。为州十九，都护府二，县六十。其名山：秦岭、陇坻、鸟鼠同穴、硃圉、西倾、积石、合黎、崆峒、三危。其大川：河、洮、弱、羌、休屠之泽。厥赋：布、麻。厥贡：金屑、砺石、鸟兽、革角。自禄山之乱，河右暨西平、武都、合川、怀道等郡皆没于吐蕃，宝应元年又陷秦、渭、洮、临，广德元年复陷河、兰、岷、廓，贞元三年陷安西、北廷，陇右州县尽矣。大中后，吐蕃微弱，秦、武二州浙复故地，置官守。五年，张义潮以瓜、沙、伊、肃、鄯、甘、河、西、兰、岷、廓十一州来归，而宣、懿德微，不暇疆理，惟名存有司而已。 
　　秦州天水郡，中都督府。本治上邽，开元二十二年以地震徙治成纪之敬亲川，天宝元年还治上邽，大中三年复徙治成纪。土贡：龙须席、芎藭。户二万四千八百二十七，口十万九千七百四十。县六：有府六，曰成纪、脩德、清德、清水、三度、长川。成纪，上。有银，有铜，有铁。上邽，上。有嶓冢山。伏羌，中。本冀城。武德二年更名，是年，以伏羌及渭州之陇西置伏州，八年州废，县还故属。九年析置盐泉县，贞观元年更名夷宾，三年省。有石臼山、硃圉山。陇城，下。武德二年以县置文州，八年州废，来属。贞观三年置长川县，六年省入焉。有银。清水，下。武德四年以县置邽州，六年州废，来属。又有秦岭县，贞观十七年省。大中二年先收复，权隶凤翔府，三年来属。东五十里有大震关；有银。长道。中下。本隶成州，天宝末废，咸通十三年复置，来属。有盐。 
　　河州安昌郡，下。本枹罕郡，天宝元年更名。土贡：麝香。户五千七百八十二，口三万六千八十六。县三：西百八十里有镇西军，开元二十六年置；西八十里索恭川有天成军，西百余里雕窠城有振威军，皆天宝十三载置；西南四十里有平夷守捉城。枹罕，中下。有可蓝关。大夏，中下。贞观元年省入枹罕，三年复置。凤林。中下。本乌州，贞观七年置，十一年州废，更置安昌县，来属，天宝元年更名。北有凤林关，有积石山。 
　　渭州陇西郡，中都督府。土贡：龙须席、麝香、秦艽。户六千四百二十五，口二万四千五百二十。县四：有府四，曰渭源、平乐、临源、万年。襄武，上。陇西，上。鄣，下。天授二年曰武阳，神龙元年复故名。南二里有盐井。渭源。上。高宗上元二年更名首阳，于渭源故县别置渭源县。仪凤三年省首阳入渭源。有鸟鼠同穴山，一名青雀山。 
　　鄯州西平郡，下都督府。土贡：牸犀角。户五千三百八十九，口二万七千一十九。县三：星宿川西有安人军，西北三百五十里有威戎军；西南二百五十里有绥和守捉城，南百八十里有合川守捉城。湟水，中。龙支，中。肃宗上元二年，州没吐蕃，以龙支、鄯城隶河州。鄯城。中。仪凤三年置。有土楼山，有河源军，西六十里有临蕃城，又西六十里有白水军、绥戎城；又西南六十里有定戎城。又南隔涧七里有天威军，军故石堡城，开元十七年置，初曰振武军，二十九年没吐蕃，天宝八载克之，更名；又西二十里至赤岭，其西吐蕃，有开元中分界碑。自振武经尉迟川、苦拔海、王孝杰米栅九十里至莫离驿。又经公主佛堂、大非川二百八十里至那录驿，吐浑界也。又经暖泉、烈谟海，四百四十里渡黄河，又四百七十里至众龙驿。又渡西月河，二百一十里至多弥国西界。又经犛牛河度藤桥，百里至列驿。又经食堂、吐蕃村、截支桥，两石南北相当，又经截支川，四百四十里至婆驿。乃度大月河罗桥，经潭池、鱼池，五百三十里至悉诺罗驿。又经乞量宁水桥，又经大速水桥，三百二十里至鹘莽驿，唐使入蕃，公主每使人迎劳于此。又经鹘莽峡十余里，两山相崟，上有小桥，三瀑水注如泻缶，其下如烟雾，百里至野马驿。经吐蕃垦田，又经乐桥汤，四百里至閤川驿。又经恕谌海，百三十里至蛤不烂驿，旁有三罗骨山，积雪不消。又六十里至突录济驿，唐使至，赞普每遣使慰劳于此。又经柳谷莽布支庄，有温汤，涌高二丈，气如烟云，可以熟米。又经汤罗叶遗山及赞普祭神所，二百五十里至农歌驿。逻些在东南，距农歌二百里，唐使至，吐蕃宰相每遣使迎候于此。又经盐池、暖泉、江布灵河，百一十里渡姜济河，经吐蕃垦田，二百六十里至卒歌驿。乃渡臧河，经佛堂，百八十里至勃令驿鸿胪馆，至赞普牙帐，其西南拔布海。 
　　兰州金城郡，下。以皋兰山名州。土贡：麸金、麝香、渼鼠。户二千八百八十九，口万四千二百二十六。县二：有府二，曰金城、广武。又有榆林军。五泉，下。咸亨二年更名金城，天宝元年复故名。北有金城关。金城。下。本广武县，乾元二年更名。 
　　临州狄道郡，下都督府。天宝三载析金城郡之狄道县置。县二：有临洮军，久视元年置，宝应元年没吐蕃。狄道，下。长乐。下。本安乐，天宝后置，乾元后更名。 
　　阶州武都郡，下。本武州，因没吐蕃，废，大历二年复置为行州，咸通中始得故地，龙纪初遣使招葺之，景福元年更名，治皋兰镇。土贡：麝香、蜜、蜡烛、山鸡尾、羚羊角。户二千九百二十三，口万五千三百一十三。县三：将利，中下。州又领建威县，贞观元年省入焉。福津，中下。本覆津，景福元年更名。盘堤。中下。没蕃后不复置。 
　　洮州临洮郡，下。本治美相，贞观八年徙治临潭。开元十七年州废，以县隶岷州，二十年复置，更名临州，二十七年复故名。土贡：甘草、麝香。户二千七百，口万五千六十。县一；有府一，曰安西。有莫门军，仪凤二年置；西八十里磨禅川有神策军，天宝十三载置。临潭。中。本美相。贞观四年徙治洪和城，以故地置旭州。五年又置临潭县。八年州废，以临潭来属，徙州来治，迁于洮阳城。十二年省博陵县，天宝中省美相县，皆入临潭。西百六十里有广恩镇，有西倾山。 
　　岷州和政郡，下。义宁二年析临洮郡之临洮、和政置。土贡：龙须席、甘草。户四千三百二十五，口二万三千四百四十一。县三：有府三，曰祐川、临洮、和政。溢乐，中下。本临洮，义宁二年更名，贞观二年析置当夷县，神龙元年省。有岷山，西有崆峒山。祐川，中下。本基城，义宁二年置，先天元年更名。和政。中。有阔博山。 
　　廓州宁塞郡，下。本浇河郡，天宝元年更名。土贡：麸金、酥、大黄、戎盐、麝香。户四千二百六十一，口二万四千四百。县三：西有宁边军，本宁塞军；西八十里宛秀城有威胜军；西南百四十里洪济桥有金天军，其东南八十里百谷城有武宁军；南二百里黑峡川有曜武军；皆天宝十三载置。广威，下。本化隆，先天元年曰化成，天宝元年又更名。达化，下。西有积石军，本静边镇，仪凤二年为军；东有黄沙戍。米川。下。贞观五年置，又以县置米州，十年州废，隶河州。永徽六年来属。 
　　叠州合川郡，下。武德二年析洮州之合川、乐川、叠川置。土贡：麝香。户千二百七十五，口七千六百七十四。县二：有府一，曰长利。合川，下。武德五年以党项户置安化、和同二县，寻省。贞观二年省乐川、叠川入焉。有渭砻山。常芬。下。武德元年以县置芳州，并置丹岭县。四年以丹岭隶洮州。贞观二年置恒香县，侨治恒香戍，复以丹岭隶芳州。高宗上元二年陷吐蕃，神龙元年州废，省丹岭、恒香，以常芬来属。 
　　宕州怀道郡，下。本宕昌郡，天宝元年更名。土贡：麸金、散金、麝香。户千一百九十，口七千一百九十九。县二：有府二，曰同归、常吉。怀道，下。贞观三年省和戎县入焉。西百八十三里有苏董戍。有同均山。良恭。下。贞观元年以成州之潭水来属，后省入焉。 
　　凉州武威郡，中都督府。土贡：白绫、龙须席、毯、野马革、芎藭。户二万二千四百六十二，口十一万二百八十一。县五：有府六，曰明威、洪池、番禾、武安、丽水、姑臧。又有赤水军，本赤乌镇，有赤青泉，因名之，幅员五千一百八十里，军之最大也；西二百里有大斗军，本赤水守捉，开元十六年为军，因大斗拔谷为名；东南二百里有乌城守捉，南二百里有张掖守捉，西二百里有交城守捉；西北五百里有白亭军，本白亭守捉，天宝十四载为军。姑臧，中下。北百八十里有明威戍，西北百六十里有武安戍；有武兴盐池、黛眉盐池。神乌，下。武德三年置，贞观元年省，总章元年复置，曰武威，神龙元年复故名。昌松，中。东北百五十里有白山戍。天宝，中下。本番禾，咸亨元年以县置雄州，调露元年州废来属，天宝三载以山出醴泉更名。有通化镇，有焉支山。嘉麟。神龙二年于故汉鸾鸟县城置，景龙元年省，先天二年复置。 
　　沙州敦煌郡，下都督府。本瓜州，武德五年曰西沙州，贞观七年曰沙州，土贡：子、黄矾、石膏。户四千二百六十五，口万六千二百五十。县二：有府三，曰龙勒、效谷、悬泉。有豆卢军，神龙元年置。敦煌，下。东四十七里有盐池，有三危山。寿昌。下。武德二年析敦煌置，永徽元年省，乾封二年复置，开元二十六年又省，后复置，治汉龙勒城。西有阳关，西北有玉门关；有云雨山。 
　　瓜州晋昌郡，下都督府。武德五年析沙州之常乐置。土贡：野马革、紧鞓、草豉、黄矾、绛矾、胡桐律。户四百七十七，口四千九百八十七。县二：有府一，曰大黄。西北千里有墨离军。晋昌，中下。本常乐，武德四年更名。东北有合河镇，又百二十里有百帐守捉，又东百五十里有豹文山守捉，又七里至宁寇军，与甘州路合。常乐。中下。武德五年别置。有拔河帝山。 
　　甘州张掖郡，下。土贡：麝香，野马革，冬柰，苟杞实、叶。户六千二百八十四，口二万二千九十二。县二：西北百九十里祁连山北有建康军，证圣元年，王孝杰以甘、肃二州相距回远，置军；西百二十里有蓼泉守捉城。张掖，上。有祁连山、合黎山。北九百里有盐池，西有巩笔驿。删丹。中下。北渡张掖河，西北行出合黎山峡口，傍河东壖屈曲东北行千里，有宁寇军，故同城守捉也，天宝二载为军；军东北有居延海，又北三百里有花门山堡，又东北千里至回鹘衙帐。 
　　肃州酒泉郡，下。武德二年析甘州之福禄、瓜州之玉门置。土贡：麸金、野马革、苁蓉、柏脉根。户二千二百三十，口八千四百七十六。县三：有酒泉、威远二守捉城。酒泉，中下。本福禄，唐初更名。西十五里有兴圣皇帝陵，七十里有洞庭山，出金；有昆仑山。福禄，下。武德二年别置。东南百二十里有祁连戍，东北八十里有盐池。玉门。中下。贞观元年省，后复置。开元中没吐蕃，因其地置玉门军，天宝十四载废军为县。北有独登山，出盐，以充贡；有神雨山。 
　　伊州伊吾郡，下。本西伊州，贞观六年更名。土贡：香枣、阴牙角、胡桐律。户二千四百六十七，口万一百五十七。县三：西北三百里甘露川有伊吾军，景龙四年置。伊吾，下。贞观四年置，并置柔远县，神功元年省入焉。在大碛外，南去玉门关八百里，东去阳关二千七百三十里。有折罗漫山，亦曰天山；南二里有咸池海。纳职，下。贞观四年以鄯善故城置，开元六年省，十五年复置。南六十里有陆盐池。自县西经独泉、东华、西华驼泉，渡茨萁水，过神泉，三百九十里有罗护守捉；又西南经达匪草堆，百九十里至赤亭守捉，与伊西路合。别自罗护守捉西北上乏驴领，百二十里至赤谷；又出谷口，经长泉、龙泉，百八十里有独山守捉；又经蒲类，百六十里至北庭都护府。柔远。下。 
　　西州交河郡，中都督府。贞观十四年平高昌，以其地置。开元中曰金山都督府。天宝元年为郡。土贡：丝、芃布、氈、刺蜜、蒲萄五物酒浆煎皱乾。户万九千一十六，口四万九千四百七十六。县五：有天山军，开元二年置。自州西南有南平、安昌两城，百二十里至天山西南入谷，经礌石碛，二百二十里至银山碛；又四十里至焉耆界吕光馆；又经盘石百里，有张三城守捉；又西南百四十五里经新城馆，渡淡河，至焉耆镇城。前庭，下。本高昌，宝应元年更名。柳中，下。交河，中下。自县北八十里有龙泉馆，又北入谷百三十里，经柳谷，渡金沙岭，百六十里，经石会汉戍，至北庭都护府城。蒲昌，中。本隶庭州，后来属。西有古屯城、弩支城，有石城镇、播仙镇。天山。下。有天山。 
　　北庭大都护府，本庭州，贞观十四年平高昌，以西突厥泥伏沙钵罗叶护阿史那贺鲁部落置，并置蒲昌县，寻废，显庆三年复置，长安二年为北庭都护府。土贡：阴牙角、速霍角、阿魏截根。户二千二百二十六，口九千九百六十四。县四：有瀚海军，本烛龙军，长安二年置，三年更名，开元中盖嘉运增筑；西七百里有清海军，本清海镇，天宝中为军；南有神山镇。自庭州西延城西六十里有沙钵城守捉，又有冯洛守捉；又八十里有耶勒城守捉，又八十里有俱六城守捉，又百里至轮台县，又百五十里有张堡城守捉，又渡里移得建河，七十里有乌宰守捉，又渡白杨河，七十里有清镇军城，又渡叶叶河，七十里有叶河守捉，又渡黑水，七十里有黑水守捉，又七十里有东林守捉，又七十里有西林守捉；又经黄草泊、大漠、小碛，渡石漆河，逾车岭，至弓月城；过思浑川、蛰失蜜城，渡伊丽河，一名帝帝河，至碎叶界；又西行千里至碎叶城，水皆北流入碛及入夷播海。金满，下。轮台，下。有静塞军，大历六年置。后庭，下。本蒲类，隶西州，后来属，宝应元年更名。有蒲类、郝遮、咸泉三镇，特罗堡。西海。下。宝应元年置。 
　　安西大都护府，初治西州。显庆二年平贺鲁，析其地置濛池、昆陵二都护府，分种落列置州县，西尽波斯国，皆隶安西，又徙治高昌故地。三年徙治龟兹都督府，而故府复为西州。咸亨元年，吐蕃陷都护府。长寿二年收复安西四镇。至德元载更名镇西。后复为安西。土贡：罔砂、绯氈、偏桃人。吐蕃既侵河、陇，惟李元忠守北庭，郭昕守安西，与沙陀、回纥相依，吐蕃攻之久不下。建中二年，元忠、昕遣使间道入奏，诏各以为大都护，并为节度。贞元三年，吐蕃攻沙陀、回纥，北庭、安西无援，遂陷。有保大军，屯碎叶城；于阗东界有兰城、坎城二守捉城，西有葱岭守捉城，有胡弩、固城、吉良三镇，东有且末镇，西南有皮山镇；焉耆西有于术、榆林、龙泉、东夷僻、西夷僻、赤岸六守捉城。 
　　右陇右采访使，治善阝州。 
　　
志第三十一　地理五 
　　淮南道，盖古扬州之域，汉九江、庐江、江夏等郡，广陵、六安国及南阳、汝南、临淮之境。扬、楚、滁、和、庐、寿、舒为星纪分，安、黄、申、光、蕲为鹑尾分。为州十二 ，县五十三。其名山：灊、天柱、罗、涂、八公。其大川：滁、肥、巢湖。厥赋：絁、绢、绵、布。厥贡：丝、布、纻、葛。 
　　扬州广陵郡，大都督府。本南兗州江都郡，武德七年曰邗州，以邗沟为名，九年更置扬州，天宝元年更郡名。土贡：金、银、铜器、青铜镜、绵、蕃客袍锦、被锦、半臂锦、独窠绫、殿额莞席、水兕甲、黄[QXDV]米、乌节米、鱼脐、鱼鱼夸、糖蟹、蜜姜、藕、铁精、空青、白芒、兔丝、蛇粟、括姜粉。有丹杨监、广陵监钱官二。户七万七千一百五，口四十六万七千八百五十七。县七：有府四，曰江平、新林、方山，邗江。江都，望。东十一里有雷塘，贞观十八年，长史李袭誉引渠，又筑勾城塘，以溉田八百顷；有爱敬陂水门，贞元四年，节度使杜亚自江都西循蜀冈之右，引陂趋城隅以通漕，溉夹陂田；宝历二年，漕渠浅，输不及期，盐铁使王播自七里港引渠东注官河，以便漕运；有铜。江阳，望。贞观十八年析江都置。有康令祠，咸通中大旱，令以身祷雨赴水死，天即大雨，民为立祠。六合，紧。武德七年析置石梁县，以石梁、六合二县置方州。贞观元年州废，省石梁，以六合来属。有铜，有铁。海陵，望。武德三年更名吴陵，以县置吴州。七年州废，复故名，来属。景龙二年析置海安县，开元十年省。有盐官。高邮。上。有堤塘，溉田数千顷，元和中，节度使李吉甫筑。扬子，望。永淳元年析江都置。天长。望。本千秋，天宝元年析江都、六合、高邮置，七载更名。有铜。 
　　楚州淮阴郡，紧。本江都郡之山阳、安宜县地，臧君相据之，号东楚州。武德四年，君相降，因之，八年更名。土贡：赀布、纻布。户二万六千六十二，口十五万三千。县四：山阳，上。有常丰堰，大历中，黜陟使李承置以溉田。盐城，上。本故汉盐渎县地。隋末，盗韦彻据其地，置射州及射阳、安乐、新安三县。武德四年来归，因之。七年州废，省射阳、安乐、新安，置盐城县。有盐亭百二十三，有监。宝应，望。本安宜。武德四年以县置仓州，七年州废，来属。上元三年以获定国宝更名。西南八十里有白水塘、羡塘，证圣中开，置屯田；西南四十里有徐州泾、青州泾，西南五十里有大府泾，长庆中兴白水塘屯田，发青、徐、扬州之民以凿之，大府即扬州；北四里有竹子泾，亦长庆中开。淮阴。中。武德七年省，乾封二年析山阳复置。南九十五里有棠梨泾，长庆二年开。 
　　滁州永阳郡，上。武德三年析扬州置。土贡：赀布、丝布、纻、綀、麻。有铜坑二。户二万六千四百八十六，口十五万二千三百七十四。县三：清流，上。全椒，紧。永阳。上。景龙三年析清流置。 
　　和州历阳郡，上。土贡：纻布。户二万四千七百九十四，口十二万二千一十三。县三：有府一，曰新川。历阳，上。有祷应山，本白石山，有栖隐山，本梅山，皆天宝六载更名。乌江，上。东南二里有韦游沟，引江至郭十五里，溉田五百顷，开元中，丞韦尹开，贞元十六年，令游重彦又治之，民享其利，以姓名沟。含山。上。武德六年析历阳之故龙亢县地置，八年省，长安四年复置，更名武寿，神龙元年复故名。 
　　寿州寿春郡，中都督府。本淮南郡，天宝元年更名。土贡：丝布、施、茶、生石斛。户三万五千五百八十一，口十八万七千五百八十七。县五：寿春，上。有八公山。安丰，紧。武德七年省小黄、肥陵二县入焉。东北十里有永乐渠，溉高原田，广德二年宰相元载置，大历十三年废。盛唐，上。本霍山。武德四年以霍山、应城、灊城三县置霍州。贞观元年州废，省应城、灊城，以霍山来属。神功元年曰武昌，神龙元年复故名，开元二十七年更名。有开化县，武德四年置；有潜县，五年置：贞观中皆省。霍丘，紧。武德四年以松滋、霍丘二县置蓼州，七年州废，省松滋，以霍丘来属。神功元年曰武昌。景云元年复故名。霍山。上。天宝初析盛唐别置。有大别山、霍山。 
　　庐州庐江郡，上。土贡：花纱、交梭丝布、茶、蜡、酥、鹿脯、生石斛。户四万三千三百二十三，口二十万五千三百九十六。县五：合肥，紧。慎，紧。巢，上。本襄安。武德三年置巢州，并析置开成、扶阳二县。七年州废，省开成、扶阳，以巢来属。东南四十里有故东关。庐江，紧。有擩山、白茅山，有铜。舒城。上。开元二十三年析合肥、庐江置。 
　　舒州同安郡，上。至德二载更名盛唐郡，后复故名。土贡：纻布、酒器、铁器、石斛、蜡。户三万五千三百五十三，口十八万六千三百九十八。县五：怀宁，上。武德五年析置皖城、安乐、梅城、皖阳四县，是年省安乐，七年省皖城、梅城、皖阳。有皖山。宿松，上。武德四年以县置严州，七年以望江隶之，八年州废，县皆来属。有严恭山。望江，中。武德四年以县置高州，寻更名智州。七年州废，以望江隶严州。太湖，上。武德四年析置青城、荆阳二县，七年省青城入荆阳，八年省荆阳入太湖。桐城。紧。本同安，至德二载更名。自开元中徙治山城，地多猛虎、毒虺，元和八年，令韩震焚薙草木，其害遂除。 
　　光州弋阳郡，上。本治光山，太极元年徙治定城。土贡：葛布、石斛。户三万一千四百七十三，口十九万八千五百八十。县五：定城，上。武德三年置弦州，贞观元年州废，来属。光山，上。南有木陵故关。西南八里有雨施陂，永徽四年，刺史裴大觉积水以溉田百余顷。仙居，上。本乐安。武德三年析置宋安县，以宋安置谷州。贞观元年州废，省宋安。天宝元年更名。殷城，中。武德元年置义州，贞观元年州废，来属。西有定城故关。固始。上。 
　　蕲州蕲春郡，上。土贡：白纻，簟，鹿毛笔，茶，白花蛇、乌蛇脯。户二万六千八百九，口十八万六千八百四十九。县四：蕲春，上。武德四年省蕲水县入焉。有鼓吹山。黄梅，上。武德四年置，以县置南晋州，析置义丰、长吉、塘阳、新蔡四县。八年州废，省义丰、长吉、塘阳、新蔡，以黄梅来属。广济，中。本永宁，武德四年析蕲春置，天宝元年更名。有铁。蕲水。上。本浠水。武德四年更名兰溪，省罗田县入焉。天宝元年又更名。有铁。 
　　安州安陆郡，中都督府。土贡：青纻布、糟笋瓜。户二万二千二百二十一，口十七万一千二百二。县六：有府一，曰义安。安陆，上。云梦，中。有神山。孝昌，中。武德四年以县置澴州，并置澴阳县。八年州废，省澴阳，以孝昌来属。宝应二年隶沔州，后复来属。元和三年省入云梦。咸通中复置。应城，中。本应阳，武德四年更名。元和三年省入云梦，大和二年复置。天祐二年复曰应阳。吉阳，中。元和三年省入应山，后复置。有白兆山。应山。中。武德四年以县置应州，并析置礼山县。八年州废，省礼山，以应山来属。有故黄岘、武阳、百雁、平靖四关。 
　　黄州齐安郡，下。本永安郡，天宝元年更名。土贡：白纻布、赀布、连翘、松萝、虻虫。户万五千五百一十二，口九万六千三百六十八。县三：黄冈，上。武德三年省木兰县入焉；又析置堡城县，七年省。有木兰山。黄陂，中。武德三年以县置南司州，七年州废，来属。北有大后关，有白沙关。麻城。中。武德三年以县置亭州，又析置阳城县。八年州废，省阳城，以麻城来属。元和三年省入黄冈，建中三年复置。西北有木陵关，在木陵山上；东北有阴山关。 
　　申州义阳郡，中。土贡：绯葛、纻布、赀布、茶、虻虫。户二万五千八百六十四，口十四万七千七百五十六。县三：义阳，上。南有故平靖关。钟山，上。罗山。上。武德四年以县置南罗州，八年州废，来属。 
　　右淮南采访使，治扬州。 
　　江南道，盖古扬州南境，汉丹杨、会稽、豫章、庐江、零陵、桂阳等郡，长沙国及牂柯、江夏、南郡地。润、升、常、苏、湖、杭、睦、越、明、衢、处、婺、温、台、宣、歙、池、洪、江、饶、虔、吉、袁、信、抚、福、建、泉、汀、漳为星纪分，岳、鄂、潭、衡、永、道、郴、邵、黔、辰、锦、施、叙、奖、夷、播、思、费、南、溪、溱为鹑尾分。为州五十一，县二百四十七。其名山：衡、庐、茅、蒋、天目、天台、会稽、四明、括苍、缙云、金华、大庾、武夷。其大川：湘、赣、沅、澧、浙江、洞庭、彭蠡、太湖。厥赋：麻、纻。厥贡：金、银、纱、绫、蕉、葛、绵、綀、鲛革、藤纸、丹沙。 
　　润州丹杨郡，望。武德三年以江都郡之延陵县地置，取润浦为州名。土贡：衫罗，水纹、方纹、鱼口、绣叶、花纹等绫，火麻布，竹根，黄粟，伏牛山铜器，鲟，鲊。户十万二千二十三，口六十六万二千七百六。县四：有丹杨军，乾元二年置，元和二年废。丹徒，望。本延陵县地，武德三年置。开元二十二年，刺史齐浣以州北隔江，舟行绕瓜步，回远六十里，多风涛，乃于京口埭下直趋渡江二十里，开伊娄河二十五里，渡扬子，立埭，岁利百亿，舟不漂溺。有勾骊山。丹杨，望。本曲阿。武德二年以县置云州。五年曰简州，以县南有简渎取名。八年州废，来属。天宝元年更名。有练塘，周八十里，永泰中，刺史韦损因废塘复置，以溉丹杨、金坛、延陵之田，民刻石颂之。金坛，紧。本曲阿县地。隋末，土人保聚，因为金山县。隋亡，沈法兴又置琅王耶县，李子通以琅琊置茅州，以金山隶之。贼平，因之，后隶蒋州。武德八年省入延陵。垂拱四年复置，来属，更名。东南三十里有南、北谢塘，武德二年，刺史谢元超因故塘复置以溉田。延陵。紧。故治丹徒，武德三年别置，隶茅州，后隶蒋州，九年来属。有茅山。 
　　升州江宁郡，至德二载以润州之江宁县置，上元二年废，光启三年复以上元、句容、溧水、溧阳四县置。土贡：笔、甘棠。县四：有江宁军，乾元二年置；有石头镇兵；有下蜀、淮山二戍。上元，望。本江宁，隶润州。武德三年以江宁、溧水二县置扬州，析置丹杨、溧阳、安业三县，更江宁曰归化。七年平辅公祏，更名蒋州。八年，复为扬州，又以延陵、句容隶之，省安业入归化，更归化曰金陵。九年州废，都督徙治江都，更名金陵曰白下，以白下、延陵、句容隶润州，丹杨、溧水、溧阳隶宣州。贞观九年更白下曰江宁，肃宗上元二年又更名。有铜，有铁；有蒋山。句容，望。武德三年以句容、延陵二县置茅州，七年州废，隶蒋州，九年隶润州。乾元元年来属。西南三十里有绛岩湖，麟德中，令杨延嘉因梁故堤置，后废，大历十二年，令王昕复置，周百里为塘，立二斗门以节旱，开田万顷。绛岩，故赤山，天宝中更名。有铜，有矾。溧水，上。乾元元年隶升州，州废，还隶宣州。有铜。溧阳。紧。上元元年隶升州，州废，还隶宣州。有湖山。有铜，有铁。 
　　常州晋陵郡，望。本昆陵郡，天宝元年更名。土贡：、绢布、纻、红紫绵巾、紧纱、兔褐、皁布、大小香秔、龙凤席、紫笋茶、署预。户十万二千六百三十三，口六十九万六百七十三。县五：晋陵，望。武进，望。武德三年以故兰陵县地置，贞观八年省入晋陵，垂拱二年复置。西四十里有孟渎，引江水南注通漕，溉田四千顷，元和八年，刺史孟简因故渠开。江阴，望。武德三年以县置暨州，并析置暨阳、利城二县。九年州废，省暨阳、利城，以江阴来属。义兴，紧。武德七年以县置南兴州，并析置临津、阳羡二县。八年州废，省阳羡、临津，以义兴来属。有张公山。无锡。望。南五里有泰伯渎，东连蠡湖，亦元和八年孟简所开。 
　　苏州吴郡，雄。土贡：丝葛，丝绵，八蚕丝，绯绫，布，白角簟，草席、奚，大小香秔、柑、橘、藕、鲻皮、魬、昔、鸭胞、肚鱼、鱼子、白石脂、蛇粟。户七万六千四百二十一，口六十三万二千六百五十。县七：有长洲军，乾元二年置，大历十二年废。吴，望。有包山，有铜。长洲，望。万岁通天元年析吴置。嘉兴，望。武德七年置，八年省入吴，贞观八年复置。有盐官。昆山，望。常熟，紧。海盐，紧。贞观元年省，景云二年复置。有古泾三百，长庆中令李谔开，以御水旱；又西北六十里有汉塘，大和七年开；有故县山。华亭。上。天宝十载析嘉兴置。 
　　湖州吴兴郡，上。武德四年，以吴郡之乌程县置。土贡：御服、乌眼绫、折皁布、绵、布、纻、糯米、黄、紫笋茶、木瓜、杭子、乳柑、蜜、金沙泉。户七万三千三百六，口四十七万七千六百九十八。县五：乌程，望。东百二十三里有官池，元和中刺史范传正开。东南二十五里有陵波塘，宝历中刺史崔玄亮开。北二里有蒲帆塘，刺史杨汉公开，开而得蒲帆，因名。有卞山；有太湖，占湖、宣、常、苏四州境。武康，上。李子通置安州，又曰武州。武德四年平子通，因之，七年州废，县隶湖州。有封山，有铜。长城，望。大业末沈法兴置长州。武德四年更置绥州，因古绥安县名之，又更名雉州，并置原乡县。七年州废，省原乡，以长城来属。有西湖，溉田三千顷，其后堙废，贞元十三年，刺史于頔复之，人赖其利。顾山有茶，以供贡；有铜。安吉，紧。义宁二年沈法兴置。武德四年贼平，因之，以县隶桃州。七年，省入长城。麟德元年复置。北三十里有邸阁池，北十七里有石鼓堰，引天目山水溉田百顷，皆圣历初令钳耳知命置；有铜，有锡。德清。上。本武源，天授二年析武康置，景云二年曰临溪，天宝元年更名。 
　　杭州余杭郡，上。土贡：白编绫、绯绫、藤纸、木瓜、橘、蜜姜、干姜、芑、牛膝。有临平监、新亭监盐官二。户八万六千二百五十八，口五十八万五千九百六十三。县八：有余杭军，乾元二年置；有镇海军，建中二年置于润州，元和六年废，大和九年复置，景福二年徙屯；又有乌山戍。钱塘，望。南五里有沙河塘，咸通二年刺史崔彦曾开；有皋亭山。盐官，紧。武德四年隶东武州，七年省入钱塘，贞观四年复置。有盐官。有捍海塘堤，长百二十四里，开元元年重筑。余杭，望。南五里有上湖，西二里有下湖，宝历中，令归珧因汉令陈浑故迹置；北三里有北湖，亦珧所开，溉田千余顷。珧又筑甬道，通西北大路，高广径直百余里，行旅无山水之患。有铜。富阳，紧。北十四里有阳陂湖，贞观十二年令郝某开；南六十步有堤，登封元年令李浚时筑，东自海，西至于苋浦，以捍水患，贞元七年，令郑早又增脩之；王洲有橘，以供贡。于潜，紧。武德七年以县置潜州，并置临水县。八年州废，省临水，以于潜来属。南三十里有紫溪水溉田，贞元十八年令杜泳开，又凿渠三十里，以通舟楫；有天目山。临安，紧。垂拱四年析余杭、于潜地以故临水城置。有石镜山。新城，上。武德七年省入富阳，永淳元年复置。北五里有官塘，堰水溉田；有九澳，永淳元年开。唐山。中。垂拱二年析于潜置紫溪县。万岁通天元年曰武隆，其年复为紫溪，又析紫溪别置武隆县。圣历三年省武隆入紫溪，长安四年复置。神龙元年更武隆为唐山。大历二年皆省。长庆初复置唐山。 
　　睦州新定郡，上。本遂安郡，治雉山。武德七年曰东睦州，八年复旧名。万岁通天二年徙治建德。天宝元年更郡名。土贡：文绫、簟、白石英、银花、细茶。有铜坑二。户五万四千九百六十一，口三十八万二千五百六十三。县六：有三河戍。建德，上。武德四年置，七年省入桐庐、雉山。永淳二年复置。有铜。清溪，上。本雉山，文明元年曰新安，开元二十年曰还淳，永贞元年更名。寿昌，上。永昌元年析雉山置，载初元年省，神龙元年复置。桐庐，紧。武德四年以桐庐、分水、建德置严州。七年州废，以桐庐来属。分水，上。武德七年省入桐庐，如意元年复置，更名武盛，神龙元年复故名。宝应二年析置昭德县，大历六年省。遂安。上。石英山有白石英，以供贡；有铜。 
　　越州会稽郡，中都督府。土贡：宝花、花纹等罗，白编、交梭、十样花纹等绫，轻容、生谷、花纱，吴绢，丹沙，石蜜，橘，葛粉，瓷器，纸，笔。有兰亭监盐官。户九万二百七十九，口五十二万九千五百八十九。县七：有府一，曰浦阳。有义胜军、静海军，宝应元年置。大历二年废静海军，元和六年废义胜军。中和二年复置义胜军，乾宁三年曰镇东。会稽，望。有南镇会稽山，有祠。东北四十里有防海塘，自上虞江抵山阴百余里，以畜水溉田，开元十年令李俊之增脩，大历十年观察使皇甫温、大和六年令李左次又增脩之；有锡。山阴，紧。武德七年析会稽置，八年省，垂拱二年复置，大历二年省，七年复置，元和七年省，十年复置。北三十里有越王山堰，贞元元年，观察使皇甫政凿山以畜泄水利，又东北二十里作硃储斗门；北五里有新河，西北十里有运道塘，皆元和十年观察使孟简开；西北四十六里有新迳斗门，大和七年观察使陆亘置；有铁。诸暨，望。有银冶。东二里有湖塘，天宝中令郭密之筑，溉田二十余顷。余姚，紧。武德四年析故句章县置，以县置姚州，七年州废，来属。有风山、四明山。剡，望。武德四年以县置嵊州，并析置剡城县，八年州废，省剡城，以剡来属。萧山，紧。本永兴，仪凤二年置，天宝元年更名。上虞。上。贞元中析会稽置。西北二十七里有任屿湖，宝历二年令金尧恭置，溉田二百顷；北二十里有黎湖，亦尧恭所置。 
　　明州余姚郡，上。开元二十六年，采访使齐浣奏以越州之鄮县置，以境有四明山为名。土贡：吴绫、交梭绫、海味、署预、附子。户四万二千二百七，口二十万七千三十二。县四：有上亭戍。鄮，上。武德四年析故句章县置鄞州，八年州废，更置鄮县，隶越州。开元二十六年析置翁山县，大历六年省。有盐。南二里有小江湖，溉田八百顷，开元中令王元纬置，民立祠祀之；东二十五里有西湖，溉田五百顷，天宝二年令陆南金开广之；西十二里有广德湖，溉田四百顷，贞元九年，刺史任侗因故迹增脩；西南四十里有仲夏堰，溉田数千顷，大和六年刺史于季友筑。奉化，上。开元二十六年析鄮置。有铜。慈溪，上。开元二十六年析鄮置。象山。中。本隶台州，神龙元年析宁海及贸阝置，广德二年来属。 
　　衢州信安郡，上。武德四年析婺州之信安县置，六年没辅公祐，因废州，垂拱二年析婺州之信安、龙丘、常山复置。土贡：绵纸、竹扇。户六万八千四百七十二，口四十四万四百一十一。县四：西安，望。本信安，武德四年析置定阳县，六年省，咸通中更信安曰西安。东五十五里有神塘，开元五年，因风雷摧山，偃涧成塘，溉田二百顷。有银。龙丘，紧。本太末，武德四年置，以县置谷州，并置白石县，八年州废，省太末、白石入信安。贞观八年析信安、金华复置，更名龙丘，隶婺州。如意元年析置盈川县。证圣二年置武安县，后省武安。元和七年省盈川入信安。有岑山。须江，上。武德四年析信安置，八年省，永昌元年复置。常山。上。咸亨五年析信安置，隶婺州，垂拱二年来属，乾元元年隶信州，后复故。 
　　处州缙云郡，上。本括州永嘉郡，天宝元年更郡名，大历十四年更州名。土贡：绵、蜡、黄连。户四万二千九百三十六，口二十五万八千二百四十八。县六：丽水，上。本括苍，武德八年省丽水县入焉，大历十四年更名。有铜，出豫章、孝义二山；东十里有恶溪，多水怪，宣宗时刺史段成式有善政，水怪潜去，民谓之好溪；有括苍山。松阳，上。武德中以县置松州，八年州废，来属。有银，出马鞍山。缙云，上。圣历元年析括苍及婺州之永康置。有缙云山。青田，中。景云二年析括苍置。遂昌，上。武德八年省入松阳，景云二年复置。龙泉。中。乾元二年析遂昌、松阳置。 
　　婺州东阳郡，上。土贡：绵、葛、纻布、藤纸、漆、赤松涧米、香粳、葛粉、黄连。户十四万四千八十六，口七十万七千一百五十二。县七：金华，望。武德八年省长山县入焉。垂拱四年曰金山，神龙元年复故名。有百沙山、金华山；有铜。义乌，紧。本乌伤，武德四年以县置绸州，因绸岩为名，并析置华川县。七年州废，省华川入乌伤，更名，来属。永康，望。本缙云，武德四年置丽州，八年州废，更名，来属。东阳，望。垂拱二年析义乌置。有歌山。兰溪，紧。咸亨五年析金华置。有望云山、大家山。武成，上。本武义，天授二年析永康置，更名，天祐中复曰武义。浦阳。上。天宝十三载析义乌、兰溪及杭州之富阳置。 
　　温州永嘉郡，上。高宗上元元年析括州之永嘉、安固置。土贡：布、柑、橘、蔗、蛟革。有永嘉监盐官。户四万二千八百一十四，口二十四万一千六百九十。县四：永嘉，上。武德五年以县置东嘉州，并析置永宁、安固、横阳、乐成四县。贞观元年州废，省横阳、永宁，以永嘉、安固隶括州。安固，上。有铜。横阳，上。大足元年析安固复置。乐成。上。武德七年省入永嘉，载初元年复置。 
　　台州临海郡，上。本海州，武德四年以永嘉郡之临海置。土贡：金漆、乳柑、干姜、甲香、蛟革、飞生鸟。户八万三千八百六十八，口四十八万九千一十五，县五：临海，望。武德四年析置章安县，八年省。有铁。唐兴，上。本始丰，武德四年析临海置，八年省，贞观八年复置，高宗上元二年更名。有土墙山、鼻山、天台山。黄岩，上。本永宁，高宗上元二年析临海置，天授元年更名。有铁，有盐。乐安，上。武德四年析临海置，八年省，高宗上元二年复置。宁海。上。武德四年析临海置，七年省入章安，永昌元年复置。有铁，有盐。 
　　福州长乐郡，中都督府。本泉州建安郡治，武德六年别置，景云二年曰闽州，开元十三年更州名，天宝元年更郡名。土贡：蕉布、海蛤、文扇、茶、橄榄。户三万四千八十四，口七万五千八百七十六。县十：有经略军，有宁海军，至德二载置，元和六年废。闽，望。东五里有海堤，大和三年令李茸筑。先是，每六月潮水咸卤，禾苗多死，堤成，渚溪水殖稻，其地三百户皆良田。候官，紧。武德六年置，八年省，长安二年析闽复置，元和三年省，五年复置。有盐官。西南七里有洪塘浦，自石江而东，经甓渎至柳桥，以通舟楫，贞元十一年观察使王翃开。长乐，上。本新宁，武德六年析闽置，寻更名。元和三年省入福唐，五年复置。有盐。东十里有海堤，大和七年令李茸筑，立十斗门以御潮，旱则渚水，雨则泄水，遂成良田。福唐，上。本万安，圣历二年析长乐置，天宝元年更名。有铁。连江，上。本温麻，武德六年析闽置，寻更名。有盐。东北十八里有材塘，贞观元年筑。长溪，中下。武德六年置，寻省入连江，长安二年复置。有盐。古田，中下。永泰二年析候官、尤溪置。梅溪，中。贞观元年析候官置。永泰，中。咸通二年析连江及闽置。尤溪。中下。开元二十九年开山洞置。有银，有铜，有铁。 
　　建州建安郡，上。武德四年置。土贡：蕉、花练、竹綀。户二万二千七百七十，口十四万二千七百七十四。县五：建安，上。有银，有铜。邵武，中下。本隶抚州，武德四年析置绥城县，隶建州，七年以邵武来属。贞观三年省绥城入焉。有铜，有铁。浦城，紧。本吴兴，武德四年更名唐兴，后废入建安，载初元年复置，天授二年曰武宁，神龙元年复曰唐兴，天宝元年更名。建阳，上。武德四年置，八年省入建安，垂拱四年复置。有武夷山。将乐。中下。武德五年析邵武置，隶抚州，七年省，垂拱四年析邵武及故绥城县地复置。元和三年省，五年复置。金泉有金，又有银、有铁。 
　　泉州清源郡，上。本武荣州，圣历二年析泉州之南安、莆田、龙溪置，治南安，后治晋江。三年，州废，县还隶泉州。久视元年复置。景云二年更名。土贡：绵、丝、蕉、葛。户二万三千八百六，口十六万二百九十五。县四：自州正东海行二日至高华屿，又二日至濆屿，又一日至流求国。晋江，上。开元八年析南安置。北一里有晋江，开元二十九年，别驾赵颐贞凿沟通舟楫至城下；东一里有尚书塘，溉田三百余顷，贞元五年刺史赵昌置，名常稔塘，后昌为尚书，民思之，因更名；西南一里有天水塘，灌田百八十顷，大和二年刺史赵棨开；有盐。南安，紧。武德五年以县置丰州，并析置莆田县，贞观元年州废，二县来属。有盐，有铁。莆田，上。武德五年析南安置。西一里有诸泉塘，南五里有沥浔塘，西南二里有永丰塘，南二十里有横塘，东北四十里有颉洋塘，东南二十里有国清塘，溉田总千二百顷，并贞观中置；北七里有延寿陂，溉田四百余顷，建中年置。仙游。中。本清源，圣历二年析莆田置，天宝元年更名。 
　　汀州临汀郡，下。开元二十四年开福、抚二州山洞置，治杂罗，大历四年徙治白石，皆长汀县地。土贡：蜡烛。户四千六百八十，口万三千七百二。县三：长汀，中下。有铜，有铁。宁化，中下。本黄连，天宝元年更名。有银，有铁。沙。中下。本隶建州，武德四年置，后省入建安，永徽六年复置，大历十二年来属。有铜，有铁。 
　　漳州漳浦郡，下。垂拱二年析福州西南境置，以南有漳水为名，并置漳浦、怀恩二县，初治漳浦，开元四年徙治李澳川，乾元二年徙治龙溪。土贡：甲香、鲛革。户五千八百四十六，口万七千九百四十。县三：龙溪，中下。本隶泉州，后隶武荣州，开元二十九年来属。龙岩，中下。开元二十四年置，隶汀州，大厉十二年来属。漳浦。中下。开元二十九年省怀恩县入焉。有梁山。 
　　右东道采访使，治苏州。 
　　宣州宣城郡，望。土贡：银、铜器、绮、白纟宁、丝头红毯、兔褐、簟、纸、笔、署预、黄连、碌青。有铅坑一。户十二万一千二百四，口八十八万四千九百八十五。县八：有采石军，乾元二年置，元和六年废。宣城，望。武德三年析置怀安县，六年省。东十六里有德政陂，引渠溉田二百顷，大历二年观察使陈少游置；有敬亭山。当涂，紧。武德三年以县置南豫州，八年州废，来属。贞观元年省丹杨县入焉。乾元元年隶升州，上元二年复来属。有神武山。有采石戍。有铜，有铁。泾，紧。武德三年以县置南徐州，寻更名猷州，并置南阳、安吴二县。八年州废，省南阳、安吴，以泾来属。广德，紧。本绥安。武德三年以县置桃州，并置桐陈、怀德二县。七年州废，省桐陈、怀德，以绥安来属。至德二载更名。有横山。南陵，望。武德四年隶池州，州废来属。后析置义安县，又废义安为铜官冶。利国山有铜，有铁；凤凰山有银。有大农陂，溉田千顷，元和四年，宁国令范某因废陂置，为石堰三百步，水所及者六十里；有永丰陂，在青弋江中，咸通五年置。有鹊头镇兵。有梅根、宛陵二监钱官。太平，上。天宝十一载析当涂、泾置，大历中省，永泰中复置。宁国，紧。武德三年析宣城置，六年省，天宝三载析宣城、当涂复置。有银。旌德。上。宝应二年析太平置。 
　　歙州新安郡，上。土贡：白纻、簟、纸、黄连。户三万八千三百二十，口二十四万九千一百九。县六：歙，紧。东南十二里有吕公滩，本车轮滩，湍悍善覆舟，刺史吕季重以俸募工凿之，遂成安流。有主簿山。休宁，上。永泰元年，盗方清陷州，州民拒贼，保于山险，二年贼平，因析置归德县，大历四年省。黟，上。绩溪，中下。本北野，永徽五年析歙置，后更名。有银，有铅。婺源，上。开元二十八年析休宁置。祈门。中下。永泰二年平方清，因其垒析黟及饶州之浮梁置。西四十里有武陵岭，元和中令路旻凿石为盘道。西南十三里有阊门滩，善覆舟，旻开斗门以平其隘，号路公溪，后斗门废。咸通三年，令陈甘节以俸募民穴石积木为横梁，因山派渠，余波入于乾溪，舟行乃安。 
　　池州，上。武德四年以宣州之秋浦、南陵二县置，贞观元年州废，县还隶宣州，永泰元年复析宣州之秋浦、青阳，饶州之至德置。土贡：纸、铁。有铅坑一。县四：秋浦，紧。有乌石山，广德初盗陈庄、方清所据。有银，有铜。青阳，上。天宝元年析泾、南陵、秋浦置。有铜，有银。至德，中。至德二载析鄱阳、秋浦置，隶浔阳郡，乾元元年隶饶州。石埭。中。永泰二年析青阳、秋浦置。 
　　洪州豫章郡，上都督府。土贡：葛、丝布、梅煎、乳柑。有铜坑一。户五万五千五百三十。口三十五万三千二百三十一。县七：有南昌军，乾元二年置，元和六年废。南昌，望。本豫章。武德五年析置钟陵县，又置南昌县，以南昌置孙州，八年州废，又省南昌、钟陵。宝应元年更豫章曰钟陵。贞元中又更名。县南有东湖，元和三年，刺史韦丹开南塘斗门以节江水，开陂塘以溉田。丰城，上。天祐中曰吴皋。高安，望。本建城，武德五年更名，以县置靖州，又置望蔡、华阳、宜丰、阳乐四县。七年曰米州，又更名筠州。八年州废，省华阳、望蔡、宜丰、阳乐，以高安来属。有米山。建昌，紧。武德五年置南昌州，又析置龙安、永脩、新吴三县。八年州废，省永脩、龙安、新吴，以建昌来属。南一里有捍水堤，会昌六年摄令何易于筑；西二里又有堤，咸通二年令孙永筑。新吴，上。永淳二年析建昌复置。武宁，上。长安四年析建昌置，景云元年曰豫宁，宝应元年复故名。分宁。上。贞元十五年析武宁置。 
　　江州浔阳郡，上。本九江郡，天宝元年更名。土贡：葛、纸、碌、生石斛。户万九千二十五，口十万五千七百四十四。县三：有湖口、湓城二戍。浔阳，紧。本湓城，武德四年更名，又别析置湓城县，五年析湓城置楚城县，八年省湓城，贞观八年省楚城。南有甘棠湖，长庆二年刺史李渤筑，立斗门以蓄泄水势；东有秋水堤，大和三年刺史韦珩筑，西有断洪堤，会昌二年刺史张又新筑，以窒水害；有银，有铜；有庐山；有彭蠡湖，一名宫亭湖。彭泽，上。武德五年置浩州，又析置都昌、乐城二县。八年州废，省乐城，以彭泽、都昌隶江州。有铜。都昌。上。南一里有陈令塘，咸通元年令陈可夫筑，以阻潦水。 
　　鄂州江夏郡，紧。土贡：银、碌、赀布。有凤山监钱官。户万九千一百九十，口八万四千五百六十三。县七：有武昌军，元和元年置。江夏，望。有铁。永兴，紧。有铜，有铁。北有长乐堰，贞元十三年筑。武昌，紧。有樊山，有银，有铜，有铁。浦圻，上。唐年，上。天宝二年开山洞置。汉阳，中。本沔州汉阳郡，武德四年以沔阳郡之汉阳、汊川二县置。宝应二年以安州之孝昌隶之。建中二年州废，四年复置。元和三年省孝昌。宝历三年州又废，二县来属。汊川。中。武德四年析汉阳置。 
　　岳州巴陵郡，中。本巴州，武德六年更名。土贡：纻布、鳖甲。户万一千七百四十，口五万二百九十八。县五：巴陵，上。有铁。有洞庭山，在洞庭湖中。华容，上。垂拱二年更名容城，神龙元年复故名。桥江，中。本沅江，乾宁中更名。湘阴，中下。武德八年省罗县入焉。昌江。中下。神龙三年析湘阴置。 
　　饶州鄱阳郡，上。土贡：麸金、银、簟、茶。有永平监钱官。有铜坑三。户四万八百九十九，口二十四万四千三百五十。县四：鄱阳，上。武德五年析置广晋县，隶浩州，八年州废，省县入焉。县东有邵父堤，东北三里有李公堤，建中元年刺史李复筑，以捍江水。东北四里有马塘，北六里有土湖，皆刺史马植筑。余干，上。武德四年置玉亭、长城二县，七年省玉亭入长城，八年省长城入余干。有神山。乐平，上。武德四年置，九年省，后复置。有金，有银，有铜，有铁。浮梁。上。本新平，武德四年析鄱阳置，八年省，开元四年复置，曰新昌，天宝元年更名。 
　　虔州南康郡，上。土贡：丝布、纻布、竹綀、石蜜、梅、桂子、斑竹。户三万七千六百四十七，口二十七万五千四百一十。县七：有犹口镇兵，有百丈戍。赣，上。虔化，上。有梅岭山。南康，上。有锡。有大庾山。雩都，上。有金，天祐元年置瑞金监；有君山，有般固山。信丰，上。本南安，永淳元年析南康置，天宝元年更名。大庾，中。神龙元年析南康置。有铅、锡。有横浦关。安远。中。贞元四年析雩都置。有铁，有锡。 
　　吉州庐陵郡，上。土贡：丝葛、纻布、陟厘、斑竹。户三万七千七百五十二，口三十三万七千三十二。县五：庐陵，紧。太和，上。武德五年置南平州，并置永新、广兴、东昌三县。八年州废，省永新、广兴、东昌入太和，来属。有王山。安福，上。武德五年以县置颖州，七年州废，来属。新淦，上。永新。上。显庆二年析太和置。 
　　袁州宜春郡，上。土贡：白纻。有铜坑一。户二万七千九十三，口十四万四千九十六。县三：宜春，上。有宜春泉，酝酒入贡；西南十里有李渠，引仰山水入城，刺史李将顺凿；有铁。苹乡，上。新喻。上。本作“渝”，天宝后相承作“喻”。 
　　信州，上。乾元元年析饶州之弋阳，衢州之常山、玉山及建、抚之地置。土贡：葛粉。有玉山监钱官。有铜坑一，铅坑一。县四：上饶，紧。武德四年置，隶饶州，七年省入弋阳，乾元元年复置，并置永丰县，元和七年省永丰入焉。有金，有铜，有铁，有铅。弋阳，上。有银。贵溪，中。永泰元年析弋阳置。玉山。上。证圣二年析常山、须江及弋阳置。有银。 
　　抚州临川郡，上。土贡：金丝布、葛、竹箭、硃橘。户三万六百五，口十七万六千三百九十四。县四：临川，上。有金，有银。南城，上。武德五年析置永城、东兴二县，七年省。崇仁，上。武德五年析置宜黄县，八年省。南丰。上。景云二年析南城置，先天二年省，开元八年复置。 
　　潭州长沙郡，中都督府。土贡：丝葛、丝布、木瓜。户三万二千二百七十二，口十九万二千六百五十七。县六：有府一，曰长沙。有渌口、花石二戍，有桥口镇兵。长沙，望。有金。湘潭，紧。本隶衡州，元和后来属。有衡山。湘乡，紧。武德四年析衡山置。益阳，上。武德四年析置新康县，七年省。永泰元年，都督翟灌自望浮驿开新道，经浮丘至湘乡。醴陵，中。武德四年析长沙置。有王乔山。浏阳。中。景龙二年析长沙置。 
　　衡州衡阳郡，上。本衡山郡，天宝元年更名。土贡：麸金、绵纸。户三万三千六百八十八，口十九万九千二百二十八。县六：有戎分、洞口、平阳三戍。衡阳，紧。本临烝，武德四年置，七年省重安、新城二县入焉。开元二十年更名。有西母山。衡山，上。本隶潭州，神龙三年来属。有南岳衡山祠。常宁，中下。本新宁，天宝元年更名。攸，中。武德四年置南云州，又析置茶陵、安乐、阴山、新兴、建宁五县。贞观元年州废，省茶陵、安乐、阴山、新兴、建宁，以攸来属。茶陵，中。圣历元年析攸因故县复置。耒阳。上。本耒阴，武德四年更名。 
　　永州零陵郡，中。土贡：葛、笴、零陵香、石蜜、石燕。户二万七千四百九十四，口十七万六千一百六十八。县四：有麻田镇兵，有雷石、卢洪二戍。零陵，上。祁阳，上。武德四年析零陵置，贞观元年省，四年复置。有铁。湘源，上。有金，有铁。灌阳。中。萧铣析湘源置，武德七年省，上元二年复置。 
　　道州江华郡，中。本营州，武德四年以零陵郡之营道、永阳二县置，五年曰南营州，贞观八年更名，十七年，州废入永州，上元二年复置。土贡：白纻、零陵香、犀角。户二万二千五百五十一，口十三万九千六十三。县五：弘道，上。本营道，天宝元年更名。延唐，上。本梁兴，萧铣析营道置，铣平，更名唐兴，长寿二年曰武盛，神龙元年复曰唐兴，天宝元年又更名。有铁。江华，中。武德四年析贺州之冯乘县置，文明元年曰云溪，神龙元年更名。有锡。永明，中。本永阳，贞观八年省入营道，天授二年复置，天宝元年更名。有银，有铁。大历。中。大历二年析延唐置。 
　　郴州桂阳郡，上。土贡：赤钱、纟宁布、丝布。有桂阳监钱官。户三万三千一百七十五。县八：郴，上。有马岭山。义章，中下。萧铣析郴置，武德七年省，八年复置。有银，有铜，有铅。平阳，上。资兴，上。本晋兴，贞观八年省，咸亨三年复置，更名。高亭，中下。本安陵，开元十三年析郴置，天宝元年更名。义昌，中下。临武，中下。如意元年曰隆武，神龙元年复故名。蓝山。上。本南平，咸亨二年置，天宝元年更名。 
　　邵州邵阳郡，下。本南梁州，武德四年析潭州之邵阳置，并置邵陵、建兴二县，贞观十年更名。土贡：银、犀角。户万七千七十三，口七万一千六百四十四。县二：邵阳，上。武德七年省邵陵县入焉。有文斤山。武冈，中。本武攸，武德四年更名，七年省建兴县入焉。 
　　右西道采访使，治洪州。
  </div>
  <div class="pagination">
   <a href="新唐书_page34.html">
    上一页
   </a>
   <span>
    ...
   </span>
   <a href="新唐书_page30.html">
    30
   </a>
   <a href="新唐书_page31.html">
    31
   </a>
   <a href="新唐书_page32.html">
    32
   </a>
   <a href="新唐书_page33.html">
    33
   </a>
   <a href="新唐书_page34.html">
    34
   </a>
   <span class="current-page">
    35
   </span>
   <a href="新唐书_page36.html">
    36
   </a>
   <a href="新唐书_page37.html">
    37
   </a>
   <a href="新唐书_page38.html">
    38
   </a>
   <a href="新唐书_page39.html">
    39
   </a>
   <a href="新唐书_page40.html">
    40
   </a>
   <span>
    ...
   </span>
   <a href="新唐书_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
