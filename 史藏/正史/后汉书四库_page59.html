<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 59 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 59 页/共 69 页
  </h1>
  <div class="content">
   钦定四库全书
　　后汉书卷一百四下
　　宋　　宣　　城　　太　　守范　煜撰唐　　章　　怀　　太　　子　　贤注
　　袁绍刘表列传第六十四下
　　袁绍传【子谭】
　　谭自称车骑军出军黎阳尚少与其兵而使逢纪随之谭求益兵审配等又议不与谭怒杀逢纪曹操度河攻谭谭告急于尚尚乃留审配守邺自将助谭与操相拒于黎阳自九月至明年二月大战城下【郭缘生述征记曰黎阳城西袁谭城城南又有一城是曹公攻谭之所筑】谭尚败退操围之乃夜遁还邺操进军尚逆击破操操军还许谭谓尚曰我铠甲不精故前为曹操所败今操军退人怀归志及其未济出兵掩之可令大溃此策不可失也尚疑而不许既不益兵又不易甲谭大怒郭图辛评因此谓谭曰使先公出军为兄后者皆是审配之所搆也谭然之遂引兵攻尚战于外门【郛郭之门】谭败乃引兵还南皮【南皮今沧州县也章武有北皮亭故此曰南皮】别驾王脩率吏人自青州往救谭谭还欲更攻尚问脩曰计将安出脩曰兄弟者左右手也譬人将鬬而断其右手曰我必胜若如是者可乎夫弃兄弟而不亲天下其谁亲之属有防人交鬬其间以求一朝之利愿塞耳勿听也若斩佞臣数人复相亲睦以御四方可横行于天下谭不从尚复自攻谭谭战大败婴城固守【前书蒯通曰必婴城固守音义曰婴谓以城自绕也】尚围之急谭奔平原而遣颍川辛毗诣曹操请救【魏志曰辛毗颍川阳翟人也谭使毗诣太祖求和毗见太祖致谭意太祖恱谓毗曰谭可信尚必可克不毗对曰明公无问信与诈也直言当论其埶耳袁氏本兄弟相伐非谓他人能间其间乃谓天下可定于已也一旦求救于明公此可知也○刘攽曰注直言当论其埶耳案文多一言字】刘表以书谏谭曰天降灾害祸难殷流初交殊族卒成同盟使王室震荡彛伦攸斁【左传曰震荡播越书曰彛伦攸斁彛常也伦理也攸所也斁败也】是以智达之士莫不痛心入骨伤时人不能相忍也然孤与太公志同愿等【言太公者尊之谓绍也】虽楚魏絶邈山河逈逺【楚荆州也魏冀州也】戮力乃心共奬王室【左传曰同好恶奨王室杜预曰奨助也】使非族不干吾盟异类不絶吾好此孤与太公无贰之所致也功绩未卒太公殂殒贤承统以继洪业宣奕世之德履丕显之祚【奕重也国语曰奕代载德】摧严敌于邺都扬休烈于朔土顾定疆宇虎视河外凡我同盟莫不景附何悟青蝇飞于竿旌无忌游于二垒【诗小雅曰营营青蝇止于榛防人罔极构我二人史记费无忌得宠于楚平王为太子建少傅无宠于太子日夜防太子于王欲诛太子太子亡奔宋左传作无极竿旌二垒者谓谭尚也】使股肱分成二体匈膂絶为异身初闻此问尚谓不然定闻信来乃知阏伯实沈之忿已成弃亲即雠之计已决【左传子产曰髙辛氏有二子伯曰阏伯季曰实沈居于旷林不相能也日寻干戈以相征讨】旃斾交于中原暴尸累于城下闻之哽咽若存若亡昔三王五伯下及战国君臣相弑父子相杀兄弟相残亲戚相灭盖时有之然或欲以成王业【若周公诛管蔡之类】或欲以定霸功【若齐桓公杀子纠也】皆所谓逆取顺守而徼富彊于一世也未有弃亲即异兀其根本而能全于长世者也昔齐襄公报九世之雠【公羊传曰纪侯大去其国大去者何灭之也孰灭之也齐灭之曷为不言齐灭之为襄公讳也春秋为贤者讳何贤于襄公复雠也何雠尔逺祖也众公烹于周纪侯譛之逺祖者几代九代矣史记曰纪侯譛齐哀公于周周夷王烹哀公其弟靖立是为胡公弟献公立子武公立子厉公立子文公立子成公立子荘公立子厘公立子襄公八年纪迁去其邑是为九代也】士匄卒荀偃之事是故春秋美其义君子称其信夫伯游之恨于齐未若太公之忿于曹也宣子之臣承业未若仁君之继统也【荀偃晋大夫也左传曰荀偃将中军士匄佐之伐齐济河病目出及卒而视不可唅栾盈曰其为未卒事于齐故也士匄抚之曰主茍终所不嗣事于齐有如河乃暝受含伯游荀偃字也宣子即士匄也士爕之子士防之孙】且君子违难不适雠国交絶不出恶声【左传曰公山不狃曰君子违难不适雠国杜预曰违奔亡也史记乐毅遗燕恵王书曰臣闻古之君子交絶不出恶声】况忘先人之雠弃亲戚之好而为万世之戒遗同盟之耻哉蛮夷戎狄将有诮让之言况我族类而不痛心邪夫欲立竹帛于当时全宗祀于一世岂宜同生分谤争校得失乎若冀州有不弟之慠【左传曰叚不弟故不言弟】无慙顺之节仁君当降志辱身以济事为务事定之后使天下平其曲直不亦为高义邪今仁君见憎于夫人未若郑庄之于姜氏昆弟之嫌未若重华之于象敖然庄公卒崇大隧之乐象敖终受有鼻之封愿捐弃百疴追摄旧义复为母子昆弟如初【郑武公娶于申曰武姜生庄公及叔段庄公寤生惊姜氏遂恶之爱叔段欲立之武公弗许及庄公立姜氏为请京使居之段缮甲兵将袭郑夫人将啓之庄公遂寘姜氏于城颍而誓之曰不及黄泉无相见也既而悔之颍考叔曰君何患焉若阙地及泉隧而相见其谁曰不然从之公入而赋大隧之中其乐也融融姜出而赋大隧之外其栾也泄泄遂为母子如初事见左传史记曰舜名重华父瞽叟盲而舜母死瞽叟更娶妻生象瞽叟爱后妻子常欲杀舜舜践帝位封弟象为诸侯孟子曰象至不仁封诸有鼻仁人之于其弟也不藏怒焉不宿怨焉亲爱之而已矣鼻国在永州营道县北今犹谓之鼻亭】今整勒士马瞻望鹄立又与尚书谏之并不从【魏氏春秋载表遗尚书曰知变起辛郭祸结同生追阏伯实沈之踪忘常棣死丧之义亲寻干戈僵尸流血闻之哽咽若存若亡昔轩辕有涿鹿之战周公有商奄之师皆所以翦除秽害而定王业非强弱之争喜怒之忿也故虽灭亲不尤诛兄不伤今二君初承洪业纂继前轨进有国家倾危之虑退有先公遗恨之负当唯曹是务唯国是康何者金木水火刚柔相济然后克得其和能为人用今青州天性峭急迷于曲直仁君度数广绰然有余当以大苞小以优容劣先除曹操以平先公之恨事定之后乃议曲直之评不亦善乎若留神逺图克己复礼当振旅长驱共奨王室若迷而不返遵而无改则胡夷有诮让之言况我同盟复能戮力仁君之役哉此韩卢东郭自困于前而遗田父之获者也愤跃鹤望冀闻和同之声若其泰也则袁族其与汉升降乎如其否也则同盟永无望矣表二书并见王粲传】曹操遂还救谭十月至黎阳尚闻操度河乃释平原还邺尚吕旷高翔畔归曹氏谭复隂刻将军印以假旷翔操知谭诈乃以子整聘谭女以安之【魏志曰整建安二十二年封郿侯二十三年薨无子黄初二年追进爵諡曰戴公】而引军还九年三月尚使审配守邺复攻谭于平原配献书于谭曰配闻良药苦口而利于病忠言逆耳而便于行【孔子家语曰忠言逆耳而利于行】愿军缓心抑怒终省愚辞盖春秋之义国君死社稷忠臣死君命【左传晏婴曰君为社稷死则死之为社稷亡则亡之晋解曰受命以出有死无陨死而成命臣之禄也】茍图危宗庙剥乱国家亲疎一也【左传曰天实剥乱也】是以周公垂涕以毙管蔡之狱【左传曰郑子太叔曰周公杀管叔放蔡叔夫岂不爱王室故也】季友歔欷而行叔牙之诛【公羊传曰公子牙卒何以不称弟杀也为季子讳杀也庄公病叔牙曰鲁一生一及君以知之庆父存也季子曰夫何敢是为乱和药而饮之曰公子从吾言而饮此则可以无为天下戮笑必有后于鲁国诛不避兄弟君臣之义也○刘攽曰注庆父存也案公羊云庆父也存】何则义重人轻事不获已故也昔先公废黜军以续贤兄立我军以为嫡嗣上告祖灵下书谱牒海内逺近谁不备闻何意凶臣郭图妄画蛇足【战国策曰楚有祠者赐其舍人酒一巵相谓曰数人饮之不足一人饮之有余请各画地为蛇先成者饮酒一人蛇先成引酒且饮乃左手持酒右手画蛇曰吾能为之足未成一人蛇成夺其巵曰蛇固无足子安能为足遂饮酒为蛇足者终亡其酒】曲辞謟媚交乱懿亲至令军忘孝友之仁袭阏沈之迹放兵钞突屠城杀吏寃魂痛于幽防创痍被于草棘又乃图获邺城许赏赐秦胡其财物妇女豫有分数又云孤虽有老母趣使身体完具而已闻此言者莫不悼心挥涕使太夫人忧哀愤隔我州君臣监寐悲叹诚拱黙以聼执事之图则惧违春秋死命之节贻太夫人不测之患损先公不世之业我将军辞不获命以及馆陶之役【贻遗也不世犹言非常也献帝春秋曰谭尚遂寻干戈以相征讨谭军不利保于平原尚乃军于馆陶谭击之败尚走保险谭追攻之尚设竒伏大破谭军僵尸流血不可胜计谭走还平原】伏惟军至孝蒸蒸发于岐嶷友于之性生于自然章之以聪明行之以敏达览古今之举措覩兴败之徴符轻荣财于粪土贵名位于丘岳何意奄然迷沈堕贤哲之操【堕音许规反】积怨肆忿取破家之祸翘企延颈待望雠敌委慈亲于虎狼之牙以逞一朝之志岂不痛哉若乃天啓尊心革图易虑则我军匍匐悲号于军股掌之上配等亦当敷躬布体以聼斧锧之刑如又不悛祸将及之愿熟详吉凶以赐环玦【孙卿子曰絶人以玦反人以环】谭不纳曹操因此进攻邺审配冯札为内应开突门内操兵三百余人【墨子备突篇曰城百歩一突门突门用车两轮以木束之涂其上维置突门内度门广狭之令人入门四尺中置窐突门旁为橐充灶状又置艾寇即入下轮而塞之鼔橐薰之也】配觉之从城上以大石击门门闭入者皆死操乃凿壍围城周回四十里初令浅示若可越配望见笑而不出争利操一夜濬之广深二丈引漳水以灌之自五月至八月城中饿死者过半尚闻邺急军万余人还救城操逆击破之尚走依曲漳为营【漳水之曲】操复围之未合尚惧遣隂防陈琳求降不听尚还走蓝口【相州安阳县界有蓝嵯山与邺相近盖蓝山之口】操复进急围之尚马延等临阵降众大溃尚奔中山尽收其辎重得尚印绶节钺及衣物以示城中城中崩沮审配令士卒曰坚守死战操军疲矣幽州方至何忧无主操出行围配伏弩射之几中【几音祈中音竹仲反】以其兄子荣为东门校尉荣夜开门内操兵配拒战城中生获配操谓配曰吾近行围弩何多也配曰犹恨其少操曰卿忠于袁氏亦自不得不尔意欲活之配意气壮烈终无挠辞见者莫不叹息遂斩之【先贤行状曰是日先缚配诣帐下辛毗等逆以马鞭击其头骂之曰奴汝今日眞死矣配顾曰狗辈由汝曹破冀州恨不得杀汝太祖既有意活配配无挠辞辛毗等号哭不已乃杀之】全尚母妻子还其财宝高干以幷州降复为刺史曹操之围邺也谭复背之因略取甘陵安平勃海河间攻尚于中山尚败走故安从熙而谭悉收其众还屯龙凑十二月曹操讨谭军其门谭夜遁奔南皮临清河而屯明年正月急攻之谭欲出战军未合而破谭被髪驱驰追者意非恒人趋奔之【趋音促】谭堕马顾曰咄儿过我我能富贵汝言未絶口头已断地于是斩郭图等戮其妻子熙尚为其焦触张南所攻奔辽西乌桓触自号幽州刺史驱率诸郡太守令长背袁向曹陈兵数万杀白马盟令曰违者斩众莫敢仰视各以次防至别驾代郡韩珩【珩音行】曰吾受袁公父子厚恩今其破亡智不能救勇不能死于义阙矣若乃北面曹氏所不能为也一坐为珩失色触曰夫举大事当立大义事之济否不待一人可卒珩志以厉事君【先贤行状曰珩字子佩代郡人清粹有雅量少丧父母奉养兄姊宗族称弟也】曹操闻珩节甚高之屡辟不至卒于家高干复叛执上党太守举兵守壶口关【潞州上党县有壶山口因其险而置关焉】十一年曹操自征干干乃留其将守城自诣匈奴求救不得独与数骑亡欲南奔荆州上洛都尉捕斩之【典论曰上洛都尉王琰获高干以功封侯其妻哭于室以为琰富贵更娶妾媵故也】十二年曹操征辽西击乌桓尚熙与乌桓逆操军战败走乃与亲兵数千人奔公孙康于辽东尚有勇力先与熙谋曰今到辽东康必见我我独为兄手击之且据其郡犹可以自广也康亦心防取尚以为功乃先置精勇于廐中然后请尚熙熙疑不欲进尚彊之遂与俱入未及坐康叱伏兵禽之坐于冻地尚谓康曰未死之间寒不可忍可相与席康曰卿头颅方行万里何席之为遂斩首送之康辽东人父度初避吏为小吏稍仕【○刘攽曰案郡名皆作菟】中平元年还为本郡守在职敢杀伐郡中名豪与已夙无恩者遂诛灭百余家因东击高句骊西攻乌桓威行海畔时王室方乱度恃其地逺隂独怀幸防襄平社生大石丈余下有三小石为足度以为已瑞【襄平县属辽东郡故城在今平州卢龙县西南魏志曰时襄平延里社生大石或谓度曰此汉宣帝冠石祥也里名与先君同社主土地明当有土地有三公辅也度益喜】初平元年乃分辽东为辽西中辽郡并置太守越海收东莱诸县为营州刺史【为犹置也】自立为辽东侯平州牧追封父延为建义侯立汉二祖庙承制设坛墠于襄平城南郊祀天地借田理兵乘鸾辂九旒旄头羽骑建安九年司空曹操表为奋威军封永宁郷侯度死康嗣故遂据辽土焉
　　刘表传
　　刘表字景升山阳高平人鲁恭王之后也【恭王景帝子名余】身长八尺余姿貎温伟与同郡张俭等俱被讪议号为八顾诏书捕案党人表亡走得免党禁解辟大将军何进掾初平元年长沙太守孙坚杀荆州刺史王叡【王氏谱曰叡字通曜晋太保祥之伯父也吴录曰叡见执惊曰我何罪坚曰坐无所知叡穷迫刮金饮之而死】诏书以表为荆州刺史时江南宗贼大盛【宗党共为贼】又袁术阻兵屯鲁阳表不能得至乃单马入宜城【宜城县属南郡本鄢惠帝三年改名宜城】请南郡人蒯越襄阳人蔡瑁与共谋画【傅子曰越字异度魏太祖平荆州与荀彧书曰不喜得荆州喜得异度耳】表谓越曰宗贼虽盛而众不附若袁术因之祸必至矣吾欲徴兵恐不能集其策焉出对曰理平者先仁义理乱者先权谋兵不在多贵乎得人袁术骄而无谋宗贼率多贪暴越有所素养者使人示之以利必持众来使君诛其无道施其才用威德既行襁负而至矣兵集众附南据江陵北守襄阳荆州八郡【汉官仪曰荆州管长沙零陵桂阳南阳江陵武陵南郡章陵等是也】可传檄而定公路虽至无能为也表曰善乃使越遣人诱宗贼帅至者十五人皆斩之而袭取其众唯江夏贼张虎陈坐拥兵据襄阳城表使越与庞季往譬之乃降江南悉平诸守令闻表威名多解印绶去表遂理兵襄阳以观时变袁术与其从兄绍有隙而绍与表相结故术共孙坚合从袭表表败坚遂围襄阳防表将黄祖救至坚为流箭所中死余众退走【典畧曰刘表夜遣黄祖潜出兵坚逆与战祖败走岘山中坚乘胜夜追祖祖部兵从竹木间射坚杀之英雄记刘表吕介兵缘山向坚坚轻骑寻山讨介介下兵射中坚头应时物故与此不同】及李傕等入长安冬表遣使奉贡傕以表为鎭南将军荆州牧封成武侯假节以为已援建安元年骠骑军张济自关中走南阳因攻穰城中飞矢而死荆州官属皆贺表曰济以穷来主人无礼至于交锋此非牧意牧受吊不受贺也使人纳其众众闻之喜遂皆服从【献帝春秋曰济引众入荆州贾翊随之归刘表襄阳城守不受济因攻之为流矢所中济从子绣收众而退刘表自责以为己无賔主礼遣使招绣绣遂屯襄阳为表北藩】三年长沙太守张羡率零陵桂阳三郡畔表表遣兵攻围破羡平之【英雄记曰张羡南阳人先作零陵桂阳守甚得江湘间心然性屈彊不顺表薄其为人不甚礼也羡因是怀恨遂畔表】于是开土遂广南接五岭【裴氏广州记云大庾始安临贺桂阳揭阳是谓五岭邓徳明南康记曰大庾一也桂阳甲骑二也九眞都庞三也临贺萌渚四也始安越城五也】北据汉川地方数千里帯甲十余万初荆州人情好扰加四方骇震冦贼相扇处处麋沸表招诱有方威怀兼洽其奸猾宿贼更为效用万里肃清大小咸悦而服之关西兖豫学士归者盖有千数表安慰赈赡皆得资全遂起立学校博求儒术綦母闿宋忠等【闿音开】撰立五经章句谓之后定爱民养士从容自保及曹操与袁绍相持于官度绍遣人求助表许之不至亦不援曹操且欲观天下之变从事中郎南阳韩嵩【先贤行状曰嵩字徳髙义阳人少好学贫不改操】别驾刘先说表【零陵先贤传曰先字始宗博学强记尤好黄老明习汉家典故】曰今豪桀并争两雄相持天下之重在于将军若欲有为起乘其敝可也如其不然固将择所宜从岂可拥甲十万坐观成败求援而不能助见贤而不肯归此两怨必集于军恐不得中立矣曹操善用兵且贤俊多归之其埶必举袁绍然后移兵以向江汉恐将军不能御也今之胜计莫若举荆州以附曹操操必重徳军长享福祚垂之后嗣此万全之策也蒯越亦劝之表狐疑不断乃遣嵩诣操观望虚实谓嵩曰今天下未知所定而曹操拥天子都许君为我观其衅嵩对曰嵩观曹公之明必得志于天下将军若欲归之使嵩可也如其犹豫嵩至京师天子假嵩一职不获辞命【刘攽曰案文当云辞不获命】则成天子之臣军之故吏耳在君为君不复为军死也惟加重思表以为惮使强之至许果拜嵩侍中零陵太守及还盛称朝廷曹操之德劝遣子入侍表大怒以为怀贰陈兵诟嵩斩之【诟骂也】嵩不为动容徐陈临行之言表妻蔡氏知嵩贤谏止之表犹怒乃考杀从行者知无它意但囚嵩而已【傅子曰表妻蔡氏谏之曰韩嵩楚国之望且其言直诛之无辞表乃不诛而囚之】六年刘备自袁绍奔荆州表厚相待结而不能用也十三年曹操自将征表未至八月表疽发背卒【代语曰表死后八十余年晋太康中冡见发表及妻身形如生芬香闻数里也】在荆州几二十年家无余积二子琦琮表初以琦貎类于己甚爱之后为琮娶其后妻蔡氏之侄蔡氏遂爱琮而恶琦毁誉之言日闻于表表宠躭后妻毎信受焉又妻弟蔡瑁及外甥张允并得幸于表又睦于琮而琦不自宁甞与琅邪人诸葛亮谋自安之术亮初不对后乃共升髙楼因令去梯谓亮曰今日上不至天下不至地言出子口而入吾耳可以言未亮曰君不见申生在内而危重耳居外而安乎【申生晋献公之太子为丽姬所譛乃自缢死重耳申生之弟惧丽姬之防出奔献公卒重耳入是为文公遂为霸主见左氏传】意感悟隂防出计防表江夏太守黄祖为孙权所杀遂求代其任及表病甚琦归省疾素慈孝允等恐其见表而父子相感更有托后之意乃谓曰军命君抚临江夏其任至重今释众擅来必见谴怒伤亲之欢重增其疾非孝敬之道也遂遏于户外使不得见琦流涕而去之众闻而伤焉遂以琮为嗣琮以侯印授琦怒投之地因奔丧作难防曹操军至新野走江南蒯越韩嵩及东曹掾傅巽等说琮归降【傅子曰巽字公悌瓌玮博达有知人鉴识○刘攽曰正文蒯越韩嵩及东曹掾傅巽案下文云释嵩之囚则此时嵩方见囚何得有说明多韩嵩二字若嵩有说亦当见封也】琮曰今与诸君据全楚之地守先君之业以观天下何为不可巽曰逆顺有大体彊弱有定埶以人臣而拒人主逆道也以新造之楚而御中国必危也以刘备而敌曹公不当也三者皆短欲以抗王师之锋必亡之道也将军自料何与刘备琮曰不若也巽曰诚以刘备不足御曹公则虽全楚不能以自存也诚以刘备足御曹公则备不为军下也愿军勿疑及操军到襄阳琮举州请降刘备奔夏口【夏口城今之鄂州也左传吴伐楚楚沈尹戌奔命于夏汭杜预注曰汉水入口今夏口也○刘攽曰注汉水入口案口当作江】操以琮为青州刺史封列侯蒯越等侯者十五人乃释嵩之囚【○刘攽曰案韩嵩事在上去此甚逺不可少韩字也】以其名重甚加礼待使条品州人优劣皆擢而用之以嵩为大鸿胪以交友礼待之蒯越光禄勲刘先尚书令初表之结袁绍也侍中从事邓义谏不聼义以疾退终表世不仕操以为侍中其余多至大官操后败于赤壁【赤壁山名也在今鄂州蒲圻县】刘备表琦为荆州刺史明年卒
　　论曰袁绍初以豪侠得众遂怀雄霸之图天下胜兵举旗者莫不假以为名及临场决敌则悍夫争命【悍勇也】深筹髙议则智士倾心盛哉乎其所资也韩非曰狠刚而不和愎过而好胜嫡子轻而庶子重斯之谓亡徴【韩非亡徴篇曰狠刚而不和愎谏而好胜不顾社稷而轻为信者可亡也又曰太子轻庻子伉可亡也又曰太子卑而庶子尊可亡也】刘表道不相越而欲卧收天运拟踪三分其犹木禺之于人也【言其如刻木为人无所知也前书有木禺龙一音义曰禺寄也寄龙形于木】賛曰绍姿雅表亦长者称雄河外擅彊南夏鱼俪汉舳云屯冀马【鱼俪犹相次比也左传曰奉公为鱼俪之陈前书音义曰舳舡后持施处也左传曰冀之北土马之所生】闚图讯鼎禋天类社【闚图谓若刘歆图书改名秀讯鼎谓楚子问王孙满鼎轻重也国语曰精意以享谓之禋尔雅曰是类是祃师祭也社者隂类兴师故祭之】旣云天工亦资人亮【工者官也亮信也尚书曰天工人其代之又曰惟时亮天工】矜彊少成坐谈奚望【九州春秋曰曹公征乌桓诸曰今深入逺征万一刘表使备袭许悔无及也郭嘉曰刘表坐谈客耳自知才不足以御备重任之则恐不能制轻之则备不为用虽违国逺征无忧矣公遂征之】回皇冢嬖身穨业丧【冢嫡也嬖爱也】





　　后汉书卷一百四下
　　后汉书卷一百四下考证
　　袁绍子谭初交殊族卒成同盟○文义难晓疑有脱误宣子之臣承业○以魏氏春秋参校衍一臣字
　　刘表传与同郡张俭等俱被讪议号为八顾○【臣世骏】按党锢传表俭二人列于八及前后不同
　　时江南宗贼大盛注宗党共为贼○宗焯曰宗恐与巴賨之賨同义
　　江夏贼张虎陈坐○何焯校本坐改生
　　蒯越韩嵩及东曹掾傅巽等说琮归降刘攽曰按下文云释嵩之囚此时嵩方见囚何得有说明多韩嵩二字若嵩有说亦当见封也○日知录曰是表卒之后琮已赦嵩而出之矣下文云操至乃释嵩之囚此史家欲归美于操而不顾上下文之相戾也何焯曰魏志云知嵩无他乃止是则嵩未尝见囚实劝琮降也封者十五人焉知嵩不在其中范书兼采傅子弗诛而囚之说后又补释嵩之囚一语而仍陈氏越嵩及东曹掾云云乃不觉违反也韩嵩二字宜存而论之














　　后汉书卷一百四下考证
　　钦定四库全书
　　后汉书卷一百五
　　宋　　宣　　城　　太　　守范　煜撰唐　　章　　怀　　太　　子　　贤注
　　刘袁吕列传第六十五
　　刘焉传
　　刘焉字君郎江夏竟陵人也【竟陵今复州县】鲁恭王后也【恭王景帝子名余】肃宗时徙竟陵焉少任州郡以宗室拜郎中去官居阳城山精学敎授举贤良方正稍迁南阳太守宗正太常时灵帝政化衰缺四方兵寇焉以为刺史威轻旣不能禁且用非其人辄增暴乱乃建议改置牧伯鎭安方夏清选重臣以居其任焉乃隂求为交阯以避时难议未即行会益州刺史郗俭在政烦扰謡言逺闻而幷州刺史张懿凉州刺史耿鄙并为寇贼所害故焉议得用出焉为监军使者领益州牧【前书任安为监北军使者】太仆黄琬为豫州牧宗正刘虞为幽州牧皆以本秩居职州任之重自此而始是时益州贼马相亦自号黄巾合聚疲役之民数千人先杀绵竹令【绵竹故城在今益州绵竹县东】进攻雒县【今益州雒县】杀郗俭又击蜀郡犍为旬月之间破坏三郡【绵竹及雒属广汉郡幷蜀郡犍为郡】马相自称天子众至十余万人遣兵破巴郡杀郡守赵部州从事贾龙先领兵数百人在犍为遂紏合吏人攻相破之龙乃遣吏卒迎焉焉到以龙为校尉徙居绵竹龙抚纳离叛务行寛惠而隂图异计沛人张鲁母有姿色兼挟鬼道往来焉家遂任鲁以为督义司马遂与别部司马张修【○刘攽曰案文多下一遂字】兵掩杀汉中太守苏固断絶斜谷杀使者鲁既得汉中遂复杀张修而幷其众焉欲立威刑以自尊大乃托以它事杀州中豪彊十余人【蜀志曰杀王威李权等】士民皆怨初平二年犍为太守任岐及贾龙并反攻焉焉击破皆杀之自此意气渐盛遂造作乘舆车重千余乘【重辎重也】焉四子范为左中郎诞治书御史璋奉车都尉【蜀志曰璋字季玉】并从献帝在长安唯别部司马瑁随焉在益州朝廷使璋晓譬焉焉留璋不复遣兴平元年征西将军马腾与范谋诛李傕焉遣叟兵五千助之战败【汉世谓蜀为叟孔安国注尚书云蜀叟也】范及诞并见杀焉既痛二子又遇天火烧其城府车重延及民家舘邑无余于是徙居成都遂疽发背卒【说文曰疽久痈】州大吏赵韪等贪璋温仁立为刺史诏书因以璋为监军使者领益州牧以韪为征东中郎先是荆州牧刘表表焉僭拟乘舆器服韪以此遂屯兵朐防备表【朐音蠢防音如尹反属蜀郡故城在今防州云安县西也】初南阳三辅民数万户流入益州焉悉收以为众名曰东州兵璋性柔寛无威畧东州人侵暴为民患不能禁制旧士颇有离怨赵韪之在巴中甚得众心璋委之以权韪因人情不辑【辑和也】乃隂结州中大姓建安五年还共击璋蜀郡广汉犍为皆反应东州人畏见诛灭乃同心幷力为璋死战遂破反者进攻韪于江州斩之【江州县名属巴郡今渝州已县】张鲁以璋闇懦不复承顺璋怒杀鲁母及弟而遣其厐羲等攻鲁数为所破鲁部曲多在巴土故以羲为巴郡太守鲁因袭取之遂雄于巴汉十三年曹操自征荆州璋乃遣使致敬操加璋振威军兄瑁平寇军璋因遣别驾从事张松诣操而操不相接礼松怀恨而还劝璋絶曹氏而结好刘备璋从之十六年璋闻曹操当遣兵向汉中讨张鲁内怀恐惧松复说璋迎刘备以拒操璋即遣法正兵迎备【蜀志曰法正字孝直扶风郿人也祖眞字乔卿父衍字季谋】璋主簿巴西黄权谏曰【蜀志曰权字公衡阆中人也先主取益州诸县望风景附权闭城坚守须璋稽服乃诣先主主称尊号东伐吴权谏先主不从以权为鎭北将军督江北军先主自在江南吴陆义乗虚断围南军败绩先主引退而道隔权不得还故率所领降于魏有司执法白收权妻子先主曰孤负黄权权不负孤也待之如初魏文帝谓权曰君舍逆効顺欲追踪陈韩邪权对曰臣过受刘氏厚遇降吴不可还蜀无路是以归命且败军之免死为幸何古人之可慕】刘备有枭名【枭即骁也】今以部曲遇之则不满其心以賔客待之则一国不容二主此非自安之道从事广汉王累自倒悬于州门以谏璋一无所纳备自江陵驰至涪城【涪城故城今绵州城】璋率歩骑数万与备会【蜀志曰是嵗建安十六年】张松劝备于会袭璋备不忍明年出屯葭萌松兄广汉太守肃惧祸及已乃以松谋白璋收松斩之【益郡耆旧传曰张肃有威仪容貎甚伟松为人短小放荡不持节操然识理精果有才干刘璋遣诣曹公公不甚礼杨修深器之白公辟松不纳修以公所撰兵书示松饮宴之间一省即便闇诵以此异之】勑诸关戍勿复通备大怒还兵击璋所在战克十九年进围成都数十日城中有精兵三万人谷支一年吏民咸欲拒战璋言父子在州二十余岁无恩德以加百姓而攻战三载肌膏草野者以璋故也何心能安遂开城出降羣下莫不流涕备迁璋于公安【公安今荆州县】归其财宝后以病卒【蜀志曰先主迁璋于公安南犹佩振威将军印绶孙权破闗羽取荆州以璋为益州牧留住秭归】明年曹操破张鲁定汉中鲁字公旗初祖父陵顺帝时客于蜀学道鹤鸣山中【山在今益州晋原县南】造作符书以惑百姓受其道者辄出米五斗故谓之米贼陵传子衡衡传于鲁鲁遂自号师君其来学者初名为鬼卒后号祭酒祭酒各领部众众多者名曰理头皆校以诚信不聼欺妄有病但令首过而已【魏志曰大抵与黄巾相似首音式救反】诸祭酒各起义舍于路同之亭传【传音陟恋反】悬置米肉以给行旅食者量腹取足过多则鬼能病之犯法者先加三原【原免也】然后行刑不置长吏以祭酒为理民夷信向【典略曰初熹平中妖贼大起汉中有张修为太平道张角为五斗米道太平道师持九节杖为符祝教病人叩头思过因以符水饮之病或自愈者则云此人信道其或不愈则云不信道修法略与角同加施净室使病人处其中思过又使人为奸令祭酒主以老子五千文使都习号奸令为鬼吏主为病者请祷之法书病人姓字说服罪之意作三通其一上之天着山上其一埋之地其一沈之水谓之三官手书使病者家出米五斗以为常故号五斗米师实无益于疗病小人昏愚竞供事之后角被诛修亦亡及鲁自在汉中因其人信行修业遂增饰之教使起义舍以米置其中以止行人又使自隐其小过者当循道百歩则罪除又依月令春夏禁杀又禁酒流移寄在其地者不敢不奉也】朝廷不能讨遂就拜鲁鎭夷中郎领汉宁太守【袁山松书建安二十年置汉宁郡】通其贡献韩遂马超之乱关西民奔鲁者数万家时人有地中得玉印者羣下欲尊鲁为汉宁王鲁功曹阎圃谏曰汉川之民户出十万四面险固财富土沃上匡天子则为桓文次方窦融不失富贵今承制署置埶足斩断遽称王号必为祸先鲁从之鲁自在汉川垂三十年闻曹操征之至阳平【周地图记曰襃谷西北有古阳平关其地在今梁州襃城县西北也】欲举汉中降其弟衞不听率众数万拒关固守【魏志曰太祖征鲁至阳平关衞拒关坚守】操破衞斩之鲁闻阳平已防稽颡归降阎圃说曰今以急往其功为轻不如且依巴中然后委质功必多也于是乃奔南山左右欲悉焚宝货仓库鲁曰本欲归命国家其意未遂今日之走以避锋锐非有恶意遂封藏而去操入南郑甚嘉之又以鲁本有善意遣人慰安之鲁即与家属出迎拜鎭南将军封阆中侯邑万户【阆中属巴郡今隆州县】还中国待以客礼封鲁五子及阎圃等皆为列侯鲁卒諡曰原侯子富嗣论曰刘焉覩时方艰先求后亡之所【左传曰郑公孙黑肱有疾归邑于公曰吾闻之生于乱代贵而能贫人无求焉可以后亡】庶乎见几而作【易曰君子见几而作不俟终日又曰几者动之微吉之先见】夫地广则骄尊之心生财衍则僭奢之情用【衍饶也】固亦恒人必至之期也璋能闭隘养力守案先图尚可与岁时推移而遽输利器静受流斥【老子曰国之利器不可以示人】所谓羊质虎皮见豺则恐吁哉【杨子法言曰羊质虎皮见草而悦见豺而战】
　　袁术传
　　袁术字公路汝南汝阳人司空逢之子也少以侠气闻数与诸公子飞鹰走狗后颇折节举孝廉累迁至河南尹虎贲中郎时董卓欲废立以术为后军术畏卓之祸出奔南阳会长沙太守孙坚杀南阳太守张咨【英雄记曰咨字子议颍川人吴厯曰孙坚至南阳咨不给军粮又不肯见坚欲进兵恐为后害乃诈得急疾举军震惶迎呼巫医梼祀山川遣所亲人说咨言病困欲以兵付咨咨闻之心利其兵即歩骑五六百人入营看坚坚与相见无何卒然而起案劒骂咨遂执斩之】引兵从术刘表上术为南阳太守术又表坚领豫州刺史使率荆豫之卒击破董卓于阳人术从兄绍因坚讨卓未反逺【○刘攽曰案文衍逺字盖旧本有以反字为还者后遂两存而传写之误乃作逺字或説反是及字逺是还字本云未及还也】遣其将防稽周昕夺坚豫州术怒击昕走之绍议欲立刘虞为帝术好放纵惮立长君托以公义不肯同积此衅隙遂成乃各外交党援以相图谋术结公孙瓒而绍连刘表豪桀多附于绍术怒曰羣竖不从吾而从吾家奴乎又与公孙瓒书云绍非袁氏子绍闻大怒初平三年术遣孙坚击刘表于襄阳坚战死公孙瓒使刘备与术合谋共逼绍绍与曹操防击皆破之四年术引军入陈留屯封丘黑山余贼及匈奴于扶罗等佐术与曹操战于匡亭大败术退保雍丘又将其余众奔九江杀扬州刺史陈温而自领之又兼称徐州伯李傕入长安欲结术为援乃授以左军假节封阳翟侯初术在南阳户口尚数十百万而不修法度以钞掠为资奢恣无厌百姓患之又少见谶书言代汉者当涂高自云名字应之【当涂髙者魏也然术自以术及路皆是涂故云应之】又以袁氏出陈为舜后以黄代赤徳运之次【陈大夫辕涛涂袁氏其后也五行火生土故云以黄代赤】遂有僭逆之谋又闻孙坚得传国玺【韦昭吴书曰汉室大乱天子北诣河上六玺不自随掌玺者以投井中孙坚北讨董卓顿军城南甄官署有井毎旦有五色气从井中出使人浚井得汉国玉玺其文曰受命于天既夀永昌】遂拘坚妻夺之兴平二年冬天子播越败于曹阳术大防羣下因谓曰今海内鼎沸刘氏微弱吾家四世公辅【袁安为同空子敞及京京子汤汤子逄并为司空】百姓所归欲应天顺民于诸君何如众莫敢对主簿阎象进曰昔周自后稷至于文王积德累功叄分天下犹服事殷【国语曰后稷勤周十五代而王毛诗国风序曰国君积行累功以致爵位论语孔子曰三分天下有二以服事殷】明公虽弈世克昌【弈犹重也诗云不显弈代又曰克昌厥后】孰若有周之盛汉室衰微未至殷纣之敝也术嘿然使召张范范辞疾遣弟承往应之术问曰昔周室陵迟则有桓文之霸【王肃注家语曰言若丘陵之渐逶迟】秦失其政汉接而用之今孤以土地之广士人之众欲徼福于齐桓拟迹于髙祖可乎承对曰在德不在众茍能用德以同天下之欲虽云匹夫霸王可也若陵僭无度干时而动众之所弃谁能兴之【魏志曰范字公仪承字公先河内人司徒歆之孙也】术不悦自孙坚死子策复领其部曲术遣击扬州刺史刘繇破之策因据江东策闻术将欲僭号与书谏曰董卓无道陵虐王室祸加太后暴及农天子播越【左传王子朝云兹不谷震荡播越播迁也越逸也言失其所居】宫庙焚毁是以豪桀发愤沛然俱起【沛然自恣纵貎也沛音片害反】元恶既毙防主东顾乃使王人奉命宣明朝恩偃武修文与之更始然而河北异谋于黑山【谓袁绍为冀州牧与黒山贼相连】曹操毒被于东徐刘表僭乱于南荆公孙叛逆于朔北正礼阻兵【刘繇也】元德争盟【刘备也】是以未获从命櫜弓戢戈尝谓使君与国同防而舍是弗恤完然有自取之志【完然自得貎】惧非海内企望之意也成汤讨桀称有夏多罪【尚书汤誓曰有夏多罪天命殛之】武王伐纣曰殷有重罸【史记曰武王徧告诸侯曰殷有重罸不可不伐】此二王者虽有圣德假使时无失道之过无由逼而取也今主上非有恶于天下徒以防小胁于彊臣异于汤武之时也又闻防主明智聪敏有夙成之德【风早也】天下虽未被其恩咸归心焉若辅而兴之则旦奭之美率土所望也使君五世相承【安生京京生汤汤生逢逢生术凡五代】为汉宰辅荣宠之盛莫与为比宜効忠守节以报王室时人多惑图纬之言妄牵非类之文茍以悦主为美不顾成败之计古今所愼可不熟虑忠言逆耳駮议致憎【駮杂也议不同也前书张良曰忠言逆耳利于行良药苦口利于病】茍有益于尊明无所敢辞术不纳策遂絶之建安二年因河内张炯符命遂果僭号自称仲家【仲或作冲】以九江太守为淮南尹置公卿百官郊祀天地乃遣使以窃号告吕布幷为子聘布女布执术使送许【时献帝在许】术大怒遣其张勲桥防攻布大败而还术又率兵击陈国诱杀其王宠及相骆俊曹操乃自征之术闻大骇即走渡淮留张勲桥蕤于蕲阳【水经曰蕲水出江夏蕲春县北山郦元注云即蕲山也西南流经蕲山又南对蕲汤注干大江亦谓之蕲阳口】以拒操操击破斩蕤而勲退走术兵弱大将死众情离叛加天旱岁荒士民冻馁江淮间相食殆尽时舒仲应为术沛相术以米十万斛与为军粮仲应悉散以给饥民术闻怒陈兵斩之仲应曰知当必死故为之耳寜可以一人之命救百姓于涂炭术下马牵之曰仲应足下独欲享天下重名不与吾共之邪术虽矜名尚竒而天性骄肆尊已陵物及窃伪号淫侈滋甚媵御数百无不兼罗纨厌粱肉【九州春秋曰司冯方女国色也避乱扬州袁术登城见而悦之遂纳焉甚爱幸诸妇姤其宠绐之曰军贵人有志节当时时涕泣忧愁必长见敬重冯氏以为然后见术辄垂涕术果以冇心志益哀之诸妇因是共绞杀之悬之厠梁术诚以为不得志而死也厚加殡敛焉】自下饥困莫之简防于是资实空尽不能自立四年夏乃烧宫室奔其部曲陈简雷薄于灊山【灊县之山也灊今寿州霍山县也灊音潜】复为简等所拒遂大困穷士卒散走忧懑不知所为遂归帝号于绍曰禄去汉室久矣天下提挈政在家门豪雄角逐分割疆宇此与周末七国无异唯彊者兼之耳袁氏受命当王符瑞炳然今君拥有四州【青冀幽幷】人户百万以彊则莫与争大以位则无所比高曹操虽欲扶衰奨微安能续絶运起已灭乎谨归大命君其兴之绍隂然其计术因欲北至青州从袁谭曹操使刘备徼之不得过复走还寿春六月至江亭坐箦牀而叹曰【箦第也谓无茵蓆也】袁术乃至是乎因愤慨结病欧血死妻子依故吏庐江太守刘勲【魏志曰勲字子台琅邪人与太祖有旧为孙策破后自归太祖封列侯勲自恃与太祖有宿日骄慢数犯法又诽谤遂免其官也】孙策破勲复见收视术女入孙权宫子曜仕吴为郎中论曰天命符验可得而见未可得而言也然大致受大福者归于信顺乎【易曰天之所助者顺也人之所助者信也履信思顺自天祐之】夫事不以顺虽彊力广谋不能得也谋不可得之事日失忠信变诈妄生矣况复茍肆行之其以欺天乎虽假符僭称归安所容哉
　　吕布传
　　吕布字奉先五原九原人也以弓马骁武给幷州刺史丁原为骑都尉原屯河内【○刘攽曰案文下原字合在上原字下】以布为主簿甚见亲待灵帝崩原受何进召兵诣洛阳为执金吾防进败董卓诱布杀原而幷其兵卓以布为骑都尉誓为父子甚爱信之稍迁至中郎封都亭侯卓自知凶恣毎怀猜畏行止常以布自衞尝小失卓意卓拔手防掷之布拳防得免而改容顾谢卓意亦解布由是隂怨于卓卓又使布守中閤而私与傅婢情通益不自安因往见司徒王允自陈卓几见杀之状【几音祈】时允与尚书仆射士孙瑞宻谋诛卓因以告布使为内应布曰如父子何曰君自姓吕本非骨肉今忧死不暇何谓父子掷防之时岂有父子情也布遂许之乃于门刺杀卓事已见卓传允以布为威军假节仪同三司封温侯允既不赦凉州人由是卓李傕等遂相结还攻长安布与傕战败乃数百骑以卓头系马鞍走出武关奔南阳袁术待之甚厚布自恃杀卓有德袁氏遂恣兵钞掠术患之布不安复去从张杨于河内时李傕等购募求布急杨下诸将皆欲图之布惧谓杨曰与卿州里今见杀其功未必多不如生卖布可大得傕等爵宠杨以为然有顷布得走投袁绍绍与布击张燕于常山燕精兵万余骑数千匹布常御良马号曰赤莵能驰城飞堑【曹瞒传曰时人语曰人中有吕布马中有赤莵】与其健将成廉魏越等数十骑驰突燕阵一日或至三四皆斩首而出连战十余日遂破燕军布既恃其功更请兵于绍绍不许而士多暴横绍患之布不自安因求还洛阳绍听之承制使领司隶校尉遣壮士送布而隂使杀之布疑其图巳乃使人鼓筝于帐中潜自遁出夜中兵起而布已亡绍闻惧为患募遣追之皆莫敢逼遂归张杨道经陈留太守张邈遣使迎之相待甚厚临别把臂言誓邈字孟卓东平人少以侠闻初辟公府稍迁陈留太守董卓之乱与曹操共举义兵及袁绍为盟主有骄色邈正义责之绍既怨邈且闻与布厚乃令曹操杀邈操不听然邈心不自安兴平元年曹操东击陶谦令其武阳人陈宫屯东郡【典略曰陈宫字公台东郡人也刚直烈壮少与海内知名之士皆连结及天下乱始随太祖后自疑乃从吕布为布画策布每不从】宫因说邈曰今天下分崩雄桀并起君拥十万之众当四战之地【陈留地平四面受敌故谓之四战之地也】抚劒顾眄亦足以为人豪而反受制不以鄙乎今州军东征其处空虚吕布壮士善战无前迎之共据兖州观天下形埶俟时事变通此亦从横一时也邈从之遂与弟超及宫等迎布为兖州牧据濮阳郡县皆应之曹操闻而引军击布累战相持百余日是时旱蝗少谷百姓相食布移屯山阳二年间操复尽收诸城破布于钜野布东奔刘备邈诣袁术求救留超家属屯雍丘操围超数月屠之灭其三族邈未至寿春为其兵所害时刘备领徐州居下邳与袁术相拒于淮上术欲引布击备乃与布书曰术举兵诣阙未能屠裂董卓军诛卓为术报耻功一也【董卓杀隗及术兄基等男女二十余人】昔金元休南至封丘为曹操所败【典略曰元休名尚京兆人同郡韦休甫第五文休俱著名号为三休尚献帝初为兖州刺史东之郡而太祖已临兖州尚依袁术术僭号欲以尚为太尉不敢显言私使讽之术亦不敢彊也建安初尚逃还为术所害也○刘攽曰注刺史东之郡案刺史不当言郡盖是部字】军伐之令术复明目于遐迩功二也术生年以来不闻天下有刘备备乃举兵与术对战凭军威灵得以破备功三也将军有三大功在术术虽不敏奉以死生将军连年攻战军粮苦少今送米二十万斛非唯此止当骆驿复致凡所短长亦唯命布得书大悦即勒兵袭下邳获备妻子备败走海西【海西县属广陵郡故属东海】饥困请降于布布又恚术运粮不复至乃具车马迎备以为豫州刺史遣屯小沛【髙祖本泗水郡沛县人及得天下改泗水为沛郡小沛即沛县】布自号徐州牧术惧布为己害为子求婚布复许之术遣纪灵等歩骑三万以攻备备求救于布诸谓布曰将军常欲杀刘备今可假手于术布曰不然若破备则北连太山吾为在术围中不得不救也便率歩骑千余驰往赴之灵等闻布至皆敛兵而止布屯沛城外遣人招备幷请灵等与共飨饮布谓灵曰德布弟也为诸君所困故来救之布性不喜合鬬但喜解鬬耳乃令军植防于营门布弯弓顾曰诸君观布射防小支【周礼考工记曰为防博二寸内倍之胡参之援四之郑注云援直刃胡其子也小支谓胡也即今之防傍曲支】中者当各解兵不中可留决鬬布即一发正中防支灵等皆惊言军天威也明日复欢会然后各罢术遣韩以僭号事告布因求迎妇布遣女随之沛相陈珪恐术报布成姻则徐扬合从为难未已于是往说布曰曹公奉迎天子辅赞国政将军宜与协同策谋共存大计今与袁术结姻必受不义之名有累卵之危矣【说苑曰晋灵公造九层台费用千亿谓左右曰敢有谏者斩孙息求见灵公张弩操矢见之谓之曰子欲谏邪孙息曰臣不敢谏也臣能累十二博棊加九鸡子于其上公曰吾未尝见也子为寡人作之孙息即正颜色定志意以棊子置下加鸡子其上左右慴息灵公曰危哉孙息曰复有危于此者公曰愿复见之息曰九层之台三年不成男不得耕女不得织国用空虚户口减少吏人叛亡隣国谋议将兴兵公乃坏台】布亦素怨术而女已在涂乃追还絶婚执送许曹操杀之陈珪欲使子登诣曹操布固不许防使至拜布为左军布大喜即听登行幷令奉章谢恩登见曹操因陈布勇而无谋轻于去就宜早图之操曰布狼子野心诚难久养【左传曰伯石之生也叔向之母视之曰是豺狼之声也狼子野心】非卿莫究其情伪即增珪秩中二千石拜登广陵太守临别操执登手曰东方之事便以相付令隂合部众以为内应始布因登求徐州牧不得登还布怒拔防斫机曰卿父劝吾协同曹操絶防公路今吾所求无获而卿父子并显重但为卿所卖耳登不为动容徐对之曰登见曹公言养军譬如养虎当饱其肉不饱则噬人公曰不如卿言譬如养鹰饥即为用饱则飏去其言如此布意乃解袁术怒布杀韩遣其大张勲桥蕤等与韩暹杨奉连埶歩骑数万七道攻布布时兵有三千马四百匹惧其不敌谓陈珪曰今致术军卿之由也为之奈何珪曰暹奉与术卒合之师耳【卒音七忽反】谋无素定【素旧也】不能相维子登策之比于连鸡埶不俱栖【战国策曰秦惠王谓寒泉子曰苏秦欺敝邑欲以一人之知反覆山东之君夫诸侯之不可一犹连鸡之不能俱上于栖】立可离也布用珪策与暹奉书曰二军亲扶大驾而布手杀董卓俱立功名当垂竹帛今袁术造逆宜共诛讨奈何与贼还来伐布可因今者同力破术为国除害建功天下此时不可失也又许破术兵悉以军资与之暹奉大喜遂共击勲等于下邳大破之生禽桥蕤余众溃走其所杀伤墯水死者殆尽时太山臧霸等攻破莒城许布财币以相结而未及送布乃自往求之其督将高顺谏止【英雄记曰顺为人不饮酒不受馈所将七百余兵号为千人名陷阵营布后防顺夺顺所兵亦无恨意也】曰将军威名宣播逺近所畏何求不得而自行求赂万一不克岂不损邪布不从既至莒霸等不测往意固守拒之无获而还顺为人清白有威严少言辞将众整齐毎战必克布性决易所为无常顺毎谏曰将军举动不肯详思忽有失得动辄言误误事岂可数乎布知其忠而不能从建安三年布遂复从袁术遣顺攻刘备于沛破之曹操遣夏侯惇救备【魏志曰夏侯惇字元让沛国谯人年二十四就师学人有辱其师者惇杀之后从征吕布为流夫伤左目领陈留济隂太守加建武军太祖常同舆载特见亲重出入卧内诸莫之比】为顺所败操乃自击布至下邳城下遗布书为陈祸福布欲降而陈宫等自以负罪于操深沮其计而谓布曰曹公逺来埶不能久军若以歩骑出屯于外宫将余众闭守于内若向军宫引兵而攻其背若但攻城则军救于外不过旬月军食毕尽击之可破也布然之布妻曰昔曹氏待公台如赤子犹舎而归我今将军厚公台不过于曹氏而欲委全城捐妻子孤军逺出乎若一旦有变妾岂得为将军妻哉布乃止而潜遣人求救于袁术自将千余骑出战败走还保城不敢出术亦不能救曹操壍围之壅沂泗以灌其城三月上下离心其侯成使客牧其名马而客策之以叛成追客得马诸将合礼以贺成成分酒肉先入诣布而言曰蒙军威灵得所亡马诸将齐贺未敢尝也故先以奉贡布怒曰布禁酒而卿等醖酿为欲因酒共谋布邪成忿惧乃与诸将共执陈宫高顺率其众降布与麾下登白门楼【宋武北征记曰下邳城有三重大城之门周四里吕布所守也魏武禽布于白门白门大城之门也郦元水经注曰南门谓之白门魏武禽陈宫于此○刘攽曰下邳有三重大城之门案文多之门二字緑下文有大城之门遂致此衍】兵围之急令左右取其首诣操左右不忍乃下降布见操曰今日已往天下定矣操曰何以言之布曰明公之所患不过于布今已服矣令布骑明公歩天下不足定也顾谓刘备曰德卿为坐上客我为降虏绳缚我急独不可一言邪操笑曰缚虎不得不急乃命缓布缚刘备曰不可明公不见吕布事丁建阳董太师乎操颔之【杜预注左传曰颔揺头也音五感反】布目备曰大耳儿最叵信【蜀志曰备顾自见其耳】操谓陈宫曰公台平生自谓智有余今意何如【○刘攽曰案文意当作竟】宫指布曰是子不用宫言以至于此若见从未可量也操又曰柰卿老母何宫曰老母在公不在宫也夫以孝理天下者不害人之亲操复曰奈卿妻子何宫曰宫闻霸王之主不絶人之祀【左传曰齐桓公存三亡国】固请就刑遂出不顾操为之泣涕布及宫顺皆缢杀之传首许市
　　赞曰焉作庸牧以希后福【王莽改益州曰庸部】曷云负荷地堕身逐术既叨贪布亦飜覆
　　后汉书卷一百五
　　后汉书卷一百五考证
　　刘焉传焉遣叟兵五千助之注汉世谓蜀为叟孔安国注尚书云蜀叟也○按孔颖达尚书疏云叟者蜀夷之别名汉世不即谓蜀为叟也光武纪中注引常璩华阳国志云武帝元封二年叟夷反将军郭昌讨平之因开为益州郡是蜀人谓其西南劳深靡莫诸夷为叟乃今云南地也
　　鲁字公旗○魏志作公祺
　　民夷信向注典略曰初熹平中妖贼大起汉中有张脩为太平道张角为五斗米道○何焯校本于妖贼大起下增三辅有骆曜光和中东方有张角十三字汉中有张脩句下增骆曜教民缅匿法角八字张脩为五斗米道灭去张字改角为脩又云按注中张脩裴松之云应是张衡非典略之失则传写之误
　　又主为病者请祷之法○何焯校本请祷下复增请祷二字
　　又实无益于疗病○何焯校本于句下增但为淫妄四字
　　又以米置其中○何焯校本米字下增肉字
　　又使自隐其小过者○何焯校本使字上增教字
　　时人有地中得玉印者○何焯曰米道之后云自陵传有玉印岂因鲁常得之犹假以欺人耶
　　袁术传孙坚得传国玺注使人浚井得汉国玉玺○何焯校本汉字下添传字
　　吕布传奔南阳袁术待之甚厚○魏志云术恶其反覆拒而不受与此互异
　　二军亲扶大驾○何焯校本扶政拔




　　后汉书卷一百五考证
　　钦定四库全书
　　后汉书卷一百六
　　宋　　宣　　城　　太　　守范　煜撰唐　　章　　懐　　太　　子　　贤注
　　循吏列传第六十六
　　初光武长于民间颇逹情伪【左传楚子曰晋侯在外十九年矣人之情伪尽知之矣】见稼穑艰难百姓病害至天下已定务用安静解王莽之繁密还汉世之轻法【前书曰莽春夏斩人于市一家铸钱保五人没入为官奴婢男子槛车女子歩鐡鎻琅珰其颈愁苦死者十七八轻法谓高祖约法三章孝文除肉刑也】身衣大练色无重防耳不聼郑卫之音手不持珠玉之玩宫房无私爱左右无偏恩建武十三年异国有献名马者日行千里又进寳劒贾兼百金诏以马驾鼔车劒赐骑士损上林池籞之官废骋望弋猎之事其以手迹赐方国者皆一札十行细书成文【説文曰札牒也】勤约之风行于上下数引公卿郎将列于禁坐【禁坐犹御坐也】广求民瘼观纳风谣故能内外匪懈百姓寛息自临宰邦邑者竞能其官若杜诗守南阳号为杜母任延锡光移变邉俗斯其绩用之最章章者也【章章明也前书班固曰章章尤著者也】又第五伦宋均之徒亦足有可称谈然建武永平之间吏事刻深亟以谣言单辞转易守长故朱浮数上谏书箴切峻政钟离意等亦规讽殷勤以长者为言而不能得也【时明帝性褊察好以耳目隐发为明又引杖撞郎朝廷竦栗争为苛刻唯意独敢谏争数封还诏书见意传也】所以中兴之美盖未尽焉自章和以后其有善绩者徃徃不絶如鲁恭吴祐刘寛及颍川四长【谓荀淑为当涂长韩韶为嬴长陈寔为太丘长钟皓为林虑长淑等皆颍川人也】并以仁信笃诚使人不欺王堂陈宠委任贤良而职事自理【王堂任陈蕃应嗣陈宠任王涣镡显也】斯皆可以感物而行化也邉鳯延笃先后为京兆尹时人以辈前世赵张【辈类也赵谓赵广汉张谓张敞者也】又王涣任峻之为洛阳令明发奸伏吏端禁止然导德齐礼有所未充亦一时之良能也今缀集殊闻显迹以为循吏篇云
　　卫飒传
　　卫飒字子产【飒音立】河内修武人也家贫好学问随师无粮常佣以自给王莽时仕郡歴州宰建武二年辟大司徒邓禹府举能案剧除侍御史襄城令政有名迹迁桂阳太守郡与交州接境颇染其俗不知礼则飒下车修庠序之敎设婚姻之礼期年间邦俗从化先是含洭浈阳曲江三县越之故地【含洭故城在今广州含洭县东浈阳今广州县也曲江韶州县也】武帝平之内属桂阳民居深山濵溪谷习其风土不出田租去郡逺者或且千里吏事徃来辄发民乗船名曰传役每一吏出徭及数家百姓苦之飒乃凿山通道五百余里列亭传置邮驿于是役省劳息奸吏杜絶流民稍还渐成聚邑使输租赋同之平民又耒阳县出鐡石【续汉志耒阳县有鐡官也】佗郡民庶常依因聚防私为冶铸遂招来亡命多致奸盗飒乃上起鐡官罢斥私铸嵗所増入五百余万飒理防民事居官如家其所施政莫不合于物宜视事十年郡内清理二十五年徴还光武欲以为少府防飒被疾不能拜起【东观记曰飒到即引见赐食于前从吏二人赐冠帻钱人五千也】勑以桂阳太守归家须后诏书【须待也】居二嵗载病诣阙自陈困笃乃收印绶赐钱十万后卒于家南阳茨充代飒为桂阳【东观记曰充字子河宛人也初举孝亷之京师同侣马死充到前亭辄舍车持马还相迎乡里号之曰一马两车茨子河也】亦善其政敎民种殖桑柘麻纻之属【礼记曰禁人无伐桑柘郑注云爱蚕食也】劝令养蚕织屦民得利益焉【东观记曰元和中荆州刺史上言臣行部入长沙界观者皆徒跣臣问御佐曰人无履亦苦之否御佐对曰十二月盛寒时并多剖裂血出燃火燎之春温或脓溃建武中桂阳太守茨充敎人种桑蚕人得其利至今江南颇知桑蚕织屦皆充之化也】
　　任延传
　　任延字长孙南阳宛人也年十二为诸生学于长安明诗易春秋显名太学学中号为任圣童值仓卒避兵之陇西时隗嚣已据四郡遣使请延延不应更始元年以延为大司马属拜防稽都尉时年十九迎官惊其壮【壮少也】及到静泊无为唯先遣馈礼祠延陵季子【季子吴王夀梦之少子札也封于延陵也】时天下新定道路未通避乱江南者皆未还中土防稽颇称多士延到皆聘请高行如董子仪严子陵等敬待以师友之礼掾吏贫者辄分奉禄以赈给之省诸卒令耕公田以周穷急每时行县辄使慰勉孝子就餐饭之【饭音符晚反】吴有龙丘苌者隠居太末【太末县属防稽郡今婺州龙丘县也东观记云秦时改为太末有龙丘山在东有九石特秀色丹逺望如莲华苌之隠处有一岩穴如窓牖中有石床可寝处】志不降辱王莽时四辅三公连辟不到【四辅谓太师太傅国师国将三公谓大司马司徒司空也并莽时官见前书也】掾吏白请召之延曰龙丘先生躬德履义有原宪伯夷之节【原宪孔子弟子鲁人也子贡结驷连骑排藜藋过谢原宪摄敝衣冠见子贡伯夷孤竹君之子譲其国饿死于首阳山也】都尉埽洒其门犹惧辱焉召之不可遣功曹奉谒修书记致医药吏使相望于道积一嵗苌乃乗辇诣府门愿得先死备录【请编名录于郡职也】延辞譲再三遂署议曹祭酒苌寻病卒延自临殡不朝三日是以郡中贤士大夫争徃宦焉建武初延上书愿乞骸骨归拜王庭诏徴为九眞太守光武引见赐马杂缯令妻子留洛阳九眞俗以射猎为业不知牛耕【东观汉记曰九眞俗烧草种田前书曰搜粟都尉赵过敎人牛耕也】民常告籴交阯每致困乏延乃令铸作田器敎之垦辟田畴嵗嵗开广百姓充给又骆越之民无嫁娶礼法各因淫好无适对匹【适音丁歴反】不识父子之性夫妇之道延乃移书属县各使男年二十至五十女年十五至四十皆以年齿相配其贫无礼聘令长吏以下各省奉禄以赈助之同时相娶者二千余人是嵗风雨顺节谷稼丰衍其产子者始知种姓咸曰使我有是子者任君也多名子为任于是徼外蛮夷夜郎等慕义保塞延遂止罢侦戍卒【侦伺也音丑政反】初平帝时汉中锡光为交阯太守敎导民夷渐以礼义化声侔于延【侔等也】王莽末闭境拒守建武初遣使贡献封盐水侯领南华风始于二守焉延视事四年徴诣洛阳以病稽留左转雎阳令九眞吏人生为立祠拜武威太守帝亲见戒之曰善事上官无失名誉延对曰臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹息曰卿言是也既之武威时将兵长史田绀郡之大姓其子弟賔客为人暴害延收绀繋之父子賔客伏法者五六人绀少子尚乃聚防轻薄数百人自号将军夜来攻郡延即发兵破之自是威行境内吏民累息【累息累气】郡北当匈奴南接种羌民畏寇抄多废田业延到选集武略之士千人明其赏罚令将杂种胡骑休屠黄石屯据要害【黄石杂种号也】其有警急逆击追讨虏恒多残伤遂絶不敢出河西旧少雨泽乃为置水官吏修理沟渠皆蒙其利又造立校官【校学也】自掾吏子孙【○刘攽曰案吏当作史説己见前】皆令诣学受业复其徭役章句既通悉显拔荣进之郡遂有儒雅之士后坐擅诛羌不先上左转召陵令显宗即位拜颍川太守永平二年徴防辟雍因以为河内太守视事九年病卒少子恺官至太常
　　王景传
　　王景字仲通乐浪邯人也【音诺甘反邯音下甘反县名】八世祖仲本琅邪不其人好道术明天文诸吕作乱齐哀王襄谋发兵而数问于仲及济北王兴居反欲委兵师仲【防及兴居并高祖孙齐悼惠王肥之子也】仲惧祸及乃浮海东奔乐浪山中因而家焉父闳为郡三老更始败土人王调杀郡守刘宪自称大将军乐浪太守建武六年光武遣太守王遵将兵击之至辽东闳与郡决曹史杨邑等共杀调迎遵皆封为列侯闳独譲爵帝竒而徴之道病卒景少学易遂广闚众书又好天文术数之事沈深多伎艺辟司空伏恭府时有荐景能理水者显宗诏与将作谒者王吴共修作浚仪渠吴用景墕流法水乃不复为害初平帝时河汴决壊未及得修建武十年阳武令张汜上言河决积久日月侵毁济渠所漂数十许县【济水出今洛州济源县西北东流经温县入河度河东南入郑州又东入滑曹郓济齐青等州入海即此渠也王莽末旱因枯涸但入河内而已】修理之费其功不难宜改修堤防以安百姓书奏光武即为发卒方营河功而浚仪令乐俊复上言昔元光之间【武帝年】人庶炽盛缘隄垦殖而瓠子河决尚二十余年不即拥塞【瓠子堤在今滑州白马县武帝元光中河决于瓠子东南注钜野通于淮泗至元封二年塞之也】今居家稀少田地饶广虽未修理其患犹可且新被兵革方兴力役劳怨既多民不堪命宜须平静更议其事光武得此遂止后汴渠东侵日月弥广而水门故处皆在河中兖豫百姓怨叹以为县官恒兴佗役不先民急永平十二年议修汴渠乃引见景问以理水形便景陈其利害应对敏给帝善之又以尝修浚仪功业有成乃赐景山海经河渠书【山海经禹所作河渠书太史公史记也】禹贡图及钱帛衣物夏遂发卒数十万遣景与王吴修渠筑隄自荥阳东至千乗海口千余里景乃商度地埶凿山阜破砥绩【尚书曰原隰底绩注底致也绩功也言破禹所致功之处也或云砥绩山名也】直沟涧防遏冲要疎决壅积十里立一水门令更相洄注【尔雅曰逆流而上曰洄郭璞注云旋流也】无复溃漏之患景虽简省役费然犹以百亿计明年夏渠成帝亲自廵行诏濵河郡国置河堤员吏如西京旧制【十三州志曰成帝时河堤大壊泛滥青徐兖豫四州略徧乃以校尉王延代领河堤谒者秩千石或名其官为防都水使者中兴以王府掾属为之】景由是知名王吴及诸从事掾吏皆増秩一等景三迁为侍御史十五年从驾东廵狩至无盐帝美其功绩拜河堤谒者赐车马缣钱建初七年迁徐州刺史先是杜陵杜笃奏上论迁都【○刘攽曰案此少一赋字】欲令车驾迁还长安耆老闻者皆动懐土之心莫不眷然伫立西望景以宫庙已立恐人情疑惑防时有神雀诸瑞【章帝时有神雀鳯凰白鹿白乌等瑞也】乃作金人论颂洛邑之美天人之符文有可采明年迁庐江太守先是百姓不知牛耕致地力有余而食常不足郡界有楚相孙叔敖所起芍陂稻田【陂在今夀州安丰县东陂径百里灌田万顷芍音鹊】景乃驱率吏民修起芜废敎用犂耕由是垦辟倍多境内丰给遂铭石刻誓令民知常禁又训令蚕织为作法制皆着于乡亭庐江传其文辞卒于官初景以为六经所载皆有卜筮作事举止质于蓍龟而众书错糅吉凶相反乃参纪众家数术文书冢宅禁忌【送造宅之法若黄帝青乌之书也】堪舆日相之属【前书艺文志堪舆金匮十四卷许慎云堪天道也舆地道也日相谓日辰王相之法也】适于事用者集为大衍基云【易曰大衍之数五十其用四十有九也】
　　秦彭传
　　秦彭字伯平扶风茂陵人也自汉兴之后世位相承六世祖袭为颍川太守与羣从同时为二千石者五人故三辅号曰万石秦氏彭同产女弟显宗时入掖庭为贵人有宠永平七年以彭贵人兄随四姓小侯擢为开阳城门候【续汉志城门候一人六百石城南面东头第一门也汉官仪云开阳门始成未有名夜有一柱来止楼上琅邪开阳县上言南门一柱飞去因以名门也○刘攽曰注城南面东头第一门也案此解开阳少开阳二字】十五年拜骑都尉副驸马都尉耿秉北征匈奴建初元年迁山阳太守以礼训人不任刑罚崇好儒雅敦明庠序每春秋飨射辄修升降揖譲之仪乃为人设四诫以定六亲长幼之礼【六亲谓父子兄弟夫妇也】有遵奉敎化者擢为乡三老常以八月致酒肉以劝勉之吏有过咎罢遣而已不加耻辱百姓懐爱莫有欺犯兴起稻田数千顷每于农月亲度顷亩分别肥塉差为三品各立文簿藏之乡县于是奸吏局蹐无所容诈彭乃上言宜令天下齐同其制诏书以其所立条式班令三府并下州郡在职六年转颍川太守仍有鳯凰麒麟嘉禾甘露之瑞集其郡境肃宗廵行再幸颍川辄赏赐钱谷恩宠甚异章和二年卒彭弟惇褒并为射声校尉
　　王涣传
　　王涣字稚子广汉郪人也【郪县故城在今梓州郪县西南也】父顺安定太守涣少好侠尚气力数通剽轻少年【剽劫夺也】晩而改节敦儒学习尚书读律令略举大义为太守陈宠功曹当职割断不避豪右宠风声大行入为大司农和帝问曰在郡何以为理宠顿首谢曰臣任功曹王涣以简贤选能主簿镡显拾遗补阙臣奉宣诏书而已帝大悦涣由此显名州举茂才除温令县多奸猾积为人患涣以方略讨撃悉诛之境内清夷商人露宿于道其有放牛者辄云以属稚子终无侵犯在温三年迁兖州刺史绳正部郡【绳直也】风威大行后坐考妖言不实论嵗余徴拜侍御史永元十五年从驾南廵还为洛阳令以平正居身得寛猛之宜其寃嫌久讼歴政所不断法理所难平者莫不曲尽情诈压塞羣疑又能以谲数发擿奸伏【谲诈数术也】京师称叹以为涣有神算【智算若神也】元兴元年病卒百姓市道莫不咨嗟男女老壮皆相与赋敛致奠醊以千数【醊音张芮反説文曰祭酹也】涣丧西归道经农民庶皆设槃桉于路吏问其故咸言平常持米到洛为卒司所钞【钞掠也】恒亡其半自王君在事不见侵枉故来报恩其政化懐物如此民思其德为立祠安阳亭西每食辄歌而荐之【古乐府歌曰孝和帝在时洛阳令王君本自益州广汉蜀人少行官学通五经论明知法令歴代衣冠从温补洛阳令化行致贤外行猛政内懐慈仁移恶子姓名五篇着里端无妄发赋念在理寃清身苦体宿夜劳勤化有能名逺近所闻天年不遂早就奄昏为君作祠安阳亭西欲令后代莫不称传也○刘攽曰正文毎食案文当作祠】永初二年邓太后诏曰夫忠良之吏国家所以为理也求之甚勤得之至寡故孔子曰才难不其然乎昔大司农朱邑【前书曰邑字仲卿庐江舒人为北海太守以理行第一入为大司农性公正不可交以私天子器之朝廷敬焉神爵元年卒宣帝下诏赐其子黄金百斤奉其祭祀】右扶风尹翁归【前书云翁归字子况河东平阳人拜东海太守以高第入守右扶风元康四年卒宣帝制诏御史右扶风翁归亷平向正早夭不遂朕甚怜之其赐翁归子黄金百斤以奉其祭祀】政迹茂异令名显闻孝宣皇帝嘉叹愍惜而以黄金百斤防赐其子故洛阳令王涣秉清修之节蹈羔羊之义【韩诗羔羊曰羔羊之皮素丝五紽薛君章句曰小者曰羔大者曰羊素喻洁白丝喻屈柔紽数名也诗人贤仕为大夫者言其得能称有洁白之性屈柔之行进退有度数也】尽心奉公务在惠民功业未遂不幸早世百姓追思为之立祠自非忠爱之至孰能若斯者乎今以涣子石为郎中以劝劳勤延熹中桓帝事黄老道悉毁诸房祀唯特诏密县存故太傅卓茂庙洛阳留王涣祠焉镡显后亦知名安帝时为豫州刺史时天下饥荒竞为盗贼州界收捕且万余人显愍其困穷自防刑辟辄擅赦之因自劾奏有诏勿理后位至长乐卫尉自涣卒后连诏三公特选洛阳令皆不称职永平中以剧令勃海任峻补之【剧县名属北海郡也】峻擢用文武吏皆尽其能纠剔奸盗不得旋踵【左传天王策命晋文侯曰纠逖王慝杜预注云逖逺也剔与逖通】一嵗断狱不过数十威风猛于涣而文理不及之峻字叔高终于太山太守
　　许荆传
　　许荆字少张【谢承书曰荆字子张家贫为吏无有船车休假常单歩荷担上下】防稽阳羡人也【阳羡故城在今常州义兴县南】祖父武太守第五伦举为孝亷武以二弟晏普未显欲令成名乃请之曰礼有分异之义家有别居之道【仪礼曰父子一体也夫妇一体也昆弟一体也故父子手足也夫妇判合也昆弟四体也昆弟之义无分焉而有分者则避子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗也】于是共割财产以为三分武自取肥田广宅奴婢彊者二弟所得并悉劣少乡人皆称弟克譲而鄙武贪婪晏等以此并得选举武乃防宗亲泣曰吾为兄不肖盗声窃位二弟年长未豫荣禄所以求得分财自取大讥今理产所増三倍于前悉以推二弟一无所留于是郡中翕然逺近称之位至长乐少府荆少为郡吏兄子世尝报讐杀人怨者操兵攻之荆闻乃出门逆怨者跪而言曰世前无状相犯咎皆在荆不能训导兄既早没一子为嗣如令死者伤其灭絶愿杀身代之怨家扶荆起曰许掾郡中称贤吾何敢相侵因遂委去荆名誉益着太守黄兢举孝亷和帝时稍迁桂阳太守郡濵南州风俗脆簿【脆薄犹轻薄也】不识学义荆为设丧纪婚姻制度使知礼禁尝行春到耒阳县人有蒋均者兄弟争财互相言讼荆对之叹曰吾荷国重任而敎化不行咎在太守乃顾使吏上书陈状乞诣廷尉均兄弟感悔各求受罪【谢承书曰郴人谢等不养父母兄弟分析因此皆还供养者千有余人也】在事十二年父老称歌以病自上徴拜谏议大夫卒于官桂阳人为立庙树碑荆孙灵帝时为太尉
　　孟尝传
　　孟尝字伯周防稽上虞人也其先三世为郡吏并伏节死难尝少修操行仕郡为戸曹史上虞有寡妇至孝养姑姑年老寿终夫女弟先懐嫌忌乃诬妇厌苦供养加鸩其母列讼县庭郡不加寻察遂结竟其罪尝先知枉状备言之于太守太守不为理尝哀泣外门因谢病去妇竟寃死自是郡中连旱二年祷请无所获后太守殷丹到官访问其故尝诣府具陈寡妇寃诬之事因曰昔东海孝妇感天致旱于公一言甘泽时降宜戮讼者以谢寃魂庶幽枉获申时雨可期丹从之即刑讼女而祭妇墓天应澍雨谷稼以登尝后策孝亷举茂才拜徐令州郡表其能迁合浦太守郡不产谷实而海出珠寳与交阯比境常通商贩籴粮食【易也】先时宰守并多贪秽诡人采求不知纪极【诡责也】珠遂渐徙于交阯郡界于是行旅不至人物无资贫者死饿于道尝到官革易前敝求民病利【人所病苦及利益之事也】曽未逾嵗去珠复还百姓皆反其业商货流通称为神明以病自上被徴当还吏民攀车请之尝既不得进乃载乡民船夜遁去隠处穷泽身自耕佣邻县士民慕其德就居止者百余家桓帝时尚书同郡杨乔上书荐尝曰【谢承书曰乔字圣逹乌伤人也前后数上书陈政事也】臣前后七表言故合浦太守孟尝而身轻言微终不蒙察区区破心徒然而已尝安仁义耽乐道德清行出俗能干絶羣前更守宰移风改政去珠复还饥民蒙活且南海多珍财产易积掌握之内价盈兼金而尝单身谢病躬耕垄次匿景藏采不扬华藻实羽翮之美用非徒腹背之毛也【説苑曰赵简子游于西河而乐之叹曰安得贤士而与处焉舟人古桑曰此是吾君不好之也简子曰吾门左右客千人朝食不足暮收市征暮食不足朝收市征吾可谓不好士乎古桑曰鸿鹄高飞逺翔其所恃者六翮也背上之毛腹下之毳无尺寸之数加之满把飞不能为之益高不知门下左右客千人者六翮之用乎将尽毛毳也新序云晋平公余并同也】而沈沦草莽好爵莫及【易曰我有好爵吾与尔縻之】廊庙之寳弃于沟渠【尚书顾命曰赤刀大训璧琬琰在西序大玉夷玉天球河图在东序周礼大宗伯曰天府掌祖庙之守藏凡国之玉镇大寳器藏焉】且年嵗有讫桑榆行尽【谓日将夕在桑榆间言晩暮也】而忠贞之节永谢圣时臣诚伤心私用流涕夫物以逺至为珍【若珠翠之属也】士以稀见为贵槃木朽株为万乗用者左右为之容耳【前书邹阳传曰蟠木根柢轮囷离竒而为万乗器者左右为之先容耳】王者取士宜拔众之所贵臣以斗筲之姿趋日月之侧【日月喻人君也易曰悬象着明莫大乎日月崇高莫大乎富贵】思立微节不敢茍私乡曲窃感禽息亡身进贤【禽息秦大夫荐百里奚而不见纳缪公出当车以头撃闑脑乃播出曰臣生无补于国不如死也缪公感悟而用百里奚秦以大化见韩诗外传】尝竟不见用年七十卒于家
　　第五访传
　　第五访字仲谋京兆长陵人司空伦之族孙也少孤贫常佣耕以养兄嫂有闲暇则以学文【文谓道蓺者也】仕郡为功曹察孝亷补新都令【新都县属蜀郡故城在今益州新都县东】政平化行三年之间邻县归之戸口十倍迁张掖太守嵗饥粟石数千访乃开仓赈给以救其敝吏惧谴【谴责也】争欲上言访曰若上须报是弃民也【上音时掌反须待也】太守乐以一身救百姓遂出谷赋人顺帝玺书嘉之由是一郡得全嵗余官民并丰界无奸盗迁南阳太守去官拜防羌校尉邉境服其威信卒于官
　　刘矩传
　　刘矩字叔方沛国萧人也叔父光顺帝时为司徒矩少有高节以叔父辽未得仕进遂絶州郡之命太尉朱宠太傅桓焉嘉其志义故叔辽以此为诸公所辟拜议郎矩乃举孝亷稍迁雍丘令以礼譲化之【○刘攽曰化之案文之字当作人】其无孝义者皆感悟自革民有争讼矩常引之于前提耳训告【毛诗曰匪面命之言提其耳】以为忿恚可忍县官不可入使归更寻思讼者感之辄各罢去其有路得遗者皆推寻其主在县四年以母忧去官后太尉胡广举矩贤良方正四迁为尚书令矩性亮直不能谐附贵埶以是失大将军梁冀意出为常山相以疾去官时冀妻兄孙社为沛相矩惧为所害不敢还乡里乃投彭城友人家嵗余冀意少悟乃止补从事中郎复为尚书令迁宗正太常延熹四年代黄琼为太尉琼复为司空矩与琼及司徒种暠同心辅政号为贤相时连有灾异司隶校尉以劾三公尚书朱穆上疏称矩等良辅及言殷汤高宗不罪臣下之义【尚书汤诰余一人有罪无以尔万方万方有罪在余一人尚书高宗诫傅説曰一夫不获则曰时子之辜】帝不省竟以蛮夷反叛免后复拜太中大夫灵帝初代周景为太尉矩再为上公所辟召皆名儒宿德不与诸郡交通顺辞黙谏【顺辞不忤防黙谏不显扬也】多见省用复以日食免因乞骸骨卒于家
　　刘宠传
　　刘宠字祖荣东莱牟平人齐悼惠王之后也【悼惠王肥高祖子也】悼惠王子孝王将闾将闾少子封牟平侯子孙家焉父丕博学号为通儒宠少受父业以明经举孝亷除东平陵令【东平陵县名属济南郡也】以仁惠为吏民所爱母疾弃官去百姓将送塞道车不得进乃轻服遁归后四迁为豫章太守又三迁拜防稽太守山民愿朴乃有白首不入市井者【愿谨也风俗通曰俗説市井者言至市当有所鬻卖当于井上先濯乃到市也谨案春秋井田记人年三十受田百亩以食五口五口为一戸父母妻子也公田十亩庐舍五亩成田一顷十五亩八家而九顷二十亩共为一井庐舍在内贵人也公田次之重公也私田在外贱私也井田之义一曰无泄地气二曰无费一家三曰同风俗四曰合巧拙五曰通财货因井为市交易而退故称市井也○刘攽曰注市井者言至市当有所鬻卖当于井上案文多上一当字】颇为官吏所扰宠简除烦苛禁察非法郡中大化徴为将作大匠山隂县有五六老叟尨眉皓发【尨杂也老者眉杂白黒也】自若邪山谷间出【若邪在今越州防稽县东南也】人赍百钱以送宠宠劳之曰父老何自苦对曰山谷鄙生未尝识郡朝它守时吏发求民间至夜不絶或狗吠竟夕民不得安自明府下车以来狗不夜吠民不见吏年老遭値圣明今闻当见弃去故自扶奉送宠曰吾政何能及公言邪勤苦父老为人选一大钱受之转为宗正大鸿胪延熹四年代黄琼为司空以隂雾愆阳免顷之拜将作大匠复为宗正建寜元年代王畅为司空频迁司徒太尉二年以日食策免归乡里宠前后歴宰二郡累登卿相而准约省素【○刘攽曰按文言准都无义盖本是亷字】家无货积尝出京师欲息亭舍亭吏止之曰整顿洒埽以待刘公不可得也宠无言而去时人称其长者以老病卒于家弟方官至山阳太守方有二子岱字公山繇字正礼兄弟齐名称【吴志曰平原陶丘洪荐繇欲令举茂才刺史曰前年举公山柰何复举正礼曰若使明君用公山于前擢正礼于后所谓御二龙于长涂骋骐骥于千里不亦可乎】董卓入洛阳岱从侍中出为兖州刺史虚己爱物为士人所附初平三年青州黄巾贼入兖州杀任城相郑遂转入东平岱击之战死兴平中繇为扬州牧振威将军时袁术据淮南繇乃移居曲阿値中国丧乱士友多南奔繇防接收养与同优剧甚得名称袁术遣孙策攻破繇因奔豫章病卒
　　仇览传
　　仇览字季智一名香陈留考城人也【续汉志考城故菑陈留风俗传曰章帝恶其名改为考城也】少为书生淳黙乡里无知者年四十县召补吏选为蒲亭长劝人生业为制科令至于果菜为限鸡豕有数农事既毕乃令子弟羣居还就黉学其剽轻游恣者皆役以田桑严设科罚躬助丧事赈恤穷寡期年称大化览初到亭人有陈元者独与母居而母诣览告元不孝览惊曰吾近日过舍庐落整顿【广雅曰落居也案今人谓院为落也】耕耘以时此非恶人当是敎化未及至耳母守寡养孤苦身投老柰何肆忿于一朝欲致子以不义乎母闻感悔涕泣而去览乃亲到元家与其母子饮因为陈人伦孝行譬以祸福之言元卒成孝子【谢承书曰览为县阳遂亭长好行敎化人陈元凶恶不孝其母诣览言元览呼元诮责元以子道与一卷孝经使诵读之元深改悔到母牀下谢罪曰元少孤为母所骄谚曰孤犊触乳骄子骂母乞今自改母子更相向泣于是元遂修孝道后成佳士也○刘攽曰注言元览呼元诮责元案文多一元字】乡邑为之谚曰父母何在在我庭化我鸣枭哺所生【鸣枭即鸱枭也】时考城令河内王涣政尚严猛闻览以德化人署为主簿谓览曰主簿闻陈元之过不罪而化之得无少鹰鹯之志邪【左传季孙行父曰见无礼于君者诛之如鹰鹯之逐鸟雀】览曰以为鹰鹯不若鸾鳯涣谢遣曰枳棘非鸾鳯所栖百里岂大贤之路【时涣为县令故自称百里也】今日太学曳长裾飞名誉皆主簿后耳以一月奉为资勉卒景行【卒终也】览入太学时诸生同郡符融有高名与览比宇賔客盈室览常自守不与融言融观其容止心独竒之乃谓曰与先生同郡壌邻房牖今京师英雄四集志士交结之秋虽务经学守之何固览乃正色曰天子修设太学岂但使人游谈其中高揖而去不复与言后融以告郭林宗林宗因与融赍刺就房谒之遂请留宿林宗嗟叹下牀为拜览学毕归乡里州郡并请皆以疾辞虽在宴居【宴安也论语曰子之宴居】必以礼自整妻子有过辄免冠自责妻子庭谢览冠乃敢升堂家人莫见喜怒声色之异后徴方正遇疾而卒三子皆有文史才少子最知名
　　童恢传
　　童恢字汉宗【谢承书童作僮恢作种也】琅邪姑幕人也【姑幕故城在今密州莒县东北也】父仲玉遭世凶荒倾家赈恤九族乡里赖全者以百数仲玉早卒恢少仕州郡为吏司徒杨赐闻其执法亷平乃辟之及赐被劾当免掾属悉投刺去恢独诣阙争之及得理掾属悉归府恢杖策而逝由是论者归美复辟公府除不其令吏人有犯违禁法辄随方晓示若吏称其职人行善事者皆赐以酒肴之礼以劝励之耕织种收皆有条章一境清静牢狱连年无囚比县流人归化徙居二万余尸民尝为虎所害乃设槛捕之生获二虎恢闻而出呪虎曰天生万物唯人为贵虎狼当食六畜【杜预注左传云六畜马牛羊豕犬鸡也】而残暴于人王法杀人者死伤人则论法汝若是杀人者当垂头服罪自知非者当号呼称寃一虎低头闭目状如震惧即时杀之其一视恢鸣吼踊跃自奋遂令放释吏人为之歌颂青州举尤异迁丹阳太守疾而卒弟翊字汉文名高于恢宰府先辟之翊阳喑不肯仕【喑疾不能言也】及恢被命乃就孝亷除须昌长化有异政吏人生为立碑闻举将丧弃官归后举茂才不就卒于家
　　赞曰政畏张急【韩诗外传曰水浊则鱼喁令苛则人乱理国者譬若张琴然大急则小絶矣故急辔衘者非千里之御也】理善烹鲜【老子曰理大国者若烹小鲜也】推忠以及众瘼自蠲【推忠恕以及于人则众病自蠲除】一夫得情千室鸣【一夫谓守长也千室谓黎庶言上得化下之情则其下鸣而安乐也】懐我风爱永载遗贤【沈约宋书载晔与其侄及甥书论撰书之意曰吾观史书恒觉其不可解既造后汉转得统绪详观古今著述及评论殆少可得意者班氏最有高名既任情无例不可甲乙博□可不及之整理未必愧也吾杂传论皆有精意深防至于循吏已下及六夷诸序论笔埶纵放实天下之竒作其中合者徃徃不减过秦篇尝比方班氏所作非但不愧之而已又欲因事发论以正一代得失意复未果赞自是吾文之杰思殆无一字空设此书行故应有赏音者纪传例为举其大略耳诸细意甚多自古体大而思精未有此也恐俗人不能尽之多贵古贱今所以称情狂言耳】
  </div>
  <div class="pagination">
   <a href="后汉书四库_page58.html">
    上一页
   </a>
   <span>
    ...
   </span>
   <a href="后汉书四库_page54.html">
    54
   </a>
   <a href="后汉书四库_page55.html">
    55
   </a>
   <a href="后汉书四库_page56.html">
    56
   </a>
   <a href="后汉书四库_page57.html">
    57
   </a>
   <a href="后汉书四库_page58.html">
    58
   </a>
   <span class="current-page">
    59
   </span>
   <a href="后汉书四库_page60.html">
    60
   </a>
   <a href="后汉书四库_page61.html">
    61
   </a>
   <a href="后汉书四库_page62.html">
    62
   </a>
   <a href="后汉书四库_page63.html">
    63
   </a>
   <a href="后汉书四库_page64.html">
    64
   </a>
   <span>
    ...
   </span>
   <a href="后汉书四库_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
