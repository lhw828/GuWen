<!DOCTYPE html>
<html>
<head>
    <meta charset="UTF-8">
    <title>辽史 - 第 186 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 186 页/共 221 页</h1>
    <div class="content">　　世宗即位，迁中京留守，卒。

　　耶律朔古，字弭骨顶，横帐孟父之後。幼为太祖所养。既冠，为右皮室详稳。从伐渤海，战有功。

　　天显七年，授三河乌古部都详稳。平易近民，民安之，以故久其任。会同间，为惕隐。时晋主石重贵渝盟，帝亲征，晋将杜重威拥众拒滹沱。月馀，帝由他渡济。朔古与赵延寿据中渡挢，重威兵却，遂降。是岁，入汴。

　　世宗即位，朔古奉太宗丧归上京，佐皇太后出师，坐是免官，卒。

　　耶律鲁不古，字信宁，太祖从　也。初，太祖制契丹国字，鲁不古以赞成功，授林牙、监修国史。

　　後率偏师，为西南边大详稳，从伐　项有功。会河东节度使石敬瑭为其主所讨，遣人求援，鲁不古导送于朝，如其请。帝亲率师往援，鲁不古从击唐将张敬达于太原北，败之。会同初，从讨　项，俘获最诸将，师还。

　　天禄中，拜于越。六年，为北院大王。终年五十五。

　　赵延寿，本姓刘，　山人。父　，令莜。梁开平初，沧州节度使刘守文陷莜，其稗将赵德钧获延寿，养以为子。

　　少美容貌，好书史。唐明宗先以女妻之，及即位，封其女为兴平公主，拜延寿驸马都尉、枢密使。明宗子从荣恃权跋扈，内外莫不震慑，延寿求补外避之，出为宣武军节度使。清泰初，加鲁国公，复为枢密使，镇许州。石敬瑭发兵太原，唐遣张敬达往讨。会敬达败保晋安寨，延寿与德钧往救，闻晋安已破，走团柏峪。太宗追及，延寿与其父俱降。

　　明年，德钧卒，以延寿为幽州节度使，封燕王；及改幽州为南京，迁留守，总山南事。天显末，以延寿妻在晋，诏取之以归。自是益自激昂图报。

　　会同初，帝幸其第，加政事令。六年冬，晋人背盟，<二>帝亲征，延寿为先锋，下贝州，授魏、博等州节度使，封魏王。败晋军于南乐，获其将赛项羽。军元城，晋将李守贞、高行周率兵来逆，破之。至顿丘，会大霖雨，帝欲班师。延寿谏曰：「晋军屯河滨，不敢出战，若径入澶州，夺其挢，则晋不足平。」上然之。适晋军先归澶州，高行周至析城，<三>延寿将轻兵逆战；上亲督骑士突其阵，敌遂溃。师还，留延寿徇贝、冀、深三州。

　　八年，再伐晋，晋主遣延寿族人赵行实以书来招。时晋人坚壁不出，延寿绐曰：「我陷虏久，宁忘父母之邦。若以军逆，我即归。」晋人以为然，遣杜重威率兵迎之。延寿至滹沱河，据中渡挢，与晋军力战，手杀其将王清，<四>两军相拒。太宗潜由他渡济，留延寿与耶律朔古据挢，敌不能夺，屡败之，杜重威扫厥众降。上喜，赐延寿龙凤赭袍，且曰：「汉兵皆尔所有，尔宜亲往抚慰。」延寿至营，杜重威、李守贞迎谒马首。

　　後太宗克汴，延寿因李崧求为皇太子，上曰：「吾於魏王虽割肌肉亦不惜，但皇太子须天子之子得为，魏王岂得为也？」盖上尝许灭晋後，以中原帝延寿，以故摧坚破敌，延寿常以身先。至是以崧达意，上命迁延寿秩。翰林学士承旨张砺进拟中京留守、大丞相、录尚书事、都督中外诸军事；上涂「录尚书事、都督中外诸军事」。

　　世宗即位，以翊戴功，授枢密使。天禄二年薨。

　　高模翰，一名松，渤海人。有膂力，善骑射，好谈兵。初，太祖平渤海，模翰避地高丽，王妻以女。因罪亡归。坐使酒杀人下狱，太祖知其才，贳之。

　　天显十一年七月，唐遣张敬达、杨光远帅师五十万攻太原，势锐甚。石敬瑭遣人求救，太宗许之。九月，徵兵出雁门，模翰与敬达军接战，败之，太原围解。敬瑭夜出谒帝，约为父子。帝召模翰等赐以酒馔，亲飨士卒，士气益振。翌日，复战，又败之。敬达鼠窜晋安寨，模翰献俘于帝。会敬瑭自立为晋帝，光远斩敬达以降，诸州悉下。上谕模翰曰：「朕自起兵，百馀战，卿功第一，虽古名将无以加。」乃授上将军。会同元年，册礼告成，宴百官及诸国使于二仪殿。帝指模翰曰：「此国之勇将，朕统一天下，斯人之力也。」群臣皆称万岁。

　　及晋叛盟，出师南伐。模翰为统军副使，与僧遏前驱，拨赤城，破德、贝诸寨。是冬，兼总左右铁鹞子军，下关南城邑数十。三月，敕虎官杨覃赴乾宁军，为沧州节度使田武名所围，模翰与赵延寿聚议往救。俄有光自模翰目中出，萦绕旗矛，焰焰如流星久之。模翰喜曰：「此天赞之祥！」遂进兵，杀获甚众。以功加侍中。略地盐山，破饶安，晋人震怖，不敢接战。加太傅。

　　晋以魏府节度使杜重威领兵三十万来拒，模翰谓左右曰：「军法在正不在多。以多陵少，不义必败。其晋之谓乎！」诘旦，以麾下三百人逆战，杀其先锋梁汉璋，馀兵败走。手诏褒美，比汉之李陵。顷之，杜重威等复至滹沱河，帝召模翰问计。上善其言曰：「诸将莫及此。」乃令模翰守中渡挢。及战，复败之，上曰：「朕凭高观两军之势，顾卿英锐无敌，如鹰逐雉兔。当图形麟阁，爵　後裔。」已而杜重威等降。车驾入汴，加特进检校太师，封　郡开国公，赐玺书、剑器。为汴州巡检使，平汜水诸山土贼，迁镇中京。

　　天禄二年，加开府仪同三司，赐对衣、鞍勒、名马。应历初，召为中台省右相。至东京，父老欢迎曰：「公起戎行，致身富贵，为乡里荣，相如、买臣辈不足过也。」九年正月，迁左相，卒。

　　赵思温，字文美，卢龙人。少果锐，膂力兼人，隶燕帅刘仁恭幕。李存　问罪于燕，思温统偏师拒之。流矢中目，裂裳渍血，战犹不已。为存　将周德威所擒，存　壮而释其缚。久之，日见信用。与梁战於莘县，以骁勇闻，授平州刺史，兼平、营、蓟三州都指挥使。

　　神册二年，太祖遣大将经略燕地，思温来降。及伐渤海，以思温为汉军都团练使，力战拨扶馀城。身被数创，太祖亲为调药。

　　太宗即位，以功擢检校太保、保静军节度使。天显十一年，唐兵攻太原，石敬瑭遣使求救，上命思温自岚、宪间出兵援之。既罢兵，改南京留守、卢龙军节度使、管内观察处置等使、开府仪同三司，兼侍中，赐协谋静乱翊圣功臣，寻改临海军节度使。

　　会同初，从耶律牒樎使晋行册礼，还，加检校太师。二年，有星陨于庭，卒。上遣使赙祭，赠太师、魏国公。子延照、延靖，官至使相。

　　耶律沤里思，六院夷离　蒲古只之後。负勇略，每战被重铠，挥铁槊，所向披靡。

　　会同间，伐晋，上至河而猎，适海东青鹘搏雉，晋人隔水以鸽引去。上顾左右曰：「谁为我得此人？」沤里思请内厩马，济河擒之，并杀救者数人还。上大悦，优加赏赉。

　　既而晋将杜重威逆于望都，据水勒战。沤里思介马突阵，馀军继之。被围，众言阵薄处可出，沤里思曰：「恐彼有他备。」竟引兵冲坚而出；回视众所指，皆大堑也。其料敌多此类。

　　是年，总领敌烈皮室军，坐私免部曲，夺官，卒。

　　张砺，磁州人，初仕唐为掌书记，迁翰林学士。会石敬瑭起兵，唐主以砺为招讨判官，从赵德钧援张敬达于河东。及敬达败，砺入契丹。

　　後太宗见砺刚直，有文彩，擢翰林学士。砺临事必尽言，无所避，上益重之。未几，谋亡归，为追骑所获。上责曰：「汝何故亡？」砺对曰：「臣不习北方土俗、饮食、居处，意常郁郁，以是亡耳。」上顾通事高彦英曰：「朕尝戒汝善遇此人，何乃使失所而亡？砺去，可再得耶？」遂杖彦英而谢砺。

　　会同初，升翰林承旨，兼吏部尚书，从太宗伐晋。入汴，诸将萧翰、耶律郎五、麻答辈肆杀掠，砺奏曰：「今大辽始得中国，宜以中国人治之，不可专用国人及左右近习。苟政令乖失，则人心不服，虽得之亦将失之。」上不听。改右仆射，兼门下侍郎、平章事。

　　顷之，车驾北还，至栾城崩。时砺在　州，萧翰与麻答以兵围其第。砺方卧病，出见之。翰数之曰：「汝何故於先帝言国人不可为节度使？我以国舅之亲，有征伐功，先帝留我守汴，以为宣武军节度使，汝独以为不可。又谮我与解里好掠人财物子女。今必杀汝！」趣令锁之。砺抗声曰：「此国家大体，安危所系，吾实言之。欲杀即杀，奚以锁为？」麻答以砺大臣，不可专杀，乃救止之。是夕，砺恚愤卒。

　　论曰：初，晋因辽之兵而得天下，故兼臣礼而父事之，割地以为寿，输帛以为贡。未久也，而会同之师次滹沱矣。岂群帅贪功黩武而致然欤？抑所谓信不由衷也哉？模翰以功名自终，可谓良将。若延寿之勋虽着，至於觊觎储位，谬矣。利令智昏，固无足议。若乃成末衅以亏俊功，如解里者，何讥焉！

※校勘记

　　一∶　擒刺史师居等　师居　，纪会同七年五月及旧五代史八二、通鉴并作尹居　。此是陈大任避金章宗父允恭嫌名改。

　　二∶　六年冬晋人背盟　六年二字原脱，据纪会同六年十二月补。

　　三∶　高行周至析城　按旧五代史八二、新五代史九、弘简录二○三及通鉴并称战高行周於戚城。

　　四∶　手杀其将王清　清，原作「靖」。据纪会同九年十一月、旧五代史九五、新五代史三三本传、国志三及通鉴改。

　





第七十七卷　　列传第七

耶律屋质耶律吼何鲁不耶律安抟耶律洼耶律颓昱耶律挞烈

　　耶律屋质，字敌辇，系出孟父房。姿简静，有器识，重然诺。遇事造次，处之从容，人莫能测。博学，知天文。

　　会同间，为惕隐。太宗崩，诸大臣立世宗，太后闻之，怒甚，遣皇子李胡以兵逆击，遇安端、刘哥等于泰德泉，败归。李胡尽执世宗臣僚家属，谓守者曰：「我战不克，先殪此曹！」人皆　　相谓曰：「若果战，则是父子兄弟相夷矣！」军次潢河横渡，隔岸相拒。

　　时屋质从太后，世宗以屋质善筹，欲行间，乃设事奉书，以试太后。太后得书，以示屋质。屋质读竟，言曰：「太后佐太祖定天下，故臣愿竭死力。若太后见疑，臣虽欲尽忠，得乎？为今之计，莫若以言和解，事必有成；否即宜速战，以决胜负。然人心一摇，国祸不浅，惟太后裁察。」太后曰：「我若疑卿，安肯以书示汝？」屋质对曰：「李胡、永康王皆太祖子孙，神器非移他族，何不可之有？太后宜思长策，与永康王和议。」太后曰：「谁可遣者？」对曰：「太后不疑臣，臣请往。万一永康王见听，庙社之福。」太后乃遣屋质授书於帝。

　　帝遣宣徽使耶律海思复书，辞多不逊。屋质谏曰：「书意如此，国家之忧未艾也。能释怨以安社稷，则臣以为莫若和好。」帝曰「彼众乌合，安能敌我？」屋质曰：「即不敌，奈骨肉何？况未知孰胜？借曰幸胜，诸臣之族执於李胡者无仱类矣。以此计之，惟和为善。」左右闻者失色。帝良久，问曰：「若何而和？」屋质对曰：「与太后相见，各纾忿恚，和之不难；不然，决战非晚。」帝然之，遂遣海思诣太后约和。往返数日，议乃定。

　　始相见，怨言交让，殊无和意。太后谓屋质曰：「汝当为我画之。」屋质进曰：「太后与大大若能释怨、臣乃敢进说。」太后曰「汝第言之。」屋质借谒者筹执之，谓太后曰：「昔人皇王在，何故立嗣圣？」太后曰：「立嗣圣者，太祖遗旨。」又曰：「大王何故擅立，不禀尊亲？」帝曰：「人皇王当立而不立，所以去之。」屋质正色曰：「人皇王舍父母之国而奔唐，子道当如是耶？大王见太后，不少逊谢，惟怨是寻。太后牵于偏爱，托先帝遗命，妄授神器。如此何敢望和，当速交战！」掷筹而退。太后泣曰：「向太祖遭诸弟乱，天下荼毒，疮痍未复，庸可再乎！」乃索筹一。帝曰：「父不为而子为，又谁咎也。」亦取筹而执。左右感激，大恸。

　　太后复谓屋质曰：「议既定，神器竟谁归？」屋质曰：「太后若授永康王，顺天合人，复何疑？」李胡厉声曰：「我在，兀欲安得立！」屋质曰：「礼有世嫡，不传诸弟。昔嗣圣之立，尚以为非，况公暴戾残忍，人多怨　。万口一辞，愿立永康王，不可夺也。」太后顾李胡曰：「汝亦闻此言乎？汝实自为之！」乃许立永康。

　　帝谓屋质曰：「汝与朕属尤近，何反助太后？」屋质对曰：「臣以社稷至重，不可轻付，故如是耳。」上喜其忠。

　　天禄二年，耶律天德、萧翰谋反下狱，惕隐刘哥及其弟盆都结天德等为乱。耶律石剌潜告屋质，屋质遽引入见，白其事。刘哥等不服，事遂寝。未几，刘哥邀驾观樗蒲，捧觞上寿，袖刃而进。帝觉，命执之，亲诘其事。刘哥自誓，帝复不问。屋质奏曰：「当使刘哥与石剌对状，不可辄恕。」帝曰：「卿为朕鞫之。」屋质率剑士往讯之，天德等伏罪，诛天德，杖翰，迁刘哥，以盆都使辖夓斯国。

</div>
    <div class="pagination">
<a href="辽史_page185.html">上一页</a><span>...</span><a href="辽史_page181.html">181</a><a href="辽史_page182.html">182</a><a href="辽史_page183.html">183</a><a href="辽史_page184.html">184</a><a href="辽史_page185.html">185</a><span class="current-page">186</span><a href="辽史_page187.html">187</a><a href="辽史_page188.html">188</a><a href="辽史_page189.html">189</a><a href="辽史_page190.html">190</a><a href="辽史_page191.html">191</a><span>...</span><a href="辽史_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
