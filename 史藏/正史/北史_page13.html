<!DOCTYPE html>
<html>
<head>
    <meta charset="UTF-8">
    <title>北史 - 第 13 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 13 页/共 152 页</h1>
    <div class="content">
　　九年春正月癸酉，以尚书左仆射虞庆则为右卫大将军。丙子，贺若弼败陈师于蒋山，获其将萧摩诃；韩擒进师入建鄴，获陈主叔宝，陈国平。合州四十，郡一百，县四百，户五十万，口二百万。癸巳，遣使持节巡抚之。二月乙未，废淮南尚书省。丙申，制五百家为乡，正一人；百家为里，长一人。夏四月己亥，幸骊山，亲劳旋师。乙巳，三军凯入，献俘于太庙。以晋王广为太尉。庚戌，帝御广阳门，宴将士，颁赐各有差。辛亥，大赦。以陈都官尚书孔范、散骑常侍王差、王仪、御史中丞沈观等邪佞于其主，以致亡灭，皆投之边裔。陈人普给复十年。军人毕世免徭役。擢陈之文武众才而用之。宫奴数千，可归者归之，其余尽以分赐将士及王公贵臣。其资物，皆于五垛赐王公以下大射。毁所得秦汉三大钟，越二大鼓。又设亡陈女乐，谓公卿等曰：「此声似啼，朕闻之甚不喜，故与公等一听亡国之音，俱为永鉴焉。」辛酉，以吏部侍郎宇文弼为刑部尚书，宗正卿杨异为工部尚书。壬戌，诏曰：「今率土大同，含生遂性。兵可立威，不可不戢；刑可助化，不可专行。禁卫九重之余，镇守四方之外；戎旅军器，皆宜停罢。武力之子，俱可学文。人间甲仗，悉皆除毁。」闰月丁丑，颁木鱼符于总管、刺史，雌一雄三。己卯，以吏部尚书苏威为尚书右仆射。六月乙丑，以荆州总管杨素为纳言。丁卯，以吏部侍郎卢恺为礼部尚书。时群臣咸请封禅，诏不许，曰：「岂可命一将军除一小国，以薄德而封名山，用虚言而干上帝邪。」八月壬戌，以广平王雄为司空。冬十一月壬辰，考使定州刺史豆卢通等上表请封禅，上不许。庚子，以右卫大将军虞庆则为右武候大将军，右领军将军李安为右领军大将军。甲寅，降囚徒。十二月甲子，诏太常卿牛弘、通直散骑常侍许善心、秘书丞姚察、通直郎虞世基等议定乐。

　　十年春正月乙未，以皇孙昭为河南王，楷为华阳王。二月庚申，行幸并州。夏五月乙未，诏曰：「魏未丧乱，宇县瓜分，役军岁动，未遑休息。兵士军人，权置坊府，南征北伐，居处无定；家无完堵，地罕苞桑；恆为流寓之人，竟无乡里之号，朕甚愍之。凡是军人，可悉属州县，垦田籍帐，一同编户。军府统领，宜依旧式。」罢山东、河南及北方缘边之地新置军府。六月辛酉，制人年五十，免役折庸。秋七月癸卯，以纳言杨素为内史令。庚戌，上亲录囚徒。辛亥，高丽辽东郡公高阳卒。八月壬申，遣柱国韦洸、上开府王景并持节巡抚岭南，百越皆服。九月丁酉，至自并州。冬十月甲子，颁木鱼符于京官五品以上。十一月辛卯，幸国学，颁赐各有差。辛丑，祀南郊。是月，婺州人汪文进、会稽人高智慧、苏州人沈玄懀皆举兵反，自称天子。乐安蔡道人、饶州吴世华、永嘉沈孝彻、泉州王国庆、余杭杨宝英、交耻李春等，皆自称大都督。诏内史令杨素讨平之。是岁，吐谷浑、契丹并遣使朝贡。

　　十一年春正月丁酉，以平陈所得古器，多为妖变，悉命毁之。丙午，皇太子妃元氏薨，上举哀于东宫文思殿。二月戊午，以大将军苏孝慈为工部尚书。丙子，以临颍令刘旷政绩尤异，擢为莒州刺史。辛巳晦，日有蚀之。夏五月乙巳，以右卫将军元旻为左卫大将军。秋八月壬申，滕王瓚薨。乙亥，上柱国沛国公郑译卒。是岁，高丽、靺鞨并遣使朝贡。突厥献七宝碗。

　　十二年春二月己巳，以蜀王秀为内史令，兼右领军大将军；以汉王谅为雍州牧、右卫大将军。秋七月乙巳，尚书右仆射邳公苏威、礼部尚书容城侯卢恺并坐事除名。壬申晦，日有蚀之。八月甲戌，制天下死罪，诸州不得便决，皆令大理覆之。癸巳，制宿卫者不得輙离所守。丁酉，上柱国、楚公豆卢绩卒。戊戌，上亲录囚徒。冬十月丁丑，以遂安王集为卫王。壬午，祀太庙。至太祖神主前，帝流涕鸣咽，不自胜。十一月辛亥，祀南郊。己未，上柱国、新义公韩擒卒。甲子，百僚大射于武德殿。十二月乙酉，以内史令杨素为尚书右仆射。是岁，突厥、吐谷浑、靺鞨并遣使朝贡。

　　十三年春正月乙巳，上柱国、郇公韩建业卒。壬子，祀感帝。己未，以信州总管韦世康为吏部尚书。壬戌，行幸岐州。二月丙子，诏营仁寿宫。丁亥，至自岐州。己卯，立皇孙暕为豫章王。戊子，晋州刺史南阳郡公贾悉达、隰州总管抚宁郡公韩延等以贿伏诛。己丑，制坐事去官者，配防一年。丁酉，制私家不得陷藏纬候图谶。夏五月癸亥，诏禁人间撰集国史，臧否人物。秋七月戊辰晦，日有蚀之。九月丙辰，降囚徒。庚申，封邵公杨纶为滕王。冬十一月乙卯，上柱国、华阳公梁彦光卒。是岁，契丹、燧、室韦、靺鞨并遣使朝贡。

　　十四年夏四月乙丑，诏曰：「比命有司，总令研究，正乐雅声，详定已讫，宜即施用，见行者停。人间音乐，流僻日久；弃其旧体，竞造繁声；流宕不归，遂以成俗。宜加禁约，务存其本。」五月辛酉，京师地震。关内诸州旱。六月丁卯，诏省、府、州、县皆给廨田，不得兴生，与人争利。秋七月乙未，以邳公苏威为纳言。八月辛未，关中大旱，人饥。行幸洛阳，并命百姓山东就食。冬闰十月甲寅，诏曰：「梁、齐、陈往皆创业一方，绵历年代。既宗祀废绝，祭奠无主；兴言矜念，良以怆然。莒国公萧琮及高仁英、陈叔宝等，宜令以时世修祭祀，所须器物，有司给之。乙卯，制外官九品以上，父母及子年十五不得从之官。十一月壬戌，制州县佐史，三年一代，不得重任。癸未，有星孛于角、亢。十二月乙未，东巡狩。

　　十五年春正月壬戌，车驾次齐州，亲问疾苦。丙寅，旅王符山。庚午，以岁旱，祀太山以谢愆咎，大赦。二月丙辰，禁私家畜兵器，关中、缘边不在其例。禁河以东无得乘马。丁巳，上柱国、蒋公梁睿卒。三月己未，车驾至自东巡。望祭五岳海渎。丁亥，幸仁寿宫。夏四月己丑朔，大赦。甲辰，以赵州刺史杨达为工部尚书。五月丁亥，制京官五品以上佩铜鱼符。六月戊子，诏凿砥柱。庚寅，相州刺史豆卢通贡绫文布，命焚之于朝堂。辛丑，诏名山未在祀典者，悉命祀之。秋七月甲戌，遣邳公苏威巡省江南。戊寅，至自仁寿宫。辛巳，制九品以上官，以理去官者，并听执笏。冬十二月戊子，敕盗边粮一升以上，皆斩，籍没其家。己丑，诏文武官以四考更代。是岁，吐谷浑、林邑等国并遣使朝贡。

　　十六年春二月丁亥，封皇孙裕为平原王，筠为安成王，嶷为安平王，恪为襄城王，该为高阳王，韶为建安王，蟹为颍川王。夏六月甲午，制工商不得进仕。并州大蝗。辛丑，诏九品以上妻、五品以上妾，夫亡不得改嫁。秋八月庚戌，诏决死罪者，三奏而后行刑。冬十月己丑，幸长春宫。十一月壬子，至自长春宫。

　　十七年春二月癸未，太平公史万岁伐西宁，克之。庚寅，行幸仁寿宫。庚子，上柱国王世积讨桂州贼李光仕，平之。三月丙辰，诏诸司属官有犯，听于律令外斟酌决杖。辛酉，上亲录囚徒。癸亥，上柱国、彭城公刘昶以罪状诛。庚午，遣御史柳彧、皇甫诞巡省河南北。夏四月戊寅，颁新历。五月庚申，宴百僚于玉女泉，班赐各有差。己巳，蜀王秀来朝。闰月己卯，群鹿入殿门。驯扰侍卫之内。秋七月丁丑，桂州人李世贤反，遣右武候大将军虞庆则讨平之。丁亥，并州总管、秦王俊坐事免，以王就第。九月甲申，车驾至自仁寿宫。庚寅，上谓侍臣曰：「庙庭设乐，本以迎神。斋祭之日，触目多感，当此之际，何可为心？在路奏乐，礼为未允。公卿宜更详之。」冬十月丁未，颁铜武符于骠骑、车骑府。戊申，道王静薨。庚午，诏曰：「五帝异乐，三王殊礼，皆随事而有损益，因情而立节文。仰惟祭享宗庙，瞻敬如在，罔极之感，情深兹日。而礼毕升路，鼓吹发音，还入宫门，金石振响；斯则哀乐同日，心事相违，情所不安，理实未允。宜改兹往式，用弘礼教。自今享庙日，不须备鼓吹，殿庭勿设乐县。」辛未，京下大索。十二月壬子，上柱国、右武候大将军、鲁公虞庆则以罪伏诛。是岁，高丽、突厥并遣使朝贡。

　　十八年春正月辛丑，诏曰：「吴、越之人，往承弊俗；所在之处，私造大船，因相聚结，致有侵害。江南诸州，人间有船长三丈以上，悉括入官。」二月甲辰，幸仁寿宫。乙巳，以汉王谅为行军元帅，水陆三十万，伐高丽。夏五月辛亥，诏畜猫鬼蛊毒厌魅野道之家，投于四裔。六月丙寅，诏黜高丽王高元官爵。秋八月丙子，诏京官五品以上、总管、刺史举志行修谨、清平干济之士。九月己丑，汉王谅师遇疾疫而旋，死者十二三。庚寅，敕舍客无公验者，坐及刺史、县令。辛卯，车驾至自仁寿宫。冬十一月甲戌，帝亲录囚徒。癸未，祀南郊。十二月庚子，上柱国、夏州总管、东莱公王景以罪伏诛。是岁，自京师至仁寿宫，置行宫十所。巳、宋、陈、亳、曹、戴、颍等州水，诏并免庸调。

　　十九年春正月癸酉，大赦。戊寅，大射于武德殿。二月己亥，晋王广来朝。甲寅，幸仁寿宫。夏四月丁酉，突厥利可汗内附。达头可汗犯塞，行军总管史万岁击破之。六月丁酉，以豫章王暕为内史令。秋八月癸卯，上柱国、尚书左仆射、齐公高颎坐事免。辛亥，上柱国、皖城公张威卒。甲寅，上柱国、城阳公李彻卒。九月乙丑，以太常卿牛弘为吏部尚书。冬十月甲午，以突厥利可汗为启人可汗，筑大利城，处其部落。十一月，有司言元年已来，日渐长。十二月乙未，突厥都蓝可汗为部下所杀，国大乱。星陨于勃海。二十年春正月辛酉朔，突厥、高丽、契丹并遣使朝贡。二月丁丑，无云而雷。三月辛卯，熙州人李英林反，遣行军总管张衡讨之。夏四月壬戌，突厥犯塞，以晋王广为行军元帅，击破之。乙亥，天有声如写水，自南而北。六月丁丑，秦王俊薨。秋九月丁未，车驾至自仁寿宫。冬十月乙丑，废皇太子勇及其诸子。并为庶人。杀柱国、太平公史万岁。己巳，杀左卫大将军、五原公元旻。十一月戊子，以晋王广为皇太子。天下地震。京城大风雪。十二月戊午，诏东宫官属于皇太子不得称臣。辛巳，诏毁坏偷盗佛及天尊像、岳镇海渎神形者，以不道论。沙门坏佛像，道士坏天尊像，以恶逆论。

　　仁寿元年春正月乙酉朔，大赦，改元。以尚书右仆射杨素为左仆射，以纳言苏威为右仆射。丁酉，徙河南王昭为晋王。突厥寇恆安，遣柱国韩洪击之，败焉。以晋王昭为内史令。辛丑，诏曰：「投生殉节，自古称难，殒身王事，礼加二等。而世俗之徒，不达大义，致命戎旅，不入兆域。兴言念此，每深愍叹。且入庙祭祀，并不废阙，何止坟茔，独在其外？自今战亡之徒，宜入墓域。」二月乙卯朔，日有蚀之。夏五月己丑，突厥男女九万余口来降。壬辰，骤雨震雷，大风拔木，宜君湫水，移于始平。六月乙卯，遣十六使巡省风俗。乙丑，废太学及州县学，唯留国子一学，取正三品以上子七十二人充生。颁舍利于诸州秋七月戊戌，改国子为太学。十一月己丑，祀南郊。十二月，杨素击突厥，大破之。

　　二年春三月己亥，幸仁寿宫。夏四月庚戌，岐、雍二州地震。秋七月丙戌，诏内外官各举所知。八月己巳，皇后独孤氏崩。九月丙戌，车驾至自仁寿宫。壬辰，河南北诸州大水，遣工部尚书杨达振恤之。乙未，上柱国、袁州总管、金水公周摇卒。陇西地震。冬十月壬子，典赦益州管内。癸丑，以工部尚书杨达为纳言。闰月甲申，诏尚书左仆射杨素与诸术者刊定阴阳舛谬。己丑，诏杨素、右仆射苏威、吏部尚书牛弘、内史侍郎薛道衡、秘书丞许善心、内史舍人虞世基、著作郎王劭等修定五礼。壬寅，葬献皇后于太陵。十二月癸巳，益州总管、蜀王秀有罪，废为庶人。交州人李佛子举兵反，遣行军总管刘方讨平之。

　　三年春二月戊子，以大将军、蔡阳郡公姚辩为左武候大将军。夏五月癸卯，诏曰：「六月十三日是朕生日，其日令海内为武元皇帝、元明皇后断屠。」六月甲午，诏曰：

　　《礼》云：亲以期断。盖以四时之变易，万物之更始，故圣人象之。其有三年，加隆尔也。但家无二尊，母为厌降，是以父在丧母，还服于期者，服之正也。岂容期内而更小祥！然三年之丧而有小祥者，《礼》云：「期祭，礼也；期而除丧，道也。」以是之故，虽未再期，而天地一变，不可不祭，不可不除。故有练焉，以存丧祭之本。然期丧有练，于理未安。虽云十一月而练，乃无所法象，非期非时，岂可除祭？而儒者徒拟三年之丧，立练禫之节，可谓苟存其变，而失其本；欲渐于夺，乃薄于丧。致使子则冠练去绖，黄里縓缘；绖则布葛在躬，粗服未改。岂非绖哀尚存，子情已夺；亲疏失伦，轻重颠倒。乃不顺人情，岂圣人之意也？故非先圣之礼，废于人邪！三年之丧，尚有不行之者；至于祥练之节，安能不坠者乎！

　　《礼》云：父母之丧，无贵贱一也。而大夫士之丧父母，乃贵贱异服。然则礼坏乐崩，由来渐矣。所以晏平仲之斩粗缞，其老谓之非礼，滕文公之服三2年，其臣咸所不欲。盖由王道既衰，诸侯异政，将逾越于法度，恶礼制之害己。乃灭去篇籍，自制其宜。遂至骨肉之恩，轻重从俗，无易之道，降杀任情。夫礼不从天降，不从地出，乃人心而已者，谓情缘于恩也。故恩厚者其礼隆，情轻者其礼杀。圣人以是称情立文，别亲疏贵贱之节。自臣子道消，上下失序，莫大之恩，逐情而薄；莫重之化，与时而杀。此乃服不称丧，容不称服，非所谓圣人缘恩表情制礼之义也。然丧与其易也，宁在于戚，则礼之本也。礼有其余，未若于哀，则情之实也。今十一月而练者，非礼之本，非情之实。由是言之，父在丧母，不宜有练。但依《礼》十三月而祥，中月而禫，庶以合圣人之意，达人子之心。

　　秋七月丁卯，诏州县搜扬贤哲，皆取明知古今，通识安危，究政教之本，达礼乐之源。不限多少，不得不举。征召将送，必须以礼。八月壬申，上柱国、检校幽州总管、落丛公燕荣以罪伏诛。九月壬戌，置常平官。甲子，以营州总管韦冲为户部尚书。十二月癸酉，河南诸州水，遣纳言杨达振恤之。

　　四年春正月丙辰，大赦。甲子，幸仁寿宫。夏四月乙卯，上不豫。六月庚午，大赦。有星入月中，数日而退，长人见于雁门。秋七月乙未，日青无光，八日乃复。甲辰，帝疾甚，卧于仁寿宫，与百僚辞诀，上握手歔欷。丁未，崩于大宝殿，时年六十四。诏曰：

　　嗟乎！自昔晋室播迁，天下丧乱，四海不一。以至周、齐，战争相寻，年将三百。故割疆土者非一所，称帝王者非一人。书轨不同，生灵涂炭。上天降监，受命于朕，用登大位，岂关人力？故得拨乱反正，偃武修文；天下大同，声教远被，此又是天意欲宁区夏。所以昧旦临朝，不敢逸豫；；一日万机，留心亲览；晦明寒暑，不惮劬劳；匪曰朕躬，盖为百姓故也。王公卿士，每日阙庭，刺史以下，岁时朝集。何尝不罄竭心府，诫敕殷勤。义乃君臣，情兼父子，庶藉百寮之智，万国欢心。欲令率土之人，永得安乐。不谓遘疾弥留，至于大渐。此乃人生常分，何足言及。但四海百姓，衣食不丰；教化政刑，犹未尽洽。兴言念此，唯以留恨。朕今逾六十，不复称夭；但筋力精神，一时劳竭。如此之事，本非为身，止欲安养百姓，所以致此。人生子孙，谁不念爱？既为天下，事须割情。勇及秀等，并怀悖恶；既无臣子之心，所以黜废。古人有云：「知臣莫若君，知子莫若父。」令勇、秀得志，共理家国，亦当戮辱遍于公卿，酷毒流于人庶。今恶子孙已为百姓黜屏，好子孙足堪负荷大业。此虽朕家事，理不容隐，前对文武侍卫，具已论述。皇太子广，地居上嗣，仁孝著闻。以其行业，堪成朕志。但念内外群官，同心戮力，以此共安天下。朕虽瞑目，何所复恨？国家大事，不可限以常礼；既葬公除，行之自昔，今宜遵用，不劳改定。凶礼所须，才令周事，务从节俭，不得劳人。诸州总管、刺史以下，宜率其职，不须奔赴。自古哲王，因人作法，前帝后帝，沿革随时。律令格式有不便于事者，宜依前修改，务当政要。呜呼！敬之哉，无坠朕命。

　　乙卯，发丧。河间杨柳四株，无故黄落，既而花叶复生。八月丁卯，梓宫至自仁寿宫。丙子，殡于大兴前殿。十月乙卯，葬于太陵，同坟而异穴。士庶赴葬者，皆听入视陵内。帝性严重有威容，外质木而内明敏，有大略。初得政之始，群情不附。诸子幼弱，内有六王之谋，外致三方之乱，握强兵、居重镇者，皆周之旧臣。上推以赤心，各尽其用。不逾期月，克定三边；未及十年，平一四海。薄赋敛，轻刑罚；内修制度，外抚戎夷。每旦听朝，日仄忘倦。居处服玩，务存节俭，令行禁止，上下化之。开皇、仁寿之间，丈夫不衣绫绮而无金玉之饰。常服率多布帛，装带不过以铜铁骨角而已。虽啬于财，至于赏赐有功，亦无所爱惜。每乘舆四出，路逢上表者，驻马亲自临问。或潜遣行人，采听风俗；吏政得失，人间疾苦，无不留意。尝遇关中饥，遣左右视百姓所食。有得豆屑杂糠而奏之者，上流涕以示群臣；深自咎责，为之损膳而不御酒肉者，殆将一期。及东拜太山，关中户口就食洛阳者，道路相属。帝敕斥候，不得辄有驱逼，男女参厕于仗卫之间。遇逢扶老携幼者，辄引马避之，慰勉而去。至艰险之处，见负担者，遽令左右扶助之。其有将士战殁，必加优赏，仍令使者，就家劳问。自强不息，朝夕孜孜。人庶殷繁，帑藏充实。虽未能臻于至道，亦足称近代之良主。然雅性沈猜，素无学术，好为小数。言神烛圣杖，堪能疗病。又信王劭解石文以为己瑞焉。不达大体如是。故忠臣义士，莫得尽心竭辞。其草创元勋，及有功诸将，诛夷获罪，罕有存者。又不悦诗书，杨素由之希旨，遂奏除学校。唯妇言是用，废黜诸子。逮于暮年，持法尤峻，喜怒失常，果于杀戮。尝令左右送西域朝贡使出关，其人所经之处，受牧宰小物，馈鹦鹉、麖皮、马鞭之属，闻而大怒。又诣武库，见署中芜秽不理，于是执武库令及诸受遗者，出开远门外，亲自临决，死者数十人。又往往潜令赂遗令史，府史受者必死，无所宽贷，议者以此少之。

　　论曰：隋文帝树基立本，积德累仁。徒以外戚之尊，受托孤之任，与能之议，未为所许。是以周室旧臣，咸怀愤惋。既而王谦固三蜀之阻，不逾期月；尉迟迥举全齐之众，一战而亡。斯乃非止人谋，抑亦天之所赞。乘兹机运，遂迁周鼎。于时蛮夷猾夏，荆、扬未一，劬劳日仄，经营四方。楼船南迈，则金陵失险；骠骑北指，则单于款塞。《职方》所载，并入疆理；《禹贡》所图，咸受正朔。虽晋武之克平吴会，汉宣之推亡固存，比义论功，不能尚也。七德既敷，九歌已洽，尉候无警，遐迩肃清。于是躬节俭，平徭赋，仓廪实，法令行。君子咸乐其生，小人各安其业，强不陵弱，众不暴寡；人物殷阜，朝野欢娱。自开皇二十年间，天下无事；区宇之内，晏如也。考之前王，足以参踪盛烈。而素无术业，不能尽下。无宽仁之度，有刻薄之资。暨乎暮年，此风愈扇。又雅好瑞符，暗于大道。建彼维城，权侔京室，皆同帝制，靡所适从。听姑归之言，惑邪臣之说，溺宠废嫡，托付失所。灭父子之道，开昆弟之隙；纵其寻斧，翦伐本根。坟土未干，子孙继踵为戮；松槚才列，天下已非隋有。惜哉！迹其衰怠之源，稽其乱亡之兆，起自文皇，成于炀帝；所由来远矣，非一朝一夕，其不祀忽诸，未为不幸也。

　





北史卷一十二

隋本纪下第十二

　　炀皇帝讳广，一名英，小字阿，高祖第二子也。母曰文献独孤皇后。上美姿仪，少敏慧。高祖及后于诸子中，特所钟爱。在周以高祖勋，封雁门郡公。开皇元年，立为晋王，拜柱国、并州总管，时年十三。寻授武卫大将军，进上柱国、河北道行台尚书令，大将军如故。高祖令项城公歆、安道公李彻辅导之。上好学，善属文，沈深严重，朝野属望。高祖密令善相者来和遍视诸子。和曰：「晋王眉上双骨隆起，贵不可言。」既而高祖幸上所居第，见乐器弦多断绝，又有尘埃，若不用者，以为不好声妓之玩。上尤自矫饰，当时称为仁孝。尝观猎遇雨，左右进油衣，上曰：「士卒皆沾湿，我独衣此乎！」乃令持去。六年，转淮南道行台尚书令。其年，征拜雍州牧、内史令。

　　八年冬，大举伐陈，以上为行军元帅。及陈平，执陈湘州刺史施文庆、散骑常侍沈客卿、市令汤慧朗、刑法监徐析、尚书都令史暨慧，以其邪佞，有害于民，斩之石阙下以谢三吴。于是封府库资财，无所取，天下称贤。进位太尉，赐路车、乘马、衮冕之服，玄珪、白璧各一双。复拜并州总管。俄而江南高智慧等相聚作乱，徙上为扬州总管，镇江都，每岁一朝。高祖之祠太山也，领武候大将军。明年，归籓，后数载，突厥寇边，复为行军元帅，出灵武。无虏而旋。及太子勇废，立上为皇太子。是月，当受册。高祖曰：「吾以大兴公成帝业。」令上出舍大兴。其夜，烈风大雪，地震山崩，民舍多坏，压死者百余口。仁寿初，奉诏巡抚东南。是后，高祖每避署仁寿宫，恆令上监国。

　　四年七月，高祖崩，上即皇帝位于仁寿宫。八月，奉梓宫还京师。并州总管、汉王谅举兵反，诏尚书左仆射杨素讨平之。九月乙巳，以备身将军崔彭为左领军大将军。十一月乙未，幸洛阳。丙申，发丁男十数万掘堑，自龙门东接长平、汲郡，抵临清关，度河，至浚仪，襄城，达于上洛，以置关防。癸丑，诏曰：

　　乾道变化，阴阳所以消息；沿创不同，生灵所以顺序。若使天意不变，施化何以成四时？人事不易，为政何以利万姓？《易》不云乎，通其变，使民不倦。变则通，通则久。有德则可久，有功则可大。朕又闻之，安安而能迁，民用丕变。是故姬邑两周，如武王之意；殷人五徙，成汤后之业。若不因民顺天，功业见乎变，爱民治国者，可不谓欤。

　　然雒邑自古之都，王畿之内，天地之所合，阴阳之所和；控以三河，固以四塞；水陆通，贡赋等。故汉祖曰：「吾行天下多矣，唯见雒阳。」自古皇王，何尝不留意，所不都者，盖有由焉。或以九州未一，或以困其府库，作雒之制，所以未暇也。我有隋之始，便欲创兹怀、雒，日复一日，越暨于今。念兹在兹，兴言感哽。朕肃膺宝历，纂临万邦，遵而不失，心奉先志。今者，汉王谅悖逆，毒被山东；遂令州县，或沦非所。由关河悬远，兵不赴急。加以并州移户，复在河南；周迁殷民，意在于此。况复南服遐远，东夏殷大，因机顺动，今也其时。群司百辟，佥谐厥议。但成周歔脊，弗堪胥宇。今可于伊雒营建东京，便即设官分职，以为民极也。夫宫室之制，本以便生人；上栋下宇，足以避风露。高台广厦，岂曰适形？故《传》云：俭，德之恭；侈，恶之大。宣尼有云：与其不逊也，宁俭。岂谓瑶台琼室，方为宫殿者乎？土阶采椽，而非帝王者乎？是知非天下以奉一人，乃一人以主天下也。民惟国本，本固邦宁。百姓足，孰与不足。今所营构，务从节俭。无令雕墙峻宇，复起于当今；俗使卑宫菲食，将贻于后世。有司明为条格，称朕意焉。

　　十二月乙丑，以右武卫将军来护兒为右骁卫大将军。戊辰，以柱国李景为右武卫大将军，以右卫率周罗为右武候大将军。

　　大业元年春正月壬辰朔，大赦，改元。立妃萧氏为皇后。改豫州为溱州，洛州为豫州。废诸州总管府。丙申，立晋王昭为皇太子。丁酉，以上柱国宇文述为左卫大将军，上柱国郭衍为左武卫大将军，延寿公于仲文为右卫大将军。己亥，以豫章王暕为豫州牧。戊申，发八使巡省风俗。下诏曰：

　　昔者哲王之理天下也，其在爱民乎？既富而教，家给人足，故能风教淳厚，远至迩安。理定功成，率由斯道。朕恭嗣宝位，抚育黎献，夙夜战兢，若临川谷。虽则聿遵先绪，弗敢失坠，永言政术，多有缺然。况以四海之远，兆民之众，未获亲临，问其疾苦。每虑幽仄莫举，冤屈不申，一物失所，用伤和气。万方有罪，责在朕躬，所以兴寤增叹，而夕惕载怀者也。今既布政惟始，宜存宽大。可分遣使人，巡省方俗，宣扬风化，荐拔淹滞，申达幽枉。孝悌力田，给以优复。鳏寡孤独不能自存者，量加振济。义夫节妇，旌表门闾。高年之老，加其板授，并依别条，赐以粟帛。笃疾之徒给侍丁者，虽有侍养之名，曾无赒赡之实，明加检校，使得存养。若有名行显著，操履修洁；及学业才能，一艺可取，咸宜访采，将身入朝。所在州县，以礼发遣。其蠹政害人，不便于时者，使还之日，具录奏闻。

　　己酉，以吴州总管宇文弼为刑部尚书。二月己卯，以尚书左仆射杨素为尚书令。三月丁未，诏尚书令杨素、纳言杨达、将作大匠宇文恺营建东京，徙豫州郭下居民以实之。戊申，诏曰：「听采舆颂，谋及黎庶，故能审政刑之得失。是知昧旦思治，欲使幽枉必达，彝伦有章。而牧宰任称朝委，苟为侥幸，以求考课，虚立殿最，不存理实。纲纪于是不理，冤屈所以莫申。关河重阻，无由自达。朕故建立东京，躬亲存问。今将巡历淮海，观省风俗。眷求谠言，徒繁词翰，而乡校之内，阙尔无闻；恇然夕惕，用劳兴寝。其民下有知州县官人政理苛刻，侵害百姓，背公徇私，不便于民者，听诣朝堂封奏。庶乎四聪以达，天下无冤。」又于皁涧营显仁宫，采海内奇禽异兽草木之类，以实园苑。徙天下富商大贾数万家于东京。辛亥，发河南诸郡男女七百万开通济渠，自西苑引谷、洛水达于河，自板渚引河通于淮。庚申，遣黄门侍郎王弘、上仪同于士澄往江南采木，造龙舟、凤抃、黄龙、赤舰楼船等数万艘。夏四月癸亥，大将军刘仲方击林邑破之。五月庚戌，户部尚书、义丰侯韦冲卒。甲子，荧惑入太微。秋七月丁酉，制战亡之家，给复十年。丙午，滕王纶、卫王集并夺爵徙边。闰七月甲子，以尚书令杨素为太子太师，安德王雄为太子太傅，河间王弘为太子太保。丙子，诏曰：

　　君民建国，教学为先；移风易俗，必自兹始。而言绝义乖，多历年代，进德修业，其道浸微。汉采坑焚之余，不绝如线；晋承板荡之运，扫地将尽。自时厥后，军国多虞；虽复黉宇时建，示同爱礼；函丈或陈，殆为虚器。遂使纡青拖紫，非以学优；制锦操刀，类多墙面。上陵下替，纲维不立，雅缺道消，实由于此。朕纂承洪绪，思弘大训。将欲尊师重道，用阐厥繇；讲信修睦，敦奖名教。方今区宇平壹，文轨攸同，十步之内，必有芳草；四海之中，岂无孝、秀。诸在家及见入学者，若有笃志好古，耽典悦礼，学行优敏，堪膺时务，所在采访，具以名闻。即当随其器能，擢以不次。若研精经术，未顾进仕，可依其艺业深浅，门廕高卑，虽未升朝，并量准给禄。庶夫恂恂善诱，不日成器，济济盈朝，何远之有。其国子等学，亦宜申明旧制，教习生徒，具为课试之法，以尽砥砺之道。

　　八月壬寅，上御龙舟幸江都，以左武卫大将军郭衍为前军，右武卫大将军李景为后军。文武官五品以上给楼船，九品以上给黄篾。舳舻相接，二百余里。冬十月己丑，赦江、淮已南，扬州给复五年；旧总管内，给复三年。十一月己未，以大将军崔仲方为礼部尚书。

　　二年春正月辛酉，东京成，赐监督者有差。以大理卿梁毗为刑部尚书。丁卯，遣十使，并省州县。二月丙戌，诏尚书令杨素、吏部尚书牛弘、大将军宇文恺、内史侍郎虞世基、礼部侍郎许善心制定舆服。始备辇辂及五时副车。上常服皮弁，十有二琪。文官弁服，珮玉；五品已上，给犊车通宪；三公、亲王加油络。武官平巾帻，裤褶；三品已上，给瓟槊。下至胥吏，服色各有差。非庶人不得戎服。戊戌，置都尉官。三月庚午，车驾发江都。先是，太府少卿何稠、太府丞云定兴盛修仪仗，于是课州县送羽毛。百姓求捕之，网罗被水陆，禽兽有堪氈毦之用者，殆无遗类。至是而成。夏四月庚戌，上自伊阙，陈法驾，备千乘万骑，入于东京。辛亥，上御端门，大赦天下，免今年租赋。癸丑，以冀州刺史杨文思为民部尚书。五月甲寅，金紫光禄大夫、兵部尚书李通坐事免。乙卯，诏曰：「旌表先哲，式在飨祀。所以优礼贤能，显彰遗爱。朕永鉴前修，尚想名德，何尝不兴叹九原，属怀千载。其自古以来贤人君子，有能树声立德，佐世匡时，博利殊功，有益于人者，并宜营立祠宇，以时致祭。坟垄之处，不得侵践。有司量为条式，称朕意焉。」六月壬子，以尚书令、太子太师杨素为司徒。进封豫章王暕为齐王。秋七月癸丑，以卫尉卿卫玄为工部尚书。庚申，制百官不得计考增级。必有德行功能，灼然显著者，擢之。壬戌，擢籓邸旧臣鲜于罗等二十七人，官爵有差。甲戌，皇太子昭薨。乙亥，上柱国、司徒、楚国公杨素薨。八月辛卯，封皇孙倓为燕王，侗为越王，侑为代王。九月乙丑，立秦王俊子浩为秦王。冬十月戊子，以灵州刺史段文振为兵部尚书。十二月庚寅，诏曰：「前代帝王，因时创业，君民建国，礼尊南面。面历运推移，年代永久，丘垄残毁，樵牧相趋；茔兆堙芜，封树莫辨。兴言沦灭，有怆于怀。自古以来帝王陵墓，可给随近十户，蠲其杂役，以供守视。」

　　三年春正月癸亥，敕并州逆人已流配而逃亡者，所获之处，即宜斩决。丙子，长星竟天，出于东壁，二旬而止。是月，武阳郡上言河水清。二月己丑，慧星见于东井、文昌；历大陵、五车、北河，入太微，扫帝座，前后百余日而止。三月辛亥，车驾还京师。壬子，以大将军姚辩为左卫将军。癸丑，遣羽骑硃宽使于流求国。乙卯，河间王弘薨。夏四月庚辰，诏曰：「古者帝王观风俗，皆所以忧勤兆庶，安集遐荒。自蕃夷内附，未遑亲抚，山东经乱，须加存恤。今欲安辑河北，巡省赵、魏，所司依式。」甲申，颁律令，大赦天下，关内给复三年。壬辰，改州为郡。改度量衡，并依古式。改上柱国以下官为大夫。甲午，诏曰：

　　天下之重，非独理所安；帝王之功，岂一士之略。自古明君哲后，立政经邦，何尝不选贤与能，振拔淹滞。周称多士，汉号得人，尚想前风，载怀钦伫。朕负扆夙兴，冕旒待旦。引领岩谷，置以周行；冀与群才，共康庶绩。而汇茅寂漠，投竿罕至。岂美璞韬采，未值良工；将介石在怀，确乎难拔？永鉴则哲，怃然兴叹。凡厥在位，譬诸股肱，若济巨川，义同舟楫。岂得保兹宠禄，晦尔所知，优游卒岁，甚非谓也。祁大夫之举善，良史以为至公；臧文仲之蔽贤，尼父讥其窃位。求诸往古，非无褒贬。宜思进善，用匡寡薄。夫孝悌有闻，人伦之本；德行敦厚，立身之基。或节义可称，或操履清洁，所以激贪厉俗，有益风化。强毅正直，执宪不挠，学业优敏，文才美秀；并为廊庙之用，实乃瑚琏之资。才堪将略，则拔之以御侮；力有骁壮，则任之以爪牙。爰及一艺可取，亦宜采录；若众善毕举，与时无弃。以此求理，庶几非远。文武有职事者，五品已上，宜依令十科举人。有一于此，不必求备。朕当待以不次，随才升用。其见任九品已上官者，不在举送之限。

　　丙申，车驾北巡狩。丁酉，以刑部尚书宇文弼为礼部尚书。戊戌，敕百司不得践暴禾稼。其有须开为路者，有司计地所收，即以近仓酬赐，务从优厚。己亥，至赤岸泽，以太牢祭故太师李穆。五月丁巳，突厥启民可汗遣子拓特勒来朝。戊午，发河北十余郡丁男，自太行山达于并州，以通驰道。丙寅，启民可汗遣其兄子毗黎伽特勒来朝。辛未，启民可汗使请自入寒奉迎舆驾，上不许。癸酉，有星孛于文昌，上将星常皆动摇。六月辛巳，猎于连谷。丁亥，诏曰：

　　聿追孝飨，德莫至焉；崇建寝庙，礼之大者。然则质文异代，损益殊时。学灭坑焚，经典散逸；宪章湮坠，庙堂制度，师说不同。所以世数多少，莫能是正，连室异宫，亦无定准。朕获奉祖宗，钦承景业，永惟严配，冀隆大典。于是询谋在位，博访儒术。咸以为高祖文皇帝受天明命，奄有区夏。拯群飞于四海，革雕弊于百王。恤狱缓刑，生灵皆遂其性；轻徭薄赋，比屋各安其业。芟夷宇宙，混壹车书。东渐西被，无思不服；南征北怨，俱荷来苏。驾毳乘风，历代所弗至；辫发左衽，声教所罕及。莫不厥角关塞，顿颡阙庭；译靡绝时，书无虚月。韬戈偃伯，天下晏如；嘉瑞休征，表里禔福。猗欤伟欤，无得而名者也。朕又闻之，德厚者流光，理辨者礼缛。是以周之文、武，汉之高、光，其典章特立，谥号斯重。岂非缘情称述，即崇显之义乎。高祖文皇帝宜别建庙宇，以彰巍巍之德；仍遵月祭，用表蒸蒸之怀。有司以时创造，务合典制。又名位既殊，礼亦异等。天子七庙，事著前经；诸侯二昭，义有差降。故知以多为贵，王者之礼，今可依用，贻厥后昆。

　　戊子，次榆林郡。丁酉，启民可汗来朝。己亥，吐谷浑、高昌并遣使贡方物。甲辰，上御北楼，观渔于河，以宴百僚。秋七月辛亥，启民可汗上表请变服，袭冠带。诏启民赞拜不名，在诸侯王上。甲寅，上于郡城东御大帐，其下备仪卫，建旌旗，宴启民及其部落三千五百人。奏百戏之乐，赐启民及其部落各有差。丙子，杀光禄大夫贺苦弼、礼部尚书宇文弼、太常卿高颎。尚书左仆射苏威坐事免。发丁男百余万筑长城，西钜榆林，东至紫河，二旬而罢，死者十五六。八月壬午，车驾发榆林。乙酉，启民饰卢清道以候乘舆，帝幸其帐。启民奉觞上寿，宴赐极厚。上谓高丽使者曰：「归语尔王，当早来朝见。不然者，吾与启民巡彼土矣。」皇后亦幸义城公主帐。己丑，启民可汗归蕃。癸巳，入楼烦关。壬寅，次太原，诏营晋阳宫。九月己未，次济源，幸御史大夫张衡宅，宴享极欢。己巳，至于东都。壬申，以齐王暕为河南尹、开府仪同三司。癸酉，以户部尚书杨文思为纳言。

　　四年春正月乙巳，诏发河北诸郡男女百余万开永济渠，引沁水南达于河，北通涿郡。庚戌，百僚大射于允武殿。丁卯，赐城内居民米各十石。壬申，以太府卿元寿为内史令，鸿胪卿杨玄感为礼部尚书。癸酉，以工部尚书卫玄为右武候大将军，大理卿长孙炽为户部尚书。二月己卯，遣司朝谒者崔毅使突厥处罗，致汗血马。三月辛酉，以将作大匠宇文恺为工部尚书。壬戌，百济、倭、赤土、迦罗含国并遣使贡方物。乙丑，车驾幸五原，因出塞，巡长城。丙寅，遣屯田主事常骏使赤土，致罗罽。夏四月丙午，以离石之汾源、临泉，雁门之秀容为楼烦郡。起汾阳宫。癸丑，以河内太守张定和为左屯卫大将军。乙卯，诏曰：「突厥意利珍豆启民可汗率领部落，保附关塞，遵奉朝礼，思改戎俗。频入谒觐，屡有陈请。以氈墙毳幕，事穷荒陋；上栋下宇，愿同比屋。诚心恳切，朕之所重。宜于万寿戍置城造屋，其帷帐床褥以上，随事量给，务从优厚，称朕意焉。」五月壬申，蜀郡获三足乌，张掖获玄狐，各一。秋七月辛巳，发丁男二十余万筑长城，自榆林谷而东。乙未，左翊卫大将军宇文述破吐谷浑于曼头、赤水。八月辛酉，亲祠恆岳，河北道郡守毕集。大赦天下，车驾所经郡县，免一年租调。九月辛未，征天下鹰师，悉集东京，至者万余人。戊寅，慧星出五车，扫文昌，至房而灭。辛巳，诏免长城役者一年租赋。冬十月丙午，诏曰：「先师尼父，圣德在躬，诞发天纵之姿，宪章文武之道；命世膺期，蕴兹素王。而颓山之叹，忽逾于千祀；盛德之美，不在于百代。永惟懿范，宜有优崇。可立孔子后为绍圣侯，有司求其苗裔，录以申上。」辛亥，诏曰：「昔周王下车，首封唐虞之胤；汉帝承历，亦命殷周之后。皆所以褒立先代，宪章在昔。朕嗣膺景业，傍求雅训，有一弘益，钦若令典。以为周兼夏殷，文质大备；汉有天下，车书混一；魏晋沿袭，风流未远。并宜立后，以存继绝之义。有司可求其胄绪，列闻。」乙卯，颁新式于天下。

　　五年春正月丙子，改东京为东都。癸未，诏天下均田」戊子，上自东都还京师。己丑，制民间铁叉搭钩<矛赞>刃之类，皆禁绝之。太守每岁密上属官景迹。二月戊戌，次于阌乡。诏祭古帝王陵及开皇功臣墓。庚子制，汉魏、周官不得为廕。辛丑，赤土国遣使贡方物。戊申，车驾至京师。丙辰，宴耆旧四百人于武德殿，颁赐各有差。己未，上御崇德殿之西院，愀然不悦，顾谓左右曰：「此先帝所居，实用增感，情所未安。于此院之西，别营一殿。」壬戌，制父母听随子之官。三月己巳，车驾西巡河右。庚午，有司言武功男子史永遵与从父昆弟同居，上嘉之，赐物一百段，米二百石，表其门闾。乙亥，幸扶风旧宅。夏四月己亥，大猎于陇西。壬寅，高丽、吐谷浑、伊吾并遣使来朝。乙巳，次狄道。党项羌来贡方物。癸亥，出临津关，度黄河，至西平，陈兵讲武。五月乙亥，上大猎于延山。长围周亘二千里。庚辰，入长宁谷。壬午，度星岭。甲申，宴郡臣于金山之上。丙戌，梁浩亹，御马度而桥坏，斩朝散大夫黄亘及督役者九人。吐谷浑主率众保覆袁川。帝分命内史元寿南屯金山，兵部尚书段文振北屯雪山，太仆卿杨义臣东屯琵琶峡，将军张寿西屯泥岭，四面围之。吐谷浑主伏允以数十骑遁出，遣其名王诈称伏允，保车我真山。壬辰，诏右屯卫大将军张定和往捕之。定和挺身挑战，为贼所杀。亚将柳武建击破之，斩首数百级。甲午，其仙头王穷蹙，率男女十余万口来降。六月丁酉，遣左光禄大夫梁默、右翊卫将军李琼等追吐谷浑主，皆遇贼，死之。癸卯，经大斗拔谷。山路隘险，鱼贯而出，风霰晦暝，与后宫相失。士卒冻死者大半。丙午，次张掖。辛亥，诏诸郡学业该通，才艺优洽；膂力骁壮，超绝等伦；在官勤奋，堪理政事；立性正直，不避强御：四科举人。壬子，高昌王曲伯雅来朝。伊吾吐屯设等献西域数千里之地，上大悦。癸丑，置西海、河源、鄯善、且末等四郡。丙辰，上御观风行殿，盛陈文物；奏九部乐，设鱼龙曼延，宴高昌王、吐屯设于殿上，以宠异之。其蛮夷陪列者，三十余国。戊午，大赦天下。开皇已来流配，悉放还乡。晋阳逆党，不在此例。陇右诸郡，给复三年。秋七月丁卯，置马牧于青海渚中，以求龙种，无效而止。九月癸未，车驾入长安。冬十月癸亥，诏曰：「优德尚齿，载之典训；尊事乞言，义彰胶序。鬻熊为师，无取筋力；方叔元老，克壮其猷。朕永言稽古，用求至理。是以庞眉黄发，更令收叙；务简秩优，无亏药饵，庶等卧理，伫其弘益。今岁耆老赴集者，可于近郡处置。年七十已上，疾患沈滞不堪
居职，即给赐帛，送还本郡。其官至七品以上者，量给廪以终厥身。」十一月丙子，车驾幸东都。

　　六年春正月癸亥朔，旦，有盗数十人，皆素冠练衣，焚香持华，自称弥勒佛。入自建国门，监门者皆稽首。既而夺卫士仗，将为乱。齐王暕遇而斩之。于是都下大索，与相连坐者千余家。丁丑，角抵大戏于端门街，天下奇伎异艺毕集，终月而罢。帝数微服往观之。己丑，倭国遣使贡方物。二月乙巳，武贲郎将陈棱、朝请大夫张镇州击流水破之。献俘万七千口，颁赐百官。乙卯，诏曰：「夫帝图草创，王业艰难，咸依股肱，叶同心德；用能救厥颓运，克膺大宝。然后畴庸茂赏，开国承家；誓以山河，传之不朽。近代凋丧，四海未壹。茅土妄假，名实相乖；历兹永久，莫能惩革。皇运之初，百度伊始，犹循旧贯，未暇改作。今天下交泰，文轨攸同。宜率遵先典，永垂大训。自今已后，唯有功勋，乃得赐封，仍令子孙承袭。」丙辰，改封安德王雄为观王，河间王子庆为郇王。庚申，征魏、齐、周、陈乐人，悉配太常。三月癸亥，幸江都宫。甲子，以鸿胪卿史祥为左骁卫大将军。夏四月丁未，宴江、淮已南父老，颁赐各有差。六月辛卯，室韦、赤土并遣使贡方物。壬辰，雁门贼帅尉文通，聚众三千，保于莫壁谷，遣鹰扬杨伯泉击破之。甲寅，制江都太守，秩同京尹。冬十月壬申，刑部尚书梁毗卒。壬子，户部尚书、银青光禄大夫长孙炽卒。十二月己未，左光禄大夫、吏部尚书牛弘卒。辛酉，硃崖人王万昌举兵作乱，遣陇西太守韩洪讨平之。

　　七年春正月壬寅，左武卫大将军、光禄大夫、真定侯郭衍卒。二月己未，上升钓台，临杨子津，大宴百僚，颁赐各有差。庚申，百济遣使朝贡。乙亥，上自江都御龙舟入通济渠，遂幸于涿郡。壬午，诏曰：「武有七德，先之以安民；政有六本，兴之以教义。高丽亏失籓礼，将欲问罪辽左，恢宣胜略。虽怀伐国，仍事省力。今往涿郡，巡抚民俗。其河北诸郡及山西、山东年九十已上，版授太守；八十者，授县令。三月丁亥，右光禄大夫、左屯卫大将军姚辩卒。夏四月庚午，幸涿郡之临朔宫。五月戊子，以武威太守樊子盖为民部尚书。秋，大水，山东、河南漂没三十余郡，民相卖为奴婢。冬十月乙卯，底柱山崩，偃水逆流数十里。戊午，以东平太守吐万绪为左屯卫大将军。十二月己酉，突厥处罗多利可汗来朝，帝大悦，接以殊礼。于时，辽东战士及馈运者填咽于道，昼夜不绝。苦役者，始为群盗。甲子，敕都尉、鹰扬与郡县相知追捕，随获斩决之。

　　八年春正月辛巳，大军集于涿郡。以兵部尚书段文振为左候卫大将军。壬午，下诏曰：

　　天地大德，降繁霜于秋令；圣哲至仁，著兵甲于刑典。故知造化之有肃杀，义在无私；帝王之用干戈，盖非获已。版泉、丹浦，莫匪龚行；取乱覆昏，咸由顺动。况乎甘野誓师，夏开承大禹之业；商郊问罪，周发成文王之志。永监载籍，属当朕躬。粤我有隋，诞膺灵命。兼三才而建极，一六合而为家。提封所渐，细柳、蟠桃之外；声教爰暨，紫舌、黄枝之域。远至迩安，罔弗和会；功成理定，于是乎在。而高丽小丑，迷昏不恭。崇聚勃、碣之间，荐食辽、濊之境。虽复汉、魏诛夷，巢窟暂扰；乱离多阻，种落还集。萃川薮于前代，播实繁以迄今。眷彼华壤，翦为夷类。历年永久，恶稔既盈；天道祸淫，亡征已兆，乱常败德，非可胜图；掩慝怀奸，唯日不足。移告之严，未尝面受；朝觐之礼，莫肯躬亲。诱纳亡叛，不知纪极；充斥边垂，亟劳烽候。关析以之不静，生人为之废业。在昔薄伐，已漏天网。既缓前禽之戮，未即后服之诛。曾不怀恩，翻其长恶。乃兼契丹之党。虔刘海戍；习鞨靺之服，侵轶辽西。又青丘之表，咸修职贡；碧海之滨，同禀正朔。遂复寇攘政琛赆，遏绝往来；虐及弗辜，诚而遇祸。轺轩奉使，爰暨海东；旌节所次，途经籓境；而拥塞道路，拒绝王人。无事君之心，岂为臣之礼？此而可忍，孰不可容！且法令苛酷，赋敛烦重。强臣豪族，咸执国均；朋党比周，以之成俗。贿货如市，冤枉莫申。重以仍岁灾凶，比屋饥馑；兵戈不息，徭役无期。力竭转输，身填沟壑。百姓愁苦，爰谁适从。境内哀惶，不胜其弊。回面内向，各怀性命之图；黄发稚齿，咸兴酷毒之叹。省俗观风，爰屈幽朔；吊人问罪，无俟再驾。亲总六师，用申九伐。拯厥阽危，协从天意；殄兹逋秽，克嗣先谟。今宜授律启行，分麾届路；掩勃澥而雷震，及夫余以电扫。比戈按甲，俟誓而后行；三令五申，必胜而后战。左第一军可镂方道，第二军可长岑道，第三军可海冥道，第四军可盖马道，第五军可建安道，第六军可南苏道，第七军可辽东道，第八军可玄菟道，第九军可扶余道，第十军可朝鲜道，第十一军可沃沮道，第十二军可乐浪道；右第一军可粘蝉道，第二军可含资道，第三军可浑弥道，第四军可临屯道，第五军可候城道，第六军可提奚道，第七军可踏顿道，第八军可肃慎道，第九军可碣石道，第十军可东施道，第十一军可带方道，第十二军可襄平道。凡此众军，先奉庙略。络绎引途，总集平壤。莫非如豺如貔之勇，百战百胜之雄。顾眄则山岳倾颓，叱咤则风云腾郁。腹心攸同，爪牙斯在。朕躬驭元戎，为其节度。涉辽而东，循海之右。
解倒悬于遐裔，问疾苦于遗黎。其外轻赍游阙，随机赴响；卷甲衔枚，出其不意。又沧海道军，舟舻千里；高帆电逝，巨舰云飞。横断沮江，迳造平壤。岛屿之望斯绝，坎井之路已穷。其余被发左衽之人，控弦待发；微、卢、彭、濮之旅，不谋同辞。杖顺临逆，人百其勇，以此众战，势等摧枯。然则王者之师，义存止杀；圣人之教，必也胜残。天罚有罪，本在元恶；人之多辟，胁从罔理。若高元泥首辕门，自归司寇，即解缚焚榇，弘之以恩。其余巨人，愿归朝奉化，咸加慰抚，各安生业，随才任用，无隔夷夏。营垒所次，务在整肃；萏尧有禁，秋毫勿犯。以布恩宥，以喻祸福。若其同恶相济，抗拒官军，国有常刑，俾无遗类。明加晓示，称朕意焉！
</div>
    <div class="pagination">
<a href="北史_page12.html">上一页</a><span>...</span><a href="北史_page8.html">8</a><a href="北史_page9.html">9</a><a href="北史_page10.html">10</a><a href="北史_page11.html">11</a><a href="北史_page12.html">12</a><span class="current-page">13</span><a href="北史_page14.html">14</a><a href="北史_page15.html">15</a><a href="北史_page16.html">16</a><a href="北史_page17.html">17</a><a href="北史_page18.html">18</a><span>...</span><a href="北史_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
