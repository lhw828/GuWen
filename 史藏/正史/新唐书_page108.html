<!DOCTYPE html>
<html>
<head>
    <meta charset="UTF-8">
    <title>新唐书 - 第 108 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 108 页/共 185 页</h1>
    <div class="content">　　肃宗七女。 
　　宿国公主，始封长乐。下嫁豆卢湛。 
　　萧国公主，始封宁国。下嫁郑巽，又嫁薛康衡。乾元元年，降回纥英武威远可汗，乃置府。二年，还朝。贞元中，让府属，更置邑司。 
　　和政公主，章敬太后所生。生三岁，后崩，养于韦妃。性敏惠，事妃有孝称。下嫁柳潭。安禄山陷京师，宁国公主方嫠居，主弃三子，夺潭马以载宁国，身与潭步，日百里，潭躬水薪，主射爨，以奉宁国。初，潭兄澄之妻，杨贵妃姊也，势幸倾朝，公主未尝干以私；及死，抚其子如所生。从玄宗至蜀，始封，迁潭驸马都尉。郭千仞反，玄宗御玄英楼谕降之，不听。潭率折冲张义童等殊死斗，主彀弓授潭，潭手斩贼五十级，平之。肃宗有疾，主侍左右勤劳，诏赐田，以女弟宝章主未有赐，固让不敢当。阿布思之妻隶掖廷，帝宴，使衣绿衣为倡。主谏曰：“布思诚逆人，妻不容近至尊；无罪，不可与群倡处。”帝为免出之。自兵兴，财用耗，主以贸易取奇赢千万澹军。及帝山陵，又进邑入千万。代宗初立，屡陈人间利病、国家盛衰事，天子乡纳。吐蕃犯京师，主避地南奔，次商于，遇群盗，主谕以祸福，皆稽颡愿为奴。代宗以主贫，诏诸节度饷亿，主一不取。亲纫绽裳衣，诸子不服纨絺。广德时，吐蕃再入寇，主方妊，入语备边计，潭固止，主曰：“君独无兄乎？”入见内殿。翌日，免乳而薨。 
　　郯国公主，始封大宁。下嫁张清。薨贞元时。 
　　纪国公主，始封宜宁。下嫁郑沛。薨元和时。 
　　永和公主，韦妃所生。始封宝章。下嫁王诠。薨大历时。 
　　郜国公主，始封延光。下嫁裴徽，又嫁萧升。升卒，主与彭州司马李万乱，而蜀州别驾萧鼎、澧阳令韦恽、太子詹事李皆私侍主家。久之，奸闻。德宗怒，幽主它第，杖杀万，斥鼎、恽、弁岭表。贞元四年，又以厌蛊废。六年薨。子位，坐为蛊祝，囚端州，佩、儒、偲囚房州，前生子驸马都尉裴液囚锦州。主女为皇太子妃，帝畏妃怨望，将杀之，未发，会主薨，太子属疾，乃杀妃以厌灾，谥曰惠。 
　　代宗十八女。 
　　灵仙公主，蚤薨，追封。 
　　真定公主，蚤薨，追封。 
　　永清公主，下嫁裴仿。 
　　齐国昭懿公主，崔贵妃所生。始封升平。下嫁郭暧。大历末，寰内民诉泾水为硙壅不得溉田，京兆尹黎干以请，诏撤硙以水与民。时主及暧家皆有硙，丐留，帝曰：“吾为苍生，若可为诸戚唱！”即日毁，由是废者八十所。宪宗即位，献女伎，帝曰：“太上皇不受献，朕何敢违？”还之。薨元和时，赠号国，赐谥。穆宗立，复赠封。 
　　华阳公主，贞懿皇后所生。韶悟过人，帝爱之。视帝所喜，必善遇；所恶，曲全之。大历七年，以病丐为道士，号琼华真人。病甚，啮帝指伤。薨，追封。 
　　玉清公主，蚤薨，追封。 
　　嘉丰公主，下嫁高怡。与普宁公主同降，有司具册礼光顺门，以雨不克，罢。薨建中时。 
　　长林公主，下嫁卫尉少卿沈明。贞元二年具册礼，德宗不御正殿，不设乐，遂为故事。薨元和时。 
　　太和公主，蚤薨，追封。 
　　赵国庄懿公主，始封武清。贞元元年，徙封嘉诚。下嫁魏博节度使田绪，德宗幸望春亭临饯。厌翟敝不可乘，以金根代之。公主出降，乘金根车，自主始。薨元和时，赠封及谥。 
　　玉虚公主，蚤薨。 
　　普宁公主，下嫁吴士广。 
　　晋阳公主，下嫁太常少卿裴液。薨大和时。 
　　义清公主，下嫁秘书少监柳杲。 
　　寿昌公主，下嫁光禄少卿窦克良。薨贞元时。 
　　新都公主，贞元十二年下嫁田华，具礼光顺门，五礼由是废。 
　　西平公主，蚤薨。 
　　章宁公主，蚤薨。 
　　德宗十一女。 
　　韩国贞穆公主，昭德皇后所生。幼谨孝，帝爱之。始封唐安。将下嫁秘书少监韦宥，未克而硃泚乱，从至城固薨，加封谥。 
　　魏国宪穆公主，始封义阳。下嫁王士平。主恣横不法，帝幽之禁中；锢士平于第，久之，拜安州刺史，坐交中人贬贺州司户参军。门下客蔡南史、独孤申叔为主作《团雪散雪辞》状离旷意。帝闻，怒，捕南史等逐之，几废时士科。薨，追封及谥。 
　　郑国庄穆公主，始封义章。下嫁张孝忠子茂宗。薨，加赠及谥。 
　　临真公主，下嫁秘书少监薛钊。薨元和时。 
　　永阳公主，下嫁殿中少监崔諲。 
　　普宁公主，蚤薨。 
　　文安公主，丐为道士。薨大和时。 
　　燕国襄穆公主，始封咸安。下降回纥武义成功可汗，置府。薨元和时，追封及谥。 
　　义川公主，蚤薨。 
　　宜都公主，下嫁殿中少监柳昱。薨贞元时。 
　　晋平公主，蚤薨。 
　　顺宗十一女。 
　　汉阳公主名畅，庄宪皇后所生。始封德阳郡主。下嫁郭鏦。辞归第，涕泣不自胜，德宗曰：“儿有不足邪？”对曰：“思相离，无他恨也。”帝亦泣，顾太子曰：“真而子也。” 
　　永贞元年，与诸公主皆进封。时戚近争为奢诩事，主独以俭，常用铁簪画壁，记田租所入。文宗尤恶世流侈，因主入，问曰：“姑所服，何年法也？今之弊，何代而然？”对曰：“妾自贞元时辞宫，所服皆当时赐，未尝改变。元和后，数用兵，悉出禁藏纤丽物赏战士，由是散于人间，内外相矜，忸以成风。若陛下示所好于下，谁敢不变？”帝悦，诏宫人视主衣制广狭，遍谕诸主，且敕京兆尹禁切浮靡。主尝诲诸女曰：“先姑有言，吾与若皆帝子，骄盈贵侈，可戒不可恃。”开成五年薨。 
　　梁国恭靖公主，与汉阳同生。始封咸宁郡主，徙普安。下嫁郑何。薨，追封及谥。 
　　东阳公主，始封信安郡主。下嫁崔杞。 
　　西河公主，始封武陵郡主。下嫁沈翚。薨咸通时。 
　　云安公主，亦汉阳同生。下嫁刘士泾。 
　　襄阳公主，始封晋康县主。下嫁张孝忠子克礼。主纵恣，常微行市里。有薛枢、薛浑、李元本皆得私侍，而浑尤爱，至谒浑母如姑。有司欲致诘，多与金，使不得发。克礼以闻，穆宗幽主禁中。元本乃功臣惟简子，故贷死，流象州，枢、浑崖州。 
　　浔阳公主，崔昭仪所生。大和三年，与平恩、邵阳二公主并为道士，岁赐封物七百匹。 
　　临汝公主，崔昭训所生。蚤薨。 
　　虢国公主，始封清源郡主，徙阳安。下嫁王承系。薨，追封。 
　　平恩公主，蚤薨。 
　　邵阳公主，蚤薨。 
　　宪宗十八女。 
　　梁国惠康公主，始封普宁。帝特爱之。下嫁于季友。元和中，徙永昌。薨，诏追封及谥。将葬，度支奏义阳、义章公主葬用钱四千万，有诏减千万。 
　　永嘉公主，为道士。 
　　衡阳公主，蚤薨。 
　　宣城公主，下嫁沈。 
　　郑国温仪公主，始封汾阳。下嫁韦让。薨，追封及谥。 
　　岐阳庄淑公主，懿安皇后所生。下嫁杜悰，帝为御正殿临遣，繇西朝堂出，复御延喜门，止主车，大赐宾从金钱。开第昌化里，疏龙首池为沼。后家上尚父大通里亭为主别馆。贵震当世。然主事舅姑以礼闻，所赐奴婢偃蹇，皆上还，丐直自市。悰为澧州刺史，主与偕，从者不二十婢，乘驴，不肉食，州县供具，拒不受。姑寝疾，主不解衣，药糜不尝不进。开成中，悰自忠武入朝，主疾侵，曰：“愿朝兴庆宫，虽死于道，不恨。”道薨。 
　　陈留公主，下嫁裴损。损为太子谕德。 
　　真宁公主，下嫁薛翃。 
　　南康公主，下嫁沈汾。薨咸通时。 
　　临真公主，始封襄城。下嫁卫洙。薨咸通时。 
　　普康公主，蚤薨。 
　　真源公主，始封安陵。下嫁杜中立。 
　　永顺公主，下嫁刘弘景。 
　　安平公主，下嫁刘异。宣宗即位，宰相以异为平卢节度使，帝曰：“朕唯一妹，欲时见之。”乃止。后随异居外，岁时辄乘驲入朝。薨乾符时。 
　　永安公主，长庆初，许下嫁回鹘保义可汗，会可汗死，止不行。太和中，丐为道士，诏赐邑印，如寻阳公主故事，且归婚赀。 
　　义宁公主，未及下嫁薨。 
　　定安公主，始封太和。下嫁回鹘崇德可汗。会昌三年来归，诏宗正卿李仍叔、秘书监李践方等告景陵。主次太原，诏使劳问系涂，以黠戛斯所献白貂皮、玉指环往赐。至京师，诏百官迎谒再拜。故事：邑司官承命答拜，有司议：“邑司官卑，不可当。”群臣请以主左右上媵戴鬓帛承拜，两裆持命。又诏神策军四百具卤簿，群臣班迓。主乘辂谒宪、穆二室，欷歔流涕，退诣光顺门易服、褫冠钅奠待罪，自言和亲无状。帝使中人劳慰，复冠钅奠乃入，群臣贺天子。又诣兴庆宫。明日，主谒太皇太后。进封长公主，遂废太和府。主始至，宣城以下七主不出迎，武宗怒。差夺封绢赎罪。宰相建言：“礼始中壶，行天下，王化之美也，请载于史，示后世。”诏可。 
　　贵乡公主，蚤薨。 
　　穆宗八女。 
　　义丰公主，武贵妃所生。下嫁韦处仁。薨咸通时。 
　　淮阳公主，张昭仪所生。下嫁柳正元。 
　　延安公主，下嫁窦浣。 
　　金堂公主，始封晋陵。下嫁郭仲恭。薨乾符时。 
　　清源公主，薨太和时。 
　　饶阳公主，下嫁郭仲词。 
　　义昌公主，为道士。薨咸通时。 
　　安康公主，为道士。乾符四年，以主在外颇扰人，诏与永兴、天长、宁国、兴唐四主还南内。 
　　敬宗三女。 
　　永兴公主。 
　　天长公主。 
　　宁国公主，薨广明时。 
　　文宗四女。 
　　兴唐公主。 
　　西平公主。 
　　郎宁公主，薨咸通时。 
　　光化公主，薨广明时。 
　　武宗七女。 
　　昌乐公主。 
　　寿春公主。 
　　长宁公主，薨大中时。 
　　延庆公主。 
　　静乐公主，薨咸通时。 
　　乐温公主。 
　　永清公主，薨咸通时。 
　　宣宗十一女。 
　　万寿公主，下嫁郑颢。主，帝所爱，前此下诏：“先王制礼，贵贱共之。万寿公主奉舅姑，宜从士人法。”旧制：车舆以镣金釦饰。帝曰：“我以俭率天下，宜自近始，易以铜。”主每进见，帝必谆勉笃诲，曰：“无鄙夫家，无干时事。”又曰：“太平、安乐之祸，不可不戒！”故诸主祗畏，争为可喜事。帝遂诏：“夫妇，教化之端。其公主、县主有子而寡，不得复嫁。” 
　　永福公主。 
</div>
    <div class="pagination">
<a href="新唐书_page107.html">上一页</a><span>...</span><a href="新唐书_page103.html">103</a><a href="新唐书_page104.html">104</a><a href="新唐书_page105.html">105</a><a href="新唐书_page106.html">106</a><a href="新唐书_page107.html">107</a><span class="current-page">108</span><a href="新唐书_page109.html">109</a><a href="新唐书_page110.html">110</a><a href="新唐书_page111.html">111</a><a href="新唐书_page112.html">112</a><a href="新唐书_page113.html">113</a><span>...</span><a href="新唐书_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
