<!DOCTYPE html>
<html>
<head>
    <meta charset="UTF-8">
    <title>辽史 - 第 196 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 196 页/共 221 页</h1>
    <div class="content">　　统和初，尝以军事任为拽剌详稳，寻徙南京统军使。十三年，徇地南鄙，克敌於四岳挢，斩首百馀级。攻宋，以战功迁东京留守，封楚国公。後伐高丽，副先锋耶律盆奴，擒康肇于铜州。

　　三十年，西北部叛，从南府宰相耶律奴瓜讨之。及典禁军，号令整肃，诸部多降。寻迁侍中，卒。

　　高正，不知何郡人。统和初，举进士第，累迁枢密直学士。

　　上将伐高丽，遣正先往谕意。及还，迁右仆射。时高丽王询表请入觐，上许之，遣正率骑兵千人迓之。馆于路，为高丽将卓思正所围。正以势不可敌，与麾下壮士突围出，士卒死伤者众。上悔轻发，释其罪。

　　明年，迁工部侍郎，为北院枢密副使。开泰五年卒。

　　耶律的琭，字耶宁，仲父房之後。习兵事，为左皮室详稳。<五>

　　统和二十八年，伐高丽，的　率本部军与盆奴等擒康肇、李玄蕴于铜州。帝壮之曰：「以卿英才，为国戮力，真吾家千里驹也！」乃赐御马及细铠。

　　明年，为北院大王，出为乌古敌烈部都详稳。年七十二卒。

　　大康乂，渤海人。开泰间，累官南府宰相，出知黄龙府，善绥抚，东部怀服。榆里底乃部长伯阴与榆烈比来附，送于朝。且言蒲卢毛朵界多渤海人，乞取之。诏从其请。康　领兵至大石河驼准城，掠数百户以归。未几卒。

　　论曰：高句骊弑其君诵而立询，辽兴问罪之师，宜其箪食　浆以迎，除舍以待；而乃乘险旅拒，俾智者竭其谋，勇者穷其力。虽得其要领，而颛颛独居一海之中自若也。岂服人者以德而不以力欤？况乎残毁其宫室，系累其民人，所谓以燕伐燕也欤？呜呼！朱崖之弃，捐之之力也，敌烈之谏有焉。

※校勘记

　　一∶　秦晋王公主按秦晋王公主，即指秦晋国王隆庆女韩国长公主，见地理志一头下军州渭州。

　　二∶　生未月父母俱死至统和八年改北面林牙　按上文，　德于统和十四年赐死。匹敌生未月，父母俱死，则匹敌生于统和十四年，不得于统和八年以前尚主、任官，八年又改北面林牙。统和似应作开泰。

　　三∶　后弟浞卜　后字原脱。浞卜为仁德皇后弟，据上下文义补。

　　四∶　三年再使高丽　三，原误「四」。按纪，复使高丽在三年二月，高丽史同，据改。

　　五∶　为左皮室详稳　按纪统和二十八年十一月及高丽外记并作「右皮室详稳耶律敌鲁」。

　





第八十九卷　　列传第十九

耶律庶成庶箴蒲鲁杨皙耶律韩留杨佶耶律和尚

　　耶律庶成，字喜隐，小字陈六，季父房之後。父吴九，检校太师。

　　庶成幼好学，书过目不忘。善辽、汉文字，於诗尤工。重熙初，补牌印郎君，累迁枢密直学士。与萧韩家奴各进四时逸乐赋，帝嗟赏。初，契丹医人鲜知切脉审药，上命庶成译方脉书行之，自是人皆通习，虽诸部族亦知医事。时入禁中，叁决疑议。偕林牙萧韩家奴等撰实录及礼书。与枢密副使萧德修定法令，<一>上诏庶成曰：「方今法令轻重不伦。法令者，为政所先，人命所系，不可不慎。卿其审度轻重，从宜修定。」庶成叁酌古今，刊正讹谬，成书以进。帝览而善之。

　　庶成方进用，为妻胡笃所诬，以罪夺官，绌为「庶耶律」。使吐蕃凡十二年，清宁间始归。帝知其诬，诏复本族，仍迁所夺官，卒。

　　庶成尝为林牙，梦善卜者胡吕古卜曰：「官止林牙，因妻得罪。」及置於理，法当离婚。胡笃适有娠，至期不产而死。剖视之，其子以手抱心，识者谓诬夫之报。有诗文行于世。弟庶箴。

　　庶箴，字陈甫，善属文。重熙中，为本族将军。咸雍元年，同知东京留守事，俄徙乌衍突厥部节度使。九年，知蓟州事。

　　明年，迁都林牙。上表乞广本国姓氏曰：「我朝创业以来，法制修明；惟姓氏止分为二，耶律与萧而已。始太祖制契丹大字，取诸部乡里之名，续作一篇，着于卷末。臣请推广之，使诸部各立姓氏，庶男女婚媾有合典礼。」帝以旧制不可遽厘，不听。

　　大康二年，出耶律乙辛为中京留守，庶箴与耶律孟简表贺。顷之，乙辛复为枢密使，专权恣虐。庶箴私见乙辛泣曰：「前抗表，非庶箴之愿也。」乙辛信其言，乃得自安。闻者鄙之。八年，致仕，卒。子蒲鲁。

　　蒲鲁，字乃展。幼聪悟好学，甫七岁，能诵契丹大字。习汉文，未十年，博通经籍。

　　重熙中，举进士第。主文以国制无契丹试进士之条，闻于上，以庶箴擅令子就科目，鞭之二百。寻命蒲鲁为牌印郎君。应诏赋诗，立成以进。帝嘉赏，顾左右曰：「文才如此，必不能武事。」蒲鲁奏曰：「臣自蒙义方，兼习骑射，在流辈中亦可周旋。」帝未之信。会从猎，三矢中三兔，帝奇之，转通进。

　　是时，父庶箴尝寄戒谕诗，蒲鲁答以赋，众称其典雅。宠遇渐隆。清宁初卒。

　　杨皙，<二>字昌时，安次人。幼通五经大义。圣宗闻其颖悟，诏试诗，授秘书省校书郎。太平十一年，擢进士乙科，为着作佐郎。

　　重熙十二年，累迁枢密都承旨，权度支使。登对称旨，进枢密副使。历长宁军节度使，山西路转运使，知兴中府。清宁初，入知南院枢密使，与姚景行同总朝政。请行柴册礼。封赵国公。以足疾，复知兴中府。咸雍初，徙封齐，召赐同德功臣、尚书左仆射，兼中书令，拜枢密使，改封晋，给宰相、枢密使两厅　从，封赵王。

　　屡请归政，益赐保节功臣，致仕。大康五年，例改辽西郡王，薨。

　　耶律韩留，字速宁，仲父隋国王之後。有明识，笃行义，举止严重，工为诗。

　　统和间，召摄御院通进。开泰三年，稍迁乌古敌烈部都监，俄知详稳事。敌烈部叛，将宫分军，从枢密使耶律世良讨平之，加千牛卫大将军。

　　重熙元年，累迁至同知上京留守，改奚六部秃里太尉。性不苟合，为枢密使萧解里所忌。上欲召用韩留，解里言目病没能视，议遂寝。四年，召为北面林牙。帝曰：「朕早欲用卿，闻有疾，故待之至今。」韩留对曰：「臣昔有目疾，才数月耳；然亦不至于昏。第臣驽拙，不能事权贵，是以不获早睹天颜。非陛下圣察，则愚臣岂有今日耶！」诏进述怀诗，上嘉叹。方将大用，卒。

　　杨佶，字正叔，南京人。幼颖悟异常，读书自能成句，识者奇之。弱冠，声名籍甚。

　　统和二十四年，举进士第一，历校书郎、大理正。开泰六年，转仪曹郎，典掌书命，加谏议大夫。出知易州，治尚清简，徵发期会必信。入为大理少卿。累迁翰林学士，文章号得体。八年，燕地饥疫，民多流殍，以佶同知南京留守事，发仓廪，振乏绝，贫民鬻子者计佣而出之。宋遣梅询贺千龄节，诏佶迎送，多唱酬，询每见称赏。复为翰林学士。

　　重熙元年，升翰林学士承旨。丁母忧，起复工部尚书。历忠顺军节度使，朔、武等州观察、处置使，天德军节度使，加特进检校太师、同中书门下平章事，复拜叁知政事，兼知南院枢密使。

　　十五年，出为武定军节度使。境内亢旱，苗稼将槁。视事之夕，雨泽沾足。百姓歌曰：「何以苏我？上天降雨。谁其抚我？杨公为主。」漯阳水失故道，岁为民害，乃以己俸创长挢，人不病涉。及被召，郡民攀辕泣送。上御清凉殿宴劳之，即日除吏部尚书，兼门下侍郎、同中书门下平章事。上曰：「卿今日何减吕望之遇文王！」佶对曰：「吕望比臣遭际有十年之晚。」上悦。其居相位，以进贤为己任，事总大纲，责成百司，人人乐为之用。

　　三请致政，许之，月给钱粟　隶，四时遣使存问。卒。有登瀛集行于世。

　　耶律和尚，字特抹，系出季父房。善滑稽。

　　重熙初，补祗候郎君。时帝笃于亲亲，凡三父之後，皆序父兄行第，於和尚尤狎爱。然每侍宴饮，虽诙谐，未尝有一言之过，由是上益重之。历积庆、永兴宫使，累迁至同知南院宣徽使事、南面林牙。十六年，出为怀化军节度使，俄召为御史大夫。二十三年，因大册，加天平军节度使、检校太师，徙中京路按问使，卒。

　　和尚雅有美行，数以财恤亲友，人皆爱重。然嗜酒不事事，以故不获柄用。或以为言，答曰：「吾非不知，顾人生如风灯石火，不饮将何为？」晚年沈湎尤甚，人称为「酒仙」云。

　　论曰：庶成定法令，治民者不容高下其手。庶箴虽尝表请广姓氏，以秩典礼；其随势俯仰，则有愧於其子蒲鲁矣。杨皙为上宠遇，迭封王爵，而功业不少概见。然得爱民治国之要，其杨佶哉。

※校勘记

　　一∶　与枢密副使萧德修定法令　萧德，原误「耶律德」。按纪耶律德曾于重熙六年十二月使宋，无修定法令事。卷九六萧德传：「累迁北院枢密副使，诏与林牙耶律庶成修律令。」据改。

　　二∶　杨皙　按杨皙即卷九七之杨绩，一人两传。陈襄使辽语录作杨哲。

　

</div>
    <div class="pagination">
<a href="辽史_page195.html">上一页</a><span>...</span><a href="辽史_page191.html">191</a><a href="辽史_page192.html">192</a><a href="辽史_page193.html">193</a><a href="辽史_page194.html">194</a><a href="辽史_page195.html">195</a><span class="current-page">196</span><a href="辽史_page197.html">197</a><a href="辽史_page198.html">198</a><a href="辽史_page199.html">199</a><a href="辽史_page200.html">200</a><a href="辽史_page201.html">201</a><span>...</span><a href="辽史_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
