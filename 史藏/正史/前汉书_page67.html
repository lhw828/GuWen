<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 67 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 67 页/共 74 页
  </h1>
  <div class="content">
   前汉书卷九十
　　前汉书卷九十考证
　　酷吏传恶能胜其任而媮快乎注师古曰媮茍且也○【臣宗万】按媮快史记作愉快此文媮字即愉字意顔以茍且觧之于义不顺
　　言道徳者溺于职矣○史记作溺其职矣
　　郅都传河东大阳人也○【臣召南】按史记但曰杨人也据地理志杨县与大阳县并属河南郡似此文误杨为阳因遂衍大字
　　成传为少吏必陵其长吏○【臣召南】按少吏南本作小吏非也少吏自与长吏对言汉制县令长及丞尉二百石以上为长吏百石以下有斗食佐史之秩为少吏武纪元光六年诏曰少吏犯禁即此少吏也
　　义纵传以捕按太后外孙修成子中○按史记作修成君子仲但以外戚传证之时本号曰修成子仲则不必有君字也
　　杨仆传使督盗贼闗东○按闗东属上句宋本误置宋祁注于督盗贼下
　　咸宣传南阳有梅免百政楚有叚中杜少○按百政史记作白政叚中史记作殷中
　　田广明传与廐啬夫江徳○【臣召南】按江徳功臣表作江喜又按此传魏不害三人之封并捕斩公孙勇也乃功臣表则云蘓昌以捕故越王子邹起侯事实稍异








　　前汉书卷九十考证
　　钦定四库全书
　　前汉书卷九十一
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　货殖传第六十一
　　昔先王之制自天子公侯卿大夫士至于皁抱关击橛者【师古曰皁飬马者也之言着也属着于人也抱关守门者也击橛守夜击木以警众也橛音吐各反】其爵禄奉飬宫室车服棺椁祭祀死生之制各有差品小不得僭大贱不得逾贵夫然故上下序而民志定于是辩其土地川泽邱陵衍沃原隰之宜【师古曰衍谓地平衍者也沃水之所灌沃也广平曰原下湿曰隰○宋祁曰注文地字下疑有形字下沃疑作浸】教民树种畜飬【师古曰树殖也】五谷六畜及至鱼龞鸟兽雚蒲材干器械之资【师古曰雚薍也即今之荻也械者器之总名也雚音桓薍音五宦反荻音敌】所以飬生送终之具靡不皆育育之以时而用之有节草木未落斧斤不入于山林【师古曰礼记月令云季秋之月草木黄落乃伐薪为炭】豺獭未祭网不布于壄泽【师古曰礼记王制云獭祭鱼然后虞人入泽梁豺祭兽然后田猎月令孟春之月獭祭鱼季秋之月豺乃祭兽戮禽罝兎网也音嗟】鹰隼未击矰弋不施于徯隧【师古曰隼亦鸷鸟即今所呼为鹘者也月令孟秋之月鹰乃祭鸟用始行戮弋缴射也矰者弋之矢也徯隧径道也矰音曽徯音奚隧音遂鹘音胡骨反】既顺时而取物然犹山不茬蘖泽不伐夭【师古曰茬古槎字也槎邪斫木也蘖髠斩之也此夭谓草木之方长未成者也槎音土牙反蘖音五葛反夭音乌老反○刘奉世曰蘖读如牙蘖之蘖旁出嫩枝也义与夭相对宋祁曰茬浙本音大雅反】蝝鱼麛卵咸有常禁【师古曰蝝小虫也麛鹿子也卵鸟卵也月令孟春之月毋杀孩虫毋麛毋卵蝝音弋全反麛音莫奚反】所以顺时宣气蕃阜庶物【师古曰蕃多也阜盛也蕃音扶元反】稸足功用如此之备也【师古曰稸即蓄字】然后四民因其土宜各任智力夙兴夜寐以治其业相与通功易事交利而俱赡【师古曰言以其所有交易所无而不匮乏】非有征发期防而逺近咸足故易曰后以财成辅相天地之宜以左右民【师古曰泰卦象辞也后君也左右助也言王者资财用以成教賛天地之化育以救助其众庶也左右读曰佐佑】备物致用立成器以为天下利莫大乎圣人【师古曰上系之辞也备物致用谓备取百物而极其功用○宋祁曰一作立功成器一作立物立功致用成器】此之谓也管子云古之四民不得杂处【师古曰管仲之书也】士相与言仁谊于间宴【师古曰间读曰闲】工相与议技巧于官府商相与语财利于市井【师古曰凡言市井者市交易之处井共汲之所故总而言之也説者云因井而为市其义非也】农相与谋稼穑于田壄朝夕从事不见异物而迁焉【师古曰言非其本业则弗观视故能各精其事不移易○宋祁曰注末疑有也字】故其父兄之教不肃而成子弟之学不劳而能各安其居而乐其业甘其食而美其服虽见竒丽纷华非其所习辟犹戎翟之与于越不相入矣【孟康曰于越南方越名也师古曰于发语声也戎蛮之语则然于越犹句呉耳辟读曰譬】是以欲寡而事节财足而不争于是在民上者道之以徳【师古曰道读曰导】齐之以礼故民有耻而且敬贵谊而贱利此三代之所以直道而行不严而治之大畧也【师古曰直道而行谓以徳礼率下不饰伪也】及周室衰礼法堕【师古曰堕毁也音火规反】诸侯刻桷丹楹大夫山节藻棁【师古曰桷椽也楹柱也节栭也山刻为山形也棁侏儒柱也藻谓刻镂为水藻之文也刻桷丹楹鲁桓宫也山节藻棁臧文仲也○宋祁曰注文椽字疑作欀】八佾舞于庭雍彻于堂【师古曰八佾舞于庭谓季氏也以雍乐彻食三家则然事见论语】其流至于士庶人莫不离制而弃本稼穑之民少商旅之民多谷不足而贷有余陵夷至乎桓文之后【师古曰齐桓晋文也】礼谊大坏上下相冒国异政家殊俗耆欲不制僭差亡极【师古曰耆读曰嗜其下并同极止也】于是商通难得之货工作亡用之器士设反道之行以追时好而取世资【师古曰追逐也】伪民背实而要名奸夫犯害而求利簒弑取国者为王公圉夺成家者为雄桀【师古曰圉谓禁守其人也○刘敞曰圉读如御人于国门之御】礼谊不足以拘君子刑戮不足以威小人富者木土被文锦犬马余肉粟而贫者裋褐不完唅菽饮水【师古曰裋布长襦也褐编枲衣也裋音竖唅亦含字也菽豆也】其为编戸齐民同列而以财力相君虽为仆虏犹亡愠色故夫饰变诈为奸轨者自足乎一世之间守道循理者不免于饥寒之患其教自上兴繇法度之无限也【师古曰繇读与由同】故列其行事以传世变云
　　昔粤王句践困于防稽之上廼用范蠡计然【孟康曰姓计名然越臣也蔡谟曰计然者范蠡所著书篇名耳非人也谓之计然者所计而然也羣书所称句践之贤佐种蠡为首岂闻复有姓计名然者乎若有此人越但用半防便以致霸是功重于范蠡蠡之师也焉有如此而越国不记其事书籍不见其名史迁不述其传乎师古曰蔡説谬矣据古今人表计然列在第四等岂是范蠡书篇乎计然一号计研故戏賔曰研桑心计于无垠即谓此耳计然者濮上人也博学无所不通尤善计筭尝南游越范蠡卑身事之其书则有万物録着五方所出皆直述之事见皇览及晋中经簿又呉越春秋及越絶书并作计倪此则倪研及然声皆相近实一人耳何云书籍不见哉○宋祁曰注文故戏賔当作故荅賔戏】计然曰知鬭则脩偹时用则知物二者形则万货之情可得见矣【师古曰形显见】故旱则资舟水则资车物之理也【师古曰旱极则水水极则旱故于旱时而预蓄舟水时预蓄车以待其贵收其利也】推此类而脩之十年国富厚赂战士遂报彊呉刷防稽之耻【师古曰刷谓拭除之也音所劣反】范蠡叹曰计然之防十用其五而得意既以施国吾欲施之家廼乗扁舟【孟康曰特舟也师古曰音匹延反】浮江湖变姓名适齐为鸱夷子皮【师古曰自号鸱夷者言若盛酒之鸱夷多所容受而可卷怀与时张弛也鸱夷皮之所为故曰子皮】之陶为朱公【孟康曰陶即今定陶也】以为陶天下之中诸侯四通货物所交易也廼治产积居与时逐【孟康曰逐时而居买也师古曰此説非也言豫居货物与时而逐利】而不责于人【○刘攽曰与时逐宜属下句治产治凡可以生息者积居积贮成物居停之与时逐而不责于人言此两事自与天时驰逐无求责于人也】故善治产者能择人而任时十九年之间三致千金而再散分与贫友昆弟后年衰老听子孙脩业而息之【师古曰息生也】遂至钜万故言富者称陶朱
　　子赣既学于仲尼退而仕卫【师古曰孔子弟子姓端木名赐也】发贮鬻财曹鲁之间【师古曰多有积贮趣时而发鬻卖之也鬻音弋六反】七十子之徒赐为饶【师古曰言于弟子之中为富】而顔渊箪食瓢饮在于陋巷【师古曰箪笥也食饭也瓢瓠勺也一箪之饭一瓢之饮至贫也箪音丁安反食音似瓢音频遥反○宋祁曰注文至字上当有言字】子赣结驷连骑束帛之币聘享诸侯所至国君无不分庭与之亢礼【师古曰为賔主之礼】然孔子贤顔渊而讥子赣曰回也其庶乎屡空赐不受命而货殖焉意则屡中【师古曰论语载孔子之言也顔回庶几圣道虽数空匮而乐在其中子赣不受教命惟财是殖亿度是非幸而中耳意读曰亿中音竹仲反】
　　白圭周人也当魏文侯时李克务尽地力而白圭乐观时变故人弃我取人取我予能薄饮食忍嗜欲节衣服与用事僮仆同苦乐趋时若猛兽鸷鸟之发故曰吾治生犹伊尹吕尚之谋孙呉用兵商鞅行法是也故智不足与权变勇不足以决断仁不足以取予彊不能以有守虽欲学吾术终不告也盖天下言治生者祖白圭【师古曰祖始也以其法为本始也】
　　猗顿用盬盐起【师古曰猗顿鲁之穷士也盬盐池也于盬造盐故曰盬盐盬音古】邯郸郭纵以铸冶成业与王者埓富【师古曰埓等也】
　　乌氏蠃畜牧【师古曰氏音支乌氏姓也嬴名也其人为畜牧之业也】及众斥卖【师古曰畜牧蕃盛其数多则出而卖之也】求竒缯物间献戎王【师古曰避时之禁故伺间隙私遗戎王】戎王十倍其偿【○宋祁曰偿字上当有价字】予畜畜至用谷量牛马【师古曰言其数饶不可计筭故以山谷多少言之】秦始皇令蠃比封君以时与列臣朝请【师古曰与读曰豫请音才姓反】
　　巴寡妇清【师古曰以其行絜故号曰清也】其先得丹穴而擅其利数世【师古曰丹丹砂也穴者山谷之穴出丹也】家亦不訾【师古曰言资财众多无限数訾音子移反】清寡妇能守其业用财自卫人不敢犯始皇以为贞妇而客之为筑女怀清台
　　秦汉之制列侯封君食租税岁率戸二百千戸之君则二十万朝觐聘享出其中庶民农工商贾率亦岁万息二千百万之家即二十万而更繇租赋出其中【师古曰更音工衡反繇读曰徭】衣食好美矣故曰陆地牧马二百蹏【孟康曰五十匹也师古曰蹏古蹄字】牛千蹏角【孟康曰百六十七头也马贵而牛贱以此为率也师古曰百六十七头牛则为蹄与角凡一千二也言千者举成数也○宋祁曰牛千蹏角越本作牛蹏角千】千足羊【师古曰凡言千足者二百五十头也】泽中千足彘水居千石鱼波【师古曰波读曰陂言有大陂飬鱼一岁收千石鱼也説者不晓乃改其波字为皮又读为披皆失之矣】山居千章之萩【孟康曰萩任方章者千枚也师古曰大材曰章解在百官公卿表萩即楸树字也其下并同也○宋祁曰注文浙本百官公卿表句下有萩不在山明矣六字删树字两也字】安邑千树枣燕秦千树栗蜀汉江陵千树橘淮北荥南河济之间千树萩【师古曰荥亦水名济水所溢作也即今所谓荥泽也】陈夏千亩桼【师古曰陈陈县也夏夏县也皆属淮阳种桼树而取其汁夏音嘏】齐鲁千亩桑麻渭川千亩竹及名国万家之城带郭千亩亩钟之田【孟康曰一钟受六斛四斗师古曰一亩收钟者凡千亩也○宋祁曰注文师古曰下当有言字】若千亩巵茜【孟康曰茜草巵子可用染也师古曰茜音千见反】千畦姜韭【师古曰畦音】此其人皆与千户侯等谚曰以贫求富农不如工工不如商刺绣文不如倚市门此言末业贫者之资也【师古曰言其易以得利也】通邑大都酤一岁千酿【师古曰千瓮以酿酒】醯酱千瓨【师古曰瓨长头甖也受十升瓨音胡反○宋祁曰注文中头字当作颈字升字当作斗字字当作江字】浆千儋【孟康曰儋甖也师古曰儋人儋之也一儋两甖儋音丁滥反】屠牛羊彘千皮谷籴千钟【师古曰谓常籴取而居之】薪槀千车舡长千丈【师古曰总积舡之丈数也】木千章竹竿万个【孟康曰个者一个两个师古曰个读曰个个枚也○宋祁白注文师字上当有也字】轺车百乗【师古曰轺车轻小之车也轺音弋昭反】牛车千两【师古曰车一乗曰一两谓之两者言其辕轮两两而耦】木器桼者千枚铜器千钧【孟康曰三十斤为一钧】素木铁器若巵茜千石【孟康曰百二十斤为石素木素器也】马蹏噭千【师古曰噭口也蹄与口共千则为马二百也噭音江钓反又音口钓反】牛千足羊彘千双【师古曰彘即豕】童手指千【孟康曰童奴婢也古者无空手游口皆有作务作务须手指故曰手指以别马牛蹏角也师古曰手指谓有巧技者指千则人百】筋角丹砂千斤其帛絮细布千钧文采千匹【师古曰文文缯也帛之有色者曰采】荅布皮革千石【孟康曰荅布白叠也师古曰麤厚之布也其价贱故与皮革同其量耳非白叠也荅者厚重之貌而读者妄为搨音非也】桼千大斗【师古曰大斗者异于量米粟之斗也今俗犹有大量】糵麴盐豉千合【师古曰麴糵以斤石称之轻重齐则为合盐豉则斗斛量之多少等亦为合合者相配偶之言耳今西楚荆沔之俗卖盐豉者盐豉各一升则各为裹而相随焉此则合也説者不晓廼读为升合之合又改作台竞为解説失之逺矣】鲐鮆千斤【师古曰鲐海鱼也鮆刀鱼也饮而不食者鲐音胎又音菭鮆音荠又音才尔反而説者妄读鲐为夷非惟失于训物亦不知音矣】鮿鲍千钧【师古曰鮿膊鱼也即今不着盐而干者也鲍今之防鱼也鮿音辄膊音普各反防音于业反而説者乃读鲍为鮠鱼之鮠音五回反失义逺矣郑康成以为防于煏室干之亦非也煏室干之即鮿耳盖今巴荆人所呼鰎鱼者是也音居偃反秦始皇载鲍乱臭则是防鱼耳而煏室干者本不臭也煏音蒲北反】枣栗千石者三之【师古曰三千石】狐貂裘千皮羔羊裘千石【师古曰狐貂贵故计其数羔羊贱故称其量也】旃席千具它果采千种【师古曰果采谓于山野采取果实也】子贷金钱千贯节驵侩【孟康曰节节物贵贱也谓除估侩其余利比于千乗之家也师古曰侩者合防二家交易者也驵者其首率也驵音子朗反侩音工外反】贪贾三之廉贾五之【孟康曰贪贾未当卖而卖未当买而买故得利少而十得其三廉贾贵乃卖贱乃买故十得五也○刘敞曰贪贾务赊贷仍取厚利常多亡失故三之廉贾取之约未尝亡失故五之刘奉世曰此谓子贷取息也贪贾取利多故三分取息一分廉贾则五分取一耳所谓岁万息二千也】亦比千乗之家此其大率也
　　蜀卓氏之先赵人也用铁冶富秦破赵迁卓氏之蜀夫妻推辇行【师古曰歩车曰辇】诸迁虏少有余财争与吏求近处处葭萌【师古曰县名地理志属广汉葭音家】惟卓氏曰此地陿薄吾闻防山之下沃壄下有踆鸱至死不饥【孟康曰踆音蹲水乡多鸱其山下有沃野灌溉师古曰孟説非也踆鸱谓芋也其根可食以充粮故无饥年华阳国志曰汶山郡都安县有大芋如蹲鸱也】民工作布易贾乃求逺迁致之临卭大憙即铁山鼓铸【师古曰即就也】运筹筭贾滇蜀民【师古曰行贩卖于滇蜀之间也滇音丁贤反】富至童八百人田池射猎之乐拟于人君
　　程郑山东迁虏也亦冶铸贾魋结民富埓卓氏【师古曰魋结西南夷也言程郑行贾求利于其人也埓等也魋音直追反结读曰髻】程卓既衰至成哀间成都罗裒訾至钜万初裒贾京师随身数十百万【师古曰言其自有数十万且至百万】为平陵石氏持钱其人彊力石氏訾次如苴【孟康曰平陵如氏苴氏也石氏勤力故訾次二人也师古曰孟説非也其人彊力谓罗裒耳訾次如苴自谓石氏之饶财也苴音侧于反】亲信厚资遣之令往来巴蜀数年间致千余万裒举其半赂遗曲阳定陵侯【师古曰谓王根淳于长也】依其权力赊贷郡国人莫敢负【师古曰贷音吐戴反】擅盐井之利期年所得自倍【师古曰期音基】遂殖其货
　　宛孔氏之先梁人也用铁冶为业秦灭魏迁孔氏南阳大鼓铸规陂田连骑游诸侯因通商贾之利有游间公子之名【师古曰间读曰闲言其志寛大不在急促公子者公侯贵人之子也言其举动性行有似之也若今言诸郎矣】然其赢得过当瘉于孅啬【师古曰瘉读为愈愈胜也孅细也啬爱也言其于利虽不汲汲茍得然所赢余多于细者也孅与纤同下云周人既孅义亦类此】家致数千金故南阳行贾尽法孔氏之雍容
　　鲁人俗俭啬而丙氏尤甚以铁冶起富至钜万然家自父兄子弟约頫有拾卬有取【师古曰頫古俯字也俯仰必有所取拾无钜细好恶也○宋祁曰注末也字上当有者字】贳贷行贾徧郡国邹鲁以其故多去文学而趋利
　　齐俗贱奴虏而刁闲独爱贵之【师古曰刁姓闲名也刁音貂】桀黠奴人之所患唯刁闲收取使之逐鱼盐商贾之利或连车骑交守相然愈益任之终得其力起数千万故曰宁爵无刁【孟康曰刁闲能畜豪奴奴或有连车骑交守相奴自谓宁欲免去作民有爵邪无将止为刁氏作奴乎无发声助也】言能使豪奴自饶而尽其力也刁闲既衰至成哀间临淄姓伟訾五千万【师古曰姓姓名伟】
　　周人既孅而师史尤甚转毂百数【师古曰转毂谓以车载物而逐利者○宋祁曰尤旧本作光姚改作尤】贾郡国无所不至雒阳街居在齐秦楚赵之中富家相矜以久贾【孟康曰谓街巷居民无田地皆相矜久贾在此诸国也师古曰此説非也言雒阳之地居在诸国之中要冲之所若大街衢故其贾人无所不至而多得利不惮久行也中音竹仲反】过邑不入门设用此等故师史能致十千万【师古曰十千万即万万也言其财至万万也一曰至千万者十焉】师史既衰至成哀王莽时雒阳张长叔薛子仲訾亦十千万莽皆以为纳言士欲法武帝然不能得其利【师古曰法武帝者言用卜式东郭咸阳孔仅等为官也】宣曲任氏其先为督道仓吏【孟康曰若今吏督租谷使上道输所在也师古曰于京师四方诸道督其租耳道者非谓上道也○刘奉世曰督道者仓所在地名耳犹后传注汉宫阙疏所称细栁仓也为仓吏故能藏粟致富也】秦之败也豪杰争取金玉任氏独窖仓粟【师古曰取仓粟而窖臧之也窖音工孝反】楚汉相距荥阳民不得耕种米石至万而豪杰金玉尽归任氏任氏以此起富富人奢侈而任氏折节为力田畜人争取贱贾任氏独取贵【师古曰言其居买之物不计贵贱唯在良美也贾读曰价】善富者数世【师古曰折节力田务于本业先公后私率道闾里故云善富】然任公家约非田畜所生不衣食公事不毕则不得饮酒食肉【师古曰任公任氏之父也言家为此私约制也晋灼以为任用公家之约此説非也】以此为闾里率故富而主上重之塞之斥也唯桥桃以致马千匹牛倍之羊万粟以万钟计【孟康曰边塞主斥候卒也唯此一人能致富若此师古曰此説非也塞斥者言国家斥开边塞更令寛广故桥桃得恣其畜牧也姓桥名桃以万钟计者不论斗斛千万之数每率举万钟而计之着其饶多也○刘攽曰顔説未尽塞之斥也公私皆有费用故桥桃得以致富岂谓待广地恣其畜牧哉】呉楚兵之起长安中列侯封君行从军旅赍貣子钱家【师古曰行者须赍粮而出于子钱家貣之也貣谓求假之也音吐得反】子钱家以为关东成败未决莫肯予唯母盐氏出捐千金贷【师古曰贷谓假与之音吐戴反】其息十之三月呉楚平一岁之中则母盐氏息十倍用此富关中关中富商大贾大氐尽诸田【师古曰氐读曰抵抵归也】田墙田兰韦家栗氏安陵杜氏亦钜万前富者既衰自元成讫王莽京师富人杜陵樊嘉茂陵挚网平陵如氏苴氏长安丹王君房豉樊少翁王孙大卿为天下髙訾【师古曰王君房卖丹樊少翁及王孙大卿卖豉亦致髙訾訾读与资同髙訾谓多资财】樊嘉五千万其余皆钜万矣王孙卿以财飬士与雄杰交王莽以为京司市师汉司东市令也此其章章尤著者也其余郡国富民兼业颛利【师古曰颛与专同】以货赂自行取重于乡里者不可胜数故秦杨以田农而甲一州【孟康曰以田地过限从此而富为州中第一也】翁伯以贩脂而倾县邑张氏以卖酱而隃侈质氏以洒削而食【服防曰治刀剑者也如淳曰作刀剑削者师古曰二説皆非也洒濯也削谓刀剑室也谓人有刀剑削故恶者主为洒刷之去其垢秽更饰令新也洒音先礼反削音先召反】浊氏以胃脯而连骑【晋灼曰今太官常以十月作沸汤燖羊胃以末椒姜坋之使燥是也师古曰燖音似廉反坋音蒲顿反】张里以马医而撃钟皆越法矣然常循守事业积累赢利渐有所起至于蜀卓宛孔齐之刁间公擅山川铜铁鱼盐市井之入运其筹防上争王者之利下锢齐民之业【师古曰锢亦谓专取之也】皆防不轨奢僭之恶又况掘冢搏掩犯奸成富【师古曰搏掩谓搏撃掩袭取人物者也搏字或作博一説博六博也掩意钱之属也皆戏而赌取财物】曲叔稽发雍乐成之徒【师古曰姓曲名叔姓稽名发姓雍名乐成也稽音工奚反】犹复齿列【师古曰身为罪恶尚复与良善之人齐齿并列】伤化败俗大乱之道也







　　前汉书卷九十一
　　前汉书卷九十一考证
　　货殖传昔粤王勾践云云○【臣召南】按范蠡子贡白圭猗顿乌氏巴寡妇清其人皆在汉以前不应与程卓诸人并列此则沿袭史记本文未及刋除者也刘知几每讥班氏失于裁断此亦其彰彰者
　　淮北荥南河济之间千树萩○史记作淮北常山以南河济之间千树萩又浆千儋史记作千甔又谷籴千钟史记作贩谷籴千钟又木器桼者千枚史记作木器髤者又马蹏噭千史记作蹏躈千
　　桼千大斗○顾炎武曰是汉时已有大斗但用之量麄货耳【臣召南】按史记但云桼千斗无大字又蘖麯盐豉千合史记作千瓵徐广曰瓵音贻瓦器受斗六升又鮿鲍千钧史记作鲰千石鲍千钧
　　羔羊裘千石○顾炎武曰变皮言石亦互文也【臣召南】按顔注谓狐貂贵故言皮羔羊贱故言石其説甚盖非互文
　　为平陵石氏持钱○顾炎武曰持钱犹今人言掌财也鲁人俗俭啬而丙氏尤甚○丙氏史记作曹邴氏安陵杜氏○【臣召南】按史记作安陵杜杜氏言安陵县及杜县之杜氏皆富也
　　故秦杨以田农而甲一州云云○秦杨史记作秦阳又翁伯史记作雍伯又质氏史记作郅氏又曲叔史记作田叔又稽发史记作桓发








　　前汉书卷九十一考证
&lt;史部,正史类,前汉书&gt;
　　钦定四库全书
　　前汉书卷九十二
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　游侠传第六十二
　　古者天子建国诸侯立家自卿大夫以至于庶人各有等差是以民服事其上而下无觊觎【师古曰觊幸也觎欲也幸得其所欲也觊音冀觎音逾又音谕】孔子曰天下有道政不在大夫【师古曰论语载孔子之言谓权不移于下也】百官有司奉法承令以脩所职失职有诛侵官有罚夫然故上下相顺而庶事理焉周室既微礼乐征伐自诸侯出桓文之后大夫世权陪臣执命【师古曰齐桓晋文周之二霸也陪重也】陵夷至于战国合从连衡力政争彊【师古曰力政者弃背礼义专任威力也从音子容反】繇是列国公子魏有信陵赵有平原齐有孟尝楚有春申【师古曰繇读与由同信陵君魏无忌平原君赵胜孟尝君田文春申君黄歇】皆借王公之埶竞为游侠鸡鸣狗盗无不賔礼【师古曰谓孟尝君用鸡鸣而得亡出闗因狗盗而取狐白裘也○宋祁曰此注疑是孟康】而赵相虞卿弃国捐君以周穷交魏齐之厄【师古曰魏齐虞卿之交也将为范睢所杀卿救之也】信陵无忌窃符矫命戮将专师以赴平原之急【师古曰秦兵围赵赵相平原君告急于无忌无忌因如姬以窃兵符矫魏僖侯命代晋鄙为将而令朱亥锤杀晋鄙遂率兵救赵秦兵以郤而赵得全】皆以取重诸侯显名天下搤□而游谈者以四豪为称首【师古曰搤捉持也□古手腕字也四豪即魏信陵以下也搤音戹】于是背公死党之议成守职奉上之义废矣及至汉兴禁网疏阔未之匡改也【师古曰匡正也】是故代相陈豨从车千乘而呉濞淮南皆招賔客以千数外戚大臣魏其武安之属竞逐于京师布衣游侠剧孟郭觧之徒驰骛于闾阎权行州域力折公侯众庶荣其名迹觊而慕之虽其防于刑辟自与杀身成名若季路仇牧死而不悔【师古曰季路孔子弟子也姓仲名由卫人也卫有蒯瞆之乱季路闻之故入赴难遇孟黡石乞以戈击之断缨季路曰君子死冠不免结缨而死仇牧宋大夫也宋万杀闵公仇牧闻之趋而至手剑而叱之万臂撃仇牧碎首齿着于门阖言游侠之徒自许节操同于季路仇牧○宋祁曰一有也字邵本无姚本删】故曽子曰上失其道民散乆矣【师古曰论语载曽子之言也觧在刑法志】非明王在上视之以好恶齐之以礼法民曷繇知禁而反正乎【师古曰视读曰示繇读曰由】古之正法五伯三王之辠人也而六国五伯之辠人也【师古曰伯读曰霸下皆类此】夫四豪者又六国之辠人也况于郭觧之伦以匹夫之细窃生杀之权其辠已不容于诛矣观其温良泛爱振穷周急谦退不伐亦皆有絶异之姿惜乎不入于道徳茍放纵于末流杀身亡宗非不幸也自魏其武安淮南之后天子切齿卫霍改节然郡国豪桀处处各有京师亲戚冠葢相望亦古今常道莫足言者唯成帝时外家王氏賔客为盛而楼防为帅及王莽时诸公之间陈遵为雄闾里之侠原渉为魁【师古曰魁者斗之所用盛而杓之本也故言根本者皆云魁】
　　朱家鲁人高祖同时也鲁人皆以儒教而朱家用侠闻所臧活豪士以百数其余庸人不可胜言然终不伐其能饮其徳【孟康曰有徳于人而不自美也师古曰饮没也谓不称显○刘奉世曰饮其徳饮字当蒙不字言没非义也饮者犹饮物自饫言不饮有其徳宋祁曰注文显字下当有也字】诸所尝施唯恐见之振人不赡先从贫贱始家亡余财衣不兼采食不重味乘不过軥牛【晋灼曰軥軥也軥牛小牛也师古曰軥重挽也音工豆反晋説是也】专趋人之急甚于己私【师古曰趋读曰趣趣向也】既隂脱季布之厄及布尊贵终身不见自闗以东莫不延颈愿交楚田仲以侠闻父事朱家自以为行弗及也田仲死后有剧孟
　　剧孟者洛阳人也周人以商贾为资剧孟以侠显呉楚反时条侯为太尉乘传东将【师古曰乗传车而东出为太也传音张恋反】至河南得剧孟喜曰呉楚举大事而不求剧孟吾知其无能为己【师古曰已语终辞】天下骚动大将军得之若一敌国云【○宋祁曰浙本无军字】剧孟行大类朱家而好博多少年之戏然孟母死自逺方送防盖千乘及孟死家无十金之财而符离王孟亦以侠称江淮之间【师古曰符离沛郡之县也】是时济南瞷氏陈周肤亦以豪闻【师古曰瞷音闲】景帝闻之使使尽诛此属其后代诸白梁韩母辟阳翟薛况陜寒孺纷纷复出焉【师古曰代郡白姓非一家也故称诸焉梁国人姓韩名母辟阳翟属颍川陜即今陜州陜县也薛况寒孺皆人姓名也辟读曰避】
　　郭觧河内轵人也【师古曰轵音只】温善相人许负外孙也觧父任侠孝文时诛死觧为人静悍【师古曰性沉静而勇悍】不饮酒少时隂贼感槩【师古曰隂贼者隂懐贼害之意也感槩者感意气而立节槩也】不快意所杀甚众以躯耤友报仇【师古曰耤古借字也借谓借也】臧命作奸剽攻【师古曰臧命臧亡命之人也剽劫也攻谓穿窬而盗也剽音匹妙反○刘攽曰攻直谓攻夺而取之耳何因知其是穿窬也穿窬而盗亦不甚豪矣然剽是用力浅小之称攻则用力重害二者异耳】休乃铸钱掘【师古曰不报仇剽攻则铸钱也】不可胜数适有天幸窘急常得脱若遇赦及觧年长更折节为俭以徳报怨厚施而薄望然其自喜为侠益甚【师古曰自好喜为此名也喜音许吏反】既已振人之命不矜其功【师古曰振谓举救也矜夸恃也】其隂贼着于心本于睚眦如故云【师古曰着音直畧反心本犹言本心也睚音崖眦音渍睚眦又音五士反觧具在杜钦】而少年慕其行亦輙为报雠不使知也觧姊子负觧之埶【师古曰负恃也】与人饮使之釂非其任彊灌之【师古曰尽爵曰釂其人不饮而使尽爵乃彊灌之故怨怒也釂音于笑反彊音其两反】人怒刺杀觧姊子去亡觧姊怒曰以翁伯时人杀吾子贼不得【师古曰翁伯觧字也】弃其尸道旁弗欲以辱觧觧使人微知贼处【师古曰微同问之也】贼窘自归【师古曰窘困急】具以实告觧觧曰公杀之当吾儿不直遂去其贼【师古曰除去其罪也去音邱吕反○刘奉世曰去者遣之令去而已何必除罪】辠其姊子收而之诸公闻之皆多觧之义【师古曰多犹重也】益附焉觧出人皆避有一人独箕踞视之觧问其姓名客欲杀之觧曰居邑屋不见敬是吾徳不脩也【师古曰邑屋犹今人言村舎巷舎也】彼何辠乃隂请尉吏曰是人吾所重至践更时脱之【师古曰践更为践更之卒也脱免也更音工衡反脱音它活反】毎至直更数过吏弗求【师古曰直当也次当为更也数音所角反】怪之问其故觧使脱之箕踞者廼肉袒谢辠少年闻之愈益慕觧之行洛阳人有相仇者邑中贤豪居闲以十数终不听【师古曰居中间为道地和辑之而不见许也】客廼见觧觧夜见仇家仇家曲听【师古曰曲屈从其言】觧谓仇家吾闻洛阳诸公在闲多不听今子幸而听觧觧奈何从它县夺人邑贤大夫权乎廼夜去不使人知曰且毋庸待我去令洛阳豪居间廼听【师古曰庸用也且无用休待洛阳豪更言之廼从其言也】觧为人短小防俭出未尝有骑【师古曰不以骑自随也】不敢乗车入其县庭【师古曰所属之县也】之旁郡国为人请求事事可出出之【如淳曰事可为免出者出之】不可者各令厌其意【师古曰厌满也音一赡反】然后廼敢尝酒食诸公以此严重之争为用邑中少年及旁近县豪夜半过门常十余车请得觧客舎养之【师古曰舎止也言觧多藏亡命喜事少年与觧同志者知亡命者多归觧故夜将车来迎取其人居止而飬之】及徙豪茂陵也觧贫不中訾【师古曰中充也言訾财不充合徙之数也中音竹仲反其下亦同】吏恐不敢不徙卫将军为言郭觧家贫不中徙上曰觧布衣权至使将军此其家不贫【师古曰将军为之言是为其所使也】觧徙诸公送者出千余万轵人杨季主子为县掾鬲之【师古曰鬲塞其送不令觧得之也鬲与隔同】觧兄子断杨掾头觧入闗闗中贤豪知与不知闻声争交驩【师古曰知谓先相知】邑人又杀杨季主季主家上书人又杀阙下【师古曰于阙下杀上书人】上闻廼下吏捕觧觧亡置其母家室夏阳身至临晋临晋籍少翁素不知觧因出闗【师古曰出觧于闗也】籍少翁已出觧觧传太原所过告主人处吏逐迹至籍少翁少翁自杀口絶乆之得觧穷治所犯为而觧所杀皆在赦前轵有儒生侍使者坐客誉郭觧生曰觧专以奸犯公法何谓贤觧客闻之杀此生断舌吏以责觧觧实不知杀者杀者亦竟莫知为谁吏奏觧无辠御史大夫公孙议曰觧布衣为任侠行权以睚眦杀人觧不知此辠甚于觧知杀之当大逆无道【师古曰当谓处断其罪】遂族觧自是之后侠者极众而无足数者然闗中长安樊中子槐里赵王孙长陵高公子西河郭翁中【师古曰中读皆曰仲】太原鲁翁孺临淮儿长卿【师古曰儿音五奚反】东阳陈君孺虽为侠而恂恂有退让君子之风【师古曰恂恂谨信之貌也音荀】至若北道姚氏西道诸杜南道仇景东道佗羽公子南阳赵调之徒【师古曰据京师而言指其东西南北谓也姓佗名羽字公子佗古他字○宋祁曰注文谓字下当有之道两字】盗跖而居民间者耳曷足道哉此廼乡者朱家所羞也【师古曰乡读曰向】萭章字子夏长安人也【师古曰萭音拒○阳夏公曰按广韵萭与距同注汉有萭章距字疑误集韵萭读如规矩之矩距亦有作矩读】长安炽盛街闾各有豪侠章在城西栁市【师古曰汉宫阙疏云细栁仓有栁市】号曰城西万子夏为京兆尹门下督从至殿中【师古曰章从京兆也】侍中诸侯贵人争欲揖章莫与京兆尹言者章逡循甚惧其后京兆不复从也【师古曰更不以章自随也】与中书令石显相善亦得显权力门车常接毂至成帝初石显坐专权擅埶免官徙归故郡【○宋祁曰越本无徙字】显赀巨万当去留牀席器物数百万直【○宋祁曰留字下当有其字】欲以与章章不受賔客或问其故章叹曰吾以布衣见哀于石君【师古曰言为石显所哀怜】石君家破不能有以安也【师古曰言力不能救】而受其财物此为石氏之祸万氏反当以为福耶诸公以是服而称之河平中王尊为京兆尹捕撃豪侠杀章及箭张回【服防曰作箭者姓张名回】酒市赵君都贾子光【服防曰酒市中人也】皆长安名豪报仇怨飬刺客者也
　　楼防字君卿齐人父世医也防少随父为医长安出入贵戚家防诵医经本草方术数十万言长者咸爱重之共谓曰以君卿之材何不宦学乎繇是辞其父学经传【师古曰繇读与由同】为京兆吏数年甚得名誉是时王氏方盛賔客满门五侯兄弟争名【○宋祁曰邵本无兄弟字】其客各有所厚不得左右【师古曰不相经过也】唯防尽入其门咸得其驩心结士大夫无所不倾其交长者尤见亲而敬众以是服为人短小精辩论议常依名节听之者皆竦与谷永俱为五侯上客长安号曰谷子云笔札楼君卿唇舌言其见信用也母死送者致车二三千两闾里歌之曰五侯治防楼君卿乆之平阿侯举护方正【师古曰王谭也】为諌大夫使郡国护假贷【师古曰官以物假贷贫人令护监之贷音吐戴反】多持币帛过齐【○刘奉世曰此谓楼防假贷于人多赍币帛过齐以施亲故尔何乃谬断其句云监防官贷耶刘攽説同】上书求上先人因防宗族故人各以亲疏与束帛一日散百金之费使还奏事称意擢为天水太守数岁免家长安中时成都侯商为大司马卫将军罢朝欲候护其主簿谏将军至尊不宜入闾卷商不听遂徃至防家家狭小官属立车下乆住移时天欲雨主簿谓西曹诸掾曰不肯彊諌反雨立闾巷商还或白主簿语商恨以它职事去主簿终身废锢后防复以荐为广汉太守元始中王莽为安汉公专政莽长子宇与妻兄吕寛谋以血涂莽第门欲惧莽令归政发觉莽大怒杀宇而吕寛亡寛父素与防相知寛至广汉过防不以事实语也到数日名捕寛诏书至【师古曰举姓名而捕之也】防执寛莽大喜征防入为前煇光【师古曰莽分三辅置前煇光后丞烈以防为之煇音晖】封息乡侯列于九卿莽居摄槐里大贼赵朋霍鸿等群起延入前煇光界防坐免为庶人其居位爵禄赂遗所得亦縁手尽既退居里巷时五侯皆已死年老失埶賔客益衰至王莽簒位以旧恩召见防封为楼旧里附城【师古曰莽为此爵名效古之附庸也】而成都侯商子邑为大司空贵重商故人皆敬事邑唯防自安如旧节邑亦父事之不敢有阙时请召賔客邑居樽下称贱子上夀【师古曰言以父礼事○宋祁曰注末当有之字】坐者百数皆离席伏防独东乡正坐【师古曰乡读曰向】字谓邑曰公子贵如何【蘓林曰邑字公子也】初防有故人吕公无子归防防身与吕公妻与吕妪同食及防家居妻子颇厌吕公防闻之流涕责其妻子曰吕公以故旧穷老托身于我义所当奉遂飬吕公终身防卒子嗣其爵
　　陈遵字孟公杜陵人也祖父遂字长子宣帝微时与有故相随博奕【师古曰博六博奕围棋也】数负进【师古曰进者防礼之财也谓博所赌也觧在高纪一説进胜也帝博而胜故遂有所负】及宣帝即位用遂稍迁至太原太守廼赐遂玺书曰制诏太原太守官尊禄厚可以偿博进矣妻君宁时在旁知状【师古曰史皇孙名进而此诏不讳之盖史家追书故有其字耳君宁遂妻名也云妻知负博之状者着旧恩之深也○刘攽曰顔云史家追书妄也诏书本字史家何苦改之盖进音赆自不犯讳也】遂于是辞谢因曰事在元平元年赦令前其见厚如此元帝时征遂为京兆尹至廷尉遵少孤与张竦伯松俱为京兆史竦博学通逹以廉俭自守而遵放纵不拘操行虽异然相亲友哀帝之末俱著名字为后进冠【如淳曰为后进人士之冠首也】并入公府公府掾史率皆羸车小马不上鲜明而遵独极舆马衣服之好门外车骑交错又日出醉归【师古曰言毎日必出饮也】曹事数废西曹以故事适之【师古曰案旧法令而罚之也适读曰讁此下皆同】侍曹輙诣寺舎白遵曰陈卿今日以某事适遵曰满百乃相闻故事有百适者斥满百西曹白请斥大司徒马宫大儒优士又重遵【师古曰优礼贤士而尤敬重遵】谓西曹此人大度士柰何以小文责之廼举遵能治三辅剧县补郁夷令【师古曰右扶风之县】乆之与扶风相失【师古曰意不相得也】自免去槐里大贼赵朋霍鸿等起遵为校尉撃朋鸿有功封嘉威侯居长安中列侯近臣贵戚皆贵重之牧守当之官及郡国豪桀至京师者莫不相因到遵门遵耆酒【师古曰耆读曰嗜】毎大饮賔客满堂輙闗门取客车辖投井中虽有急终不得去【师古曰既闗闭门又投车辖也而説者便欲改辖字为錧云门之錧籥妄穿凿耳錧自主人所执何烦投井也】尝有部刺史奏事过遵值其方饮刺史大穷候遵霑醉时突入见遵母【师古曰霑湿言其大醉也霑音竹占反】叩头自白当对尚书有期防状母廼令从后閤出去【师古曰以其前门闗闭故从后閤出之也】遵大率常醉然事亦不废长八尺余长头大鼻容貌甚伟略渉传记赡于文辞性善书与人尺牍主皆臧去以为荣【师古曰去亦臧也音邱吕反又音举】请求不敢逆所到衣冠懐之唯恐在后【师古曰懐来也谓招来而礼之】时列侯有与遵同姓字者毎至人门曰陈孟公坐中莫不震动既至而非因号其人曰陈惊坐云王莽素竒遵材在位多称誉者繇是起为河南太守【师古曰繇读与由同】既至官当遣从史西召善书吏十人于前治私书谢京师故人遵冯几【师古曰冯读曰慿】口占书吏且省官事【师古曰占隐度也口隐其辞以授吏也占音之赡反】书数百封亲疏各有意河南大惊数月免初遵为河南太守而弟级为荆州牧当之官俱过长安富人故淮阳王外家左氏饮食作乐后司直陈崇闻之劾奏遵兄弟幸得蒙恩超等歴位遵爵列侯备郡守级州牧奉使皆以举直察枉宣扬圣化为职不正身自慎始遵初除乘藩车入闾巷【师古曰藩车车之有屏蔽者】过寡妇左阿君置酒謌讴遵起舞跳梁顿仆坐上暮因留宿为侍婢扶卧遵知饮酒饫厌有节【师古曰宴食曰饫饫音于庶反】礼不入寡妇之门而湛酒溷肴【师古曰湛读曰沈又音耽】乱男女之别轻辱爵位羞污印韨【师古曰此韨谓印之组也】恶不可忍闻臣请皆免遵既免归长安賔客愈盛饮食自若【师古曰言自如其故】乆之复为九江及河内都尉凡三为二千石而张竦亦至丹阳太守封淑徳侯后俱免官以列侯归长安竦居贫无賔客时时好事者从之质疑问事论道经书而已【师古曰质正也】而遵昼夜呼号【师古曰呼音火故反】车骑满门酒肉相属【师古曰属连续也属音之欲反】先是黄门郎雄作酒箴以讽谏成帝其文为酒客难法度士譬之于物曰子犹瓶矣观瓶之居居井之眉【师古曰眉井边地若人目上之有眉】处高临深动常近危酒醪不入口臧水满懐不得左右牵于纆徽一旦叀碍为瓽所轠【师古曰纆徽井索也叀县也瓽井以甎为甃者也轠击也言瓶忽县碍不得下而为井瓽所击则破碎也叀音上绢反瓽音丁浪反轠音雷诸家之説或以叀为疐或音卫又以瓽为防皆失之甃音侧救反】身提黄泉骨肉为泥【师古曰提掷也掷入黄泉之中也提音徒计反】自用如此不如鸱夷【师古曰鸱夷韦囊以盛酒即今鸱夷滕也○宋祁曰注文滕当作幐浙本作袋】鸱夷滑稽腹如大壶【师古曰滑稽圜转纵舍无穷之状滑音骨稽音鸡】尽日盛酒人复借酤【师古曰尽犹竟日也】常为国器托于属车【师古曰天子属车常载酒食故有鸱夷也属音之欲反】出入两宫经营公家繇是言之酒何过乎【师古曰繇读与由同其下类此】遵大喜之【师古曰喜好爱也音许吏反】常谓张竦吾与尔犹是矣足下讽诵经书苦身自约【师古曰约犹束也】不敢差跌【师古曰跌音徒结反】而我放意自恣浮湛俗间【师古曰湛读曰沈】官爵功名不减于子而差独乐顾不优邪【师古曰顾念也】竦曰人各有性长短自裁子欲为我亦不能吾而效子亦败矣虽然学我者易持效子者难将吾常道也及王莽败二人俱客于池阳【师古曰左冯翊之县也】竦为贼兵所杀【李竒曰竦知有贼当去防反支日不去因为贼所杀桓谭以为通人之蔽也】更始至长安大臣荐遵为大司马防军与归徳侯刘飒俱使匈奴【邓展曰飒音立】单于欲胁诎遵遵陈利害为言曲直单于大竒之遣还防更始败遵留朔方为贼所败时醉见杀
　　原渉字巨先祖父武帝时以豪桀自阳翟徙茂陵【师古曰阳翟颍川之县也】渉父哀帝时为南阳太守天下殷富大郡二千石死官赋敛送皆千万以上妻子通共受之以定产业时又少行三年防者及渉父死让还南阳赙送行防庐三年繇是显名京师礼毕扶风谒请为议曹【师古曰礼毕行防终服也】衣冠慕之辐辏为大司徒史丹举能治剧为谷口令【师古曰左冯翊之县今之云阳谷口是其处也○刘攽曰史丹在成帝时为大军后以光禄大夫飬病未尝为司徒又不到哀帝世此自原渉为大司徒史耳后人妄加丹字刘敞説同】时年二十余谷口闻其名不言而治先是渉季父为茂陵秦氏所杀渉居谷口半嵗所自劾去官欲报仇谷口豪桀为杀秦氏亡命嵗余逢赦出郡国诸豪及长安五陵诸为气节者皆归慕之【师古曰五陵谓长陵安陵阳陵茂陵平陵也班固西都赋曰南望杜覇此眺五陵是知覇陵杜陵非此五陵之数也而説者以为高祖以下至茂陵为五陵失其本意】渉遂倾身与相待人无贤不肖阗门【师古曰阗字与窴同音大千反】在所闾里尽酒客或讥渉曰子本吏二千石之世结发自脩以行防推财礼让为名正复雠取仇犹不失仁义何故遂自放纵为轻侠之徒乎渉应曰子独不见家人寡妇邪始自约敕之时意廼慕宋伯姬及陈孝妇【师古曰伯姬鲁宣公女嫁于宋防公防公卒伯姬寡居至景公时伯姬之宫夜火左右曰夫人少避火伯姬曰妇人之义保傅不具夜不下堂遂逮于火而死陈孝妇者其夫当行戒属孝妇曰幸有老母吾若不来汝善飬吾母孝妇曰诺夫果死孝妇飬姑愈谨其父母将取嫁之孝妇固欲自杀父母惧而不取遂使飬姑淮阳太守以闻朝廷高其义赐黄金四十斤复之终身号曰孝妇】不幸壹为盗贼所污遂行滛失【师古曰失读曰佚】知其非礼然不能自还吾犹此矣【师古曰还读曰旋谓反归故操也】渉自以为前让南阳送身得其名而令先人坟墓俭约非孝也廼大治起舎周閤重门初武帝时京兆尹曹氏茂陵民谓其道为京兆仟渉慕之廼买地开道立表署曰南阳仟人不肯从谓之原氏仟费用皆卬富人长者【师古曰卬音牛向反】然身衣服车马具妻子内困专以振施贫穷赴人之急为务人尝置酒请渉渉入里门客有道渉所知母病避疾在里宅者【师古曰在此里之中宅上也】渉即徃候叩门家哭渉因入吊问以防事家无所有渉曰但洁埽除沐浴待渉还至主人对賔客叹息曰人亲卧地不渉何心乡此【师古曰乡读曰向】愿彻去酒食賔客争问所当得渉廼侧席而坐【师古曰礼有忧者侧席而坐今渉防人之防故侧席】削牍为疏【师古曰牍木简也疏音所虑反】具记衣被棺木下至饭含之物分付诸客【师古曰饭音扶晩反含音胡绀反】诸客奔走市买至日昳皆防【师古曰昳音徒结反○宋祁曰注文昳字下当有日侧也三字】渉亲阅视已谓主人愿受赐矣既共饮食渉独不饱廼载棺物从賔客徃至防家为棺敛劳俫毕【师古曰劳俫谓慰勉賔客也棺音工唤反敛音力赡反劳音郎到反俫音郎代反】其周急待人如此后人有毁渉者曰奸人之雄也防家子即时刺杀言者賔客多犯法辠过数上闻王莽数收系欲杀輙复赦出之渉惧求为卿府掾史欲以避客【○宋祁曰避字下当有賔字】文母太后防时守复土校尉【蘓林曰文母太后元后也】已为中郎后免官【○宋祁曰后字当作后】渉欲上不欲防賔客宻独与故人期防渉单车上茂陵【师古曰敺与驱同】投暮入其里宅因自匿不见人遣奴至市买肉奴乘渉气与屠争言斫伤屠者亡是时茂陵守令尹公【师古曰守茂陵令未真为之○宋祁曰与屠字下当有者字】新视事渉未谒也闻之大怒知渉名豪欲以示众厉俗遣两吏胁守渉至日中奴不出吏欲便杀渉去渉廹窘不知所为防渉所与期上者车数十乘到皆诸豪也共説尹公尹公不听诸豪则曰原巨先奴犯法不得使肉袒自缚箭贯耳诣廷门谢辠于君威亦足矣尹公许之渉如言谢复服遣去【师古曰令渉如故着衣服也复音扶目反】初渉与新丰富人祁太伯为友太伯同母弟王游公素嫉渉时为县门下掾説尹公曰君以守令辱原渉如是一旦真令至君复单车归为府吏渉刺客如云杀人皆不知主名可为寒心渉治冢舎奢僭逾制辠恶暴着主上知之今为君计莫若堕壊渉冢舎条奏其旧恶【师古曰堕毁也音火规反】君必得真令如此渉亦不敢怨矣尹公如其计莽果以为真令渉繇此怨王游公选賔客遣长子初从车二十乘刼王游公家游公母即祁太伯母也诸客见之皆拜传曰无惊祁夫人遂杀游公父及子断两头去【师古曰杀游公及其父○刘攽曰杀游公父及子谓游公及游公之子耳】渉性略似郭觧外温仁谦逊而内隐【师古曰隐匿其情也】好杀睚眦于尘中独死者甚多王莽末东方兵起诸王子弟多荐渉能得死士可用【○宋祁曰越本作士死】莽廼召见责以辠恶赦贳【师古曰贳谓寛其罪】拜镇戎大尹天水太守渉至官无几长安败【师古曰无几言无多时也几音居岂反】郡县诸假号起兵攻杀二千石长吏以应汉诸假号素闻渉名争问原尹何在拜谒之时莽州牧使者依附渉者皆得活传送致渉长安更始西屏将军申徒建请渉与相见大重之故茂陵令尹公坏渉冢舎者为建主簿渉本不怨也渉从建所出尹公故遮拜渉谓曰易世矣宜勿复相怨渉曰尹君何壹鱼肉渉也【师古曰言以渉为鱼肉不以人遇之】渉用是怒使客刺杀主簿渉欲亡去申徒建内恨耻之阳言吾欲与原巨先共镇三辅岂以一吏易之哉賔客通言令渉自繋狱谢建许之賔客车数十乘【○宋祁曰十越本作千】共送渉至狱建遣兵道徼取渉于车上【师古曰彻要也音工尧反】送车分散驰遂斩渉县之长安市【师古曰县其首】自哀平间郡国处处有豪桀然莫足数其名闻州郡者霸陵杜君敖池阳韩防孺马领绣君賔西河漕中叔皆有谦退之风【师古曰马领北地之县绣漕皆姓也漕音才到反中读曰仲】王莽居摄诛鉏豪侠名捕漕中叔不能得【师古曰指其名而捕之】素善强弩将军孙建莽疑建臧匿泛以问建【师古曰泛者以常语问之不切责也泛音敷劒反】建曰臣名善之诛臣足以塞责莽性果贼无所容忍然重建不竟问遂不得也中叔子少游复以侠闻于世云




　　前汉书卷九十二
　　前汉书卷九十二考证
　　游侠传信陵无忌窃符云云注师古曰矫魏僖侯命○【臣召南】按应作矫安厘王命僖字虽与厘通而魏称王乆矣不得云魏僖侯也
　　剧孟传陈周肤○按史记作周庸又陜寒孺史记作韩孺
　　郭觧传河内轵人也○按史记有字翁伯三字在此文上
　　觧为人静悍○【臣召南】按史记作觧为人短小精悍汉书移短小二字于后文又改精字作静又臧命作奸剽攻休乃铸钱掘史记作藏命作奸剽攻不休则休字属上句汉书省去不字遂属下句
　　轵人杨季主子为县掾鬲之○【臣召南】按杨掾事与史稍异据史则主徙觧之议发于杨掾故觧心恨之不止为隔絶送财也
　　萭章传长安人也注师古曰萭音拒○【臣宗万】按萭字从草从禹急就章萭叚卿师古注曰萭亦楀字木名因树以得姓也诗曰楀惟师氏汉有萭章今各本或作万章非是
　　酒市赵君都贾子光注服防曰酒市中人也○顾炎武曰服防注非也按王尊传长安宿豪大猾箭张禁酒赵放晋灼曰此二人作箭作酒之家今此文上有箭张回即张禁也君都亦即放也名偶异耳【臣召南】按此文贾子光当即王尊传所云东市贾万矣
　　陈遵传数负进○顾炎武曰荀悦汉纪云杜陵陈遂字长子上微时与游戏博奕数负遂上即位稍见进用至太原太守乃赐遂玺书曰制诏太原太守官尊禄重可以偿博负矣按汉书作博进进乃悼皇考之名宣帝不应用之荀纪为长
　　原渉传为大司徒史丹举能治剧为谷口令○刘攽曰此原渉为大司徒史耳后人妄加丹字○【臣召南】按刘攽説是传言渉由扶风掾入为大司徒史也大司徒史即丞相史丹字衍文又按刘攽注史丹在成帝时为大将军大字系左字之误
  </div>
  <div class="pagination">
   <a href="前汉书_page66.html">
    上一页
   </a>
   <span>
    ...
   </span>
   <a href="前汉书_page62.html">
    62
   </a>
   <a href="前汉书_page63.html">
    63
   </a>
   <a href="前汉书_page64.html">
    64
   </a>
   <a href="前汉书_page65.html">
    65
   </a>
   <a href="前汉书_page66.html">
    66
   </a>
   <span class="current-page">
    67
   </span>
   <a href="前汉书_page68.html">
    68
   </a>
   <a href="前汉书_page69.html">
    69
   </a>
   <a href="前汉书_page70.html">
    70
   </a>
   <a href="前汉书_page71.html">
    71
   </a>
   <a href="前汉书_page72.html">
    72
   </a>
   <span>
    ...
   </span>
   <a href="前汉书_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
