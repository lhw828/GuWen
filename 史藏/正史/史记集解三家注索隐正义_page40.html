<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 40 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 40 页/共 204 页</h1>
    <div class="content">〔一〕集解应劭曰：「秘祝之官移过于下，国家讳之，故曰秘。」
五月，齐太仓令淳于公〔一〕有罪当刑，诏狱逮徙系长安。太仓公无男，有女五人。太仓公将行会逮，骂其女曰：「生子不生男，有缓急非有益也！」其少女缇萦〔二〕自伤泣，乃随其父至长安，上书曰：「妾父为吏，齐中皆称其廉平，今坐法当刑。妾伤夫死者不可复生，刑者不可复属，虽复欲改过自新，其道无由也。妾愿没入为官婢，赎父刑罪，使得自新。」书奏天子，天子怜悲其意，乃下诏曰：「
盖闻有虞氏之时，画衣冠异章服以为僇，〔三〕而民不犯。何则？至治也。今法有肉刑三，〔四〕而奸不止，其咎安在？非乃朕德薄而教不明欤？吾甚自愧。故夫驯道不纯而愚民陷焉。诗曰『恺悌君子，民之父母』。今人有过，教未施而刑加焉？或欲改行为善而道毋由也。朕甚怜之。夫刑至断支体，刻肌肤，终身不息，何其楚痛而不德也，岂称为民父母之意哉！其除肉刑。」
〔一〕索隐名意，为齐太仓令，故谓之仓公也。
〔二〕索隐缇音啼。邹氏音体，非。
〔三〕正义晋书刑法志云：「三皇设言而民不违，五帝画衣冠而民知禁。犯黥者阜其巾，犯劓者丹其服，犯膑者墨其体，犯宫者杂其屦，大辟之罪，殊刑之极，布其衣裾而无领缘，投之于市，与众弃之。」
〔四〕集解李奇曰：「约法三章无肉刑，文帝则有肉刑。」孟康曰：「黥劓二，左右趾合一，凡三。」索隐韦昭云：「断趾、黥、劓之属。」崔浩汉律序云：「文帝除肉刑而宫不易。」张斐注云：「以淫乱人族序，故不易之也。」
上曰：「农，天下之本，务莫大焉。今勤身从事而有租税之赋，是为本末者毋以异，〔一〕其于劝农之道未备。其除田之租税。」
〔一〕集解李奇曰：「本，农也。末，贾也。言农与贾俱出租无异也，故除田租。」
十四年冬，匈奴谋入边为寇，攻朝塞，杀北地都尉卬。〔一〕上乃遣三将军军陇西、北地、上郡，中尉周舍为卫将军，郎中令张武为车骑将军，军渭北，车千乘，骑卒十万。帝亲自劳军，勒兵申教令，赐军吏卒。帝欲自将击匈奴，群臣谏，皆不听。皇太后固要帝〔二〕，帝乃止。于是以东阳侯张相如为大将军，成侯赤〔三〕为内史，栾布为将军，击匈奴。匈奴遁走。
〔一〕集解徐广曰：「姓孙。封其子单为缾侯。匈奴所杀。」
〔二〕集解如淳曰：「必不得自征也。」
〔三〕集解徐广曰：「姓董也。」
春，上曰：「朕获执牺牲珪币以事上帝宗庙，十四年于今，历日（县）〔绵〕长，以不敏不明而久抚临天下，朕甚自愧。其广增诸祀墠场珪币。昔先王远施不求其报，望祀不祈其福，右贤左戚，〔一〕先民后己，至明之极也。今吾闻祠官祝厘，〔二〕皆归福朕躬，不为百姓，朕甚愧之。夫以朕不德，而躬享独美其福，百姓不与焉，是重吾不德。其令祠官致敬，毋有所祈。」
〔一〕集解韦昭曰：「右犹高，左犹下也。」索隐刘德云：「先贤后亲也。」
〔二〕集解如淳曰：「厘，福也。贾谊传『受厘坐宣室』。」索隐音禧，福也。
是时北平侯张苍为丞相，方明律历。鲁人公孙臣上书陈终始传五德事，〔一〕言方今土德时，土德应黄龙见，当改正朔服色制度。天子下其事与丞相议。丞相推以为今水德，始明正十月上黑事，以为其言非是，请罢之。
〔一〕索隐五行之德，帝王相承传易，终而复始，故云「终始传五德之事」。传音转也。
十五年，黄龙见成纪，〔一〕天子乃复召鲁公孙臣，以为博士，申明土德事。于是上乃下诏曰：「有异物之神见于成纪，无害于民，岁以有年。朕亲郊祀上帝诸神。礼官议，毋讳以劳朕。」〔二〕有司礼官皆曰：「古者天子夏躬亲礼祀上帝于郊，故曰郊。」于是天子始幸雍，郊见五帝，以孟夏四月答礼焉。赵人新垣平以望气见，因说上设立渭阳五庙。〔三〕欲出周鼎，当有玉英见。〔四〕
〔一〕集解韦昭曰：「成纪县属天水。」
〔二〕集解汉书音义曰：「言无所讳，勿以朕为劳。」
〔三〕集解韦昭曰：「在渭城。」
〔四〕集解瑞应图云：「玉英，五常并修则见。」
十六年，上亲郊见渭阳五帝庙，亦以夏答礼而尚赤。
十七年，得玉杯，〔一〕刻曰「人主延寿」。于是天子始更为元年，〔二〕令天下大酺。其岁，新垣平事觉，夷三族。
〔一〕集解应劭曰：「新垣平诈令人献之。」
〔二〕索隐按：秦本纪惠文王十四年更为元年。又汲冢竹书魏惠王亦有后元，当取法于此。又按：封禅书以新垣平候日再中，故改元也。
后二年，上曰：「朕既不明，不能远德，是以使方外之国或不宁息。夫四荒之外不安其生，〔一〕封畿之内勤劳不处，二者之咎，皆自于朕之德薄而不能远达也。闲者累年，匈奴并暴边境，多杀吏民，边臣兵吏又不能谕吾内志，以重吾不德也。夫久结难连兵，中外之国将何以自宁？今朕夙兴夜寐，勤劳天下，忧苦万民，为之怛惕不安，未尝一日忘于心，故遣使者冠盖相望，结轶于道，〔二〕以谕朕意于单于。今单于反古之道，计社稷之安，便万民之利，亲与朕俱弃细过，偕之大道，结兄弟之义，以全天下元元之民。〔三〕和亲已定，始于今年。」
〔一〕索隐顾胤按：尔雅孤竹、北户、西王母、日下谓之四荒也。
〔二〕集解韦昭曰：「使车往还，故辙如结也。相如曰『结轨还辙』。」索隐邹氏轶音逸，又音辙。汉书作「辙」。顾氏按：司马彪云「结谓车辙回旋错结之也」。
〔三〕索隐战国策云：「制海内，子元元，非兵不可。」高诱注云：「元元，善也。」又按：姚察云「古者谓人云善，言善人也。因善为元，故云黎元。其言元元者，非一人也」。顾野王又云「元元犹喁喁，可怜爱貌」。未安其说，聊记异也。
后六年冬，匈奴三万人入上郡，三万人入云中。以中大夫令勉〔
一〕为车骑将军，军飞狐；〔二〕故楚相苏意为将军，军句注；〔三〕将军张武屯北地；河内守周亚夫为将军，居细柳；〔四〕宗正刘礼为将军，居霸上；祝兹侯〔五〕军棘门：〔六〕以备胡。数月，胡人去，亦罢。
〔一〕集解徐广曰：「卫尉改名也。」骃案：汉书百官表景帝初改卫尉为中大夫令，非此年也。索隐裴骃按：表景帝改卫尉为中大夫令，则中大夫令是官号，勉其名。后此官改为光禄勋。虞世南以此称中大夫令，是史家追书耳。颜游秦以令是姓，勉是名，为中大夫。据风俗通，令姓令尹子文之后也。
〔二〕集解如淳曰：「在代郡。」苏林曰：「在上党。」
〔三〕集解应劭曰：「山险名也，在鴈门阴馆。」索隐句，伏俨音俱，包恺音钩。
〔四〕集解徐广曰：「在长安西。」骃按：如淳曰「长安图细柳仓在渭北，近石徼」。张揖曰「在昆明池南，今有柳市是也」。索隐按：三辅故事细柳在直城门外阿房宫西北维。又匈奴传云「长安西细柳」，则如淳云在渭北，非也。
〔五〕集解徐广曰：「表作松兹侯，姓徐，名悍。」
〔六〕集解徐广曰：「在渭北。」骃案：孟康曰「在长安北，秦时宫门也。」如淳曰「三辅黄图棘门在横门外」。
天下旱，蝗。帝加惠：令诸侯毋入贡，弛山泽，〔一〕减诸服御狗马，损郎吏员，发仓庾〔二〕以振贫民，民得卖爵。〔三〕
〔一〕集解韦昭曰：「弛，废也。废其常禁以利民。」
〔二〕集解应劭曰：「水漕仓曰庾。」胡公曰：「在邑曰仓，在野曰庾。」索隐郭璞注三苍云：「庾，仓无屋也。」胡公名广，后汉太尉，作汉官解诂也。
〔三〕索隐崔浩云：「富人欲爵，贫人欲钱，故听买卖也。」
孝文帝从代来，即位二十三年，宫室苑囿狗马服御无所增益，有不便，辄弛以利民。尝欲作露台，〔一〕召匠计之，直百金。上曰：「百金中民十家之产，吾奉先帝宫室，常恐羞之，何以台为！」上常衣绨衣，〔二〕所幸慎夫人，令衣不得曳地，帏帐不得文绣，以示敦朴，为天下先。治霸陵皆以瓦器，不得以金银铜锡为饰，不治坟，欲为省，毋烦民。南越王尉佗自立为武帝，然上召贵尉佗兄弟，以德报之，佗遂去帝称臣。与匈奴和亲，匈奴背约入盗，然令边备守，不发兵深入，恶烦苦百姓。吴王诈病不朝，就赐几杖。群臣如袁盎等称说虽切，常假借用之。〔三〕群臣如张武等受赂遗金钱，觉，上乃发御府金钱赐之，以愧其心，弗下吏。专务以德化民，是以海内殷富，兴于礼义。
〔一〕集解徐广曰：「露，一作『灵』。」索隐顾氏按：新丰南骊山上犹有台之旧址也。
〔二〕集解如淳曰：「贾谊云『身衣皁绨』。」
〔三〕集解苏林曰：「假音休假。借音以物借人。」
后七年六月己亥，帝崩于未央宫。〔一〕遗诏曰：「朕闻盖天下万物之萌生，靡不有死。死者天地之理，物之自然者，奚可甚哀。当今之时，世咸嘉生而恶死，厚葬以破业，重服以伤生，吾甚不取。且朕既不德，无以佐百姓；今崩，又使重服久临，以离寒暑之数，哀人之父子，伤长幼之志，损其饮食，绝鬼神之祭祀，以重吾不德也，谓天下何！朕获保宗庙，以眇眇之身托于天下君王之上，二十有余年矣。赖天地之灵，社稷之福，方内安宁，〔二〕靡有兵革。〔三〕朕既不敏，常畏过行，以羞先帝之遗德；维年之久长，惧于不终。今乃幸以天年，得复供养于高庙。朕之不明与嘉之，〔四〕其奚哀悲之有！其令天下吏民，令到出临三日，皆释服。毋禁取妇嫁女祠祀饮酒食肉者。自当给丧事服临者，皆无践。〔五〕绖带无过三寸，毋布车及兵器，〔六〕毋发民男女哭临宫殿。宫殿中当临者，皆以旦夕各十五举声，礼毕罢。非旦夕临时，禁毋得擅哭。已下，〔七〕服大红十五日，小红十四日，纤七日，释服。〔八〕佗不在令中者，皆以此令比率从事。布告天下，使明知朕意。霸陵山川因其故，〔九〕毋有所改。归夫人以下至少使。」〔一０〕令中尉亚夫为车骑将军，属国悍〔一一〕为将屯将军，〔一二〕郎中令武为复土将军，〔一三〕发近县见卒万六千人，发内史卒万五千人，〔一四〕藏郭穿复土属将军武。
〔一〕集解徐广曰：「年四十七。」
〔二〕集解瓒曰：「方，四方也。内，中也。犹云中外也。」
〔三〕集解徐广曰：「一云『方内安，兵革息』。」
〔四〕集解如淳曰：「与，发声也。得卒天年已善矣。」
〔五〕集解服虔曰：「践，翦也。谓无斩衰也。」孟康曰：「践，跣也。」晋灼曰：「汉语作『跣』。跣，徒跣也。」索隐汉语是书名，荀爽所作也。
〔六〕集解应劭曰：「无以布衣车及兵器也。」服虔曰：「不施轻车介士也。」
〔七〕索解谓柩已下于圹。
〔八〕集解服虔曰：「当言大功、小功布也。纤，细布衣也。」应劭曰：「红者，中祥大祥以红为领缘也。纤者，禫也。凡三十六日而释服。」索隐刘德云：「红亦功也。男功非一，故以『工力』为字。而女工唯在于丝，故以『纟工』为字。三十六日，以日易月故也。」
〔九〕集解应劭曰：「因山为藏，不复起坟，山下川流不遏绝也。就其水名以为陵号。」索隐霸是水名，水径于山，亦曰霸山，即芷阳地也。
〔一０〕集解应劭曰：「夫人以下有美人、良人、八子、七子、长使、少使，凡七辈，皆遣归家，重绝人类也。」
〔一一〕集解徐广曰：「姓徐。」骃按：汉书百官表「典属国，秦官，掌蛮夷降者」。
〔一二〕集解李奇曰：「冯奉世为右将军，以将屯将军为名，此监主诸屯也。」
〔一三〕集解如淳曰：「主穿圹填瘗事者。」索隐复音伏。谓穿圹出土，下棺已而填之，即以为坟，故云复土。复，反还也。又音福。
〔一四〕索隐按：百官表云内史掌理京师之官也。景帝更名京兆尹也。
乙巳，〔一〕群臣皆顿首上尊号曰孝文皇帝。
〔一〕集解汉书云：「乙巳葬霸陵。」皇甫谧曰：「霸陵去长安七十里。」
太子即位于高庙。丁未，袭号曰皇帝。
孝景皇帝元年十月，制诏御史：「盖闻古者祖有功而宗有德〔一〕，制礼乐各有由。闻歌者，所以发德也；舞者，所以明功也。高庙酎，〔二〕奏武德、文始、五行之舞。〔三〕孝惠庙酎，奏文始、五行之舞。孝文皇帝临天下，通关梁，不异远方。〔四〕除诽谤，去肉刑，赏赐长老，收恤孤独，以育群生。减嗜欲，不受献，〔五〕不私其利也。罪人不帑，〔六〕不诛无罪。除（肉）〔宫〕刑，出美人，重绝人之世。朕既不敏，不能识。此皆上古之所不及，而孝文皇帝亲行之。德厚侔天地，〔七〕利泽施四海，靡不获福焉。明象乎日月，而庙乐不称。朕甚惧焉。其为孝文皇帝庙为昭德之舞，〔八〕以明休德。然后祖宗之功德着于竹帛，施于万世，永永无穷，朕甚嘉之。其与丞相、列侯、中二千石、礼官具为礼仪奏。」丞相臣嘉等言：「陛下永思孝道，立昭德之舞以明孝文皇帝之盛德。皆臣嘉等愚所不及。臣谨议：世功莫大于高皇帝，德莫盛于孝文皇帝，高皇庙宜为帝者太祖之庙，孝文皇帝庙宜为帝者太宗之庙。天子宜世世献祖宗之庙。郡国诸侯宜各为孝文皇帝立太宗之庙。诸侯王列侯使者侍祠天子，岁献祖宗之庙。〔九〕请着之竹帛，宣布天下。」制曰：「可。」
〔一〕集解应劭曰：「始取天下者为祖，高帝称高祖是也。始治天下者为宗，文帝称太宗是也。」
〔二〕集解张晏曰：「正月旦作酒，八月成，名曰酎。酎之言纯也。至武帝时，因八月尝酎会诸侯庙中，出金助祭，所谓『酎金』也。」
〔三〕集解孟康曰：「武德，高祖所作也。文始，舜舞也。五行，周舞也。武德者，其舞人执干戚。文始舞执羽钥。五行舞冠冕，衣服法五行色。见礼乐志。」索隐应劭云：「礼乐志文始舞本舜韶舞，高祖更名文始，示不相袭。五行舞本周武舞，秦始皇更名五行舞。按：今言『奏武德、文始、五行之舞』者，其乐总象武王乐，言高祖以武定天下也。既示不相袭，其作乐之始。先奏文始，以羽钥衣文绣居先；次即奏五行，五行即武舞，执干戚而衣有五行之色也。」
〔四〕集解张晏曰：「孝文十二年，除关，不用传令，远近若一。」
〔五〕集解徐广曰：「减，一作『灭』。」
〔六〕集解苏林曰：「刑不及妻子。」
〔七〕集解李奇曰：「侔，齐等。」
〔八〕集解文颖曰：「景帝采高祖武德舞作昭德舞，舞之于文帝庙，见礼乐志。」
〔九〕集解张晏曰：「王及列侯岁时遣使诣京师，侍祠助祭也。」如淳曰：「若光武庙在章陵，南阳太守称使者往祭是也。不使侯王祭者，诸侯不得祖天子也。凡临祭祀宗庙，皆为侍祭。」
太史公曰：孔子言「必世然后仁。〔一〕善人之治国百年，亦可以胜残去杀」。〔二〕诚哉是言！汉兴，至孝文四十有余载，德至盛也。廪廪乡改正服封禅矣，谦让未成于今。呜呼，岂不仁哉！
〔一〕集解孔安国曰：「三十年曰世。如有受命王者，必三十年仁政乃成。」
〔二〕集解王肃曰：「胜残暴之人，使不为恶。去杀，不用杀也。」
【索隐述赞】孝文在代，兆遇大横。宋昌建册，绛侯奉迎。南面而让，天下归诚。务农先籍，布德偃兵。除帑削谤，政简刑清。绨衣率俗，露台罢营。法宽张武，狱恤缇萦。霸陵如故，千年颂声。
史记卷十一
孝景本纪第十一
孝景皇帝者，〔一〕孝文之中子也。母窦太后。孝文在代时，前后有三男，及窦太后得幸，前后死，及三子更死，故孝景得立。
〔一〕集解汉书音义曰：「讳启。」正义谥法曰：「繇义而济曰景。」
元年四月乙卯，赦天下。乙巳，赐民爵一级。五月，除田半租，为孝文立太宗庙。令群臣无朝贺。匈奴入代，与约和亲。
二年春，封故相国萧何孙系为武陵侯。〔一〕男子二十而得傅。〔二〕四月壬午，孝文太后崩。〔三〕广川、长沙王皆之国。〔四〕丞相申屠嘉卒。八月，以御史大夫开封陶青为丞相。彗星出东北。秋，衡山雨雹，〔五〕大者五寸，深者二尺。荧惑逆行，守北辰。月出北辰闲。岁星逆行天廷中。置南陵及内史、祋祤为县。〔六〕
〔一〕集解（徐广曰：汉书亦作「系」。邹诞生本作「傒」，音奚。又按：汉书功臣表及萧何传皆云孙嘉，疑其人有二名。）索隐汉书亦作「系」，邹诞生本作「傒」。又按：汉书功臣表及萧何传皆云封何孙嘉，疑其人有二名也。
〔二〕索隐音附。荀悦云：「傅，正卒也。」小颜云旧法二十三而傅，今改也。
〔三〕索隐薄太后也。亦葬芷阳西，曰少陵也。
〔四〕索隐广川王彭祖、长沙王发皆景帝子，遣就国也。
〔五〕正义雨，于付反。
〔六〕集解徐广曰：「地理志云文帝七年置。」骃按：地理志、百官表南陵县文帝置也。分内史为左右，及祋祤为县，皆景帝二年，不得皆如徐所云。索隐邹诞生祋音都会反，又音丁活反。祤音羽，又音诩。
三年正月乙巳，赦天下。长星出西方。天火〔一〕燔雒阳东宫大殿城室。〔二〕吴王濞、〔三〕楚王戊、〔四〕赵王遂、〔五〕胶西王卬、〔六〕济南王辟光、〔七〕菑川王贤、〔八〕胶东王雄渠〔九〕反，发兵西乡。天子为诛晁错，遣袁盎谕告，不止，遂西围梁〔一０〕。上乃遣大将军窦婴、太尉周亚夫将兵诛之。六月乙亥。赦亡军及楚元王子蓺等〔一一〕与谋反者。封大将军窦婴为魏其侯。〔一二〕立楚元王子平陆侯礼〔一三〕为楚王。立皇子端为胶西王，子胜为中山王。徙济北王志〔一四〕为菑川王，淮阳王余〔一五〕为鲁王，〔一六〕汝南王非〔一七〕为江都王。〔一八〕齐王将庐、〔一九〕燕王嘉〔二０〕皆薨。〔二一〕
〔一〕集解徐广曰：「汉志无。」
〔二〕集解徐广曰：「雒，一作『淮』。」索隐雒阳汉书作「淮阳」。灾，故徙王于鲁也。
〔三〕正义音匹备反。高祖兄仲子，故汉高祖十二年封，三十三年反。年表云都吴，其实在江都也。
〔四〕正义高祖弟楚王交孙，嗣二十一年反，都彭城。
〔五〕正义高祖孙，幽王友子，嗣二十六年反，都邯郸。
〔六〕正义卬，五郎反。高祖孙，齐悼惠王子，故平昌侯，十年反，都密州高密县。
〔七〕正义辟音壁。高祖孙，齐悼惠王子，故（初）〔扐〕侯，立十一年反。括地志云：「济南故城在淄川长山县西北三十里。」
〔八〕正义高祖孙，齐悼惠王子，故武城侯，立十一年反，都剧。括地志云：「菑州县也。故剧城在青州寿光县南三十一里，故纪国。」
</div>
    <div class="pagination">
<a href="史记集解三家注索隐正义_page39.html">上一页</a><span>...</span><a href="史记集解三家注索隐正义_page35.html">35</a><a href="史记集解三家注索隐正义_page36.html">36</a><a href="史记集解三家注索隐正义_page37.html">37</a><a href="史记集解三家注索隐正义_page38.html">38</a><a href="史记集解三家注索隐正义_page39.html">39</a><span class="current-page">40</span><a href="史记集解三家注索隐正义_page41.html">41</a><a href="史记集解三家注索隐正义_page42.html">42</a><a href="史记集解三家注索隐正义_page43.html">43</a><a href="史记集解三家注索隐正义_page44.html">44</a><a href="史记集解三家注索隐正义_page45.html">45</a><span>...</span><a href="史记集解三家注索隐正义_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
