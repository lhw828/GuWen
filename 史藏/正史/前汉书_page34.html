<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 34 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 34 页/共 74 页
  </h1>
  <div class="content">
   钦定四库全书
　　前汉书卷二十七中之下
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　五行志第七中之下
　　传曰视之不明是谓不悊厥咎舒厥罚恒奥【师古曰奥读曰燠防也音于六反其下并同】厥极疾【韦昭曰以疾为罚】时则有草妖时则有蠃虫之孽【师古曰螽螟之类无鳞甲毛羽故谓之蠃虫也音郎果反】时则有羊旤时则有目疴时则有赤眚赤祥惟水沴火视之不明是谓不悊悊知也诗云尔徳不明以亡陪亡卿不明尔徳以亡背亡仄【师古曰大雅荡之诗也言不别善恶有逆背倾仄者有堪为卿大夫者皆不知之也仄古侧字】言上不明暗昧蔽惑则不能知善恶亲近习长同类【师古曰习狎也近狎者则亲爱之同类者则长益也】亡功者受赏有罪者不杀百官废乱失在舒缓故其咎舒也盛夏日长暑以养物政弛缓故其罚常奥也奥则冬温春夏不和伤病民人故极疾也诛不行则霜不杀草繇臣下则杀不以时【师古曰繇言诛罚由于臣下】故有草妖凡妖貌则以服言则以诗听则以声视则以色者五色物之大分也在于眚祥故圣人以为草妖失秉之明者也【师古曰谓失所执之权也】温奥生虫故有蠃虫之孽谓螟螣之类【师古曰螟食苖心螣食苖叶之虫也螟音防螣音徒得反】当死不死未当生而生或多于故而为灾也刘歆以为属思心不防于易刚而包柔为离【师古曰两阳居外一隂在内故云刚包柔】离为火为目羊上角下蹏刚而包柔羊大目而不精明视气毁故有羊旤一曰暑嵗羊多疫死及为怪亦是也及人则多病目者故有目疴火色赤故有赤眚赤祥凡视伤者病火气火气伤则水沴之其极疾者顺之其福曰寿【李竒曰于六极之中为疾者逆火气致疾病也能顺火气则旤更为福】刘歆视传曰有羽虫之孽鸡旤说以为于天文南方喙为鸟星故为羽虫旤亦从羽故为鸡鸡于易自在巽说非是庶征之恒奥刘向以为春秋亡冰也小奥不书无冰然后书举其大者也京房易传曰禄不遂行兹谓欺厥咎奥雨雪四至而温臣安禄乐逸兹谓乱奥而生虫知罪不诛兹谓舒其奥夏则暑杀人冬则物华实重过不诛兹谓亡征其咎当寒而奥六日也桓公十五年春亡冰刘向以为周春今冬也先是连兵邻国三战而再败也【师古曰三战者谓十年齐侯衞侯郑伯来战于郎十二年与郑师伐宋战于宋十三年防纪侯郑伯及齐侯宋公衞侯燕人战也再败者谓郎之战谷梁传曰以吾败也又宋之战谷梁亦曰讳败举其可道者也据左氏传公羊谷梁亦曰无冰并在十四年今此云十五年未详其意】内失百姓外失诸侯不敢行诛罚郑伯突簒兄而立公与相亲【师古曰突郑庄公子即厉公也兄谓太子忽即昭公也庄公既卒突因宋庄公之宠而得立遂使昭公奔衞故云簒兄也公与相亲者谓十五年突为祭仲所逐奔蔡遂居栎而昭公入公再与诸侯伐郑谋纳厉公】长养同类不明善恶之罚也【师古曰言桓簒立与突志同故曰长养同类】董仲舒以为象夫人不正阴失节也【师古曰夫人姜氏通于齐侯故云不正】成公元年二月无冰董仲舒以为方有宣公之丧君臣无悲哀之心而炕阳作丘甲【师古曰时宣公薨始逾年故云有丧也丘甲解在刑法志】刘向以为时公幼弱政舒缓也襄公二十八年春无冰刘向以为先是公作三军有侵陵用武之意【师古曰作三军者季氏欲专其权非公本意此说非也侵陵用武者谓入郓取邿也邿音诗】于是邻国不和伐其三鄙【师古曰谓十二年三月十四年夏莒人伐我东鄙十五年夏齐侯伐我北鄙秋邾人伐我南鄙十六年二月齐侯伐我北鄙】被兵十有余年因之以饥馑百姓怨望臣下心离公惧而施缓不敢行诛罚【师古曰防放也音式尔反】楚有夷狄行公有从楚心不明善恶之应【师古曰有从楚心谓二十八年公朝于楚】董仲舒指略同一曰水旱之灾寒暑之变天下皆同故曰无冰天下异也桓公杀兄弑君外成宋乱与郑易邑背畔周室【师古曰隐摄公位又桓之兄故云杀兄弑君也成宋乱者谓宋华父督弑其君殇公及其大夫孔父以郜大鼎赂公公防齐侯郑伯于稷而平其乱也与郑易邑谓以太山之田易许田也许田者鲁朝宿之邑也而以与郑明鲁之不朝于王故云背畔周室】成公时楚横行中国【师古曰谓成二年楚师侵衞遂侵我师于蜀六年七月楚公子婴齐帅师伐郑九年婴齐帅师伐莒十五年楚子伐郑十六年楚子与晋侯郑伯战于鄢陵十八年楚子伐宋】王札子杀召伯毛伯【师古曰王札子即王子防也召伯毛伯皆周大夫也今春秋经王札子杀召伯毛伯事在宣十五年而此言成公时未逹其说召读曰邵】晋败天子之师于贸戎【师古曰贸戎戎别种也公羊传成元年王师败绩于贸戎孰败之盖晋败之贸音莫候反】天子皆不能讨襄公时天下诸侯之大夫皆执国权【师古曰谓襄十六年防于溴梁诸侯之大夫盟皆类此】君不能制渐将日甚善恶不明诛罚不行周失之舒秦失之急故周衰亡寒嵗秦灭亡奥年武帝元狩六年冬亡冰先是比年遣大将军衞青霍去病攻祁连絶大幕【师古曰祁连山名也幕沙碛也直度曰絶】穷追单于斩首十余万级还大行庆赏乃闵海内勤劳是嵗遣博士禇大等六人持节廵行天下存赐鳏寡假与乏困举遗逸独行君子诣行在所郡国有以为便宜者上丞相御史以闻天下咸喜昭帝始元二年冬亡冰是时上年九嵗大将军霍光秉政始行寛缓欲以说下僖公三十三年十二月陨霜不杀草刘歆以为草妖也刘向以为今十月周十二月于易五为天位为君位九月阴气至五通于天位其卦为剥【师古曰坤下艮上】剥落万物始大杀矣明阴从阳命臣受君令而后杀也今十月陨霜而不能杀草此君诛不行舒缓之应也是时公子遂颛权【师古曰公子遂庄公之子即东门襄仲也时为卿专执国政也】三桓始世官【师古曰谓父子相继为卿也】天戒若曰自此之后将皆为乱矣文公不寤其后遂杀子赤三家逐昭公【师古曰并已解于上】董仲舒指略同京房易传曰臣有缓兹谓不顺厥异霜不杀也书序曰伊陟相太戊亳有祥桑谷共生【师古曰商书咸乂之序也其书亡伊陟伊尹子也太戊太甲孙也亳殷所都也桑谷二木合而共生谷音彀】传曰俱生乎朝七日而大拱【师古曰两手合为拱】伊陟戒以修徳而木枯刘向以为殷道既衰髙宗承敝而起尽凉阴之哀天下应之【师古曰凉信也阴默也言居丧信默三年不言也凉读曰谅一说凉阴谓居丧之庐也谓三年处于庐中不言凉音力羊反据今尚书及诸传记太戊卒子仲丁立卒弟河亶甲立卒子祖乙立卒子盘庚立卒小乙之子武丁立是为髙宗桑谷自太戊时生凉阴乃髙宗之事而此云桑谷即髙宗时出其说与尚书大传不同未详其义也或者伏生差谬】既获显荣怠于政事国将危亡故桑谷之异见桑犹丧也谷犹生也杀生之秉失而在下近草妖也一曰野木生朝而暴长小人将暴在大臣之位危亡国家象朝将为虚之应也【师古曰虚读曰墟】书序又曰髙宗祭成汤有蜚雉登鼎耳而雊【师古曰商书高宗肜日之序也蜚古飞字雊音工豆反】祖已曰惟先假王正厥事【师古曰祖已殷贤臣假大也言先代大道之王能正其事而灾异销也】刘向以为雉雊鸣者雄也以赤色为主于易离为雉雉南方近赤祥也刘歆以为羽虫之孽易有鼎卦【师古曰巽下离上也】鼎宗庙之器主器奉宗庙者长子也野鸟自外来入为宗庙器主是继嗣将易也一曰鼎三足三公象而以耳行【师古曰鼎非举耳不得行故云以耳行】野鸟居鼎耳小人将居公位败宗庙之祀野木生朝野鸟入庙败亡之异也武丁恐骇谋于忠贤修徳而正事内举傅说授以国政【师古曰武丁梦得贤相乃以所梦之像使求之得于傅岩立以为相作说命三篇说读曰悦】外伐鬼方以安诸夏【师古曰鬼方絶逺之地一曰国名夏大也中国大于戎狄故曰诸夏】故能攘木鸟之妖致百年之寿所谓六沴作见若是共御五福廼降用章于下者也【师古曰共读曰恭御读曰御言恭已以御灾也一说御治也恭治其事也】一曰金沴木曰木不曲直僖公三十三年十二月李梅实刘向以为周十二月今十月也李梅当剥落今反华实近草妖也先华而后实不书华举重者也阴成阳事象臣颛君作威福一曰冬当杀反生象骄臣当诛不行其罚也故冬华华者象臣邪谋有端而不成至于实则成矣是时僖公死公子遂颛权文公不寤后有子赤之变一曰君舒缓甚奥气不臧则华实复生董仲舒以为李梅实臣下彊也记曰不当华而华易大夫不当实而实易相室【应劭曰冬水王木相故象大臣冬实者变置丞相与宫室也但华则变大夫也师古曰相室犹言相国谓宰相也合韵故言相室相室者相王室】冬水王木相故象大臣刘歆以为庶征皆以虫为孽思心蠃虫孽也李梅实属草妖惠帝五年十月桃李华实昭帝时上林苑中大柳树断仆地一朝起立生枝叶有虫食其叶成文字曰公孙病已立又昌邑王国社有枯树复生枝叶眭孟以为木阴类下民象当有故废之家公孙氏从民间受命为天子者昭帝富于春秋霍光秉政以孟妖言诛之后昭帝崩无子征昌邑王贺嗣位狂乱失道光废之更立昭帝兄衞太子之孙是为宣帝帝本名病已京房易传曰枯杨生稊【师古曰大过九二爻辞也稊杨秀之始生者音徒奚反】枯木复生人君亡子元帝初元四年皇后曾祖父济南东平陵王伯墓门梓柱卒生枝叶上出屋【孟康曰王伯莽之祖也师古曰莽髙祖父也故下云髙祖考卒读曰猝猝暴也】刘向以为王氏贵盛将代汉家之象也后王莽簒位自说之曰初元四年莽生之嵗也当汉九世火徳之厄而有此祥兴于髙祖考之门门为开通梓犹子也言王氏当有贤子开通祖统起于柱石大臣之位受命而王之符也建昭五年兖州刺史浩赏禁民私所自立社【张宴曰民间三月九月立社号曰私社臣瓉曰旧制二十五家为一社而民或十家五家共为田社是私社师古曰瓉说是】山阳橐茅乡社有大槐树【师古曰橐县名也属山阳郡茅乡橐县之乡也橐音拓】吏伐断之其夜树复立其故处成帝永始元年二月河南街邮樗树生支如人头【师古曰邮谓行书之舍樗树似杶樗音丑余反杶音丑伦反】眉目湏皆具亡髪耳哀帝建平三年十月汝南西平遂阳乡柱仆地生支如人形身青黄色面白头有頿髪稍长大凡长六寸一分京房易传曰王徳衰下人将起则有木生为人状哀帝建平三年零陵有树僵地【师古曰僵偃也】围丈六尺长十丈七尺民断其本长九尺余皆枯三月树卒自立故处【师古曰卒读曰猝】京房易传曰弃正作淫厥妖木断自属【师古曰属连续也】妃后有颛木仆反立断枯复生【师古曰颛谓专宠】天辟恶之【如淳曰天辟谓天子也】元帝永光二年八月天雨草而叶相樛结大如弹丸【师古曰樛绕也樛音居虬反】平帝元始三年正月天雨草状如永光时京房易传曰君吝于禄信衰贤去厥妖天雨草昭公二十五年夏有鸜鹆来巢刘歆以为羽虫之孽其色黑又黑祥也视不明听不聪之罚也刘向以为有蜚有不言来者气所生所谓眚也【师古曰此蜚谓负蠜也其为虫臭短弧即今所谓水弩也隐元年有蜚庄十八年有蜚音翡音域蜚亦作蜰其音同耳】鸜鹆言来者气所致所谓祥也鸜鹆夷狄穴藏之禽来至中国不穴而巢阴居阳位【师古曰今之鸜鹆中国皆有依周官而言但不逾济水耳左氏以为鲁所常无故异而书之而此云夷狄禽未喻其意又此鸟本亦巢居不皆穴处也书巢者着其居止字乳不即去也】象季氏将逐昭公去宫室而居外野也鸜鹆白羽旱之祥也穴居而好水黑色为主急之应也天戒若曰既失众不可急暴急暴阴将持节阳以逐尔去宫室而居外野矣昭不寤而举兵围季氏为季氏所败出犇于齐遂死于外野董仲舒指略同景帝三年十一月有白颈乌与黑乌羣鬬楚国吕县白颈不胜墯泗水中死者数千刘向以为近白黑祥也时楚王戊暴逆无道【师古曰戊楚元王之孙也】刑辱申公与吴王谋反乌羣鬬者师战之象也白颈者小明小者败也墯于水者将死水地王戊不寤遂举兵应吴与汉大战兵败而走至于丹徒为越人所斩墯死于水之效也【○刘奉世曰死于丹徒者吴王濞耳向说误】京房易传曰逆亲亲厥妖白黑乌鬭于国昭帝元凤元年有乌与鹊鬬燕王宫中池上乌墯池死近黑祥也时燕王旦谋为乱遂不改寤伏辜而死楚燕皆骨肉藩臣以骄怨而谋逆俱有乌鹊鬬死之祥行同而占合此天人之明表也燕一乌鹊鬬于宫中而黑者死楚以万数鬬于野外而白者死象燕阴谋未发独王自杀于宫故一乌水色者死楚炕阳举兵军师大败于野故众乌金色者死天道精微之效也京房易传曰专征劫杀厥妖乌鹊鬬昭帝时有鹈鹕或曰秃鹙【师古曰鹈鹕即污泽也一名淘河腹下胡大如数升囊好羣入泽中抒水食鱼因名秃鹙亦水鸟也鹈音大奚反鹕音胡鹙音秋】集昌邑王殿下王使人射杀之刘向以为水鸟色青青祥也时王驰骋无度慢侮大臣不敬至尊有服妖之象【师古曰谓多治仄注冠又以冠奴也】故青祥见也野鸟入处宫室将空王不寤卒以亡京房易传曰辟退有徳厥咎狂厥妖水鸟集于国中【师古曰辟君也】成帝河平元年二月庚子泰山山桑谷有防焚其巢【师古曰防鸱也音缘】男子孙通等闻山中羣鸟防鹊声往视见巢防尽墯池中【师古曰防古然字】有三防鷇烧死【师古曰鸟子新生而哺者曰鷇音口豆反又音工豆反】树大四围巢去地五丈五尺太守平以闻防色黑近黑祥贪虐之类也易曰鸟焚其巢旅人先笑后号咷【师古曰旅卦上九爻辞也咷音逃】泰山岱宗五岳之长王者易姓告代之处也天戒若曰勿近贪虐之人听其贼谋将生焚巢自害其子絶世易姓之祸其后赵蜚燕得幸立为皇后弟为昭仪姊妹専宠闻后宫许美人曹伟能生皇子也【师古曰曹伟能宫人姓名也伟能一名宫见外戚传】昭仪大怒令上夺取而杀之皆并杀其母成帝崩昭仪自杀事乃发觉赵后坐诛此焚巢杀子后号咷之应也一曰王莽贪虐而任社稷之重卒成易姓之祸云京房易传曰人君暴虐鸟焚其舍鸿嘉二年三月博士行大射礼有飞雉集于庭歴阶登堂而雊后雉又集太常宗正丞相御史大夫大司马车骑将军之府又集未央宫承明殿屋上时大司马车骑将军王音待诏宠等上言天地之气以类相应【师古曰以经术待诏其人名宠不记姓也流俗书本宠上辄加孙字非也】谴告人君甚微而着雉者听察先闻雷声故月令以纪气【师古曰谓季冬之月云雉雊鸡乳也】经载髙宗雊雉之异【师古曰已解于上】以明转祸为福之验今雉以博士行礼之日大众聚会飞集于庭歴阶登堂万众睢睢【师古曰睢睢仰目视貌也睢音呼惟反】惊怪连日径歴三公之府太常宗正典宗庙骨肉之官然后入宫其宿留告晓人具备深切【师古曰宿音先就反留音力救反】虽人道相戒何以过是后帝使中常侍鼂闳诏音曰闻捕得雉毛羽颇摧折类拘执者得无人为之【师古曰言人放此雉故欲为变异者】音复对曰陛下安得亡国之语不知谁主为佞讇之计【师古曰讇古谄字也】诬乱圣徳如此者左右阿谀甚众不待臣音复讇而足【师古曰足益也音子喻反】公卿以下保位自守莫有正言如令陛下觉寤惧大祸且至身深责臣下绳以圣法臣音当先受诛岂有以自解哉今即位十五年继嗣不立日日驾车而出泆行流闻【师古曰言帝行多骄泆丑恶流布闻于逺方也】海内传之甚于京师外有微行之害内有疾病之忧皇天数见灾异【师古曰见显示】欲人变更终已不改天尚不能感动陛下臣子何望独有极言待死命在朝暮而已如有不然老母安得处所尚何皇太后之有髙祖天下当以谁属乎【如淳曰老母音之老母也当随已受诛也又谓已言深切触捂人主积恚而死必行之诛不能复顾太后也师古曰如说非也此言总属于成帝耳不然者谓不如所谏而自修改也老母帝之母即太后也言帝不自修改国家危亡太后不知处所高祖天下无所付属也属音之欲反】宜谋于贤知克己复礼以求天意继嗣可立灾变尚可销也成帝绥和二年三月天水平襄有燕生爵哺食至大俱飞去【师古曰哺音蒲固反食读曰飤谓与母俱去】京房易传曰贼臣在国厥咎燕生爵诸侯销一曰生非其类子不嗣世史记鲁定公时季桓子穿井得土缶中得虫若羊【师古曰缶盎也即今之盆】近羊祸也羊者地上之物幽于土中象定公不用孔子而听季氏暗昧不明之应也一曰羊去野外而拘土缶者象鲁君失其所而拘于季氏季氏亦将拘于家臣也是嵗季氏家臣阳虎囚季桓子后三年阳虎劫公伐孟氏兵败窃宝玉大弓而出亡【师古曰宝玉谓夏后氏之璜大弓谓封父之繁弱皆鲁始封之分器所受于周也定八年阳虎作乱不克窃之而入讙阳闗以叛】左氏传鲁襄公时宋有生女子赤而毛弃之隄下宋平公母共姬之御者见而收之【师古曰平公宋共公之子也名成共读曰恭】因名曰弃长而美好纳之平公生子曰佐后宋臣伊戾谗太子痤而杀之【师古曰事在襄二十六年痤音才戈反】先是大夫华元出奔晋【师古曰事在成十五年】华弱奔鲁【师古曰事在襄六年】华臣奔陈【师古曰事在襄十七年】华合比奔衞【师古曰事在昭六年据今春秋合比奔在杀太子痤后而志总言先是未详其意】刘向以为时则火灾赤眚之明应也京房易传曰尊卑不别厥妖女生赤毛惠帝二年天雨血于宜阳一顷所刘向以为赤眚也时又冬雷桃李华常奥之罚也是时政舒缓诸吕用事谗口妄行杀三皇子建立非嗣【师古曰三皇子谓赵隐王如意赵幽王友赵恭王恢皆高帝子也建立非嗣谓立后宫美人子为嗣】及不当立之王【孟康曰吕氏三王也】退王陵赵尧周昌【师古曰惠帝六年王陵为右丞相恵帝崩吕后欲废陵迁为太傅实夺之相权高祖以赵尧为御史大夫高后元年怨尧前定赵王如意之策乃抵尧罪周昌为赵相赵王见鸩杀昌谢病不朝见三嵗而薨】吕太后崩大臣共诛灭诸吕僵尸流血京房易传曰归狱不解兹谓追非厥咎天雨血兹谓不亲民有怨心不出三年无其宗人又曰佞人禄功臣僇天雨血【师古曰僇古戮字】哀帝建平四年四月山阳湖陵雨血广三尺长五尺大者如钱小者如麻子后二年帝崩王莽擅朝诛贵戚丁傅大臣董贤等皆放徙逺方与诸吕同象诛死者少雨血亦少京房易传曰听之不聪是谓不谋厥咎急厥罚恒寒厥极贫时则有鼓妖时则有鱼孽时则有豕祸时则有耳疴时则有黑眚黑祥惟火沴水听之不聪是谓不谋言上偏听不聪下情隔塞则不能谋虑利害失在严急故其咎急也盛冬日短寒以杀物政促廹故其罚常寒也寒则不生百谷上下俱贫故其极贫也君严猛而闭下臣战栗而塞耳则妄闻之气发于音声故有鼓妖寒气动故有鱼孽雨以龟为孽【服防曰多雨则龟多出】龟能陆处非极阴也鱼去水而死极阴之孽也于易坎为豕豕大耳而不聪察听气毁故有豕祸也一曰寒嵗豕多死及为怪亦是也及人则多病耳者故有耳疴水色黑故有黑眚黑祥凡听伤者病水气水气病则火沴之其极贫者顺之其福曰富刘歆听传曰有介虫孽也庶征之恒寒刘向以为春秋无其应周之末世舒缓微弱政在臣下奥暖而已故籍秦以为验【师古曰籍假借也】秦始皇帝即位尚幼委政太后太后淫于吕不韦及嫪毐【师古曰嫪或音居虬反嫪姓也毐名也许慎说以为嫪毐士之无行者嫪音郎到反毐音乌改反与今史记汉书本文不同且摎乐之姓又非嫪也故当依本字以读】封毐为长信侯以太原郡为毐国宫室苑囿自恣政事断焉故天冬雷以见阳不禁闭以渉危害舒奥廹近之变也始皇既冠毐惧诛作乱始皇诛之斩首数百级大臣二十人皆车裂以徇夷灭其宗迁四千余家于房陵是嵗四月寒民有冻死者数年之间缓急如此寒奥辄应此其效也刘歆以为大雨雪及未当雨雪而雨雪及大雨雹陨霜杀菽草皆常寒之罚也刘向以为常雨属貌不恭京房易传曰有徳遭险兹谓逆命厥异寒诛过深当奥而寒尽六日亦为雹害正不诛兹谓养贼寒七十二日杀蜚禽【师古曰蜚读曰飞】道人始去兹谓伤【服防曰有道之人去】其寒物无霜而死涌水出战不量敌兹谓辱命其寒虽雨物不茂闻善不予厥咎聋桓公八年十月雨雪周十月今八月也未可以雪刘向以为时夫人有淫齐之行而桓有妬媢之心【师古曰媢谓夫妬妇也】夫人将杀其象见也【师古曰谓欲杀桓公】桓不觉寤后与夫人俱如齐而杀死凡雨阴也雪又雨之阴也出非其时廹近象也董仲舒以为象夫人専恣阴气盛也厘公十年冬大雨雪刘向以为先是厘公立妾为夫人隂居阳位阴气盛也公羊经曰大雨雹董仲舒以为公胁于齐桓公立妾为夫人不敢进羣妾【师古曰已解于上】故专壹之象见诸雹皆为有所渐胁也【孟康曰谓阴气渐胁】行専壹之政云昭公四年正月大雪刘向以为昭取于吴而为同姓谓之吴孟子【师古曰鲁与吴俱姬也周礼同姓不为婚故讳不称吴姬而云孟子也取读曰娶】君行于上臣非于下又三家已彊皆贱公行慢防之心生【师古曰防古侮字】董仲舒以为季孙宿任政阴气盛也【师古曰季孙宿季武子也】文帝四年六月大雨雪后三嵗淮南王长谋反发觉迁道死【师古曰迁于蜀未至而死于雍故曰道死】京房易传曰夏雨雪戒臣为乱景帝中六年三月雨雪其六月匈奴入上郡取苑马吏卒战死者二千余人明年条侯周亚夫下狱死武帝元狩元年十二月大雨雪民多冻死是嵗淮南衡山王谋反发觉皆自杀使者行郡国治党与坐死者数万人元鼎二年三月雪平地厚五尺是嵗御史大夫张汤有罪自杀丞相严青翟坐与三长史谋陷汤【师古曰谓朱买臣为丞相长史王朝及边通皆守丞相长史也】青翟自杀三长史皆弃市元鼎三年三月水冰四月雨雪关东十余郡人相食是嵗民不占缗钱有告者以半畀之【师古曰言政急刻也占音之赡反】元帝建昭二年十一月齐楚地大雪深五尺是嵗魏郡太守京房为石显所告坐与妻父淮阳王舅张博博弟光劝视淮阳王以不义【师古曰视读曰示】博要斩光房弃市御史大夫郑宏坐免为庶人成帝即位显伏辜淮阳王上书寃博辞语增加【师古曰言博本为石显所増加其语故陷罪】家属徙者复得还建昭四年三月雨雪燕多死谷永对曰皇后桑蚕以治祭服共事天地宗庙【师古曰共读曰恭】正以是日疾风自西北大寒雨雪坏败其功以章不乡【师古曰言不当天心乡读曰向】宜齐戒辟寝以深自责【师古曰齐读曰斋辟读曰避】请皇后就宫鬲闭门戸母得擅上【师古曰鬲与隔同擅上谓辄至御所也上音时掌反一曰擅专也上谓天子也读如本字勿令皇后专固天子】且令众妾人人更进以时博施皇天说喜【师古曰更音工衡反说读曰恱】庶几可以得贤明之嗣即不行臣言灾异愈甚天变成形臣虽欲复捐身关策不及事已【师古曰言虽欲捐弃其身不怀顾虑极陈计策闗说天子亦无所及】其后许后坐祝诅废阳朔四年四月雨雪燕雀死后十六年许皇后自杀定公元年十月陨霜杀菽【师古曰菽大豆】刘向以为周十月今八月也于卦为观【师古曰坤下巽上也】阴气未至君位而杀诛罚不由君出在臣下之象也是时季氏逐昭公公死于外定公得立故天见灾以视公也【师古曰视读曰示】厘公二年十月陨霜不杀草为嗣君微失秉事之象也【师古曰谓襄仲専权杀嫡立庶公室遂弱】其后卒在臣下则灾为之生矣异故言草灾故言菽重杀谷【师古曰以其事为重不比于杀草也】一曰菽草之难杀者也言杀菽知草皆死也言不杀草知菽亦不死也董仲舒以为菽草之彊者天戒若曰加诛于彊臣言菽以微见季氏之罚也武帝元光四年四月陨霜杀草木先是二年遣五将军三十万众伏马邑下【师古曰谓御史大夫韩安国为防军将军衞尉李广为骁骑将军太仆公孙贺为轻车将军大行王恢为将屯将军太中大夫李息为材官将军】欲袭单于单于觉之而去自是始征伐四夷师出三十余年天下戸口减半京房易传曰兴兵妄诛兹谓亡法厥灾霜夏杀五谷冬杀麦诛不原情兹谓不仁其霜夏先大雷风冬先雨廼陨霜有芒角贤圣遭害其霜附木不下地佞人依刑兹谓私贼其霜在草根土隙间不教而诛兹谓虐其霜反在草下元帝永光元年三月陨霜杀桑九月二日陨霜杀稼天下大饥是时中书令石显用事専权与春秋定公时陨霜同应成帝即位显坐作威福诛厘公二十九年秋大雨雹刘向以为盛阳雨水温暖而汤热阴气胁之不相入则转而为雹盛阴雨雪凝滞而冰寒阳气薄之不相入则散而为霰【师古曰霰雨雪杂下音先见反】故沸汤之在闭器而湛于寒泉则为冰【孟康曰投汤器中以沈寒泉而成也师古曰湛读曰沈】及雪之销亦冰解而散此其验也故雹者阴胁阳也霰者阳薄阴也春秋不书霰者犹月食也厘公末年信用公子遂遂专权自恣将至于杀君故隂胁阳之象见厘公不寤遂终专权后二年杀子赤立宣公【师古曰公子遂者东门襄仲也赤文公太子即恶也○刘敞曰二年杀子赤立宣公案自僖公末年至文公卒凡二十三年今言二年误也】左氏传曰圣人在上无雹虽有不为灾说曰凡物不为灾不书书大言为灾也凡雹皆冬之愆阳夏之伏阴也【师古曰愆过也过阳冬温也伏隂夏寒也】昭公三年大雨雹是时季氏专权胁君之象见昭公不寤后季氏卒逐昭公元封三年十二月雷雨雹大如马头宣帝地节四年五月山阳济阴雨雹如鸡子深二尺五寸杀二十人蜚鸟皆死其十月大司马霍禹宗族谋反诛霍皇后废成帝河平二年四月楚国雨雹大如斧蜚鸟死左传曰厘公三十二年十二月己卯晋文公卒庚辰将殡于曲沃出绛柩有声如牛刘向以为近鼓妖也丧凶事声如牛怒象也将有急怒之谋以生兵革之祸是时秦穆公遣兵袭郑而不假道还晋大夫先轸谓襄公曰秦师过不假涂请击之【师古曰先轸即原轸】遂要崤阸【师古曰即今之二崤山也】以败秦师匹马觭轮无反者【服防曰觭音竒偶之竒师古曰觭只也言尽虏获之觭音居宜反】操之急矣【师古曰操持也谓执持所虏获也】晋不惟旧而听虐谋结怨彊国四被秦寇祸流数世凶恶之效也【师古曰旧者谓晋襄之父文公本为秦所纳而得国是旧恩也虐谋先轸之计也四被秦寇谓鲁文二年秦孟明视帅师伐晋三年秦伯伐晋济河焚舟取王官及郊十年秦伯伐晋取北征十二年秦伯伐晋取覊马祸流谓自襄公至厉公凡五君与秦搆难也】哀帝建平二年四月乙亥朔御史大夫朱博为丞相少府赵为御史大夫临延登受策有大声如钟鸣【师古曰延入而登殿也汉旧仪云丞相御史大夫初拜皇帝延登亲诏也】殿中郎吏陛者皆闻焉【师古曰陛者谓执兵列于陛侧】上以问黄门侍郎雄李寻寻对曰洪范所谓鼓妖者也师法以为人君不聪为众所惑空名得进则有声无形不知所从生其传曰嵗月日之中则正卿受之今以四月日加辰巳有异是为中焉正卿谓执政大臣也宜退丞相御史以应天变然虽不退不出期年其人自防其咎【师古曰期年十二月也蒙犹被也】雄亦以为鼓妖听失之象也朱博为人彊毅多权谋宜将不宜相恐有凶恶亟疾之怒【师古曰亟急也音居力反】八月博坐为奸谋博自杀减死论京房易传曰令不修本下不安金毋故自动若有音史记秦二世元年天无云而雷刘向以为雷当托于云犹君托于臣阴阳之合也二世不恤天下万民有怨畔之心是嵗陈胜起天下畔赵高作乱秦遂以亡一曰易震为雷为貌不恭也史记秦始皇八年河鱼大上刘向以为近鱼孽也是嵗始皇弟长安君将兵击赵反死屯留军吏皆斩迁其民于临洮【师古曰本使长安君击赵至屯留而谋反作乱故赐长安君死斩其军吏迁其黔首也屯留上党县也临洮即今之洮州也屯音纯洮音土高反】明年有嫪毐之诛鱼阴类民之象逆流而上者民将不从君令为逆行也其在天文鱼星中河而处车骑满野至于二世暴虐愈甚终用急亡京房易传曰众逆同志厥妖河鱼逆流上武帝元鼎五年秋蛙与虾蟇羣鬬【师古曰蛙音胡蜗反虾音遐蟇音麻】是嵗四将军众十万征南越【师古曰谓伏波将军路博徳出桂阳下湟水楼船将军杨仆出豫章下浈水归义越侯严为戈船将军出零陵下漓水田甲为下瀬将军下苍梧】开九郡【师古曰谓得越地以为南海苍梧郁林合浦交趾九真日南珠崖儋耳郡也】成帝鸿嘉四年秋雨鱼于信都长五寸以下成帝永始元年春北海出大鱼长六丈高一丈四枚哀帝建平三年东莱平度出大鱼【师古曰平度东莱之县】长八丈髙丈一尺七枚皆死京房易传曰海数见巨鱼邪人进贤人疎【师古曰数音所角反】桓公五年秋螽【师古曰螽即阜螽即今之蝩虫也螽音终蝩音之庸反】刘歆以为贪虐取民则螽介虫之孽也与鱼同占刘向以为介虫之孽属言不从是嵗公获二国之聘取鼎易邑【师古曰二国宋郑也宋以郜鼎赂公郑以泰山之田易许田也】兴役起城【师古曰谓五年夏城祝丘也】诸螽略皆从董仲舒说云严公二十九年有蜚刘歆以为负蠜也性不食谷食谷为灾介虫之孽【师古曰蜚音扶味反蠜音烦】刘向以为蜚色青近青眚也非中国所有南越盛暑男女同川泽淫风所生为虫臭恶【师古曰蜚者中国所有非南越之虫未详向所说】是时严公取齐淫女为夫人既入淫于两叔故蜚至天戒若曰今诛絶之尚及不将生臭恶闻于四方严不寤其后夫人与两叔作乱二嗣以杀【师古曰二嗣谓子般及闵公也】卒皆被辜【师古曰谓二叔哀姜皆不得其死也已解于上】董仲舒指略同厘公十五年八月螽刘向以为先是厘有咸之会后城缘陵【师古曰僖十三年公防齐侯宋公陈侯衞侯郑伯许男曹伯于咸咸衞地十四年而与诸侯城缘陵缘陵杞邑也】是嵗复以兵车为牡丘会使公孙敖帅师及诸侯大夫救徐【师古曰十五年公会齐侯宋公陈侯衞侯郑伯许男曹伯盟于牡丘遂次于匡公孙敖帅师及诸侯之大夫救徐公孙敖孟穆伯也诸侯之大夫即所与防诸侯也时楚伐徐故救之】兵比三年在外【师古曰比频也】文公三年秋雨螽于宋刘向以为先是宋杀大夫而无罪【师古曰谓僖二十五年经书宋杀其大夫不书名以其无罪】有暴虐赋敛之应【师古曰谓宋昭公也】谷梁传曰上下皆合言甚【师古曰上下皆合螽之多】董仲舒以为宋三世内取【师古曰三世谓襄公成公昭公也内取于国之大夫也事见公羊传取读曰娶】大夫专恣杀生不中【师古曰中音竹仲反】故螽先死而至刘歆以为螽为谷灾卒遇贼阴坠而死也八年十月螽时公伐邾取湏朐城郚【师古曰湏朐邾邑郚鲁邑也事并在文七年朐音钜俱反郚音吾】宣公六年八月螽刘向以为先是时宣伐莒向【师古曰事在四年向莒邑也向音饷】后比再如齐谋伐莱【师古曰谓四年秋及五年春公如齐七年公防齐侯伐莱是也】十三年秋螽公孙归父会齐伐莒【师古曰事在十二年归父车门襄仲子也字子家父读曰甫】十五年秋螽宣亡熟嵗数有军旅襄公七年八月螽刘向以为先是襄兴师救陈【师古曰谓五年楚伐陈公会晋侯宋公衞侯郑伯齐太子光救陈也】滕子郯子小邾子皆来朝【师古曰六年滕子来朝七年郯子小邾子来朝】夏城费【师古曰亦七年之夏费鲁邑也音秘】哀公十二年十二月螽是时哀用田赋【师古曰言重敛也解在刑法志】刘向以为春用田赋冬而螽十三年九月螽十二月螽比三螽虐取于民之效也刘歆以为周十二月夏十月也火星既伏蛰虫皆毕天之见变因物类之宜不得以螽是嵗再失闰矣周九月夏七月故传曰火犹西流司厯过也宣公十五年冬蝝生【师古曰尔雅曰蝝蝮蜪说者以为螽蝗之类蝮音蒲北反又音服蜪音徒高反】刘歆以为蝝螕之有翼者【孟康曰螕音蚍蜉】食谷为灾黑眚也董仲舒刘向以为蝝螟始生也一曰螟始生是时民患上力役解于公田【师古曰解读曰懈】宣是时初税亩税亩就民田亩择美者税其什一乱先王制而为贪利故应是而蝝生属蠃虫之孽景帝中三年秋蝗先是匈奴寇边中尉不害将车骑材官士屯代高柳【师古曰魏不害】武帝元光五年秋螟六年夏蝗先是五将军众三十万伏马邑欲袭单于也【师古曰已解于上】是嵗四将军征匈奴【师古曰谓车骑将军衞青出上谷骠骑将军公孙敖出代轻车将军公孙贺出云中骁骑将军李广出鴈门也】元鼎五年秋蝗是嵗四将军征南越【师古曰已解于上】及西南夷【师古曰越驰义侯遗将巴蜀罪人发夜郎兵征西南夷平之】开十余郡【师古曰定越地为九郡定西南夷为武都牂柯越嶲沈黎汶山郡凡十四郡】元封六年秋蝗先是两将军征朝鲜【师古曰二年楼船将军杨仆左将军荀彘将应募罪人击之】开三郡【师古曰武纪云以其地为乐浪临屯真番郡是四郡也而此云三盖传写志者误】太初元年夏蝗从东方蜚至敦煌三年秋复蝗元年贰师将军征大宛天下奉其役连年征和三年秋蝗四年夏蝗先是一年三将军众十余万征匈奴【师古曰谓三年贰师将军广利将七万人出五原御史大夫商丘成二万人出西河重合侯马通四万骑出酒泉】征和三年贰师七万人没不还平帝元始二年秋蝗徧天下是时王莽秉政左氏传曰严公八年齐襄公田于贝丘【师古曰贝丘齐地】见豕从者曰公子彭生也公怒曰射之豕人立而嗁公惧坠车伤足丧屦刘向以为近豕祸也先是齐襄淫于妹鲁桓公夫人使公子彭生杀桓公又杀彭生以谢鲁公孙无知有宠于先君襄公绌之【师古曰无知僖公弟夷仲年之子也于襄公从父昆弟先君即僖公】无知帅怨恨之徒攻襄于田所【师古曰怨恨之徒谓连称管至父久戍葵丘也】襄匿其戸间足见于戸下遂杀之伤足丧屦卒死于足虐急之效也昭帝元凤元年燕王宫永巷中豕出圂坏都灶【师古曰圂者养豕之牢也都灶烝炊之大灶也圂音胡顿反】衔其鬴六七枚置殿前【晋灼曰鬴古文釡字】刘向以为近豕祸也时燕王旦与长公主左将军谋为大逆诛杀谏者暴急无道灶者生养之本豕而败灶陈鬴于庭鬴灶将不用宫室将废辱也燕王不改卒伏其辜京房易传曰众心不安君政厥妖豕入居室史记鲁襄公二十三年谷洛水鬬将毁王宫刘向以为近火沴水也周灵王将拥之有司谏曰不可长民者不崇薮不堕山不防川不窦泽【师古曰长民为民之长也崇聚也薮谓泽之无水者堕毁也防止也窦穴也堕音火规反】今吾执政毋乃有所辟【服防曰音邪辟之辟】而滑夫二川之神【师古曰滑乱也音骨】使至于争明【臣瓒曰明水道也师古曰明谓神灵】以防王宫室王而饰之母乃不可乎【师古曰言为欲防固王宫使水不得毁故遏饰二川】惧及子孙王室愈卑王卒拥之以传推之以四渎比诸侯谷洛其次卿大夫之象也【师古曰谷洛皆大水故为四渎之次】为卿大夫将分争以危乱王室也是时世卿专权儋括将有簒杀之谋【师古曰儋括儋季之子简王之孙也簒杀之谋谓除丧服将见灵王过庭而叹曰呜呼必有此夫】如灵王觉寤匡其失政【师古曰匡正也】惧以承戒则灾祸除矣不听谏谋简嫚大异【师古曰谏谋谓单公子愆旗闻儋括之言恐必为害请杀之王不听也简嫚大异谓不忧谷洛】任其私心塞埤拥下【师古曰埤卑也音婢】以逆水势而害鬼神后数年有黑如日者五是嵗蚤霜灵王崩景王立二年儋括欲杀王而立王弟佞夫佞夫不知景王并诛佞夫【师古曰事在襄三十年】及景王死五大夫争权或立子猛或立子朝王室大乱【师古曰五大夫谓刘子单子尹氏召伯毛伯也已解于上】京房易传曰天子弱诸侯力政【师古曰政亦征也言専以武力相征讨一说诸侯之政当以徳礼今王室微弱文教不行遂乃以力为政相攻伐也】厥异水鬬史记曰秦武王三年渭水赤者三日昭王三十四年渭水又赤三日刘向以为近火沴水也秦连相坐之法弃灰于道者黥【孟康曰商鞅为政以弃灰于道必坋人坋人必鬬故设黥刑以絶其原也臣瓒曰弃灰或有火火则燔庐舍故刑之也师古曰孟说是也坋音蒲顿反】罔密而刑虐加以武伐横出残贼邻国至于变乱五行气色谬乱天戒若曰勿为刻急将致败亡秦遂不改至始皇灭六国二世而亡昔三代居三河河洛出图书【师古曰谓夏都安邑即河东也殷都朝歌即河内也周都洛阳即河南也】秦居渭阳而渭水数赤瑞异应徳之效也京房易传曰君湎于酒【师古曰湎流也音莫践反】淫于色贤人潜国家危厥异流水赤也







　　前汉书卷二十七中之下
　　前汉书卷二十七中之下考证
　　五行志中之下在于眚祥○眚监本讹青从宋本改正南方喙为鸟星○喙监本讹啄【臣浩】按天文志柳为鸟喙从宋本改正
　　郡国有以为便宜者　【臣召南】按孝武纪作郡国有以为便者无宜字
　　惟先假王正厥事○假古文作格孔传曰言至道之王先是大夫华元出奔晋注师古曰事在成十五年○旧本作襄十七年非也今从汲古阁本改正
　　京房易传曰归狱不解○狱监本讹狱从宋本改正是嵗四将军征匈奴注骠骑将军公孙敖出代　【臣召南】按公孙敖为骑将军非骠骑将军也骠字衍



　　前汉书卷二十七中之下考证
&lt;史部,正史类,前汉书&gt;
　　钦定四库全书
　　前汉书卷二十七下之上
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　五行志第七下之上
　　传曰思心之不防是谓不圣厥咎霿【师古曰霿音莫豆反】厥罚恒风厥极凶短折时则有脂夜之妖时则有华孽时则有牛祸时则有心腹之疴时则有黄眚黄祥时则有金木水火沴土思心之不防是谓不圣思心者心思虑也防寛也孔子曰居上不寛吾何以观之哉【师古曰论语载孔子之言】言上不寛大包容臣下则不能居圣位貌言视听以心为主四者皆失则区霿无识【师古曰区音口豆反】故其咎霿也雨旱寒奥亦以风为本【师古曰奥音于六反】四气皆乱故其罚常风也常风伤物故其极凶短折也伤人曰凶禽兽曰短木曰折【师古曰古草字】一曰凶夭也兄丧弟曰短父丧子曰折在人腹中肥而包里心者脂也心区霿则防晦故有脂夜之妖【师古曰脂妖及夜妖】一曰有脂物而夜为妖若脂水夜污人衣淫之象也一曰夜妖者云风并起而杳防故与常风同象也温而风则生螟螣【师古曰螣音徒得反】有祼虫之孽【师古曰祼亦臝字也从衣果声】刘向以为于易巽为风为木卦在三月四月继阳而治主木之华实风气盛至秋冬木复华故有华孽一曰地气盛则秋冬复华一曰华者色也土为内事为女孽也于易坤为土为牛牛大心而不能思虑思心气毁故有牛祸一曰牛多死及为怪亦是也及人则多病心腹者故有心腹之疴土色黄故有黄眚黄祥凡思心伤者病土气土气病则金木水火沴之故曰时则有金木水火沴土不言惟而独曰时则有者非一冲气所沴明其异大也其极曰凶短折顺之其福曰考终命【师古曰寿考而终其命】刘歆思心传曰时则有臝虫之孽谓螟螣之属也庶征之常风刘向以为春秋无其应厘公十六年正月六鶂退蜚过宋都【师古曰鶂音五狄反】左氏传曰风也刘歆以为风发于它所至宋而高鶂高蜚而逢之则退经以见者为文故记退蜚传以实应着言风常风之罚也象宋襄公区霿自用不容臣下逆司马子鱼之谏而与彊楚争盟【师古曰子鱼公子目夷也桓公之子而为司马争盟谓为鹿上之盟以求诸侯于楚子鱼谏曰小国争盟祸也公不听之】后六年为楚所执【师古曰僖二十一年楚执宋公以伐宋距六鶂退飞凡六年】应六鶂之数云京房易传曰潜龙勿用【师古曰干初九爻辞】众逆同志至徳廼潜厥异风其风也行不解物不长【师古曰不解物谓物逢之而不解散也不长所起者近也】雨小而伤政悖徳隐兹谓乱厥风先风不雨大风暴起发屋折木守义不进兹谓耄厥风与云俱起折五谷茎臣易上政兹谓不顺厥风大猋发屋【师古曰猋疾风也音必遥反】赋敛不理兹谓祸厥风絶经纬【如淳曰有所破坏絶匹帛之属也晋灼曰南北为经东西为纬丝因风暴乱不端理也】止即温温即虫侯専封兹谓不綂厥风疾而树不揺谷不成辟不思道利兹谓无泽【师古曰道读曰导不思导示于下而安利之】厥风不揺木旱无云伤禾公常于利兹谓乱【师古曰公上爵也常于利谓心常求利也】厥风微而温生虫蝗害五谷弃正作淫兹谓惑厥风温螟虫起害有益人之物侯不朝兹谓叛厥风无恒地变赤而杀人文帝二年六月淮南王都寿春大风毁民室杀人刘向以为是嵗南越反攻淮南边淮南王长破之后年入朝杀汉故丞相辟阳侯上赦之归聚奸人谋逆乱自称东帝见异不寤后迁于蜀道死廱文帝五年吴暴风雨坏城官府民室时吴王濞谋为逆乱天戒数见终不改寤后卒诛灭五年十月楚王都彭城大风从东南来毁市门杀人是月王戊初嗣立后坐淫削国与吴王谋反刑僇谏者【师古曰谓楚相张尚太傅赵夷吾也僇古戮字】吴在楚东南天戒若曰勿与吴为恶将败市朝王戊不寤卒随吴亡昭帝元凤元年燕王都蓟大风雨【师古曰蓟县名燕国之所都】拔宫中树七围以上十六枚坏城楼燕王旦不寤谋反觉卒伏其辜厘公十五年九月己卯晦震夷伯之庙【师古曰夷伯司空无骇之后本鲁公族也号展氏】刘向以为晦暝也震雷也夷伯世大夫正昼雷其庙独防【师古曰防暗也】天戒若曰勿使大夫世官将専事暝晦明年公子季友卒果世官【师古曰谓季友之孙行父仍执政专国自此以后常为卿】政在季氏至成公十六年六月甲午晦正昼皆暝阴为阳臣制君也成公不寤其冬季氏杀公子偃【师古曰为季文子所杀也已解于上】季氏萌于厘公【师古曰萌喻草木始生也言其始有威权】大于成公此其应也董仲舒以为夷伯季氏之孚也【师古曰孚信也所信任之臣也】陪臣不当有庙震者雷也晦暝雷击其庙明当絶去僭差之类也向又以为此皆所谓夜妖者也刘歆以为春秋及朔言朔及晦言晦人道所不及则天震之展氏有隐慝故天加诛于其祖夷伯之庙以谴告之也成公十六年六月甲午晦晋侯及楚子郑伯战于鄢陵皆月晦云隐公五年秋螟董仲舒刘向以为时公观渔于棠贪利之应也【师古曰棠鲁地也陈渔者之事而观之也】刘歆以为又逆臧厘伯之谏【师古曰臧僖伯公子彄也孝公之子谏观渔】贪利区霿以生臝虫之孽也八年九月螟时郑伯以邴将易许田【师古曰邴祀泰山之邑也音彼命反已解于上】有贪利心京房易传曰臣安禄兹谓贪厥灾虫虫食根徳无常兹谓烦虫食叶不绌无徳虫食本与东作争兹谓不时【师古曰夺农时也】虫食节蔽恶生孽虫食心【师古曰蔽谓恶人蔽君之明为灾孽也】严公六年秋螟董仲舒刘向以为先是衞侯朔出奔齐齐侯会诸侯纳朔【师古曰朔谓惠公也桓十六年以左公子泄右公子职立公子黔牟故惠公奔齐至庄五年会齐人宋人蔡人伐衞而纳惠公也】许诸侯赂【师古曰诸国各有赂】齐人归衞宝鲁受之【师古曰以伐衞所获之寳来归鲁】贪利应也文帝后六年秋螟是嵗匈奴大入上郡云中防火通长安遣三将军屯边三将军屯京师【师古曰并已解于上】宣公三年郊牛之口伤改卜牛牛死刘向以为近牛祸也是时宣公与公子遂谋共杀子赤而立【师古曰已解于上】又以丧娶【师古曰宣元年正月公子遂如齐逆女三月遂以夫人妇姜至自齐时文公丧制未除】区霿昏乱乱成于口幸有季文子得免于祸天犹恶之生则不飨其祀【师古曰谓郊牛伤死是天不欲飨其祀】死则灾燔其庙【师古曰成三年新宫灾新宫者宣之庙也以其新成故谓之新宫】董仲舒指略同秦孝文王五年斿朐衍有献五足牛者【师古曰朐衍地名在北地朐音许于反】刘向以为近牛祸也先是文惠王初都咸阳广大宫室南临渭北临泾思心失逆土气足者止也戒秦建止奢泰将致危亡【如淳曰建立基止泰奢也】秦遂不改至于离宫三百复起阿房未成而亡一曰牛以力为人用足所以行也其后秦大用民力转输起负海至北边【师古曰负海犹言背海也】天下叛之京房易传曰兴繇役夺民时厥妖牛生五足景帝中六年梁孝王田北山有献牛足上出背上刘向以为近牛祸先是孝王骄奢起苑方三百里宫舘阁道相连三十余里纳于邪臣羊胜之计欲求为汉嗣刺杀议臣爰盎事发负斧归死既退归国犹有恨心内则思虑霿乱外则土功过制故牛旤作足而出于背下奸上之象也【师古曰奸犯也音干】犹不能自解发疾暴死又凶短之极也左氏传昭公二十一年春周景王将铸无防钟【师古曰钟声中无防之律也防音弋石反】泠州鸠曰【应劭曰泠官也州鸠名也师古曰乐官曰泠后遂以为氏泠音零其字从水】王其以心疾死乎夫天子省风以作乐【应劭曰风土地风俗也省中和之风以作乐然后可移恶风易恶俗也臣瓒曰省风俗之流遁作乐以救其弊也师古曰应说是也省观也】小者不窕大者不摦【师古曰窕轻小也摦横大也窕音他尧反摦音胡化反】摦则不容心是以感感实生疾今钟摦矣王心弗【孟康曰古堪字】其能久乎刘向以为是时景王好听淫声适庶不明【师古曰适读曰嫡谓太子寿卒王立子猛为嗣后又欲立子朝也】思心霿乱明年以心疾崩近心腹之疴凶短之极者也昭二十五年春鲁叔孙昭子聘于宋元公与燕饮酒乐语相泣也【师古曰昭子叔孙婼也元公宋平公子也相泣相对而俱泣也】乐祁佐【师古曰乐祁宋司城子梁也佐佐酒】告人曰今兹君与叔孙其皆死乎吾闻之哀乐而乐哀皆丧心也【师古曰哀乐可乐而反哀也乐哀可哀而反乐也丧失之也】心之精爽是谓魂魄魂魄去之何以能久冬十月叔孙昭子死十一月宋元公卒昭帝元凤元年九月燕有黄防衘其尾舞王宫端门中往视之防舞如故王使夫人以酒脯祠防舞不休夜死黄祥也时燕刺王旦谋反将败死亡象也其月发觉伏辜京房易传曰诛不原情厥妖防舞门成帝建始元年四月辛丑夜西北有如火光壬寅晨大风从西北起云气赤黄四塞天下终日夜下着地者黄土尘也是嵗帝元舅大司马大将军王凤始用事又封凤母弟崇为安成侯食邑万戸庶弟谭等五人赐爵闗内侯食邑三千戸【师古曰谭商立根逢时凡五人】复益封凤五千戸悉封谭等为列侯是为五侯哀帝即位封外属丁氏傅氏周氏郑氏凡六人为列侯【师古曰外戚传傅太后弟子喜封高武侯晏封孔乡侯商封汝昌侯同母弟子郑业为阳信侯丁太后兄明封阳安侯子满封平周侯傅氏郑氏侯者四人丁氏侯者二人今此言六人为列侯其数是也傅氏丁氏郑氏则有之而不见周氏所出志传不同未详其意】杨宣对曰五侯封日天气赤黄丁傅复然【服防曰杨宣谏大夫也】此殆爵土过制伤乱土气之祥也京房易传曰经称观其生【师古曰易观卦上九爻辞】言大臣之义当观贤人知其性行推而贡之否则为闻善不与兹谓不知【师古曰徒知之而已不能进助也】厥异黄厥咎聋厥灾不嗣黄者日上黄光不散如火然有黄浊气四塞天下蔽贤絶道故灾异至絶世也经曰良马逐【师古曰此易大畜九三爻辞】逐进也言大臣得贤者谋当显进其人否则为下相攘善【师古曰攘郤也言不进逹之也一曰攘因也因而窃取曰攘音人羊反】兹谓盗明厥咎亦不嗣至于身僇家絶【师古曰僇古戮字】史记周幽王二年周三川皆震【应劭曰震地震三川竭也师古曰三川泾渭洛也洛即漆沮也川自震耳故将壅塞非地震也】刘向以为金木水火沴土者也伯阳甫曰【服防曰周太史】周将亡矣天地之气不过其序若过其序民乱之也阳伏而不能出阴廹而不能升【应劭曰廹阴廹阳使不能升也】于是有地震今三川实震是阳失其所而填阴也【应劭曰失其所失其道也填阴为阴所填不得升也师古曰填音竹刃反】阳失而在阴原必塞【师古曰原谓水泉之本也】原塞国必亡夫水土演而民用也【应劭曰演引也所以引出土气者也师古曰演音衍】土无所演而民乏财用不亡何待昔伊雒竭而夏亡河竭而商亡今周徳如二代之季其原又塞塞必竭川竭山必崩夫国必依山川山崩川竭亡之征也若国亡不过十年数之纪也是嵗三川竭岐山崩刘向以为阳失在阴者谓火气来煎枯水故川竭也山川连体下竭上崩事埶然也时幽王暴虐妄诛伐不听谏迷于襃姒废其正后【师古曰襃姒襃人所献之女也正后申后也盖白华之诗所为作也】废后之父申侯与犬戎共攻杀幽王一曰其在天文水为辰星辰星为蛮夷月食辰星国以女亡幽王之败女乱其内夷攻其外京房易传曰君臣相背厥异名水絶【师古曰有名之水】文公九年九月癸酉地震刘向以为先是时齐桓晋文鲁厘二伯贤君新没【师古曰齐桓晋文二伯也鲁僖贤君也伯读曰覇】周襄王失道【师古曰谓避叔带之难而出奔失为君之道】楚穆王杀父【师古曰穆王商臣也杀其父成王也】诸侯皆不肖权倾于下天戒若曰臣下彊盛者将动为害后宋鲁晋莒郑陈齐皆杀君【师古曰文十六年宋人杀其君杵臼十八年襄仲杀恶宣二年晋赵盾杀其君夷臯文十八年莒弑其君庶其宣四年郑公子归生杀其君夷十年陈夏征舒杀其君平国文十八年齐人杀其君商人】诸震略皆从董仲舒说也京房易传曰臣事虽正专必震其震于水则波于木则揺于屋则瓦落大经在辟而易臣兹谓阴动【服防曰经常也辟音刑辟之辟苏林曰大经五行之常经也在辟众阴犯杀其上也师古曰辟读曰僻谓常法僻坏而易臣也】厥震揺政宫大经揺政兹谓不阴厥震揺山山出涌水嗣子无徳専禄兹谓不顺厥震动丘陵涌水出襄公十六年五月甲子地震刘向以为先是鸡泽之会诸侯盟大夫又盟【师古曰鸡泽衞地也襄三年公会单子晋侯宋公衞侯郑伯莒子邾子齐世子光己未同盟于鸡泽陈侯使袁侨如会戊寅叔孙豹及诸侯大夫及陈袁侨盟也】是嵗三月诸侯为湨梁之会而大夫独相与盟【师古曰经书诸大夫盟谓晋宋衞郑曹莒邾薛杞小邾之大夫】五月地震矣其后崔氏专齐栾盈乱晋良霄倾郑阍杀吴子燕逐其君楚灭陈蔡【师古曰崔氏齐卿崔杼也栾盈晋大夫栾桓子之子怀子也二十一年奔楚二十三年复入于晋而作乱良霄郑大夫伯有也三十年子晳以驷氏之甲伐而焚之伯有奔廱梁遂奔许晨自墓门之窦入介于襄库以伐旧北门驷带率国人伐之伯有死于羊肆阍守门者也吴子余祭也吴人伐越获俘焉以为阍使守舟二十九年余祭观舟阍以刀杀之燕北燕国也昭三年冬燕大夫杀公之外嬖公惧奔齐昭八年楚师灭陈十一年楚灭蔡也】昭公十九年五月己卯地震刘向以为是时季氏将有逐君之变其后宋三臣曹会皆以地叛【师古曰二十年宋华亥向宁华定出奔陈二十一年自陈入于宋南里以叛曹会大夫公孙会也二十年自鄸出奔宋谷梁传曰自鄸者专鄸也鄸会之邑也鄸音莫风反】蔡莒逐其君吴败中国杀二君【师古曰昭二十一年蔡人信费无极之言出蔡侯朱朱出奔楚二十三年莒子庚舆虐而好劒国人患之秋七月乌存帅国人以逐之庚舆出奔鲁戊辰吴败楚顿胡沈蔡陈许之师于鸡父胡子髠沈子逞灭是也】二十三年八月乙未地震刘向以为是时周景王崩刘单立王子猛尹氏立子朝【师古曰已解于上】其后季氏逐昭公黑肱叛邾【师古曰黑肱邾大夫也三十一年经书邾黑肱以滥来奔滥邾邑】吴杀其君僚【师古曰二十七年吴公子光使専设诸抽劒刺王是也】宋五大夫晋二大夫皆以地叛【师古曰定十年宋公之弟辰暨仲它石彄出奔陈十一年春辰及仲它石彄公子地自陈入于萧以叛秋宋乐大心自曹入于萧十三年晋荀寅士吉射入朝歌以叛】哀公三年四月甲午地震刘向以为是时诸侯皆信邪臣莫能用仲尼盗杀蔡侯齐陈乞弑君【师古曰哀四年经书盗杀蔡侯申左氏传曰蔡昭侯将如吴诸大夫恐其又迁也公孙翩逐而射之入千家人而卒陈乞齐大夫陈僖子也六年乞杀其君荼荼景公之子安孺子也】惠帝二年正月地震陇西厌四百余家【师古曰厌音一甲反次下亦同】武帝征和二年八月癸亥地震厌杀人宣帝本始四年四月壬寅地震河南以东四十九郡北海琅邪坏祖宗庙城郭杀六千余人元帝永光三年冬地震绥和二年九月丙辰地震自京师至北边郡国三十余坏城郭凡杀四百一十五人厘公十四年秋八月辛卯沙麓崩谷梁传曰林属于山曰麓【师古曰属联也音之欲反】沙其名也刘向以为臣下背叛散落不事上之象也先是齐桓行伯道会诸侯事周室管仲既死桓徳日衰天戒若曰伯道将废诸侯散落政逮大夫陪臣执命臣下不事上矣桓公不寤天子蔽晦【师古曰被掩蔽而暗也】及齐桓死天下散而从楚王札子杀二大夫【师古曰二大夫召伯毛伯也】晋败天子之师【师古曰谓败之于贸戎也已解于上】莫能征讨从是陵迟公羊以为沙麓河上邑也董仲舒说略同一曰河大川象齐大国桓徳衰伯道将移于晋文故河为徙也左氏以为沙麓晋地沙山名也地震而麓崩不书震举重者也伯阳甫所谓国必依山川山崩川竭亡之征也不过十年数之纪也至二十四年晋怀公杀于高梁【师古曰怀公谓子圉惠公之子也文公入国而使杀之高梁晋地】京房易传曰小人剥庐【师古曰剥卦上九爻之辞】厥妖山崩兹谓阴乗阳弱胜彊成公五年夏梁山崩谷梁传曰廱河三日不流【师古曰廱读曰壅】晋君帅羣臣而哭之廼流【师古曰从伯宗用辇者之言】刘向以为山阳君也水阴民也天戒若曰君道崩坏下乱百姓将失其所矣哭然后流丧亡象也梁山在晋地自晋始而及天下也后晋暴杀三卿厉公以弑【师古曰三卿谓郤犨郤锜郤至也厉公杀之而栾书中行偃又弑厉公事在成十七年】湨梁之会天下大夫皆执国政【师古曰已解于上】其后孙寗出衞献【师古曰孙孙林父寗寗殖皆衞大夫也衞献公定公之子也名衎献公戒二子食日旰不召而射鸿于囿二子怒因作乱公如鄄遂出奔齐孙氏追之败公徒于柯泽事在襄十四年】三家逐鲁昭单尹乱王室【师古曰并解于上】董仲舒说略同刘歆以为梁山晋望也崩弛崩也【师古曰言渐解散也弛音式尔反】古者三代命祀祭不越望吉凶祸福不是过也国主山川山崩川竭亡之征也美恶周必复【师古曰复音扶目反】是嵗嵗在鹑火至十七年复在鹑火栾书中行偃杀厉公而立悼公髙后二年正月武都山崩杀七百六十人地震至八月廼止文帝元年四月齐楚地山二十九所同日俱大发水溃出刘向以为近水沴土也天戒若曰勿盛齐楚之君今失制度将为乱后十六年帝庶兄齐悼惠王之孙文王则薨无子帝分齐地立悼惠王庶子六人皆为王【师古曰谓齐孝王将闾济北王志菑川王贤胶东王雄渠胶西王卬济南王辟光】贾谊鼂错谏以为违古制恐为乱至景帝三年齐楚七国起兵百余万汉皆破之春秋四国同日灾【师古曰宋衞陈郑】汉七国同日众山溃咸被其害不畏天威之明效也成帝河平三年二月丙戌犍为柏江山崩捐江山崩皆廱江水【师古曰廱读曰壅次下亦同】江水逆流坏城杀十三人地震积二十一日百二十四动元延三年正月丙寅蜀郡岷山崩廱江江水逆流三日廼通刘向以为周时岐山崩三川竭而幽王亡岐山者周所兴也汉家本起于蜀汉今所起之地山崩川竭星孛又及摄提大角从参至辰【如淳曰孛星尾长及摄提大角始于参至辰也】殆必亡矣其后三世亡嗣王莽簒位
　　传曰皇之不极是谓不建厥咎眊【服防曰眊音老耄】厥罚恒阴厥极弱时则有射妖时则有龙蛇之孽时则有马祸时则有下人伐上之疴时则有日月乱行星辰逆行皇之不极是谓不建皇君也极中建立也人君貌言视听思心五事皆失不得其中则不能立万事失在眊悖故其咎眊也【师古曰眊不明也悖惑也音布内反】王者自下承天理物云起于山而弥于天【师古曰弥满也】天气乱故其罚常阴也一曰上失中则下彊盛而蔽君明也易曰亢龙有悔贵而亡位髙而亡民贤人在下位而亡辅【师古曰干上九文言也】如此则君有南面之尊而亡一人之助故其极弱也盛阳动进轻疾【服防曰阳行轻且疾也】礼春而大射以顺阳气【韦昭曰将祭与羣臣射谓之大射】上微弱则下奋动故有射妖易曰云从龙【师古曰干九五文言】又曰龙蛇之蛰以存身也【师古曰下系辞也】阴气动故有龙蛇之孽于易干为君为马马任用而彊力君气毁故有马祸一曰马多死及为怪亦是也君乱且弱人之所叛天之所去不有明王之诛则有簒弑之祸故有下人伐上之疴凡君道伤者病天气不言五行沴天而曰日月乱行星辰逆行者为若下不敢沴天犹春秋曰王师败绩于贸戎不言败之者以自败为文尊尊之意也刘歆皇极传曰有下体生上之疴说以为下人伐上天诛已成不得复为疴云皇极之常阴刘向以为春秋亡其应一曰久阴不雨是也刘歆以为自属常阴昭帝元平元年四月崩亡嗣立昌邑王贺贺即位天阴昼夜不见日月贺欲出光禄大夫夏侯胜当车谏曰天久阴而不雨臣下有谋上者陛下欲何之贺怒缚胜以属吏吏白大将军霍光光时与车骑将军张安世谋欲废贺光让安世以为泄语安世实不泄召问胜胜上洪范五行传曰皇之不极厥罚常阴时则有下人伐上不敢察察言【臣瓒曰不敢察察明言之】故云臣下有谋光安世读之大惊以此益重经术士后数日卒共废贺此常阴之明效也京房易传曰有蜺蒙雾雾上下合也蒙如尘云蜺日旁气也其占曰后妃有専蜺再重赤而専至冲旱【孟康曰专员也若五月再重赤而员至十一月旱也】妻不壹顺黑蜺四背又白蜺双出日中妻以贵髙夫兹谓擅阳蜺四方日光不阳解而温【服防曰蒙气解而温】内取兹谓禽【服防曰人君内淫于骨肉也师古曰取如礼记聚麀之聚】蜺如禽在日旁以尊降妃兹谓薄嗣蜺直而塞六辰廼除夜星见而赤【韦昭曰六辰谓从卯至申】女不变始兹谓乗夫【孟康曰始贵髙于夫终行此不变也】蜺白在日侧黑蜺果之气正直【师古曰果谓干之也】妻不顺正兹谓擅阳蜺中窥贯而外専夫妻不严兹谓媟【韦昭曰媟言媟慢也师古曰音先列反】蜺与日会妇人擅国兹谓顷【师古曰顷读曰倾】蜺白贯日中赤蜺四背【服防曰蜺背日】适不荅兹谓不次【服防曰言适妻不见荅也臣瓒曰夫不接妻为不荅师古曰适读曰嫡荅报也言妻有承顺之心不见报荅也一曰荅对也言不以恩意接对之】蜺直在左蜺交在右取于不専兹谓危嗣蜺抱日两未及君淫外兹谓亡蜺气左日交于外取不逹兹谓不知蜺白夺明而大温温而雨【师古曰取读曰聚】尊卑不别兹谓媟蜺三出三巳三辰除【韦昭曰若从寅至辰也蜺旦见西晏则雨】除则日出且雨臣私禄及亲兹谓罔辟【韦昭曰辟君也】厥异蒙其蒙先大温已蒙起日不见行善不请于上兹谓作福蒙一日五起五解辟不下谋臣辟异道兹谓不见上蒙下雾风三变而俱解立嗣子疑兹谓动欲蒙赤日不明徳不序兹谓不聪蒙日不明温而民病徳不试空言禄【师古曰试用也】兹谓主窳臣夭【孟康曰谓君惰窳用人不以次第为夭也师古曰窳音庾】蒙起而白君乐逸人兹谓放蒙日青黑云夹日左右前后行过日公不任职兹谓怙禄蒙三日又大风五日蒙不解利邪以食兹谓闭上蒙大起白云如山行蔽日公惧不言道兹谓闭下蒙大起日不见若雨不雨至十二日解而有大云蔽日禄生于下兹谓诬君蒙微而小雨已乃大雨下相攘善兹谓盗明蒙黄浊下陈功求于上兹谓不知蒙微而赤风鸣条解复蒙下専刑兹谓分威蒙而日不得明大臣厌小臣兹谓蔽蒙微日不明若解不解大风发赤云起而蔽日众不恶恶兹谓闭蒙尊卦用事【孟康曰尊卦乾坤也臣瓒曰京房谓之方伯卦震兑坎离也师古曰孟说是也】三日而起日不见漏言亡喜兹谓下厝用【师古曰厝音干各反】蒙微日无光有雨云雨不降废忠惑佞兹谓亡蒙天先清而暴蒙微而日不明有逸民兹谓不明蒙浊夺日光公不任职兹谓不绌蒙白三辰止则日青青而寒寒必雨忠臣进善君不试兹谓遏【师古曰试用也】蒙先小雨雨已蒙起微而日不明惑众在位兹谓覆国蒙微而日不明一温一寒风扬尘知佞厚之兹谓库蒙甚而温君臣故弼兹谓悖【师古曰弼犹相戾也悖惑也】厥灾风雨雾风拔木乱五谷已而大雾庶正蔽恶兹谓生孽灾厥异雾此皆阴云之类云严公十八年秋有蜮刘向以为蜮生南越越地多妇人男女同川淫女为主乱气所生故圣人名之曰蜮蜮犹惑也在水旁能射人射人有处甚者至死【师古曰以气射人也】南方谓之短弧【师古曰即射工也亦呼水弩】近射妖死亡之象也时严将取齐之淫女故蜮至天戒若曰勿娶齐女将生淫惑簒弑之祸严不寤遂取之入后淫于二叔二叔以死两子见弑夫人亦诛【师古曰并解于上】刘歆以为蜮盛暑所生非自越来也京房易传曰忠臣进善君不试厥咎国生蜮史记鲁哀公时有隼集于陈廷而死【师古曰隼鸷鸟即今之鴩也说者以为鹞失之矣廷朝廷也鴩字音胡骨反】楛矢贯之【应劭曰楛木名师古曰音怙其木堪为箭笴今以北皆用之土俗呼其木为楛子也】石砮【应劭曰砮镞也音奴又乃互反】长尺有咫【张晏曰八寸曰咫】陈闵公使使问仲尼【师古曰闵公名周怀公之子】仲尼曰隼之来逺矣昔武王克商通道百蛮使各以方物来贡肃慎贡楛矢【臣瓒曰肃慎东北夷】石砮长尺有咫先王分异姓以逺方职使毋忘服【师古曰服事也】故分陈以肃慎矢试求之故府果得之【师古曰得昔所分之矢于府藏中】刘向以为隼近黑祥贪暴类也矢贯之近射妖也死于廷国亡表也象陈眊乱不服事周【师古曰眊音莫报反】而行贪暴将致逺夷之祸为所灭也是时中国齐晋南夷吴楚为彊【师古曰中国则齐晋为彊南夷则吴楚为彊】陈交晋不亲附楚不固数被二国之祸后楚有白公之乱【师古曰白公楚平王太子建之子胜也建遇谗奔郑而死胜在吴子西召之使处吴境为白公吴人伐慎白公败之请以战备献因作乱子西子期皆死事在哀十六年】陈乗而侵之【师古曰白公之乱陈人恃其聚而侵楚事在哀十七年】卒为楚所灭【师古曰陈闵公之二十年获麟之嵗也其二十四年而为楚所灭】史记夏后氏之衰有二龙止于夏廷而言余襃之二君也【师古曰襃古国名】夏帝卜杀之去之止之莫吉卜请其漦而藏之乃吉【应劭曰漦沬也郑氏曰漦音牛齝之齝师古曰去谓驱逐也止谓拘留也去音丘吕反漦音丑之反】于是布币策告之【师古曰奠币为礼读策辞而告之也说者以为策者米盖失之矣】龙亡而漦在乃匵去之【师古曰匵匵也去藏也匵音读去音丘吕反】其后夏亡传匵于殷周三代莫至厉王末而观之漦流于延不可除也厉王使妇人臝而噪之【应劭曰羣呼曰噪师古曰噪音先到反】漦化为鼋【章昭曰黑鼋蜤蜴也似蛇而有足师古曰鼋似鼈而大非蛇及蜤蜴】入后宫处妾遇之而孕【师古曰处妾宫中之童女】生子惧而弃之宣王立女童防曰檿弧萁服实亡周国【师古曰女童謡闾里之童女为歌謡也檿山桑之有防文者也木弓曰弧服盛箭者即今之歩义也萁草似荻而细织之为服也檿音一簟反萁音基荻音敌】后有夫妇鬻是器者宣王使执而僇之【师古曰鬻卖也音弋六反】既去见处妾所弃妖子闻其夜号哀而收之遂亡奔襃后襃人有罪入妖子以赎是为襃姒幽王见而爱之生子伯服王废申后及太子宜咎而立襃姒伯服代之废后之父申侯与缯西畎戎共攻杀幽王【师古曰畎戎即犬戎亦曰昆夷】诗曰赫赫宗周襃姒烕之【师古曰小雅正月之诗也赫赫盛貌也宗周镐京也烕灭也音呼悦反】刘向以为夏后季世周之幽厉皆誖乱逆天故有龙鼋之怪近龙蛇孽也漦血也一曰沬也檿弧桑弓也萁服盖以萁草为箭服近射妖也女童防者祸将生于女国以兵寇亡也【师古曰因妇人以致兵寇也】左氏传昭公十九年龙鬭于郑时门之外洧渊【师古曰时门郑城门也洧泉洧水之泉也洧水出荥阳密县东南至颍川长平入颍也】刘向以为近龙孽也郑以小国摄乎晋楚之间【师古曰摄收持也】重以彊吴郑当其冲不能修徳将鬭三国以自危亡【师古曰言若不修徳则三国伐之必危亡】是时子产任政内惠于民外善辞令以交三国郑卒亡患能以徳消变之效也京房易传曰众心不安厥妖龙鬭惠帝二年正月癸酉旦有两龙见于兰陵廷东里温陵井中【师古曰兰陵县之廷东里也温陵人姓名也】至乙亥夜去刘向以为龙贵象而困于庶人井中象诸侯将有幽执之祸其后吕太后幽杀三赵王诸吕亦终诛灭京房易传曰有徳遭害厥妖龙见井中又曰行刑暴恶黑龙从井出左氏传鲁严公时有内蛇与外蛇鬭郑南门中内蛇死刘向以为近蛇孽也先是郑厉公劫相祭仲而逐兄昭公代立【师古曰厉公母宋廱氏之女也祭仲祭封人仲足也桓十一年宋人执祭仲曰不立突将死仲乃与宋盟而立厉公昭公奔衞祭音侧介反】后厉公出奔昭公复入【师古曰桓十五年厉公与祭仲之壻廱纠谋杀祭仲不克五月出奔蔡六月昭公复归于郑九月厉公杀檀伯而居栎也】死弟子仪代立【师古曰桓十七年高渠弥弑昭公而立其弟子舋十八年齐人杀子舋祭仲乃立舋之弟仪也】厉公自外劫大夫傅瑕使僇子仪【师古曰传瑕郑大夫也庄十四年厉公自栎侵郑获傅瑕与之盟于是傅瑕杀子仪而纳厉公】此外蛇杀内蛇之象也蛇死六年而厉公立严公闻之问申繻曰犹有妖乎【师古曰申繻鲁大夫也繻音湏】对曰人之所忌其气炎以取之【师古曰炎音弋赡反】妖由人兴也人亡衅焉妖不自作人弃常故有妖【师古曰已解于上】京房易传曰立嗣子疑厥妖蛇居国门鬭左氏传文公十六年夏有蛇自泉宫出【师古曰泉宫即泉台】入于国如先君之数刘向以为近蛇孽也泉宫在囿中公母姜氏尝居之蛇从之出象宫将不居也诗曰维虺维蛇女子之祥【师古曰小雅斯干之诗】又蛇入国国将有女忧也如先君之数者公母将薨象也秋公母薨公恶之乃毁泉台夫妖孽应行而自见非见而为害也文不改行循正共御厥罚【师古曰共读曰恭御读曰御又读如本字】而作非礼以重其过后二年薨公子遂杀文之二子恶视而立宣公【师古曰恶即子赤也视其母弟】文公夫人大归于齐【师古曰本齐女故出而归齐所谓哀姜者也】武帝大始四年七月赵有蛇从郭外入与邑中蛇鬭孝文庙下邑中蛇死后二年秋有衞太子事事自赵人江充起左氏传定公十年宋公子地有白马驷【师古曰地宋元公子也四马曰驷】公嬖向魋欲之【师古曰公谓景公即地之兄也魋宋司马桓魋也向音式尚反魋音大回反】公取而朱其尾鬛【师古曰鬛领上鬛也音力渉反】以予之地怒使其徒抶魋而夺之【师古曰抶击也音丑失反】魋惧将走公闭门而泣之目尽肿公弟辰谓地曰子为君礼不过出竟君必止子【师古曰辰亦元公子也言若见君怒惧而出奔是为臣之礼也竟读曰境】地出奔陈公弗止辰为之请不听辰曰是我迋吾兄也【师古曰迋欺也音求往反】吾以国人出君谁与处遂与其徒出奔陈明年俱入于萧以叛大为宋患【师古曰萧宋邑】近马祸也史记秦孝公二十一年有马生人昭王二十年牡马生子而死刘向以为皆马祸也孝公始用商君攻守之法东侵诸侯至于昭王用兵弥烈【师古曰烈猛也】其象将以兵革抗极成功而还自害也牡马非生类妄生而死犹秦恃力彊得天下而还自灭之象也一曰诸畜生非其类子孙必有非其姓者至于始皇果吕不韦子京房易传曰方伯分威厥妖牡马生子亡天下诸侯相伐厥妖马生人文帝十二年有马生角于吴角在耳前上乡【师古曰乡读曰向次下亦同】右角长三寸左角长二寸皆大二寸刘向以为马不当生角犹吴不当举兵乡上也是时吴王濞封有四郡五十余城【师古曰高纪云六年春以故东阳郡鄣郡吴郡五十三县立刘贾为荆王十二年十月诏曰吴古之建国日者荆王兼有其地今死无后朕欲复立吴王长沙王臣等请立沛侯为吴王而荆燕吴传云荆王刘贾为黥布所杀无后上患会稽轻悍无壮王填之乃立濞为吴王王三郡五十三城是则濞之所封贾本地也止有三郡荆燕吴传与纪同矣今此云四郡未详其说若以贾本不得会稽濞加一郡者则不得言五十三城也】内怀骄恣变见于外天戒早矣王不寤后卒举兵诛灭京房易传曰臣易上政不顺厥妖马生角兹谓贤士不足又曰天子亲伐马生角成帝绥和二年二月大廏马生角在左耳前围长各二寸是时王莽为大司马害上之萌自此始矣【师古曰萌若草木之始生也】哀帝建平二年定襄牡马生驹三足随羣饮食太守以闻马国之武用三足不任用之象也后侍中董贤年二十二为大司马居上公之位天下不宗哀帝暴崩成帝母王太后召弟子新都侯王莽入收贤印绶贤恐自杀莽因代之并诛外家丁傅又废哀帝傅皇后令自杀发掘帝祖母傅太后母丁太后陵更以庶人葬之辜及至尊大臣微弱之祸也文公十一年败狄于咸【师古曰咸鲁地也】谷梁公羊传曰长狄【师古曰防风之后漆姓也国号鄋瞒鄋音所求反瞒音莫干反】兄弟三人一者之鲁【师古曰侨如也来伐鲁为叔孙得臣所获】一者之齐【师古曰荣如也齐襄公二年伐齐为王子成父所获】一者之晋【师古曰焚如也宣十五年晋灭潞国而获之】皆杀之身横九畮【师古曰畮古亩字】断其首而载之眉见于轼【师古曰轼车前横木】何以书记异也刘向以为是时周室衰微三国为大可责者也天戒若曰不行礼义大为夷狄之行将至危亡其后三国皆有簒弑之祸【师古曰谓鲁文公薨襄仲弑恶及视而立宣公齐连称管至父弑襄公而立无知晋栾书中行偃弑厉公而立悼公】近下人伐上之疴也刘歆以为人变属黄祥一曰属臝虫之孽一曰天地之性人为贵凡人为变皆属皇极下人伐上之疴云京房易曰君暴乱疾有道厥妖长狄入国又曰丰其屋下独苦【师古曰丰其屋易丰卦上六爻辞也丰大也】长狄生世主虏史记秦始皇帝二十六年有大人长五丈足履六尺皆夷狄服凡十二人见于临洮【师古曰陇西之县也音土高反】天戒若曰勿大为夷狄之行将受其祸是嵗始皇初并六国反喜以为瑞销天下兵器作金人十二以象之遂自贤圣燔诗书阬儒士奢淫暴虐务欲广地南戌五岭北筑长城以备胡越【师古曰五岭解在张耳陈余传】堑山填谷西起临洮东至辽东径数千里故大人见于临洮明祸乱之起后十四年而秦亡亡自戌卒陈胜史记魏襄王十三年魏有女子化为丈夫京房易曰女子化为丈夫兹谓阴昌贱人为王丈夫化为女子兹谓阴胜厥咎亡一曰男化为女宫刑滥也女化为男妇政行也哀帝建平中豫章有男子化为女子嫁为人妇生一子长安陈凤言此阳变为阴将亡继嗣自相生之象一曰嫁为人妇生一子者将复一世乃絶哀帝建平四年四月山阳方与女子田无啬生子【师古曰方与者山阳之县也女子姓田名无啬方与音房豫】先未生二月儿嗁腹中及生不举葬之陌上三日人过闻嗁声母掘收养平帝元始元年二月朔方广牧女子赵春病死【师古曰广牧朔方之县也姓赵名春】敛棺积六日出在棺外自言见夫死父曰年二十七不当死太守谭以闻京房易曰干父之蛊有子考亡咎【韦昭曰蛊事也子能正父之事是为有子故考不为咎累师古曰易蛊卦初六爻辞也】子三年不改父道思慕不皇亦重见先人之非【师古曰言父有不善之事当速改之若唯思慕而已无所变易是重显先人之非也一曰三年之内但思慕而已不暇见父之非故不改也重音直用反】不则为私厥妖人死复生一曰至阴为阳下人为上六月长安女子有生儿两头异颈面相乡四臂共匈俱前乡【师古曰乡读曰向】凥上有目长二寸所京房易曰睽孤见豕负涂【师古曰易睽卦上九爻辞也睽孤乖剌之意也涂泥也睽音苦携反】厥妖人生两头下相攘善妖亦同人若六畜首目在下兹谓亡上正将变更凡妖之作以谴失正各象其类二首下不壹也足多所任邪也足少下不胜任或不任下也凡下体生于上不敬也上体生于下媟凟也生非其类淫乱也人生而大上速成也生而能言好虚也羣妖推此类不改乃成凶也景帝二年九月胶东下密人年七十余生角角有毛时胶东胶西济南齐四王有举兵反谋谋由吴王濞起连楚赵凡七国下密县居四齐之中【师古曰四齐即上所云胶东胶西济南齐也本皆齐地故谓之四齐】角兵象上乡者也老人吴王象也年七十七国象也天戒若曰人不当生角犹诸侯不当举兵以乡京师也祸从老人生七国俱败云诸侯不寤明年吴王先起诸侯从之七国俱灭京房易传曰宰専政厥妖人生角成帝建始三年十月丁未京师相惊言大水至渭水虒上小女陈持弓年九嵗【师古曰虒上地名也音斯】走入横城门入未央宫尚方掖门殿门门衞戸者莫见至句盾禁中而觉得【师古曰句盾少府之署觉得事觉而见执得也】民以水相惊者阴气盛也小女而入宫殿中者下人将因女宠而居有宫室之象也名曰持弓有似周家檿弧之祥易曰弧矢之利以威天下【师古曰下系之辞也】是时帝母王太后弟凤始为上将秉国政天知其后将威天下而入宫室故象先见也其后王氏兄弟父子五侯秉权至莽卒簒天下盖陈氏之后云京房易传曰妖言动众兹谓不信路将亡人司马死成帝绥和二年八月庚申郑通里男子王襃【师古曰郑县之通里】衣绛衣小冠带劒入北司马门殿东门【师古曰入北司马门又入殿之东门也】上前殿入非常室中【如淳曰殿上室名】解帷组结佩之【师古曰组绶类所以系帷又垂以为饰也佩带之】招前殿署长业等曰天帝令我居此业等收缚考问襃故公车大谁卒【应劭曰在司马殿门掌讙呵者也服防曰衞士之帅也着樊哙冠师古曰大谁者主问非常之人云姓名是谁也而应氏乃以讙哗为义云大讙呵不当厥理后之学者辄改此书谁字为讙违本文矣大谁本以谁何称因用名官有大谁长今此卒者长所领士卒也】病狂易【师古曰谓病狂而变易其常也】不自知入宫状下狱死是时王莽为大司马哀帝即位莽乞骸骨就第天知其必不退故因是而见象也姓名章服甚明径上前殿路寝入室取组而佩之称天帝命然时人莫察后莽就国天下寃之哀帝征莽还京师明年帝崩莽复为大司马因是而簒国哀帝建平四年正月民惊走持槀或掫一枚【如淳曰掫麻干也师古曰槀禾秆也音二老反掫音邹又音侧九反】传相付与曰行诏筹道中相过逢多至千数或被髪徒践【师古曰徒践谓徒跣也】或夜折闗或逾墙入或乗车骑奔驰以置驿传行经歴郡国二十六至京师其夏京师郡国民聚会里巷阡陌设祭张博具【师古曰博戏之具】歌舞祠西王母又传书曰母告百姓佩此书者不死不信我言视门枢下当有白髪【师古曰枢门扇所由开闭者也】至秋止是时帝祖母傅太后骄与政事【师古曰与读曰豫】故杜邺对曰春秋灾异以指象为言语筹所以纪数民阴水类也水以东流为顺走而西行反类逆上象数度放溢妄以相予违忤民心之应也西王母妇人之称博弈男子之事于街巷阡陌明离闑内【师古曰闑门橛也音鱼列反】与疆外【师古曰与读曰预】临事盘乐炕阳之意白髪衰年之象体尊性弱难理易乱门人之所由枢其要也居人之所由制持其要也其明甚着今外家丁傅并侍帷幄布于列位有罪恶者不坐辜罚亡功能者毕受官爵皇甫三桓诗人所刺春秋所讥亡以甚此【师古曰皇甫周卿士之字也用后嬖宠而处职位诗人刺之事见小雅十月之交篇】指象昭昭以觉圣朝奈何不应后哀帝崩成帝母王太后临朝王莽为大司马诛灭丁傅一曰丁傅所乱者小此异乃王太后莽之应云









　　前汉书卷二十七下之上
　　前汉书卷二十七下之上考证
　　五行志下之上秦孝文王五年斿朐衍○【臣召南】按斿当作游传写讹耳但孝文王即位只一年遂卒安得有五年也此文可疑
　　燕有黄防衔其尾舞王宫云云○【臣召南】按此事已见于中上卷内引京房易传亦同此一事重见未及刋除者也
　　兹谓闭下○闭监本讹蔽按此与前文闭上相对宋本作闭是也从之
　　有两龙见于兰陵廷东里温陵井中○孝惠纪作见兰陵家人井中
　　是时吴王濞封有四郡五十三城注师古云云○顾炎武曰四郡当作三郡古四字积画以成与三易混犹左传陈蔡不三国为四国也

　　前汉书卷二十七下之上考证
　　钦定四库全书
　　前汉书卷二十七下之下
　　汉　　兰　台　　令　史　　班　固撰唐正议大夫行秘书少监琅邪县开国子顔师古注
　　五行志第七下之下
　　隠公三年二月己巳日有食之谷梁传曰言日不言朔食晦公羊传曰食二日董仲舒刘向以为其后戎执天子之使【师古曰凡伯周大夫也隠七年天王使凡伯来聘戎伐凡伯于楚丘以归】郑获鲁隠【师古曰公羊传隠六年春郑人来渝平渝平堕成也曰吾成败矣吾与郑人未有成狐壤之战隠公获焉何以不言战讳获也】灭戴【师古曰十年秋宋人蔡人卫人伐戴郑伯伐取之戴国今外黄县东南戴城是也读者多误为载故隋室置载州焉】卫鲁宋咸杀君【师古曰四年卫州吁杀其君完十一年羽父使贼杀公于寪氏桓二年春宋督弑其君与夷】左氏刘歆以为正月二日燕越之分野也凡日所躔而有变则分野之国失政者受之【师古曰躔践也音纒】人君能修政共御厥罚则灾消而福至【师古曰共读曰恭御读曰御又读如本字】不能则灾息而祸生【师古曰息谓蕃滋也】故经书灾而不记其故盖吉凶亡常随行而成祸福也周衰天子不班朔【师古曰班布也】鲁厯不正置闰不得其月月大小不得其度史记日食或言朔而实非朔或不言朔而实朔或脱不书朔与日皆官失之也京房易传曰亡师兹谓不御厥异日食其食也既竝食不一处诛众失理兹谓生叛厥食既光散纵畔兹谓不明厥食先大雨三日雨除而寒寒即食专禄不封兹谓不安厥食既先日出而黒光反外烛【韦昭曰中无光四边有明外烛】君臣不通兹谓亡厥蚀三既同姓上侵兹谓诬君厥食四方有云中央无云其日大寒公欲弱主位兹谓不知厥食中白青四方赤已食地震诸侯相侵兹谓不承厥食三毁三复君疾善下谋上兹谓乱厥食既先雨雹杀走兽弑君获位兹谓逆厥食既先风雨折木日赤内臣外乡兹谓背【师古曰乡读曰向】厥食食且雨地中鸣【韦昭曰地中冇声如鸣耳或曰如狗子声】冡宰专政兹谓因厥食先大风食时日居云中四方亡云伯正越职兹谓分威【师古曰伯读曰覇正者长帅之称】厥食日中分诸侯争羙于上兹谓泰厥食日伤月食半天营而鸣【韦昭曰食半谓食望也臣瓉曰月食半谓食月之半也月食常以望不为异也】赋不得兹谓竭厥食星随而下受命之臣专征云试厥食虽侵光犹明【师古曰试用也自擅意也一説试与弑同谓欲弑君】若文王臣独诛纣矣【韦昭曰是时纣臣尚未欲诛纣独文王之臣欲诛之】小人顺受命者征其君云杀厥食五色至大寒陨霜【师古曰杀亦读曰弑】若纣臣顺武王而诛纣矣【韦昭曰纣恶益甚其臣欲顺武王而诛纣】诸侯更制兹谓叛【师古曰更改也】厥食三复三食食已而风地动适让庶兹谓生欲【师古曰适读曰嫡】厥食日失位光晻晻月形见【师古曰晻音乌感反见音胡电反】酒亡节兹谓荒厥食乍青乍黒乍赤明日大雨发雾而寒凡食二十占其形二十有四改之辄除不改三年三年不改六年六年不改九年推隠三年之食贯中央上下竟而黒臣弑从中成之形也后卫州吁弑君而立桓公三年七月壬辰朔日有食之既董仲舒刘向以为前事已大后事将至者又大则既先是鲁宋弑君鲁又成宋乱易许田亡事天子之心楚僭称王后郑拒王师射桓王【师古曰竝已解于上】又二君相簒【师古曰谓厉公奔蔡而昭公入高渠弥杀昭公而立子亹】刘歆以为六月赵与晋分【晋灼曰周之六月今之四月始去毕而入参参晋分也毕赵也日行去赵逺入晋分多故曰与计二十八宿分其次度其月及所属下皆以为例】先是晋曲沃伯再弑晋侯【师古曰曲沃伯本桓叔成师之封号也其后遂继袭马鲁惠公三十年大夫潘父杀昭侯而纳成师不克晋人立孝侯惠之四十五年成师之子曲沃庄伯伐翼杀孝侯也】是嵗晋大乱【师古曰桓三年庄伯之子曲沃武公伐翼逐翼侯于汾隰夜获而杀之】灭其宗国【师古曰桓八年曲沃武公灭翼遂并其国】京房易传以为桓三年日食贯中央上下竟而黄臣弑而不卒之形也后楚严称王兼地千里【师古曰楚武王荆尸乆已见传今此言庄始称王未详其説】十七年十月朔日有食之谷梁传曰言朔不言日食二日也刘向以为是时卫侯朔有罪出奔齐【师古曰朔卫惠公也桓十六年经书卫侯朔出奔齐公羊传曰得罪乎天子谷梁传曰天子召而不往也】天子更立卫君【师古曰卫公子黔牟】朔借助五国举兵伐之而自立王命遂壊【师古曰庄五年冬公会齐人宋人陈人蔡人伐卫庄六年春王人子突救卫夏卫侯朔入放公子黔牟于周也】是鲁夫人淫失于齐卒杀威公【师古曰失读曰佚】董仲舒以为言朔不言日恶鲁桓且有夫人之祸将不终日也刘歆以为楚郑分严公十八年三月日有食之谷梁传曰不言日不言朔夜食【张晏曰日夜食则无景立六尺木不见其景以此为】史记推合朔在夜明旦日食而出出而解【孟康曰夜食地中出而止】是为夜食刘向以为夜食者阴因日明之衰而夺其光象周天子不明齐桓将夺其威专防诸侯而行伯道其后遂九合诸侯【师古曰解在郊祀志】天子使世子防之【师古曰僖五年齐侯宋公陈侯卫侯郑伯许男曹伯防王太子于首止是也】此其效也公羊传曰食晦董仲舒以为宿在东壁鲁象也后公子庆父叔牙果通于夫人以弑公刘歆以为晦鲁卫分二十五年六月辛未朔日有食之董仲舒以为宿在毕主边兵夷狄象也后狄灭邢卫【师古曰春秋闵元年狄伐邢二年狄灭卫其后竝为齐所立而邢迁于夷仪卫迁于楚丘】刘歆以为五月二日鲁赵分二十六年十二月癸亥朔日有食之董仲舒以为宿在心心为明堂文武之道废中国不絶若线之象也【师古曰线缕也音先箭反】刘向以为时戎侵曹【师古曰事在庄二十四年】鲁夫人淫于庆父叔牙将以弑君故比年再蚀以见戒刘歆以为十月二日楚郑分三十年九月庚午朔日有食之董仲舒刘向以为后鲁二君弑【师古曰谓子般为圉人所杀闵公为卜齮所杀也】夫人诛【师古曰哀姜为齐人所杀】两弟死【师古曰谓叔牙及庆父也】狄灭邢【师古曰已解于上】徐取舒【师古曰僖三年徐人取舒舒国名也在庐江舒县也】晋杀世子【师古曰僖五年晋侯杀其太子申生】楚灭【师古曰僖五年楚人灭国名也在弋阳】刘歆以为八月秦周分僖公五年九月戊申朔日有食之董仲舒刘向以为先是齐桓行伯江黄自至【师古曰江黄二国名也僖二年齐侯宋公江人黄人盟于贯传曰服江黄也江国在汝南安阳县黄国在弋阳县】南服彊楚【师古曰僖四年齐侯以诸侯之师侵蔡遂伐楚盟于召陵】其后不内自正而外执陈大夫则陈楚不附【师古曰召陵盟后以陈辕涛涂为误军而执之陈不服罪故伐之楚自是不复通】郑伯逃盟【师古曰僖五年秋齐侯与诸侯盟于首止郑伯逃归不盟】诸侯将不从桓政故天见戒其后晋灭虢【师古曰事在僖五年】楚围许诸侯伐郑【师古曰事竝在僖六年】晋弑二君【师古曰谓里克弑奚齐及卓子】狄灭温【师古曰温周邑也僖十年狄灭之】楚伐黄【师古曰僖十一年黄不归楚贡故之】伐桓不能救刘歆以为七月秦晋分十二年三月庚午朔日有食之董仲舒刘向以为是时楚灭黄【师古曰事在十二年夏】狄侵卫郑【师古曰僖十三年狄侵卫十四年狄侵郑】莒灭杞【师古曰僖十四年诸侯城缘陵公羊传曰曷为城杞灭也孰灭之盖徐莒也】刘歆以为三月齐卫分十五年五月日有食之刘向以为象晋文公将行伯道后遂伐卫执曹伯败楚城濮【师古曰事竝在二十八年】再防诸侯【师古曰二十八年五月盟于践土冬防于温】召天王而朝之【师古曰晋侯不欲就朝王故召王使来经书天王狩于河阳】此其效也日食者臣之恶也夜食者掩其罪也以为上亡明王桓文能行伯道攘夷狄安中国虽不正犹可盖春秋实与而文不与之义也董仲舒以为后秦获晋侯【师古曰晋侯夷吾也僖十五年十一月晋侯及秦伯战于韩秦获晋侯以归也】齐灭项【师古曰事在公羊传僖十七年项国今项城县是也】楚败徐于娄林【师古曰事在僖十五年冬娄林徐地】刘歆以为二月朔齐越分文公元年二月癸亥日有食之董仲舒刘向以为先是大夫始执国政【师古曰谓东门襄仲也】公子遂如京师【师古曰事在僖三十年报宰周公之聘】后楚世子商臣杀父齐公子商人弑君皆自立【师古曰已解于上】宋子哀出奔【师古曰宋子哀宋卿高哀也不义宋公而来奔鲁事在文十四年】晋灭江【师古曰春秋文四年楚人灭江今此云晋未详其説】楚灭六【师古曰六国名也在庐江六县文五年楚人灭之】大夫公孙敖叔彭生竝专防盟【师古曰文七年冬公孙敖如莒莅盟十一年叔彭生会郤缺于承匡公孙敖孟穆伯叔彭生叔仲惠伯也】刘歆以为正月朔燕越分十五年六月辛丑朔日有食之董仲舒刘向以为后宋齐莒晋郑八年之间五君杀死【师古曰文十六年宋弑其君杵臼十八年夏齐人弑其君啇人冬莒弑其君庶其宣二年晋赵盾弑其君夷臯四年郑公子归生弑其君夷也】楚灭舒蓼刘歆以为四月二日鲁卫分宣公八年七月甲子日有食之既董仲舒刘向以为先是楚商臣弑父而立至于严王遂彊诸夏大国唯有齐晋齐晋新有簒弑之祸内皆未安故楚乘弱横行八年之间六侵伐而一灭国【师古曰六侵伐者谓宣元年侵陈三年侵郑四年伐郑五年伐郑六年伐郑八年伐陈也一灭国者谓八年灭舒蓼也】伐陆浑戎观兵周室【师古曰宣三年楚子伐陆浑之戎遂至于洛观兵于周疆观兵者示威武也】后又入郑郑伯肉袒谢罪北败晋师于邲流血色水【师古曰事并在十二年邲郑地色水谓血流入水而变水之色也邲音蒲必反】围宋九月析骸而炊之【师古曰事在十五年炊防也言无薪樵示困之甚也】刘歆以为十月二日楚郑分十年四月丙辰日有食之董仲舒刘向以为后陈夏徴舒弑其君【师古曰弑灵公也事在十年】楚灭萧【师古曰萧宋附庸国也事在十二年】晋灭二国【师古曰谓十五年灭赤狄潞氏十六年灭赤狄甲氏】王札子杀召伯毛伯【师古曰事在十五年】刘歆以为二月鲁卫分十七年六月癸卯日有食之董仲舒刘向以为后邾支解鄫子【师古曰十八年邾人戕鄫子于鄫支解而节断之谓解其四支断其骨节】晋败王师于贸戎【师古曰事在成元年】败齐于鞌【师古曰事在成二年】刘歆以为三月晦朓鲁卫分【服防曰朓相覜也日晦食为朓臣瓉曰志云晦而月见西方曰朓以此名之非日食晦之名也师古曰朓音佗了反】成公十六年六月丙寅朔日有食之董仲舒刘向以为后晋败楚郑于鄢陵【师古曰事在十六年鄢陵郑地】执鲁侯【师古曰已解于上】刘歆以为四月二日鲁卫分十七年十二月丁巳朔日有食之董仲舒刘向以为后楚灭舒庸【师古曰事在十七年日食之后舒庸盖羣舒之一种楚与国也】晋弑其君【师古曰谓厉公也事在十八年】宋鱼石因楚夺君邑【师古曰鱼石宋大夫也十五年出奔楚至十八年楚伐宋取彭城而纳之】莒灭鄫齐灭莱【师古曰事并在襄六年鄫莱皆小国】郑伯弑死【师古曰郑僖公也襄七年会于鄬其大夫子驷使贼夜杀之而以疟疾赴鄬音为】刘歆以为九月周楚分襄公十四年二月乙未朔日有食之董仲舒刘向以为后卫大夫孙寗共逐献公立孙剽【孟康曰剽音骠师古曰孙林父寗殖逐献公襄十四年四月出奔齐而立剽剽穆公之孙也剽又音匹妙反】刘歆以为前年十二月二日宋燕分十五年八月丁巳日有食之董仲舒刘向以为先是晋为鸡泽之防诸侯盟又大夫盟后为溴梁之防诸侯在而大夫独相与盟【师古曰竝已解于上】君若缀斿不得举手【应劭曰斿旌旗之旒随风动揺也师古曰言为下所执随人东西也】刘歆以为五月二日鲁赵分二十年十月丙辰朔日有食之董仲舒以为陈庆虎庆寅蔽君之明【师古曰二庆竝陈大夫也襄二十年陈侯之弟黄出奔楚将出呼于国曰庆氏无道求专陈国暴蔑其君而去其亲五年不灭是无天也】邾庶其有叛心【师古曰庶其邾大夫】后庶其以漆闾丘来奔【师古曰事在二十一年漆及闾丘邾之二邑】陈杀二庆【师古曰二十三年陈侯如楚公子黄诉二庆楚人召之庆氏以陈叛楚屈建从陈侯围陈遂杀二庆也】刘歆以为八月秦周分二十一年九月庚戍朔日有食之董仲舒以为晋栾盈将犯君后入于曲沃【师古曰已解于上】刘歆以为七月秦晋分十月庚辰朔日有食之董仲舒以为宿在轸角楚大国象也后楚屈氏譛杀公子追舒【师古曰公子追舒楚令尹子南也二十二年楚杀之】齐庆封胁君乱国【师古曰庆封齐大夫也二十七年使卢蒲嫳帅甲攻崔氏杀成及彊尽俘其家崔杼缢而死自是庆封当国专执政也】刘歆以为八月秦周分二十三年二月癸酉朔日有食之董仲舒以为后卫侯入陈仪【师古曰卫侯衎也前为孙寗所逐二十五年入于陈仪陈仪卫邑左传曰夷仪】寗喜弑其君剽【师古曰二十六年寗喜杀剽而衎入于卫寗喜殖子也】刘歆以为前年十二月二日宋燕分二十四年七月甲子朔日有食之既刘歆以为五月鲁赵分八月癸巳朔日有食之董仲舒以为比食又既【师古曰比频也】象阳将絶【孟康曰阳君也】夷狄主中国之象也后六君弑【师古曰谓二十五年齐崔杼杀其君光二十六年卫寗喜弑其君剽二十九年阍杀吴子余祭三十年蔡太子班弑其君固三十一年莒人弑其君宻州昭元年楚令尹子围入问王疾缢而杀之】楚子果从诸侯伐郑【师古曰二十四年冬楚子蔡侯陈侯许男伐郑】灭舒鸠【师古曰二十五年楚屈建帅师灭舒鸠舒鸠亦羣舒一种也】鲁往朝之【师古曰二十八年公如楚】卒主中国【师古曰谓楚灵王以昭四年与诸侯会于申】伐吴讨庆封【师古曰庆封以二十八年为庆舍之难自齐出奔鲁遂奔吴至申之防楚灵王伐吴执庆封而杀之】刘歆以为六月晋赵分二十七年十二月乙亥朔日有食之董仲舒以为礼义将大灭絶之象也时吴子好勇使刑人守门【师古曰吴子即余祭也刑人阍者】蔡侯通于世子之妻【师古曰即蔡侯固为太子所杀者也】莒不早立嗣【师古曰即宻州也生去疾及展舆既立展舆又废之】后阍戕吴子【师古曰戕伤也他国臣来弑君曰戕】蔡世子般弑其父莒人亦弑君而庶子争【师古曰展舆因国人攻其父而杀之展舆即位去疾奔齐明年去疾入而展舆出奔吴竝非嫡嗣故云庶子争】刘向以为自二十年至此嵗八年间日食七作祸乱将重起【师古曰重音直用反】故天仍见戒也【师古曰仍频也】后齐崔杼弑君宋杀世子【师古曰宋平公太子痤也事在二十六年】北燕伯出奔【孟康曰有南燕故言北燕南燕姞姓北燕姬姓也师古曰昭三年北燕伯欵出奔齐】郑大夫自外入而簒位【师古曰谓伯有也】指略如董仲舒刘歆以为九月周楚分昭公七年四月甲辰朔日有食之董仲舒刘向以为先是楚灵王弑君而立防诸侯【师古曰已解于上】执徐子灭頼【师古曰申之会楚人执徐子遂灭頼】后陈公子招杀世子【师古曰招成公子哀公弟也昭八年经书陈侯之弟招杀陈太子偃师偃师即哀公之子也招音韶】楚因而灭之【师古曰偃师之死哀公缢其九月楚公子弃疾奉偃师之子孙吴围陈遂灭之】又灭蔡【师古曰十一年楚师灭蔡也执太子有以归用之】后灵王亦弑死【师古曰十三年楚公子比弑其君防于干谿是也】刘歆以为二月鲁卫分传曰晋侯问于士文伯曰谁将当日食【师古曰士文伯晋大夫伯瑕】对曰鲁卫恶之卫大鲁小公曰何故对曰去卫地如鲁地于是有灾其卫君乎鲁将上卿是嵗八月卫襄公卒十一月鲁季孙宿卒晋侯谓士文伯曰吾所问日食从矣可常乎【师古曰从谓如士文伯之言也可常谓常可以此占之不】对曰不可六物不同民心不壹事序不类官职不则同始异终胡可常也诗曰或宴宴居息或尽顇事国【如淳曰顇古悴字也师古曰小雅北山之诗也宴宴安息之貌也尽悴言尽力而悴病也】其异终也如是公曰何谓六物对曰嵗时日月星辰是谓公曰何谓辰对曰日月之防是谓公曰诗所谓此日而食于何不臧何也【师古曰小雅十月之交之诗也臧善也】对曰不善政之谓也国无政不用善则自取适于日月之灾【师古曰适读曰讁】故政不可不慎也务三而已一曰择人二曰因民三曰从时此推日食之占循变复之要也易曰县象着明莫大于日月【师古曰上繋之辞也】是故圣人重之载于三经【师古曰谓易诗春秋】于易在丰之震曰丰其沛日中见昧折其右肱亡咎【服防曰日中而昏也师古曰此丰卦九三爻辞也言遇此灾则当退去右肱之臣乃免咎】于诗十月之交则着卿士司徒下至趣马师氏咸非其材【师古曰十月之交诗曰皇父卿士番维司徒蹶维趣马维师氏艳妻煽方处司徒地官卿也掌邦教趣马中士也掌王马之政师氏中大夫也掌司朝得失之事番蹶皆氏也羙色曰艳艳妻襃姒也艳或作阎阎亦嫔妾之姓也煽炽也诗人刺王淫于色故皇父之徒皆用后宠而处职位不以徳选也趣音千后反蹶音居卫反音居禹反番音扶元反】同于右肱之所折协于三务之所择明小人乘君子阴侵阳之原也十五年六月丁巳朔日有食之刘歆以为三月鲁卫分十七年六月甲戌朔日有食之董仲舒以为时宿在毕晋国象也晋厉公诛四大夫失众心以弑死【师古曰四大夫谓三郤及胥童也胥童非厉公所诛以导乱而死故总书四大夫厉公竟为栾书中行偃所杀】后莫敢复责大夫六卿遂相与比周专晋国君还事之【师古曰六卿谓范氏中行氏智氏韩魏赵也】日比再食其事在春秋后故不载于经刘歆以为鲁赵分左氏传平子曰【师古曰季平子】唯正月朔慝未作日有食之于是乎天子不举伐鼓于社诸侯用币于社伐鼔于朝礼也其余则否太史曰在此月也日过分而未至三辰有灾百官降物君不举避移时乐奏鼓祝用币史用辞啬夫驰庶人走此月朔之谓也当夏四月是谓孟夏説曰正月谓周六月夏四月正阳纯干之月也慝谓阴爻也冬至阳爻起初故曰复至建巳之月为纯干亡阴爻而阴侵阳为灾重故伐鼓用币责隂之礼降物素服也不举去乐也避移时避正堂须时移灾复也啬夫掌币吏庶人其徒役也刘歆以为六月二日鲁赵分二十一年七月壬午朔日有食之董仲舒以为周景王老刘子单子专权【师古曰已解于上】蔡侯朱骄君臣不説之象也【师古曰蔡侯朱蔡平公之子説读曰悦】后蔡侯朱果出奔【师古曰昭二十一年出奔楚】刘子单子立王猛刘歆以为五月二日鲁赵分二十二年十二月癸酉朔日有食之董仲舒以为宿在心天子之象也后尹氏立王子朝天王居于狄泉【师古曰天王敬王也避子朝之难故居狄泉】刘歆以为十月楚郑分二十四年五月乙未朔日有食之董仲舒以为宿在胃鲁象也后昭公为季氏所逐刘向以为自十五年至此嵗十年间天戒七见人君犹不寤后楚杀戎蛮子【师古曰昭十六年楚子诱戎蛮子杀之戎蛮国在河南新城县】晋灭陆浑戎【师古曰十七年晋荀吴帅师灭陆浑之戎其地今陆浑县是也】盗杀卫侯兄【师古曰卫灵公兄也名絷二十年为齐豹所杀以豹不义故贬称盗所谓求名而不得也】蔡莒之君出奔【师古曰蔡君即朱也莒君莒子庚舆也二十三年出奔鲁】吴灭巢【师古曰二十四年吴灭巢巢吴楚间小国即居巢城是也】公子光杀王僚【师古曰事在二十七年】宋三臣以邑叛其君【师古曰二十一年宋华亥向宁华定入于宋南里以叛是也】它如仲舒刘歆以为二日鲁赵分是月斗建辰左氏传梓慎曰将大水【师古曰梓慎鲁大夫】昭子曰旱也【师古曰叔孙昭子】日过分而阳犹不克克必甚能无旱乎【孟康曰谓春分后阴多阳少为不克阳胜则盛故言甚】阳不克莫将积聚也【苏林曰莫莫尔不胜为积聚也】是嵗秋大雩旱也二至二分日有食之不为灾日月之行也春秋分日夜等故同道冬夏至长短极故相过相过同道而食轻不为大灾水旱而已三十一年十二月辛亥朔日有食之董仲舒以为宿在心天子象也时京师微弱后诸侯果相率而城周【师古曰定元年晋魏舒合诸侯之大夫于狄泉以城周是也】宋中几亡尊天子之心而不衰城【师古曰中几宋大夫衰城谓以差次受功赋也衰音初为反一曰衰谓曰蓑蓑城谓以草覆城也蓑音先和反中读曰仲】刘向以为时吴灭徐【师古曰事在昭三十年】而蔡灭沈【师古曰定四年蔡公孙姓帅师灭沈】楚围蔡吴败楚入郢昭王走出【师古曰事竝在定四年】刘歆以为二日宋燕分定公五年三月辛亥朔日有食之董仲舒刘向以为后郑灭许【师古曰六年郑游速帅师灭许以许男斯归】鲁阳虎作乱窃寳玉大弓季桓子退仲尼宋三臣以邑叛【师古曰已解于上】刘歆以为正月二日燕赵分十二年十一月丙寅朔日有食之董仲舒刘向以为后晋三大夫以邑叛薛弑其君【师古曰十三年晋赵鞅入于晋阳以叛荀寅士吉射入朝歌以叛薛弑其君比】楚灭顿胡【师古曰十四年楚公子结帅师灭顿以顿子牂归十五年楚人灭胡以胡子豹归】越败吴【师古曰十四年五月于越败吴于檇李是也檇音醉】卫逐世子【师古曰十四年卫太子蒯出奔宋】刘歆以为十二月二日楚郑分十五年八月庚辰朔日有食之董仲舒以为宿在栁周室大壊夷狄主诸夏之象也明年中国诸侯果累累从楚而围蔡【师古曰哀元年楚子陈侯随侯许男围蔡是也累读曰累累不絶之貌】蔡恐迁于州来【师古曰哀二年十一月蔡迁于州来州来楚邑今下蔡县是也】晋人执戎蛮子归于楚【师古曰哀公四年晋人执戎蛮子赤归于楚】京师楚也【师古曰言以楚为京师】刘向以为盗杀蔡侯【师古曰哀四年蔡公孙翩杀蔡侯申翩非大夫故贱之而书盗】齐陈乞弑其君而立阳生【师古曰哀六年齐陈乞弑其君荼荼即景公之子也阳生荼之兄即悼公也】孔子终不用刘歆以为六月晋赵分哀公十四年五月庚申朔日有食之在获麟后刘歆以为三月二日齐卫分凡春秋十二公二百四十二年日食三十六谷梁以为朔二十六晦七夜二二日一公羊以为朔二十七二日七晦二左氏以为朔十六二日十八晦一不书日者二高帝三年十月甲戌晦日有食之在斗二十度燕地也后二年燕王臧荼反诛立卢绾为燕王后又反败十一月癸卯晦日有食之在虚三度齐地也后二年齐王韩信徙为楚王明年废为列侯后又反诛九年六月乙未晦日有食之既在张十三度惠帝七年正月辛丑朔日有食之在危十三度谷永以为嵗首正月朔日是为三朝尊者恶之五月丁卯先晦一日日有食之几尽【师古曰几音钜依反后皆类此】在七星初刘向以为五月微阴始起而犯至阳其占重至其八月宫车晏驾有吕氏诈置嗣君之害京房易传曰凡日食不以晦朔者名曰薄人君诛将不以理或贼臣将暴起日月虽不同宿阴气盛薄日光也高后二年六月丙戌晦日有食之七年正月己丑晦日有食之既在营室九度为宫室中时高后恶之曰此为我也明年应【师古曰谓高后崩也】文帝二年十一月癸卯晦日有食之在婺女一度三年十月丁酉晦日有食之在斗二十三度十一月丁卯晦日有食之在虚八度后四年四月丙辰晦日有食之在东井十三度七年正月辛未朔日有食之景帝三年二月壬午晦日有食之在胃二度七年十一月庚寅晦日有食之在虚九度中元年十二月甲寅晦日有食之中二年九月甲戌晦日有食之三年九月戊戌晦日有食之几尽在尾九度六年七月辛亥晦日有食之在轸七度后元年七月乙巳先晦一日日有食之在翼十七度武帝建元二年二月丙戌朔日有食之在奎十四度刘向以为奎为卑贱妇人后有卫皇后自至微兴卒有不终之害【师古曰皇后自杀不终其位也】三年九月丙子晦日有食之在尾二度五年正月己巳朔日有食之元光元年二月丙辰晦日有食之七月癸未先晦一日日有食之在翼八度刘向以为前年高园便殿灾与春秋御廪灾后日食于翼轸同其占内有女变外为诸侯其后陈皇后废江都淮南衡山王谋反诛日中时食从东北过半晡时复元朔二年二月乙巳晦日有食之在胃三度六年十一月癸丑晦日有食之元狩元年五月乙巳晦日有食之在柳六度京房易传推以为是时日食从旁右法曰君失臣明年丞相公孙薨日食从旁左者亦君失臣从上者臣失君从下者君失民元鼎五年四月丁丑晦日有食之在东井二十三度元封四年六月己酉朔日有食之太始元年正月乙巳晦日有食之四年十月甲寅晦日有食之在斗十九度征和四年八月辛酉晦日有食之不尽如钩在亢二度晡时食从西北日下晡时复昭帝始元三年十一月壬辰朔日有食之在斗九度燕地也后四年燕刺王谋反诛元凤元年七月己亥晦日有食之几尽在张十二度刘向以为己亥而既其占重【孟康曰己土亥水也纯阴故食为最重也日食尽为既】后六年宫车晏驾卒以亡嗣宣帝地节元年十二月癸亥晦日有食之在营室十五度五凤元年十二月乙酉朔日有食之在婺女十度四年四月辛丑朔日有食之在毕十九度是为正月朔慝未作左氏以为重异元帝永光二年三月壬戌朔日有食之在娄八度四年六月戊寅晦日有食之在张七度建昭五年六月壬申晦日有食之不尽如钩因入成帝建始三年十二月戊申朔日有食之其夜未央殿中地震谷永对曰日食婺女九度占在皇后地震萧墙之内咎在贵妾【师古曰萧墙谓门屏也萧肃也人臣至此加肃敬也】二者俱明同事异人共掩制阳将害继嗣也亶日食则妾不见【师古曰亶读曰但下例竝同】亶地震则后不见异日而发则似殊事亡故动变则恐不知是月后妾当有失节之邮【师古曰邮与尤同尤过也】故天因此两见其变若曰违失妇道隔逺众妾【师古曰逺音于万反】妨絶继嗣者此二人也杜钦对亦曰日以戊申食时加未戊未土也中宫之部其夜殿中地震此必适妾将有争宠相害而为患者【师古曰适读曰嫡】人事失于下变象见于上能应之以徳则咎异消忽而不戒则祸败至应之非诚不立非信不行河平元年四月己亥晦日有食之不尽如钩在东井六度刘向对曰四月交于五月月同孝惠日同孝昭东井京师地且既其占恐害继嗣日蚤食时从西南起三年八月乙卯晦日有食之在房四年三月癸丑朔日有食之在昴阳朔元年二月丁未晦日有食之在胃永始元年九月丁巳晦日有食之谷永以京房易占对曰元年九月日食酒亡节之所致也独使京师知之四国不见者若曰湛湎于酒君臣不别祸在内也【师古曰湛读曰沈又读曰耽】永始二年二月乙酉晦日有食之谷永以京房易占对曰今年二月日食赋敛不得度民愁怨之所致也所以使四方皆见京师隂蔽者若曰人君好治宫室大营坟墓赋敛兹重而百姓屈竭【师古曰兹益也屈尽也音其勿反】祸在外也三年正月己卯晦日有食之四年七月辛未晦日有食之元延元年正月己亥朔日有食之哀帝元夀元年正月辛丑朔日有食之不尽如钩在营室十度与惠帝七年同月日二年三月壬辰晦日有食之平帝元始元年五月丁巳朔日有食之在东井二年九月戊申晦日有食之既凡汉着纪十二世二百一十二年日食五十三朔十四晦三十六先晦一日三成帝建始元年八月戊午晨漏未尽三刻有两月重见京房易传曰妇贞厉月几望君子征凶【师古曰小畜上九爻辞也几音钜依反】言君弱而妇彊为阴所乗则月并出晦而月见西方谓之朓朔而月见东方谓之仄慝【孟康曰朓者月行疾在日前故早见仄慝者行迟在日后当没而更见师古曰朓音吐了反】仄慝则侯王其肃朓则侯王其舒刘向以为朓者疾也君舒缓则臣骄慢故日行迟而月行疾也仄慝者不进之意君肃急则臣恐惧故日行疾而月行迟不敢廹近君也不舒不急以正失之者食朔日刘歆以为舒者侯王展意颛事臣下促急故月行疾也肃者王侯缩朒不任事【服防曰朒音忸怩之忸郑氏曰不任事之貌也师古曰朒音女六反】臣下弛纵故月行迟也当春秋时侯王率多缩朒不任事故食二日仄慝者十八食晦日朓者一此其效也考之汉家食晦朓者三十六终亡二日仄慝者歆説信矣此皆谓日月乱行者也元帝永光元年四月日色青白亡景【韦昭曰日下无景也无景谓唯质见耳】正中时有景亡光【韦昭曰无光曜也】是夏寒至九月日乃有光京房易传曰羙不上人兹谓上弱厥异日白七日不温顺亡所制兹谓弱【孟康曰君顺从于臣下无所能制】日白六十日物无霜而死天子亲伐兹谓不知日白体动而寒弱而有任兹谓不亡日白不温眀不动辟公行兹谓不伸【孟康曰辟君也有过而公行之】厥异日黑大风起天无云日光晻【师古曰晻与闇同】不难上政兹谓见过日黑居仄大如弹丸成帝河平元年正月壬寅朔日月俱在营室时日出赤二月癸未日朝赤且入又赤夜月赤甲申日出赤如血亡光漏上四刻半乃颇有光烛地赤黄食后乃复京房易传曰辟不闻道兹谓亡厥异日赤三月乙未日出黄有黑气大如钱居日中央京房易传曰祭天不顺兹谓逆厥异日赤其中黑闻善不予兹谓失知厥异日黄夫大人者与天地合其徳与日月合其明故圣王在上总命羣贤以亮天功【师古曰虞书舜典帝曰咨二十有二人钦哉惟时亮天功谓敇九官十二牧四岳令各敬其职事信定其功顺天道也故志引之】则日之光眀五色备具烛燿亡主有主则为异应行而变也色不虚改形不虚毁观日之五变足以监矣故曰县象着眀莫大乎日月此之谓也严公七年四月辛卯夜恒星不见夜中星陨如雨董仲舒刘向以为常星二十八宿者人君之象也众星万民之类也列宿不见象诸侯微也众星陨坠民失其所也夜中者为中国也不及地而复象齐桓起而救存之也乡亡桓公星遂至地中国其良絶矣【师古曰乡读曰向中国中夏之国也良犹信也】刘向以为夜中者言不得终性命中道败也或曰象其叛也言当中道叛其上也天垂象以视下【师古曰视读曰示】将欲人君防恶逺非慎卑省微以自全安也【师古曰逺离省视也】如人君有贤眀之材畏天威命若高宗谋祖已【师古曰谓殷之武丁有雊雉之异而祖已训诸王作高宗彤日高宗之训】成王泣金縢【师古曰武王有疾周公作金縢之书为王请命王翌日乃瘳后武王崩成王即位管蔡流言而周公居东天大雷电以风禾尽偃大木斯防王启金縢乃得周公代武王之説王执书以泣遣使者逆公王出郊天乃雨反风禾则尽起】改过修正立信布徳存亡继絶修废举逸下学而上逹【师古曰下学谓博谋于羣下也上逹谓通于天道而畏威】裁什一之税复三日之役【师古曰古之田租十税其一一嵗役兆庶不过三日也】节用俭服以惠百姓则诸侯懐徳士民归仁灾消而福兴矣遂莫肯改寤法则古人而各行其私意终于君臣乖离上下交怨自是之后齐宋之君弑【师古曰庄八年齐无知弑其君诸儿十二年宋万弑其君防也】谭遂邢卫之国灭【师古曰十年齐侯灭谭十三年齐人灭遂闵二年狄人入卫僖二十五年卫侯燬灭邢】宿迁于宋【师古曰庄十年宋人迁宿盖取其地也宿国东平无盐县是也】蔡获于楚【师古曰庄十年荆败蔡师于莘以蔡侯献舞归也】晋相弑杀五世乃定【师古曰谓杀奚齐卓子及懐公也自献公以至文公反国凡易五君乃定】此其效也左氏传曰恒星不见夜眀也星陨如雨与雨偕也刘歆以为昼象中国夜象夷狄夜眀故常见之星皆不见象中国微也星陨如雨如而也星陨而且雨故曰与雨偕也眀雨与星陨两变相成也洪范曰庶民惟星易曰雷雨作解【师古曰解卦象辞也】是嵗嵗在枵齐分壄也夜中而星陨象庶民中离上也雨以解过施复从上下象齐桓行伯复兴周室也周四月夏二月也日在降娄鲁分壄也先是卫侯朔奔齐卫公子黔牟立齐帅诸侯伐之天子使使救卫【师古曰已解于上】鲁公子溺颛政会齐以犯王命【师古曰溺鲁大夫名也荘三年溺会齐师伐卫疾其专命故贬而去族天子救卫而溺伐之故云犯王命】严弗能止卒从而伐卫逐天王所立【师古曰谓放黔牟也】不义至甚而自以为功民去其上政繇下作尤着故星陨于鲁天事常象也成帝永始二年二月癸未夜过中星陨如雨长一二丈绎绎未至地灭【师古曰绎绎光采貎】至鸡鸣止谷永对曰日月星辰烛临下土其有食陨之异则遐迩幽隠靡不咸睹星辰附离于天犹庶民附离王者也王者失道纲纪废顿下将叛去故星叛天而陨以见其象春秋记异星陨最大自鲁严以来至今再见臣闻三代所以防亡者皆繇妇人羣小湛湎于酒【师古曰湛读曰沈又读曰耽其下亦同】书云乃用其妇人之言四方之逋逃多罪是信是使【师古曰周书防誓也言纣惑于妲己而昵近亡逃罪人信用之】诗曰赫赫宗周褒姒烕之【师古曰小雅正月之诗也已解于上烕音许悦反】颠覆厥徳荒沈于酒【师古曰大雅抑之诗也刺王倾败其徳荒废政事而耽酒】及秦所以二世而亡者养生大奢奉终大厚方今国家兼而有之社禝宗庙之大忧也京房易传曰君不任贤厥妖天雨星文公十四年七月有星孛入于北斗董仲舒以为孛者恶气之所生也谓之孛者言其孛孛有所妨蔽闇乱不眀之貎也北斗大国象后齐宋鲁莒晋皆弑君【师古曰文十四年齐公子商人弑其君舍十六年宋人弑其君杵臼十八年襄仲杀恶及视莒弑其君庶其宣二年晋赵穿攻灵公于桃园】刘向以为君臣乱于朝政令亏于外则上浊三光之精五星赢缩变色逆行甚则为孛北斗人君象孛星乱臣类簒杀之表也星传曰魁者贵人之牢又曰孛星见北斗中大臣诸侯有受诛者一曰魁为齐晋夫慧星较然在北斗中天之视人显矣【师古曰视读曰示】史之有占眀矣时君终不改寤是后宋鲁莒晋郑陈六国咸弑其君【师古曰宋鲁莒晋已解于上宣四年郑公子归生弑其君夷十年陈夏徴舒弑其君平国】齐再弑焉【师古曰再弑者谓商人杀舍而阎职等又杀商人】中国既乱夷狄并侵兵革从横楚乘威席胜深入诸夏【师古曰谓邲战之后】六侵伐【师古曰谓宣十二年春楚子围郑夏与晋师战于邲晋师败绩十三年楚子伐宋十四年楚子围宋成二年楚师侵卫遂侵鲁师于蜀成六年楚公子婴齐帅师伐郑】一灭国【师古曰谓宣十二年楚子灭萧】观兵周室【师古曰已解于上】晋外灭二国【师古曰谓宣十五年晋灭赤狄潞氏十六年灭赤狄甲氏也】内败王师【师古曰谓成元年晋败王师于贸戎是也】又连三国之兵大败齐师于鞌【师古曰谓成二年晋郤克防鲁季孙行父卫孙良夫曹公子首及齐侯战于鞌齐师败绩鞌齐地】追亡逐北东临海水【师古曰谓逐之三周华不注又从之入自丘舆击马陉东至海滨也】威陵京师武折大齐皆孛星炎之所及流至二十八年【师古曰炎音弋瞻反其下并同】星传又曰彗星入北斗有大战其流入北斗中得名人【孟康曰谓得名臣也】不入失名人宋华元贤名大夫大棘之战华元获于郑【师古曰宣二年宋华元帅师及郑公子归生战于大棘宋师败绩获华元大棘宋地】传举其效云左氏传曰有孛星北斗周史服曰不出七年宋齐晋之君皆将死乱【师古曰史服周内史叔服也】刘歆以为北斗有环域四星入其中也斗天之三辰纲纪星也宋齐晋天子方伯中国纲纪彗所以除旧布新也斗七星故曰不出七年至十六年宋人弑昭公【师古曰即杵臼】十八年齐人弑懿公【师古曰即商人】宣公二年晋赵穿弑灵公昭公十七年冬有星孛于大辰董仲舒以为大辰心也心为眀堂天子之象后王室大乱三王分争此其效也【师古曰三王已解于上】刘向以为星传曰心大星天王也其前星太子后星庶子也尾为君臣乖离孛星加心象天子适庶将分争也其在诸侯角亢氐陈郑也房心宋也后五年周景王崩王室乱大夫刘子单子立王猛尹氏召伯毛伯立子鼂子鼂楚出也【师古曰姊妹之子曰出】时楚彊宋卫陈郑皆南附楚王猛既卒敬王即位子鼂入王城天王居狄泉莫之敢纳五年楚平王居卒子鼂奔楚王室乃定后楚帅六国伐吴吴败之于鸡父杀获其君臣【师古曰昭二十三年楚防越帅师及顿胡沈蔡陈许之师与吴师战于鸡父楚师败绩胡子髠沈子逞灭获陈大夫夏齧鸡父楚地也父读曰甫】蔡怨楚而灭沈楚怒围蔡吴人救之遂为柏举之战败楚师屠郢都妻昭王母鞭平王墓【师古曰沈楚之与国定四年四月蔡公孙姓帅师灭沈以沈子嘉归秋楚为沈故围蔡冬吴兴师以救之与楚战于柏举楚师败绩庚辰吴入郢君舍乎君室大夫舍乎大夫室妻楚王之母挞平王之墓也】此皆孛彗流炎所及之效也左氏传曰有星孛于大辰西及汉申繻曰彗所以除旧布新也【师古曰申繻鲁大夫】天事恒象今除于火火出必布焉诸侯其有火灾乎梓慎曰往年吾见是其徴也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚陈太昊之虚郑祝融之虚【师古曰虚读皆曰墟其下并同】皆火房也星孛及汉汉水祥也卫颛顼之虚其星为大水水火之牡也【张晏曰水以天一为地二牡丙与午南方火也子及壬北方水也又其配合】其以丙子若壬午作乎水火所以合也若火入而伏必以壬午不过见之月眀年夏五月火始昏见丙子风梓慎曰是谓融风火之始也【张晏曰融风立春木风也火之母也火所始生也淮南子曰东北曰炎风高诱以为艮气所生也炎风一曰融风】七日其火作乎【张晏曰自丙子至壬午凡七日既其配合之日又火以七为纪】戊寅风甚壬午太甚【师古曰太甚者又更甚也】宋卫陈郑皆火刘歆以为大辰房心尾也八月心星在西方孛从其西过心东及汉也宋大辰虚谓宋先祖掌祀大辰星也陈太昊虚虙义木徳【师古曰虙读与伏同】火所生也郑祝融虚高辛氏火正也故皆为火所舍卫颛顼虚星为大水营室也天星既然又四国失政相似及为王室乱皆同哀公十三年冬十一月有星孛于东方董仲舒刘向以为不言宿名者不加宿也【孟康曰不在二十八宿之中也】以辰乘日而出乱气蔽君眀也眀年春秋事终一曰周之十一月夏九月日在氐出东方者轸角亢也轸楚角亢陈郑也或曰角亢大国象为齐晋也其后楚灭陈【师古曰襄十七年楚公孙朝帅师灭陈也】田氏簒齐【师古曰齐平公十三年春秋之传终矣平公二十五年卒卒后七十年而康公为田和所灭】六卿分晋【师古曰晋出公八年春秋之传终矣出公十七年卒卒后八十年至靖公为韩魏赵所灭而三分其地盖晋之衰也六卿擅权其后范氏中行氏智氏灭而韩魏赵兼其土田人众故总言六卿分晋也】此其效也刘歆以为孛东方大辰也不言大辰旦而见与日争光星入而彗犹见是嵗再失闰十一月实八月也日在鹑火周分野也十四年冬有星孛在获麟后刘歆以为不言所在官失之也高帝三年七月有星孛于大角旬余乃入刘向以为是时项羽为楚王伯诸侯而汉已定三秦与羽相距荥阳天下归心于汉楚将灭故彗除王位也一曰项羽阬秦卒烧宫室弑义帝乱王位故彗加之也文帝后七年九月有星孛于西方其本直尾箕末指虚危长丈余及天汉十六日不见刘向以为尾宋地今楚彭城也箕为燕又为吴越齐宿在汉中负海之国水泽地也是时景帝新立信用鼂错将诛正诸侯王其象先见后三年吴楚四齐与赵七国举兵反【师古曰四齐胶东胶西菑川济南也】皆诛灭云武帝建元六年六月有星孛于北方刘向以为明年淮南王安入朝与太尉武安侯田蚡有邪谋而陈皇后骄恣其后陈后废而淮南王反诛八月长星出于东方长终天三十日去占曰是为蚩尤旗见则王者征伐四方其后兵诛四夷连数十年元狩四年四月长星又出西北是时伐胡尤甚元封元年五月有星孛于东井又孛于三台其后江充作乱京师纷然此明东井三台为秦地效也宣帝地节元年正月有星孛于西方去太白二丈所刘向以为太白为大将彗孛加之扫灭象也眀年大将军霍光薨后二年家夷灭成帝建始元年正月有星孛于营室青白色长六七丈广尺余刘向谷永以为营室为后宫懐姙之象彗星加之将有害懐姙絶继嗣者一曰后宫将受害也其后许皇后坐祝诅后宫懐姙者废赵皇后立妹为昭仪害两皇子上遂无嗣赵后姊妹卒皆伏辜元延元年七月辛未有星孛于东井践五诸侯【孟康曰五诸侯星名】出河戍北率行轩辕太微后日六度有余晨出东方十三日夕见西方犯次妃长秋斗填螽炎再贯紫宫中大火当后逹天河除于妃后之域南逝度犯大角摄提至天市而按节徐行【服防曰谓行迟】炎入市中旬而后西去五十六日与苍龙俱伏谷永对曰上古以来大乱之极所希有也察其驰骋骤歩芒炎或长或短所歴奸犯【师古曰奸音干】内为后宫女妾之害外为诸夏叛逆之祸刘向亦曰三代之亡摄提易方秦项之灭星孛大角是嵗赵昭仪害两皇子后五年成帝崩昭仪自杀哀帝即位赵氏皆免官爵徙辽西哀帝亡嗣平帝即位王莽用事追废成帝赵皇后哀帝傅皇后皆自杀外家丁傅皆免官爵徙合浦归故郡平帝亡嗣莽遂簒国厘公十六年正月戊申朔陨石于宋五是月六鶂退飞过宋都董仲舒刘向以为象宋襄公欲行伯道将自败之戒也石阴类五阳数自上而陨此阴而阳行欲高反下也石与金同类色以白为主近白祥也鶂水鸟六阴数退飞欲进反退也其色青青祥也属于貎之不恭天戒若曰徳薄国小勿持炕阳欲长诸侯与彊大争必受其害襄公不寤眀年齐桓死伐齐防【师古曰僖十七年齐桓公卒十八年宋襄公以诸侯伐齐】执滕子围曹【师古曰十九年三月宋人执滕子婴齐秋宋人围曹】为盂之防与楚争盟卒为所执后得反国【师古曰二十一年春为鹿上之盟秋会于盂于是楚执宋公以伐宋冬会于薄以释之鹿上盂薄皆宋地】不悔过自责复会诸侯伐郑与楚战于军败身伤为诸侯笑【师古曰二十二年夏宋公卫侯许男滕子伐郑十一月宋公及楚人战于宋师败绩公伤股门官殱焉二十三年卒伤于故也水名也音于宏反】左氏传曰陨石星也鶂退飞风也宋襄公以问周内史叔兴曰是何祥也吉凶何在对曰今兹鲁多大防眀年齐有乱【师古曰今兹谓此年】君将得诸侯而不终退而告人曰是阴阳之事非吉凶之所生也吉凶繇人吾不敢逆君故也是嵗鲁公子季友鄫季姬公孙兹皆卒【师古曰僖十六年三月公子季友卒四月季姬卒七月公孙兹卒季姬鲁女适鄫者也公孙兹叔孙戴伯也】眀年齐桓死适庶乱宋襄公伐齐行伯卒为楚所败刘歆以为是嵗嵗在夀星其冲降娄【师古曰降音胡江反】降娄鲁分壄也故为鲁多大防正月日在星纪厌在枵枵齐分壄也石山物齐大岳后【师古曰齐姜姓也其先为尧之四岳四岳分掌四方诸侯】五石象齐桓卒而五公子作乱【师古曰五公子谓无亏也元也昭也潘也商人也】故为眀年齐有乱庶民惟星陨于宋象宋襄将得诸侯之众而治五公子之乱星陨而鶂退飞故为得诸侯而不终六鸿象后六年伯业始退执于盂也民反徳为乱乱则妖灾生言吉凶繇人然后阴阳冲厌受其咎齐鲁之灾非君所致故曰吾不敢逆君故也京房易传曰距諌自彊兹谓郤行厥异鶂退飞适当黜则鶂退飞【师古曰适读曰嫡】惠帝三年陨石緜诸一【师古曰緜诸道也属天水郡也】武帝征和四年二月丁酉陨石雍二天晏亡云声闻四百里【师古曰雍扶风之县也晏天清也】元帝建昭元年正月戊辰陨石梁国六成帝建始四年正月癸卯陨石槀四肥累一【孟康曰皆县名也故属真定师古曰槀音工老反累音力追反】阳朔三年二月壬戌陨石白马八【师古曰东郡之县名】鸿嘉二年五月癸未陨石杜衍三【师古曰南阳之县名】元延四年三月陨石都闗二【师古曰山阳之县名】哀帝建平元年正月丁未陨石北地十其九月甲辰陨石虞二【师古曰梁国之县名】平帝元始二年六月陨石钜鹿二自惠尽平陨石凡十一皆有光燿雷声成哀尤屡










　　前汉书卷二十七下之下
　　前汉书卷二十七下之下考证
　　五行志下之下后郑拒王师○拒监本别本俱讹岠从宋本改正
　　史记推合朔在夜○监本无记字宋本有从之
　　十二年三月庚午朔日有食之○【臣召南】按僖十二年经无朔字
　　在斗二十三度○宋本作二十二度
　　后四年四月丙辰晦日有食之○【臣召南】按孝文纪作丙寅晦又七年正月辛未朔日食纪未及书又景帝三年二月壬午晦孝经纪作壬子晦纪于四年十月戊戌晦书食此志不书中元年九月甲戌晦纪未及书纪于中四年十月戊午书食此志不书又后元年七月乙巳纪但言晦不言先晦一日孝武帝建元五年正月己巳朔及元光元年二月丙辰晦纪皆不书七月癸未书食但不云先晦一日元朔二年二月乙巳晦纪作三月乙亥六年十一月癸丑晦及元封四年六月己酉朔太始元年正月乙巳晦纪皆不书孝昭帝元鳯元年七月己亥晦纪作乙亥孝宣帝五凤四年四月辛丑朔纪作晦孝成帝永始元年九月丁巳晦纪不书孝哀帝元夀二年三月壬辰晦纪作夏四月壬辰晦纪志互异如此










　　前汉书卷二十七下之下考证
&lt;史部,正史类,前汉书&gt;
　　钦定四库全书
　　前汉书卷二十八上
　　汉　　兰　台　　令　史　　班　　固撰唐正议大夫行秘书少监琅邪县开国子顔师古注
　　地理志第八上
　　昔在黄帝作舟车以济不通旁行天下【师古曰旁行谓四出而行之】方制万里画壄分州【师古曰方制制为方域也画谓为之界也壄古野字画音获】得百里之国万区是故易称先王以建万国亲诸侯【师古曰易比卦象辞】书云协和万国【师古曰虞书尧典之辞也】此之谓也尧遭洪水褱山襄陵【师古曰褱字与古怀字同怀包也襄驾也言水大泛溢包山而驾陵也】天下分絶为十二州【师古曰九州之外有幷州幽州营州故曰十二水中可居者曰州洪水泛大各就高陆人之所居凡十二处○宋祁曰注文南本无九州以下十五字景本无注末凡十二处四字】使禹治之水土既平更制九州列五服【师古曰其数在下也】任土作贡【师古曰任其土地所有以定贡赋之差也】曰禹敷土【师古曰敷分也谓分别治之自此已下皆是夏书禹贡之文】随山栞木奠高山大川【师古曰栞古刋字也奠定也言禹随行山之形状而刋斫其木以为表记决水通道故高山大川各得其安定】冀州既载【师古曰两河闲曰冀州载始也冀州尧所都故禹治水自冀州始也】壶口治梁及岐【师古曰壶口山在河东梁山在夏阳岐山在羙阳即今之岐州岐山县箭栝岭也禹循山而西治众水】既修太原至于岳阳【师古曰太原即今之晋阳是也岳阳在太原西南】覃怀底绩至于衡章【师古曰覃怀近河地名也底致也绩功也衡章谓章水横流而入河也言禹于覃怀致功以至衡章也底音之履反】厥土惟白壤【师古曰柔土曰壤】厥赋上上错【师古曰赋者敛土地所生之物以供天子也上上第一也错杂也言赋第一又杂出诸品也】厥田中中【师古曰言其高下之形总于九州之中为第五也一曰谓其肥瘠之等差也它皆类此】恒卫既从大陆既作【师古曰恒卫二水名恒水出恒山卫水在灵夀大陆泽名在钜鹿北言恒卫之水各从故道大陆之泽已可耕作也】鸟夷皮服【师古曰此东北之夷取鸟兽食其肉而衣其皮也一説居在海曲被服容止皆象鸟也】夹右碣石入于河【师古曰碣石海边山名也言禹夹行此山之右而入于河逆上也】泲河惟兖州【师古曰泲本济水之字从水声言此州东南据济水西北距河泲音姊】九河既道【师古曰九河河水分为九各从其道尔雅曰徒骇太史马颊覆鬴胡苏简絜钩般鬲津是曰九河一説道读曰导导治也】雷夏既泽雍沮会同【师古曰雷夏泽名在济阴城阳西北言此泽还复其故而雍沮二水同会其中也沮音干余反】桑土既蚕是降丘宅土【师古曰降下也宅居也言此地宜桑先时人众避水皆上丘陵今水害除得以蚕织故皆下丘居平土也】厥土黑坟【师古曰色黑而坟起也坟音扶粉反】繇木条【师古曰屮古草字也繇悦茂也条修畅也繇音弋昭反】厥田中下【师古曰第六也○刘敞曰田中下而言厥赋贡乃第六明矣自孔氏固误之○宋祁曰正文厥字别本无】赋贞【师古曰贞正也州第九赋亦正当也】作十有三年乃同【师古曰治水十三年乃同于它州言用功多也】厥贡漆丝【师古曰贡献也地宜漆林又善蚕丝故以献也】厥棐织文【师古曰棐与篚同篚竹器筐属也织文锦绮之类盛于筐篚而献之】浮于泲漯通于河【师古曰浮以舟渡也泲漯二水名漯水出东郡东武阳因水入水曰通漯音它合反○宋祁曰漯疑作湿注同】海岱惟青州【师古曰东北据海西南距岱岱即太山也】嵎夷既畧惟甾其道【师古曰嵎夷地名也即阳谷所在畧言用功少也惟甾二水名皆复故道也惟水出琅邪箕屋山甾水出泰山莱芜县惟字今作潍甾字或作淄古今通用也一曰道读曰导导治也】厥土白坟海濒广泻【师古曰濒水涯也泻卤咸之地濒音频又音滨泻音昔】田上下赋中上【师古曰田第三赋第四】贡盐絺海物惟错【师古曰葛之精者曰絺海中物产既多故杂献○宋祁曰献下当添也字】岱畎丝枲鈆松怪石【师古曰畎小谷也枲麻属也鈆青金也怪石石之次玉羙好者也言岱山之谷出丝枲鈆松怪石五种皆献之畎音工犬反】莱夷作牧厥棐檿丝【师古曰莱山之夷地宜畜牧檿檿桑也食檿之蚕丝可以琴瑟檿音乌簟反○刘敞曰贡絺丝不特言棐檿丝言棐而叙莱夷之下眀此莱夷之贡】浮于汶逹于泲【师古曰汶水出泰山郡莱芜县原山言渡汶水西逹于泲也汶音问】海岱及淮惟徐州【师古曰东至海北至岱南及淮】淮沂其乂蒙羽其蓺【师古曰淮沂二水已治蒙羽二山皆可种蓺也淮出大复山沂出泰山沂音牛依反】大壄既猪东原底平【师古曰大野即钜野泽也猪停水也东原地名底致也言大野之水既已渟蓄也东原之地致功而平可耕稼也】厥土赤埴坟草木渐包【师古曰埴黏土也渐包言相渐及包裹而生】田上中赋中中【师古曰田第二赋第五】贡土五色【师古曰王者取五色土封以为太社而此州毕贡之言备有】羽畎夏狄峄阳孤桐【师古曰羽畎羽山之谷也夏狄狄雉之羽可为旌旄者也羽山之谷出焉峄阳峄山之阳也山南曰阳孤桐特生之桐也可为琴瑟峄山之南生焉峄音驿】泗濒浮磬【师古曰泗水之涯浮出好石可为磬也泗水出济阴乘氏县】淮夷蠙珠臮鱼【师古曰淮夷淮水上之夷也蠙珠珠名臮及也言其地出珠及羙鱼也蠙音歩千反字或作玭】厥棐纤缟【师古曰黑也纤细缯也缟鲜支也即今所谓素者也言献黑细缯及鲜支也○刘敞曰此棐亦属淮夷】浮于淮泗逹于河【师古曰渡二水而入于河】淮海惟州【师古曰北据淮南距海】彭蠡既猪阳鸟逌居【师古曰彭蠡泽名在彭泽县西北阳鸟随阳之鸟也言彭蠡之水既已蓄聚则鸿鴈之属所共居之蠡音礼】三江既入震泽底定【师古曰三江谓北江中江南江也震泽在吴西即具区也底致也言三江既入则震泽致定】篠簜既敷【师古曰篠小竹也簜大竹也敷谓布地而生也篠音先了反簜音荡】屮夭木乔【师古曰夭盛貌也乔上竦也夭音于骄反乔音桥又音骄】厥土涂泥【师古曰瀸洳湿也】田下下赋下上错【师古曰田第九赋第七又杂出诸品】贡金三品【师古曰金银铜】瑶瑻篠簜齿革羽毛【师古曰瑶瑻皆羙玉名也齿象齿也革犀革也羽毛谓众鸟之羽可为旄者也瑻音昆】鸟夷卉服【师古曰鸟夷东南之夷善捕鸟者也卉服絺葛之属】厥棐织贝【师古曰织谓细布也贝水虫也古以为货○刘敞曰予谓织贝特叙鸟夷之下明鸟夷之棐也缉贝为布如厚缯今亦有之贝木名也】厥包橘柚锡贡【师古曰柚似橘而大其味尤酸橘柚皆不耐寒故包裹而致之也锡贡者须锡命而献之言不常来也柚音弋救反】均江海通于淮泗【师古曰均平也通淮泗而入江海故云平】荆及衡阳惟荆州【师古曰北据荆山南及衡山之阳也】江汉朝宗于海【师古曰江汉二水归入于海有似诸侯朝于天子故曰朝宗宗尊也】九江孔殷【师古曰孔甚也殷中也言江水于此州界分为九道甚得地形之中】沱既道云梦土作乂【师古曰沱二水名自江出为沱自汉出为云梦泽名言二水既从其道则云梦之土可为畎亩之治也沱音徒何反音潜一曰道读曰导导治也】厥土涂泥田下中赋上下【师古曰田第八赋第三】贡羽旄齿革金三品【师古曰自金以上所贡与扬州同】杶干栝栢厉砥砮丹【师古曰杶木似樗而实干柘也栝木栢叶而松身厉磨也砥其尤细者也砮石名可为矢镞丹赤石也所谓丹沙者也杶音丑伦反栝音古活反砥音指又音抵砮音奴】惟箘簵楛三国底贡厥名【师古曰箘簵竹名楛木名也皆可为天言此州界本有三国致贡斯物其名称羙也箘音囷簵音路楛音怙】包匦菁茅【师古曰匦柙也菁菜也可以为葅茅可以缩酒苞其茅匦其菁而献之匦音轨菁音精】厥棐纁玑组【师古曰黑色纁绛也玑珠之不圜者组绶类也纁音勲玑音机又音祈】九江纳锡大龟【师古曰大龟尺有二寸出于九江锡命而纳不常献也】浮于江沱汉逾于洛至于南河【师古曰逾越也言渡四水而越洛乃至南河也南河在冀州南】荆河惟豫州【师古曰西南至荆山北距河水】伊雒瀍涧既入于河【师古曰伊出陆浑山雒出领山瀍出谷成山涧出黾池山四水皆入河】荥波既猪【师古曰荥沇水泆出所为也即今荥泽是也波亦水名言其水并已遏聚矣一説谓荥水之波】道荷泽被盟猪【师古曰荷泽在湖陵盟猪亦泽名在荷之东北言治荷泽之水衍溢则使被及盟猪不常入也道读曰导荷音歌被音被马之被盟音孟】厥土惟壤下土坟垆【师古曰高地则壤下地则坟垆谓土之刚黒者也音卢】田中上赋错上中【师古曰田第四赋第二又杂出第一】贡漆枲絺纻棐纤纩【师古曰纻织纻为布及练也纤纩细绵也纻音伫纩音旷○宋祁曰练淳化本作疎】锡贡磬错【师古曰错治玉之石磬错言可以治磬也亦待锡命而贡○宋祁曰注末贡下当添之字】浮于洛入于河【师古曰因洛入河也】华阳黑水惟梁州【师古曰东据华山之南西距黒水】岷嶓既蓺沱既道【师古曰岷岷山也嶓嶓山也言水已去二山之土皆可种蓺沱二水治从故道也岷音旻嶓音波道读曰导○宋祁曰岷疑作崏注同】蔡蒙旅平和夷底绩【师古曰蔡蒙二山名旅陈也旅平言已平治而陈祭也和夷地名亦以致功可耕稼也】厥土青黎【师古曰色青而细疏】田下上赋下中三错【师古曰田第七赋第八又杂出第七至第九凡三品】贡璆鐡银镂砮磬【师古曰璆羙玉也镂刚鐡也磬磬石也璆音虬】熊罴狐貍织皮【师古曰织皮谓罽也言贡四兽之皮又贡杂罽】西顷因桓是俫【师古曰西顷山名在临洮西南桓水名也言治西顷山因桓水是来无它道也顷读曰倾】浮于逾于沔【师古曰汉上曰沔音莫践反】入于渭乱于河【师古曰正絶流曰乱】黑水西河惟雍州【师古曰西据黑水东距西河西河即龙门之河也在冀州西故曰西河】弱水既西【师古曰治使西流至合黎】泾属渭汭【师古曰属逺也水北曰汭言治泾水入于渭也属音之欲反汭音芮又音而悦反】漆沮既从酆水逌同【师古曰漆沮即冯翊之洛水也酆水出鄠之南山言漆沮既从入渭酆水亦来同也逌古攸字也攸所也沮音七余反】荆岐既旅【师古曰荆岐二山名荆在岐东言二山治毕已旅祭也】终南惇物至于鸟鼠【师古曰终南惇物二山皆在武功鸟鼠山在陇西首阳西南自终南西出至于鸟鼠也】原隰底绩至于猪壄【师古曰高平曰原下湿曰隰猪壄地名言皆致功也】三危既宅三苗丕叙【师古曰三危山名已可居也三苗本有苗氏之族徙居于此分而为三故言三苗今皆大得其次叙】厥土黄壤田上上赋中下【师古曰田第一赋第六】贡球琳琅玕【师古曰球琳皆玉名琅玕石似珠者也球音求又音虬琳音林琅音郎玕音干】浮于积石至于龙门西河【师古曰积石山在金城西南龙门山在河东之西界皆河水所经】会于渭汭【师古曰逆流曰会自渭北涯逆水西上】织皮昆崘析支渠叟西戎即叙【师古曰昆崘析支渠叟三国名也言此诸国皆织皮毛各得其业而西方逺戎并就次叙也叟读曰搜○宋祁曰姚本各得其下添事字次字改作此】道汧及岐至于荆山【师古曰自此以下更説所治山水首尾之次也治山通水故举山言之汧山在汧县西道读曰导后皆类此汧音苦坚反】逾于河【师古曰即梁山龙门】壶口雷首至于太岳【师古曰自壶口雷首而至太岳也雷首在河东蒲阪南太岳即所谓岳阳者】底柱析城至于王屋【师古曰底柱在陜县东北山在河中形若柱也析城山在濩泽西南王屋山在垣县东北】太行恒山至于碣石入于海【师古曰太行山在河内山阳西北恒山在上曲阳西北言二山连延东北接碣石而入于海行音胡郎反】西倾朱圉鸟鼠至于太华【师古曰朱圉山在汉阳冀县南太华即今华阴山○宋祁曰阴山姚本作阳山】熊耳外方桐栢至于倍尾【师古曰熊耳在陜东外方在颍川故县即崇高也桐栢在平氏东南倍尾在安陆东北言四山相连也倍读曰陪】道嶓冡至于荆山【师古曰嶓冡山在梁州南北荆山在南郡临沮东北嶓音波】内方至于大别【师古曰内方在荆州大别在庐江安丰也】崏山之阳至于衡山【师古曰崏山在蜀郡湔氐西衡山在长沙湘南之东南崏山江所出衡山江所经】过九江至于敷浅原【师古曰敷浅原一名傅阳山在豫章歴陵南○宋祁曰傅阳尚书注作博阳一本作溥阳】道弱水至于合黎余波入于流沙【师古曰合黎山在酒泉流沙在炖煌西】道黑水至于三危入于南海【师古曰黒水出张掖鸡山南流至炖煌过三危山又南流而入于南海】道河积石至于龙门【师古曰积石山在河闗西羌中龙门山在夏阳北言治河施功自积石起凿山穿地以通其流至龙门山也】南至于华阴东至于底柱【师古曰自龙门南流以至华阴又折而东经底柱】又东至于盟津【师古曰盟读曰孟孟津在洛阳之北都道所凑故号孟津孟长大也】东过洛汭至于大伾【师古曰洛汭洛入河处盖今所谓洛口也山再重曰伾大伾山在成臯伾音平鄙反】北过降水至于大陆【师古曰降水在信都大陆在钜鹿】又北播为九河【师古曰播布也】同为逆河入于海【师古曰同合也九河又合而为一名为逆河言相迎受也海即渤海是也○宋祁曰迎改作逆】嶓冡道漾东流为汉【师古曰漾水出陇西氐道东流过武闗山南为汉禹治漾水自嶓冡始也漾音恙】又东为沧浪之水【师古曰出荆山东南流为沧浪之水即渔父所歌者也浪音琅】过三澨至于大别【师古曰三澨水在江夏竟陵澨音筮】南入于江【师古曰触大别山而南入江也】东汇泽为彭蠡【师古曰汇回也又东回而为彭蠡泽也汇音胡贿反】东为北江入于海【师古曰自彭蠡江分为三遂为北江而入海】崏山道江东别为沱【师古曰别而出也江东南流沱东行也沱音徒何反】又东至于醴【师古曰醴水在荆州】过九江至于东陵【师古曰东陵地名】东迆北会于汇【师古曰迆溢也东溢分流都共北防彭蠡也迆音弋尔反】东为中江入于海【师古曰亦自彭蠡出】道沇水东流为泲【师古曰泉出王屋山名为沇流去乃为泲也沇音弋脔反○宋祁曰沇音一作防】入于河轶为荥【师古曰轶与溢同言济水入河并流而南截河又并流溢出乃为荥泽也一曰轶过也音逸】东出于陶丘北【师古曰陶丘丘再重也在济隂定陶西南】又东至于荷【师古曰即荷泽】又东北会于汶【师古曰济与汶合】又北东入于海【师古曰北折而东也】道淮自桐栢东会于泗沂东入于海道渭自鸟鼠同穴东会于酆又东至于泾又东过漆沮入于河道洛自熊耳东北会于涧瀍又东会于伊又东北入于河九州逌同【师古曰各以其所而同法】四奥既宅【师古曰奥读曰墺谓土之可居者也宅亦居也言四方之土已可定居也墺音于六反】九山栞旅【师古曰九州之山皆已栞木通道而旅祭也】九川涤原【师古曰九州泉源皆已清涤无壅塞】九泽既陂【师古曰九州陂泽皆已遏障无决溢】四海会同【师古曰四海之内同会京师○宋祁曰之内下姚本有皆字】六府孔修【师古曰水火金木土谷皆甚治】庶土交正底慎财赋【师古曰言众土各以其所出交易有无而不失正致慎货财以供贡赋】咸则三壤成赋中国【师古曰言皆随其土地自上中下三品而成其赋于中国也中国京师也○宋祁曰卲本其土地下自字作田】锡土姓祗台徳先不距朕行【师古曰台养也言封诸侯赐之土田因以为姓所敬养者惟徳为先故无距我之行也台音怡】五百里甸服【师古曰规方千里最近王城者为甸服则四面五百里也甸之为言田也主为王者治田】百里赋内总【师古曰自此以下説甸服之内以差言之也总禾槀总入也内读曰纳下皆类此】二百里内铚【师古曰铚谓所刈即禾穂也铚音窒】三百里内戛服【师古曰戛槀也言服者谓有役则服之耳戛音工黠反】四百里粟五百里米【师古曰精者纳少麄者纳多】五百里侯服【师古曰此次甸服之外方五百里也侯候也主斥候而服事也】百里采【师古曰又説侯服内之差次也采事也王事则供之不主一也】二百里男国【师古曰男之言任任王事者】三百里诸侯【师古曰三百里同主斥候故合而言之为一等】五百里绥服【师古曰此又次侯服外之五百里也绥安也言其安服王者政教】三百里揆文教【师古曰揆度王者文教而行之也三百里皆同】二百里奋武卫【师古曰奋其武力以卫王者二百里皆同】五百里要服【师古曰此又次绥服外之五百里也要以文教要来之也要音一遥反】三百里夷【师古曰夷易也言行平易之法也三百里皆同】二百里蔡【师古曰蔡法也遵刑法而已二百里皆同】五百里荒服【师古曰又次要服外五百里此五服之最在外者也荒言其荒忽各因本俗】三百里蛮【师古曰蛮谓以文徳蛮幕而覆之三百里皆同】二百里流【师古曰任其流移不考诘也二百里皆同○刘敞曰予谓唐虞九州州方千里通三千里也要荒乃在九州外矣夷者言稍以夷礼通之于春秋譬杞莒也蔡读如蔡蔡叔之蔡蛮者兼言蛮俗矣于春秋譬楚越也流读如流共工之流此两者之分夷近而蛮逺蔡轻而流重王制曰千里之外曰采曰流采亦当作蔡声之误耳】东渐于海西被于流沙朔南洎声教讫于四海【师古曰渐入也被加也朔北方也讫尽也言东入于海西加流沙北方南方皆及声教尽于四海也一曰渐浸洎及也○宋祁曰洎疑作注同】禹锡圭告厥成功【师古曰水色也尧以禹治水功成故赐圭以表之也自此以上皆禹贡之文】后受禅于虞为夏后氏殷因于夏亡所变改周既克殷监于二代而损益之定官分职改禹徐梁二州合之于雍青【师古曰省徐州以入青州幷梁州以合雍州】分冀州之地以为幽幷故周官有职方氏【师古曰夏官之属也职主也主四方之土地】掌天下之地辩九州之国东南曰州其山曰会稽【师古曰在山阴县】薮曰具区【师古曰薮犬泽也具区在吴】川曰三江防曰五湖【师古曰古浸字也川水之通流者也浸谓引以灌溉者五湖在吴】其利金锡竹箭民二男五女畜宜鸟兽【师古曰鸟孔翠之属兽犀象之属】谷宜稻正南曰荆州其山曰衡薮曰云梦川曰江汉防曰颍湛【师古曰颍水出阳城阳干山宜属豫州许慎又云湛水豫州浸并未详也湛音直林反又音直减反】其利丹银齿革民一男二女畜及谷宜与州同河南曰豫州其山曰华【师古曰即华阴之华山也连延东出故属豫州】薮曰圃田【师古曰在中牟】川曰荥雒防曰波溠【师古曰荥即流水所溢者也波即上禹贡所云荥波者也溠水在楚亦不当为豫州浸也溠音庄亚反○宋祁曰流当作沇】其利林漆丝枲民二男三女畜宜六扰【师古曰马牛羊豕犬鸡也谓之扰者言人所驯养也扰音人沼反】其谷宜五种【师古曰黍稷菽麦稻】正东曰青州其山曰沂薮曰孟诸【师古曰沂山在盖县即沂水所出也孟诸即盟猪也】川曰淮泗防曰沂沭【师古曰沭水出东莞音术】其利蒲鱼民二男三女其畜宜鸡狗谷宜稻麦河东曰兖州其山曰岱薮曰泰壄【师古曰即大野】其川曰河泲浸曰卢潍【师古曰卢水在济北卢县郑康成读曰雷非也】其利蒲鱼民二男三女其畜宜六扰谷宜四种【师古曰马牛羊豕犬鸡黍稷稻麦也】正西曰雍州其山曰岳【师古曰即吴岳也】薮曰蒲【师古曰在汧县】川曰泾汭【师古曰汭在地诗大雅公刘之篇曰汭鞠之即】曰渭洛【师古曰洛即漆沮也在冯翊】其利玉石其民三男二女畜宜牛马谷宜黍稷东北曰幽州其山曰医无闾【师古曰在辽东】薮曰豯养【师古曰在长广】川曰河泲浸曰菑时【师古曰菑出莱芜时水出般阳】其利鱼盐民一男三女畜宜四扰【师古曰马牛羊豕】谷宜三种【师古曰黍稷稻】河内曰冀州其山曰霍【师古曰在平阳永安县东北】薮曰纡【师古曰尔雅曰秦有掦纡而此以为冀州未详其义及所在】川曰漳曰汾潞【师古曰漳水出上党长子汾水出汾阳北山潞出归徳】其利松栢民五男三女畜宜牛羊谷宜黍稷正北曰幷州其山曰恒山薮曰昭余祁【师古曰在太原邬县邬音一戸反又音于庶反】川曰虖池呕夷曰涞易【师古曰虖池出卤城呕夷出平舒涞出广昌易出故安虖音呼池音徒河反呕音于侯反】其利布帛民二男三女畜宜五扰【师古曰马牛羊犬豕】谷宜五种而保章氏掌天文以星土辩九州之地所封封域皆有分星以视吉凶【师古曰保章氏春官之属也保守也言守天文之职也分音扶问反】周爵五等而土三等公侯百里伯七十里子男五十里不满为附庸盖千八百国而太昊黄帝之后唐虞侯伯犹存帝王图籍相踵而可知周室既衰礼乐征伐自诸侯出转相吞灭数百年间列国耗尽【师古曰耗减也音呼到反】至春秋时尚有数十国五伯迭兴总其盟会【师古曰此五伯谓齐桓宋襄晋文秦穆楚庄也迭互也伯读曰霸迭音徒结反】陵夷至于战国天下分而为七【师古曰谓秦韩魏赵燕齐楚也】合从连衡经数十年秦遂幷兼四海以为周制微弱终为诸侯所防故不立尺土之封分天下为郡县荡灭前圣之苗裔靡有孑遗者矣汉兴因秦制度崇恩徳行简易以抚海内至武帝攘郤胡越开地斥境南置交阯北置朔方之州【师古曰胡广记云汉既定南越之地置交阯刺史别于诸州令持节治苍梧分雍州置朔方刺史】兼徐梁幽幷夏周之制改雍曰凉改梁曰益凡十三部置刺史先王之迹既逺地名又数改易【师古曰数音所角反】是以采获旧闻考迹诗书推表山川以缀禹贡周官春秋下及战国秦汉焉【师古曰中古以来説地理者多矣或觧释经典或撰述方志竞为新异妄有穿凿安处附会颇失其真后之学者因而祖述曽不考其谬论莫能寻其根本今并不録盖无尤焉】
　　京兆尹【故秦内史高帝元年属塞国二年更为渭南郡九年罢复为内史武帝建元六年分为右内史太初元年更为京兆尹】元始二年戸十九万五千七百二口六十八万二千四百六十八【师古曰汉之戸口当元始时最为殷盛故志举之以为数也后皆类此】○县十二　长安【高帝五年置恵帝元年初城六年成戸八万八百口二十四万六千二百王莽曰常安师古曰王莽簒位改汉郡县名普易之也下皆类此】新丰【骊山在南故骊戎国秦曰骊邑高祖七年置应劭曰太上皇思东归于是高祖改筑城市街里以象丰徙丰民以实之故号新丰】船司空【莽曰船利服防曰县名师古曰本主船之官遂以为县】蓝田【山出羙玉有虎山祠秦孝公置也】华阴【故阴晋秦恵文王五年更名宁秦高帝八年更名华阴太华山在南有祠豫州山集灵宫武帝起莽曰华坛也】郑【周宣王弟郑桓公邑有鐡官应劭曰宣王母弟友所封也其子与平王东迁更称新郑臣瓒曰周自穆王以下都于西郑不得以封桓公也初桓公为周司徒王室将乱故谋于史伯而寄帑与贿于虢会之间幽王既败二年而灭会四年而灭虢居于郑父之丘是以为郑桓公无封京兆之文也师古曰春秋外传云幽王既败郑桓公死之其子武公与平王东迁故左氏传云我周之东迁晋郑焉依又郑庄公云吾先君新邑于此盖道新郑也穆王以下无都西郑之事瓒説非也会音工外反】湖【有周天子祠二所故曰胡武帝建元年更名湖】下邽【应劭曰秦武公伐邽戎置有上邽故加下师古曰邽音圭取邽戎之人而来为此县】南陵【文帝七年置沂水出蓝田谷北至覇陵入霸水霸水亦出蓝田谷北入渭师古曰兹水秦穆公更名以章霸功视子孙沂音先厯反视读曰示○宋祁曰沂越本作泝章淳化本作革】奉眀【宣帝置也】霸陵【故芷阳文帝更名莽曰水章也】杜陵【故杜伯国宣帝更名有周右将军杜主祠四所莽曰饶安也】
　　左冯翊【故秦内史高帝元年属塞国二年更名河上郡九年罢复为内史武帝建元六年分为左内史太初元年更名左冯翊】戸二十三万五千一百一口九十一万七千八百二十二○县二十四　高陵【左辅都尉治莽曰千春】栎阳【秦献公自雍徙莽曰师亭如淳曰栎音药】翟道【莽曰涣】池阳【恵帝四年置巀嶭山在北应劭曰在池水之阳师古曰巀嶭即今俗所呼嵳峩山是也音齧音才葛反又音五葛反】夏阳【故少梁秦恵文王十一年更名禹贡梁山在西北龙门山在北有鐡官莽曰冀亭】衙【莽曰逹昌如淳曰衙音牙师古曰即春秋所云秦晋战于彭衙】粟邑【莽曰粟城】谷口【九嵏山在西有天齐公五牀山僊人五帝祠四所莽曰谷喙师古曰嵏音子公反又音子孔反喙音许秽反】莲勺【如淳曰音辇酌】鄜【莽曰修令孟康曰音】敷频阳【秦厉公置应劭曰在频水之阳】临晋【故大荔秦获之更名有河水祠芮乡故芮国莽曰监晋应劭曰临晋水故曰临晋臣瓉曰晋水在河之间此县在河之西不得云临晋水也旧説曰秦筑高垒以临晋国故曰临晋也师古曰瓒説是也説者或以为魏文侯伐秦始置临晋非也文侯重城之耳岂始置乎】重泉【莽曰调泉】郃阳【应劭曰在郃水之阳也师古曰音合即大雅大眀之诗所谓在洽之阳】祋祤【景帝二年置师古曰祋音丁活反又音丁外反祤音诩】武城【莽曰桓城师古曰即左氏传所云秦伐晋取武城者也】沈阳【莽曰制昌】褱徳【禹贡北条荆山在南下有彊梁原洛水东南入渭雍州莽曰徳驩师古曰褱亦怀字】徴【莽曰泛爱师古曰徴音惩即今之澄城县是也左传所云秦取北徴谓此地耳而杜元凯未详其处也】云陵【昭帝置也】万年【高帝置莽曰异赤师古曰三辅黄图云太上皇葬栎阳北原起万年陵是也】长陵【高帝置戸五万五十七口十七万九千四百六十九莽曰长平】阳陵【故弋阳景帝更名莽曰渭阳○宋祁曰弋当作易】云阳【有休屠金人及径路神祠三所越巫祠三所孟康曰音辜磔之辜越人祠也音穰休音许虬反屠音除】
　　右扶风【故秦内史高帝元年属雍国二年更为中地郡九年罢复为内史武帝建元六年分为右内史太初元年更名主爵都尉为右扶风师古曰主爵都尉本秦之主爵中尉掌列侯至太初元年更名右扶风而治于内史右地故此志追书建元六年分为右内史又云更名主爵都尉为右扶风】戸二十一万六千三百七十七口八十三万六千七十○县二十一渭城【故咸阳高帝元年更名新城七年罢属长安武帝元鼎三年更名渭城有兰池宫莽曰京城】
　　槐里【周曰犬丘懿王都之秦更名废丘高祖三年更名有黄山宫孝恵二年起莽曰槐治】鄠【古国有扈谷亭扈夏启所伐酆水出东南又有潏水皆北过上林苑入渭有萯阳宫秦文王起师古曰潏音决萯音倍】盩厔【有长阳宫有射熊馆秦昭王起灵轵渠武帝穿也】斄【周后稷所封师古曰读与邰同音胎】郁夷【诗周道郁夷有汧水祠莽曰郁平师古曰小雅四牡之诗曰四牡騑騑周道倭迟韩诗作郁夷字言使臣乘马行于此道】羙阳【禹贡岐山在西北中水乡周太王所邑有高泉宫秦宣太后起也】郿【成国渠首受渭东北至上林入蒙笼渠右辅都尉治师古曰郿音媚】雍【秦恵公都之有五畤太昊黄帝以下祠三百三所橐泉宫孝公起祈年宫恵公起棫阳宫昭王起有鐡官应劭曰四面积高曰雍师古曰棫音域】漆【水在县西有鐡官莽曰漆治】栒邑【有乡诗国公刘所都应劭曰左氏传曰毕原鄷郇文之昭也郇侯贾伯伐晋是也臣瓒曰汲郡古文晋武公灭荀以赐大夫原氏黯是为荀叔又云文公城荀然则荀当在晋之境内不得在扶风界也今河东有荀城古荀国师古曰瓒説是也此栒读与荀同自别邑耳非伐晋者】隃麋【有黄帝子祠莽曰扶亭师古曰隃音逾○宋祁曰南本黄帝下无子字下同】陈仓【有上公眀星黄帝孙舜妻盲冡祠有羽阳官秦武王起也】杜阳【杜水南入渭莽曰通杜师古曰大雅绵之诗曰人之初生自土漆沮齐诗作自杜言公刘避狄而来居杜与漆沮之地○宋祁曰诗作当作诗曰】汧【吴山在西古文以为汧山雍州山北有蒲谷乡中谷雍州蒲薮汧水出西北入渭芮水出西北东入泾诗芮雍州川也师古曰读与鞠同大雅公刘之诗曰止旅乃密芮鞠之即韩诗作芮言公刘止其军旅欲使安静乃就芮之间耳】好畤【垝山在东有梁山宫秦始皇起莽曰好邑师古曰垝音丘毁反】虢【有黄帝子周文武祠虢宫秦宣太后起也】安陵【恵帝置莽曰嘉平师古曰阚骃以为本周之程邑也】茂陵【武帝置戸六万一千八十七口二十七万七千二百七十七莽曰宣城师古曰黄图云本槐里之茂乡○宋祁曰宣下当添室字】平陵【昭帝置莽曰广利】武功【太壹山古文以为终南垂山古文以为敦物皆在县东斜水出衙领山北至郿入渭裦水亦出衙领至南郑入沔有垂山斜水淮水祠三所莽曰新光师古曰斜音弋奢反衙音牙】农郡【武帝元鼎四年置莽曰右队】戸十一万八千九十一口四十七万五千九百五十四【有鐡官在黾池】○县十一　农【故秦函谷闗衙山领下谷爥水所出北入河】卢氏【熊耳山在东伊水出东北入雒过郡一行四百五十里又有育水南至顺阳入沔又有洱水东南至鲁阳亦入沔皆过郡二行六百里莽曰昌富师古曰洱音耳○宋祁曰昌富疑作昌当】陜【故虢国有焦城故焦国北虢在大阳东虢在荥阳西虢在雍州莽曰黄眉】宜阳【在黾池有鐡官也】黾池【高帝八年复黾池中乡民景帝中二年初城徙万家为县谷水出谷阳谷东北至谷城入雒莽曰陜亭师古曰黾音莫践反又音莫忍反】丹水【水出上雒冡领山东至析入钧密阳乡故商密也师古曰钧亦水名也音均】新安【禹贡涧水在东南入雒】商【秦相卫鞅邑也】析【黄水出黄谷鞠水出析谷俱东至郦入湍水莽曰君亭师古曰折音先厯反鞠水即今所谓菊潭也郦音持益反湍音专】陆浑【春秋迁陆浑戎于此有闗师古曰浑音胡昆反】上雒【禹贡雒水出冡领山东北至巩入河过郡二行千七十里豫州川又有甲水出秦领山东南至钖入沔过郡三行五百七十里熊耳获舆山在东北师古曰钖音阳】
　　河东郡【秦置莽曰兆阳有根仓湿仓】戸二十三万六千八百九十六口九十六万二千九百一十二○县二十四　安邑【巫咸山在南盐池在西南魏绛自魏徙此至恵王徙大梁有鐡官盐官莽曰河东】大阳【吴山在西上有吴城周武王封太伯后于此是为虞公为晋所灭有天子庙莽曰勤田应劭曰在大河之阳】猗氏　解【师古曰音蟹】蒲反【有尧山首山祠雷首山在南故曰蒲秦更名莽曰蒲城应劭曰秦始皇东廵见长坂故加反云孟康曰本蒲也晋文公以赂秦后秦人还蒲魏人喜曰蒲反矣谓秦名之非也臣瓒曰秦世家云以垣为蒲反然则本非蒲也师古曰应説是】河北【诗魏国晋献公灭之以封大夫毕万曾孙绛徙安邑也】左邑【莽曰兆亭】汾阴【介山在南】闻喜【故曲沃晋武公自晋阳徙此武帝元鼎六年行过更名应劭曰今曲沃也秦改为左邑武帝于此闻南越破改曰闻喜】濩泽【禹贡析城山在西南应劭曰有濩泽在西北师古曰濩音乌虢反】端氏　临汾　垣【禹贡王屋山在东北沇水所出东南至武徳入河轶出荥阳北地中又东至琅槐入海过郡九行千八百四十里师古曰琅音郎槐音回】皮氏【耿乡故耿国晋献公灭之以赐大夫赵夙后十世献侯徙中牟有鐡官莽曰延平】长脩　平阳【韩武子孙贞子居此有鐡官莽曰香平应劭曰尧都也在平河之阳】襄陵【有班氏乡亭莽曰干昌应劭曰襄陵在西北师古曰晋襄公之陵因以名县】彘【霍大山在东冀州山周厉王所奔莽曰黄城应劭曰顺帝改曰永安○宋祁曰州山一本作代山】杨【莽曰有年亭应劭曰杨侯国】北屈【禹贡壶口山在东南莽曰朕北应劭曰有南故称北臣瓒曰汲郡古文翟章救郑次于南屈师古曰屈音居勿反即晋公子夷吾所居】蒲子【应劭曰故蒲反旧邑武帝置师古曰重耳所居也应説失之】绛【晋武公自曲沃徙此有鐡官应劭曰绛水出西南】狐讘【师古曰讘音之渉反】骐【侯国师古曰音其】
　　太原郡【秦置有盐官在晋阳属幷州】戸十六万九千八百六十三口六十八万四百八十八【有家马官臣瓒曰汉有家马廐一廐万匹时以邉表有事故分来在此家马后改曰挏马也师古曰挏音动】○县二十一　晋阳【故诗唐国周成王灭唐封弟叔虞龙山在西北有盐官晋水所出东入汾臣瓒曰所谓唐今河东永安是也去晋四百里师古曰瓒説是也】葰人【如淳曰音璅师古曰又音山寡反】界休【莽曰界羙师古曰休音许虬反】榆次【涂水乡晋大夫知徐吾邑梗阳乡魏戊邑莽曰太原亭师古曰涂音涂梗音鲠】中都　于离【莽曰于合】兹氏【莽曰兹同】狼孟【莽曰狼调】邬【九泽在北是为昭余祁幷州薮晋大夫司马弥牟邑师古曰音一戸反又音于据反】盂【晋大夫孟丙邑】平陶【莽曰多穰】汾阳【北山汾水所出西南至汾阴入河过郡二行千三百四十里冀州防】京陵【莽曰致城师古曰即九京】阳曲【应劭曰河千里一曲当其阳故曰阳曲也师古曰隋文帝自以姓杨故恶阳曲之号乃改此县为阳直今则复旧名焉】大陵【有鐡官莽曰大寜】原平　祁【晋大夫贾辛邑莽曰示】上艾【緜曼水东至蒲吾入虖池水师古曰虖音呼池音徒何反】虑虒【师古曰音庐夷】阳邑【莽曰繁穰】广武【河主贾屋山在北都尉治莽曰信桓师古曰贾屋山即史记所云赵襄子北登夏屋者】
　　上党郡【秦置属幷州有上党闗壶口闗石研闗天井闗师古曰研音形】戸七万三千七百九十八口三十三万七千七百六十六○县十四长子【周史辛甲所封鹿谷山浊漳水所出东至邺入清漳师古曰长读曰长短之长今俗为长幼之长非也】屯留【桑钦言绛水出西南东入海师古曰屯音纯○宋祁曰音纯当作音纯】余吾　铜鞮【有上虒亭下虒聚师古曰虒音斯】沾【大□谷清漳水所出东北至阜成入大河过郡五行千六百八十里冀州川应劭曰沾水出壶闗师古曰沾音它兼反】湼氏【湼水也师古曰湼水出焉故以名县也湼音乃结反】襄柤【莽曰上党亭○宋祁曰柤邵本作垣】壶闗【有羊肠阪沾水东至朝歌入淇应劭曰黎侯国也今黎亭是】氏【杨谷絶水所出南至壄王入沁应劭曰山海经水所出者也师古曰音工反○宋祁曰沁别本作泌下同注末工反一本作故反】高都【莞谷丹水所出东南入水有天井闗师古曰莞音丸】潞【故潞子国】陭氏【师古曰音于义反】阳阿　谷逺【羊头山世靡谷沁水所出东南至荥阳入河过郡三行九百七十里莽曰谷近师古曰今沁水至懐州武陟县界入河此云至荥阳疑传写错误】
　　河内郡【高帝元年为殷国二年更名莽曰后队属司】戸二十四万一千二百四十六口百六万七千九十七○县十八　懐【有工官莽曰河内】汲　武徳【孟康曰始皇东廵置自以武徳定天下】波【孟康曰今有絺城晋文公所得赐者】山阳【东太行山在西北师古曰行音胡郎反】河阳【莽曰河亭】州　共【故国北山淇水所出东至黎阳入河孟康曰共伯入为三公者也师古曰共音恭】平臯【应劭曰邢侯自襄国徙此当齐桓公时卫人伐邢邢迁于夷仪其地属晋号曰邢丘以其在河之臯处埶平夷故曰平臯臣瓒曰春秋传狄人伐邢邢迁于夷仪不至此也今襄国西有夷仪城去襄国百余里邢是丘名非国也师古曰应説非也左氏传曰晋侯送女于邢丘盖谓此耳】朝歌【纣所都周武王弟康叔所封更名卫莽曰雅歌】脩武【应劭曰晋始启南阳今南阳城是也秦改曰脩武臣瓒曰韩非书秦昭王越赵长平西伐脩武时秦未兼天下脩武之名久矣师古曰瓒説是也○刘敞曰予谓脩武则因武王伐纣名之】温【故国已姓苏忿生所封】壄王【太行山在西北卫元君为秦所夺自濮阳徙此莽曰平壄孟康曰故邘国也今邘亭是也师古曰行音胡即反邘音于】获嘉【故汲之新中乡武帝行过更名也】轵【孟康曰原乡晋文公所围是也师古曰音只】沁水【师古曰沁音千浸反】隆虑【国水东北至信成入张甲河过郡三行千八百四十里有鐡官应劭曰隆虑山在北避殇帝名改曰林虑也师古曰虑音庐】荡隂【荡水东至内黄泽西山羑水所出亦至内黄入荡有羑里城西伯所拘也师古曰荡音汤羑音羊九反】
　　河南郡【故秦三川郡高帝更名雒阳戸五万二千八百三十九莽曰保忠信乡属司也】戸二十七万六千四百四十四口一百七十四万二百七十九【有鐡官工官敖仓在荥阳○宋祁曰戸二邵本作戸三】○县二十二　雒阳【周公迁殷民是为成周春秋昭公二十二年晋合诸侯于狄泉以其地大成周之城居敬王莽曰宜阳师古曰鱼豢云汉火徳忌水故云洛水而加佳如鱼氏説则光武以后改为雒字也】荥阳【卞水冯池皆在西南有狼汤渠首受泲东南至陈入颍过郡四行七百八十里应劭曰故虢国今虢亭是也师古曰狼音浪汤音宕泲音子礼反本济水字○宋祁曰狼汤邵本作狼浪】偃师【尸乡殷汤所都莽曰师成臣瓒曰汤居亳今济隂县是也今亳有汤己氏有伊尹皆相近也师古曰瓒説非也又如皇甫谧所云汤都在谷熟事并不经刘向云殷汤无处安得汤乎】京【师古曰即郑共叔叚所居也】平阴【应劭曰在平城南故曰平隂】中牟【圃田泽在西豫州薮有筦叔邑赵献侯自耿徙此师古曰筦与管同】平【莽曰治平】阳武【有博狼沙莽曰阳桓师古曰狼音浪】河南【故郏鄏地周武王迁九鼎周公致太平营以为都是为王城至平王居之师古曰郏音夹鄏音辱】缑氏【刘聚周大夫刘子邑有延寿城仙人祠莽曰中亭师古曰缑音工侯反】卷【师古曰音去权反】原武【莽曰原桓】巩【东周所居】谷成【禹贡瀍水出防亭北东南入雒师古曰即今新安防音濳】故市　密【故国有大騩山潩水所出南至临颍入颍应劭曰密人不恭密须氏姞姓之国也臣瓒曰密姬姓之国也见世本密须今安定隂密是也师古曰应瓒二説皆非也此密即春秋僖六年围新密者也盖郑地而诗所云密人即左传所谓密须之鼓者也在安定隂密騩音隗潩音翼又音昌力反○宋祁曰音隗当作音块】新成【恵帝四年置蛮中故戎蛮子国】开封【逄池在东北或曰宋之逄泽也臣瓒曰汲郡古文梁恵王发逄忌之薮以赐民今浚仪有逄陂忌泽是也】成臯【故虎牢或曰制师古曰穆天子传云七萃之士生捕兽即献天子天子畜之东虢号曰兽牢】苑陵【莽曰左亭】梁【狐聚秦灭西周徙其君于此阳人聚秦灭东周徙其君于此应劭曰左传曰秦取梁梁伯翳之后与秦同祖臣瓒曰秦取梁后改曰夏阳今冯翊夏阳是也此梁周之小邑见于春秋师古曰瓒説是也音乃旦反】新郑【诗郑国郑桓公之子武公所国后为韩所灭韩自平阳徙都之应劭曰国语曰郑桓公为周司徒王室将乱寄帑与贿于虢防之间幽王败桓公死之其子武公与平王东迁洛邑遂伐虢会而并其地而邑于此】东郡【秦置莽曰治亭属兖州】戸四十万一千二百九十七口百六十五万九千二十八○县二十二　濮阳【卫成公自楚丘徙此故帝丘颛顼虚莽曰治亭应劭曰濮水南入钜野师古曰虚读曰墟】畔观【莽曰观治应劭曰夏有观扈世祖更名卫国以封周后师古曰观音工唤反】聊城　顿丘【莽曰顺丘师古曰以丘名县也丘一成为顿丘谓一顿而成也或曰成重也一重之丘也】发干【莽曰戢楯】范【莽曰建睦】茬平【莽曰功崇应劭曰在茬山之平地者也师古曰音仕疑反○宋祁曰茬当作茌】东武阳【禹治漯水东北至千乘入海过郡三行千二十里莽曰武昌应劭曰武水之阳也师古曰漯音它合反○宋祁曰漯当作湿】博平【莽曰加睦】黎【莽曰黎治孟康曰诗黎侯国今黎阳也臣瓒曰黎阳在魏郡非黎县也师古曰瓒説是】清【莽曰清治应劭曰章帝更名乐平】东阿【都尉治应劭曰卫邑也有西故称东】离狐【莽曰瑞狐】临邑【有泲庙莽曰谷城亭师古曰泲亦济水字也其后并同】利苗　须昌【故须句国太昊后风姓师古曰句音劬】寿良【蚩尤祠在西北泲上有朐城应劭曰世祖叔父名良改曰寿张】乐昌　阳平　白马　南燕【南燕国姞姓黄帝后师古曰姞音其乙反】廪丘
　　陈留郡【武帝元狩元年置属兖州】戸二十九万六千二百八十四口一百五十万九千五十○县十七　陈留【鲁渠水首受狼汤渠东至阳夏入涡渠孟康曰留郑邑也后为陈所并故曰陈留臣瓒曰宋亦有留彭城留是也留属陈故称陈留也师古曰瓒説是也涡音戈】小黄　成安　寜陵【莽曰康善孟康曰故葛伯国今葛乡是】雍丘【故杞国也周武王封禹后东楼公先春秋时徙鲁东北二十一世简公为楚所灭】酸枣东昏【莽曰东眀】襄邑【有服官莽曰襄平应劭曰春秋传曰师于襄牛是也师古曰圈称云襄邑宋地本承匡襄陵乡也宋襄公所葬故曰襄陵秦始皇以承匡卑湿故徙县于襄陵谓之襄邑县西三十里冇承匡城然则应説以为襄牛误也】外黄【都尉治张晏曰魏郡有内黄故加外臣瓒曰县有黄沟故氏之也师古曰左氏传曰恵公败宋师于黄杜预以为外黄县东有黄城即此地也】封丘【濮渠水首受泲东北至都闗入羊里水过郡三行六百三十里孟康曰春秋传败狄于长丘今翟沟是】长罗【侯国莽曰恵泽】尉氏【应劭曰古狱官曰尉氏郑之别狱也臣瓒曰郑大夫尉氏之邑故遂以为邑师古曰郑大夫尉氏亦以掌狱之官故为族耳应説是也】傿【莽曰顺通应劭曰郑伯克叚于鄢是也师古曰鄢音偃】长垣【莽曰长固孟康曰春秋会于匡今匡城是】平丘　济阳【莽曰济前】浚仪【故大梁魏恵王自安邑徙此雎水首受狼汤水东至取虑入泗过郡四行千三百六十里应劭曰魏恵王自安邑徙此号曰梁师古曰取虑县名也音秋庐取又音趋】
　　颍川郡【秦置高帝五年为韩国六年复故莽曰左队阳翟有工官属豫州孟康曰夏啓有钧台之飨今钧台在南】戸四十三万二千四百九十一口二百二十一万九百七十三○县二十　阳翟【夏禹国周末韩景侯自新郑徙此戸四万一千六百五十口十万九千莽曰颍川应劭曰夏禹都也臣瓒曰世本禹都阳城汲郡古文亦云居之不居阳翟也师古曰阳翟本禹所受封耳应瓒之説皆非】昆阳【应劭曰昆水出南阳】颍阳【应劭曰颍水出阳城】定陵【有东不羮莽曰定城师古曰羮音郎其后亦同】长社【应劭曰宋人围长葛是也其社中树暴长更名长社师古曰长读如本字】新汲【师古曰阚骃云本汲乡也宣帝神爵三年置以河内有汲故加新也】襄城【有西不羮莽曰相城】郾【师古曰音一战反】郏【师古曰音夹】舞阳【应劭曰舞水出南】颍阴　崈高【武帝置以奉太室山是为中岳有太室少室山庙古文以崇高为外方山也师古曰崈古崇字】许【故国姜姓四岳后太叔所封二十四世为楚所灭】傿陵【戸四万九千一百一口二十六万一千四百一十八莽曰左亭李竒曰六国为安师古曰傿音偃○宋祁曰安下当添陵字】临颍【莽曰监颍】父城【应乡故国周武王弟所封应劭曰韩诗外传周成王与弟戏以桐叶为圭吾以此封汝周公曰天子无戏言王应时而封故曰应侯乡是也臣瓒曰吕氏春秋曰成王以戏授桐叶为圭以封叔虞非应侯也汲郡古文殷时已自有国非成王之所造也师古曰武王之弟自封应国非桐圭之事也应氏之説盖失之焉又据左氏传曰防晋应韩武之穆也是则应侯武王之子又与志説不同】成安【侯国也】周承休【侯国元帝置元始二年更名郑公莽曰嘉羙休音许虬反】阳城【阳城山洧水所出东南至长平入颍过郡三行五百里阳干山颍水所出东至下蔡入淮过郡三行千五百里荆州有鐡官师古曰干音干洧音干轨反】纶氏
　　汝南郡【高帝置莽曰汝汾分为赏都尉属豫州】戸四十六万一千五百八十七口二百五十九万六千一百四十八○县三十七平舆【应劭曰故沈子国今沈亭是也舆音豫】阳安【应劭曰道国也今道亭是】阳城【侯国】
　　【莽曰新安】防彊【应劭曰防水出颍川阳城师古曰防音于谨反又音殷】富波　女阳【应劭曰汝水出农入淮师古曰女读曰汝其下汝隂亦同】鲖阳【应劭曰在鲖水之阳也孟康曰鲖音纣红反】吴房【孟康曰本房子国楚灵王迁房于楚吴王阖闾弟夫槩奔楚楚封于此为堂谿氏以封吴故曰吴房今吴房城堂谿亭是】安成【侯国莽曰至成】南顿【故顿子国姬姓应劭曰顿廹于陈其后南徙故号南顿故城尚在】朗陵【应劭曰朗陵山在西南】细阳【莽曰乐庆师古曰居细水之阳故曰细阳细水本出新郪郪音千私反】宜春【侯国莽曰宣孱】女阴【故胡国都尉治莽曰汝坟】新蔡【蔡平侯自蔡徙此后二世徙下蔡莽曰新迁】新息【莽曰新徳孟康曰故息国其后徙东故加新云】灈阳【应劭曰灈水出吴房东入瀙也师古曰灈音劬瀙音楚人反又音楚刅反】期思【师古曰故蒋国】慎阳【应劭曰慎水出东北入淮师古曰慎字本作滇音真后误为慎耳今犹有真丘真阳县字并单作真知其音不改也阚骃云永平五年失印更刻遂误以水为心】慎【莽曰慎治】召陵【师古曰即齐桓公伐楚次于召陵者也召读曰卲】弋阳【侯国应劭曰弋山在西北故黄国今黄城是】西平【有鐡官莽曰新亭应劭曰故柏子国也今栢亭是】上蔡【故蔡国周武王弟叔度所封度放成王封其子胡十八世徙新蔡】【莽曰闰治应劭曰孙叔敖子所邑之丘是也世祖更名固始师古曰音子袵反○刘奉世曰按后淮阳国已有固始此疑自别地】西华【莽曰华望】长平【莽曰长正】宜禄【莽曰赏都亭】项【故国】新郪【莽曰新延应劭曰秦伐魏取郪丘汉兴为新郪章帝封殷后更名宋臣瓒曰光武既封殷后于宋又封新郪师古曰封于新郪号为宋国耳瓒説非】归徳【侯国宣帝置莽曰归惠】新阳【莽曰新眀应劭曰在新水之阳】安昌【侯国莽曰始成】安阳【侯国莽曰均夏应劭曰故江国今江亭是】博阳【侯国莽曰乐家】成阳【侯国莽曰新利】定陵【高陵山汝水出东南至新蔡入淮过郡四行千三百四十里】南阳郡【秦置莽曰前队属荆州】戸三十五万九千三百一十六【○宋祁曰戸三十当作戸四十】口一百九十四万二千五十一○县三十六　宛【故申伯国有屈申城县南有北筮山戸四万七千五百四十七有工官鐡官莽曰南阳】犨【师古曰音昌牛反】杜衍【莽曰闰衍】酂【侯国莽曰南庚孟康曰音赞师古曰即萧何所封】育阳【有南筮聚在东北应劭曰育水出农卢氏南入于沔】博山【侯国哀帝置故顺阳应劭曰汉明帝改曰顺阳在顺水之阳也师古曰顺阳旧名应説非】湼阳【莽曰前亭应劭曰在湼水之阳师古曰湼音乃结反】阴【师古曰即春秋左氏传所云迁阴于下阴者也与酂相近今襄州有阴城县县有酂城乡】堵阳【莽曰阳城韦昭曰堵音者】雉【衡山沣水所出东至入汝师古曰旧读雉音弋尔反而太康地志云即陈仓人所逐二童子名寳鸡者雄止陈仓为石雌止此县故名雉县疑不可据也音屋】山都　蔡阳【莽之母功显君邑应劭曰蔡水所出东入淮】新野　筑阳【故谷伯国莽曰宜禾应劭曰筑水出汉中房陵东入沔师古曰春秋云谷伯绥来朝是也今襄州有谷城县在筑水之阳筑音逐】棘阳【应劭曰在棘水之阳】武当　舞阴【中隂山瀙水所出东至蔡入汝】西鄂【应劭曰江夏有鄂故加西云】穰【莽曰农穰师古曰今邓州穰县是也音人羊反】郦【育水出西北南入汉如淳曰郦音蹢躅之蹢○刘奉世曰吴芮传郦音郎益反此乃音蹢如音非也】安众【侯国故宛西乡】冠军【武帝置故穰卢阳乡宛临駣聚应劭曰武帝以封霍去病去病仍出征匈奴功冠诸军故曰冠军駣音桃】比阳【应劭曰比水所出东入蔡】平氏【禹贡桐柏大复山在东南淮水所出东南至淮陵入海过郡四行三千二百四十里青州川莽曰平善】随【故国厉乡故厉国也师古曰厉读曰頼】叶【楚叶公邑有长城号曰方城师古曰音式渉反】邓【故国都尉治应劭曰邓侯国】朝阳【莽曰厉信应劭曰在朝水之阳】鲁阳【有鲁山古鲁县御龙氏所迁鲁山滍水所出东北至定陵入汝又有昆水东南至定陵入汝师古曰即淮南所云鲁阳公与韩战日反三舍者也滍音峙又音雉】舂陵【侯国故蔡阳白水郷上唐乡故唐国师古曰汉记云元朔五年以零陵泠道之舂陵乡封长沙王子买为舂陵侯至戴侯仁以舂陵地形下湿上书徙南阳元帝许之以蔡阳白水乡徙仁为舂陵侯】新都【侯国莽曰新林】湖阳【故廖国也师古曰廖音力救反左氏传作飂字其音同耳】红阳【侯国莽曰红俞师古曰俞音逾】乐成【侯国】博望【侯国莽曰宜乐】复阳【侯国故湖阳乐乡应劭曰在桐柏大复山之阳师古曰复音方目反○宋祁曰方邵本作房】
　　南郡【秦置高帝元年更为临江郡五年复故景帝二年复为临江中二年复故莽曰南顺属荆州】戸十二万五千五百七十九口七十一万八千五百四十【有发弩官师古曰主教放弩也】○县十八　江陵【故楚郢都楚文王自丹阳徙此后九世平王城之后十世秦拔我郢徙东莽曰江陆】临沮【禹贡南条荆山在东北漳水所出东至江陵入阳水阳水入沔行六百里应劭曰沮水出汉中房陵东入江师古曰沮水即左传所云江汉沮漳楚之望也音千余反】夷陵【都尉治莽曰居利应劭曰夷山在西北】华容【云梦泽在南荆州薮夏水首受江东入沔行五百里应劭曰春秋许迁于容城是】宜城【故鄢惠帝三年更名】郢【楚别邑故郢莽曰郢亭】邔【孟康曰音忌师古曰音其已反】当阳　中庐【师古曰在襄阳县南今犹有次庐村以隋室讳忠故改忠为次】枝江【故罗国江沱出西东入江师古曰沱即江别出者也音徒河反】襄阳【莽曰相阳应劭曰在襄水之阳】编【有云梦宫莽曰南顺孟康曰编音鞭】秭归【归乡故归国孟康曰秭音姊】夷道【莽曰江南应劭曰夷水出巫东入江○宋祁曰巫字下当添山字】州陵【莽曰江夏】若【楚昭王畏吴自郢徙此后复还郢师古曰春秋传作鄀其音同】巫【夷水东至夷道入江过郡二行五百四十里有盐官应劭曰巫山在西南】高成【洈山洈水所出东入繇繇水南至华容入江过郡二行五百里莽曰言程师古曰洈音危繇读曰由】
  </div>
  <div class="pagination">
   <a href="前汉书_page33.html">
    上一页
   </a>
   <span>
    ...
   </span>
   <a href="前汉书_page29.html">
    29
   </a>
   <a href="前汉书_page30.html">
    30
   </a>
   <a href="前汉书_page31.html">
    31
   </a>
   <a href="前汉书_page32.html">
    32
   </a>
   <a href="前汉书_page33.html">
    33
   </a>
   <span class="current-page">
    34
   </span>
   <a href="前汉书_page35.html">
    35
   </a>
   <a href="前汉书_page36.html">
    36
   </a>
   <a href="前汉书_page37.html">
    37
   </a>
   <a href="前汉书_page38.html">
    38
   </a>
   <a href="前汉书_page39.html">
    39
   </a>
   <span>
    ...
   </span>
   <a href="前汉书_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
