<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 11 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 11 页/共 34 页
  </h1>
  <div class="content">
   弊防之民○防毛本作攰【臣明楷】按攰音贵力乏也防音溪险也似应作攰又顔氏书证篇曰攰即倦之或者防其字之讹与
　　刘放资乐阳亭侯注天下骚动○监本误要动毛本误搔动今改正











　　魏志卷十四考证
&lt;史部,正史类,三国志__魏志&gt;
　　钦定四库全书
　　魏志卷十五
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　刘馥　司马朗　梁习　张既　温恢
　　贾逵【子充　李孚　杨沛】
　　刘馥字元颖沛国相人也避乱州建安初说袁术将戚寄秦翊使率众与俱诣太祖太祖悦之辟为司徒掾后孙防所置庐江太守李述攻杀州刺史严象庐江梅干雷绪陈兰等聚众数万在江淮间郡县残破太祖方有袁绍之难谓馥可任以东南之事遂表为州刺史馥既受命单马造合肥空城建立州治南懐绪等皆安集之贡献相继数年中恩化大行百姓乐其政流民越江山而归者以万数于是聚诸生立学校广屯田兴治芍陂及茹陂七门呉塘诸堨以溉稻田官民有畜又髙为城垒多积木石编作草苫数千万枚益贮鱼膏数千斛为战守备建安十三年卒孙权率十万众攻围合肥城百余日时天连雨城欲崩于是以苫蓑覆之夜然脂照城外视贼所作而为备贼以破走州士民益追思之以为虽董安于之守晋阳不能过也及陂塘之利至今为用馥子靖黄初中从黄门侍郎迁庐江太守诏曰卿父昔为彼州今卿复据此郡可谓克负荷者也转任河内迁尚书赐爵关内侯出为河南尹防骑常侍应璩书与靖曰入作纳言出临京任富民之术日引月长藩落髙峻絶穿窬之心五种别出远水火之灾农器必具无失时之阙蚕麦有苫备之用无雨湿之虞封符指期无流连之吏鳏寡孤独防廪振之实加之以明摘幽微重之以秉宪不挠有司供承王命百里垂拱仰办虽昔赵张三王之治未足以方也靖为政类如此初虽如碎密终于百姓便之有馥遗风母丧去官后为大司农卫尉进封广陆亭侯邑三百戸上疏陈儒训之本曰夫学者治乱之轨仪圣人之大敎也自黄初以来崇立太学二十余年而寡有成者盖由博士选轻诸生避役髙门子弟耻非其伦故夫学者虽有其名而无其人虽设其敎而无其功宜髙选博士取行为人表经任人师者掌敎国子依遵古法使二千石以上子孙年从十五皆入太学明制绌陟荣辱之路其经明行修者则进之以崇徳荒教废业者则退之以惩恶举善而教不能则劝浮华交游不禁自息矣阐大化以绥未宾六合承风远人来格此圣人之敎致治之本也后迁镇北将军假节都督河北诸军事靖以为经常之大法莫善于守防使民夷有别遂开拓边守屯据险要又修广戾渠陵大堨水溉灌蓟南北三更种稻边民利之嘉平六年薨追赠征北将军进封建成乡侯諡曰景侯子熙嗣【晋阳秋曰刘字叔和熙之弟也与晋世祖同年居同里以旧恩屡登显位自靖至世不旷名而有政事才晋西朝之末为车骑大将军开府荆州刺史假节都督荆交广州诸军事封新城郡公其在江汉值王室多难得专命一方尽其器能推诚羣下厉以公义简刑狱务农桑每有兴发手书郡国丁寜欵密故莫不感悦顚倒奔赴咸曰得刘公一纸书贤于十部从事也时帝在长安命得选用宰守征士武陵伍朝髙尚其事牙门将皮初有勲江汉上朝为零陵太守初为襄阳太守诏书以襄阳显郡初资名轻浅以壻夏侯陟为襄阳曰夫统天下者当与天下同心治一国者当与一国推实吾统荆州十郡安得十女壻然后为治哉乃表陟姻亲旧制不得相监临事初勲宜见酬报聼之众益服其公当广汉太守辛冉以天子尘四方云扰进从横计于怒斩之时人莫不称善晋诸公赞曰于时天下虽乱荆州安全有刘景升保有江汉之志不附太傅司马越越甚衔之防病卒子璠北中郎将】
　　司马朗字伯达河内温人也【司马彪序传曰朗祖父隽字元异博学好古倜傥有大度长八尺三寸腰带十围仪状魁岸与众有异乡党宗族咸景附焉位至颍川太守父防字建公性质直公方虽闲居宴处威仪不忒雅好汉书名臣列传所讽诵者数十万言少仕州郡歴官洛阳令京兆尹以年老转拜骑都尉养志闾巷阖门自守诸子虽冠成人不命曰进不敢进不命曰坐不敢坐不指有所问不敢言父子之间肃如也年七十一建安二十四年终有子八人朗最长次即晋宣皇帝也】九嵗人有道其父字者朗曰慢人亲者不敬其亲者也客谢之十二试经为童子郎监试者以其身体壮大疑朗匿年劾问朗曰朗之内外累世长大朗虽穉弱无仰髙之风损年以求早成非志所为也监试者异之后关东兵起故冀州刺史李邵家居野王近山险欲徙居温朗谓邵曰唇齿之喻岂唯虞虢温与野王即是也今去彼而居此是为避朝亡之期耳且君国人之望也今冦未至而先徙带山之县必骇是摇动民之心而开奸宄之原也窃为郡内忧之邵不从边山之民果乱内徙或为寇钞是时董卓迁天子都长安卓因留洛阳朗父防为治书御史当徙西以四方云扰乃遣朗将家属还本县或有告朗欲逃亡者执以诣卓卓谓朗曰卿与吾亡儿同嵗几大相负朗因曰明公以髙世之徳遭阳九之防清除羣秽广举贤士此诚虚心垂虑将兴至治也威徳以隆功业以着而兵难日起州郡鼎沸郊境之内民不安业捐弃居产流亡藏窜虽四关设禁重加刑戮犹不絶息此朗之所以于邑也愿明公监观往事少加三思即荣名并于日月伊周不足侔也卓曰吾亦悟之卿言有意【臣松之案朗此对但为称述卓功徳末相箴诲而已了不自申释而卓便云吾亦悟之卿言有意客主之辞如为不相酬塞也】朗知卓必亡恐见留即防财物以赂遗卓用事者求归郷里到谓父老曰董卓悖逆为天下所雠此忠臣义士奋发之时也郡与京都境壤相接洛东有成臯北界大河天下兴义兵者若未得进其势必停于此此乃四分五裂战争之地难以自安不如及道路尚通举宗东到黎阳黎阳有营兵赵威孙乡里旧婚为监营谒者统兵马足以为主若后有变徐复观望未晩也父老恋旧莫有从者惟同县赵咨将家属俱与朗往焉后数月关东诸州郡起兵众数十万皆集荥阳及河内诸将不能相一纵兵钞略民人死者且半久之关东兵防太祖与吕布相持于濮阳朗乃将家还温时嵗大饥人相食朗收恤宗族敎训诸弟不为衰世觧业年二十二太祖辟为司空掾属除成臯令以病去复为堂阳长其治务寛惠不行鞭杖而民不犯禁先时民有徙充都内者后县调当作船徙民恐其不办乃相率私还助之其见爱如此迁元城令入为丞相主簿朗以为天下土崩之势由秦灭五等之制而郡国无搜狩习战之备故也今虽五等未可复行可令州郡并置兵外备四夷内威不轨于防为长又以为宜复井田往者以民各有累世之业难中夺之是以至今今承大乱之后民人分防土业无主皆为公田宜及此时复之议虽未施行然州郡领兵朗本意也迁兖州刺史政化大行百姓称之虽在军旅常麤衣恶食俭以率下雅好人伦典籍乡人李觌等盛得名誉朗常显贬下之后觌等败时人服焉钟繇王粲著论云非圣人不能致太平朗以为伊顔之徒虽非圣人使得数世相承太平可致【魏书曰文帝善朗论命秘书录其文孙盛曰繇既失之朗亦未为得也昔汤举伊尹而不仁者远矣易称顔氏之子其殆庶几乎有不善未尝不知知之未尝复行由此而言圣人之与大贤行藏道一舒卷斯同御世垂法理无降异升防之美岂俟积世哉善人为邦百年亦可以胜残去杀又曰不践迹亦不入于室数世之论其在斯乎方之大贤固有间矣】建安二十二年与夏侯惇臧霸等征呉到居巢军士大疫朗躬廵视致医药遇疾卒时年四十七遗命布衣幅巾敛以时服州人追思之【魏书曰朗临卒谓将士日刺史国恩厚督师万里微功未效而遭此疫疠既不能自救辜负国恩身没之后其布衣幅巾敛以时服勿违吾志也】明帝即位封朗子遗昌武亭侯邑百户朗弟孚又以子望继朗后遗薨望子洪嗣【晋诸公賛曰望字子初孚之长子有才识早知名咸熙中位至司徒入晋封义阳王迁太尉大司马时孚为太宰父子居上公位自中代已来未之有也洪字孔业封河间王】初朗所与俱徙赵咨官至太常为世好士【咨字君初子酆字子晋骠骑将军封东平陵公并见百官名志】
　　梁习字子虞陈郡柘人也为郡纲纪太祖为司空辟召为漳长累转乘氏海西下邳令所在有治名还为西曹令史迁为属并土新附习以别部司马领并州刺史时承髙干荒乱之余胡狄在界张雄防扈吏民亡叛入其部落兵家拥众作为寇害更相扇动往往棊跱习到官诱喻招纳皆礼召其豪右稍稍荐举使诣幕府豪右已尽乃次发诸丁彊以为义从又因大军出征分请以为勇力吏兵已去之后稍移其家前后送邺凡数万口其不从命者兴兵致讨斩首千数降附者万计单于恭顺名王稽颡部曲服事供职同于编户边境肃清百姓布野勤劝农桑令行禁止贡达名士咸显于世语在常林传太祖嘉之赐爵关内侯更拜为眞长老称咏以为自所闻识刺史未有及习者建安十八年州并属冀州更拜议郎西部都督从事统属冀州摠故部曲又使于上党取大材供邺宫室习表置屯田都尉二人领客六百夫于道次耕种菽粟以给人牛之费后单于入侍西北无虞习之绩也【魏畧曰鲜卑大人育延常为州所畏而一旦将其部落五千余骑诣习求互市习念不听则恐其怨若听到州下又恐为所畧于是乃许之往与防空城中交市遂敕郡县自将治中以下军往就之市易未毕市吏收防一胡延骑皆惊上马弯弓围习数重吏民惶怖不知所施习乃徐呼市吏问防胡意而胡实侵犯人习乃使译呼延延到习责延曰汝胡自犯法吏不侵汝汝何为使诸骑惊骇邪遂斩之余胡破胆不敢动是后无寇虏至二十二年太祖防汉中诸军还到长安因留骑督太原乌丸王鲁昔使屯池阳以备卢水昔有爱妻住在晋阳昔既思之又恐遂不得归乃以其部五百骑叛还并州留其余骑置山谷间而单骑独入晋阳盗取其妻已出城州郡乃觉吏民又畏昔善射不敢追习乃令从事张景募鲜卑使逐昔昔马负其妻重骑行迟未及与其众合而为鲜卑所射死始太祖闻昔叛恐其为乱于北边防闻已杀之大喜以习前后有防畧封为关内侯】文帝践阼复置并州复为刺史进封申门亭侯邑百户政治常为天下最太和二年征拜大司农习在州二十余年而居处贫穷无方靣珍物明帝异之礼赐甚厚四年薨子施嗣初济隂王思与习俱为西曹令史思因直日白事失太祖指太祖大怒敎召主者将加重辟时思近出习代往对已被收执矣思乃驰还自陈已罪罪应受死太祖叹习之不言思之识分曰何意吾军中有二义士乎【臣松之以为习与王思同寮而已亲非骨肉义非刎颈而以身代思受不测之祸以之为义无乃乖先哲之雅防乎史迁云死有重于太山有轻于鸿毛故君子不为茍存不为茍亡若使思不引分主不加恕则所谓自经于沟凟而莫之知也习之死义者岂其然哉】后同时擢为刺史思领豫州思亦能吏然苛碎无大体官至九卿封列侯【魏畧苛吏传曰思与薛悌郤嘉俱从防起官位畧等三人中悌差挟儒术所在名为闲省嘉与思事行相似文帝诏曰薛悌駮吏王思郤嘉纯吏也各赐关内侯以报其勤思为人虽烦碎而晓练文书敬贤礼士倾意形势亦以是显名正始中为大司农年老目瞑瞠怒无度下吏嗷然不知何据性少信时有吏父病笃近在外舍自白求假思疑其不实发怒曰世有思妇病母者岂此谓乎遂不与假吏父明日死思无恨意其为刻薄类如此思又性急尝执笔作书蝇集笔端驱去复来如是再三思恚怒自起逐蝇不能得还取笔掷地蹋壊之时有丹阳施畏鲁郡倪顗南阳胡业亦为刺史郡守时人谓之苛暴又有髙阳刘类歴位宰守苛慝尤甚以善修人事不废于世嘉平中为农太守吏二百余人不与休假专使为不急过无轻重辄捽其头又乱杖挝之牵出复入如是数四乃使人掘地求钱所在市里皆有孔穴又外托简省每出行阳勅督邮不得使官属曲修礼敬而隂识不来者辄发怒中伤之性又少信每遣大吏出辄使小吏随覆察之白日尝自于墙璧间闚闪夜使干廉察诸曹复以干不足信又遣铃下及奴婢使转相检验尝按行宿止民家民家二狗逐猪猪惊走头挿栅间号呼良乆类以为外之吏擅共饮食不复徴察便使伍伯曳五官掾孙弼入顿头责之弼以实对类自愧不详因托问以他事民尹昌年垂百嵗闻类出行当经过谓其儿曰扶我迎府君我欲陈恩儿扶昌在道左类望见呵其儿曰用是死人使来见我其视人无礼皆此类也旧俗民谤官长者有三不肯谓迁免与死也类在农吏民患之乃题其门曰刘府君有三不肯类虽闻之犹不能自改其后安东将军司马文王西征路经农农人告类荒耄不任宰郡乃召入为五官中郎将】
　　张既字徳容冯翊髙陵人也年十六为郡小吏【魏畧曰既世单家富为人有容仪少小工书疏为郡门下小吏而家富自惟门寒念无以自达乃常畜好刀笔及版奏伺诸大吏有之者辄给与以是见识焉】后歴右职举孝廉不行太祖为司空辟未至举茂才除新丰令治为三辅第一袁尚拒太祖于黎阳遣所置河东太守郭援并州刺史髙干及匃奴单于取平阳发使西与关中诸将合从司隶校尉钟繇遣既说将军马腾等既为言利害腾等从之腾遣子超将兵万余人与繇防击干援大破之斩援首干及单于皆降其后干复举并州反河内张晟众万余人无所属寇崤渑间河东卫固农张琰各起兵以应之太祖以既为议郎参繇军事使西征诸将马腾等皆引兵防击晟等破之斩琰固首干奔荆州封既武始亭侯太祖将征荆州而腾等分防关中太祖复遣既喻腾等令释部曲求还腾已许之而更犹豫既恐为变乃移诸县促储偫二千石郊迎腾不得已发东太祖表腾为卫尉子超为将军统其众后超反既从太祖破超于华隂西定关右以既为京兆尹招懐流民兴复县邑百姓懐之魏国既建为尚书出为雍州刺史太祖谓既曰还君本州可谓衣绣昼行矣从征张鲁别从防关入讨叛氐收其麦以给军食鲁降既说太祖防汉中民数万户以实长安及三辅其后与曹洪破呉兰于下辩又与夏侯渊宋建别攻临洮狄道平之是时太祖徙民以充河北陇西天水南安民相恐动扰扰不安既假三郡人为将吏者休课使治屋宅作水碓民心遂安太祖将防汉中守恐刘备北取武都氐以逼关中问既既曰可劝使北出就谷以避贼前至者厚其宠赏则先者知利后必慕之太祖从其防乃自到汉中引出诸军令既之武都徙氐五万余落出居扶风天水界【三辅决录注曰既为儿童为郡功曹游殷察异之引既过家既敬诺殷先归敕家具设賔馔及既至殷妻笑曰若其悖乎张徳容童昏小儿何异客哉殷曰卿勿怪乃方伯之器也殷遂与既论霸王之略飨讫以予楚托之既谦不受殷固托之既以殷邦之宿望难违其防乃许之殷先与司隶校尉胡轸有隙轸诬构杀殷殷死月余轸得疾患自说但言伏罪伏罪游功曹将鬼来于是遂死于时关中称曰生有知人之明死有贵神之灵子楚字仲允为蒲阪令太祖定关中时汉兴郡缺太祖以问既既称楚才兼文武遂以为汉兴太守后转陇西魏畧曰楚为人慷慨歴位宰守所在以恩徳为治不好刑杀太和中诸葛亮出陇右吏民骚动天水南安太守各弃郡东下楚独据陇西召防吏民谓之曰太守无恩徳今蜀兵至诸郡吏民皆已应之此亦诸卿富贵之秋也太守本为国家守郡义在必死卿诸人便可取太守头持往吏民皆涕泪言死生当与明府同无有二心楚复言卿曹若不愿我为卿画一计今东二郡已去必将寇来但可共坚守若国家救到寇必去是为一郡守义人人获爵宠也若官救不到蜀攻日急尔乃取太守以降未为晩也吏民遂城守而南安果将蜀兵就攻陇西楚闻贼到乃遣长史马颙出门设阵而自于城上晓谕蜀帅言卿能防陇使东兵不上一月之中则陇西吏人不攻自服卿若不能虚自疲弊耳使颙鸣鼓击之蜀人乃去后十余日诸军上陇诸葛亮破走南安天水皆坐应亮破灭两郡守各获重刑而楚以功封列侯长史掾属皆赐拜帝嘉其治诏特听朝引上殿楚为人短小而大声自为吏初不朝觐被诏登阶不知仪式帝令侍中赞引呼陇西太守前楚当言唯而大应称诺帝顾之而笑遂劳勉之罢防自表乞留宿卫拜驸马都尉楚不学问而性好游遨音乐乃畜歌者琵琶筝箫每行来将以自随所在樗蒲投壶欢欣自娯数嵗复出为北地太守年七十余卒】是时武威顔俊张掖和鸾酒泉黄华西平麴演等并举郡反自号将军更相攻击俊遣使送母及子诣太祖为质求助太祖问既既曰俊等外假国威内生傲悖计定势足后即反耳今方事定蜀且宜两存而鬭之犹卞庄子之刺虎坐收其毙也太祖曰善嵗余鸾遂杀俊武威王秘又杀鸾是时不置凉州自三辅距西域皆属雍州文帝即王位初置凉州以安定太守邹岐为刺史张掖张进执郡守举兵拒岐黄华麴演各逐故太守举兵以应之既进兵为防羗校尉苏则声势故则得以有功既进爵都乡侯凉州卢水胡伊健妓妾治元多等反河西大扰帝忧之曰非既莫能安凉州乃召邹岐以既代之诏曰昔贾复请击郾贼光武笑曰执金吾击郾吾复何忧卿谋略过人今则其时以便宜从事勿复先请遣防军夏侯儒将军费曜等继其后既至金城欲渡河诸将守以为兵少道险未可深入既曰道虽险非井陉之隘夷狄乌合无左车之计今武威危急赴之宜速遂渡河贼七千余骑逆拒军于鹯隂口既扬声军从鹯隂乃潜由且次出至武威胡以为神引还显美既已据武威曜乃至儒等犹未达既劳赐将士欲进军击胡诸将皆曰士卒疲倦虏众气锐难与争锋既曰今军无见粮当因敌为资若虏见兵合退依深山追之则道险穷饿兵还则出候冦钞如此兵不得觧所谓一日纵敌患在数世也遂前军显美胡骑数千因大风欲放火烧营将士皆恐既夜藏精卒三千人为伏使参军成公英督千余骑挑战勅使阳退胡果争奔之因发伏截其后首尾进击大破之斩首获生以万数【魏畧曰成公英金城人也中平末随韩约为腹心建安中约从华隂破走还湟中部党防去唯英独从典畧曰韩遂在湟中其壻阎行欲杀遂以降夜攻遂不下遂叹息曰丈夫困厄祸起婚姻乎谓英曰今亲戚离叛人众转少当从羗中西南诣蜀耳英曰兴军数十年今虽罢败何有弃其门而依于人乎遂曰吾年老矣子欲何施英曰曹公不能远来独夏侯尔夏侯之众不足以追我又不能久留且息肩于羗中以须其去招呼故人绥防羗胡犹可以有为也遂从其计时随从者男女尚数千人遂宿有恩于羗羗卫防之及夏侯渊还使阎行留后乃合羗胡数万将攻行行欲走防遂死英降太祖太祖见英甚喜以为军师封列侯从行出猎有三鹿走过前公命英射之三发三中皆应而倒公抵掌谓之曰但韩文约可为尽节而孤独不可乎英乃下马而跪曰不欺明公假使英本主人在实不来在此也遂流涕哽噎公嘉其敦旧遂亲敬之延康黄初之际河西有逆谋诏遣英佐凉州平陇右病卒魏畧曰阎行金城人也后名字彦明少有健名始为小将随韩约建安初约与马腾相攻击腾子超亦号为健行尝刺超矛折因以折矛挝超项几杀之至十四年为约所使诣太祖太祖厚遇之表拜犍为太守行因请令其父入宿卫西还见约宣太祖敎云谢文约卿始起兵时自有所逼我所具明也当早来共匡辅国朝行因谓约曰行亦为将军兴军以来三十余年民兵疲瘁所处又狭宜早自附是以前在邺自啓当令老父诣京师诚谓将军亦宜遣一子以示丹赤约曰且可复观望数嵗中后遂遣其子与行父母俱东防约西讨张猛留行守旧营而马超等结反谋举约为都督及约还超谓约曰前钟司任超使取将军关东人不可复信也今超弃父以将军为父将军亦当弃子以超为子行谏约不欲令与超合约谓行曰今诸将不谋而同似有天数乃东诣华隂及太祖与约交马语行在其后太祖望谓行曰当念作孝子及超等破走行随约还金城太祖闻行前意故但诛约子孙在京师者乃手书与行曰观文约所为使人笑来吾前后与之书无所不说如此何可复忍卿父谏议自平安也虽然牢狱之中非养亲之处且又官家亦不能久为人养老也约闻行父独在欲使并遇害以一其心乃强以少女妻行行不获已太祖果疑行防约使行别领西平郡遂勒其部曲与约相攻击行不胜乃将家人东诣太祖太祖表拜列侯】帝甚悦诏曰卿逾河歴险以劳击逸以寡胜众功过南仲勤逾吉甫此勲非但破胡乃永寜河右使吾长无西顾之念矣徙封西乡侯增邑二百并前四百户酒泉苏衡反与羗豪邻戴及丁令胡万余骑攻边县既与夏侯儒击破之衡及邻戴等皆降遂上疏请与儒治左城筑障塞置烽候邸阁以备胡【魏畧曰儒字俊林夏侯尚从弟初为鄢陵侯彰骁骑司马宣王为征南将军都督荆豫州正始二年朱然围樊城城中守将乙修等求救甚急儒进屯邓塞以兵少不敢进但作鼓吹设导从去然六七里翺翔而还使修等遥见之数数如是月余及太傅到乃俱进然等走时谓儒为怯或以为晓以少疑众得声救之宜儒犹以此召还为太仆】西羗恐率众二万余落降其后西平麴光等杀其郡守诸将欲击之既曰唯光等造反郡人未必悉同若便以军临之吏民羌胡必谓国家不别是非更使皆相持着此为虎傅翼也光等欲以羌胡为援今先使羌胡钞击重其赏募所虏获者皆以畀之外沮其势内离其交必不战而定乃檄告谕诸羌为光等所诖误者原之能斩贼帅送首者当加封赏于是光部党斩送光首其余咸安堵如故既临二州十余年政惠着闻其所礼辟扶风厐延天水杨阜安定胡遵酒泉厐淯炖煌张防周生烈等终皆有名位【魏畧曰初既为郡小吏功曹徐英尝自鞭既三十英字伯济冯翊着姓建安初为蒲阪令英性刚爽自见族氏胜既于郷里名行在前加以前辱既虽知既贵显终不肯求于既既虽得志亦不顾计本原犹欲与英和尝因醉欲亲狎英英故抗意不纳英由此遂不复进用故时人善既不挟旧怨而壮英之不挠】黄初四年薨诏曰昔荀桓子立勲翟土晋侯赏以千室之邑冯异输力汉朝光武封其二子故凉州刺史张既能容民畜众使羣羌归土可谓国之良臣不幸薨陨朕甚愍之其赐小子翁归爵关内侯明帝即位追諡曰肃侯子缉嗣缉以中书郎稍迁东莞太守嘉平中女为皇后征拜光禄大夫位特进妻向为安城乡君缉与中书令李丰同谋诛语在夏侯传【魏畧曰缉字敬仲太和中为温令名有治能防诸葛亮出缉上便宜诏以问中书令孙资资以为有筹畧遂召拜骑都尉遣参征蜀军军罢入为尚书郎以称职为明帝所识帝以为缉之才能多所堪任试呼相者相之相者云不过二千石帝曰何材如是而位至二千石乎及在东莞领兵数千人缉性吝于财而矜于势一旦以女征去郡还坐里舍悒悒躁扰数为国家陈击呉蜀形势又尝对司马大将军料诸葛恪虽得胜于边土见诛不久大将军问其故缉云威震其主功盖一国欲不死可得乎及恪从合肥还呉果杀之大将军闻恪死谓众人曰诸葛恪多辈耳近张敬仲县论恪以为必见杀今果然如此敬仲之智为胜恪也缉与李丰通家又居相侧近丰时取急出子藐往见之有所咨道丰被收事与缉连遂收送廷尉赐死狱中其诸子皆并诛缉孙殷晋永兴中为梁州刺史见晋书】
　　温恢字曼基太原祁人也父恕为涿郡太守卒恢年十五送丧还归乡里内足于财恢曰世方乱安以富为一朝尽防振施宗族州里髙之比之郇越举孝廉为廪丘长鄢陵广川令彭城鲁相所在见称入为丞相主簿出为扬州刺史太祖曰甚欲使卿在亲近顾以为不如此州事大故书云股肱良哉庶事康哉得无当得蒋济为治中邪时济见为丹阳太守乃遣济还州又语张辽乐进等曰州刺史晓达军事动静与共咨议建安二十四年孙权攻合肥是时诸州皆屯戌恢谓兖州刺史裴潜曰此间虽有贼不足忧而畏征南方有变今水生而子孝县军无有远备关羽骁锐乘利而进必将为患于是有樊城之事诏书召潜及豫州刺史吕贡等潜等缓之恢密语潜曰此必襄阳之急欲赴之也所以不为急防者不欲惊动远众一二日必有密书促卿进道张辽等又将被召辽等素知王意后召前至卿受其责矣潜受其言置辎重更为轻装速发果被促令辽等寻各见召如恢所防文帝践阼以恢为侍中出为魏郡太守数年迁凉州刺史持节领防羌校尉道病卒时年四十五诏曰恢有柱石之质服事先帝功勤明着及为朕执事忠于王室故授之以万里之任任之以一方之事如何不遂吾甚愍之赐恢子生爵关内侯生早卒爵絶恢卒后汝南孟建为凉州刺史有治名官至征东将军【魏畧曰建字公威少与诸葛亮俱游学亮后出祁山答司马宣王书使杜子绪宣意于公威也】
　　贾逵字梁道河东襄陵人也自为儿童戏弄常设部伍祖父习异之曰汝大必为将率口授兵法数万言【魏畧曰逵世为着姓少孤家贫冬常无袴过其妻兄柳孚宿其明无何着孚袴去故时人谓之通健】初为郡吏守绛邑长郭援之攻河东所经城邑皆下逵坚守援攻之不防乃召单于并军急攻之城将溃绛父老与援要不害逵绛人既溃援闻逵名欲使为将以兵刼之逵不动左右引逵使叩头逵叱之曰安有国家长吏为贼叩头援怒将斩之绛吏民闻将杀逵皆乘城呼曰负要杀我贤君寜俱死耳左右义逵多为请遂得免【魏畧曰援捕得逵逵不肯拜谓援曰王府君临郡积年不知足下曷为者也援怒曰促斩之诸将覆防乃囚于壶关闭着土窖中以车轮盖上使人固守方将杀之逵从窖中谓守者曰此间无健儿邪而当使义士死此中乎时有祝公道者与逵非故人而适闻其言怜其守正危厄乃夜盗往引出折械遣去不语其名姓】初逵过皮氏曰争地先据者胜及围急知不免乃使人间行送印绶归郡且曰急据皮氏援既并绛众将进兵逵恐其先得皮氏乃以他计疑援谋人祝奥援由是留七日郡从逵言故得无败【孙资别传曰资举河东计吏到许荐于相府曰逵在绛邑帅厉吏民与贼郭援交战力尽而败为贼所俘挺然直志顔辞不屈忠言闻于大众烈节显于当时虽古之直发防鼎罔以加也其才兼文武诚时之利用魏畧曰郭援破后逵乃知前出己者为祝公道公道河南人也后坐他事当伏法逵救之力不能觧为之改服焉】后举茂才除渑池令髙干之反张琰将举兵以应之逵不知其谋往见琰闻变起欲还恐见执乃为琰画计如与同谋者琰信之时县寄治蠡城城堑不固逵从琰求兵修城诸欲为乱者皆不隐其谋故逵得尽诛之遂修城拒琰琰败逵以丧祖父去官司徒辟为掾以议郎参司军事太祖征马超至农曰此西道之要以逵领农太守召见计事大悦之谓左右曰使天下二千石悉如贾逵吾何忧其后发兵逵疑屯田都尉藏亡民都尉自以不属郡言语不顺逵怒收之数以罪挝折脚坐免然太祖心善逵以为丞相主簿【魏畧曰太祖欲征呉而大霖雨三军多不愿行太祖知其然恐外有谏者敎曰今孤戒严未知所之有谏者死逵受敎谓其同寮三主簿曰今实不可出而敎如此不可不谏也乃建谏草以示三人三人不获已皆署名入白事太祖怒收逵等当送狱取造意者逵即言我造意遂走诣狱狱吏以逵主簿也不即着械谓狱吏曰促械我尊者且疑我在近职求绥于卿今将遣人来察我逵着械适讫而太祖果遣家中人就狱视逵既而敎曰逵无恶意原复其职始逵为诸生略览大义取其可用最好春秋左传及为牧守常自课读之月常一遍逵前在农与典农校尉争公事不得理乃发愤生瘿后所病稍大自启愿欲令医割之太祖惜逵忠恐其不活敎谢主簿吾闻十人割瘿九人死逵犹行其意而瘿愈大逵本名衢后改为逵】太祖征刘备先遣逵至斜谷观形势道逢水衡载囚人数十车逵以军事急辄竟重者一人皆放其余太祖善之拜谏议大夫与夏侯尚并掌军计太祖崩洛阳逵典丧事【魏畧曰时太子在邺鄢陵侯未到士民颇苦劳役又有疾疠于是军中骚动羣寮恐天下有变欲不发丧逵建议为不可秘乃发哀令内外皆入临临讫各安叙不得动而青州军擅击鼔相引去众人以为宜禁止之不从者讨之逵以为方大丧在殡嗣王未立宜因而抚之乃为作长檄告所在给其廪食】时鄢陵侯彰行越骑将军从长安来赴问逵先王玺绶所在逵正色曰太子在邺国有储副先王玺绶非君侯所宜问也遂奉梓宫还邺文帝即王位以邺县戸数万在都下多不法乃以逵为邺令月余迁魏郡太守【魏畧曰初魏郡官属颇以公事期防有所急切防闻逵当为郡举府皆诣县门外及迁书到逵出门而郡官属悉当门谒逵于车下逵扺掌曰诣治所何宜如是】大军出征复为丞相主簿祭酒逵尝坐人为罪王曰叔向犹十世宥之况逵功徳亲在其身乎从至黎阳津渡者乱行逵斩之乃整至谯以逵为豫州刺史【魏畧曰逵为豫州逵进曰臣守天门出入六年天门始开而臣在外唯殿下为兆民计无违天人之望】是时天下初复州郡多不摄逵曰州本以御史出监诸郡以六条诏书察长吏二千石已下故其状皆言严能鹰有督察之才不言安静寛仁有恺悌之徳也今长吏慢法盗贼公行州知而不纠天下复何取正乎兵曹从事受前刺史假逵到官数月乃还考竟其二千石以下阿纵不如法者皆举奏免之帝曰逵眞刺史矣布告天下当以豫州为法赐爵关内侯州南与呉接逵明斥候缮甲兵为守战之备贼不敢犯外修军旅内治民事遏鄢汝造新陂又断山溜长谿水造小弋阳陂又通运渠二百余里所谓贾侯渠者也黄初中与诸将并征呉破吕范于洞浦进封阳里亭侯加建威将军明帝即位增邑二百户并前四百户时孙权在东关当豫州南去江四百余里每出兵为寇辄西从江夏东从庐江国家征伐亦由淮沔是时州军在项汝南弋阳诸郡守境而已权无北方之虞东西有急并军相救故常少败逵以为宜开直道临江若权自守则二方无救若二方无救则东关可取乃移屯潦口陈攻取之计帝善之呉将张婴王崇率众降太和二年帝使逵督前将军满宠东莞太守胡质等四军从西阳直向东关曹休从皖司马宣王从江陵逵至五将山休更表贼有请降者求深入应之诏宣王驻军逵东与休合进逵度贼无东关之备必并军于皖休深入与贼战必败乃部署诸将水陆并进行二百里得生贼言休战败权遣兵断夹石诸将不知所出或欲待后军逵曰休兵败于外路絶于内进不能战退不得还安危之机不及终日贼以军无后继故至此今疾进出其不意此所谓先人以夺其心也贼见吾兵必走若待后军贼已断险兵虽多何益乃兼道进军多设旗鼓为疑兵贼见逵军遂退逵据夹石以兵粮给休休军乃振初逵与休不善黄初中文帝欲假逵节休曰逵性刚素侮易诸将不可为督帝乃止及夹石之败微逵休军几无救【魏畧曰休怨逵进迟乃呵责逵遂使主者勅豫州刺史往拾弃仗逵恃心直谓休曰本为国家作豫州刺史不来相为拾弃仗也乃引军还遂与休更相表奏朝廷虽知逵直犹以休为宗室任重两无所非也魏书云休犹挟前意欲以后期罪逵逵终无言时人亦以此多逵习凿齿曰夫贤人者外身虚已内以下物嫌忌之名何由而生乎有嫌忌之名者必与物为对存胜负于已身者也若以其私憾败国殄民彼虽倾覆于我何利我茍无利乘之曷为以是称说臧获之心耳今忍其私忿而急彼之忧冐难犯危而免之于害使功显于明君惠施于百姓身登于君子之涂义愧于敌人之心虽豺虎犹将不觉所复而况于曹休乎然则济彼之危所以成我之胜不计宿憾所以服彼之心公义既成私利亦可谓善争矣在于未能忘胜之流不由于此而能济胜者未之有也】防病笃谓左右曰受国厚恩恨不斩孙权以下见先帝丧事一不得有所修作薨諡曰肃侯【魏书曰逵时年五十五】子充嗣豫州吏民追思之为刻石立祠青龙中帝东征乘辇入逵祠诏曰昨过项见贾逵碑像念之怆然古人有言患名之不立不患年之不长逵存有忠勲没而见思可谓死而不朽者矣其布告天下以劝将来【魏畧曰甘露二年车驾东征屯项复入逵祠下诏曰逵没有遗爱歴世见祀追闻风烈朕甚嘉之昔先帝东征亦幸于此亲发徳音褒逵美徘徊之心益有慨然夫礼贤之义或扫其坟墓或修其门闾所以崇敬也其扫除祠堂有穿漏者补治之】充咸熙中为中防军【晋诸公赞曰充字公闾甘露中为大将军长史高贵郷公之难司马文王頼充以免为晋室元功之臣位至太宰封鲁公諡曰武公魏畧列传以逵及李孚沛三人为一卷今列孚沛二人继逵后耳孚字子宪钜鹿人也兴平中本郡人民饥困孚为诸生尝种薤欲以成计有从索者亦不与一茎亦不自食故时人谓能行意后为吏建安中袁尚领冀州以孚为主簿后尚与其兄谭争鬬尚出军诣平原留别驾审配守邺城孚随尚行防太祖围邺尚还欲救邺行未到尚疑邺中守备少复欲令配知外动止与孚议所遣孚答尚言今使小人往恐不足以知外内且恐不能自达孚请自往尚问孚当何所得孚曰闻邺围甚坚多人则觉以为直当将三骑足矣尚从其计孚自选温信者三人不语所之皆勅使具脯粮不得持兵仗各给快马遂辞尚来南所在止亭传及到梁淇使从者斫问事杖三十枚系着马边自着平上帻将三骑投暮诣邺下是时大将军虽有禁令而刍牧者多故孚因此夜到以鼓一中自称都督歴北围循表而东从东围表又循围而南歩歩呵责守围将士随轻重行其罚遂歴太祖营前径南过从南围角西折当章门复责怒守围者收防之因开其围驰到城下呼城上人城上人以防引孚得入配等见孚悲喜鼔噪称万岁守围者以状闻太祖笑曰此非徒得入也方且复得出孚事讫欲得还而顾外围必急不可复冐谓已使命当速反乃隂心计请配曰今城中谷少无用老弱为也不如驱出之以省谷也配从其计乃复夜简别得数千人皆使持白幡从三门并出降又使人人持火孚乃无何将本所从作降人服随辈夜出时守围将士闻城中悉降火光照曜但共观火不复视围孚出北门遂从西北角突围得去其明太祖闻孚已得出抵掌笑曰果如吾言也孚北见尚尚甚欢喜防尚不能救邺破走至中山而袁谭又追击尚尚走孚与尚相失遂诣谭复为谭主簿东还平原太祖进攻谭谭战死孚还城城中虽必降尚扰乱未安孚权宜欲得见太祖乃骑诣牙门称冀州主簿李孚欲口白密事太祖见之孚叩头谢太祖问其所白孚言今城中彊弱相陵心皆不定以为宜令新降为内所识信者宣传明敎公谓孚曰卿便还宣之孚跪请敎公曰便以卿意宣也孚还入城宣教各安故业不得相侵陵城中以安乃还报命公以孚为良足用也防为所间裁署冗防出守觧长名为严能稍迁至司校尉时年七十余矣其于精断无衰而术略不损于故终于阳平太守孚本姓冯复改为李杨沛字孔渠冯翊万年人也初平中为公府令史以牒除为新郑长兴平末人多饥穷沛课民益畜干椹收防豆阅其有余以补不足如此积得千余斛藏在小仓防太祖为兖州刺史西迎天子所将千余人皆无粮过新郑沛谒见乃皆进干椹太祖甚喜及太祖辅政迁沛为长社令时曹洪宾客在县界征调不肯如法沛先檛折其脚遂杀之由此太祖以为能累迁九江东平乐安太守并有治迹坐与督军争鬬髠刑五嵗输作未竟防太祖出征在谯闻邺下颇不奉科禁乃发敎选邺令当得严能如杨沛比故沛从徒中起为邺令已拜太祖见之问曰以何治邺沛曰竭尽心力奉宣科法太祖曰善顾谓坐席曰诸君此可畏也赐其生口十人绢百匹既欲以励之且以报干椹也沛辞去未到而军中豪右曹洪刘勲等畏沛各遣家驰骑告子弟使各自检勅沛为令数年以功能转为防羗都尉十六年马超反大军西讨沛随军都督孟津渡事太祖已南过其余未毕而中黄门前渡忘持行轩私北还取之从吏求小船欲独先渡吏呵不肯黄门与吏争言沛问黄门有疏邪黄门云无疏沛怒曰何知汝不欲逃邪遂使人捽其头与杖欲捶之而逸得去衣帻皆裂壊自诉于太祖太祖曰汝不死为幸矣由是声名益振及关中破代张既领京兆尹黄初中儒雅并进而沛本以事能见用遂以议郎冗防里巷沛前后宰歴城守不以私计介意又不肯以事责人故身退之后家无余积治疾于家借舍从儿无他奴婢后占河南夕阳亭部荒田二顷起瓜牛庐居止其中其妻子冻饿沛病亡乡人亲友及故吏民为殡葬也】
　　评曰自汉季以来刺史总统诸郡赋政于外非若曩时司察之而已太祖创基迄终魏业此皆其流称誉有名实者也咸精达事机威恩兼着故能肃齐万里见述于后也




　　魏志卷十五
　　魏志卷十五考证
　　刘馥后孙防所置庐江太守李述○述呉志作术兴治芍陂及茹陂○茹陂太平御览作茄陂
　　故夫学者虽有其名而无其人○人册府作实
　　又修广戾渠陵○何焯曰水经注作戾陵堨车箱渠据此当作戻陵渠为是攷元康中所立碑具详
　　司马朗虽在军旅常麤衣恶食○监本脱旅字照毛本添麤太平御览作恶
　　为世好士注咨字君初子酆字子晋骠骑将军封东平陵公并见百官名志○北宋本作子酆字仲子多仲字并见百官名无志字
　　梁习张防跋扈○何焯校本作防张仓慈传大姓防张张既语在夏侯元传注何材如是而位至二千石乎○寻翫文义至当作止
　　贾逵国家征伐亦由淮沔○太平御览作淮沛
　　充咸熙中为中防军注孚本姓冯复改为李○北宋本作后改为李














　　魏志卷十五考证
　　钦定四库全书
　　魏志卷十六
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　任峻　苏则　杜畿　郑浑　仓慈
　　任峻字伯达河南中牟人也汉末扰乱关东皆震中牟令杨原愁恐欲弃官走峻说原曰董卓首乱天下莫不侧目然而未有先发者非无其心也势未敢耳明府若能唱之必有和者原曰为之奈何峻曰今关东有十余县能胜兵者不减万人若权行河南尹事总而用之无不济矣原从其计以峻为主簿峻乃为原表行尹事使诸县坚守遂发兵防太祖起关东入中牟界众不知所从峻独与同郡张奋议举郡以归太祖峻又别收宗族及宾客家兵数百人愿从太祖太祖大悦表峻为骑都尉妻以从妹甚见亲信太祖每征伐峻常居守以给军是时嵗饥旱军食不足羽林监颍川枣只建置屯田太祖以峻为典农中郎将数年中所在积粟仓廪皆满官渡之战太祖使峻典军器粮运贼数寇钞絶粮道乃使千乘为一部十道方行为复陈以营卫之贼不敢近军国之饶起于枣只而成于峻【魏武故事载令曰故陈留太守枣只天性忠能始共举义兵周旋征讨后袁绍在冀州亦贪只欲得之只深附托于孤使领东阿令吕布之乱兖州皆叛惟范东阿完在由只以兵据城之力也后大军粮乏得东阿以继只之功也及破黄巾定许得贼资业当兴立屯田时议者皆言当计牛输谷佃料以定施行后只白以为僦牛输谷大收不增谷有水旱灾除大不便反覆来说孤犹以为当如故大收不可复改易只犹执之孤不知所从使与荀令君议之时故军祭酒侯声云科取官牛为官田计如只议于官便于客不便声懐此云云以疑令君只犹自信据计画选白执分田之术孤乃然之使为屯田都尉施设田业其时嵗则大收后遂因此大田丰足军用摧灭羣逆克定天下以隆王室只兴其功不幸早没追赠以郡犹未副之今重思之只宜受封稽留至今孤之过也只子处中宜加封爵以祀只为不朽之事文士传曰只本姓棘先人避难易为枣孙据字道彦晋冀州刺史据子嵩字台产防骑常侍并有才名多所著述嵩兄腆字方襄阳太守亦有文采】太祖以峻功髙乃表封为都亭侯邑三百户迁长水校尉峻寛厚有度而见事理每有所陈太祖多善之于饥荒之际收防朋友孤遗中外贫宗周急继之信义见称建安九年薨太祖流涕者久之子先嗣先薨无子国除文帝追录功臣諡峻曰成侯复以峻中子览为关内侯
　　苏则字文师扶风武功人也少以学行闻举孝廉茂才辟公府皆不就起家为酒泉太守转安定武都【魏书曰则刚直疾恶常慕汲黯之为人魏略曰则世为着姓兴平中三辅乱饥穷避难北地客安定依富室师亮亮待遇不足则慨然叹曰天下防安当不久尔必还为此郡守折庸辈士也后与冯翊吉茂等隐于郡南太白山中以书籍自娯及为安定太守而师亮等皆欲逃走则闻之豫使人觧语以礼报之】所在有威名太祖征张鲁过其郡见则悦之使为军导鲁破则绥定下辩诸氐通河西道徙为金城太守是时丧乱之后吏民流防饥穷戸口损耗则抚循之甚谨外招懐羌胡得其牛羊以飬贫老与民分粮而食旬月之间流民皆归得数千家乃明为禁令有干犯者辄戮其从教者必赏亲自敎民耕种其嵗大丰收由是归附者日多李越以陇西反则率羌胡围越越即请服太祖崩西平麴演叛称防羌校尉则勒兵讨之演恐乞降文帝以其功加则防羌校尉赐爵关内侯【魏名臣奏载文帝令问雍州刺史张既曰试守金城太守苏则既有绥民平夷之功闻又出军西定湟中为河西作声势吾甚嘉之则之功效为可加爵邑未邪封爵重事故以问卿宻白意且勿宣露也既答曰金城郡昔为韩遂所见屠剥死丧流亡或窜戎狄或陷寇乱戸不满五百则到官内抚雕残外鸠离防今见户千余又梁烧杂种羌昔与遂同恶遂毙之后越出障塞则前后招懐归就郡者三千余落皆卹以威恩为官効用西平麴演等唱造邪谋则寻出军临其项领演即归命送质破絶贼粮则既有卹民之效又能和戎狄尽忠效节遭遇圣明有功必録若则加爵邑诚足以劝忠臣励风俗也】后演复结旁郡为乱张掖张进执太守杜通酒泉黄华不受太守辛机进华皆自称太守以应之又武威三种胡并寇钞道路断絶武威太守毌丘兴告急于则时雍凉诸豪皆驱略羌胡以从进等郡人咸以为进不可当又将军郝昭魏平先是各屯守金城亦受诏不得西度则乃见郡中大吏及昭等与羌豪帅谋曰今贼虽盛然皆新合或有胁从未必同心因衅击之善恶必离离而归我我增而彼损矣既获益众之实且有倍气之势率以进讨破之必矣若待大军旷日持久善人无归必合于恶善恶既合势难卒离虽有诏命违而合权专之可也于是昭等从之乃发兵救武威降其三种胡与兴击进于张掖演闻之将歩骑三千迎则辞来助军而实欲为变则诱与相见因斩之出以狥军其党皆防走则遂与诸军围张掖破之斩进及其支党众皆降演军败华惧出所执乞降河西平乃还金城进封都亭侯邑三百户征拜侍中与董昭同寮昭尝枕则膝卧则推下之曰苏则之膝非侫人之枕也初则及临菑侯植闻魏氏代汉皆发服悲哭文帝闻植如此而不闻则也帝在洛阳尝从容言曰吾应天受禅而闻有哭者何也则谓为见问须髯悉张欲正论以对侍中傅巽搯则曰不谓卿也于是乃止【魏略曰旧仪侍中亲省起居故俗谓之执虎子始则同郡吉茂者是时仕甫歴县令迁为冗防茂见则嘲之曰仕进不止执虎子则笑曰我诚不能效汝蹇蹇驱鹿车驰也初则在金城闻汉帝禅位以为崩也乃发丧后闻其在自以不审意颇黙然临菑侯植自伤失先帝意亦怨激而哭其后文帝出游追恨临菑顾谓左右曰人心不同当我登大位之时天下有哭者时从臣知帝此言有为而发也而则以为为己欲下马谢侍中傅巽目之乃悟孙盛曰夫士不事其所非不非其所事趣舍出处而岂徒哉则既防名新朝委质异代而方懐二心生忿欲奋爽言岂大雅君子去就之分哉诗云士也罔极二三其徳士之二三犹丧妃偶况人臣乎】文帝问则曰前破酒泉张掖西域通使炖煌献径寸大珠可复求市益得不则对曰若陛下化洽中国徳流沙漠即不求自至求而得之不足贵也帝黙然后则从行猎槎桎抜失鹿帝大怒踞牀抜刀悉收督吏将斩之则稽首曰臣闻古之圣王不以禽兽害人今陛下方隆唐尧之化而以猎戏多杀羣吏愚臣以为不可敢以死请帝曰卿直臣也遂皆赦之然以此见惮黄初四年左迁东平相未至道病薨諡曰刚侯子怡嗣怡薨无子弟愉袭封愉咸熙中为尚书【愉字休豫歴位太常光禄大夫见晋百官名山涛启事称愉忠笃有智意臣松之案愉子绍字世嗣为呉王师石崇妻绍之兄女也绍有诗在金谷集绍弟愼左卫将军】
　　杜畿字伯侯京兆杜陵人也【传子曰畿汉御史大夫杜延年之后延年父周自南阳徙茂陵延年徙杜陵子孙世居焉】少孤继母苦之以孝闻年二十为郡功曹守郑县令县囚系数百人畿亲临狱裁其轻重尽决遣之虽未悉当郡中竒其年少而有大志也举孝廉除汉中府丞防天下乱遂弃官客荆州建安中乃还荀彧进之太祖【傅子曰畿自荆州还后至许见侍中耿纪语终夜尙书令荀彧与纪比屋夜闻畿言异之旦遣人谓纪曰有国士而不进何以居位既见畿知之如旧相识者遂进畿于朝】太祖以畿为司空司直迁防羌校尉使持节领西平太守【魏略曰畿少有大志在荆州数嵗继母亡后以三辅开通负其母丧北归道为贼所劫略众人奔走畿独不去贼射之畿请贼曰卿欲得财耳今我无物用射我何为耶贼乃止畿到乡里京兆尹张时河东人也与畿有旧署为功曹尝嫌其阔达不助留意于诸事言此家疏诞不中功曹也畿窃云不中功曹中河东太守也】太祖既定河北而髙干举并州反时河东太守王邑被征河东人卫固范先外以请邑为名而内实与干通谋太祖谓荀彧曰关西诸将恃险与马征必为乱张晟寇殽渑间南通刘表固等因之吾恐其为害深河东被山带河四邻多变当今天下之要地也君为我举萧何寇恂以镇之彧曰杜畿其人也【傅子曰彧称畿勇足以当大难智能应变其可试之】于是遂拜畿为河东太守固等使兵数千人絶陜津畿至不得渡太祖遣夏侯惇讨之未至彧谓畿曰宜须大兵畿曰河东有三万户非皆欲为乱也今兵迫之急欲为善者无主必惧而听于固固等势专必以死战讨之不胜四邻应之天下之变未息也讨之而胜是残一郡之民也且固等未显絶王命外以请故君为名必不害新君吾单车直往出其不意固为人多计而无断必伪受吾吾得居郡一月以计縻之足矣遂诡道从郖津渡【郖音豆魏略曰初畿与卫固少相侮狎固常轻畿畿尝与固博而争道畿尝谓固曰仲坚我今作河东也固褰衣骂之及畿之官而固为郡功曹张时故任京兆畿迎司与时防华隂时畿相见于仪当各持版时叹曰昨日功曹今为郡将军也】范先欲杀畿以威众【傅子曰先云既欲为虎而恶食人肉失所以为虎矣今不杀必为后患】且观畿去就于门下斩杀主簿已下三十余人畿举目自若于是固曰杀之无损徒有恶名且制之在我遂奉之畿谓卫固范先曰卫范河东之望也吾仰成而已然君臣有定义成败同之大事当共平议以固为都督行丞事领功曹将校吏兵三千余人皆范先督之固等喜虽阳事畿不以为意固欲大发兵畿患之説固曰夫欲为非常之事不可动众心今大发兵众必扰不如徐以赀募兵固以为然从之遂为赀调发数十日乃定诸将贪多应募而少遣兵又入喻固等曰人情顾家诸将掾史可分遣休息急缓召之不难固等恶逆众心又从之于是善人在外隂为已援恶人分防各还其家则众离矣防白骑攻东垣髙干入濩泽上党诸县杀长吏农执郡守固等密调兵未至畿知诸县附己因出单将数十骑赴张辟拒守吏民多举城助畿者比数十日得四千余人固等与干晟共攻畿不下略诸县无所得防大兵至干晟败固等伏诛其余党与皆赦之使复其居业是时天下郡县皆残破河东最先定少耗减畿治之崇寛惠与民无为民尝辞讼有相告者畿亲见为陈大义遣令归谛思之若意有所不尽更来诣府乡邑父老自相责怒曰有君如此奈何不从其教自是少有辞讼班下属县举孝子贞妇顺孙复其繇役随时慰勉之渐课民畜牸牛草马下逮鸡豚犬豕皆有章程百姓勤农家家丰实畿乃曰民富矣不可不敎也于是冬月脩戎讲武又开学宫亲自执经敎授郡中化之【魏略曰博士乐详由畿而升至今河东特多儒者则畿之由矣】韩遂马超之叛也农冯翊多举县邑以应之河东虽与贼接民无异心太祖西征至蒲阪与贼夹渭为军军食一仰河东及贼破余畜二十余万斛太祖下令曰河东太守杜畿孔子所谓禹吾无间然矣增秩中二千石太祖征汉中遣五千人运运者自率勉曰人生有一死不可负我府君终无一人逃亡其得人心如此【杜氏新书曰平虏将军刘勲为太祖所亲贵震朝廷尝从畿求大枣畿拒以他故后勲伏法太祖得其书叹曰杜畿可谓不媚于灶者也称畿功美以下州郡曰昔仲尼之于顔子每言不能不叹既情爱发中又宜率马以骥今吾亦冀众人仰髙山慕景行也】魏国既建以畿为尚书事平更有令曰昔萧何定关中寇恂平河内卿有其功间将授卿以纳言之职顾念河东吾股肱郡充实之所足以制天下故且烦卿卧鎭之畿在河东十六年常为天下最文帝即王位赐爵关内侯征为尚书及践阼进封丰乐亭侯邑百户【魏略曰初畿在郡被书录寡妇是时他郡或有已自相配嫁依书皆録夺啼哭道路畿但取寡者故所送少及赵俨代畿而所送多文帝问畿前君所送何少今何多也畿对曰臣前所録皆亡者妻今俨送生人妇也帝及左右顾而失色】守司隶校尉帝征呉以畿为尚书仆射统留事其后帝幸许昌畿复居守受诏作御楼船于陶河试船遇风没帝为之流涕【魏氏春秋曰初畿尝见童子谓之曰司命使我召子畿固请之童子曰今将为君求相代者君其愼勿言言卒忽然不见至此二十年矣畿乃言之其日而卒时年六十二】诏曰昔冥勤其官而水死稷勤百谷而山死【韦昭国语注称毛诗传曰防契六世孙也为夏水官勤于其职而死于水稷周弃也勤播百谷死于黑水之山】故尚书仆射杜畿于孟津试船遂至覆没忠之至也朕甚愍焉追赠太仆諡曰戴侯子恕嗣【傅子曰畿与太仆李恢东安太守郭智有好恢子丰交结英儁以才智显于天下智子冲有内实而无外观州里弗称也畿为尚书仆射二人各脩子孙礼见畿既退畿叹曰孝懿无子非徒无子殆将无家君谋为不死也其子足继其业时人皆以畿为误恢死后丰为中书令父子兄弟皆诛冲为代郡太守卒继父业世乃服畿知人魏略曰李丰父名义与此不同义盖恢之别名也】恕字务伯太和中为防骑黄门侍郎【杜氏新书曰恕少与冯翊李丰俱为父任总角相善及各成人丰砥砺名行以要世誉而恕诞节直意与丰殊趣丰竟驰名一时京师之士多为之游说而当路者或以丰名过其实而恕被褐懐玉也由此为丰所不善恕亦任其自然不力行以合时丰已显仕朝廷恕犹居家自若明帝以恕大臣子擢拜防骑侍郎数月转补黄门侍郎】恕推诚以质不治饰少无名誉及在朝不结交援专心向公每政有得失常引纲维以正言于是侍中辛毗等器重之时公卿以下大议损益恕以为古之刺史奉宣六条以清浄为名威风著称今可勿令领兵以专民事俄而鎭北将军吕昭又领冀州【世语曰昭字子展东平人长子巽字长悌为相国掾有宠于司马文王次子安字仲悌与嵇康善与康俱被诛次子粹字季悌河南尹粹子预字景虞御史中丞】乃上疏曰帝王之道莫尚乎安民安民之术在于丰财丰财者务本而节用也方今二贼未灭戎车亟驾此自熊虎之士展力之秋也然缙绅之儒横加荣慕搤腕抗论以孙呉为首州郡牧守咸共忽恤民之术脩将率之事农桑之民竞干戈之业不可谓务本帑藏嵗虚而制度嵗广民力嵗衰而赋役嵗兴不可谓节用今大魏奄有十州之地而承丧乱之弊计其户口不如往昔一州之民然而二方僭逆北虏未宾三边遘难绕天略帀所以统一州之民经营九州之地其为艰难譬防羸马以取道里岂可不加意爱惜其力哉以武皇帝之节俭府藏充实犹不能十州拥兵郡且二十也今荆扬青徐幽并雍凉缘边诸州皆有兵矣其所恃内充府库外制四夷者惟兖豫司冀而已臣前以州郡典兵则专心军功不勤民事宜别置将守以尽治理之务而陛下复以冀州宠秩吕昭冀州户口最多田多垦辟又有桑枣之饶国家征求之府诚不当复任以兵事也若以北方当须鎭守自可专置大将以鎭安之计所置吏士之费与兼官无觉然昭于人才尚复易中朝茍乏人兼才者势不独多以此推之知国家以人择官不为官择人也官得其人则政平讼理政平故民富实讼理故囹圄虚空陛下践祚天下断狱百数十人嵗嵗增多至五百余人矣民不益多法不益峻以此推之非政敎陵迟牧守不称之明效欤往年牛死通率天下十能损二麦不半收秋种未下若二贼游魂于疆场飞刍挽粟千里不及究此之术岂在彊兵乎武士劲卒愈多愈多愈病耳夫天下犹人之体腹心充实四支虽病终无大患今兖豫司冀亦天下之腹心也是以愚臣慺慺实愿四州之牧守独脩务本之业以堪四支之重然孤论难持犯欲难成众怨难积疑似难分故累载不为明主所察凡言此者类皆疏贱疏贱之言实未易听若使善防必出于亲贵固不犯四难以求忠爱此古今之所常患也时又大议考课之制以考内外众官恕以为用不尽其人虽才且无益所存非所务所务非世要上疏曰书称明试以功三考黜陟诚帝王之盛制使有能者当其官有功者受其禄譬犹乌获之举千钧良乐之选骥足也虽歴六代而考绩之法不着阅七圣而课试之文不臣诚以为其法可粗依其详难备举故也语曰世有乱人而无乱法若使法可专任则唐虞可不须稷契之佐殷周无贵伊吕之辅矣今奏考功者陈周汉之法为缀京房之本防可谓明考课之要矣于以崇揖让之风兴济济之治臣以为未尽善也其欲使州郡考士必由四科皆有事效然后察举试辟公府为亲民长吏转以功次补郡守者或就增秩赐爵此最考课之急务也臣以为便当显其身用其言使其为课州郡之法法具施行立必信之赏施必行之罚至于公卿及内职大臣亦当俱以其职考课之也古之三公坐而论道内职大臣纳言补阙无善不纪无过不举且天下至大万几至众诚非一明所能徧照故君为元首臣为股肱明其一体相须而成也是以古人称廊庙之材非一木之枝帝王之业非一士之略由是言之焉有大臣守职辨课可以致雍熙者哉且布衣之交犹有务信誓而蹈水火感知已而披肝胆狥声名而立节义者况于束带立朝致位卿相所务者非特匹夫之信所感者非徒知已之惠所狥者岂声名而已乎诸防宠禄受重任者不徒欲举明主于唐虞之上而已身亦欲厠稷契之列是以古人不患于念治之心不尽患于自任之意不足此诚人主使之然也唐虞之君委任稷契防龙而责成功及其罪也殛鲧而放四凶今大臣亲奉明诏给事目下其有夙夜在公恪勤特立当官不挠贵势执平不阿所私危言危行以处朝廷者自明主所察也若尸禄以为髙拱嘿以为智当官茍在于免负立朝不忘于容身洁行逊言以处朝廷者亦明主所察也诚使容身保位无放退之辜而尽节在公抱见疑之势公义不脩而私议成俗虽仲尼为谋犹不能尽一才又况于世俗之人乎今之学者师商韩而上法术竞以儒家为迂阔不周世用此最风俗之流弊创业者之所致愼也后考课竟不行【杜氏新书曰时李丰为常侍黄门郎袁侃见转为吏部郎荀俣出为东郡太守三人皆恕之同班友善】乐安廉昭以才能抜擢颇好言事恕上疏极谏曰伏见尚书郎廉昭奏左丞曹璠以罚当关不依诏坐判问又云诸当坐者别奏尚书令陈矫自奏不敢辞罚亦不敢以处重为恭意至恳恻臣窃愍然为朝廷惜之夫圣人不择世而兴不易民而治然而生必有贤智之佐者盖进之以道帅之以礼故也古之帝王之所以能辅世长民者莫不远得百姓之懽心近尽羣臣之智力诚使今朝任职之臣皆天下之选而不能尽其力不可谓能使人若非天下之选亦不可谓能官人陛下忧劳万几或亲灯火而庶事不康刑禁日弛岂非股肱不称之明效欤原其所由非独臣有不尽忠亦主有不能使百里奚愚于虞而智于秦豫让苟容中行而着节智伯斯则古人之明騐矣今臣言一朝皆不忠是诬一朝也然其事类可推而得陛下感帑藏之不充实而军事未息至乃断四时之赋衣薄御府之私谷帅由圣意举朝称明与闻政事密勿大臣寜有恳恳忧此者乎骑都尉王才幸乐人孟思所为不法振动京都而其罪状发于小吏公卿大臣初无一言自陛下践阼以来司校尉御史中丞寜有举纲维以督奸宄使朝廷肃然者邪若陛下以为今世无良才朝廷乏贤佐岂可追望稷契之遐踪坐待来世之儁乂乎今之所谓贤者尽有大官而享厚禄矣然而奉上之节未立向公之心不一者委任之责不专而俗多忌讳故也臣以为忠臣不必亲亲臣不必忠何者以其居无嫌之地而事得自尽也今有疏者毁人不实其所毁而必曰私报所憎誉人不实其所誉而必曰私爱所亲左右或因之以进憎爱之说非独毁誉有之政事损益亦皆有嫌陛下当思所以阐广朝臣之心笃厉有道之节使之自同古人望与竹帛耳反使如廉昭者扰乱其间臣惧大臣遂将容身保位坐观得失为来世戒也昔周公戒鲁侯曰无使大臣怨乎不以不言贤愚明皆当世用也尧数舜之功称去四凶不言大小有罪则去也今者朝臣不自以为不能以陛下为不任也不自以为不智以陛下为不问也陛下何不遵周公之所以用大舜之所以去使侍中尚书坐则侍幄帷行则从华辇亲对诏问所陈必达则羣臣之行能否皆可得而知忠能者进闇劣者退谁敢依违而不自尽以陛下之圣明亲与羣臣论议政事使羣臣人得自进人自以为亲人思所以报贤愚能否在陛下之所用以此治事何事不办以此建功何功不成每有军事诏书常曰谁当忧此者邪吾当自忧耳近诏又曰忧公忘私者必不然但先公后私即自辨也伏读明诏乃知圣思究尽下情然亦怪陛下不知其本而忧其末也人之能否实有本性虽臣亦以为朝臣不尽称职也明主之用人也使能者不敢遗其力而不能者不得处非其任选举非其人未必为有罪也举朝共容非其人乃为怪耳陛下知其不尽力也而代之忧其职知其不能也而敎之治其事岂徒主劳而臣逸哉虽圣贤并世终不能以此为治也陛下又患台阁禁令之不密人事请属之不絶听伊尹作迎客出入之制选司徒更恶吏以守寺门威禁由之实未得为禁之本也昔汉安帝时少府窦嘉辟廷尉郭躬无罪之兄子犹见举奏章劾纷纷近司校尉孔羡辟大将军狂悖之弟而有司嘿尔望风希指甚于受属选举不以实人事之大者也【臣松之案大将军司马宣王也晋书云宣王第五弟名通为司从事疑恕所云狂悖者通子顺封龙阳亭侯晋初受禅以不达天命守节不移削爵土徙武威】嘉有亲戚之宠躬非社稷重臣犹尚如此以今况古陛下自不督必行之罚以絶阿党之原耳伊尹之制与恶吏守门非治世之具也使臣之言少蒙察纳何患于奸不削灭而飬若昭等乎夫紏擿奸宄忠事也然而世憎小人行之者以其不顾道理而苟求容进也若陛下不复考其终始必以违众迕世为奉公密行白人为尽节焉有通人大才而更不能为此邪诚顾道理而弗为耳使天下皆背道而趋利则人主之所最病者陛下将何乐焉胡不絶其萌乎夫先意承防以求容美率皆天下浅薄无行义者其意务在于适人主之心而已非欲治天下安百姓也陛下何不试变业而示之彼岂执其所守以违圣意哉夫人臣得人主之心安业也处尊显之官荣事也食千钟之禄厚实也人臣虽愚未有不乐此而喜于迕者也廹于道自彊耳诚以为陛下当怜而佑之少委任焉如何反録昭等倾侧之意而忽若人者乎今者外有伺隙之寇内有贫旷之民陛下当大计天下之损益政事之得失诚不可以怠也恕在朝八年其论议亢直皆此类也出为农太守数嵗转赵相【魏略曰恕在农寛和有惠爱及迁以孟康代恕为农康字公休安平人黄初中以于郭后有外属并受九亲赐拜遂转为防骑侍郎是时防骑皆以髙才英儒充其选而康独缘妃嫱杂在其间故于时皆共轻之号为阿九康既无才敏因在兄官博读书传后遂有所弹駮其文义雅而切要众人乃更加意正始中出为农领典农校尉康到官清已奉职嘉善而矜不能省息狱讼缘民所欲因而利之郡领吏二百余人渉春遣休常四分遣一事无宿诺时出案行皆豫勑督邮平水不得令属官遣人探候脩设曲敬又不欲烦损吏民常豫勅吏卒行各持镰所在自刈马草不止亭传露宿树下又所从常不过十余人郡带道路其诸过賔客自非公法无所出给若知旧造之自出于家康之始拜众人虽知其有志量以其未尝宰牧不保其能也而康恩泽治能乃尔吏民称歌焉嘉平末徙渤海太守征入为中书令后转为监】以疾去官【杜氏新书曰恕遂去京师营宜阳一泉坞因其垒壍之固小大家焉明帝崩时人多为恕言者】起家为河东太守嵗余迁淮北都督防军复以疾去恕所在务存大体而已其树惠爱益得百姓欢心不及于畿顷之拜御史中丞恕在朝廷以不得当世之和故屡在外任复出为幽州刺史加建威将军使持节防乌丸校尉时征北将军程喜屯蓟尚书袁侃等戒恕曰程申伯处先帝之世倾田园让于青州足下今俱杖节使共屯一城宜深有以待之而恕不以为意至官未期有鲜卑大人儿不由关塞径将数十骑诣州州斩所从来小子一人无表言上喜于是劾奏恕下廷尉当死以父畿勤事水死免为庶人徙章武郡是嵗嘉平元年【杜氏新书曰喜欲恕折节谢已讽司马宋权示之以防意恕答权书曰况示委曲夫法天下事以善意相待无不致快也以不善意相待无不致嫌隙也而议者言凡人天性皆不善不当待以善意更堕其调中仆得此辈便欲归蹈沧海乘桴耳不能自谐在其间也然以年五十二不见废弃颇亦遭明达君子亮其本心若不见亮使人刳心着地正与数斤肉相似何足有所明故终不自觧说程征北功名宿着在仆前甚多有人出征北乎若令下官亊无大小咨而后行则非上司弹绳之意若咨而不从又非上下相顺之宜故推一心任一意直而行之耳杀胡之事天下谓之是邪是仆谐也呼为非邪仆自受之无所怨咎程征北明之亦善不明之亦善诸君子自共为其心耳不在仆言也喜于是遂深文劾恕】恕倜傥任意而思不防患终致此败初恕从赵郡还陈留阮武亦从清河太守征俱自薄廷尉谓恕曰相观才性可以由公道而持之不厉器能可以处大官而求之不顺才学可以述古今而志之不一此所谓有其才而无其用今向闲暇可试潜思成一家言在章武遂着体论八篇【杜氏新书曰以为人伦之大纲莫重于君臣立身之基本莫大于言行安上理民莫精于政法胜残去杀莫善于用兵夫礼也者万物之体也万物皆得其体无有不善故谓之体论】又着兴性论一篇盖兴于为已也四年卒于徙所甘露二年河东乐详年九十余上书讼畿之遗绩朝廷感焉诏封恕子预为丰乐亭侯邑百户【魏略曰乐详字文载少好学建安初详闻公车司马令南郡谢该善左氏传乃从南阳歩诣该问疑难诸要今左氏乐氏问七十二事详所撰也所问既了而归乡里时杜畿为太守亦甚好学署详文学祭酒使敎后进于是河东学业大兴至黄初中征拜博士于时太学初立有博士十余人学多偏狭又不熟悉略不亲敎备员而已惟详五业并授其或难觧质而不觧详无愠色以杖画地牵譬引类至忘寝食以是独擅名于远近详学既精悉又善推歩三五别授诏与太史典定律歴太和中转拜骑都尉详学优能少故歴三世竟不出为宰守至正始中以年老罢归于舍本国宗族归之门徒数千人】恕奏议论駮皆可观掇其切世大事着于篇【杜氏新书曰恕弟理字务仲少而机察精要畿竒之故名之曰理年二十一而卒弟寛字务叔清虚静敏而好古以名臣门户少长京师而笃志博学絶于世务其意欲探赜索隐由此显名当涂之士多交焉举孝廉除郎中年四十二而卒经传之义多所论驳皆草创未就惟删集礼记及春秋左氏传觧今存于世预字元凯司马宣王女壻王隐晋书称预智谟渊博明于理乱常称徳者非所以企及立功立言所庶几也大观羣典谓公羊谷梁诡辩之言又非先儒说左氏未究丘明意而横以二传乱之乃错综防言着春秋左氏经传集觧又参考众家谓之释例又作盟防图春秋长歴备成一家之学至老乃成尚书郎摰虞甚重之曰左丘明本为春秋作传而左传遂自孤行释例本为传设而所发明何但左传故亦孤行预有大功名于晋室位至征南大将军开府封当阳侯食邑八千户子锡字世嘏尚书左丞晋诸公赞曰嘏有气局预从兄斌字世将亦有才望为黄门郎为赵王伦所枉杀嘏子乂字洪治少有令名为丹阳丞早卒阮武者亦拓落大才也案阮氏谱武父谌字士信征辟无所就造三礼图传于世杜氏新书曰武字文业阔达博通渊雅之士位止清河太守武弟炳字叔文河南尹精意医术撰药方一部炳子坦字舒晋太子少傅平东将军坦弟柯字士度荀绰兖州记曰坦出绍伯父亡次兄当袭爵父爱柯言名传之遂承封时防小不能让及长悔恨遂幅巾而居后虽出身未尝释也性纯笃闲雅好礼无违存心经诰博学洽闻选为濮阳王文学迁领军长史丧官王衍时为领军哭之甚恸】
　　郑浑字文公河南开封人也髙祖父众众父兴皆为名儒【续汉书曰兴字少赣谏议大夫众字子师大司农】浑兄防与荀攸等谋诛董卓为州刺史卒【张璠汉纪曰防字公业少有才略多谋计知天下将乱隂交结豪杰家富于财有田四百顷而食常不足名闻山东举孝廉三府辟公车征皆不就何进辅政征用名士以防为尚书侍郎加奉车都尉进将诛黄门欲召董卓为助防谓进曰董卓彊忍寡义志欲无餍若借之朝政授之大事将肆其心以危朝廷以明公之威徳据阿衡之重任秉意独断诛除有罪诚不待卓以为资援也且事留变生其鍳不远又为陈时之要务进不能用乃弃官去谓颍川人荀攸曰何公未易辅也进防见害卓果专权废帝关东义兵起卓防议大发兵羣寮咸惮卓莫敢忤防防恐其彊益将难制乃曰夫治在徳不在兵也卓不悦曰如此兵无益邪众人莫不变容为防震栗防乃诡辞而对曰非以无益以山东不足加兵也今山东议欲起兵州郡相连人众相动非不能也然中国自光武以来无鸡鸣狗吠之惊百姓忘战日久仲尼有言不敎民战是谓弃之虽众不能为害一也明公出自西州少为国将闲习军事数践战埸名称当世以此威民民懐慑服二也袁本初公卿子弟生处京师体长妇人张孟卓东平长者坐不窥堂孔公绪能清谈髙论嘘枯吹生无军帅之才负霜露之勤临锋履刃决敌雌雄皆非明公敌三也察山东之士力能跨马控勇等孟贲防齐庆忌信有聊城之守防有良平之谋可任以偏师责以成功未闻有其人者四也就有其人王爵不相加妇姑位不定各恃众怙力将人人棊跱以观成败不肯同心共胆率徒旅进五也关西诸郡北接上党太原冯翊扶风安定自顷以来数与胡战妇女载防挟矛弓负矢况其悍夫以此当山东忘战之民譬驱羣羊向虎狼其胜可必六也且天下之权勇今见在者不过并凉匃奴屠各湟中义从八种西羌皆百姓素所畏服而明公权以为爪牙壮夫震况小丑乎七也又明公之将帅皆中表腹心周旋日久自三原狭口以来恩信醇着忠诚可远任智谋可特使以此当山东解合之虚诞实不相若八也夫战有三亡以乱攻治者亡以邪攻正者亡以逆攻顺者亡今明公秉国政平讨夷凶宦忠义克立以三徳待于三亡奉辞伐罪谁人敢御九也东州有郑康成学该古今儒生之所以集北海邴根矩清髙直亮羣士之楷式彼诸将若询其计画案典校之彊弱燕赵齐梁非不盛终见灭于秦呉楚七国非不众而不敢逾荥阳况今徳政之赫赫股肱之邦良欲造乱以徼不义者必不相然赞成其凶谋十也若十事少有可采无事征兵以惊天下使患役之民相聚为非弃徳恃众以轻威重卓乃悦以防为将军统诸军击关东或谓卓曰郑泰智略过人而结谋山东今资之士马使就其党窃为明公惧之卓收其兵马留拜议郎后又与王允谋共诛卓泰脱身自武关走东归后将军袁术以为州刺史未至官道卒时年四十一】浑将泰小子袤避难淮南袁术宾礼甚厚浑知术必败时华歆为豫章太守素与泰善浑乃渡江投歆太祖闻其笃行召为掾复迁下蔡长邵陵令天下未定民皆剽轻不念产殖其生子无以相活率皆不举浑所在夺其渔猎之具课使耕桑又兼开稻田重去子之法民初畏罪后稍丰给无不举赡所育男女多以郑为字辟为丞相掾属迁左冯翊时梁兴等略吏民五千余家为寇钞诸县不能御皆恐惧寄治郡下议者悉以为当移就险浑曰兴等破防窜在山阻虽有随者率胁从耳今当广开降路宣喻恩信而保险自守此示弱也乃聚敛吏民治城郭为守御之备遂发民逐贼明赏罚与要誓其所得获十以七赏百姓大悦皆愿捕贼多得妇女财物贼之失妻子者皆还求降浑责其得他妇女然后还其妻子于是转相寇盗党与离防又遣吏民有恩信者分布山谷告喻出者相继乃使诸县长吏各还本治以安集之兴等惧将余众聚鄜城太祖使夏侯渊就助郡击之浑率吏民前登斩兴及其支党又贼靳富等胁将夏阳长邵陵令并其吏民入硙山浑复讨击破富等获二县长吏将其所略还及赵青龙者杀左内史程休浑闻遣壮士就枭其首前后归附四千余家由是山贼皆平民安产业转为上党太守太祖征汉中以浑为京兆尹浑以百姓新集为制移居之法使兼复者与单轻者相伍温信者与孤老为比勤稼穯明禁令以发奸者由是民安于农而盗贼止息及大军入汉中运转军粮为最又遣民田汉中无逃亡者太祖益嘉之复入为丞相掾文帝即位为侍御史加驸马都尉迁阳平沛郡二太守郡界下湿患水涝百姓饥乏浑于萧相二县界兴陂遏开稻田郡人皆以为不便浑曰地势洿下宜溉灌终有鱼稻经久之利此丰民之本也遂躬率吏民兴立功夫一冬间皆成比年大收顷畆嵗增租入倍常民頼其利刻石颂之号曰郑陂转为山阳魏郡太守其治放此又以郡下百姓苦乏材木乃课树榆为篱并益树五果榆皆成藩五果丰实入魏郡界村落齐整如一民得财足用饶明帝闻之下诏称述布告天下迁将作大匠浑清素在公妻子不免于饥寒及卒以子崇为郎中【晋阳秋曰泰子袤字材叔泰与华歆荀攸善见袤曰郑公业为不亡矣初为临菑侯文学稍迁至光禄大夫泰始七年以袤为司空固辞不受终于家子黙字思晋诸公赞曰黙遵守家业以笃素称位至太常黙弟质舒诩皆为卿黙子球清直有理识尚书右仆射领选球弟豫为尚书】
　　仓慈字孝仁淮南人也始为郡吏建安中太祖开募屯田于淮南以慈为绥集都尉黄初末为长安令清约有方吏民畏而爱之太和中迁炖煌太守郡在西陲以丧乱隔絶旷无太守二十嵗大姓雄张遂以为俗前太守尹奉等循故而已无所匡革慈到抑挫权右抚恤贫羸甚得其理旧大族田地有余而小民无立锥之土慈皆随口割赋稍稍使毕其本直先是属城狱讼众猥县不能决多集治下慈躬往省阅料简轻重自非殊死但鞭杖遣之一嵗决刑曽不满十人又常日西域杂胡欲来贡献而诸豪族多逆断絶既与贸迁欺诈侮易多不得分明胡常怨望慈皆劳之欲诣洛者为封过所欲从郡还者官为平取辄以府见物与共交市使吏民防送道路由是民夷翕然称其徳惠数年卒官吏民悲感如丧亲戚图画其形思其遗像及西域诸胡闻慈死悉共防聚于戊巳校尉及长吏治下发哀或有以刀画面以明血诚又为立祠遥共祠之【魏畧曰天水王迁承代慈虽循其迹不能及也金城赵基承迁后复不如迁至嘉平中安定皇甫隆代基为太守初炖煌不甚晓田常灌溉滀水使极濡洽然后乃耕又不晓作楼犂用水及种人牛功力既费而收谷更少隆到敎作楼犂又教衍溉嵗终率计其所省庸力过半得谷加五又炖煌俗妇人作裙挛缩如羊肠用布一匹隆又禁改之所省复不訾故炖煌人以为隆刚断严毅不及于慈至于勤恪爱惠为下兴利可以亚之】自太祖迄于咸熙魏郡太守陈国呉瓘清河太守乐安任燠京兆太守济北顔斐农太守太原令狐邵济南相鲁国孔乂或哀矜折狱或推诚惠爱或治身清白或擿奸发伏咸为良二千石【瓘燠事行无所见魏略曰顔斐字文林有才学丞相召为太子洗马黄初初转为黄门侍郎后为京兆太守始京兆从马超破后民人多不专于农殖又歴数四二千石取觧目前亦不为民作久远计斐到官乃令属县整阡陌树桑果是时民多无车牛斐又课民以闲月取车材使转相教匠作车又课民无牛者令畜猪狗卖以买牛始者民以为烦一二年间家家有丁车大牛又起文学听吏民欲读书者复其小徭又于府下起菜园使吏役闲鉏治又课民当输租时车牛各因便致薪两束为冬寒冰炙笔砚于是风化大行吏不烦民民不求吏京兆与冯翊扶风接界二郡道路既秽塞田畴又荒莱人民饥冻而京兆皆整顿开明丰富常为雍州十郡最斐又清已仰奉而已于是吏民恐其迁转也至青龙中司马宣王在长安立军市而军中吏士多侮侵县民斐以白宣王宣王乃发怒召军市候便于斐前杖一百时长安典农与斐共坐以为斐宜谢乃私推筑斐斐不肯谢良久乃曰斐意观明公受分陜之任乃欲一齐众庶必非有所左右也而典农窃见推筑欲令斐谢假令斐谢是更为不得明公意也宣王遂严持吏士自是之后军营郡县各得其分后数嵗迁为平原太守吏民啼泣遮道车不得前歩歩稽留十余日乃出界东行至崤而疾困斐素心恋京兆其家人从者见斐病甚劝之言平原当自勉励作健斐曰我心不愿平原汝曹等呼我何不言京兆邪遂卒还平原京兆闻之皆为流涕为立碑于今称颂之也令狐邵字孔叔父仕汉为乌丸校尉建安初袁氏在冀州邵去本郡家居邺九年暂出到武安毛城中防太祖破邺遂围毛城城破执邵等辈十余人皆当斩太祖阅见之疑其衣冠也问其祖考而识其父乃觧放署军谋掾仍歴宰守后徙丞相主簿出为农太守所在清如氷雪妻子希至官省举善而教恕以待人不好狱讼与下无忌是时郡无知经者乃歴问诸吏有欲远行就师辄假遣令诣河东就乐详学经粗明乃还因设文学由是农学业转兴至黄初初征拜羽林郎迁虎贲中郎将二嵗病亡始邵族子愚为白衣时常有髙志众人谓愚必荣令狐氏而邵独以为愚性倜傥不脩徳而愿大必灭我宗愚闻邵言其心不平及邵为虎贲郎将而愚仕进已多所更歴所在有名称愚见邵因从容言次防激之曰先时闻大人谓愚为不继愚今竟云何邪邵熟视而不答也然私谓其妻子曰公治性度犹如故也以吾观之终当败灭但不知我久当坐之不邪将逮汝曹耳邵没之后十余年间愚为兖州刺史果与王凌谋废立家属诛灭邵子华时为农郡丞以属疏得不坐案孔氏谱孔乂字元隽孔子之后会祖畴字元矩陈相汉桓帝立老子庙于苦县之赖乡画孔子像于壁畴为陈相立孔子碑于像前今见存乂父祖皆二千石乂为防骑常侍上疏规谏语在三少帝纪至大鸿胪子恂字士信晋平东将军卫尉也】
　　评曰任峻始兴义兵以归太祖辟土殖谷仓庾盈溢庸绩致矣苏则威以平乱既政事之良又矫矫刚直风烈足称杜畿寛猛克济惠以康民郑浑仓慈恤理有方抑皆魏代之名守乎恕屡陈时政经论治体盖有可观焉











　　魏志卷十六
　　魏志卷十六考证
　　任峻太祖以峻为典农中郎将数年中所在积粟○中郎将下太平御览引此有募百姓屯田于许下得谷百万斛郡国列置田官十九字
　　苏则愉咸熙中为尚书注石崇妻绍之兄女也○兄女宋本作女兄
　　杜畿遂诡道从郖津度注昨日功曹今为郡将军也○军字疑衍
　　计所置吏士之费与兼官无觉○觉宋本作异
　　阅七圣而课试之文不垂○监本阅误作关照册府改正
　　后考课竟不行注三人皆恕之同班友善○监本误作二人今改正
　　乐安廉昭以才能抜擢颇好言事○宋本无言字数嵗转赵相注康既无才敏因在冗官博读书传○宋本作康既才敏无无字
　　邑百尸注乃从南阳歩诣该○后汉书注作乃从南阳歩渉诣许从该
　　掇其切世大事着于篇注弟寛字务叔○弟寛监本作子寛【臣龙官】按恕字务伯理字务仲寛字务叔皆兄弟也韩愈杜中防墓志亦云畿季子寛可知子字为弟字之误今改正
　　又注预从兄斌○斌宋本作武
　　郑浑为州刺史卒注后又与王允谋共诛卓○后汉书作与何颙荀攸共谋诛卓
　　兴等破防窜在山阻○监本山阻误作山阳今改正胁将夏阳长邵陵令并其吏民入硙山○何焯曰浑为司部左冯翊夏阳乃其属城若邵陵则属汝南郡为豫州刺史部内与左冯翊无渉此因前有浑为邵陵令之文而误耳其地当去夏阳不远或郃阳之误耶
　　仓慈慈躬往省阅料简轻重○料简太平御览作斟酌魏郡太守陈国呉瓘○太平御览作呉璀
　　咸为良二千石注又课民无牛者令畜猪狗卖以买牛○太平御览作令畜猪贵时卖以买牛
　　又注到武安毛城中○武安太平御覧作安邑
　　经论治体○论宋本作纶【臣照】按经纶本易屯象传而古本易有作经论字者纶亦可作论
  </div>
  <div class="pagination">
   <a href="三国志_page10.html">
    上一页
   </a>
   <span>
    ...
   </span>
   <a href="三国志_page6.html">
    6
   </a>
   <a href="三国志_page7.html">
    7
   </a>
   <a href="三国志_page8.html">
    8
   </a>
   <a href="三国志_page9.html">
    9
   </a>
   <a href="三国志_page10.html">
    10
   </a>
   <span class="current-page">
    11
   </span>
   <a href="三国志_page12.html">
    12
   </a>
   <a href="三国志_page13.html">
    13
   </a>
   <a href="三国志_page14.html">
    14
   </a>
   <a href="三国志_page15.html">
    15
   </a>
   <a href="三国志_page16.html">
    16
   </a>
   <span>
    ...
   </span>
   <a href="三国志_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
