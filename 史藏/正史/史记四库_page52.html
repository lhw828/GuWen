<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 52 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 52 页/共 76 页
  </h1>
  <div class="content">
   汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　穰侯列传第十二
　　穰侯魏冉者秦昭王母宣太后弟也【索隐宣太后之异父长弟也姓魏名冉封之穰地理志穰县在南阳宣太后者惠王之妃姓芈氏曰芈八子也】其先楚人姓芈氏【正义芈亡尔反】秦武王卒无子立其弟为昭王昭王母故号为芈八子及昭王即位芈八子号为宣太后宣太后非武王母武王母号曰惠文后先武王死【索隐秦本纪云昭王二年庶长壮与大臣公子为逆皆诛及惠文后皆不得良死又按纪年云秦内乱杀其太后及公子雍公子壮是也】宣太后二弟其异父长弟曰穰侯姓魏氏名冉同父弟曰芈戎为华阳君【索隐华阳韩地后属秦芈戎后又号新城君正义司马彪云华阳亭名在洛州密县又故华城在郑州管城县南三十里即此】而昭王同母弟曰髙陵君【索隐名显】泾阳君【索隐名悝】而魏冉冣贤自惠王武王时任职用事武王卒诸弟争立唯魏冉力为能立昭王昭王即位以冉为将军卫咸阳诛季君之乱【集解徐广曰年表曰季君为乱诛本纪曰庶长壮与大臣公子谋反伏诛索隐按季君即公子壮僭立而号曰季君穰侯力能立昭王为将军卫咸阳诛季君及惠文后故本纪言伏诛又云及惠文后皆不得良死盖谓惠文后时党公子壮欲立之及壮诛而太后忧死故云不得良死亦史讳之也又逐武王后出之魏亦事势然耳】而逐武王后出之魏昭王诸兄弟不善者皆灭之威振秦国昭王少宣太后自治任魏冉为政昭王七年樗里子死而使泾阳君质于齐赵人楼缓来相秦赵不利乃使仇液之秦【索隐战国策作仇郝盖是一人而记别也正义音亦姓名】请以魏冉为秦相仇液将行其客宋公【索隐战国策作宋交】谓液曰秦不聼公楼缓必怨公公不若谓楼缓曰请为公毋急秦秦王见赵请相魏冉之不急且不聼公公言而事不成以徳楼子事成魏冉故徳公矣于是仇液从之而秦果免楼缓而魏冉相秦欲诛吕礼礼出奔齐昭王十四年魏冉举白起使代向夀将而攻韩魏败之伊阙斩首二十四万虏魏将公孙喜明年又取楚之宛叶魏冉谢病免相以客卿夀烛为相其明年烛免复相冉乃封魏冉于穰复益封陶【集解徐广曰一作隂索隐陶即定陶也徐广云作隂陶隂字本易惑也王劭案定陶见有魏冉作隂误也】号曰穰侯穰侯封四嵗为秦将攻魏魏献河东方四百里拔魏之河内取城大小六十余昭王十九年秦称西帝齐称东帝月余吕礼来而齐秦各复归帝为王魏冉复相秦六嵗而免免二嵗复相秦四嵗而使白起拔楚之郢秦置南郡乃封白起为武安君白起者穰侯之所任举也相善于是穰侯之富富于王室昭王三十二年穰侯为相国将兵攻魏走芒卯【集解骃案上莫卭反下陌饱反】入北宅【集解徐广曰魏惠王五年与韩会宅阳正义竹书云宅阳一名北宅括地志云宅阳故城在郑州荥阳县西南十七里】遂围大梁梁大夫湏贾説穰侯曰臣闻魏之长吏谓魏王曰昔梁惠王伐赵战胜三梁【集解徐广曰田完世家云魏伐赵赵不利战于南梁索隐三梁即南梁也】拔邯郸赵氏不割而邯郸复归齐人攻卫拔故国杀子良【索隐卫之故国盖楚丘也下文故地亦同谓楚丘也战国策卫字皆作燕子良作子之恐非也】卫人不割而故地复反卫赵之所以国全兵劲而地不并于诸侯者以其能忍难而重出地也宋中山数伐割地而国随以亡臣以为卫赵可法而宋中山可为戒也秦贪戾之国也而毋亲蚕食魏氏又尽晋国【索隐河西河东河内并是魏地即故晋国今言秦蚕食魏氏尽晋国之地也】战胜暴子【集解徐广曰韩将暴鸢】割八县地未毕入兵复出矣夫秦何猒之有哉今又走芒卯入北宅此非敢攻梁也且劫王以求多割地王必勿聼也今王背楚赵而讲秦【索隐讲和也】楚赵怒而去王与王争事秦秦必受之秦挟楚赵之兵以复攻梁则国求无亡不可得也愿王之必无讲也王若欲讲少割而有质不然必见欺【索隐谓与秦欲讲少割地而求秦质子恐不然必被秦欺也】此臣之所闻于魏也【索隐须贾説穰侯言魏人谓梁王若少割而求质必是欺我即闻魏见欺于秦也】愿君王之以是虑事也周书曰惟命不于常此言幸之不可数也夫战胜暴子割八县此非兵力之精也又非计之工也天幸为多矣今又走芒卯入北宅以攻大梁是以天幸自为常也智者不然臣闻魏氏悉其百县胜甲以上戌大梁臣以为不下三十万以三十万之众守梁七仞之城【集解骃案小尔雅曰四足谓之仞倍仞谓之寻】臣以为汤武复生不易攻也夫轻背楚赵之兵陵七仞之城战三十万之众而志必举之臣以为自天地始分以至于今未尝有者也攻而不拔秦兵必罢陶邑必亡【索隐陶一作魏言秦前攻得魏之城邑秦罢则亡而还于魏也正义定陶近大梁穰侯攻梁兵疲定陶必为魏伐】则前功必弃矣今魏氏方疑可以少割收也【索隐贾引魏人之説不许王讲于秦是言魏氏方疑可以少割地而收魏也】愿君逮楚赵之兵未至于梁亟以少割收魏魏方疑而得以少割为利必欲之则君得所欲矣楚赵怒于魏之先已也必争事秦从以此散【索隐楚赵怒魏之与秦讲皆争事秦是东方从国于是解散也正义从足松反】而君后择焉且君之得地岂必以兵哉割晋国秦兵不攻而魏必效绛安邑又为陶开两道【索隐穰侯封陶魏效绛与安邑是得河东地言从秦适陶开河西河东之两道正义穰故封定陶故宋及单父是陶之南道也魏之安邑及绛是陶北道】防尽故宋【索隐防音祈此时宋已灭是秦将尽得宋地也】卫必效单父秦兵可全而君制之何索而不得何为而不成愿君熟虑之而无行危【索隐言莫行围梁之危事】穰侯曰善乃罢梁围【正义表云魏安厘王二年秦军大梁城韩来救与秦温以和也】明年魏背秦与齐从亲秦使穰侯伐魏斩首四万走魏将暴鸢得魏三县穰侯益封明年穰侯与白起客卿胡伤复攻赵韩魏破芒卯于华阳下斩首十万取魏之卷【集解骃案丘权反】蔡阳长社赵氏观津且与赵观津益赵以兵伐齐【索隐既得观津仍令赵伐齐而秦又以兵益助赵也】齐襄王惧使苏代为齐隂遗穰侯书曰臣闻徃来者言曰秦将益赵甲四万以伐齐臣窃必之弊邑之王曰【索隐告齐王言秦必定不益兵以助赵正义臣苏代也必知秦与赵甲四万以伐齐王谓齐王也】秦王明而熟于计穰侯智而习于事必不益赵甲四万以伐齐是何也夫三晋之相与也秦之深讐也百相背也百相欺也不为不信不为无行今破齐以肥赵赵秦之深讐不利于秦此一也秦之谋者必曰破齐弊晋楚【正义今晋楚伐齐晋楚之国亦弊败】而后制晋楚之胜夫齐罢国也以天下攻齐如以千钧之弩决溃癕也必死安能弊晋楚此二也秦少出兵则晋楚不信也多出兵则晋楚为制于秦齐恐不走秦必走晋楚此三也秦割齐以啖晋楚晋楚案之以兵秦反受敌此四也是晋楚以秦谋齐以齐谋秦也何晋楚之智而秦齐之愚此五也故得安邑以善事之亦必无患矣秦有安邑韩氏必无上党矣取天下之肠胃与出兵而惧其不反也孰利臣故曰秦王明而熟于计穰侯智而习于事必不益赵甲四万以伐齐矣于是穰侯不行引兵而归昭王三十六年相国穰侯言客卿灶欲伐齐取刚夀【集解徐广曰济北有刚县正义故刚城在兖州龚丘县界夀张郓州县也】以广其陶邑于是魏人范睢自谓张禄先生讥穰侯之伐齐乃越三晋以攻齐也以此时奸説秦昭王昭王于是用范睢范睢言宣太后专制穰侯擅权于诸侯泾阳君髙陵君之属太侈富于王室于是秦昭王悟乃免相国令泾阳之属皆出关就封邑穰侯出关辎车千乘有余穰侯卒于陶而因葬焉秦复收陶为郡太史公曰穰侯昭王亲舅也而秦所以东益地弱诸侯尝称帝于天下天下皆西乡稽首者穰侯之功也及其贵极富溢一夫开説身折势夺而以忧死况于覉旅之臣乎
　　【索隐述赞曰穰侯智识应变无方内倚太后外辅昭王四登相位再列封疆摧齐挠楚破魏围梁一夫开説忧愤而亡】













　　史记卷七十二
　　史记卷七十二考证
　　穰侯列传战胜暴子○战国策作睾子
　　此臣之所闻于魏也索隐须贾説穰侯言魏人谓梁王若少割而求质必是欺我即闻魏见欺于秦也○董份曰自臣闻至不然必见欺皆须贾述衞人之言故结之曰此臣之所闻于魏也言其所闻于魏之言如此也词意极明索隐解谬
　　穰侯与白起客卿胡伤复攻赵韩魏破芒卯于华阳下○战国策校注曰大事记华阳之役秦救韩而击赵魏年表列传或云得三晋将或云攻赵韩魏皆记者之误
　　斩首十万○秦本纪作十五万



　　史记卷七十二考证
　　钦定四库全书
　　史记卷七十三
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　白起王翦列传第十三
　　白起者郿人也【正义郿音眉岐州县】善用兵事秦昭王昭王十三年而白起为左庶长将而撃韩之新城【索隐在河南也正义今洛州伊阙】是嵗穰侯相秦举任鄙以为汉中守其明年白起为左更攻韩魏于伊阙【正义今洛城南十九里伊阙山号曰龙门是也】斩首二十四万又虏其将公孙喜拔五城起迁为国尉【正义言太尉】渉河取韩安邑以东到干河【集解徐广曰音干骃案郭璞曰今河东闻喜县东北有干河口因名干河里但有故沟处无复水也索隐魏以安邑入秦然安邑以东至干河皆韩故地故云取韩安邑】明年白起为大良造攻魏拔之取城小大六十一明年起与客卿错攻垣城拔之【集解徐广曰河东垣县】后五年白起攻赵拔光狼城【索隐地理志不载光狼城盖属赵国正义光狼故城在泽州髙平县西二十五里也】后七年白起攻楚拔鄢邓五城【集解徐广曰昭王二十八年正义鄢邓二邑在襄州】其明年攻楚拔郢烧夷陵【正义夷陵今硖州郭下县】遂东至竟陵【正义故城在郢州长夀县南百五十里今复州亦是其地也】楚王亡去郢东走徙陈秦以郢为南郡白起迁为武安君武安君因取楚定巫黔中郡昭王三十四年白起攻魏拔华阳走芒卯而虏三晋将斩首十三万与赵将贾偃战沉其卒二万人于河中昭王四十三年白起攻韩陉城【正义陉城故城在曲沃县西北二十里在绛州东北三十五里也】拔五城斩首五万四十四年白起攻南阳太行道絶之【集解徐广曰此南阳河内脩武是也正义案南阳属韩秦攻之则韩太行羊肠道絶矣】四十五年伐韩之野王【索隐地理志野王县属河内在太行东南孟康曰古邢国也】野王降秦上党道絶其守冯亭与民谋曰郑道已絶【集解徐广曰河南新郑韩之国都也索隐郑国即韩之都在河南秦伐野王是上党归韩之道絶也】韩必不可得为民秦兵日进韩不能应不如以上党归赵赵若受我秦怒必攻赵赵被兵必亲韩韩赵为一则可以当秦因使人报赵赵孝成王与平阳君平原君计之【索隐平阳君未详何人】平阳君曰不如勿受受之祸大于所得平原君曰无故得一郡受之便赵受之因封冯亭为华阳君【正义常山一名华阳解在赵世家】四十六年秦攻韩缑氏蔺【集解徐广曰属颍川索隐今其地阙西河别有蔺县也正义按检诸地记颍川无蔺括地志云洛州嵩县本夏之纶国也在缑氏东南六十里地理志云纶氏属颍川郡按既攻缑氏蔺二邑合相近恐纶蔺声相似字随音而转作蔺】拔之四十七年秦使左庶长王龁【集解骃案音纥】攻韩取上党上党民走赵赵军长平【集解徐广曰在氏索隐地理志氏今在上党郡也正义长平故城在泽州髙平县西北一里也】以按据上党民【索隐谓屯兵长平以据援上党】四月龁因攻赵赵使亷颇将赵军士卒犯秦斥兵【索隐谓犯秦之斥兵也】秦斥兵斩赵裨将茄【索隐音加裨将名】六月陷赵军取二鄣四尉【索隐鄣堡城尉官也正义括地志云赵鄣故城一名都尉城今名赵东城在泽州髙平县西二十五里又有故谷城此二城即二鄣也】七月赵军筑垒壁而守之秦又攻其垒取二尉败其阵【集解徐广曰一作乘】夺西垒壁【正义赵西垒在泽州髙平县北六里是也即亷颇坚壁以待秦王龁夺赵西垒壁者】亷颇坚壁以待秦秦数挑战【正义数音朔挑田鸟反】赵兵不出赵王数以为让而秦相应侯又使人行千金于赵为反间【正义纪苋反】曰秦之所恶独畏马服子赵括将耳亷颇易与且降矣赵王既怒亷颇军多失亡军数败又反坚壁不敢战而又闻秦反间之言因使赵括代亷颇将以击秦秦闻马服子将乃隂使武安君白起为上将军而王龁为尉裨将令军中有敢泄武安君将者斩赵括至则出兵击秦军秦军详败而走【正义详音羊】张二竒兵以劫之赵军逐胜追造秦壁【正义秦壁一名秦垒今亦名秦长垒】壁坚拒不得入而秦竒兵二万五千人絶赵军后又一军五千骑絶赵壁间赵军分而为二粮道絶而秦出轻兵击之赵战不利因筑壁坚守【正义赵壁今名赵东垒亦名赵东长垒在泽州髙平县北五里即赵括筑壁自败处】以待救至秦王闻赵食道絶王自之河内赐民爵各一级发年十五以上悉诣长平【索隐时已属秦故发其兵】遮絶赵救及粮食至九月赵卒不得食四十六日皆内隂相杀食来攻秦垒欲出为四队四五复之不能出其将军赵括出鋭卒自搏战秦军射杀赵括括军败卒四十万人降武安君武安君计曰前秦已拔上党上党民不乐为秦而归赵赵卒反覆非尽杀之恐为乱乃挟诈而尽阬杀之遗其小者二百四十人归赵前后斩首虏四十五万人赵人大震四十八年十月秦复定上党郡【索隐秦前攻赵已破上党今廻兵复定其郡其余城犹属赵】秦分军为二王龁攻皮牢拔之【正义故城在绛州龙门县西一里】司马梗定大原【正义太原赵地秦定取也】韩赵恐使苏代厚币説秦相应侯曰武安君禽马服子乎曰然又曰即围邯郸乎曰然赵亡则秦王王矣武安君为三公武安君所为秦战胜攻取者七十余城南定鄢郢汉中【正义鄢在襄州夷道县南九里郢在荆州江陵县东六里汉中今梁州之地】北禽赵括之军虽周召吕望之功不益于此矣今赵亡秦王王则武安君必为三公君能为之下乎虽无欲为之下固不得已矣秦尝攻韩围邢丘【集解徐广曰平臯有邢丘正义邢丘今怀州武陵县东南二十里平臯县城是也】困上党上党之民皆反为赵天下不乐为秦民之日久矣今亡赵北地入燕东地入齐南地入韩魏则君之所得民亡防何人【集解徐广曰亡音无也】故不如因而割之【正义因白起之攻割取韩赵之地】无以为武安君功也于是应侯言于秦王曰秦兵劳请许韩赵之割地以和且休士卒王聼之割韩垣雍赵六城以和【集解徐广曰卷县有垣雍城正义释地名云卷县所理垣雍城按今在郑州原武县西北七里也】正月皆罢兵武安君闻之由是与应侯有隙其九月秦复发兵使五大夫王陵攻赵邯郸是时武安君病不任行【正义任入针反堪也】四十九年正月陵攻邯郸少利秦益发兵佐陵陵兵亡五校武安君病愈秦王欲使武安君代陵将武安君言曰邯郸实未易攻也且诸侯救日至彼诸侯怨秦之日久矣今秦虽破长平军而秦卒死者过半国内空逺絶河山而争人国都赵应其内诸侯攻其外破秦军必矣不可秦王自命不行乃使应侯请之武安君终辞不肯行遂称病秦王使王龁代陵将八九月围邯郸不能拔楚使春申君及魏公子将兵数十万攻秦军秦军多失亡武安君言曰秦不聼臣计今如何矣秦王闻之怒彊起武安君【正义彊其两反】武安君遂称病笃应侯请之不起于是免武安君为士伍迁之隂密【集解徐广曰属安定正义故城在泾州鹑觚县城西即古隂密国密康公国也】武安君病未能行居三月诸侯攻秦军急秦军数却使者日至秦王乃使人遣白起不得留咸阳中武安君既行出咸阳西门十里至杜邮【索隐按故咸阳城在渭北杜邮今在咸阳城中正义説文云邮境上行舍道路所经过今咸阳县城本秦之邮也在雍州西北三十五里】秦昭王与应侯羣臣议曰白起之迁其意尚怏怏不服有余言秦王乃使使者赐之劔自裁武安君引劔将自刭曰我何罪于天而至此哉良久曰我固当死长平之战赵卒降者数十万人我诈而尽阬之是足以死遂自杀武安君之死也以秦昭王五十年十一月死而非其罪秦人怜之乡邑皆祭祀焉【集解何晏曰白起之降赵卒诈而阬其四十万岂徒酷暴之谓乎后亦难以重得志矣向使众人皆豫知降之必死则张虚卷犹可畏也况于四十万被坚执鋭哉天下见降秦之将头颅似山归秦之众骸积成丘则后日之战死当死耳何众肯服何城肯下乎是为虽能裁四十万之命而适足以彊天下之战欲以要一朝之功而乃更坚诸侯之守故兵进而自伐其势军胜而还丧其计何者设使赵众复合马服更生则后日之战必非前日之对也况今皆使天下为后日乎其所以终不敢复加兵于邯郸者非但忧平原之补袒患诸侯之捄至也徒讳之而不言耳若不悟而不讳则毋所以逺智也可谓善战而拙胜长平之事秦民之十五以上者皆荷防而向赵矣秦王又亲自赐民爵于河内夫以秦彊而十五以上死伤过半者此为破赵之功小伤秦之败大又何以称竒哉若后之役戍不豫其论者则秦众多矣降者可致也必不可致者本自当战杀不当受降诈也战杀虽难降杀虽易然降杀之为害祸大于剧战也索隐卷音拳袒音浊苋反字亦作绽捄音救】
　　王翦者频阳东乡人也【索隐地理志频阳县属左冯翊应劭曰在频水之阳也正义故城在雍州东同官县界也】少而好兵事秦始皇始皇十一年翦将攻赵阏与【正义与音预】破之拔九城十八年翦将攻赵嵗余遂拔赵赵王降尽定赵地为郡明年燕使荆轲为贼于秦秦王使王翦攻燕燕王喜走辽东翦遂定燕蓟而还【正义蓟音计】秦使翦子王贲击荆【集解徐广曰秦讳楚故云荆也索隐贲音奔】荆兵败还击魏魏王降遂定魏地秦始皇既灭三晋走燕王而数破荆师秦将李信者年少壮勇尝以兵数千逐燕太子丹至于衍水中卒破得丹始皇以为贤勇于是始皇问李信吾欲攻取荆于将军度用防何人而足李信曰不过用二十万人始皇问王翦王翦曰非六十万人不可始皇曰王将军老矣何怯也李将军果势壮勇【集解徐广曰势一作新】其言是也遂使李信及防恬将二十万南伐荆王翦言不用因谢病归老于频阳李信攻平与【集解骃案音余正义在预东北五十四里】防恬攻寝【集解徐广曰今固始寝丘索隐固始县属淮阳寝丘地名也】大破荆军信又攻鄢郢破之于是引兵而西与防恬会城父【索隐在汝南即应乡正义言引兵而会城父则是汝州郏城县东父城者也括地志云汝州郏城县东四十里有父城故城即服防云城父楚北境者也又许州叶县东北四十五里亦有父城故城即杜预云襄城城父县者也此二城父城之名耳服防城父是误也左传及注水经云楚大城城父使太子建居之十三州志云太子建所居城父谓今亳州城父是也此三家之説是城父之名地理志云颍川父城县沛郡城父县据县属郡其名自分古先儒多惑故使其名错乱】荆人因随之三日三夜不顿舍大破李信军入两壁杀七都尉秦军走始皇闻之大怒自驰如频阳见谢王翦曰寡人以不用将军计李信果辱秦军今闻荆兵日进而西将军虽病独忍弃寡人乎王翦谢曰老臣罢病悖乱【正义罢音皮悖音背】唯大王更择贤将始皇谢曰已矣将军勿复言王翦曰大王必不得已用臣非六十万人不可始皇曰为聼将军计耳于是王翦将兵六十万人始皇自送至防上王翦行请美田宅园池甚众始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业耳始皇大笑王翦既至关使使还请善田者五辈【集解徐广曰善一作菑索隐谓使者五度请也】或曰将军之乞贷亦已甚矣王翦曰不然夫秦王怚【集解骃案音麄】而不信人【集解徐广曰怛一作粗】今空秦国甲士而专委于我【集解徐广曰专亦作抟又作剸】我不多请田宅为子孙业以自坚顾令秦王坐而疑我邪王翦东代李信击荆荆闻王翦益军而来乃悉国中兵以拒秦王翦至坚壁而守之不肯战荆兵数出挑战终不出王翦日休士洗沐而善饮食抚循之亲与士卒同食久之王翦使人问军中戏乎对曰方投石超距【集解徐广曰超一作拔骃案汉书云甘延夀投石拔距絶于等伦张晏曰范蠡兵法飞石重十二斤为机发行三百歩延夀有力能以手投之拔距超距也索隐超距犹跳跃也】于是王翦曰士卒可用矣荆数挑战而秦不出乃引而东翦因举兵追之令壮士击大破荆军至蕲南【正义徐州县也】杀其将军项燕荆兵遂败走秦因乘胜畧定荆地城邑嵗余虏荆王负刍竟平荆地为郡县因南征百越之君而王翦子王贲与李信破定燕齐地秦始皇二十六年尽并天下王氏防氏功为多名施于后世秦二世之时王翦及其子贲皆已死而又灭防氏陈胜之反秦秦使王翦之孙王离击赵围赵王及张耳钜鹿城【正义今邢州平乡县城本秦钜鹿郡城也】或曰王离秦之名将也今将彊秦之兵攻新造之赵举之必矣客曰不然夫为将三世者必败必败者何也以其所杀伐多矣其后受其不祥今王离已三世将矣居无何项羽救赵击秦军果虏王离王离军遂降诸侯
　　太史公曰鄙语云尺有所短寸有所长白起料敌合变出竒无穷声震天下然不能救患于应侯王翦为秦将夷六国当是时翦为宿将始皇师之然不能辅秦建徳固其根本偷合取容以至圽身【集解徐广曰圽音没】及孙王离为项羽所虏不亦宜乎彼各有所短也
　　【索隐述赞曰白起王翦俱善用兵递为秦将拔齐破荆赵任马服长平遂阬楚陷李信覇上卒行贲离继出三代无名】

　　史记卷七十三
　　史记卷七十三考证
　　白起王翦列传昭王十三年而白起为左庶长○秦本纪昭王十三年起为左更
　　明年白起为大良造攻魏拔之取城小大六十一明年起与客卿错攻垣城拔之○【臣照】按此与秦本纪魏世家六国表所载互异纪云十五年大良造白起攻魏取垣复予之十六年左更错取轵及邓魏世家云秦拔我城大小六十一则当在昭王十七年此传却在昭王十五年六国表昭王十八年客卿错击魏至轵取城大小六十一年分不同事亦不一
　　武安君因取楚定巫黔中郡○秦本纪蜀守若伐取巫郡及江南为黔中郡非起所取与此互异
　　而虏三晋将斩首十三万○秦本纪及六国表皆作十五万五讹为三或传写之误穰侯传又作十万
　　昭王四十三年白起攻韩陉城拔五城○秦本纪云拔九城韩世家及六国表云秦拔我陉城汾城
　　赵孝成王与平阳君平原君计之索隐平阳君未详何人○【臣照】按平阳君赵豹赵世家注云战国策曰惠文王母弟也
　　其九月秦复发兵使五大夫王陵攻赵邯郸○秦本纪作十月
　　迁之隂密正义即古隂密国○秦本纪正义云即古密须国
　　以秦昭王五十年十一月死○秦本纪作十二月







　　史记卷七十三考证
　　钦定四库全书
　　史记卷七十四
　　汉　　　太　　史　　　令司马迁　撰宋中郎外兵曺参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　孟子荀卿列传第十四
　　【索隐按序传孟尝君第十四而此传为第十五盖后人差降之矣】
　　太史公曰余读孟子书至梁恵王问何以利吾国未尝不废书而叹也曰嗟乎利诚乱之始也夫子罕言利者常防其原也故曰放于利而行多怨自天子至于庶人好利之弊何以异哉
　　孟轲邹人也【索隐轲音苦何反又苦贺反邹鲁地名又云本邾人徙邹故也正义轲字子舆为齐卿邹兖州县】受业子思之门人【索隐王劭以人为衍字则以轲亲受业孔伋之门也今言门人者乃受业于子思之弟子也】道既通游事齐宣王宣王不能用适梁梁恵王不果所言则见以为迂逺而濶于事情当是之时秦用商君富国彊兵楚魏用吴起战胜弱敌齐威王宣王用孙子田忌之徒而诸侯东面朝齐天下方务于合从连衡以攻伐为贤而孟轲乃述唐虞三代之徳是以所如者不合退而与万章之徒【索隐孟子有万章公明髙等盖并轲之门人也万姓章名】序诗书述仲尼之意作孟子七篇其后有驺子之属齐有三驺子其前邹忌以鼓琴干威王因及国政封为成侯而受相印先孟子其次驺衍后孟子驺衍睹有国者益滛侈不能尚徳若大雅整之于身施及黎庶矣乃深观隂阳消息而作怪迂之变终始大圣之篇十余万言其语闳大不经必先验小物推而大之至于无垠先序今以上至黄帝学者所共术大并世盛衰【集解骃案并蒲浪反索隐言其并大体随代盛衰观时而説事】因载其禨祥度制推而逺之至天地未生窈防不可考而原也先列中国名山大川通谷禽兽水土所殖物类所珍因而推之及海外人之所不能睹称引天地剖判以来五徳转移治各有宜而符应若兹以为儒者所谓中国者于天下乃八十一分居其一分耳【索隐桓寛王充并以衍之所言迂怪虚妄荧惑六国之君因纳其异説所谓匹夫而荧惑诸侯也】中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也于是有裨海环之【索隐裨音脾禆海小海也九州之外更有大瀛海故知此裨是小海也且将有裨将裨是小义也】人民禽兽莫能相通者如一区中者乃为一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施始也滥耳【索隐滥即滥觞是江源之初始故此文意以滥为初也谓衍之术言君臣上下六亲之际行亊之所施所治皆可以为后代之本故云滥耳】王公大人初见其术惧然顾化【索隐惧音劬谓衍之术皆动人心见者莫不惧然驻想又内心留顾而已化之欲从其术也化者是易常闻而贵异术也】其后不能行之是以驺子重于齐适梁梁恵王郊迎执宾主之礼适赵平原君侧行襒席【索隐按字林云襒音疋结反韦昭音敷蔑反张揖三苍训诂云襒拂也谓侧行而衣襒席为敬不敢正坐当宾主之礼也】如燕昭王拥彗先驱【索隐彗帚也谓为之扫地以衣袂拥帚而却行恐尘埃之及长者所以为敬也】请列弟子之座而受业筑碣石宫【正义碣石宫在幽州蓟县西三十里寜台之东】身亲往师之作主运【索隐刘向别录云邹子书有主运篇】其游诸侯见尊礼如此岂与仲尼菜色陈蔡孟轲困于齐梁同乎哉【索隐仲尼孟子法先王之道行仁义之化且菜色困穷而邹衍执诡怪荧惑诸侯其见礼重如此可为长太息哉】故武王以仁义伐纣而王伯夷饿不食周粟衞灵公问陈而孔子不答梁恵王谋欲攻赵孟轲称太王去邠【索隐孟子太王去邠是轲对滕文公语今云梁恵王谋攻赵与孟子不同】此岂有意阿世俗茍合而已哉持方枘欲内圜凿其能入乎【索隐方枘是笋也圜凿是孔也谓工人斵木以方笋而内之圆孔不可入也故楚词云以方枘而纳圆凿者吾知其龃龉而不入也谓战国时仲尼孟轲以仁义干世主犹方枘圜凿然也】或曰伊尹负鼎而勉汤以王百里奚饭牛车下而缪公用霸作先合然后引之大道驺衍其言虽不轨傥亦有牛鼎之意乎【索隐吕氏春秋云涵牛之鼎不可以烹鸡是其有牛鼎也言衍之术迂大傥若大用之是有牛鼎之意而谯周亦云观太史公此论是爱竒之甚矣】自驺衍与齐之稷下先生如淳于髠愼到环渊接子田骈驺奭之徒【索隐按稷齐之城门也或云稷山名谓齐之学士集于稷门之下也环渊接子古著书人之称号也骈音步坚反又步经反正义愼子十卷在法家则战国时处士接子二篇田子二十五篇齐人游稷下号天口接田二人道家驺奭十二篇隂阳家】各著书言治乱之事以干世主岂可胜道哉
　　淳于髠齐人也博闻彊记学无所主其陈説慕晏婴之为人也然而承意观色为务客有见髠于梁恵王恵王屏左右独坐而再见之终无言也恵王怪之以让客曰子之称淳于先生管晏不及及见寡人寡人未有得也岂寡人不足为言邪何故哉客以谓髠髠曰固也吾前见王王志在驱逐后复见王王志在音声吾是以黙然客具以报王王大骇曰嗟乎淳于先生诚圣人也前淳于先生之来人有献善马者寡人未及视会先生至后先生之来人有献讴者未及试亦会先生来寡人虽屏人然私心在彼有之【索隐谓私心实在彼马与讴也有之谓我实有此二事也】后淳于髠见壹语连三日三夜无倦恵王欲以卿相位待之髠因谢去于是送以安车驾驷束帛加璧黄金百镒终身不仕
　　愼到赵人田骈接子齐人环渊楚人皆学黄老道徳之术因发明序其指意故愼到着十二论【集解徐广曰今愼子刘向所定有四十一篇】环渊着上下篇而田骈接子皆有所论焉驺奭者齐诸驺子亦颇采驺衍之术以纪文于是齐王嘉之自如淳于髠以下皆命曰列大夫为开第康荘之衢【集解骃案尔雅曰四达谓之衢五达谓之康六达谓之荘】髙门大屋尊宠之览天下诸侯宾客言齐能致天下贤士也
　　荀卿赵人【索隐名况卿者时人相尊而号为卿也仕齐为祭酒仕楚为兰陵令后亦谓之孙卿子者避汉宣帝讳也】年五十始来游学于齐驺衍之术迂大而闳辩奭也文具难施淳于髠久与处时有得善言故齐人颂曰谈天衍雕龙奭炙毂【集解徐广曰一作乱諣】过髠【集解骃案刘向别录曰驺衍之所言五徳终始天地广大书言天事故曰谈天驺奭脩衍之文饰若雕镂龙文故曰雕龙别录曰过字作輠輠者车之盛膏器也炙之虽尽犹有余流者言淳于髠智不尽如炙輠也左思齐都赋注曰言其多智难尽如脂膏过之有润泽也索隐刘氏云毂衍字也今按文称炙毂过过则是器名音如字谓盛脂之器名过与锅字相近盖即指器也毂即车毂过为润毂之物则毂非衍字明矣】田骈之属皆已死齐襄王时【索隐襄王名法章涽王子莒人所立者】而荀卿最为老师齐尚脩列大夫之缺而荀卿三为祭酒焉【索隐礼食必祭先饮酒亦然必以席中之尊者一人当祭耳后因以为官名故吴王濞为刘氏祭酒是也而卿三为祭酒者谓荀卿出入前后三度处列大夫康荘之位而皆为其所尊故云三为祭酒】齐人或谗荀卿荀卿乃适楚而春申君以为兰陵令【正义兰陵县属东海郡今沂州承县有兰陵山】春申君死而荀卿废因家兰陵李斯尝为弟子已而相秦荀卿嫉浊世之政亡国乱君相属不遂大道而营于巫祝信禨祥鄙儒小拘如荘周等又滑稽乱俗于是推儒墨道徳之行事兴壊序列着数万言而卒因葬兰陵而赵亦有公孙龙为坚白异同之辩【集解骃案晋太康地记云汝南西平县有龙渊水可用淬刀劒特坚利故者坚白之论云黄所以为坚也白所以为利也或辩之曰白所以为不坚黄所以为不利索隐龙即仲尼弟子也此云赵人弟子传作卫人郑云楚人各不能知其真又下文云并孔子同时或云在其后所以知非别人也正义艺文志公孙龙子十四篇顔师古云即为坚白之辩按平原君传邹衍同时括地志云西平县豫州西北百四十里有龙渊水也】剧子之言【集解徐广曰按应劭氏姓注直云处子也索隐著书之人姓剧氏而称子也前史不记其名故赵有剧孟及剧辛也】魏有李悝尽地力之教【正义艺文志李子三十二篇李悝相魏文侯富国强兵】楚有尸子长卢【集解骃案刘向别录曰楚有尸子疑谓其在蜀今案尸子书晋人也名佼秦相卫鞅客也卫鞅商君谋事画计立法理民未尝不与佼规也商君被刑佼恐并诛乃亡逃入蜀自为造此二十篇书凡六万余言卒因葬蜀索隐尸子名佼音绞长卢未详正义长卢九篇楚人】阿之吁子焉【集解徐广曰阿者今之东阿索隐吁音芋别録作芈子今吁亦如字正义按东阿济州县也艺文志云芈子十八篇名婴齐人七十子之后顔师古云音弭按是齐人阿又属齐恐顔公误也】自如孟子至于吁子世多有其书故不论其传云盖墨翟宋之大夫善守御为节用【集解骃案墨子曰公输般为云梯之械成将以攻宋墨子闻之至于郢见公输般墨子解带为城以牒为械公输般九设攻城之机变墨子九距之公输般之攻械尽墨子之守固有余公输般诎而言曰吾知所以距子矣吾不言墨子亦曰吾知子之所以距我者吾不言楚王问其故墨子曰公输子之意不过欲杀臣杀臣宋莫能守可攻也然臣之弟子禽滑厘等三百人已持臣守国之器在宋城上而待楚宼矣虽杀臣不能絶也楚王曰善哉吾请无攻宋城矣索隐公输为云梯之械者按梯构木瞰髙也云者言其升髙入云故曰云梯械者器也谓攻城之楼橹也与器械同墨子解带为城者谓墨子所术解身上革带以为城也以牒为械者牒小木札也械者楼橹防公输般之攻械尽者刘氏云械谓飞梯橦车飞石车弩之具也诎音屈谓般技已尽墨守有余滑厘者墨子弟子之字也厘音狸】或曰并孔子时或曰在其后【索隐按别录云墨子书有文子文子子夏之弟子问于墨子如此则墨子者在七十子后也】
　　【索隠述赞曰六国之末战胜相雄轲游齐魏其説不通退而着称吾道穷兰陵事楚邹衍谈空康荘虽列莫见收功】


　　史记卷七十四
　　史记卷七十四考证
　　孟子荀卿列传始也滥耳索隠滥即滥觞是江源之初始故此文意以滥为初也○顾炎武曰滥者泛而无节之谓犹荘子之洸洋自恣也注引滥觞之义以为初者非
　　傥亦有牛鼎之意乎索隠吕氏春秋云函牛之鼎不可以烹鸡是其有牛鼎也言衍之述迂大傥若大用之是有牛鼎之意而谯周亦云观太史公此论是爱竒之甚矣○詹惟修曰牛鼎之説不必他求即上文伊尹负鼎百里奚饭牛也索隠举吕氏春秋及谯周之説意窃不然太史公言孔孟不合于当时者始进不能投时好如尹与奚也今衍以不轨之説见尊于诸侯是尹鼎奚牛之意岂若孔孟哉二子求竒太过是遗近而求逺
　　春申君死而荀卿废○【臣照】按战国策及韩诗外传春申君因客之説使人谢孙子孙子去之赵赵以为上卿又因客之説使人请于赵孙子伪喜谢之以书因为赋遗之中有谗夫将将以瞽为明以聋为聪之语是春申未死而荀卿已去兰陵矣荀子赋篇可证也马迁之説与诸家异











　　史记卷七十四考证
　　钦定四库全书
　　史记卷七十五
　　汉　　　太　　史　　　令司马迁　撰宋中郎外兵曺参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　孟尝君列传第十五
　　孟尝君名文姓田氏文之父曰靖郭君田婴田婴者齐威王少子而齐宣王庶弟也【索隐战国防及诸书并无此言盖诸田之别子也故战国防每称婴子盼子髙诱注云田盼田婴也王劭又按战国防云齐貌辨谓宣王曰王方为太子时辨谓靖郭君不若废太子更立郊师靖郭君不忍宣王大息曰寡人少殊不知以此言之婴非宣王弟明也】田婴自威王时任职用事与成侯邹忌及田忌将而救韩伐魏成侯与田忌争宠成侯卖田忌田忌惧袭齐之边邑不胜亡走会威王卒宣王立知成侯卖田忌乃复召田忌以为将宣王二年田忌与孙膑田婴俱伐魏败之马陵虏魏太子申而杀魏将庞涓【索隐纪年当梁王二十八年至三十一年改为后元年】宣王七年田婴使于韩魏韩魏服于齐婴与韩昭侯魏王会齐宣王东阿南【正义东阿济州县也】盟而去【索隐纪年当王之后元十一年作平阿又云十三年会齐威王于甄与此明年齐宣王与梁王会甄文同但齐之威宣二王文舛互不同也】明年复与梁王会甄【集解骃案音绢】是嵗梁王卒宣王九年田婴相齐齐宣王与魏襄王会徐州而相王也【正义纪年云梁王三十年下邳迁于薛改名徐州】楚威王闻之怒田婴明年楚伐败齐师于徐州而使人逐田婴田婴使张丑説楚威王威王乃止田婴相齐十一年宣王卒湣王即位即位三年而封田婴于薛【索隐纪年以为梁王后元十三年四月齐威王封田婴于薛十月齐城薛十四年薛子婴来朝十五年齐威王薨婴初封彭城皆与此文异正义薛故城在今徐州滕县南四十四里也】初田婴有子四十余人其贱妾有子名文文以五月五日生婴告其母曰勿举也其母窃举生之【索隐上举谓初诞而举之下举谓浴而乳之生谓长飬之也】及长其母因兄弟而见其子文于田婴田婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与户齐将不利其父母【索隐风俗通云俗説五月五日生子男害父女害母也】文曰人生受命于天乎将受命于户邪婴黙然文曰必受命于天君何忧焉必受命于户则髙其户耳谁能至者婴曰子休矣久之文承间问其父婴曰子之子为何曰为孙孙之孙为何曰为孙孙之孙为何曰不能知也【索隐尔雅云孙之子为来来孙之子为昆昆孙之子为仍仍孙之子为云又有耳孙亦是孙之子不同也】文曰君用事相齐至今三王矣齐不加广而君私家富累万金门下不见一贤者文闻将门必有将相门必有相今君后宫蹈绮縠而士不得裋褐【索隐裋音竖竖褐谓褐衣而竖裁之以其省而便事也】仆妾余粱肉而士不厌糟糠今君又尚厚积余蔵欲以遗所不知何人【索隐遗音唯季反犹言不知欲遗与何人也】而忘公家之事日损文窃怪之于是婴乃礼文使主家待宾客宾客日进名声闻于诸侯诸侯皆使人请薛公田婴以文为太子婴许之婴卒諡为靖郭君【集解骃案皇览曰靖郭君冡在鲁国薛城中东南陬索隐諡为靖郭君者谓死后别号之曰靖郭耳则靖郭或封邑号故汉齐王舅父驷钧封靖郭侯是也陬音邹亦音緅陬者城隅也】而文果代立于薛是为孟尝君孟尝君在薛招致诸侯宾客及亡人有罪者皆归孟尝君孟尝君舎业厚遇之【索隐舎业者舍弃其家产业而厚亊宾客也刘氏云舎音赦谓为之筑舎立居业也】以故倾天下之士食客数千人无贵贱一与文等孟尝君待客坐语而屏风后常有侍史主记君所与客语问亲戚居处客去孟尝君己使使存问献遗其亲戚孟尝君曾待客夜食有一人蔽火光客怒以饭不等辍食辞去孟尝君起自持其饭比之客慙自刭士以此多归孟尝君孟尝君客无所择皆善遇之人人各自以为孟尝君亲已秦昭王闻其贤乃先使泾阳君为质于齐以求见孟尝君孟尝君将入秦宾客莫欲其行諌不听苏代谓曰今旦代从外来见木偶人与土偶人相与语【索隐偶音遇谓以土木为之偶类于人也苏代以土偶比泾阳君木偶比孟尝君】木偶人曰天雨子将败矣土偶人曰我生于土败则归土今天雨流行而行未知所止息也今秦虎狼之国也而君欲往如有不得还君得无为土偶人所笑乎孟尝君乃止齐湣王二十五年复卒使孟尝君入秦昭王即以孟尝君为秦相人或説秦昭王曰孟尝君贤而又齐族也今相秦必先齐而后秦秦其危矣于是秦昭王乃止囚孟尝君谋欲杀之孟尝君使人抵昭王幸姬求解【索隐抵音丁礼反按抵谓触冒而求之也】幸姬曰妾愿得君狐白裘【集解韦昭曰以狐之白毛为裘谓集狐腋之毛言美而难得者】此时孟尝君有一狐白裘直千金天下无双入秦献之昭王更无他裘孟尝君患之徧问客莫能对最下坐有能为狗盗者曰臣能得狐白裘乃夜为狗以入秦宫藏中【正义藏在浪反】取所献狐白裘至以献秦王幸姬幸姬为言昭王昭王释孟尝君孟尝君得出即驰去更封传变名姓以出闗【索隐更改也改前封传而易姓名不言是孟尝君封传今之驿券也】夜半至函谷闗【正义闗在陕州桃林县西南十三里】秦昭王后悔出孟尝君求之已去即使人驰传逐之孟尝君至闗闗法鸡鸣而出客孟尝君恐追至客之居下坐者有能为鸡鸣而鸡尽鸣遂发传出出如食顷秦追果至闗已后孟尝君出乃还始孟尝君列此二人于宾客宾客尽羞之及孟尝君有秦难卒此二人拔之自是之后客皆服孟尝君过赵赵平原君客之赵人闻孟尝君贤出观之皆笑曰始以薛公为魁然也今视之乃小丈夫耳孟尝君闻之怒客与俱者下斫击杀数百人遂灭一县以去齐湣王不自得以其遣孟尝君【索隐得一作徳是湣王遣孟尝君自言已无徳故也】孟尝君至则以为齐相任政孟尝君怨秦将以齐为韩魏攻楚因与韩魏攻秦【集解徐广曰年表曰韩魏齐共击秦军于函谷】而借兵食于西周苏代为西周谓曰【索隐战国防作韩庆为西周谓薛公也】君以齐为韩魏攻楚九年取宛叶以北以彊韩魏【正义宛在邓州叶在许州二县以北旧属楚二国共没以入韩魏】今复攻秦以益之韩魏南无楚忧西无秦患则齐危矣韩魏必轻齐畏秦臣为君危之君不如令弊邑深合于秦而君无攻又无借兵食君临函谷而无攻令弊邑以君之情谓秦昭王曰薛公必不破秦以彊韩魏其攻秦也欲王之令楚王割东国以与齐【正义东国齐徐夷】而秦出楚懐王以为和君令弊邑以此秦秦得无破而以东国自免也秦必欲之楚王得出必徳齐齐得东国益彊而薛世世无患矣秦不大弱而处三晋之西三晋必重齐薛公曰善因令韩魏贺秦使三国无攻而不借兵食于西周矣是时楚懐王入秦秦留之故欲必出之秦不果出楚懐王孟尝君相齐其舎人魏子为孟尝君收邑入【索隐舎人官微记姓而畧其名故云魏子收谓收其国之租税】三反而不致一入孟尝君问之对曰有贤者窃假与之以故不致入孟尝君怒而退魏子居数年人或毁孟尝君于齐湣王曰孟尝君将为乱及田甲刼湣王湣王意疑孟尝君孟尝君乃奔【集解徐广曰湣王三十四年田甲刼王薛文走】魏子所与粟贤者闻之乃上书言孟尝君不作乱请以身为盟遂自刭宫门以明孟尝君湣王乃惊而踪迹验问孟尝君果无反谋乃复召孟尝君孟尝君因谢病归老于薛湣王许之其后秦亡将吕礼相齐欲困苏代代乃谓孟尝君曰周最于齐至厚也【正义周最周之公子】而齐王逐之而听亲弗【集解骃案亲弗人姓名索隐战国策作祝弗盖祝为得之】相吕礼者欲取秦也齐秦合则亲弗与吕礼重矣有用齐秦必轻君君不如急北兵趋赵以和秦魏收周最以厚行且反齐王之信【索隐周最本厚于齐今欲逐之而相秦之亡将苏代谓孟尝令齐收周最以自厚其行又且得反齐王之有信以不逐周最也】又禁天下之变【索隐变谓齐秦合则亲弗吕礼用用则秦齐轻孟尝也】齐无秦则天下集齐亲弗必走则齐王孰与为其国也于是孟尝君从其计而吕礼嫉害于孟尝君孟尝君惧乃遗秦相穰侯魏冉书曰吾闻秦欲以吕礼收齐齐天下之彊国也子必轻矣齐秦相取以临三晋吕礼必并相矣是子通齐以重吕礼也若齐免于天下之兵其讐子必深矣子不如劝秦王伐齐齐破吾请以所得封子齐破秦畏晋之彊秦必重子以取晋晋国弊于齐而畏秦晋必重子以取秦是子破齐以为功挟晋以为重是子破齐定封秦晋交重子若齐不破吕礼复用子必大穷于是穰侯言于秦昭王伐齐而吕礼亡后齐湣王灭宋益骄欲去孟尝君孟尝君恐乃如魏魏昭王以为相西合于秦赵与燕共伐破齐齐湣王亡在莒遂死焉齐襄王立而孟尝君中立于诸侯无所属齐襄王新立畏孟尝君与连和复亲薛公文卒諡为孟尝君【集解骃案皇览曰孟尝君冢在鲁国薛城中向门东向门出北边门也诗云居常与许郑曰常或作尝在薛之南孟尝邑于薛城索隐孟尝袭父封薛而号曰孟尝君此云諡非也孟字尝邑名尝邑在薛之旁正义括地志云孟尝君墓在徐州滕县五十二里卒在齐襄王之时也】诸子争立而齐魏共灭薛孟尝絶嗣无后也初冯驩【集解骃案音欢复作暖音许袁反】闻孟尝君好客蹑屩而见之【索隐屩音脚字亦作蹻又作侨】孟尝君曰先生逺辱何以教文也冯驩曰闻君好士以贫身归于君孟尝君置传舎十日【索隐传音逐缘反按传舎幸舎及代舎并当上中下三等之客所舎之名耳】孟尝君问传舎长曰客何所为答曰冯先生甚贫犹有一劒耳又蒯【集解骃案苦怪反茅之类可为绳言其劒把无物可装以小绳纒之也】缑【集解骃案音侯亦作谓把劒之处索隐蒯草名音蒯聩之蒯缑谓把劒之物言其劒无物可装但以蒯绳纒之故云蒯缑也】弹其劒而歌曰长铗归来乎食无鱼孟尝君迁之幸舎食有鱼矣五日又问传舎长答曰客复弹劒而歌曰长铗归来乎出无舆孟尝君迁之代舎出入乘舆车矣五日孟尝君复问传舎长舎长答曰先生又尝弹劒而歌曰长铗归来乎无以为家孟尝君不悦居朞年冯驩无所言孟尝君时相齐封万户于薛其食客三千人邑入不足以奉客【正义奉符用反】使人出钱于薛嵗余不入贷钱者多不能与其息【索隐与犹还也息犹利也】客奉将不给孟尝君忧之问左右何人可使收债于薛者传舎长曰代舎客冯公形容状貌甚辩长者无他伎能【集解骃案伎亦作技】宜可令收债孟尝君乃进冯驩而请之曰宾客不知文不肖幸临文者三千余人邑入不足以奉宾客故贷息钱于薛薛嵗不入民颇不与其息今客食恐不给愿先生责之冯驩曰诺辞行至薛召取孟尝君钱者皆会得息钱十万乃多酿酒买肥牛召诸取钱者能与息者皆来不能与息者亦来皆持取钱之劵书合之齐为会日杀牛置酒酒酣乃持劵如前合之能与息者与为期贫不能与息者取其劵而烧之曰孟尝君所以贷钱者为民之无者以为本业也所以求息者为无以奉客也令富给者以要期贫穷者燔劵书以捐之诸君彊饮食有君如此岂可负哉坐者皆起再拜孟尝君闻冯驩烧劵书怒而使使召驩驩至孟尝君曰文食客三千人故贷钱于薛文奉邑少【索隐言文之奉邑少故令出息于薛也】而民尚多不以时与其息客食恐不足故请先生收责之闻先生得钱即以多具牛酒而烧劵书何冯驩曰然不多具牛酒即不能毕会无以知其有余不足有余者为要期不足者虽守而责之十年息愈多急即以逃亡自捐之若急终无以偿上则为君好利不爱士民下则有离上抵负之名非所以厉士民彰君声也焚无用虚债之券捐不可得之虚计令薛民亲君而彰君之善声也君有何疑焉孟尝君乃拊手而谢之齐王惑于秦楚之毁以为孟尝君名髙其主而擅齐国之权遂废孟尝君诸客见孟尝君废皆去冯驩曰借臣车一乗可以入秦者必令君重于国而奉邑益广可乎孟尝君乃约车币而遣之冯驩乃西説秦王曰天下之游士凭轼结靷西入秦者无不欲彊秦而弱齐凭轼结靷东入齐者无不欲彊齐而弱秦此雄雌之国也势不两立为雄雄者得天下矣秦王跽而问之曰何以使秦无为雌而可冯驩曰王亦知齐之废孟尝君乎秦王曰闻之冯驩曰使齐重于天下者孟尝君也今齐王以毁废之其心怨必背齐背齐入秦则齐国之情人事之诚尽委之秦齐地可得也岂直为雄也君急使使载币隂迎孟尝君不可失时也如有齐觉悟复用孟尝君则雌雄之所在未可知也秦王大悦乃遣车十乘黄金百镒以迎孟尝君冯驩辞以先行至齐説齐王曰天下之游士凭轼结靷东入齐者无不欲彊齐而弱秦者凭轼结靷西入秦者无不欲彊秦而弱齐者夫秦齐雄雌之国秦彊则齐弱矣此势不两雄今臣窃闻秦遣使车十乗载黄金百镒以迎孟尝君孟尝君不西则已西入相秦则天下归之秦为雄而齐为雌雌则临淄即墨危矣王何不先秦使之未到复孟尝君而益与之邑以谢之孟尝君必喜而受之秦虽彊国岂可以请人相而迎之哉折秦之谋而絶其霸彊之畧齐王曰善乃使人至境秦使秦使车适入齐境使还驰告之王召孟尝君而复其相位而与其故邑之地又益以千户秦之使者闻孟尝君复相齐还车而去矣自齐王毁废孟尝君诸客皆去后召而复之冯驩迎之未到孟尝君太息叹曰文常好客遇客无所敢失食客三千有余人先生所知也客见文一日废皆背文而去莫顾文者今赖先生得复其位客亦有何面目复见文乎如复见文者必唾其面而大辱之冯驩结辔下拜孟尝君下车接之曰先生为客谢乎冯驩曰非为客谢也为君之言失夫物有必至事有固然君知之乎孟尝君曰愚不知所谓也曰生者必有死物之必至也富贵多士贫贱寡友事之固然也君独不见夫朝趋市者乎【索隐趋音娶趋向也又音趍】明旦侧肩争门而入日暮之后过市朝者掉臂而不顾【索隐过光卧反朝音潮言市之行列有如朝位因言市朝云耳】非好朝而恶暮所期物忘其中【索隠期物谓入市心中所期之物利人平明侧肩争门而入至日暮所期忘其中忘者无也其中市朝之中言日暮物尽故掉臂不顾也】今君失位宾客皆去不足以怨士而徒絶宾客之路愿君遇客如故孟尝君拜曰敬从命矣闻先生之言敢不奉教焉
　　太史公曰吾尝过薛其俗闾里率多暴桀子弟与邹鲁殊问其故曰孟尝君招致天下任侠奸人入薛中葢六万余家矣世之传孟尝君好客自喜名不虚矣
　　【索隐述赞曰靖郭之子威王之孙既彊其国实髙其门好客喜士见重平原鸡鸣狗盗魏子冯驩如何承睫薛县徒存】
  </div>
  <div class="pagination">
   <a href="史记四库_page51.html">
    上一页
   </a>
   <span>
    ...
   </span>
   <a href="史记四库_page47.html">
    47
   </a>
   <a href="史记四库_page48.html">
    48
   </a>
   <a href="史记四库_page49.html">
    49
   </a>
   <a href="史记四库_page50.html">
    50
   </a>
   <a href="史记四库_page51.html">
    51
   </a>
   <span class="current-page">
    52
   </span>
   <a href="史记四库_page53.html">
    53
   </a>
   <a href="史记四库_page54.html">
    54
   </a>
   <a href="史记四库_page55.html">
    55
   </a>
   <a href="史记四库_page56.html">
    56
   </a>
   <a href="史记四库_page57.html">
    57
   </a>
   <span>
    ...
   </span>
   <a href="史记四库_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
