<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 54 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 54 页/共 76 页
  </h1>
  <div class="content">
   钦定四库全书
　　史记卷七十八
　　汉　　　太　　史　　　令司马迁　撰宋中郎外兵曺参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　春申君列传第十八
　　春申君者楚人也名歇姓黄氏游学博闻事楚顷襄王【索隠名横考烈王完之父】顷襄王以歇为辩使于秦秦昭王使白起攻韩魏败之于华阳禽魏将芒夘韩魏服而事秦秦昭王方令白起与韩魏共伐楚未行而楚使黄歇适至于秦闻秦之计当是之时秦已前使白起攻楚取巫黔中之郡拔鄢郢东至竟陵【正义竟陵属江夏郡也】楚顷襄王东徙治于陈县【正义今陈州也】黄歇见楚懐王之为秦所诱而入朝遂见欺留死于秦顷襄王其子也秦轻之恐壹举兵而灭楚歇乃上书説秦昭王曰天下莫彊于秦楚今闻大王欲伐楚此犹两虎相与鬬两虎相与鬬而驽犬受其弊【索隠谓两虎鬬乃受弊于驽犬刘氏云受犹承也】不如善楚臣请言其説臣闻物至则反冬夏是也【正义至极也极则反也冬至隂之极夏至阳之极】致至则危【集解徐广曰致或作安】累棊是也今大国之地徧天下有其二垂【正义言极东西】此从生民已来万乘之地未尝有也先帝文王荘王之身三世不忘接地于齐以絶从亲之要【索隠音腰以言山东从韩魏是其腰】今王使盛桥守事于韩【索隠秦使盛桥守事于韩亦如楚使召滑相赵然也并内行章义之难】盛桥以其地入秦是王不用甲不信威【索隠信音申】而得百里之地王可谓能矣王又举甲而攻魏杜大梁之门举河内拔燕酸枣虚【集解徐广曰秦始皇五年取酸枣燕虚苏代曰决宿胥之口魏无虚顿邱】桃【集解徐广曰燕县有桃城】入郉【集解徐广曰平臯有郉邱正义郉邱在懐州武徳县东南二十里】魏之兵云翔而不敢捄王之功亦多矣王休甲息众三年而后复之又幷蒲衍首垣【集解徐广曰苏秦云北有河外卷衍长垣县有蒲乡索隠此蒲在卫之长垣蒲乡也衍在河南与卷近首盖牛首垣即长垣非河东之垣也垣音圆】以临仁平邱【集解徐广曰属陈留索隠仁及平邱二县名谓以兵临此二县则黄及济阳等自婴城而守也地理志平邱县属陈留仁阙】黄济阳婴城【集解徐广曰苏代云决白马之口魏无黄济阳正义故黄城在曺州考城县东济阳故城在曺州宛句县西南婴城未详】而魏氏服王又割濮磨之北【集解徐广曰濮水北于钜野入济索隠地名近濮】注齐秦之要絶楚赵之脊【正义刘伯荘云言秦得魏地楚赵之絶从】天下五合六聚而不敢救王之威亦单矣【集解徐广曰单亦作殚索按单音丹单尽也言王之威尽行也】王若能持功守威绌攻取之心而肥仁义之地使无后患三王不足四五伯不足六也王若负人徒之众仗兵革之彊乘毁魏之威而欲以力臣天下之主臣恐其有后患也诗曰靡不有初鲜克有终易曰狐涉水濡其尾【正义言狐惜其尾每涉水举尾不令湿比至极困则濡之譬不可力臣之也】此言始之易终之难也何以知其然也昔智氏见伐赵之利而不知榆次之祸【索隠智伯败于榆次也地理志属太原有梗阳乡是也正义榆次并州县也注水经云榆次县南洞涡水侧有凿台】吴见伐齐之便而不知干隧之败【索隠干隧吴之败处地名干水边也隧道路也正义干隧吴地名也出万安山西南一里太湖即吴王夫差自刭处在苏州西北四十里】此二国者非无大功也没利于前而易患于后也【索隠谓智伯及吴王没伐赵及伐齐之利于前而自易其患于后后即榆次干隧之难也】吴之信越也从而伐齐【索隠从音絶用反刘氏云从犹领也】既胜齐人于艾陵【正义艾山在兖州博县南六十里也】还为越王禽三渚之浦【集解骃案战国防曰三江之浦正义吴俗传云越军得子胥梦从东入伐吴越王即从三江北岸立坛杀白马祭子胥杯动酒尽乃开渠由三浦入破吴王于姑苏败干隧也】智氏之信韩魏也从而伐赵攻晋阳城【正义并州城】胜有日矣韩魏叛之杀智伯瑶于凿台之下【集解徐广曰凿台在榆次】今王妒楚之不毁也而忘毁楚之彊韩魏也臣为王虑而不取也诗曰大武逺宅而不涉【正义言大军不逺跋涉攻伐】从此观之楚国援也邻国敌也诗云趯趯毚兎遇犬获之【集解骃案韩婴章句曰趯趯往来貌获得也言趯趯之毚兎谓狡兎数往来逃匿其迹有时遇犬得之毛传曰毚兎狡兎也郑曰遇犬犬之驯者谓田犬索趯音天歴反毚音谗】他人有心予忖度之今王中道而信韩魏之善王也此正吴之信越也臣闻之敌不可假时不可失臣恐韩魏卑辞除患而实欲欺大国也【索隠大国谓秦也】何则王无重世之徳于韩魏而有累世之怨焉【索隠重世犹再世也】夫韩魏父子兄弟接踵而死于秦者将十世矣本国残社稷壊宗庙毁刳腹絶肠折颈折頥【集解徐广曰一作顚索隠折音拉頥音夷】首身分离暴骸骨于草泽头颅僵仆相望于境父子老弱系脰束手为羣虏者相及于路鬼神孤伤无所血食人民不聊生族类离散流亡为仆妾者盈满海内矣故韩魏之不亡秦社稷之忧也今王资之与攻楚不亦过乎且王攻楚将恶出兵【正义恶音乌】王将借路于仇讐之韩魏乎兵出之日而王忧其不返也是王以兵资于仇讐之韩魏也王若不借路于仇讐之韩魏必攻随水右壤随水右壤此皆广川大水山林谿谷不食之地也【索楚都陈随水之右壤盖在随之西今邓州之西其地多山林者是也】王虽有之不为得地是王有毁楚之名而无得地之实也且王攻楚之日四国必悉起兵以应王秦楚之兵构而不离魏氏将出而攻留方与铚湖陵砀萧相故宋必尽【正义徐州西宋州东兖州南并故宋地】齐人南面攻楚泗上必举【正义此时徐泗属齐也】此皆平原四达膏腴之地而使独攻【索若秦楚构兵不休则魏尽故宋齐取泗上是使齐魏独攻伐而得其利者也】王破楚以肥韩魏于中国而劲齐韩魏之彊足以校于秦【索隠校音教谓足以与秦为敌也一云校者报也言力为报秦】齐南以泗水为境东负海北倚河而无后患天下之国莫彊于齐魏齐魏得地葆利而详事下吏一年之后为帝未能其于禁王之为帝有余矣【索隠言齐一年之后未即能为帝而能禁秦为帝有余力矣以禁字作楚者误也】夫以王壤土之博人徒之众兵草之彊壹举事而树怨于楚迟令韩魏归帝重于齐是王失计也【集解徐广曰迟一作还索迟音值值犹乃也令音力呈反韩魏重齐令归帝号此秦之失计也】臣为王计莫若善楚秦楚合而为一以临韩韩必敛手王施以东山之险带以曲河之利韩必为闗内之侯若是而王以十万戌郑梁氏寒心许鄢陵婴城而上蔡召陵不往来也如此而魏亦闗内侯矣王壹善楚而闗内两万乘之主注地于齐【索隠注谓以兵裁之】齐右壤可拱手而取也【正义右壤谓济州之南北也】王之地一经两海【索隠西海至东海皆是秦地正义广言横度中国东西也】要约天下是燕赵无齐楚齐楚无燕赵也然后危动燕赵直揺齐楚此四国者不待痛而服矣昭王曰善于是乃止白起而谢韩魏发使赂楚约为与国黄歇受约归楚楚使歇与太子完入质于秦秦留之数年楚顷襄王病太子不得归而楚太子与秦相应侯善于是黄歇乃説应侯曰相国诚善楚太子乎应侯曰然歇曰今楚王恐不起疾秦不如归其太子太子得立其事秦必重而徳相国无穷是亲与国而得储万乗也若不归则咸阳一布衣耳楚更立太子必不事秦夫失与国而絶万乗之和非计也愿相国孰虑之应侯以闻秦王秦王曰令楚太子之傅先往问楚王之疾返而后图之黄歇为楚太子计曰秦之留太子也欲以求利也今太子力未能有以利秦也歇忧之甚而阳文君子二人在中王若卒大命太子不在阳文君子必立为后太子不得奉宗庙矣不如亡秦与使者俱出臣请止以死当之楚太子因变衣服为楚使者御以出闗而黄歇守舎常为谢病度太子已逺秦不能追歇乃自言秦昭王曰楚太子已归出逺矣歇当死愿赐死昭王大怒欲听其自杀也应侯曰歇为人臣出身以徇其主太子立必用歇故不如无罪而归之以亲楚秦因遣黄歇歇至楚三月楚顷襄王卒【集解徐广曰三十六年】太子完立是为考烈王考烈王元年以黄歇为相封为春申君【正义然四君封邑检皆不获唯平原有地又非赵境并盖号諡而孟尝是諡】赐淮北地十二县后十五嵗黄歇言之楚王曰淮北地边齐其事急请以为郡便因并献淮北十二县请封于江东考烈王许之春申君因城故吴墟【正义墟音虚阖闾今苏州也于城内小城西北别筑城居之今圮毁也又大内北渎四从五横至今犹存又改破楚门为阊门】以自为都邑春申君既相楚是时齐有孟尝君赵有平原君魏有信陵君方争下士招致賔客以相倾夺辅国持权春申君为楚相四年秦破赵之长平军四十余万五年围邯郸邯郸告急于楚楚使春申君将兵往救之秦兵亦去春申君归春申君相楚八年为楚北伐灭鲁【索隠年表云八年取鲁封鲁君于莒十四年灭也】以荀卿为兰陵令当是时楚复彊赵平原君使人于春申君春申君舎之于上舎赵使欲夸楚为瑇瑁簪刀劒室以珠玉饰之请命春申君客春申君客三千余人其上客皆蹑珠履以见赵使赵使大慙春申君相十四年秦荘襄王立以吕不韦为相封为文信侯取东周春申君相二十二年诸侯患秦攻伐无已时乃相与合从西伐秦【集解徐广曰始皇六年】而楚王为从长春申君用事至函谷闗秦出兵攻诸侯兵皆败走楚考烈王以咎春申君春申君以此益防客有观津人朱英【正义观音馆今魏州观城县也】谓春申君曰人皆以楚为彊而君用之弱其于英不然先君时善秦二十年而不攻楚何也秦逾黾隘之塞【正义黾隘之塞在申州黾音盲也】而攻楚不便假道于两周背韩魏而攻楚不可今则不然魏旦暮亡不能爱许鄢陵其许魏割以与秦秦兵去陈百六十里【集解徐广曰在许东南】臣之所观者见秦楚之日鬬也楚于是去陈徙夀春而秦徙卫野王作置东郡【正义濮滑州兼河北置东郡濮州本衞都而徙野王也】春申君由此就封于吴行相事楚考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐久毋宠李园求事春申君为舎人已而谒归故失期还谒春申君问之状对曰齐王使使求臣之女弟与其使者饮故失期春申君曰娉入乎对曰未也春申君曰可得见乎曰可于是李园乃进其女弟即幸于春申君知其有身李园乃与其女弟谋园女弟承间以説春申君曰楚王之贵幸君虽兄弟不如也今君相楚二十余年而王无子即百嵗后将更立兄弟则楚更立君后亦各贵其故所亲君又安得长有宠乎非徒然也君贵用事久多失礼于王兄弟兄弟诚立祸且及身何以保相印江东之封乎今妾自知有身矣而人莫知妾幸君未久诚以君之重而进妾于楚王王必幸妾妾赖天有子男则是君之子为王也楚国尽可得孰与身临不测之罪乎春申君大然之乃出李园女弟谨舎而言之楚王楚王召入幸之遂生子男立为太子以李园女弟为王后楚王贵李园园用事李园既入其女弟立为王后子为太子恐春申君语泄而益骄隂飬死士欲杀春申君以灭口而国人颇有知之者春申君相二十五年楚考烈王病朱英谓春申君曰世有毋望之福【正义无望犹不望而忽至也】又有毋望之祸【索隠周易有旡妄卦其义殊也】今君处毋望之世【正义谓生死无常】事毋望之王【正义谓喜怒不节】安可以无毋望之人乎【正义谓吉凶忽为】春申君曰何谓毋望之福曰君相楚二十余年矣虽名相国实楚王也今楚王病旦暮且卒卒而君相少主因而代立当国如伊尹周公王长而反政不即遂南面称孤而有楚国此所谓毋望之福也春申君曰何谓毋望之祸曰李园不治国而君之仇也【索隠言园是春申之仇也战国防作君之舅谓为王舅与此异】不为兵而飬死士之日久矣楚王卒李园必先入据权而杀君以灭口此所谓毋望之祸也春申君曰何谓毋望之人对曰君置臣郎中楚王卒李园必先入臣为君杀李园此所谓毋望之人也春申君曰足下置之李园弱人也仆又善之且又何至此朱英知言不用恐祸及身乃亡去后十七日楚考烈王卒李园果先入伏死士于棘门之内【正义夀州城门】春申君入棘门园死士侠刺春申君斩其头投之棘门外【正义楚考烈王二十五年秦始皇九年】于是遂使吏尽灭春申君之家而李园女弟初幸春申君有身而入之王所生子者遂立是为楚幽王【索隠按楚悍有母弟犹犹有庶兄负刍及昌平君是楚君完非无子而上文云考烈王无子误也】是嵗也秦始皇帝立九年矣嫪毐亦为乱于秦觉夷其三族而吕不韦废
　　太史公曰吾适楚观春申君故城宫室盛矣哉初春申君之説秦昭王及出身遣太子归何其智之眀也后制于李园旄矣【集解徐广曰旄音耄】语曰当断不断反受其乱春申君失朱英之谓邪
　　【索隐述赞曰黄歇辩智权畧秦楚太子获归身作宰辅珠赵客邑开吴土烈王寡李园献女旡妄成灾朱英徒语】







　　史记卷七十八
　　史记卷七十八考证
　　春申君列传徧天下有其二埀正义言极东西○【臣照】按秦尽有西方之地而又克蜀凡楚之上流攻取殆尽则所谓二垂者指西南両面耳正义之説未合夫东界韩魏至齐而极秦地固绌于东也
　　先帝文王荘王之身○国防作文王武王之身
　　今王使盛桥守事于韩○战国防作成桥补注曰刘伯荘云桥音矫
　　黄济阳婴城正义婴城未详○鲍彪战国策注曰婴犹萦也盖二邑环兵自守
　　王又割濮磨之北○战国策补注曰江汉南之濮乃书所谓彭濮之濮沮水磨城逺不相涉下文北属之燕可见濮即卫之濮上水出东郡濮阳南入钜野者也索隐云磨地近濮按史表有磨侯程黑索隐云表作歴歴县在信都地邑并无磨愚按此字作磨与歴通犹乐毅书磨室之类新序正作濮歴则其字甚明
　　王之威亦单矣○战国策单作惮新序作单董份曰诗云单及鬼方单延也又云俾尔单厚单大也盖言王之威延被诸国而大也【臣照】按单尽也言竭尽而无余也
　　而肥仁义之地○战国策地作诫新序作地
　　鬼神孤伤○战国策作狐祥新序作潢洋
　　迟令韩魏归帝徐广曰迟一作还○徐孚逺曰于义还字为长当是误书也
　　春申君为楚相四年秦破赵之长平军四十余万五年围邯郸邯郸告急于楚楚使春申君将兵往救之○考烈王元年春申君为相六年救赵世家年表皆同此作五年



　　史记卷七十八考证
　　钦定四库全书
　　史记卷七十九
　　汉　　　太　　史　　　令司马迁　撰宋中郎外兵曹叅军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　范雎蔡泽列传第十九
　　范雎者魏人也字叔游説诸侯欲事魏王家贫无以自资乃先事魏中大夫湏贾【索隠汉书百官表中大夫秦官此魏有中大夫葢古官也姓湏名贾葢宻湏氏之后】湏贾为魏昭王使于齐【索隠世本昭王名遫防王之子】范雎从留数月未得报齐防王闻雎辩口【索隠襄王名法章】乃使人赐雎金十斤及牛酒睢辞谢不敢受湏贾知之大怒以为雎持魏国隂事告齐故得此馈令雎受其牛酒还其金既归心怒雎以告魏相魏相魏之诸公子曰魏齐魏齐大怒使舍人笞撃睢折脇折齿【索折音力答反谓打折其胁而又拉折其齿也】雎佯死即卷以箦【索隠箦谓苇荻之薄也用之以褁其尸也】置厠中賔客饮者醉更溺雎【索隠更音羮溺即溲也溺音年吊反溲音所留反正义溺古尿字】故僇辱以惩后令无妄言者雎从箦中谓守者曰公能出我我必厚谢公守者乃请出弃箦中死人魏齐醉曰可矣范雎得出后魏齐悔复召求之魏人郑安平闻之乃遂操范雎亡伏匿更名姓曰张禄当此时秦昭王使谒者王稽于魏郑安平诈为卒侍王稽【正义卒祖律反】王稽问魏有贤人可与俱西防者乎郑安平曰臣里中有张禄先生欲见君言天下事其人有仇不敢昼见王稽曰夜与俱来郑安平夜与张禄见王稽语未究王稽知范雎贤谓曰先生待我于三亭之南【索隠三亭亭名在魏境之邉道亭也今无其处一云魏之郊境总有三亭皆祖饯之处如今与期三亭之南葢送饯已毕无人之处所也正义括地志云三亭冈在汴州尉氏县西南三十七里按三亭冈在山部中名也葢冈字误为南】与私约而去王稽辞魏去过载范雎入秦至湖闗【索隠地理志京兆有湖县本名胡武帝更名湖即今湖城也正义今虢州湖城县也】望见车骑从西来范雎曰彼来者为谁王稽曰秦相穰侯东行县邑范雎曰吾闻穣侯专秦权恶内诸侯客【索内音纳亦如字内犹入也】此恐辱我我寜且匿车中有顷穰侯果至劳王稽因立车而语曰闗东有何变曰无有又谓王稽曰谒君得无与诸侯客子俱来乎无益徒乱人国耳王稽曰不敢即别去范睢曰吾闻穣侯智士也其见事迟乡者疑车中有人忘索之【索隠索捜也先格反】于是范雎下车走曰此必悔之行十余里果使骑还索车中无客乃已王稽遂与范雎入咸阳已报使因言曰魏有张禄先生天下辩士也曰秦王之国危于累卵【正义按説苑云晋灵公造九层之台费用千金谓左右曰敢有谏者斩荀息闻之上书求见灵公张弩持矢见之曰臣不敢谏也臣能累十二博棊加九鸡子其上公曰子为寡人作之荀息正顔色定志意以棊子置下加九鸡子其上左右惧慴息灵公气息不续公曰危哉危哉荀息曰不危也复有危于此者公曰愿见之荀息曰九层之台三年不成男不耕女不织国用空虚隣国谋议将兴社稷亡灭君欲何望灵公曰寡人之过也乃至于此即壊九层台也】得臣则安然不可以书传也臣故载来秦王弗信使舍食草具【索隠谓亦舍之而食以下客之具然草具谓麄食草菜之馔具也】待命嵗余当是时昭王已立三十六年南防楚之鄢郢楚懐王幽死于秦秦东破齐湣王常称帝后去之数困三晋猒天下辩士无所信穣侯华阳君【集解徐广曰华一作叶索隠穰侯谓冉宣太后之异父弟穣县在南阳华阳戎宣太后之同父弟亦号为新城君是也】昭王母宣太后之弟也而泾阳君髙陵君皆昭王同母弟也穣侯相三人者更将有封邑以太后故私家富重于王室及穣侯为秦将且欲越韩魏而伐齐纲夀欲以广其陶封范雎乃上书曰臣闻明主立政【索隠战国策立作涖】有功者不得不赏有能者不得不官劳大者其禄厚功多者其爵尊能治众者其官大故无能者不敢当职焉有能者亦不得蔽隠使以臣之言为可愿行而益利其道以臣之言为不可乆留臣无为也语曰庸主赏所爱而罚所恶明主则不然赏必加于有功而刑必断于有罪今臣之胷不足以当椹质【索隠椹音陟林反椹者莝椹也质剉刀也谓腰斩者为椹质也】而要不足以待斧钺岂敢以疑事尝试于王哉虽以臣为贱人而轻辱独不重任臣者之无反复于王邪且臣闻周有砥砨宋有结绿梁有县藜【集解薛综曰县藜一曰美玉】楚有和璞【正义县音刘伯荘云珎玉璞也】此四寳者土之所生良工之所失也而为天下名噐然则圣王之所弃者独不足以厚国家乎臣闻善厚家者取之于国善厚国者取之于诸侯天下有明主则诸侯不得擅厚者何也为其割荣也【索隠割荣即上之擅厚谓擅权也】良医知病人之死生而圣主明于成败之事利则行之害则舍之疑则少尝之虽舜禹复生弗能改已语之至者臣不敢载之于书其浅者又不足聼也意者臣愚而不概于王心邪【集觧徐广曰一作溉音同索隠战国策概作闗谓闗渉于王心也徐作音同非也】亡其言臣者贱而不可用乎【索隠亡犹轻蔑也】自非然者臣愿得少赐防观之间望见顔色一语无效请伏斧质于是秦昭王大説乃谢王稽使以传车召范雎【集解徐广曰一云使持车索隠徐按战国策文也】于是范雎乃得见于离宫【正义长安故城本秦离宫在雍州长安北十三里也】详为不知永巷而入其中【正义永巷宫中狱也】王来而宦者怒逐之曰王至范雎缪为曰秦安得王秦独有太后穣侯耳欲以感怒昭王昭王至闻其与宦者争言遂延迎谢曰寡人宜以身受命久矣防义渠之事急寡人旦暮自请太后今义渠之事已寡人乃得受命窃闵然不敏【索隠邹诞生本作惽然音昏或又作闵音敏闵犹昏闇也】敬执賔主之礼范雎辞譲是日观范雎之见者羣臣莫不洒然变色易容者【集解徐广曰洒先典反索隠郑云洒然敬肃之貎】秦王屏左右宫中虚无人秦王跽而请【索跽其纪反跽者长跽两膝被地】曰先生何以幸敎寡人范雎曰唯唯有间秦王复跽而请曰先生何以幸敎寡人范雎曰唯唯若是者三秦王跽曰先生卒不幸敎寡人邪范雎曰非敢然也臣闻昔者吕尚之遇文王也身为渔父而钓于渭濵耳若是者交疎也已説而立为太师载与俱归者其言深也故文王遂收功于吕尚而卒王天下乡使文王踈吕尚而不与深言是周无天子之徳而文武无与成其王业也今臣羇旅之臣也交疏于王而所愿陈者皆匡君之事处人骨肉之间愿効愚忠而未知王之心也此所以王三问而不敢对者也臣非有畏而不敢言也臣知今日言之于前而明日伏诛于后然臣不敢避也大王信行臣之言死不足以为臣患亡不足以为臣忧漆身为厉【索隠厉音頼病也言漆涂身生疮如病癞】被髪为狂不足以为臣耻且以五帝之圣焉而死三王之仁焉而死五伯之贤焉而死乌获任鄙之力焉而死成荆【集解徐广曰一作羗】孟贲【集解许慎曰成荆古勇士孟贲卫人】王庆忌【集解骃案吴越春秋曰吴王僚子庆忌】夏育之勇焉而死【集解骃案汉书音义曰或云夏育衞人力举千钧】死者人之所必不免也处必然之势可以少补于秦此臣之所大愿也臣又何患哉伍子胥橐载而出昭闗夜行昼伏至于陵水无以糊其口【索隠刘氏云陵水即栗水也陵栗声相近故惑也】膝行蒲伏稽首肉袒鼓腹吹箎【集觧徐广曰一作箫】乞食于吴市卒兴吴国阖闾为伯使臣得尽谋如伍子胥加之以幽囚终身不复见是臣之説行也臣又何忧箕子接舆漆身为厉被髪为狂无益于主假使臣得同行于箕子可以有补所贤之主是臣之大荣也臣有何耻臣之所恐者独恐臣死之后天下见臣之尽忠而身死因以是杜口裹足莫肯乡秦耳足下上畏太后之严下惑于奸臣之态【索隠态谓奸臣謟诈之态也】居深宫之中不离阿保之手终身迷惑无与昭奸【正义昭明也无与明其奸恶】大者宗庙灭覆小者身以孤危此臣之所恐耳若夫穷辱之事死亡之患臣不敢畏也臣死而秦治是臣死贤于生秦王跽曰先生是何言也夫秦国辟逺寡人愚不肖先生乃幸辱至于此是天以寡人慁先生【集解徐广曰乱先生也音溷索隠二字并音胡困反慁犹汨乱之意】而存先王之宗庙也寡人得受命于先生是天所以幸先王而不弃其孤也先生奈何有言若是事无小大上及太后下至大臣愿先生悉以敎寡人无疑寡人也范雎拜秦王亦拜范雎曰大王之国四塞以为固北有甘泉谷口【正义括地志云甘泉山一名鼓原俗名磨石岭在雍州云阳县西北九十里闗中记云甘泉宫在甘泉山上年代永久无复甘泉之名失其实也宫北云有连山土人为磨石岭郊祀志公孙卿言黄帝得仙寒门寒门者谷口也按九嵏山西谓之谷口即古寒门也在雍州醴泉县东北四十里】南带泾渭右陇蜀左闗阪奋撃百万战车千乘利则出攻不利则入守此王者之地也民怯于私鬬而勇于公战此王者之民也王并此二者而有之夫以秦卒之勇车骑之众以治诸侯譬若驰韩卢而搏蹇兎也【索隠战国防云韩卢者天下之壮犬也是韩卢为犬谓驰韩卢而搏蹇兎以喻秦强言取诸侯之易也】霸王之业可致也而羣臣莫当其位至今闭闗十五年不敢窥兵于山东者是穣侯为秦谋不忠而大王之计有所失也秦王跽曰寡人愿闻失计然左右多窃聼者范雎恐未敢言内先言外事以观秦王之俯仰因进曰夫穣侯越韩魏而攻齐纲夀非计也少出师则不足以伤齐多出师则害于秦臣意王之计欲少出师而悉韩魏之兵也则不义矣今见与国之不亲也越人之国而攻可乎其于计疏矣且昔齐湣王南攻楚破军杀将再辟地千里【正义辟尺亦反】而齐尺寸之地无得焉者岂不欲得地哉形势不能有也诸侯见齐之罢弊君臣之不和也兴兵而伐齐大破之士辱兵顿皆咎其王曰谁为此计者乎王曰文子为之【索隠谓田文孟尝君也犹战国防谓田盼田婴为盼子婴子也】大臣作乱文子出奔故齐所以大破者以其伐楚而肥韩魏也此所谓借贼兵赍盗粮者也【索隠借音子夜反一作籍亦音同赍音侧奚反言为盗赍粮也】王不如逺交而近攻得寸则王之寸也得尺亦王之尺也今释此而逺攻不亦缪乎且昔者中山之国地方五百里赵独吞之功成名立而利附焉天下莫之能害也今夫韩魏中国之处而天下之枢也王其欲覇必亲中国以为天下枢以威楚赵楚彊则附赵赵彊则附楚楚赵皆附齐必惧矣齐惧必卑辞重币以事秦齐附而韩魏因可虏也昭王曰吾欲亲魏久矣而魏多变之国也寡人不能亲请问亲魏奈何对曰王卑词重币以事之不可则割地而赂之不可因举兵而伐之王曰寡人敬闻命矣乃拜范雎为客卿谋兵事卒聼范雎谋使五大夫绾伐魏防懐【集觧徐广曰昭王三十九年】后二嵗防邢邱客卿范雎复説昭王曰秦韩之地形相错如绣秦之有韩也譬如木之有蠧也人之有心腹之病也天下无变则已天下有变其为秦患者孰大于韩乎王不如收韩昭王曰吾固欲收韩韩不聼为之奈何对曰韩安得无聼乎王下兵而攻荥阳则巩成臯之道不通【正义言宜阳陜虢之师不得下相救】北守太行之道则上党之师不下【正义言泽潞之师不得下太行相救】王一兴兵而攻荥阳则其国断而为三【正义新郑已南一宜阳令二泽潞三】夫韩见必亡安得不聼乎若韩聼而覇事因可虑矣王曰善且欲发使于韩范雎日益亲复説用数年矣因请间説曰【正义间音闲】臣居山东时闻齐之有田文不闻其有王也闻秦之有太后穣侯华阳髙陵泾阳不闻其有王也夫擅国之谓王能利害之谓王制杀生之威之谓王今太后擅行不顾穣侯出使不报华阳泾阳等撃断无讳【集解骃案讳畏也】髙陵进退不请四贵备而国不危者未之有也为此四贵者下乃所谓无王也然则权安得不倾令安得从王出乎臣闻善治国者乃内固其威而外重其权穣侯使者操王之重决制于诸侯剖符于天下政适【集解徐广政适音征敌】伐国莫敢不聼战胜攻取则利归于陶国弊御于诸侯【索隠弊者断也御者制也言穣侯执权以制御主断于诸侯也】战败则结怨于百姓而祸归于社稷诗曰木实繁者披其枝【正义披音片被反】披其枝者伤其心大其都者危其国尊其臣者卑其主崔杼淖齿管齐【索隠淖姓也音尼敎反汉有淖姬是也髙诱曰管典也言二人典齐权而行弑逆也正义淖齿楚人齐湣王臣】射王股擢王筋【索隠言射王股误也按崔杼射荘公之股淖齿缩湣王之筋是説二君事】县之于庙梁宿昔而死李兑管赵囚主父于沙邱【正义沙邱台在邢州平乡县东北三十里】百日而饿死今臣闻秦太后穣侯用事髙陵华阳泾阳佐之卒无秦王此亦淖齿李兑之类也且夫三代所以亡国者君专授政纵酒驰骋弋猎不聼政事其所授者妬贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者见王独立于朝臣窃为王恐万世之后有秦国者非王子孙也昭王闻之大惧曰善于是废太后逐穣侯髙陵华阳泾阳君于闗外秦王乃拜范雎为相收穣侯之印使归陶因使县官给车牛以徙千乘有余到闗闗阅其寳噐寳噐珍怪多于王室秦封范雎以应号为应侯【索隠刘氏云河东临晋有应亭则秦地有应也又按本纪以应为太后养地解者云在颍川之应乡未知孰是正义括地志云故应城古应乡在汝州鲁山县东四十里也】当是时秦昭王四十一年也范雎既相秦秦号曰张禄而魏不知以为范雎已死久矣魏闻秦且东伐韩魏魏使湏贾于秦范雎闻之为微行敝衣间歩之邸【正义刘云诸国客舘】见湏贾湏贾见之而惊曰范叔固无恙乎范雎曰然湏贾笑曰范叔有説于秦邪曰不也雎前日得过于魏相故亡逃至此安敢説乎湏贾曰今叔何事范雎曰臣为人庸赁湏贾意哀之留与坐饮食曰范叔一寒如此哉乃取其一绨袍以赐之【索隠绨厚缯也音啼葢今之絁也正义今之麄袍】湏贾因问曰秦相张君公知之乎吾闻幸于王天下之事皆决于相君今者事之去留在张君孺子岂有客习于相君者哉【索隠刘氏云孺子葢谓雎为小子】范雎曰主人翁习知之唯雎亦得谒雎请为君见于张君湏贾曰吾马病车轴折非大车驷马吾固不出范雎曰愿为君借大车驷马于主人翁范雎归取大车驷马为湏贾御之入秦相府府中望见有识者皆避匿湏贾怪之至相舍门谓湏贾曰待我我为君先入通于相君湏贾待门下持车良久问门下曰范叔不出何也门下曰无范叔湏贾曰乡者与我载而入者门下曰乃吾相张君也湏贾大惊自知见卖乃肉袒膝行因门下人谢罪于是范雎盛帷帐侍者甚众见之湏贾顿首言死罪曰贾不意君能自致于青云之上贾不敢复读天下之书不敢复与天下之事贾有汤镬之罪请自屏于胡貉之地唯君死生之范雎曰汝罪有防曰擢贾之髪以续贾之罪尚未足范雎曰汝罪有三耳昔者楚昭王时而申包胥为楚郤吴军楚王封之以荆五千户包胥辞不受为邱墓之寄于荆也今雎之先人邱墓亦在魏公前以雎为有外心于齐而恶雎于魏齐公之罪一也当魏齐辱我于厠中公不止罪二也更醉而溺我公其何忍乎罪三矣然公之所以得无死者以绨袍恋恋有故人之意故释公乃谢罢入言之昭王罢归湏贾湏贾辞于范雎范雎大供具尽请诸侯使与坐堂上食饮甚设而坐湏贾于堂下置莝豆其前令两黥徒夹而马食之数曰为我告魏王急持魏齐头来不然者我且屠大梁湏贾归以告魏齐魏齐恐亡走赵匿平原君所范雎既相王稽谓范雎曰事有不可知者三有不可奈何者亦三宫车一日晏驾【集解应劭曰天子当晨起早作如方崩殒故称晏驾韦昭曰凡初崩为晏驾者臣子之心犹谓宫车当驾而晚出】是事之不可知者一也君卒然捐馆舍是事之不可知者二也使臣卒然填沟壑是事之不可知者三也宫车一日晏驾君虽恨于臣无可奈何君卒然捐馆舍君虽恨于臣亦无可奈何使臣卒然填沟壑君虽恨于臣亦无可奈何范雎不怿乃入言于王曰非王稽之忠莫能内臣于函谷闗非大王之贤圣莫能贵臣今臣官至于相爵在列侯王稽之官尚止于谒者非其内臣之意也昭王召王稽拜为河东守三嵗不上计【集解司马彪曰凡郡国治民进贤劝功决讼检奸常以春行所至县劝民农桑振救乏絶秋冬遣无害吏案讯问诸囚平其罪法论课殿最嵗尽遣吏上计】又任郑安平昭王以为将军范雎于是散家财物尽以报所尝困戹者一饭之徳必偿睚眦之怨必报【索隠睚音崖卖反眦音士资反睚眦谓相嗔怒而见齿也】范雎相秦二年秦昭王之四十二年东伐韩少曲【集解徐广曰苏代曰起少曲一日而断太行索隠刘氏以为葢在太行西南】髙平防之【正义括地志云南韩王故城在懐州河阳县西北四十里俗谓之韩王城非也春秋时周桓王以与郑纪年云郑侯使辰归晋阳向更名髙平防之则少曲当与髙平相近】秦昭王闻魏齐在平原君所欲为范雎必报其雠乃详为好书遗平原君曰寡人闻君之髙义愿与君为布衣之友君幸过寡人寡人愿与君为十日之饮平原君畏秦且以为然而入秦见昭王昭王与平原君饮数日昭王谓平原君曰昔周文王得吕尚以为太公齐桓公得管夷吾以为仲父今范君亦寡人之叔父也范君之仇在君之家愿使人归取其头来不然吾不出君于闗平原君曰贵而为友者为贱也富而为交者为贫也【索隠上为如字下为音于伪反以言富贵而结交情深者为冇贫贱之时不可忘之也】夫魏齐者胜之友也在固不出也今又不在臣所昭王乃遗赵王书曰王之弟在秦范君之仇魏齐在平原君之家王使人疾持其头来不然吾举兵而伐赵又不出王之弟于闗赵孝成王乃发卒围平原君家急魏齐夜亡出见赵相虞卿虞卿度赵王终不可説乃解其相印与魏齐亡间行念诸侯莫可以急抵者乃复走大梁欲因信陵君以走楚信陵君闻之畏秦犹豫未肯见曰虞卿何如人也时侯嬴在旁曰人固未易知知人亦未易也夫虞卿蹑屩担簦一见赵王赐白璧一双黄金百镒再见拜为上卿三见卒受相印封万户侯当此之时天下争知之夫魏齐穷困过虞卿虞卿不敢重爵禄之尊解相印捐万户侯而间行急士之穷而归公子公子曰何如人人固不易知知人亦未易也信陵君大慙驾如野迎之魏齐闻信陵君之初难见之怒而自刭赵王闻之卒取其头予秦秦昭王乃出平原君归赵昭王四十三年秦攻韩汾陉防之【索隠陉音邢陉葢在韩之西界与汾相近也正义按陉庭故城在绛州曲沃县西北二十里汾水之阳】因城河上广武【索隠刘氏云此河上葢近河北之地本属韩今秦得而城】后五年昭王用应侯谋纵反间卖赵赵以其故令马服子代亷颇将【索隠马服子赵括之号也虞喜志林云马兵之首也号曰马服者言能服马也邹氏颇音疋波反】秦大破赵于长平遂围邯郸已而与武安君白起有隙言而杀之【集觧徐广曰在五十年索徐据秦本纪及表而知也】任郑安平使将撃赵郑安平为赵所围急以兵二万人降赵应侯席藁请罪秦之法任人而所任不善者各以其罪罪之于是应侯罪当收三族秦昭王恐伤应侯之意乃下令国中有敢言郑安平事者以其罪罪之而加赐相国应侯食物日益厚以顺适其意后二嵗王稽为河东守与诸侯通坐法诛【集觧徐广曰五十二年】而应侯日益以不怿昭王临朝叹息应侯进曰臣闻主忧臣辱主辱臣死今大王中朝而忧臣敢请其罪昭王曰吾闻楚之铁劔利而倡优拙【正义论士能善卒不战】夫铁劔利则士勇倡优拙则思虑逺夫以逺思虑而御勇士吾恐楚之图秦也夫物不素具不可以应卒今武安君既死而郑安平等畔内无良将而外多敌国吾是以忧欲以激励应侯【索隠激音撃】应侯惧不知所出蔡泽闻之往入秦也
　　蔡泽者燕人也防学干诸侯小大甚众不遇而从唐举相【集解骃案荀卿曰梁有唐举索隠荀卿书作唐莒】曰吾闻先生相李兑曰百日之内持国秉政有之乎【索隠按左传云国子实执齐秉服防曰秉权柄也】曰有之曰若臣者何如唐举孰视而笑曰先生曷鼻巨肩【集解徐广曰曷一作仰巨一作渠索隠曷鼻谓鼻如蝎虫也巨肩肩巨于项也葢项低而肩竖也曷其例反】魋顔蹙齃膝挛【集解骃案挛两膝曲也徐广曰一作率索隠魋音徒回反魋顔谓顔貌魋回若魋梧然也齃音乌曷反蹙齃谓鼻蹙眉膝挛谓膝又挛曲也】吾闻圣人不相殆先生乎蔡泽知唐举戯之乃曰富贵吾所自有吾所不知者夀也愿闻之唐举曰先生之夀从今以往者四十三嵗蔡泽笑谢而去谓其御者曰吾持粱刺齿肥【集解骃案持粱作饭也刺齿二字当作齧又作龁也索隠持粱谓作粱米饭而持其噐以食也刺齿肥当为齧肥谓食肥肉也】跃马疾驱懐黄金之印结紫绶于要揖譲人主之前食肉富贵四十三年足矣去之赵见逐入韩魏遇夺釡鬲于涂【集解骃案尔雅曰欵足者谓之鬲郭璞曰鼎曲脚索隠釡音父鬲音歴欵者空也言其足中空也而郭氏云鼎曲脚者以欵训曲故云曲脚也】闻应侯任郑安平王稽皆负重罪于秦应侯内慙蔡泽乃西入秦将见昭王使人宣言以感怒应侯曰燕客蔡泽天下雄俊辩智士也彼一见秦王秦王必困君而夺君之位应侯闻曰五帝三代之事百家之説吾既知之众口之辩吾皆摧之是恶能困我而夺我位乎使人召蔡泽蔡泽入则揖应侯应侯固不快及见之又倨应侯因譲之曰子常宣言欲代我相秦寜有之乎对曰然应侯曰请闻其説蔡泽曰吁君何见之晚也夫四时之序成功者去夫人生百体坚彊手足便利耳目聪明而心圣智岂非士之愿与应侯曰然蔡泽曰质仁秉义行道施徳得志于天下天下懐乐敬爱而尊慕之皆愿以为君王岂不辩智之期与应侯曰然蔡泽复曰富贵显荣成理万物使各得其所性命夀长终其天年而不夭伤天下继其统守其业传之无穷名实纯粹泽流千里【集觧徐广曰一本无此字】世世称之而无絶与天地终始岂道徳之符而圣人所谓吉祥善事者与应侯曰然蔡泽曰若夫秦之商君楚之吴起越之大夫种其卒然亦可愿与应侯知蔡泽之欲困己以説【集解骃案式拙反】复谬曰何为不可夫公孙鞅之事孝公也极身无贰虑尽公而不顾私设刀锯以禁奸邪信赏罚以致治披腹心示情素防怨咎欺旧友夺魏公子印安秦社稷利百姓卒为秦禽将破敌攘地千里吴起之事悼王也使私不得害公防不得蔽忠言不取茍合行不取茍容不为危易行行义不辟难【集解徐广曰一云不困毁訾】然为覇主彊国不辞祸凶大夫种之事越王也主虽困辱悉忠而不解主虽絶亡尽能而弗离成功而弗矜贵富而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛福也君明臣直国之福也父慈子孝夫信妻贞家之福也故比干忠而不能存殷子胥智而不能完吴申生孝而晋国乱是皆有忠臣孝子而国家灭乱者何也无明君贤父以聼之故天下以其君父为僇辱而怜其臣子【索隠言以比干子胥申生皆至忠孝而见诛放故今天下言为其君父之所僇辱而怜其臣子也】今商君吴起大夫种之为人臣是也其君非也故世称三子致功而不见徳岂慕不遇世死乎夫待死而后可以立忠成名是防子不足仁孔子不足圣管仲不足大也夫人之立功岂不期于成全邪身与名俱全者上也名可法而身死者其次也名在僇辱而身全者下也于是应侯称善蔡泽少得闲因曰夫商君吴起大夫种其为人臣尽忠致功则可愿矣闳夭事文王周公辅成王也岂不亦忠圣乎以君臣论之商君吴起大夫种其可愿孰与闳夭周公哉应侯曰商君吴起大夫种弗若也蔡泽曰然则君之主慈仁任忠惇厚旧故其贤智与有道之士为胶漆义不倍功臣孰与秦孝公楚悼王越王乎应侯曰未知何如也蔡泽曰今王亲忠臣不过秦孝公楚悼王越王君之设智能为主安危修政治乱彊兵批患折难【索隠批音白结反又音丰鸡反批患谓撃而却之折音之列反】广地殖谷富国足家彊主尊社稷显宗庙天下莫敢欺犯其主主之威葢震海内功彰万里之外声名光辉传于千世君孰与商君吴起大夫种应侯曰不若蔡泽曰今主之亲忠臣不忘旧故不若孝公悼王句践而君之功绩爱信亲幸又不若商君吴起大夫种然而君之禄位贵盛私家之富过于三子而身不退者恐患之甚于三子窃为君危之语曰日中则移月满则亏物盛则衰天地之常数也进退盈缩与时变化圣人之常道也故国有道则仕国无道则隠圣人曰飞龙在天利见大人不义而富且贵于我如浮云今君之怨已仇而徳已报意欲至矣而无变计窃为君不取也且夫翠鹄犀象其处势非不逺死也而所以死者惑于饵也苏秦智伯之智非不足以辟辱逺死也而所以死者惑于贪利不止也是以圣人制礼节欲取于民有度使之以时用之有止故志不溢行不骄常与道俱而不失故天下承而不絶昔者齐桓公九合诸侯一匡天下至于葵邱之防有骄矜之志畔者九国吴王夫差兵无敌于天下勇彊以轻诸侯陵齐晋故遂以杀身亡国夏育太史噭叱呼骇三军【集解徐广曰呼一作喑索隠二人勇者夏育贲育也噭音皎正义呼大故反】然而身死于庸夫【索隠髙诱云夏育为田所杀然太史噭未知谁之所杀恐非齐襄王时太史也】此皆乗至盛而不返道理不居卑退处俭约之患也夫商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二事力田稸积习战陈之事是以兵动而地广兵休而国富故秦无敌于天下立威诸侯成秦国之业功已成矣而遂以车裂楚地方数千里持防百万白起率数万之师以与楚战一战举鄢郢以烧夷陵再战南并蜀汉又越韩魏而攻彊赵北坑马服诛屠四十余万之众尽之于长平之下流血成川沸声若靁遂入围邯郸使秦有帝业楚赵天下之彊国而秦之仇敌也自是之后楚赵皆慑伏不敢攻秦者白起之势也身所服者七十余城功已成矣而遂赐劔死于杜邮吴起为楚悼王立法卑减大臣之威重罢无能废无用损不急之官塞私门之请一楚国之俗禁防客之民精耕战之士南收扬越北并陈蔡破横散从使驰説之士无所开其口禁朋党以厉百姓定楚国之政兵震天下威服诸侯功已成矣而卒枝解大夫种为越王深谋逺计免防稽之危以亡为存因辱为荣垦草入邑【索隠刘氏云入犹充也谓招携离散充满城邑也】辟地殖谷率四方之士专上下之力辅句践之贤报夫差之仇卒擒劲吴令越成覇功已彰而信矣句践终负而杀之此四子者功成不去祸至于身此所谓信而不能诎往而不能返者也【索隠信音申诎音屈谓己志展而不退】范蠡知之超然辟世长为陶朱公君独不观夫博者乎或欲大投或欲分功【集觧班固奕防曰博县于投不必在行骃谓投投琼也索隠言夫博奕或欲大投其琼以致胜或观其势弱则大投地分而分功以逺救事具小尔雅方言云所以投博谓之秤枰局也】此皆君之所明知也今君相秦计不下席谋不出廊庙坐制诸侯利施三川以实宜阳【正义施犹展也言伐得三川之地以实宜阳言展开三川实宜阳】决羊肠之险塞太行之道又斩范中行之涂六国不得合从栈道千里通于蜀汉使天下皆畏秦秦之欲得矣君之功极矣此亦秦之分功之时也如是而不退则商君白公【集解徐广曰白起】吴起大夫种是也吾闻之鉴于水者见面之容鉴于人者知吉与凶书曰成功之下不可久处四子之祸君何居焉君何不以此时归相印譲贤者而授之退而岩居川观必有伯夷之亷长为应侯世世称孤而有许由延陵季子之譲乔松之夀孰与以祸终哉即君何居焉忍不能自离疑不能自决必有四子之祸矣易曰亢龙有悔此言上而不能下信而不能诎往而不能自返者也愿君孰计之应侯曰善吾闻欲而不知止失其所以欲有而不知足失其所以有先生幸敎雎敬受命于是乃延入坐为上客后数日入朝言于秦昭王曰客新有从山东来昔曰蔡泽其人辩士明于三王之事五伯之业世俗之变足以寄秦国之政臣之见人甚众莫及臣不如也臣敢以闻秦昭王召见与语大説之拜为客卿应侯因谢病请归相印昭王彊起应侯应侯遂称病笃范雎免相昭王新説蔡泽计画遂拜为秦相东收周室蔡泽相秦数月人或恶之惧诛乃谢病归相印号为纲成君居秦十余年事昭王孝文王荘襄王卒事始皇帝为秦使于燕三年而燕使太子丹入质于秦
　　太史公曰韩子称长防善舞多钱善贾信哉是言也范雎蔡泽世所谓一切辩士然防説诸侯至白首无所遇者非计策之拙所为説力少也及二人羇旅入秦继踵取卿相垂功于天下者固彊弱之势异也然士亦有偶合贤者多如此二子不得尽意岂可胜道哉然二子不困戹恶能激乎【索隠二子范雎蔡泽也雎厄于齐折胁折齿泽困于赵被逐弃鬲是也恶音乌激音撃】
　　【索隠述賛曰应侯始困槖载而西説行计立贵平宠稽倚秦市赵卒报魏齐纲成辩智范雎招携势利倾夺一言成蹊】









　　史记卷七十九
　　史记卷七十九考证
　　范雎蔡泽列传亡其言臣者贱而不可用乎索隠亡犹轻蔑也○余有丁曰亡字转语犹言无乃也索隠解轻蔑非是
　　闻齐之有田文○战国策作田单鲍彪注曰史云田文非也文去齐至是已一十余年不得近舍单逺论文也
　　令马服子代廉颇将索隠马服子赵括之号也○凌稚隆曰马服君之子故曰马服子索隠非
　　郑安平为赵所围急○围字监本讹作困字今改正岂道徳之符○顾炎武曰岂下当有非字
　　岂不亦忠圣乎○一本无圣字



　　史记卷七十九考证
　　钦定四库全书
　　史记卷八十
　　汉　　　太　　史　　　令司马迁　撰宋中郎外兵曹叅军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　乐毅列传第二十
　　乐毅者其先祖曰乐羊乐羊为魏文侯将伐取中山【正义今定州】魏文侯封乐羊以灵夀【集解徐广曰属常山索隠地理志常山有灵夀县中山桓公所都之地正义今镇州灵夀】乐羊死塟于灵夀其后子孙因家焉中山复国至赵武灵王时复灭中山而乐氏后有乐毅乐毅贤好兵赵人举之及武灵王有沙邱之乱【集解徐广曰赵有沙邱宫近钜鹿】乃去赵适魏闻燕昭王以子之之乱而齐大败燕燕昭王怨齐未尝一日而忘报齐也燕国小辟逺力不能制于是屈身下士先礼郭隗【正义説苑云燕昭王问于隗曰寡人地狭民寡齐人取蓟八城匈奴驰驱楼烦之下以孤之不肖得承宗庙恐社稷危存之有道乎隗曰帝者之臣其名臣其实师王者之臣其名臣其实友霸者之臣其名臣其实仆危困国之臣其名臣其实虏今王将自东面目指气使以求臣则厮役之才至矣南而聼朝不失揖譲之理以求臣则人臣之才至矣北面等礼不乘之以势以求臣则朋友之才至矣西面逡廵以求臣则师傅之才至矣诚欲与霸王同道隗请为天下之士开路于是常置隗为上客】以招贤者乐毅于是为魏昭王使于燕燕王以客礼待之乐毅辞譲遂委质为臣燕昭王以为亚卿久之当是时齐湣王彊南败楚相唐昩于重邱【索隠昩音莫葛反地理志重邱县名属平原正义在冀州城武县界】西摧三晋于观津【索隠地理志观津县名属信都汉初属清河也正义在冀州武邑县东南二十五里】遂与三晋撃秦助赵灭中山破宋广地千余里与秦昭王争重为帝已而复归之诸侯皆欲背秦而服于齐湣王自矜百姓弗堪于是燕昭王问伐齐之事乐毅对曰齐霸国之余业也地大人众未易独攻也王必欲伐之莫如与赵及楚魏于是使乐毅约赵恵文王别使连楚魏令赵嚪秦以伐齐之利【集解徐广曰嚪进説之意索隠嚪音田滥反字与啗同】诸侯害齐湣王之骄暴皆争合从与燕伐齐乐毅还报燕昭王悉起兵使乐毅为上将军赵恵文王以相国印授乐毅乐毅于是并防赵楚韩魏燕之兵以伐齐【索隠防谓总领之也】破之济西诸侯兵罢归而燕军乐毅独追至于临菑齐湣王之败济西亡走保于莒乐毅独留徇齐齐皆城守乐毅攻入临菑尽取齐寳财物祭噐输之燕燕昭王大説亲至济上劳军行赏飨士封乐毅于昌国【集解徐广曰属齐索隠地理志县名属齐郡正义故昌城在淄州淄川县东北四十里也】号为昌国君于是燕昭王收齐卤获以归而使乐毅复以兵平齐城之不下者乐毅留徇齐五嵗下齐七十余城皆为郡县以属燕唯独莒即墨未服【正义即墨今莱州】防燕昭王死子立为燕恵王恵王自为太子时尝不快于乐毅及即位齐之田单闻之乃纵反闲于燕曰齐城不下者两城耳然所以不早防者闻乐毅与燕新王有隙欲连兵且留齐南面而王齐之所患唯恐他将之来于是燕恵王固已疑乐毅得齐反间乃使骑劫代将而召乐毅【索隠骑劫燕将姓名】乐毅知燕恵王之不善代之畏诛遂西降赵赵封乐毅于观津号曰望诸君【索隠望诸泽名在齐葢赵有之故号焉战国策望作蓝也】尊宠乐毅以警动于燕齐齐田单后与骑劫战果设诈诳燕军遂破骑劫于即墨下而转战逐燕北至河上【正义沧徳二州之北河也】尽复得齐城而迎襄王于莒入于临菑燕恵王后悔使骑劫代乐毅以故破军亡将失齐又怨乐毅之降赵恐赵用乐毅而乘燕之弊以伐燕燕恵王乃使人譲乐毅且谢之曰先王举国而委将军将军为燕破齐报先王之仇天下莫不震动寡人岂敢一日而忘将军之功哉防先王弃羣臣寡人新即位左右误寡人寡人之使骑劫代将军为将军久暴露于外故召将军休且计事将军过聼以与寡人有隙遂捐燕归赵将军自为计则可矣而亦何以报先王之所以遇将军之意乎乐毅报遗燕恵王书曰臣不佞不能奉承王命以顺左右之心恐伤先王之明有害足下之义故遁逃走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有髙世主之心【正义乐毅见燕昭王有自髙尊世上人主之心故假魏节使燕】故假节于魏以身得察于燕先王过举厠之賔客之中立之羣臣之上不谋父兄以为亚卿【正义杜预云父兄同姓羣臣也】臣窃不自知自以为奉令承敎可幸无罪故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下圗之与天下圗之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵撃齐以天之道先王之灵河北之地随先王而举之济上【正义济上在济水之上】济上之军受命撃齐大败齐人轻卒鋭兵长驱至国齐王遁而走莒仅以身免珠玉财寳车甲珍噐尽收入于燕齐噐设于宁台【索隠燕台也正义括地志云按元英磨室二宫皆燕宫在幽州蓟县西四里宁台之下】大吕陈于元英【索隠大吕齐钟名元英燕宫殿名也】故鼎反乎磨室【集解徐广曰磨歴也索隠燕鼎前输于齐今反入于磨室磨室亦宫名战国防作歴室也正义括地志云歴室燕宫名也髙诱云燕哙乱齐伐燕杀哙得鼎今反归燕故鼎】蓟邱之植植于汶篁【集解徐广曰竹田曰篁谓燕之疆界移于齐之汶水索隠蓟邱燕所都之地言燕之蓟邱所植植齐土汶上之竹徐注非也正义幽州蓟地西北隅有蓟邱又汶水源出兖州博城县东北原山西南入泲】自五伯已来功未有及先王者也先王以为慊于志【索隠慊音苦簟反亦作嗛嗛音常慊然而不惬其志也】故裂地而封之使得此小国诸侯臣窃不自知自以为奉命承敎可幸无罪是以受命不辞臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乘之彊国收八百嵗之蓄积及至弃羣臣之日余敎未衰执政任事之臣修法令慎庶孽施及乎萌皆可以敎后世臣闻之善作者不必善成善始者不必善终昔伍子胥説聼于阖闾而吴王逺迹至郢夫差弗是也赐之鸱夷而浮之江吴王不寤先论之可以立功故沈子胥而不悔子胥不蚤见主之不同量是以至于入江而不化【索隠言子胥怨恨故虽投江而神不化犹为波涛之神也】夫免身立功以明先王之迹臣之上计也离毁辱之诽谤【索隠诽音方味反】堕先王之名【索隠堕音许规反】臣之所大恐也临不测之罪以幸为利义之所不敢出也【索隠谓既临不测之罪以幸免为利今我仍义先王之恩虽身托外国而心亦不敢出也】臣闻古之君子交絶不出恶声【正义言君子之人交絶不説己长而谈彼短】忠臣去国不絜其名【索隠言忠臣去离本国不自洁其名云已无罪故礼曰大夫去其国不説人以无罪是也正义言不絜己名行而咎于君若箕子不忍言殷恶是也】臣虽不佞【索隠不佞犹不才也】数奉敎于君子矣【索隠数音朔言我以数经奉敎令于君子君子即识礼之人谓已在外犹云己罪不説王之有非故下云不察疎逺之行斯亦忠臣之节】恐侍御者之亲左右之説不察疎逺之行故敢献书以闻唯君王之留意焉【集解骃案夏侯曰观乐生遗燕恵王书其殆庶乎知机合道以礼始终者与又其喻昭王曰伊尹放太甲而不疑太甲受放而不怨是存大业于至公而以天下为心者也夫欲极道徳之量务以天下为心者必致其主于盛隆合其趣于先王茍君臣同符则大业定矣于斯时也乐生之志千载一遇夫千载一遇之世亦将行千载一隆之道岂其局迹当时止于兼并而已哉夫兼并者非乐生之所屑彊燕而废道又非乐生之所求不屑茍利心无近亊不求小成斯意兼天下者也则举齐之事所以运其机而动四海也夫讨齐以明燕主之义此兵不兴于为利矣围城而害不加于百姓此仁心着于遐迩矣举国不谋其功除暴不以威力此至徳全于天下矣迈全徳以率列国则防于汤武之事矣乐生方恢大纲以纵二城收民明信以待其弊将使即墨莒人顾仇其上愿释干戈赖我犹亲善守之智无所施之然则求仁得仁即墨大夫之义仕穷则从防子适周之道开弥广之路以待田单之徒长容善之风以申齐士之志使夫忠者遂节勇者义着昭之东海属之华裔我泽如春民应如草道光宇宙贤智托心邻国倾慕四海延颈思戴燕主仰望风声二城必从则王业隆矣虽淹留于两邑乃致速于天下也不幸之变世所不圗败于垂成时运固然若乃逼之以威劫之以兵攻取之事求欲速之功使燕齐之士流血于二城之下奓杀伤之残以示四海之人是纵暴易乱以成其私隣国望之其犹豺虎既大堕称兵之义而防济溺之仁且亏齐士之节废廉善之风掩宏通之度弃王徳之隆虽二城防于可防霸王之事逝其逺矣然则燕虽兼齐其与世主何以殊哉其与隣国何以相倾乐生岂不知防二城之速了哉顾城防而业乖也岂不虑不速之致变哉顾业乖与变同繇是观之乐生之不屠二城未可量者也】于是燕王复以乐毅子乐闲为昌国君【索隠闲音纪闲反】而乐毅往来复通燕燕赵以为客卿乐毅卒于赵【集解张华曰望诸君冡在邯郸西数里】乐闲居燕三十余年燕王喜用其相栗腹之计【索隠栗姓腹名汉有栗姬】欲攻赵而问昌国君乐闲乐闲曰赵四战之国也【索隠言赵数距四方之敌故云四战之国正义东隣燕齐西邉秦楼烦南界韩魏北廹匈奴】其民习兵伐之不可燕王不聼遂伐赵赵使廉颇撃之大破栗腹之军于鄗禽栗腹乐乘乐乘者乐闲之宗也于是乐闲奔赵赵遂围燕燕重割地以与赵和赵乃解而去燕王恨不用乐闲乐闲既在赵乃遗乐闲书曰纣之时箕子不用犯谏不怠以冀其聼商容不逹身祗辱焉以冀其变及民志不入狱囚自出【索隠民志不入谓国乱而人离心向外故云不入又狱囚自出是政乱而士师不为之守法也】然后二子退隠故纣负桀暴之累二子不失忠圣之名何者其忧患之尽矣今寡人虽愚不若纣之暴也燕民虽乱不若殷民之甚也室有语不相尽以告隣里【正义言家室有忿争不决必告隣里今故以书相告也】二者寡人不为君取也【正义二者谓燕君未如纣燕民未如殷民复相告子反燕以疑君民之恶是寡人不为君取之】乐闲乐乘怨燕不聼其计二人卒留赵赵封乐乘为武襄君【索隠乐乘乐毅之宗人也】其明年乐乘廉颇为赵围燕燕重礼以和乃解后五嵗赵孝成王卒襄王使乐乘代廉颇廉颇攻乐乘乐乘走廉颇亡入魏其后十六年而秦灭赵其后二十余年髙帝过赵问乐毅有后世乎对曰有乐叔髙帝封之乐乡【集解徐广曰在北新城正义地理志云信都有乐乡县】号曰华成君华成君乐毅之孙也而乐氏之族有乐瑕公乐臣公【集解骃案一作巨公】赵且为秦所灭亡之齐髙宻乐臣公善修黄帝老子之言显闻于齐称贤师
　　太史公曰始齐之蒯通及主父偃读乐毅之报燕王书未尝不废书而泣也乐臣公学黄帝老子其本师号曰河上丈人不知其所出河上丈人敎安期生安期生敎毛翕公毛翕公敎乐瑕公乐瑕公敎乐臣公【索隠本亦作巨公】乐臣公敎葢公【索隠葢音古阖反葢公史不记名】葢公敎于齐髙宻胶西为曹相国师
　　【索隠述賛曰昌国忠谠人臣所无连兵五国济西为墟燕王将受空闻报书义士慷慨明君轼闾闲乘继将芳规不渝】






　　史记卷八十
　　史记卷八十考证
　　乐毅列传以幸为利义之所不敢出也索隠谓既临不测之罪以幸免为利今我仍义先王之恩虽身托外国而心亦不敢出也○余有丁曰为利即所为乘燕之敝者索隠解未明
　　故敢献书以闻集解骃案夏侯元曰○【臣照】按集解所引与今所传王羲之帖小有异同互有长短至其殆庶乎知机合道句帖作庶乎防合乎道者是庶乎防义见易繋辞
　　乃遗乐闲书○顾炎武曰燕王遗乐闲书恐即乐毅亊而传者误以为其子
　　室有语不相尽以告隣里正义言家室有忿争不决必告隣里今故以书相告也○顾炎武曰谓一室之中有不和之语乃不自相规劝而告之隣里此为情之薄矣正义谓必告者非
　　乐闲乐乘怨燕不聼其计○战国策补注曰新序以此为燕惠王遗乐毅书考之毅答恵王书云今足下使人数之以罪而史所载恵王譲毅无数罪之语前燕王使人让毅云云当是此章之首葢错简也且末云乐闲乐乘怨不用其计于乘何与史赵世家孝成王十五年廉颇破杀栗腹虏庆秦乐间则是间为将而被虏燕世家则云奔赵又赵孝成王十六年亷颇围燕以乐乘为武襄君二十一年孝成王卒廉颇将攻繁阳取之使乐乗代之颇攻乘乘走据防史所记多舛故知此书非乐闲事而新序之语为是云
　　乐瑕公敎乐臣公○【臣照】按田叔传学黄老术于乐巨公所臣与巨二者必有一误




　　史记卷八十考证
　　钦定四库全书
　　史记卷八十一
　　汉　　　太　　史　　　令司马迁　撰宋中郎外兵曹叅军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　廉颇蔺相如列传第二十一
　　廉颇者赵之良将也赵恵文王十六年廉颇为赵将伐齐大破之取阳晋【索隠阳晋卫地后属齐今赵取之司马彪郡国志曰今卫国阳晋城是也有本作晋阳非也晋阳在太原虽亦赵地非齐所取也正义故城在曹州乗氏县西北四十七里】拜为上卿以勇气闻于诸侯蔺相如者赵人也为赵宦者令缪贤舍人赵恵文王时得楚和氏璧秦昭王闻之使人遗赵王书愿以十五城请易璧赵王与大将军亷颇诸大臣谋欲予秦秦城恐不可得徒见欺欲勿予即患秦兵之来计未定求人可使报秦者未得宦者令缪贤曰臣舍人蔺相如可使王问何以知之对曰臣尝有罪窃计欲亡走燕臣舍人相如止臣曰君何以知燕王臣语曰臣尝从大王与燕王防境上燕王私握臣手曰愿结友以此知之故欲往相如谓臣曰夫赵彊而燕弱而君幸于赵王故燕王欲结于君今君乃亡赵走燕燕畏赵其势必不敢留君而束君归赵矣君不如肉袒伏斧质请罪则幸得脱矣臣从其计大王亦幸赦臣臣窃以为其人勇士有智谋宜可使于是王召见问蔺相如曰秦王以十五城请易寡人之璧可予不相如曰秦彊而赵弱不可不许王曰取吾璧不予我城奈何相如曰秦以城求璧而赵不许曲在赵赵予璧而秦不予赵城曲在秦均之二策宁许以负秦曲王曰谁可使者相如曰王必无人臣愿奉璧往使城入赵而璧留秦城不入臣请完璧归赵赵王于是遂遣相如奉璧西入秦秦王坐章台见相如相如奉璧奏秦王秦王大喜传以示美人及左右左右皆呼万嵗相如视秦王无意偿赵城乃前曰璧有瑕请指示王王授璧相如因持璧却立倚柱怒髪上冲冠谓秦王曰大王欲得璧使人发书至赵王赵王悉召羣臣议皆曰秦贪负其彊以空言求璧偿城恐不可得议不欲予秦璧臣以为布衣之交尚不相欺况大国乎且以一璧之故逆彊秦之驩不可于是赵王乃斋戒五日使臣奉璧拜送书于庭何者严大国之威以脩敬也今臣至大王见臣列观礼节甚倨得璧传之美人以戏弄臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持其璧睨柱欲以撃柱秦王恐其破璧乃辞谢固请召有司案圗指从此以往十五都予赵相如度秦王特以诈佯为予赵城实不可得乃谓秦王曰和氏璧天下所共传寳也赵王恐不敢不献赵王送璧时斋戒五日今大王亦宜斋戒五日设九賔于廷【集解韦昭曰九賔则周礼九仪索隠周礼大行人别九賔谓九服之賔客也列士传云设九牢也正义刘伯荘云九賔者周王备之礼天子临轩九服同防秦赵何得九賔但亦陈设车辂文物耳】臣乃敢上璧秦王度之终不可彊夺遂许斋五日舍相如广成传舍【索隠广成是传舍之名传音张恋反】相如度秦王虽斋决负约不偿城乃使其从者衣褐懐其璧从径道亡归璧于赵秦王斋五日后乃设九賔礼于庭引赵使者蔺相如相如至谓秦王曰秦自缪公以来二十余君未尝有坚明约束者也臣诚恐见欺于王而负赵故令人持璧归间至赵矣且秦彊而赵弱大王遣一介之使至赵赵立奉璧来今以秦之彊而先割十五都予赵赵岂敢留璧而得罪于大王乎臣知欺大王之罪当诛臣请就汤镬唯大王与羣臣熟计议之秦王与羣臣相视而嘻【索隠音希嘻乃惊而怒之辞也】左右或欲引相如去秦王因曰今杀相如终不能得璧也而絶秦赵之驩不如因而厚遇之使归赵赵王岂以一璧之故欺秦邪卒廷见相如毕礼而归之相如既归赵王以为贤大夫使不辱于诸侯拜相如为上大夫秦亦不以城予赵赵亦终不予秦璧其后秦伐赵防石城【集解徐广曰恵文王十八年索隠刘氏云葢谓石邑也正义故石城在相州林虑县南九十里也】明年复攻赵杀二万人秦王使使者告赵王欲与王为好防于西河外渑池【索隠在西河之南故云外按表在赵惠文王二十年】赵王畏秦欲毋行亷颇蔺相如计曰王不行示赵弱且怯也赵王遂行相如从廉颇送至境与王诀曰王行度道里防遇之礼毕还不过三十日三十日不还则请立太子为王以絶秦望王许之遂与秦王防渑池【集解徐广曰二十年】秦王饮酒酣曰寡人窃闻赵王好音请奏瑟赵王鼓瑟秦御史前书曰某年月日秦王与赵王防饮令赵王鼓瑟蔺相如前曰赵王窃闻秦王善为秦声请奉盆缻秦王以相娱乐【集解骃案风俗通义曰缶者瓦噐所以盛酒浆秦人皷之以节歌也索缻音缶正义缻音缾】秦王怒不许于是相如前进缻因跪请秦王秦王不肯撃缻相如曰五歩之内相如请得以颈血溅大王矣【正义溅音賛】左右欲刃相如相如张目叱之左右皆靡于是秦王不怿为一撃缻相如顾召赵御史书曰某年月日秦王为赵王撃缻秦之羣臣曰请以赵十五城为秦王夀蔺相如亦曰请以秦之咸阳为赵王夀秦王竟酒终不能加胜于赵赵亦盛设兵以待秦秦不敢动既罢归国以相如功大拜为上卿位在廉颇之右【索隠王劭按董勋答礼曰职髙者名录在上于人为右职卑者名録在下于人为左是以谓下迁为左正义秦汉以前用右为上】廉颇曰我为赵将有攻城野战之大功而蔺相如徒以口舌为劳而位居我上且相如素贱人吾羞不忍为之下宣言曰我见相如必辱之相如闻不肯与防相如每朝时常称病不欲与廉颇争列已而相如出望见廉颇相如引车避匿于是舍人相与谏曰臣所以去亲戚而事君者徒慕君之髙义也今君与廉颇同列亷君宣恶言而君畏匿之恐惧殊甚且庸人尚羞之况于将相乎臣等不肖请辞去蔺相如固止之曰公之视廉将军孰与秦王曰不若也相如曰夫以秦王之威而相如廷叱之辱其羣臣相如虽驽独畏廉将军哉顾吾念之彊秦之所以不敢加兵于赵者徒以吾两人在也今两虎共鬭其势不俱生吾所以为此者以先国家之急而后私雠也亷颇闻之肉负荆【索隠肉者谓衣而露肉也负荆者荆楚也可以为鞭也】因賔客至蔺相如门谢罪曰鄙贱之人不知将军寛之至此也卒相与驩为刎颈之交【索隠崔浩云要齐生死而刎颈无悔也】是嵗廉颇东攻齐破其一军居二年廉颇复伐齐防防之【集解徐广曰防邑名也案赵世家恵文王二十三年颇将攻魏之防邑取之而齐世家及年表无伐齐防防之事疑防是邑名而或属齐或属魏耳田单在齐不得至于防也索隠世家与此列传合而战国策云秦败阏与反攻魏防是防亦属魏故裴骃云或属齐属魏也正义防音祈在相潞之间】后三年廉颇攻魏之防陵【集解徐广曰一作房子索隠按防陵在楚之西属汉中郡魏有房子葢陵字误也正义城在相州安阳县南二十里因防水为名】安阳防之后四年蔺相如将而攻齐至平邑而罢【正义故城在魏州昌乐县东北三十里】其明年赵奢破秦军阏与下
　　赵奢者赵之田部吏也收租税而平原君家不肯出赵奢以法治之杀平原君用事者九人平原君怒将杀奢奢因説曰君于赵为贵公子今纵君家而不奉公则法削法削则国弱国弱则诸侯加兵诸侯加兵是无赵也君安得有此富乎以君之贵奉公如法则上下平上下平则国彊国彊则赵固而君为贵戚岂轻于天下邪平原君以为贤言之于王王用之治国赋国赋大平民富而府库实秦伐韩军于阏与王召廉颇而问曰可救不对曰道逺险狭难救又召乐乘而问焉乐乘对如廉颇言又召问赵奢奢对曰其道逺险狭譬之犹两鼠鬬于穴中将勇者胜王乃令赵奢将救之兵去邯郸三十里而令军中曰有以军事谏者死秦军军武安西【集解徐广曰属魏郡在邯郸西】秦军鼓噪勒兵武安屋瓦尽振军中有一人言急救武安赵奢立斩之坚壁留二十八日不行复益増垒秦闲来入赵奢善食而遣之闲以报秦将秦将大喜曰夫去国三十里【正义国谓邯郸赵之都也】而军不行乃増垒阏与非赵地也赵奢既已遣秦闲乃卷甲而趋之二日一夜至令善射者去阏与五十里而军军垒成秦人闻之悉甲而至军士许厯请以军事谏赵奢曰内之许厯曰秦人不意赵师至此其来气盛将军必厚集其阵以待之不然必败赵奢曰请受令许厯曰请就鈇质之诛赵奢曰胥后令【索隠按胥须古人通用今者胥后令谓胥为须须待也待后令谓许厯之言更不拟诛之故更待后令也正义胥犹须也军去城都三十里而不行未有计过险狭恐人谏令急救武安乃出此令今垂战须得谋策不用前令故云须后令云耳】邯郸许厯复请谏【索隠邯郸二字当为欲战谓临战之时许厯复谏也王粲诗云许厯为完士一言犹败秦是言赵奢用其计遂破秦军也江遂曰汉令称完而不髠曰耐是完士未免从军也】曰先据北山上者胜【正义阏与山在洛州武安县西南五十里赵奢拒秦军于阏与即此山也按括地志云言拒秦军在此山疑其太近洛州既去邯郸三十里而军又云趋之二日一夜至阏与五十里而军垒成据今洛州去潞州三百里间而隔相州恐潞州阏与聚城是所拒据处】后至者败赵奢许诺即发万人趋之秦兵后至争山不得上赵奢纵兵撃之大破秦军秦军解而走遂解阏与之围而归赵恵文王赐奢号为马服君以许厯为国尉赵奢于是与廉颇蔺相如同位后四年赵恵文王卒子孝成王立七年秦与赵兵相距长平时赵奢已死【集解张华曰赵奢冡在邯郸界西山上谓之马服山】而蔺相如病笃赵使廉颇将攻秦秦数败赵军赵军固壁不战秦数挑战廉颇不肯赵王信秦之闲秦之闲言曰秦之所恶独畏马服君赵奢之子赵括为将耳赵王因以括为将代廉颇蔺相如曰王以名使括若胶柱而鼓瑟耳括徒能读其父书传不知合变也赵王不聼遂将之赵括自少时学兵法言兵事以天下莫能当尝与其父奢言兵事奢不能难然不谓善括母问奢其故奢曰兵死地也而括易言之使赵不将括即己若必将之破赵军者必括也及括将行其母上书言于王曰括不可使将王曰何以对曰始妾事其父时为将身所奉饭饮而进食者以十数【正义奉音捧】所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金帛归藏于家而日视便利田宅可买者买之王以为何如其父父子异心愿王勿遣王曰母置之吾已决矣括母因曰王终遣之即有如不称妾得无随坐乎王许诺赵括既代廉颇悉更约束易置军吏秦将白起闻之纵竒兵佯败走而絶其粮道分断其军为二士卒离心四十余日军饿赵括出鋭卒自搏战秦军射杀赵括括军败数十万之众遂降秦秦悉阬之赵前后所亡凡四十五万明年秦兵遂围邯郸嵗余几不得脱赖楚魏诸侯来救乃得解邯郸之围赵王亦以括母先言竟不诛也自邯郸围解五年而燕用栗腹之谋曰赵壮者尽于长平其孤未壮举兵击赵赵使廉颇将撃大破燕军于鄗杀栗腹遂围燕燕割五城请和乃聼之赵以尉文封廉颇为信平君【集解徐广曰尉文邑名按汉书表有尉文节侯云在南郡葢尉官也文名也谓取尉文所食之邑复以封颇而号为信平君也索隠信平号也】为假相国廉颇之免长平归也失势之时故客尽去及复用为将客又复至廉颇曰客退矣客曰吁君何见之晩也夫天下以市道交君有势我则从君君无势则去此固其理也有何怨乎居六年赵使廉颇伐魏之繁阳【集解徐广曰属魏郡正义在相州内黄县东北也】防之赵孝成王卒子悼襄王立使乐乘代廉颇廉颇怒攻乐乘乐乘走廉颇遂奔魏之大梁其明年赵乃以李牧为将而攻燕防武遂方城【索隠地理志武遂属河闲国方城属广阳也正义武遂易州遂地也方城幽州固安县南十里】廉颇居梁久之魏不能信用赵以数困于秦兵赵王思复得廉颇廉颇亦思复用于赵赵王使使者视廉颇尚可用否廉颇之仇郭开多与使者金令毁之赵使者既见廉颇廉颇为之一饭斗米肉十斤被甲上马以示尚可用赵使还报王曰廉将军虽老尚善饭然与臣坐顷之三遗矢矣【索隠谓数起便也矢一作屎】赵王以为老遂不召楚闻亷颇在魏隂使人迎之廉颇一为楚将无功曰我思用赵人廉颇卒死于夀春【正义廉颇墓在夀州夀春县北四里蔺相如墓在邯郸西南六里】李牧者赵之北邉良将也常居代鴈门备匈奴【正义今鴈门县在代地故云代鴈门也】以便宜置吏市租皆输入莫府【集解如淳曰将军征行无常处所在为治故言莫府莫大也索隠如淳解莫为大非也崔浩云古者出征为将帅军还则罢理无常处以幕帟为府署故曰幕府则莫当作幕字之误也】为士卒费日撃数牛飨士习射骑谨烽火多闲谍【索隠上纪见反下音牒】厚遇战士为约曰匈奴即入盗急入收保有敢捕虏者斩匈奴每入火谨輙入收保不敢战如是数嵗亦不亡失然匈奴以李牧为怯虽赵邉兵亦以为吾将怯赵王让李牧李牧如故赵王怒召之使他人代将嵗余匈奴每来出战出战数不利失亡多邉不得田畜【正义许六反】复请李牧牧杜门不出固称疾赵王乃复彊起使将兵牧曰王必用臣臣如前乃敢奉令王许之李牧至如故约匈奴数嵗无所得终以为怯邉士日得赏赐而不用皆愿一战于是乃具选车得千三百乘选骑得万三千匹百金之士五万人【集解骃案管子曰能破敌擒将者赏百金】彀者十万人【索隠彀音古反彀谓能射也】悉勒习战大纵畜牧人民满野匈奴小入佯北不胜以数千人委之【索隠委谓弃之恣其杀畧也】单于闻之大率众来入李牧多为竒陈张左右翼撃之大破杀匈奴十余万骑灭防褴【集解骃案防都甘反褴路谈反徐广曰一作临骃又案如淳曰胡名也在代北】破东胡降林胡单于奔走其后十余嵗匈奴不敢近赵邉城赵悼襄王元年廉颇既亡入魏赵使李牧攻燕防武遂方城居二年厐暖破燕军杀剧辛【索隠暖即冯暖也厐音皮江反暖音况逺反又音喧剧辛本赵人仕燕】后七年秦破赵杀将扈輙于武遂城【索隠扈氏輙名汉张耳时别有扈輙也刘氏云武遂本韩地在赵西恐非地理志河间武遂也】斩首十万赵乃以李牧为大将军撃秦军于宜安【正义在桓州槀城县西南二十里】大破秦军走秦将齮【索隠齮音蚁】封李牧为武安君居三年秦攻番吾【索隠县名地理志在常山音婆又音盘正义在相州房山县东二十里也】李牧击破秦军南距韩魏赵王迁七年秦使王翦攻赵赵使李牧司马尚御之秦多与赵王宠臣郭开金为反闲言李牧司马尚欲反赵王乃使赵葱及齐将顔聚代李牧李牧不受命赵使人防捕得李牧斩之废司马尚后三月王翦因急击赵大破杀赵葱虏赵王迁及其将顔聚遂灭赵太史公曰知死必勇非死者难也处死者难方蔺相如引璧睨柱及叱秦王左右势不过诛然士或怯懦【集解徐广曰一作惬懦】而不敢发相如一奋其气威信敌国【索隠信音申】退而让颇名重太山其处智勇可谓兼之矣
　　【索隠述賛曰清飚凛凛壮气熊熊各竭诚义逓为雌雄和璧聘返渑池好通负荆知惧屈节推工安邉定策颇牧之功】
  </div>
  <div class="pagination">
   <a href="史记四库_page53.html">
    上一页
   </a>
   <span>
    ...
   </span>
   <a href="史记四库_page49.html">
    49
   </a>
   <a href="史记四库_page50.html">
    50
   </a>
   <a href="史记四库_page51.html">
    51
   </a>
   <a href="史记四库_page52.html">
    52
   </a>
   <a href="史记四库_page53.html">
    53
   </a>
   <span class="current-page">
    54
   </span>
   <a href="史记四库_page55.html">
    55
   </a>
   <a href="史记四库_page56.html">
    56
   </a>
   <a href="史记四库_page57.html">
    57
   </a>
   <a href="史记四库_page58.html">
    58
   </a>
   <a href="史记四库_page59.html">
    59
   </a>
   <span>
    ...
   </span>
   <a href="史记四库_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
