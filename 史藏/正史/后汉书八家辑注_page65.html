<!DOCTYPE html>
<html>
<head>
    <meta charset="UTF-8">
    <title>后汉书八家辑注 - 第 65 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书八家辑注 - 第 65 页/共 70 页</h1>
    <div class="content">〔三〕　据类聚卷二六补。 
建安十六年
　○八○　论曰：刘璋愚弱，而守善言，斯亦宋襄公、徐偃王之徒，未为无道之主也。张松、法正虽君臣之义不正，然固以委名附质，进不显陈事势。若韩嵩、刘先之说刘表，退不告绝奔亡；若陈平、韩信之去项羽，而两端携贰，为谋不忠，罪之次也。（姚。汪。黄）──蜀志刘璋传注 

建安十九年
　○八一　曹操入其二女于宫，〔为〕贵人〔一〕，诬伏氏为乱，使御史大夫郗虑（伏）〔仗〕节收后〔二〕。后被发徒跣走而执上手曰：「不能复相活邪！」上大惊号哭曰：「我亦不知命在何时！」顾谓虑曰：「郗公，天下暴虐，岂有此乎？」左右莫不流涕。遂杀后也。（汪。黄）──御览卷一三七 

〔一〕　据汪辑补。 
〔二〕　据汪辑改。 
　　散条
　○八二　周璆字子莹，临济人，有美名〔一〕。（汪）──汪辑 
〔一〕　范书陈蕃传作「字孟玉」，余同。汪辑未注出处，恐非璠纪之文，附于篇末以俟考。 
　○八三　谯周所陈降魏之策，盖素料刘禅懦弱，心无害戾，故得行也。如遇忿肆之人，虽无他算，然矜殉鄙耻，或发怒妄诛，以立一时之威，快其斯须之意者，此亦夷灭之祸。〔一〕（黄）──蜀志杜周杜许孟来尹李谯却传注 

〔一〕　天游按：璠纪不当载蜀末之事，且蜀志传注未明言出自后汉纪，或出自张璠所撰他文，亦未可知。今亦附入篇末以俟考。
  
 
  
无名氏后汉书
　周天游辑注
　○○一　吴汉为大将军，为人质厚少文，无造次之能，不能以言自达，诸将多荐举者。召见其后，勤不离公门，上亲信之。先进故将皆怨曰：「吴将军昼夜不离左右，殊不可为也。」〔一〕──书钞卷五一 

〔一〕　此引与范书吴汉传有异，孔广陶疑其「出八家后汉书而今已佚者」。今从之。 
　○○二　韩棱字伯归〔一〕，后汉颍川舞阳人也。为下邳令，甚有仁敏，政不偏颇。邻县皆雹，伤苗稼，独不入下邳县界。〔二〕──琱玉集 
〔一〕　范书韩棱传作「字伯师」。又「棱」乃「棱」之俗字。 
〔二〕　李慈铭以为出自谢承诸书，说见越缦堂读书记。 
　○○三　应奉字世叔，后汉汝南南顿人也。读书五行俱下。奉至汝颖，见袁贺于门中出其半面。后廿余年，在路见贺而识之〔一〕。又奉仕郡为决曹吏，录囚数百人，奉口诵名字，罪之轻重，无有遗脱，太守奇之。举孝廉，迁会稽太守也〔二〕。── 
琱玉集 
〔一〕　范书应奉传注引谢承书作「尝诣彭城相袁贺，贺时出行闭门，造车匠于内开扇半面视奉，奉即委去。后数十年于路见车匠，识而呼之」。与此引大异。按贺乃彭城相，岂能从门中出半面以视来客！琱玉集多误钞，此为一例。 

〔二〕　奉迁会稽太守，唯此一见。或系别一佚书，故录此。 
　○○四　周蛮，后汉人也。拙为容皂，不可观采。枭颈折頞，鸟●欠颐。但清高，敦心方外，不以官位存怀，唯慕烟霞任诞〔一〕。──琱玉集 
〔一〕　范书「周蛮」作「周燮」，是。又此引文辞怪谲多讹，与范书异。 
　○○五　荀绲迁沛相，所在清严，举贤治恶，以为豫州六郡之表也〔一〕。──书钞卷七六 
〔一〕　谢承书荀绲传无此条，而与范书畏惧宦者之荀绲，美恶迥异，故入此以俟考。 
　○○六　孔融字文举，孔子〔二十〕世孙也〔一〕。李膺为河南尹，恃才倨傲，诫守门者，非吾通家子孙不得辄通。融年十二〔二〕，入洛，欲以观其人，乃谓守门者曰：「吾与李君通家子孙耳。」守门者告膺，膺呼召问曰：「卿与吾有何故？」融曰：「臣先君孔子与公老君同德比义，则臣与公累代通家也。」膺大悦，引坐谓曰：「卿欲食乎？」融曰：「须食。」膺曰：「教卿为客之礼，主人问食，但让不须。」融曰：「不然。教君为主之礼，但置（于）〔饮〕食〔三〕，不须问客。」膺惭，乃叹曰：「吾将老死，不见卿富贵也。」融曰：「公殊未死。」膺曰：「如何？」融曰：「『鸟之将死，其鸣也哀。人之将死，其言也善』〔四〕。向来公言未有善也，故知未死。」膺甚奇之。后与膺谈论百家经史，应答如流，应不能下之〔五〕。（
汪）──御览卷四六三 
〔一〕　原字漫脱，据范书孔融传补。 
〔二〕　范书孔融传作「年十岁」。 
〔三〕　据惠栋后汉书补注改。 
〔四〕　语见论语泰伯篇。 
〔五〕　此条原注出范书，然与本传多异。汪辑仅引「膺大悦」至「
富贵也」，及「后与膺」至「不能下之」数句，且误注出御览卷五。今按汪文台实不详所出，其引皆本惠氏补注，故多有脱文。此条当出诸家佚书。 
　○○七　秦彭字伯平，为山阳太守。民江伯欲嫁寡姊，姊乃引镰自割，伯因前救姊，触镰伤姊，遂亡。县正论法，彭曰「救无恶志」，乃轻罪之〔二〕。（汪）──御览卷五一七 
〔一〕　此事范书失载，当出佚书。而汪文台又误注出处为御览卷五。 
　○○八　亲故有穷老者，每见之，拜起甚恭，或脱葱以与之者，或单衣裳而坐，其天仁如此〔一〕。──书钞卷一二九 
〔一〕　注出刘昆列传。范书及东观记均无此条，或系佚书之文。 
　○○九　严光字子陵，与光武为友。后光武登阼，忘之。光怨帝。是时太史云：「天上有客星恨帝。」帝曰：「岂非朕故人严子陵乎？」遽命征之。夜与子陵共卧，光以脚加帝腹。太史奏：「客星侵御座。」子陵缩脚，客星寻退。竟不仕。（汪）── 
御览卷五 
　○一○　赵峻，后汉人也〔一〕。志性聪敏，又能属文，所制才藻，落纸如飞，下笔即成，都不寻覆也。──琱玉集 
〔一〕　越缦堂读书记曰：「范书不见姓名，盖出谢承诸书。」天游按：范书顺冲质帝纪言，峻顺帝时为太尉，冲帝时为太傅。又郭躬传曰：「初，肃宗时，司隶校尉下邳赵兴亦不恤讳忌，官至颍川太守。子峻，太傅，以才器称。」则非不见姓名于范书也。然此引当出诸已佚后汉书。 

　○一一　张重字仲笃，明帝时举孝廉，帝曰：「何郡小吏？」答曰：「臣日南吏。」帝曰：「日南郡人，应向北看日。」答曰：「臣闻雁门不见垒雁为门，金城郡不见积金为郡。臣虽居日南，未尝向北看日。」〔一〕（汪）──御览卷四 

〔一〕　此引不见于范书，然东观记载之，其文曰：「张重，日南计吏，形容短小。明帝问云：『何郡小吏？』对曰：『臣日南计吏，非小吏也。』」东观记乃诸家后汉书之源，此引或即东观记之文，或系已佚后汉书据东观记改写之文。 

　○一二　孙敬字文质，好学，闭户读书，不堪其睡，乃以绳悬之屋梁，人曰「闭户先生」〔一〕。（汪）──类聚卷五五 
〔一〕　原出处标后汉书，汪辑入谢承书，非。孙敬事迹范书失载，当入佚书以俟考。 
　○一三　梁辅，后汉人也。当为郡吏。时夏大旱，辅欲告天乞雨，身坐庭前，在傍多积薪柴，乃誓曰：「至日中不雨，即自烧身。」未及日中，天忽大雨也〔一〕。──琱玉集 
〔一〕　李慈铭以为当出谢承诸书，今录此以俟考。 
　○一四　陈□字文锺，为巫令，有政能。桑橹生三万余株，民已温饱。──稽瑞
 
 
  
附录
　　一、　八家后汉书著者传略
　　　　吴志妃嫔传吴主权谢夫人传附谢承传略
　　吴主权谢夫人，会稽山阴人也。父，汉尚书郎、徐令〔一〕。弟承拜五官郎中，稍迁长沙东部都尉、武陵太守，撰后汉书百余卷。〔二〕 
〔一〕　子承撰后汉书，称幼以仁孝为行，明达有令才。弟贞，履蹈法度，笃学尚义，举孝廉，建昌长，卒官。 
〔二〕　会稽典录曰：承字伟平，博学洽闻，尝所知见，终身不忘。子崇扬威将军，崇弟吴郡太守，并知名。 
　　　　吴志薛综传附子薛莹传
　　薛综字敬文，沛郡竹邑人也。子珝，官至威南将军。珝弟莹，子道言，初为秘府中书郎，孙休即位，为散骑中常侍。数年，以病去官。孙皓初，为左执法，迁选曹尚书，及立太子，又领少傅。建衡三年，皓追叹莹父综遗文，且命莹继作。莹献诗曰：「惟臣之先，昔仕于汉，奕世绵绵，颇涉台观。暨臣父综，遭时之难，卯金失御，邦家毁乱。适兹乐土，庶存孑遗，天启其心，东南是归。厥初流隶，困于蛮垂。大皇开基，恩德远施。特蒙招命，拯擢泥污，释放巾褐，受职剖符。作守合浦，在海之隅，迁入京辇，遂升机枢。枯瘁更荣，绝统复纪，自微而显，非愿之始。亦惟宠遇，心存足止。重值文皇，建号东宫，乃作少傅，光华益隆。明明圣嗣，至德谦崇，礼遇兼加，惟渥惟丰　皈哀先臣，念竭其忠，洪恩未报，委也以终。嗟臣蔑贱，惟昆及弟，幸生幸育，托综遗体。过庭既训，顽蔽难启。堂构弗克，志存耦耕。岂悟圣朝，仁泽流盈。追录先臣，愍其无成，是济是拔，被以殊荣。珝忝千里，受命南征，旌旗备物，金革扬声。及臣斯陋，实闇实微，既显前轨，人物之机；复傅东宫，继世荷辉，才不逮先，是忝是违。干德博好，文雅是贵，追悼亡臣，冀存遗类。如何愚胤，曾无髣佛。瞻彼旧宠，顾此顽虚，孰能忍媿，臣实与居。夙夜反侧，克心自论，父子兄弟，累世蒙恩，死惟结草，生誓杀身，虽则灰陨，无报万分。」 

　　是岁，何定建议凿圣溪以通江淮，皓令莹督万人往，遂以多盘石难施功，罢还，出为武昌左部督。后定被诛，皓追圣溪事，下莹狱，徙广州。右国史华核上疏曰：「臣闻五帝三王皆立史官，叙录功美，垂之无穷。汉时司马迁、班固，咸命世大才，所撰精妙，与六经俱传。大吴受命，建国南土。大皇帝末年，命太史令丁孚、郎中项峻始撰吴书。孚、峻俱非史才，其所撰作，不足纪录。至少帝时，更差韦曜、周昭、薛莹、梁广及臣五人，访求往事，所共撰立，备有本末。昭、广先亡，曜负恩蹈罪，莹出为将，复以过徙，其书遂委滞，迄今未撰奏。臣愚浅才劣，适可为莹等记注而已，若使撰合，必袭孚、峻之迹，惧坠大皇帝之元功，损当世之盛美。莹涉学既博，文章尤妙，同寮之中，莹为冠首。今者见吏，虽多经学，记述之才，如莹者少，是以慺慺为国惜之。实欲使卒垂成之功，编于前史之末。奏上之后，退填沟壑，无所复恨。」皓遂召莹还，为左国史。顷之，选曹尚书同郡缪祎以执意不移，为群小所疾，左迁衡阳太守。既拜，又追以职事见诘责，拜表陈谢。因过诣莹，复为人所白，云祎不惧罪，多将宾客会聚莹许。乃收祎下狱，徙桂阳，莹还广州。未至，召莹还，复职。是时法政多谬，举措烦苛，莹每上便宜，陈缓刑简役，以济育百姓，事或施行。迁光禄勋。天纪四年，晋军征皓，皓奉书于司马、王浑、王浚请降，其文，莹所造也。莹既至洛阳，特先见叙，为散骑常侍，答问处当，皆有条理〔一〕。太康三年卒。著书八篇，名曰新议〔二〕。 

〔一〕　干宝晋纪曰：武帝从容问莹曰：「孙皓之所以亡者何也？」莹对曰：「归命侯臣皓之君吴也，昵近小人，刑罚妄加，大臣大将，无所亲信，人人忧恐，各不自保，危亡之衅，实由于此。」帝遂问吴士存亡者之贤愚，莹各以状对。 

〔二〕　王隐晋书曰：「莹子兼，字令长，清素有器宇，资望故如上国，不似吴人。历位二宫丞相长史。元帝践阼，累迁丹杨尹，尚书，又为太子少傅。自综至兼，三世傅东宫。」 
　　　　晋书司马彪传
　　司马彪字绍统，高阳王睦之长子也。出后宣帝弟敏。少笃学不倦，然好色薄行，为睦所责，故不得为嗣，虽名出继，实废之也。彪由此不交人事，而专精学习，故得博览群籍，终其缀集之务。初拜骑都尉。泰始中，为秘书郎，转丞。注庄子，作九州岛春秋。以为「先王立史官以书时事，载善恶以为沮劝，撮教世之要也。是以春秋不修，则仲尼理之；关雎既乱，则师挚修之。前哲岂好烦哉？盖不得已故也。汉氏中兴，讫于建安，忠臣义士亦以昭著，而时无良史，记述烦杂，谯周虽已删除，然犹未尽，安顺以下，亡缺者多。」彪乃讨论众书，缀其所闻，起于世祖，终于孝献，编年二百，录世十二，通综上下，旁贯庶事，为纪、志、传凡八十篇，号曰续汉书。泰始初，武帝亲祠南郊，彪上疏定议，语在郊祀志。后拜散骑侍郎。惠帝末年卒，时年六十余。 

　　初，谯周以司马迁史记书周秦以上，或采俗语百家之言，不专据正经，周于是作古史考二十五篇，皆凭旧典，以纠迁之谬误。彪复以周为未尽善也，条古史考中凡百二十二事为不当，多据汲冢纪年之义，亦行于世。 

　　　　晋书华峤传
　　华表字伟容，平原高唐人也。有六子：廙、岑、峤、鉴、澹、简。 
　　峤字叔骏，才学深博，少有令闻。文帝为大将军，辟为掾属，补尚书郎，转车骑从事中郎。泰始初，赐爵关内侯。迁太子中庶子，出为安平太守。辞亲老不行，更拜散骑常侍，典中书著作，领国子博士，迁侍中。 

　　太康末，武帝颇亲宴乐，又多疾病。属小瘳，峤与侍臣表贺，因微谏曰：「伏惟圣体渐就平和，上下同庆，不觉抃舞。臣等愚戆，窃有微怀，以为收功于所忽，事乃无悔；虑福于垂成，祚乃日新。唯愿陛下深垂圣明，远思所忽之悔，以成日新之福。冲静和气，啬养精神，颐身于清简之宇，留心于虚旷之域。无厌世俗常戒，以忽群下之言，则丰庆日延，天下幸甚！」帝手诏报曰：「辄自消息，无所为虑。」元康初，封宣昌亭侯。诛杨骏，改封乐乡侯，迁尚书。 

　　后以峤博闻多识，属书典实，有良史之志，转秘书监，加散骑常侍，班同中书。寺为内台，中书、散骑、著作及治礼音律，天文数术，南省文章，门下撰集，皆典统之。初，峤以汉纪烦秽，慨然有改作之意。会为台郎，典官制事，由是得遍观秘籍，遂就其绪。起于光武，终于孝献，一百九十五年，为帝纪十二卷、皇后纪二卷、十典十卷、传七十卷及三谱、序传、目录，凡九十七卷。峤以皇后配天作合，前史作外戚传以继末编，非其义也，故易为皇后纪，以次帝纪。又改志为典，以有尧典故也。而改名汉后书奏之，诏朝臣会议。时中书监荀猒、令和峤、太常张华、侍中王济咸以峤文质事核，有迁固之规，实录之风，藏之秘府。后太尉汝南王亮、司空卫瓘为东宫傅，列上通讲，事遂施行。峤所著论议难驳诗赋之属数十万言，其所奏官制、太子宜还宫及安边、雩祭、明堂辟雍、浚导河渠、巡禹之旧迹置都水官，修蚕宫之礼置长秋，事多施行。元康三年卒，追赠少府，谥曰简。 

　　峤性嗜酒，率常沈醉。所撰书十典未成而终，秘书监何劭奏峤中子彻为佐著作郎，使踵成之，未竟而卒。后监缪征又奏峤少子畅为佐著作郎，克成十典，并草魏晋纪传，与著作郎张载等俱在史官。永嘉丧乱，经籍遗没，峤书存者三十余卷。 

　　峤有三子：颐、彻、畅。颐嗣，官至长乐内史。畅有才思，所著文章数万言。遭寇乱，避难荆州，为贼所害，时年四十。 
　　　　晋书谢沈传
　　谢沈字行思，会稽山阴人也。曾祖斐，吴豫章太守。父秀，吴翼正都尉。沈少孤，事母至孝，博学多识，明练经史。郡命为主簿、功曹，察孝廉，太尉郗鉴辟，并不就。会稽内史何充引为参军，以母老职。平西将军庾亮命为功曹，征北将军蔡谟版为参军，皆不就。闲居养母，不交人事，耕耘之暇，研精坟籍。康帝即位，朝议疑七庙迭毁，乃以太学博士征，以质疑滞。以母忧去职。服阕，除尚书度支郎。 

　　何充、庾冰并称沈有史才，迁著作郎，撰晋书三十余卷。会卒，时年五十二。沈先着后汉书百卷及毛诗、汉书外传，所著述及诗赋文论皆行于世。其才学在虞预之右云。 
　　　　张莹传（阙）
　　　　晋书袁山松传
</div>
    <div class="pagination">
<a href="后汉书八家辑注_page64.html">上一页</a><span>...</span><a href="后汉书八家辑注_page60.html">60</a><a href="后汉书八家辑注_page61.html">61</a><a href="后汉书八家辑注_page62.html">62</a><a href="后汉书八家辑注_page63.html">63</a><a href="后汉书八家辑注_page64.html">64</a><span class="current-page">65</span><a href="后汉书八家辑注_page66.html">66</a><a href="后汉书八家辑注_page67.html">67</a><a href="后汉书八家辑注_page68.html">68</a><a href="后汉书八家辑注_page69.html">69</a><a href="后汉书八家辑注_page70.html">70</a><a href="后汉书八家辑注_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
