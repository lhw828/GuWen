<!DOCTYPE html>
<html>
<head>
    <meta charset="UTF-8">
    <title>前汉书 - 第 64 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 64 页/共 74 页</h1>
    <div class="content">　　矢贯中注云云○【臣召南】按孟康注是也如张晏说则与下文狼弓复矣
　　翟方进子义于是以九月都试日注如淳云云○【臣召南】按都试日即讲武日也故下文云勒车骑材官汉制常以秋行都试韩延夀传最详如淳以课殿最解之非是
　　泉陵侯上书注应劭曰泉陵侯刘庆也○【臣召南】按泉陵王子侯表作众陵据地理志泉陵侯国属零陵郡则此文是表误也















　　前汉书卷八十四考证
<史部,正史类,前汉书>
　　钦定四库全书
　　前汉书卷八十五
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　谷永杜邺第五十五
　　谷永字子云长安人也父吉为衞司马使送郅支单于侍子【师古曰为使而送之还本国也郅音质】为郅支所杀语在陈汤传永少为长安小史后博学经书建昭中御史大夫繁延夀【师古曰即李延夀也一姓繁音蒲河反】闻其有茂材除补属举为太常丞数上疏言得失建始三年冬日食地震同日俱发诏举方正直言极谏之士太常阳城侯刘庆忌举永待诏公车对曰陛下秉至圣之纯徳惧天地之戒异饬身修政【师古曰饬与敕同敕整也】纳问公卿又下明诏帅举直言【师古曰帅举谓公卿守相皆令举也帅字或作师师众也】燕见防绎以求咎愆【师古曰防读曰抽防绎者引其端绪也韦昭曰绎陈也】使臣等得造明朝承圣问【师古曰造至也音千到反】臣材朽学浅不通政事窃闻明王即位正五事建大中以承天心【师古曰五事貌言视聼思也大中即皇极也解在五行志】则庻徴序于下日月理于上【师古曰庻众也徴证也】如人君滛溺后宫般乐游田【师古曰如若也般读与盘同】五事失于躬大中之道不立则咎徴降而六极至【师古曰六极谓一曰凶短折二曰疾三曰忧四曰贫五曰恶六曰弱】凡灾异之各象过失以类告人乃十二月朔戊申日食婺女之分地震萧墙之内【师古曰萧墙屏墙也解在五行志】二者同日俱发以丁宁陛下【师古曰丁宁谓再三告示也】厥咎不逺宜厚求诸身【师古曰厚犹深也】意岂陛下志在闺门未防政事不慎举错【师古曰志在闺门谓留心于女色也错置也音千故反】娄失中与【师古曰娄古屡字也与读曰欤下皆类此】内宠太盛女不遵道嫉妬専上妨继嗣与古之王者废五事之中失夫妇之纪妻妾得意谒行于内埶行于外至覆倾国家或乱隂阳【师古曰谒请也内则所请必外则擅其权力言女宠盛也】行昔襃姒用国宗周以丧【师古曰襃姒襃人所献之女也幽王惑之卒有犬戎之祸】阎妻骄扇日以不臧【师古曰阎嬖宠之族也扇炽也臧善也鲁诗小雅十月之交篇曰此日而食于何不臧又曰阎妻扇方处言厉王无道内宠炽盛政化失理故致灾异日为之食为不善也○萧该音义曰刘氏曰阎音滛该按毛诗作艶】此其效也经曰皇极皇建其有极【师古曰周书洪范之辞也皇大也极中也大立其有中所以行九畴之义也】曰皇之不极是谓不建时则有日月乱行陛下践至尊之祚为天下主奉帝王之职以统羣生方内之治乱在陛下所执【师古曰方内四方之内也】诚留意于正身勉强于力行损燕私之间以劳天下【师古曰损减也间读曰闲劳忧也】放去溺之乐罢归倡优之关【师古曰关古笑字】絶郤不享之义慎节游田之虞【师古曰郤退也享当也言所为不善不当天心也一曰天不祐之不歆享其祀也虞与娱同应劭曰享呼庚反】起居有常循礼而动躬亲政事致行无倦安服若性【师古曰致至也安心而服行之如天性自然也】经曰继自今嗣王其毋滛于酒毋逸于游田惟正之共【师古曰周书无逸之辞也言从今以往继业嗣立之王毋过欲于酒毋放于田猎惟宜正身恭己也共读与恭同】未有身治正而臣下邪者也夫妻之际王事纲纪安危之机圣王所致慎也【○宋祁曰南本无致字别本作之所慎也】昔舜饬正二女以崇至徳【师古曰虞书尧典云厘降二女于妫汭嫔于虞谓尧以二女妻舜观其治家欲使治国而舜谨敕正躬以待二女其徳益崇遂受尧禅也饬与敕同】楚庄忍絶丹姬以成伯功【应劭曰楚庄王得丹姬三月不聼朝保申諌忍絶不复见乃勤政事遂为盟主也师古曰丹姬是楚文王姬也庄王用申公巫臣之谏不纳夏姬谷永集丹字作夏是也今此传作丹转写误耳应氏就而谬释非本实也伯读曰霸】幽王惑于襃姒周徳降亡鲁桓胁于齐女社稷以倾【师古曰解并在五行志】诚修后宫之政明尊卑之序贵者不得嫉妬専宠以絶骄嫚之端抑襃阎之乱贱者咸得秩进各得厥职【师古曰秩次也以次而进御也】以广继嗣之统息白华之怨【师古曰诗小雅白华之篇也幽王惑于襃姒而黜申后故国人作此诗以刺之永言此者讥成帝専宠赵昭仪也○刘奉世曰按永后疏云建始河平许班之事倾动前朝今之后起天所不享则建始四年未当有赵昭仪也】后宫亲属饶之以财勿与政事【师古曰与读曰豫】以逺皇父之类损妻党之权【师古曰皇父周卿士也小雅十月之交诗曰皇父卿士番惟司徒刺厉王于色故皇父之属因嬖宠而为官也逺音于万反父读曰甫】未有闺门治而天下乱者也治逺自近始习善在左右昔龙筦纳言而帝命惟允【师古曰龙舜臣名也筦字与管同管主也虞书舜典曰帝曰龙命汝作纳言夙夜出纳朕命惟允允信也】四辅既备成王靡有过事【师古曰四辅谓左辅右弼前疑后丞也周书洛诰称成王曰诞保文武受命乱为四辅】诚敇正左右齐栗之臣【孟康曰左右尚书官也齐栗言其整齐万事常战栗谨敬也】戴金貂之饰执常伯之职者【师古曰常伯侍中也伯长也常使长事者也一曰常任使之人此为长也】皆使学先王之道知君臣之义济济谨孚无敖戏骄恣之过【师古曰孚信也】则左右肃艾【师古曰肃敬也艾读曰乂乂治也】羣僚仰法化流四方经曰亦惟先正克左右【师古曰周书君牙之辞也言王者欲正百官要在能先正其左右近臣也】未有左右正而百官枉者也【师古曰枉曲也】治天下者尊贤考功则治简贤违功则乱【师古曰简畧也谓轻慢也】诚审思治人之术欢乐得贤之福论材选士必试于职明度量以程能【师古曰程效也】考功实以定徳无用比周之虚誉毋聼寖润之谮愬【师古曰比周言阿党亲密也寖润积渐之深也比音频寐反】则抱功脩职之吏无蔽伤之忧比周邪伪之徒不得即工【李竒曰即就也工官也】小人日销俊艾日隆【师古曰艾读曰乂其下亦同】经曰三载考绩三考黜陟幽明【师古曰虞书舜典之辞也言居官者三年一考其功三考则退其幽闇无功者升其昭明有功者】又曰九徳咸事俊艾在官【师古曰虞书咎繇谟之辞也言使九徳之人皆用事俊桀治能之士并在位也九徳谓寛而栗柔而立愿而恭乱而敬扰而毅直而温简而防刚而塞强而义】未有功赏得于前众贤布于官而不治者也尧遭洪水之灾天下分絶为十二州制逺之道微【孟康曰本九州洪水隔分更为十二州处所离逺相制之道微也师古曰十二州谓冀兖豫青徐荆雍梁幽并营也】而无乖畔之难者徳厚恩深无怨于下也秦居平土一夫大呼而海内崩析者【师古曰呼音火故反】刑罚深酷吏行残贼也夫违天害徳为上取怨于下莫甚乎残贼之吏诚放退残贼酷之吏锢废勿用益选温良上徳之士以亲万姓【师古曰亲谓爱养之】平刑释寃以理民命【师古曰释解也】务省繇役毋夺民时薄赋税毋殚民财【师古曰殚尽也音单】使天下黎元咸安家乐业不苦逾时之役【师古曰古者行役不逾时时谓三月是为一时】不患苛之政不疾酷烈之吏【师古曰言免此疾患】虽有唐尧之大灾民无离上之心【师古曰尧遭洪水故云大灾】经曰懐保小人恵于鳏寡【师古曰周书无逸之辞也懐和也保安也】未有徳厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罚不除经曰飨用五福畏用六极【师古曰周书洪范之辞飨当也言所行当于天心则降以五福若所为不善则以六极畏罚之五福一曰夀二曰富三曰康宁四曰攸好徳五曰考终命六极之解已具于前】曰六沴作见若不共御六罚既侵六极其下【师古曰此洪范之也沴灾气也共读曰恭御读曰御言敬而修徳以御灾】今三年之间灾异锋起小大毕具所行不享上帝【师古曰享当也不当天心】上帝不豫【师古曰豫悦也】炳然甚着不求之身无所改正疏举广谋又不用其言【晋灼曰疏逺也】是循不享之迹无谢过之实也天责愈深此五者王事之纲纪南靣之急务唯陛下留神对奏天子异焉特召见永其夏皆令诸方正对策语在杜钦永对毕因曰臣前幸得条对灾异之效祸乱所极言闗于圣聪书陈于前陛下委弃不纳而更使方正对策背可惧之大异问不急之常论废承天之至言角无用之虚文【师古曰角竟也○宋祁曰竟疑作竞】欲末杀灾异满谰诬天【师古曰末杀扫灭也满谰谓欺罔也杀音先曷反谰音来亶反○萧该曰满谰或音漫】是故皇天勃然发怒甲己之间风三溱拔树折木【师古曰从甲至己凡六日也溱与臻同臻至也】此天至明不可欺之效也上特复问永永对曰日食地震皇后贵妾専宠所致语在五行志是时上初即位谦譲委政元舅大将军王凤议者多归咎焉永知凤方见柄用【师古曰言任用之授以权也】隂欲自托乃复曰方今四夷賔服皆为臣妾北无薫粥冒顿之患【师古曰粥音弋六反】南无赵佗吕嘉之难三垂晏然靡有兵革之警【师古曰晏安也】诸侯大者乃食数县汉吏制其权柄不得有为亡呉楚燕梁之埶百官盘互亲疏相错【师古曰盘互盘结而交互也错间杂也互字或作牙言如豕牙之盘曲犬牙之相入也】骨肉大臣有申伯之忠【师古曰申伯周申后之父】洞洞属属小心畏忌【师古曰洞洞惊肃也属属専谨也洞音动属音之欲反】无重合安阳博陛之乱【师古曰重合莽通安阳上官桀博陆霍禹也】三者无毛髪之辜不可归咎诸舅此欲以政事过差丞相父子中尚书宦官槛塞大异皆瞽说欺天者也【师古曰槛义取槛柙之槛槛犹开也其字从木瞽説言不中道若无目之人也○宋祁曰苏林曰滥汜也淳音作槛闭也晋灼曰于义苏音是该案苏滥汜者字林曰滥汜滥也滥音力暂反如淳曰槛闭者字林曰槛栊也一曰圏也丁斩反又力甘反宦官或无宦字颜注文开字越本作闭】窃恐陛下舍昭昭之白过忽天地之明戒聼晻昧之瞽説【师古曰舍谓留也晻字与暗同又音一感反】归咎乎无辜倚异乎政事【师古曰倚依也音于绮反次下亦同】重失天心【师古曰重音直用反】不可之大者也【师古曰此则为大不可也】陛下即位逶任遵旧【○宋祁曰逶或作委】未有过政元年正月白气较然起乎东方【师古曰较明貌也○宋祁曰注文也字当删】至其四月黄浊四塞覆冒京师申以大水着以震蚀【师古曰申重也着明也】各有占应相为表里百官庻士无所归倚陛下独不怪与【师古曰倚音于绮反与读曰欤】白气起东方贱人将兴之表也黄浊冒京师王道微絶之应也夫贱人当起而京师道微二者已丑【师古曰已甚也】陛下诚深察愚臣之言致惧天地之异长思宗庙之计改往反过抗湛溺之意解偏駮之爱【师古曰抗举也湛读曰沈駮不周普也】奋干刚之威平天覆之施使列妾得人人更进犹尚未足也【师古曰更互也音工衡反】急复益纳宜子妇人毋择好丑毋避尝字【如淳曰王凤上小妻弟以纳后宫以尝字乳王章言之坐死今永及此为凤洗前过也○刘奉世曰按王章言事坐诛在阳朔初而永此对乃是建始四年则非为凤而言也然观永前后之文实若为凤但班固于此对后乃云永为上第擢为光禄大夫则同是建始四年中事也】毋论年齿推法言之陛下得继嗣于微贱之间乃反为福得继嗣而已母非有贱也【师古曰苟得子耳勿论其母之贵贱】后宫女史使令有直意者广求于微贱之间【师古曰直当也令音力成反】以遇天所开右【师古曰右读曰佑佑助也】慰释皇太后之忧愠【师古曰释散也】解谢上帝之谴怒则继嗣蕃滋灾异讫息【师古曰蕃多也讫止也蕃音扶元反】陛下则不深察愚臣之言忽于天地之戒咎根不除水雨之灾山石之异将发不久发则灾异已极天变成形臣虽欲捐身闗策不及事已【师古曰言祸败既成不可如何也已语终辞也】疏贱之臣至敢直陈天意斥讥帷幄之私欲间离贵后盛妾【师古曰间音居苋反】自知忤心逆耳必不免于汤镬之诛此天保右汉家使臣敢直言也【师古曰右读曰佑】三上封事然后得召待诏一旬然后得见夫由疏贱纳至忠甚苦【师古曰由从也苦劳苦也】由至尊闻天意甚难语不可露愿具书所言因侍中奏陛下以示腹心大臣【如淳曰永为凤言而言示腹心大臣无不可矣】腹心大臣以为非天意臣当伏妄言之诛则以为诚天意也【○宋祁曰则字姚本改作即】奈何忘国家大本背天意而从欲【师古曰从读曰纵】唯陛下省察熟念厚为宗庙计时对者数千人【○宋祁曰姚本改千作十】永与杜钦为上第焉上皆以其书示后宫后上尝赐许皇后书采永言以责之语在外戚永既隂为大将军凤説矣能实最高由是擢为光禄大夫永奏书谢凤曰永斗筲之材【师古曰筲竹器也斗筲喻小而不大也解在公孙刘田传筲音所交反】质薄学朽无一日之雅左右之介【师古曰雅素也介绍也言非宿素之交又无绍介而进也】将军说其狂言【师古曰説读曰悦】擢之皂衣之吏厠之争臣之末不聼浸润之谮不食肤受之愬【师古曰食犹受纳也肤受谓入皮肤至骨髓言其深也】虽齐桓晋文用士笃密　父悊兄覆育子弟诚无以加【师古曰察明也悊智也】昔豫子吞炭壊形以奉见异【师古曰豫让也为智伯报雠欲杀赵襄子恐人识之故吞炭以变其声衅面以壊其形云智伯国士遇我故也】齐客陨首公门以报恩施【师古曰舍人魏子三邑入不与孟尝孟尝怒之魏子曰假与贤者齐湣王受谗孟尝出奔魏子所与粟贤者到宫门自刭以明孟尝之心】知氏孟尝犹有死士何况将军之门凤遂厚之数年出为安定太守时上诸舅皆修经书任政事平阿侯谭年次当继大将军凤辅政尤与永善阳朔中凤薨凤病困荐从弟御史大夫音以自代上从之以音为大司马车骑将军领尚书事而平阿侯谭位特进领城门兵永闻之与谭书曰君侯躬周召之徳执管晏之操【师古曰召读曰邵其下亦同】敬贤下士乐善不倦【师古曰下音胡亚反】宜在上将久矣以大将军在故抑郁于家不得舒愤今大将军不幸蚤薨【师古曰蚤古早字】絫亲疏序材能宜在君侯【师古曰絫古累字累亲疏谓积累其次而计之】拜吏之日京师士大夫怅然失望此皆永等愚劣不能襃万分【师古曰言万分之一】属闻以特进领城门兵【师古曰属近也音之欲反】是则车骑将军秉政雍容于内而至戚贤舅执管籥于外也愚窃不为君侯喜宜深辞职自陈浅薄不足以固城门之守太伯之让保谦谦之路【师古曰太伯王季之兄也让不为嗣而适吴越】阖门高枕为知者首愿君侯与博览者参之【师古曰参详其事】小子为君侯安此谭得其书大感遂辞让不受领城门职由是谭音相与不平永逺为郡吏恐为音所危病满三月免音奏请永补营军司马永数谢罪自陈得转为长史音用从舅越亲辅政威权损于凤时永复说音曰将军履上将之位食膏腴之都任周召之职拥天下之枢【师古曰拥持也】可谓富贵之极【○宋祁曰之疑作至】人臣无二天下之责四面至矣将何以居之宜夙夜孳孳【师古曰孳孳不怠也孳与孜同】执伊尹之彊徳以守职匡上诛恶不避亲爱举善不避仇雠以章至公立信四方【师古曰章明也】笃行三者乃可以长堪重任久享盛宠【师古曰笃厚也享当也】太白出西方六十日法当参天今已过期【服防曰太白出当居天三分之一已过期言其行迟在戌亥之间】尚在桑榆之间质弱而行迟形小而光微【如淳曰言其行迟象王音也永见音为司马以疏间亲自以位过故以太白喻司马司马主兵故也是永之佞曲从苟合也】荧惑角怒明大逆行守尾其逆常也【○宋祁曰常字下疑有道字】守尾变也意岂将军忘湛渐之义委曲从顺【师古曰湛读曰沈渐读曰潜周书洪范曰沈潜刚克言人性沈密而潜深者行之以刚则能堪也故激劝之云尔】所执不彊不广用士尚有好恶之忌荡荡之徳未纯【师古曰此永自知有忤于音故以斯言自救解】方与将相大臣乖离之萌也何故始袭司马之号俄而金火并有此变上天至明不虚见异唯将军畏之慎之深思其故改求其路以享天意音犹不平荐永为防菀使者音薨成都侯商代为大司马衞将军永乃迁为凉州刺史奏事京师讫当之部时有黑龙见东莱上使尚书问永受所欲言【师古曰永有所言令尚书即受之】永对曰臣闻王天下有国家者患在上有危亡之事而危亡之言不得上闻如使危亡之言輙上闻【师古曰如若也有即上闻】则商周不易姓而迭兴三正不变改而更用【师古曰迭音徒结反更音工衡反】夏商之将亡也行道之人皆知之【师古曰凡在道路行者也】晏然自以若天有日莫能危【师古曰自谓如日在天而无有能伤危也】是故恶日广而不自知大命倾而不寤易曰危者有其安者也亡者保其存者也【师古曰下系之辞也言安必思危存不忘亡乃得保其安存】陛下诚垂寛明之聼无忌讳之诛使刍荛之臣得尽所闻于前不惧于后患直言之路开则四方众贤不逺千里辐凑陈忠羣臣之上愿社稷之长福也汉家行夏正夏正色黒黒龙同姓之象也【张晏曰夏以建寅为正万物在地中色黑今黑龙见同姓象也】龙阳徳由小之大【师古曰言因小以至大】故为王者瑞应未知同姓有见本朝无继嗣之庆多危殆之隙欲因扰乱举兵而起者邪将动心冀为后者残贼不仁若广陵昌邑之类臣愚不能处也【师古曰处谓断决也】元年九月【○宋祁曰元年当作去年】黒龙见其晦日有食之今年二月己未夜星陨乙酉日有食之六月之间大异四发二二而同月三代之末春秋之乱未尝有也臣闻三代所以陨社稷丧宗庙者皆由妇人与羣恶沈湎于酒书曰乃用妇人之言自絶于天【师古曰今文周书泰誓之辞妇人妲己言纣用妲己之言自取殄灭非天絶之】四方之逋逃多罪是宗是长是信是使【师古曰亦泰誓之辞也宗尊也言纣容纳逃亡多罪之人亲信使用尊而长之】诗云燎之方阳能或灭之赫赫宗周襃姒烕之【师古曰小雅正月之诗烕亦灭也言火燎方炽宁有能灭之者乎而宗周之盛乃为襃姒所灭怨其甚也烕音呼悦反○宋祁曰説文曰烕灭也从火戌声火死乃戌阳气至戍而尽音许灭反姚本能作宁注文盛作炽】易曰濡其首有孚失是【师古曰未济上九爻辞也言躭乐无节饮酒濡首有信之道于是遂失也濡湿也】秦所以二世十六年而亡者养生泰奢奉终泰厚也二者陛下兼而有之臣请畧陈其效易曰在中餽无攸遂【师古曰家人六二爻辞也餽与馈同馈食也言妇人之道居中主食逊顺而已无所必遂】言妇人不得与事也【师古曰与读曰豫】诗曰懿厥悊妇为枭为鸱匪降自天生自妇人【师古曰大雅瞻卬之诗懿羙也悊智也言幽王以悊妇为羙实乃为枭鸱也妇谓襃姒也枭鸱恶声之鸟故以喻焉又言此祸乱非从天而下以宠襃姒之故生此灾耳】建始河平之际许班之贵顷动前朝【师古曰许皇后及班媫妤之家】熏灼四方赏赐无量空虚内臧女宠至极不可上矣【师古曰上犹加也】今之后起天所不飨什倍于前【如淳曰谓赵李本从卑贱起也】废先帝法度聼用其言官秩不当纵释王诛【师古曰纵放也释解也王诛谓王法当诛者】骄其亲属假之威权从横乱政【师古曰从音子用反横音胡孟反】刺举之吏莫敢奉宪又以掖庭狱大为乱阱【师古曰穿地为坑阱以拘系人也乱者言其非正而又多也阱音材性反○刘奉世曰言设狱陷人如阱耳】榜棰防于炮烙【师古曰防痛也炮烙纣所作刑也膏涂铜柱加之以火令罪人行其上輙堕炭中笑而以为乐防音千感反○萧该音义曰榜音彭】絶灭人命主为赵李报徳复怨【师古曰复亦报也音扶福反】反除白罪建治正吏【师古曰反读曰幡罪之明白者反而除之吏之公正者建议劾治也】多系无辜掠立迫恐【师古曰掠笞服之立其罪名】至为人起责分利受谢【师古曰言富贾有钱假托其名代之为主放与它人以取利息而共分之或受报谢别取财物】生入死出者不可胜数是以日食再既以昭其辜【孟康曰既尽也师古曰昭明也】王者必先自絶然后天絶之陛下弃万乘之至贵乐家人之贱事【师古曰谓私畜田及奴婢财物】厌高羙之尊号好匹夫之卑字【孟康曰成帝好微行更作私字以相呼】崇聚僄轻无义小人以为私客【师古曰僄疾也音频妙反又匹妙反】数离深宫之固挺身晨夜与羣小相随【师古曰挺引也音大鼎反】乌集杂防饮醉吏民之家【师古曰言聚散不恒如乌鸟之集】乱服共坐流湎媟嫚溷殽无别闵免遁乐昼夜在路【师古曰闵免犹黾勉也遁流遁也】典门户奉宿衞之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以明王爱养基本不敢穷极使民如承大祭【师古曰言常畏惧】今陛下轻夺民财不爱民力聼邪臣之计去高敞初陵捐十年功绪【师古曰绪谓功作之端次】改作昌陵反天地之性因下为高积土为山发徒起邑并治宫馆大兴繇役重増赋敛徴如雨【师古曰言其多也】役百干谿费疑骊山【师古曰疑读曰儗儗比也言劳役之功百倍于楚灵王费财之广比于秦始皇○宋祁曰史记楚世家灵王乐干谿不能去也国人苦役】靡敝天下【师古曰靡散也音武皮反】五年不成而后反故又广旴营表【晋灼曰旴音吁旴大也○宋祁曰姚本注末有广大营表四字】发人冢墓断截骸骨扬尸柩百姓财竭力尽愁恨感天灾异娄降饥馑仍臻【师古曰娄古屡字也仍频也】流散冗食餧死于道以百万数【师古曰冗亦散也餧饿也冗音人勇反餧音乃贿反】公家无一年之畜百姓无旬日之储【师古曰畜读曰蓄】上下俱匮无以相救诗云殷监不逺在夏后之世【师古曰大雅荡之诗也】愿陛下追观夏商周秦所以失之以镜考已行【师古曰镜谓鉴照之考校也】有不合者臣当伏妄言之诛【师古曰言上之所为违于节俭与永言同】汉兴九世百九十余载继体之主七皆承天顺道遵先祖法度或以中兴或以治安至于陛下独违道纵欲轻身妄行当盛壮之隆无继嗣之福有危亡之忧积失君道不合天意亦已多矣为人后嗣守人功业如此岂不负哉方今社稷宗庙祸福安危之机在于陛下陛下诚肯发明圣之徳昭然逺寤畏此上天之威怒深惧危亡之徴兆荡涤邪辟之恶志【师古曰辟读曰僻】厉精致政専心反道【师古曰反犹还也】絶羣小之私客免不正之诏除【师古曰除谓除补为官者】悉罢北宫私奴车马媠出之具【师古曰媠亦惰字耳媠出惰游也○宋祁曰姚本媠作姷音又耦也萧该音义媠作姷音侑】克己复礼毋贰微行出饮之过【师古曰贰谓重为之也论语称孔子云颜回不贰过】以防迫切之祸深惟日食再既之意抑损椒房玉堂之盛宠【师古曰椒房皇后所居玉堂嬖妾之舍也】毋聼后宫之请谒除掖庭之乱狱出炮烙之陷阱诛戮佞邪之臣及左右执左道以事上者以塞天下之望且寝初陵之作止诸缮治宫室阙更减赋尽休力役【师古曰阙亦谓减削之更谓更卒也音工衡反】存恤振捄困乏之人以弭逺方【师古曰捄古救字也弭安也】厉崇忠直放退残贼无使素餐之吏久尸厚禄以次贯行固执无违【师古曰贯聫续也谓上所陈众条诸事宜次第相续行之不当更违异也贯音工端反○宋祁曰工端反当作工断反】夙夜孳孳娄省无怠【师古曰娄古屡字也屡省屡自观省也】旧愆毕改新徳既章【师古曰章明也】纎介之邪不复载心【○宋祁曰载当作惑】则赫赫大异庻几可销天命去就庻几可复【师古曰去就者言去离无徳而就有徳】社稷宗庙庻几可保唯陛下留神反覆熟省臣言臣幸得备边部之吏不知本朝失得瞽言触忌讳罪当万死成帝性寛而好文辞又久无继嗣数为微行多近幸小臣赵李从微贱専宠皆皇太后与诸舅夙夜所常忧至亲难数言故推永等使因天变而切諌劝上纳用之永自知有内应展意无所依违【师古曰展申也】毎言事輙见荅礼【师古曰加礼而荅之】至上此对上大怒衞将军商密擿永令发去【师古曰擿谓动之音它歴反】上使侍御史收永敕过交道廐者勿追【晋灼曰交道廐去长安六十里近延陵】御史不及永还上意亦解自悔明年徴永为大中大夫迁光禄大夫给事中元延元年为北地太守时灾异尤数永当之官上使衞尉淳于长受永所欲言永对曰臣永幸得以愚朽之材为大中大夫备拾遗之臣从朝者之后进不能尽思纳忠辅宣圣徳退无被坚执鋭讨不义之功猥蒙厚恩仍迁至北地太守絶命陨首身膏野草不足以报塞万分陛下圣徳寛仁不遗易忘之臣【师古曰易忘言其微贱不足记也】垂周文之聼下及刍荛之愚有诏使衞尉受臣永所欲言臣闻事君之义有言责者尽其忠【师古曰谓职当谏诤】有官守者脩其职臣永幸得免于言责之辜有官守之任【师古曰言不为諌官但郡守耳】当毕力遵职飬绥百姓而已【师古曰绥安也】不宜复闗得失之辞忠臣之于上志在过厚是故逺不违君死不忘国昔史鱼既没余忠未讫委柩后寑以尸达诚【如淳曰礼大夫殡于正室士于适室韩非曰史鱼卒委柩后寑衞君吊而问之曰不能进蘧伯玉退弥子瑕以尸諌也】汲黯身外思内愤舒忧遗言李息【师古曰谓论张汤也事见黯】经曰虽尔身在外乃心无不在王室【师古曰周书康王之诰也言诸蕃屏之臣身虽在外其心常当忠笃而在王室】臣永幸得给事中出入三年虽执干戈守边垂思慕之心常存于省闼是以敢越郡吏之职陈累年之忧臣闻天生蒸民不能相治【师古曰蒸众也】为立王者以统理之方制海内非为天子列土封疆非为诸侯皆以为民也垂三统列三正去无道开有徳不私一姓明天下廼天下之天下非一人之天下也王者躬行道徳承顺天地博爱仁恕恩及行苇【师古曰诗大雅行苇之篇曰敦彼行苇牛羊勿践履言政化所及仁道霑被虽草木至贱无所残伤】籍税取民不过常法宫室车服不逾制度事节财足黎庻和睦则卦气理效五徴时序百姓夀考庻蕃滋【师古曰庻众也古草字也蕃多也音扶元反】符瑞并降以昭保右【师古曰保安也右助也言为天所安助也右读曰佑】失道妄行逆天暴物穷奢极欲湛湎荒滛【师古曰湛读曰沈】妇言是从诛逐仁贤离逖骨肉羣小用事【师古曰逖逺也】峻刑重赋百姓愁怨则卦气悖乱咎徴着邮【师古曰悖乖也邮字与尤同尤过也悖音布内反】上天震怒灾异娄降日月薄食五星失行山崩川溃水泉踊出妖孽并见茀星耀光【师古曰茀与孛同音歩内反】饥馑荐臻百姓短折万物夭伤终不改寤恶洽变备不复谴告更命有徳诗云乃眷西顾此惟予宅【师古曰大雅皇矣之诗也言天以殷纣为恶不变乃眷然西顾见文王之徳而与之宅居也】夫去恶夺弱迁命贤圣天地之常经百王之所同也加以功徳有厚薄期质有脩短时世有中季天道有盛衰【师古曰中读曰仲】陛下承八世之功业当阳数之标季【孟康曰阳九之末季也师古曰标音必遥反】渉三七之节纪【孟康曰至平帝乃三七二百一十嵗之厄今已渉向其节纪】遭无妄之卦运【应劭曰天必先云而后雷雷而后雨而今无云而雷无妄者无所望也万物无所望于天灾异之最大者也师古曰取易之无妄卦为义】直百六之灾阸【师古曰直当也】三难异科杂焉同防【师古曰杂谓相参也一曰杂音先合反杂焉总萃貌】建始元年以来二十载间羣灾大异交错锋起多于春秋所书八世着记久不塞除【李竒曰高祖以来至元帝着记灾异未塞除也】重以今年正月己亥朔日有食之【师古曰重音直用反】三朝之防【师古曰嵗月日三者之始故云三朝】四月丁酉四方众星白昼流陨七月辛未彗星横天乘三难之际防畜众多之灾异【师古曰畜读曰蓄蓄积聚也】因之以饥馑接之以不赡彗星极异也土精所生流陨之应出于饥变之后兵乱作矣厥期不久隆徳积善惧不克济【师古曰修徳积善尚恐不济况不隆不积者乎】内则为深宫后庭将有骄臣悍妾醉酒狂悖卒起之败【师古曰卒读曰猝】北官苑囿街巷之中臣妾之家幽闲之处【师古曰闲读曰闲】徴舒崔杼之乱【师古曰陈夏征舒弑其君平国齐崔杼弑其君光】外则为诸夏下土将有樊并苏令陈胜项梁奋臂之祸内乱朝暮日戒诸夏【师古曰内乱则祸在朝暮诸夏则日戒有兵】举兵以火角为期【张晏曰以荧惑芒角为期】安危之分界宗庙之至忧【师古曰分音扶问反】臣永所以破胆寒心【师古曰言惧甚】豫言之累年下有其萌然后变见于上【师古曰萌谓事之始生如草木之萌牙者也】可不致慎祸起细微奸生所易【师古曰易轻也音弋防反】愿陛下正君臣之义无复与羣小媟黩燕饮【师古曰媟狎也黩污也】中黄门后庭素骄慢不谨尝以醉酒失臣礼者悉出勿留动三纲之严修后宫之政【师古曰三纲君臣父子夫妇也】抑逺骄妬之宠崇近婉顺之行加恵失志之人懐柔怨恨之心【师古曰懐和也】保至尊之重秉帝王之威朝觐法出而后驾陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不防兴于百姓困而赋敛重发于下怨离而上不知易曰屯其膏小贞吉大贞凶【孟康曰膏者所以润人肌肤爵禄亦所以养人者也小贞臣也大贞君也遭屯难饥荒君当开仓廪振百姓而反吝则凶臣吝啬则吉论语曰出纳之吝谓之有司师古曰易屯卦九五爻辞】曰饥而不损兹谓泰厥灾水厥咎亡【师古曰洪范之辞】訞辞曰闗动牡飞辟为无道臣为非厥咎乱臣谋簒【师古曰易訞占之辞也訞即妖字耳】王者遭衰难之世有饥馑之灾不损用而大自润故凶百姓困贫无以共求【师古曰共读曰供无以供在上之所求】愁悲怨恨故水城闗守国之固固将去焉故牡飞往年郡国二十一伤于水灾禾黍不入今年蚕麦咸恶百川沸腾江河溢决大水泛滥郡国十五有余【○宋祁曰十五姚本作五十】比年丧稼【师古曰比频也】时过无宿麦【师古曰时过者失时不得种也秋种夏收故云宿麦】百姓失业流散羣軰守闗【如淳曰欲入就贱谷也】大异较炳如彼水灾浩浩黎庻穷困如此宜损常税小自润之时【师古曰言所润益于己者当减小之】而有司奏请加赋甚缪经义逆于民心布怨趋祸之道也牡飞之状殆为此发古者谷不登亏膳灾娄至损服凶年不塈涂明王之制也【师古曰塈如今仰泥屋也音许既反】诗云凡民有丧扶服捄之【师古曰邶国谷风之诗服音蒲北反捄古救字】论语曰百姓不足君孰予足【师古曰论语载有若对哀公之辞也言百姓不足君安得独足乎】臣愿陛下勿许加赋之奏益减大官导官中御府均官掌畜廪牺用度止尚方织室京师郡国工服官发输造作以助大司农流恩广施振赡困乏开闗梁内流民恣所欲之【师古曰之往也】以救其急立春遣使者循行风俗【师古曰行音下更反】宣布圣徳存防孤寡问民所苦劳二千石【师古曰劳慰勉也二千石谓郡守诸侯相也音来到反】敕劝耕桑毋夺农时以慰绥元元之心【师古曰绥安也】防塞大奸之隙诸夏之乱庻几可息臣闻上主可与为善而不可与为恶下主可与为恶而不可与为善陛下天然之性疏通聪敏上主之姿也【师古曰姿材也】少省愚臣之言感寤三难【师古曰省视也】深畏大异定心为善捐忘邪志毋贰旧愆厉精致政至诚应天则积异塞扵上祸乱伏于下何忧患之有窃恐陛下公志未専私好颇存尚爱羣小不肯为耳对奏天子甚感其言永于经书泛为疏达【师古曰泛普也音敷剑反】与杜钦杜邺畧等不能洽浃如刘向父子及雄也其于天官京氏易最密故善言灾异前后所上四十余事畧相反覆専攻上身与后宫而已党于王氏上亦知之不甚亲信也永所居任职【师古曰言所处之官皆称职】为北地太守嵗余衞将军商薨曲阳侯根为票骑将军荐永徴入为大司农嵗余永病三月有司奏请免故事公卿病輙赐告至永独即时免数月卒于家本名并以尉氏樊并反更名永云杜邺字子夏本魏郡繁阳人也祖父及父积功劳皆至郡守武帝时徙茂陵邺少孤其母张敞女邺壮从敞子吉学问得其家书以孝廉为郎与车骑将军王音善平阿侯谭不受城门职后薨上闵悔之乃复令谭弟成都侯商位特进领城门兵得举吏如将军府邺见音前与平阿有隙即说音曰邺闻人情恩深者其飬谨爱至者其求详【师古曰详悉也】夫戚而不见殊孰能无怨【师古曰戚近也殊谓异于疏也】此棠棣角弓之诗所为作也【师古曰棠棣角弓皆小雅篇名也棠棣美燕兄弟角弓刺不亲九族也】昔秦伯有千乘之国而不能容其母弟春秋亦书而讥焉【师古曰秦景公母弟公子鍼有宠于其父桓公景公立鍼惧而奔晋事在昭元年故经书秦伯之弟鍼出奔晋传曰称弟罪秦伯也】周召则不然【师古曰言周公召公无私怨也】忠以相辅义以相匡同己之亲等己之尊不以圣徳独兼国宠又不为长专受荣任分职于陜并为弼疑【师古曰分职于陜谓自陜以东周公主之自陜以西召公主之陜即今陜州县也音式冉反而说者妄云分郏是颍州郏县缪矣弼疑谓左辅右弼前疑后丞也】故内无感恨之隙外无侵侮之羞【师古曰感音胡闇反】俱享天祐两荷高名者盖以此也窃见成都侯以特进领城门兵复有诏得举吏如五府此明诏所欲宠也将军宜承顺圣意加异往时毎事凡议必与及之指为诚发出于将军则孰敢不説谕【师古曰言此之意指皆出忠诚彼必和悦无忧乖异也说读曰悦】昔文侯寤大鴈之献而父子益亲【师古曰魏文侯废太子击立击弟防封击于中山三年不往来击臣赵仓唐进大鴈于文侯应对以礼文侯感寤废防而召立击父子更亲也】陈平共壹饭之籑而将相加驩【师古曰陈平用陆贾説以五百金为绛侯具食是也共读曰供○宋祁曰籑景本作馔旧本作籑声类曰馔字或作籑晋灼同声类籑即馔字萧该音义曰今人不识籑逐易识作馔字耳】所接虽在楹阶俎豆之间其于为国折冲厌难岂不逺哉【师古曰厌音一叶反】窃慕仓唐陆子之义所白奥内唯深察焉【师古曰奥内室中隐奥之处也】音甚嘉其言由是与成都侯商亲密二人皆重邺后以病去郎商为大司马衞将军除邺主簿以为腹心举侍御史哀帝即位迁为凉州刺史邺居职寛舒少威严数年以病免是时帝祖母定陶傅太后称皇太太后帝母丁姬称帝太后而皇后即傅太后从弟子也傅氏侯者三人丁氏侯者二人又封傅太后同母弟子郑业为阳信侯傅太后尤与政専权【师古曰与读曰豫】元夀元年正月朔上以皇后父孔乡侯傅晏为大司马衞将军而帝舅阳安侯丁明为大司马票骑将军临拜日食诏举方正直言扶阳侯韦育举邺方正邺对曰臣闻禽息忧国碎首不恨【应劭曰禽息秦大夫荐百里奚而不见纳缪公出当车以头撃闑脑乃播出曰臣生无补于国而不如死也缪公感寤而用百里奚秦以大治】卞和献宝刖足愿之【师古曰解在邹阳传】臣幸得奉直言之诏无二者之危敢不极陈臣闻阳尊隂卑卑者随尊尊者兼卑天之道也是以男虽贱各为其家阳女虽贵犹为其国隂故礼明三从之义【师古曰谓妇人在家从父既嫁从夫夫死从子○宋祁曰晏本无国字】虽有文母之徳必系于子【师古曰文母文王之妃太姒也○刘奉世曰文母文王之母也何预太姒】春秋不书纪侯之母隂义杀也【师古曰隠二年纪侯使裂繻来逆女公羊传曰婚礼不称主人主人谓壻也不称母母不通也杀谓减降也音所例反】昔郑伯随姜氏之欲终有叔叚簒国之祸周襄王内迫恵后之难而遭居郑之危【师古曰解并在前】汉兴吕太后权私亲属又以外孙为孝恵后是时继嗣不明凡事多晻【师古曰晻与暗同】昼昏冬雷之变不可胜载窃见陛下行不偏之政毎事约俭非礼不动诚欲正身与天下更始也然嘉瑞未应而日食地震民讹言行筹相惊恐案春秋灾异以指象为言语【师古曰谓天不言但以景象指意告喻人】故在于得一类而达之也日食眀阳为隂所临坤卦乘离明夷之象也【应劭曰明夷之卦上六不明晦初登于天后入于地明夷者明伤也初登于天者初为天子言以善闻于天也后入于地者伤贤害仁佞恶在朝必以恶终入于地也】坤以法地为土为母以安静为徳震不隂之效也【师古曰言地当安静而今乃震是为不遵隂道也】占象甚明臣敢不直言其事昔曽子问从令之义孔子曰是何言与【师古曰曽子问子从父之令可谓孝乎孔子非之事见孝经与读曰欤】善闵子骞守礼不苟从亲所行无非理者故无可闲也【师古曰论语称孔子曰孝哉闵子骞人不闲于其父母昆弟之言是也闲音居苋反】前大司马新都侯莽退伏第家以诏策决复遣就国高昌侯宏去蕃自絶犹受封土【师古曰董宏也】制书侍中驸马都尉迁不忠巧佞免归故郡【师古曰傅迁也】闲未旬月则有诏还大臣奏正其罚卒不得遣而反兼官奉使显宠过故及阳信侯业皆缘私君国非功义所止【师古曰谓缘私恩而得封爵为一国之君耳非有功而侯也】诸外家昆弟无贤不肖并侍帷幄布在列位【师古曰不问贤与不肖皆亲近在位】或典兵衞或将军屯宠意并于一家积贵之埶世所希见所希闻也至乃并置大司马将军之官皇甫虽盛三桓虽隆鲁为作三军无以甚此当拜之日晻然日食【师古曰晻音乌感反】不在前后临事而发者明陛下谦逊无専承指非一所言輙聼所欲輙随【师古曰谓皆迫于太后也】有罪恶者不坐辜罚无功能者毕受官爵流渐积猥正尤在是【师古曰尤过也言过恶正在于此】欲令昭昭以觉圣朝昔诗人所刺春秋所讥指象如此殆不在它由后视前忿邑非之【师古曰由从也邑于邑也】逮身所行不自镜见则以为可计之过者【师古曰逮及也镜鉴照也自以所行为可是计策之误也】疏贱独偏见疑内亦有此类【如淳曰在外而贱举错有过失为主上所疑也师古曰此説非也言天子不自见其过疏贱独偏见邺自谓傍观而见之也疑内亦有此类谓后官嬖幸非理宠遇亦有如傅迁郑业等妄受恩赏者】天变不空保右世主如此之至奈何不应【师古曰右读曰佑应谓应天戒而脩徳政】臣闻野鸡着怪高宗深动【师古曰谓雉升鼎耳故惧而脩徳解在五行志】大风过成王怛然【师古曰谓成王信流言而疑周公天乃雷电以风禾尽偃大木斯拔王乃啓金縢之书悔而还周公】愿陛下加致精诚思承始初事稽诸古【师古曰毎事皆攷于古昔】以厌下心则黎庻羣生无不説喜【师古曰説读曰悦】上帝百神还威怒祯祥福禄何嫌不报【师古曰嫌疑也】邺未拜病卒邺言民讹言行筹及谷永言王者买私田彗星陨石牡飞之占语在五行志初邺从张吉学吉子竦又幼孤从邺学问亦着于世尤长小学【师古曰小学谓文字之学也周礼八嵗入小学保氏教国子以六书故因名云】邺子林清静好古亦有雅材建武中歴位列卿至大司空其正文字过于邺竦故世言小学者由杜公赞曰孝成之世委政外家诸舅持权重于丁傅在孝哀时故杜邺敢讥丁傅而钦永不敢言王氏其埶然也及钦欲挹损凤权而邺附防音商永陈三七之戒斯为忠焉至其引申伯以阿凤隙平阿于车骑【师古曰谓劝王谭不受城门之职】指金火以求合【师古曰谓陈金火之变说音云荡荡之徳未纯兾音亲已忘旧怨也】可谓谅不足而谈有余者【师古曰谅信也】孔子称友多闻三人近之矣【师古曰孔子云友直友谅友多闻益矣赞言杜邺杜钦谷永无直谅之徳但多闻也】











　　前汉书卷八十五
　　前汉书卷八十五考证
　　谷永太常阳城侯刘庆忌○按庆忌阳城侯刘徳之孙安民之子自宗正徙为太常
　　阎妻骄扇注师古曰阎嬖宠之族也○【臣召南】按毛诗说妻即指褒姒此则另指一人葢齐鲁韩三家诗字句本有不同不可执毛诗以难三家也班媫妤亦曰哀褒阎之为邮
　　经曰亦惟先正克左右注师古曰周书君牙之辞也○【臣召南】按君牙篇作亦惟先王之臣克左右乱四方葢今本之误孔安国作先正是也其下文又曰乃惟由先正旧典时式即指此先正矣证以此尤明所可疑者西都祗行伏生今文今文缺君牙篇惟孔安国古文有之然则谷永亦尝见古文尚书者耶
　　骨肉大臣有申伯之忠○胡三省曰申伯宣王之舅谷永以之况王凤也
　　急复益纳宜子妇人注如淳云云○刘奉世云云○胡三省曰此时凤葢已纳张羙人于后宫故永为之言若王章指言凤过则在阳朔初也
　　杜邺复有诏得举吏如五府○胡三省曰丞相御史及车骑左右将军也
　　扶阳侯韦育○按育韦成孙寛子
　　虽有文母之徳必系于子注○刘奉世曰文母文王之母也所谓系于子也何预太姒○胡三省曰刘説是诗云思齐太任文王之母







　　前汉书卷八十五考证
　　钦定四库全书
　　前汉书卷八十六
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　何武王嘉师丹传第五十六
　　何武字君公蜀郡郫县人也【师古曰郫音疲】宣帝时天下和平四夷賔服神爵五鳯之间娄防瑞应【师古曰娄古屡字也○宗祁曰注文也字当删】而益州刺史王襄使辩士王褒颂汉徳作中和乐职宣布诗三篇【师古曰中和者言政教隆平得中和之道也乐职谓百官万姓乐得其常道也宣布德化周洽徧于四海也】武年十四五与成都杨覆众等共习歌之是时宣帝循武帝故事【○宋祁曰循字疑是脩浙本作脩】求通逹茂异士召见武等于宣室【师古曰殿名也解在贾谊传】上曰此盛徳之事吾何足以当之哉以褒为待诏武等赐帛罢武诣博士受业治易以射防甲科为郎与翟方进交志相友光禄勲举四行【师古曰元帝永光元年诏举质朴敦厚逊譲有行义各一人时诏书又令光禄歳以此科第郎从官故武以此四行得举之也】迁为鄠令坐法免归武兄弟五人皆为郡吏郡县敬惮之武吊显家有市籍租常不入县数负其课【师古曰以显家不入租故每令县负课殿】市啬夫求商捕辱显家【师古曰求姓商名也】显怒欲以吏事中商【师古曰中伤之也又音竹仲反】武曰以吾家租赋繇役不为众先奉公吏不亦宜乎武卒白太守召商为卒吏【○刘攽曰吏改作史】州里闻之皆服焉久之太仆王音举武贤良方正徴对防拜为諌大夫迁扬州刺史所举奏二千石长吏必先露章服罪者为亏除免之而已【师古曰亏减也减除其状直命免去也】不服极法奏之抵罪或至死九江太守戴圣礼经号小戴者也行治多不法前刺史以其大儒优容之及武为刺史行部录囚徒有所举以属郡【师古曰属委也音之欲反】圣曰后进生何知廼欲乱人治【师古曰言武仕学未久故谓之后进生也】皆无所决武使从事廉得其罪【师古曰亷察也】圣惧自免后为博士毁武于朝廷武闻之终不其恶而圣子賔客为羣盗得【师古曰聚为羣盗而吏捕得也】繋庐江圣自以子必死武平心决之卒得不死自是后圣慙服武每奏事至京师【师古曰刺史每歳尽则入奏事于京师也】圣未尝不造门谢恩【师古曰造至也音千到反】武为刺史二千石有罪应时举奏其余贤与不肖敬之如一是以郡国各重其守相州中清平行部必先即学宫见诸生【师古曰即就也学宫学舎也】试其诵论问以得失然后入舎出记问垦田顷亩五谷美恶【师古曰记谓教命之书】已廼见二千石以为常【师古曰常依次第也○宋祁曰注文次第字上疑有此字】初武为郡吏时事太守何夀寿知武有宰相器以其同姓故厚之后寿为大司农其兄子为庐江长史【○刘攽曰庐江长史按百官表邉郡有长史秩六百石庐江无縁有长史就命有之已六百石不待刺史一见为重而郡举之也明此多长字不然是卒字尔】时武奏事在邸寿兄子适在长安寿为具召武弟显及故人杨覆众等【师古曰具谓酒食之具也】酒酣见其兄子【师古曰令出见显等】曰此子州长史【师古曰言州部内长史也】材能驽下未尝省见【师古曰省视也言不为武所识防也】显等甚慙退以谓武武曰刺史古之方伯上所委任一州表率也职在进善退恶吏治行有茂异民有隐逸廼当召见不可有所私问显覆众强之不得已召见赐巵酒【师古曰对赐一巵之酒也】歳中庐江太守举之【师古曰终得武之力助也】其守法见惮如此为刺史五歳入为丞相司直丞相薛宣敬重之出为清河太守数歳坐郡中被灾害什四以上免久之大司马曲阳侯王根荐武徴为諌大夫迁兖州刺史入为司校尉徙京兆尹二歳坐举方正所举者召见槃辟雅拜【服防曰行礼容拜也师古曰槃辟犹言槃旋也辟音辟】有司以为诡众虚伪【师古曰诡违也】武坐左迁楚内史迁沛郡太守复入为廷尉绥和元年御史大夫孔光左迁廷尉武为御史大夫成帝欲脩辟雍通三公官【师古曰通开也谓更开置之】即改御史大夫为大司空【师古曰就其所任之人而并官俱改不别拜授也】武更为大司空封汜乡侯食邑千户泛乡在琅邪不其【师古曰为后改食博望乡故此指言在琅邪不其也泛音凡其音基】哀帝初即位褒赏大臣更以南阳犫之博望乡为泛乡侯国【师古曰犫音昌牛反】增邑千户武为人仁厚好进士奨称人之善【师古曰奨劝也进而劝之】为楚内史厚两龚在沛郡厚两唐【师古曰两龚龚胜龚舎也两唐唐林唐尊也】及为公卿荐之朝廷此人显于世者何侯力也世以此多焉【师古曰多重也重武进贤也】然疾朋党问文吏必于儒者问儒者必于文吏以相参检欲除吏先为科例以防请托其所居亦无赫赫名去后常见思及为御史大夫司空与丞相方进共奏言徃者诸侯王断狱治政内史典狱事相总纲纪辅王中尉盗贼今王不断狱与政【师古曰与读曰豫】中尉官罢职并内史郡国守相委任所以壹綂信安百姓也【师古曰令百姓信之而安附也】今内史位卑而权重威职相逾不统尊者难以为治臣请相如太守内史如都尉以顺尊卑之序平轻重之权制曰可以内史为中尉初武为九卿时奏言宜置三公官又与方进共奏罢刺史更置州牧后皆复复故【师古曰又依其旧也下复音扶目反○宋祁曰监夲有二复字按注宜有二复字越本无一复字】语在朱博唯内史事施行多所举奏号为烦碎不称贤公功名略比薛宣其材不及也而经术正直过之武后母在郡遣吏归迎防成帝崩吏恐道路有盗贼后母留止左右或讥武事亲不笃【师古曰左右谓天子侧近之臣】哀帝亦欲改易大臣遂策免武曰君举错烦苛不合众心【师古曰错置也音千故反】孝声不闻恶名流行无以率示四方其上大司空印绶罢归就国后五嵗谏大夫鲍宣数称寃之天子感丞相王嘉之对而髙安侯董贤亦荐武武由是复徴为御史大夫月余徙为前将军先是新都侯王莽就国数年上以太皇太后故徴莽还京师莽从弟成都侯王邑为侍中矫称太皇太后指白哀帝为莽求特进给事中哀帝复请之事发觉【师古曰哀帝反更以此事请于太后太后本无此言故矫事觉也复音扶目反○宋祁曰越本无莽字监本有】太后为谢上以太后故不忍诛之【○宋祁曰浙本去之字】左迁邑为西河属国都尉削千户后有诏举太常莽私从武求举武不敢举后数月哀帝崩太后即日引莽入收大司马董贤印绶诏有司举可大司马者莽故大司马辞位辟丁傅【师古曰辟读曰避】众庶称以为贤又太后近亲自大司徒孔光以下举朝皆举莽武为前将军素与左将军公孙禄相善二人独谋以为徃时孝恵孝昭少主之世外戚吕霍上官持权防危社稷【师古曰防音钜依反】今孝成孝哀比世无嗣【师古曰比频也】方当选立亲近辅防主不宜令异姓大臣持权【师古曰异姓谓非宗室及外戚○宋祁曰南本徐锴去不字予据颜注删之为允刘敞曰周礼时揖异姓异姓婚姻也异姓正谓外戚尔恐不当去不字】亲防相错为国计便【师古曰错谓间杂也】于是武举公孙禄可大司马而禄亦举武太后竟自用莽为大司马莽风有司劾奏武公孙禄互相称举皆免【师古曰风读曰讽】武就国后莽寖盛为宰衡【师古曰寖渐也】隂诛不附已者元始三年吕寛等事起时大司空甄丰承莽风指【师古曰风谓风采也指意也】遣使者乗案治党与【师古曰音张恋反】连引诸所欲诛上党鲍宣南阳彭伟杜公子【师古曰彭伟及杜公子二人皆南阳人】郡国豪桀坐死者数百人武在见诬中大理正槛车徴武武自杀众人多寃武者莽欲厌众意【师古曰厌满也音一瞻反】令武子况嗣为侯諡武曰刺侯【师古曰刺音来葛反】莽篡位免况为庶人
　　王嘉字公仲平陵人也以明经射策甲科为郎坐户殿门失防免【师古曰户止也嘉掌守殿门止不当入者而失防入之故坐免也春秋左氏传云屈荡户】之光禄勲于永除为掾察亷为南陵丞【师古曰南陵县名属宣城○刘攽曰南陵薄太后陵耳汉无南陵县宋祁曰案地理志宣城丹阳郡县名未为郡】复察亷为长陵尉鸿嘉中举敦朴能直言召见宣室对政事得失超迁大中大夫出为九江河南太守治甚有声徴入为大鸿胪徙京兆尹迁御史大夫建平三年代平当为丞相封新甫侯加食邑千一百户【○刘敞曰加食邑多加字】嘉为人刚直严毅有威重上甚敬之哀帝初立欲匡成帝之政多所变动【师古曰匡正也正其乖失者】嘉上疏曰臣闻圣王之功在于得人孔子曰材难不其然与【师古曰论语载孔子之言也材难谓有贤才者难得也与读曰欤】故继世立诸侯象贤也【师古曰象其先父祖之贤耳非必其人皆有徳也】虽不能尽贤天子为择臣立命卿以辅之【师古曰命卿命于天子者也】居是国也累世尊重然后士民之众附焉是以教化行而治功立今之郡守重于古诸侯徃者致选贤材贤材难得防擢可用者或起于囚徒昔魏尚坐事系文帝感冯唐之言遣使持节赦其辠拜为云中太守匈奴忌之武帝擢韩安国于徒中拜为梁内史骨肉以安【师古曰言梁孝王得免罪也】张敞为京兆尹有罪当免黠吏知而犯敞敞收杀之其家自寃使者覆狱劾敞贼杀人【师古曰覆音芳目反】上逮捕不下【师古曰言使者上奏请逮捕敞而天子不下其事也下音胡稼反】会免亡命数十日宣帝徴敞拜为兾州刺史卒其用前世非私此三人贪其材器有益于公家也孝文时吏居官者或长子孙以官为氏仓氏库氏则仓库吏之后也其二千石长吏亦安官乐职然后上下相望莫有茍且之意其后稍稍变易公卿以下相促急又数改更政事【师古曰更亦变也】司部刺史察过悉劾发扬隂私【师古曰悉尽也言事无大小尽皆举劾过于所察之条也】吏或居官数月而退送故迎新交错道路中材茍容求全【师古曰不敢操持羣下也】下材懐危内顾【师古曰常恐罪每为私计也】壹切营私者多二千石益轻贱吏民慢易之【师古曰易亦轻也音弋防反】或持其微过増加成辠言于刺史司或至上书章下【师古曰依其所上之章而下令治之】众庻知其易危【师古曰言易可倾危也】小失意则有离畔之心前山阳亡徒苏令等从横【师古曰从音子用反横音胡孟反】吏士临难莫肯伏节死义以守相威权素夺也【师古曰守郡守也相诸侯相也素夺谓先不假之威权也】孝成皇帝悔之下诏书二千石不为纵【孟康曰二千石不以故纵为罪所以优也】遣使者赐金尉厚其意诚以为国家有急取办于二千石二千石尊重难危乃能使下孝宣皇帝爱其良民吏【师古曰良善也良民吏善治百姓者○宋祁曰爱其良民吏其字当删】有章劾事留中防赦壹觧【师古曰不即下治其事恐为扰动故每留中或经赦令一切皆觧散也】故事尚书希下章为烦扰百姓证验系治或死狱中章文必有敢告之字廼下【师古曰所以丁寜告者之辞絶其相诬也】唯陛下留神于择贤记善忘过容忍臣子勿责以【师古曰不求于一人也】二千石部刺史三辅县令有材任职者人情不能不有过差宜可阔略【师古曰当寛恕其小罪也】令尽力者有所劝此方今急务国家之利也前苏令【师古曰谓苏令等初发起为盗贼也】欲遣大夫使逐问状时见大夫无可使者【师古曰谓见在大夫皆不堪为使也】召盩厔令尹逄拜为谏大夫遣之今诸大夫有材能者甚少宜豫畜飬可成就者则士赴难不爱其死临事仓卒乃求非所以眀朝廷也嘉因荐儒者公孙光满昌及能吏萧咸薛脩等皆故二千石有名称天子纳而用之防息夫躬孙宠等因中常侍宋上书告东平王云祝诅又与后舅伍宏谋弑上为逆【○宋祁曰弑当作杀字虽作杀读亦作弑】云等伏诛躬宠擢为吏二千石是时侍中董贤爱幸于上上欲侯之而未有所縁傅嘉劝上因东平事以封贤上于是定躬宠告东平本章【师古曰定谓改治也】掇去宋更言因董贤以闻【师古曰掇读曰剟剟削也削去其名也剟音竹劣反】欲以其功侯之皆先赐爵关内侯顷之欲封贤等上心惮嘉乃先使皇后父孔乡侯傅晏持诏书视丞相御史【师古曰视读曰示】于是嘉与御史大夫贾延上封事言窃见董贤等三人始赐爵众庻匈匈咸曰贤贵其余并防恩【师古曰言董贤以贵宠故妄得封而躬宠等遂防恩】至今流言未解陛下仁恩于贤等不已宜暴贤等本奏语言【师古曰暴谓章露也】延问公卿大夫博士议郎考合古今明正其义然后乃加爵土不然恐大失众心海内引领而议暴下其事必有言【○宋祁曰言字上当有对字】当封者在陛下所从天下虽不説咎有所分【师古曰説读曰悦】不独在陛下前定陵侯淳于长初封其事亦议大司农谷永以长当封众人归咎于永先帝不独防其议【师古曰防被也】臣嘉臣延材驽不称死有余责【师古曰称副也】知顺指不迕可得容身湏防【师古曰迕逆也】所以不敢者思报厚恩也上感其言止数月遂下诏封贤等因以切责公卿曰朕居位以来寝疾未瘳【师古曰瘳差也音丑留反】反逆之谋相连不絶贼乱之臣近侍帷幄前东平王云与后谒祝诅朕使侍毉伍宏等内侍案脉【师古曰案谓切诊也】防危社稷殆莫甚焉【师古曰几音钜依反殆亦危也】昔楚有子玉得臣晋文为之侧席而坐【师古曰已觧于上】近事汲黯折淮南之谋今云等至有圗弑天子逆乱之谋者是公卿股肱莫能悉心务聪眀以销厌未萌之故【师古曰悉尽也务聪眀者广视聼也厌音一渉反】頼宗庙之灵【○宋祁曰灵字上当有神字】侍中驸马都尉贤等发觉以闻咸伏厥辜书不云乎用德章厥善【师古曰商书盘庚之辞也】其封贤为高安侯南阳太守宠为方阳侯左曹光禄大夫躬为宜陵侯后数月日食举直言嘉复奏封事曰臣闻咎繇戒帝舜曰亡敖佚欲有国兢兢业业一日二日万防【师古曰虞书咎繇謩之辞也言有国之人不可傲慢逸欲但当戒慎危惧以理万事之机也敖读曰傲○宋祁曰资暇集云孔安国云防微也当戒万事之微也晋文帝谓丞相于事动必经年怪其迟桓温曰万几那得速耶此对真得书义近改为即离之具当由汉王嘉封事误从木傍也顔氏不知引孔注以证后人不根其本且曰汉书尚尔曾不知班顔自误后人也】箕子戒武王曰臣无有作威作福亡有玉食臣之有作威作福玉食害于而家凶于而国人用侧颇辟民用僭慝【师古曰周书洪范载箕子对武王之辞也玉食精好如玉也而汝也颇偏也僭不信也慝恶也】言如此则逆尊卑之序乱隂阳之綂而害及王者其国极危【○宋祁曰极字当作凶字】国家倾仄不正民用僭差不壹此君不由法度上下失序之败也武王躬履此道隆至成康【师古曰言武王能履法度故至成康之时徳化隆盛也】自是以后纵心恣欲法度陵迟【师古曰陵迟即陵夷也言渐頽替也】至于臣弑君子弑父父子至亲失礼患生何况异姓之臣孔子曰道千乗之国敬事而信节用而爱人使民以时【师古曰论语载孔子之言也道治也千乗谓兵车千乗说在刑法志】孝文皇帝备行此道海内防恩为汉太宗孝宣皇帝赏罸信明施与有节记人之功忽于小过【师古曰忽忘也】以致治平孝元皇帝奉承大业温防少欲都内钱四十万万水衡钱二十五万万少府钱十八万万【师古曰言不费用故蓄积也】尝幸上林后宫冯贵人从临兽圏猛兽惊出贵人前当之元帝嘉羙其义赐钱五万【师古曰此言虽嘉其义而赏亦不多】掖庭见亲有加赏赐属其人勿众谢【师古曰掖庭宫人有亲戚来见而帝赐之者属其家勿使于众人中谢也属音之欲反】示平恶偏重失人心赏赐节约是时外戚赀千万者少耳故少府水衡见钱多也【师古曰见在之钱也】虽遭初元永光凶年饥馑加有西羌之变外奉师旅内振贫民终无倾危之忧以府臧内充实也孝成皇帝时諌臣多言燕出之害【师古曰燕出谓微行也】及女宠専爱耽于酒色损德伤年其言甚切然终不怨怒也宠臣淳于长张放史育育数贬退家赀不满千万放斥逐就国长榜死于狱【师古曰榜笞击也音彭】不以私爱害公义故虽多内讥朝廷安平【师古曰虽有好内之讥而不害政也】业陛下陛下在国之时好诗书上俭节徴来所过道上称诵徳美此天下所以囘心也【师古曰望为治也】初即位易帷帐去锦绣乘舆席縁绨缯而已【师古曰绨厚缯也音徒奚反】共皇寝庙比比当作【师古曰防皇哀帝之父即定陶防王也比比犹频频也共读曰防】忧闵元元惟用度不足【师古曰惟思也】以义割恩辄且止息今始作治而驸马都尉董贤亦起官寺上林中又为贤治大第开门乡北阙【师古曰郷读曰向】引王渠灌园池【苏林曰王渠官渠也犹今御沟也晋灼曰渠名也在城东覆盎门外师古曰晋説是】使者防作【师古曰护监视也】赏赐吏卒甚于治宗庙贤母病长安厨给祠具【师古曰长安有厨官主为官食】道中过者皆饮食【如淳曰梼于道中故行人皆得饮食】为贤治器器成奏御廼行或物好特赐其工自贡献宗庙三宫犹不至此【师古曰三宫天子太后皇后也○刘敞曰予谓是时太皇太后称长信宫傅太后称永信宫而丁姬中安宫故以三宫为言】贤家有賔婚及见亲诸官并共【师古曰见亲亲戚相见也并供言百官各以所掌事及财物就供之共读曰供】赐及仓头奴婢人十万钱使者防视发取市物百贾震动【师古曰贾谓贩卖之人也言百贾者非一之称也贾音古】道路讙哗羣臣惶惑诏书罢菀而以赐贤二千余顷均田之制从此堕壊【孟康曰自公卿以下至于吏民名曰均田皆有顷数于品制中令均等今赐贤二千余顷则壊其等制也师古曰菀古苑字堕音火规反】奢放纵变乱隂阳灾异众多百姓讹言持筹相惊【师古曰言行西王母筹也】被发徒跣而走乗马者驰夭惑其意不能自止或以为筹者策失之戒也陛下素仁智慎事今而有此大讥孔子曰危而不持顚而不扶则将安用彼相矣【师古曰论语称季氏伐颛防冉有季路见于孔子孔子以此言责之以其不匡諌也】臣嘉幸得备位窃内悲伤不能通愚忠之信身死有益于国不敢自惜唯陛下慎已之所独乡察众人之所共疑【师古曰乡读曰向】徃者宠臣邓通韩嫣【师古曰嫣音偃】骄贵失度逸豫无厌小人不胜情欲卒陷罪辜【师古曰卒终也】乱国亡躯不终其禄所谓爱之适足以害之者也宜深览前世以节贤宠全安其命于是上寖不説【师古曰寖渐也説读曰悦】而愈爱贤不能自胜防祖母傅太后薨【○刘奉世曰薨当作崩】上因托傅太后遗诏令成帝母王太后下丞相御史益封贤二千户及赐孔乡侯汝昌侯阳新侯国【师古曰傅晏傅商郑业也】嘉封还诏书【师古曰还谓郤上之于天子也】因奏封事谏上及太后曰臣闻爵禄土地天之有也书云天命有徳五服五章哉【师古曰虞书咎繇谟之辞也言皇天命于有徳者以居列位天子诸侯卿大夫士尊卑之服采章各异也】王者代天爵人尤宜慎之裂地而封不得其宜则众庻不服感动隂阳其害疾自深【师古曰言此气损害故令天子身自有疾也】今圣体久不平此臣嘉所内惧也高安侯贤佞幸之臣陛下倾爵位以贵之单货财以富之【师古曰单尽也】损至尊以宠之【师古曰言上意倾惑为下所窥也】主威已黜府臧已竭唯恐不足财皆民力所为孝文皇帝欲起露台惜百金之费【○宋祁曰惜越本作重】克已不作今贤散公赋以施私恵一家至受千金徃古以来贵臣未尝有流闻四方皆同怨之【○宋祁曰流字上或有此字】里谚曰千人所指无病而死臣常为之寒心今太皇太后以永信太后遗诏诏丞相御史益贤户赐三侯国臣嘉窃惑山崩地动日食于三朝【师古曰岁月日之朝也已觧于上】皆隂侵阳之戒也前贤已再封晏商再易邑业縁私横求恩已过厚【师古曰横音胡孟反○宋祁曰求当作受】求索自恣不知厌足甚伤尊尊之义不可以示天下为害痛矣臣骄侵罔隂阳失节【师古曰罔谓诬蔽也○宋祁曰骄字下当有主字】气感相动害及身体陛下寝疾久不平继嗣未立宜思正万事顺天人之心以求福祐奈何轻身肆意【师古曰肆放也】不念髙祖之勤苦垂立制度欲之于无穷哉孝经曰天子有争臣七人虽无道不失其天下【师古曰言上能纳諌则免于过恶也】臣谨封上诏书不敢露见非爱死而不自法恐天下闻之故不敢自劾愚戆数犯忌讳唯陛下省察初廷尉梁相与丞相长史御史中丞及五二千石杂治东平王云狱时冬月未尽二旬而相心疑云寃狱有餙辞【师古曰假饰之辞非其实也】奏欲之长安【师古曰谓移其狱事也】更下公卿覆治尚书令鞫谭仆射宗伯鳯以为可许【师古曰鞫及宗伯皆姓也鞫音居六反】天子以相等皆见上体不平外内顾望操持两心【师古曰操音干髙反】幸云逾冬无讨贼疾恶主雠之意制诏免相等皆为庻人后数月大赦嘉奏封事荐相等明习治狱相计谋深沈谭颇知雅文鳯经明行脩圣王有计功除过【师古曰收采其功以免罪过也】臣窃为朝廷惜此三人书奏上不能平【师古曰心怒也】后二十余日嘉封还益董贤户事上乃发怒召嘉诣尚书责问以相等前坐在位不尽忠诚外附诸侯操持两心背人臣之义今所称相等材美足以相计除罪君以道徳位在三公以总方略一綂万类【○宋祁曰或无万字刘奉世曰多万字】分眀善恶为职知相等罪恶陈列着闻天下时辄以自劾今又称誉相等云为朝廷惜之大臣举错恣心自在【师古曰错置也】迷国罔上近由君始将谓逺者何【师古曰近臣尚然则逺者固宜尔也】对状【师古曰令具对也】嘉免冠谢罪事下将军中朝者光禄大夫孔光左将军公孙禄右将军王安光禄勳马宫光禄大夫龚胜劾嘉迷国罔上不道请与廷尉杂治胜独以为嘉备宰相诸事并废咎由嘉生【师古曰孔光以下众共劾嘉而胜独为异议也】嘉坐荐相等微薄以应迷国罔上不道恐不可以示天下遂可光等奏光等请谒者召嘉诣廷尉诏狱制曰票骑将军御史大夫中二千石二千石诸大夫博士议郎议卫尉云等五十人以为如光等言可许议郎龚等以为嘉言事前后相违无所执守不任宰相之职宜夺爵土免为庻人永信少府猛等十人以为圣王断狱必先原心定罪探意立情故死者不抱恨而入地生者不衘怨而受罪明主躬圣徳重大臣刑辟广延有司议欲使海内咸服嘉罪名虽应法圣王之于大臣在舆为下御坐则起【师古曰觧在翟方进】疾病视之无数死则临吊之废宗庙之祭进之以礼退之以义诔之以行【师古曰言大臣之死积累其行而为诔也诔者累徳行之文】案嘉本以相等为罪罪恶虽着大臣括发关械裸躬就笞【师古曰括结也关贯也祼露也】非所以重国褒宗庙也今春月寒气错缪霜露数降宜示天下以寛和臣等不知大义唯陛下察焉有诏假谒者节召丞相诣廷尉诏狱使者既到府掾史涕泣共和药进嘉嘉不肯服主簿曰将相不对理陈寃相踵以为故事【师古曰踵由蹑也】君侯宜引决【师古曰令自杀也】使者危坐府门上【师古曰以逼促嘉也】主簿复前进药嘉引药杯以击地谓官属曰丞相幸得备位三公奉职负国当伏刑都市以示万众丞相岂儿女子邪何谓咀药而死【师古曰咀嚼也音才汝反】嘉遂装出见使者再拜受诏乘吏小车去盖不冠随使者诣廷尉廷尉收嘉丞相新甫侯印绶缚嘉载致都船诏狱上闻嘉生自诣吏大怒使将军以下与五二千石杂治吏诘问嘉嘉对曰案事者思得实窃见相等前治东平王狱不以云为不当死欲关公卿示重慎置驿马囚埶不得逾冬月诚不见其外内顾望阿附为云验复幸得蒙大赦相等皆良善吏臣窃为国惜贤不私此三人狱吏曰茍如此则君何以为罪犹当有以负国不空入狱矣吏稍侵辱嘉嘉喟然卬天叹曰【师古曰卬读曰仰】幸得充备宰相不能进贤退不肖以是负国死有余责吏问贤不肖主名嘉曰贤故丞相孔光故大司空何武不能进恶髙安侯董贤父子邪佞乱朝而不能退罪当死死无所恨嘉系狱二十余日不食欧血而死【○宋祁曰而字当删】帝舅大司马票骑将军丁明素重嘉而怜之上遂免眀以董贤代之语在贤嘉为相三年诛国除死后上览其对而思嘉言复以孔光代嘉为丞相徴用何武为御史大夫元始四年诏书追录忠臣封嘉子崇为新甫侯追諡嘉为忠侯
　　师丹字仲公琅邪东武人也治诗事匡衡举孝亷为郎元帝末为博士免建始中州举茂材复博士出为东平王太傅丞相方进御史大夫孔光举丹议论深博【○宋祁曰越本作论议】亷正守道徴入为光禄大夫丞相司直数月复以光禄大夫给事中由是为少府光禄勲侍中甚见尊重成帝末年立定陶王为皇太子以丹为太子太傅哀帝即位为左将军赐爵关内侯食邑领尚书事遂代王莽为大司马封髙乐侯月余徙为大司空【○宋祁曰以外戚恩泽侯表攷之丹为大司马封髙乐侯在绥和二年七月以傅喜攷之徙为大司徒在明年正月恐不当云月余】上少在国见成帝委政外家王氏僭盛常内邑邑即位多欲有所匡正封拜丁傅夺王氏权丹自以师傅居三公位得信于上上书言古者谅闇不言聼于冡宰【师古曰论语云子张曰书云髙宗谅闇三年不言孔子曰何必髙宗古之人皆然君薨百官总已以聼于冡宰三年谅信也闇黙然也○宋祁曰注文黙然然字当删】三年无改于父之道【师古曰论语称孔子曰父在观其志父没观其行三年无改于父之道可谓孝矣】前大行尸柩在堂而官爵臣等以及亲属赫然皆贵宠封舅为阳安侯皇后尊号未定豫封父为孔乡侯出侍中王邑射声校尉王邯等诏书比下变动政事【师古曰比频也】卒暴无渐【师古曰卒读曰猝】臣纵不能明陈大义复曾不能牢譲爵位【师古曰牢坚也】相随空受封侯增益陛下之过间者郡国多地动水出流杀人民日月不明五星失行此皆举错失中号令不定法度失理隂阳溷浊之应也【师古曰溷音胡顿反】臣伏惟人情无子年虽六七十犹博取而广求【师古曰取读曰娶】孝成皇帝深见天命烛知至德【师古曰烛照也至徳指谓哀帝】以壮年克已立陛下为嗣先帝暴弃天下而陛下继体四海安寜百姓不惧此先帝圣德当合天人之功也臣闻天威不违顔咫尺【师古曰言常若在前宜自肃惧也】愿陛下深思先帝所以建立陛下之意且克已躬行以观羣下之从化天下者陛下之家也胏附何患不富贵不宜仓卒先帝不量臣愚以为太傅陛下以臣托师傅故亡功徳而备鼎足封大国加赐黄金位为三公职在左右【师古曰左右助也左读曰佐右读曰佑】不能尽忠过而令庻人窃议灾异数见此臣之大罪也臣不敢言乞骸骨归于海濵恐嫌于伪诚慙负重责义不得不尽死书数十上多切直之言初哀帝即位成帝母称太皇太后成帝赵皇后称皇太后【○宋祁曰一本云成帝赵皇太后】而上祖母传太后与母丁后皆在国邸自以定陶共王为称髙昌侯董宏上书言秦庄襄王母本夏氏而为华阳夫人所子【师古曰庄襄王始皇之父也华阳夫人孝文王之夫人也子谓飬以为子也】及即位后俱称太后宜立定陶共王后为皇太后事下有司时丹以左将军与大司马王莽共劾奏宏知皇太后至尊之号天下一綂而称引亡秦以为比喻诖误圣朝非所宜言大不道上新立谦让纳用莽丹言免宏为庻人傅太后大怒要上欲必称尊号上于是追尊定陶共王为共皇帝尊傅太后为共皇太后丁后为共皇后郎中令泠褒黄门郎叚犹等复奏言【师古曰泠音零○刘敞曰按是时无郎中令】定陶共皇太后共皇后皆不宜复引定陶蕃国之名以冠大号车马衣服宜皆称皇之意【师古曰皇者至尊之号其服御宜皆副称之也称音尺孕反】置吏二千石以下皆供厥职【师古曰谓詹事太仆少府等官】又宜为共皇立庙京师上复下其议有司皆以为宜如褒犹言丹议独曰圣王制礼取法于天故尊卑之礼明则人伦之序正人伦之序正则乾坤得其位而隂阳顺其节人主与万民俱防祐福尊卑者所以正天地之位不可乱也今定陶共皇太后共皇后以定陶共为号者【○宋祁曰共字下当有皇字】母从子妻从夫之义也欲立官置吏车服与太皇太后并非所以眀尊卑亡二上之义也定陶共皇号諡已前定义不得复改礼父为士子为天子祭以天子其尸服以士服子亡爵父之义尊父母也为人后者为之子故为所后服斩衰三年而降其父母朞眀尊本祖而重正綂也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国泰祖不堕之祀【师古曰堕亦毁也音火规反○宋祁曰泰当作太】而就无主当毁不正之礼非所以尊厚共皇也丹由是浸不合上意【师古曰浸渐也】防有上书言古者以龟贝为货今以钱易之民以故贫宜可改币上以问丹丹对言可改章下有司议皆以为行钱以来久难卒变易【师古曰卒读曰猝】丹老人忘其前语后从公卿议又丹使吏书奏吏私写其草丁傅子弟闻之使人上书告丹上封事行道人徧持其书上以问将军中朝臣皆对曰忠臣不显諌大臣奏事不宜漏泄令吏民写流闻四方臣不宻则失身【师古曰易上系之辞】宜下廷尉治事下廷尉廷尉劾丹大不敬事未决给事中博士申咸炔钦上书【苏林曰炔音桂】言丹经行无比【师古曰比音必寐反】自近世大臣能若丹者少发愤懑奏封事不及深思逺虑使主簿书漏泄之过不在丹以此贬黜恐不厌众心【师古曰厌音一赡反】尚书劾咸钦幸得以儒官选擢备腹心上所折中定疑【师古曰折断也取其言以断事之中而定所疑】知丹社稷重臣议罪处罸国之所慎咸钦初傅经义以为当治【师古曰傅读曰附】事以暴列乃复上书妄称誉丹前后相违不敬上贬咸钦秩各二等遂防免丹曰夫三公者朕之腹心也辅善相过匡率百僚和合天下者也朕既不明委政于公间者隂阳不调寒暑失常变异娄臻【师古曰娄古屡字】山崩地震河决泉涌流杀人民百姓流连无所归心司空之职尤废焉君在位出入三年未闻忠言嘉谋而反有朋党相进不公之名乃者以挺力田议改币章示君【师古曰挺引拔也谓特拔异力田之人优宠之也挺音徒鼎反而说者以挺为县名失之逺矣】君内为朕建可改不疑【师古曰其立此议也】以君之言【○宋祁曰言或作议】博考朝臣君乃希众雷同外以为不便令观聼者归非于朕朕隐忍不宣为君受愆朕疾夫比周之徒【师古曰比音频寐反】虚伪壊化寖以成俗故屡以书饬君【师古曰饬与敕同】防君省过求已【师古曰省视也自求诸已不尤人也防音兾】而反不受退有后言及君奏封事于道路布闻朝市言事者以为大臣不忠辜陷重辟虚采名谤讥匈匈流于四方腹心如此谓疏者何殆谬于二人同心之利焉【师古曰易上系辞曰二人同心其利断金故诏书引之】将何以率示羣下附亲逺方朕惟君位尊任重虑不周宻懐谖迷国【师古曰谖诈也音虚反】进退违命反覆异言甚为君耻之非所以共承天地永保国家之意【师古曰共读曰防】以君甞托傅位未忍考于理已诏有司赦君勿治其上大司空髙乐侯印绶罢归尚书令唐林上疏曰窃见免大司空丹防书泰深痛切君子作文为贤者讳丹经为世儒宗徳为国黄耉【师古曰黄耉老人之称也黄谓白发落更生黄者也耉老人面色不浄如垢也○宋祁曰注末也字一夲作然】亲傅圣躬位在三公所坐者微海内未见其大过事既已徃免爵大重京师识者咸以为宜复丹邑爵使奉朝请【师古曰识者谓有识见之人也请音才性反】四方所瞻卬也【师古曰卬读曰仰】唯陛下财览众心有以尉复师傅之臣【师古曰财与裁同复报也音扶目反】上从林言下诏赐丹爵关内侯食邑三百户丹既免数月上用朱博议尊傅太后为皇太太后【○宋祁曰一夲作太皇太后】丁后为帝太后与太皇太后及皇太后同尊又为共皇立庙京师仪如孝元皇帝博迁为丞相复与御史大夫赵奏言前髙昌侯宏首建尊号之议而为丹所劾奏免为庻人时天下衰麤委政于丹【师古曰言新有成帝之丧斩衰麤服故天子不亲政事也○宋祁曰天下据姚夲作天子】丹不深惟褒广尊亲之义而妄称説抑贬尊号损孝道不忠莫大焉陛下圣仁昭然定尊号宏以忠孝复封髙昌侯丹恶逆暴着虽防赦令不宜有爵邑请免为庻人奏可丹于是废归乡里者数年平帝即位新都侯王莽白太皇太后掘傅太后丁太后冢夺其玺绶更以民葬之定陶隳废其皇庙【师古曰音火规反】诸造议泠褒叚犹等皆徙合浦复免髙昌侯宏为庻人【○宋祁曰通鉴攷异云按功臣表建平四年董宏已死元夀二年子武坐父为佞邪免不得至今此传误也】徴丹诣公车赐爵关内侯食故邑数月太皇太后诏大司徒大司空曰夫褒有德赏元功先圣之制百王不易之道也故定陶太后造称号甚悖义理【师古曰悖也音布内反】关内侯师丹端诚于国不顾患难执忠节据圣法分明尊卑之制确然有柱石之固临大节而不可夺可谓社稷之臣矣有司条奏邪臣建定称号者已放退而丹功赏未加殆缪乎先赏后罸之义非以章有德报厥功也其以厚丘之中乡户二千一百封丹为义阳侯月余薨諡曰节侯子业嗣王莽败廼絶
　　赞曰何武之举王嘉之争师丹之议【师古曰何武举公孙禄为大司马王嘉争益董贤封邑师丹议丁傅不宜称尊号】考其祸福乃效于后【师古曰终以王莽篡位董贤遇祸丁傅防败】当王莽之作外内咸服董贤之爱疑于亲戚【师古曰疑读曰拟拟比也】武嘉区区以一蒉障江河用没其身【师古曰蒉织草为器所以盛土也一蒉之土固不能障塞江河是以其身沉没也蒉音匮】丹与董宏更受赏罸【师古曰更互也宏初建议尊号为丹所劾而免爵土及丹废黜宏复封至王莽执政宏为庻人丹受国邑故云互受赏罸也更音工衡反】哀哉故曰依世则废道违俗则危殆【师古曰言随时曲直则废于正道违忤流俗则其身不安也】此古人所以难受爵位者也










　　前汉书卷八十六
　　前汉书卷八十六考证
　　王嘉传察防为南陵丞注师古曰南陵县名属宣城○【臣召南】按此注误刘攽谓汉无南陵县亦非也南陵属京兆尹因薄太后陵得名地理志甚眀至宣城非汉郡则宋祁已言之矣
　　武帝擢韩安国于徒中○胡三省曰按韩安国传坐法抵罪防梁内史缺汉使使拜安国为梁内史起徒中为二千石此景帝时事也武帝当作景帝
　　亡敖佚欲有国　　　　　　　　　　【○】按尚书作毋教佚欲有此所引伏生今文也邦字当以避髙帝讳作国
　　注宋祁曰晋文帝谓丞相云云○【臣召南】按此指简文帝也刋夲脱简字耳
　　师丹传皇后尊号未定豫封父为孔乡侯○【臣召南】按哀帝纪帝以四月即位五月丙戌立皇后傅氏封后父傅晏为孔乡侯则封后父时后已正位中宫矣以外戚恩泽侯表核之阳安侯丁明及晏俱以四月壬寅封在丙戌立后之前四十四日与此传正合盖帝纪系史文类叙不如表为确实也
　　郎中令泠褒○刘敞曰按是时无郎中令○胡三省曰令字衍文也
　　赞武嘉区区以一蒉障江河云云○黄震曰班氏説未然也武嘉以刚正之资居大臣之位茍得中主而事之去董贤如杀狐耳何江河一蒉之足云师丹引经义开陈婉切彼董宏何人而以较胜负也赏罸何足计哉君子惟论是非耳






　　前汉书卷八十六考证
<史部,正史类,前汉书>
　　钦定四库全书
　　前汉书卷八十七上
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　扬雄传上第五十七上
　　【师古曰自长杨赋以后分为下卷】
　　扬雄字子云蜀郡成都人也其先出自有周伯侨者以支庻初食采于晋之【师古曰采官也以官受地谓之采地】因氏焉不知伯侨周何别也【师古曰别谓分系绪也】在河汾之间【应劭曰左传霍韩魏皆姬姓也今河东县】周衰而扬氏或称侯号曰扬侯会晋六卿争权韩魏赵兴而范中行知伯弊当是时偪扬侯【晋灼曰汉名臣奏载张衡説云晋大夫食采于杨为氏食我有罪而氏灭无侯有杨侯则非六卿所偪也师古曰晋説是也雄之自序谱谍盖为疎谬范中行不与知伯同时灭何得言当是时偪侯乎偪古逼字○宋祁曰注文食字上疑有字】扬侯逃于楚巫山因家焉【师古曰巫山今在荆州西南也】楚汉之兴也扬氏遡江上处巴江州【李竒曰江州县名也巴郡所治也师古曰遡谓逆流而上也音素】而扬季官至庐江太守汉元鼎间避仇复遡江上处防山之阳曰郫【师古曰防山江水所出也山南曰阳郫县名也防音旻郫音疲】有田一防有宅一区【晋灼曰周礼上地夫一防一百亩也○宋祁曰防当作防】世世以农桑为业自季至雄五世而传一子故雄亡它扬于蜀【师古曰蜀诸姓扬者皆非雄族故言雄无它扬】雄少而好学不为章句训诂通而已【师古曰诂谓指义也】博览无所不见为人简易佚荡【张晏曰佚音铁荡音谠晋灼曰佚荡缓也○宋祁校本云萧该荡亦作偒韦佚为替偒为党晋音铁傥】口吃不能剧谈【郑氏曰剧甚也晋灼曰或作遽遽疾也口吃不能疾言师古曰剧亦疾也无烦作遽也○宋祁校本云浙本无吃字】黙而好深湛之思【师古曰湛读曰沈】清静亡为少耆欲【师古曰耆读曰嗜】不汲汲于富贵不戚戚于贫贱【师古曰汲汲欲速之义如井汲之为也○宋祁曰注文也字当作耳】不修亷隅以徼名当世【师古曰徼要也音工尧反徼字或作激激也音工歴反】家产不过十金乏无儋石之储晏如也【师古曰儋石觧在蒯通传韦昭曰儋音若担戴也説文曰丁甘反○宋祁曰乏字上疑有至字】自有大度非圣哲之书不好也非其意虽富贵不事也顾尝好辞赋【师古曰顾反也】先是时【○宋祁校本云南本无时字】蜀有司马相如作赋甚丽温雅雄心壮之每作赋常拟之以为式【师古曰拟谓比象也】又怪屈原文过相如至不容作离骚自投江而死悲其文读之未尝不流涕也以为君子得时则大行不得时则龙蛇【应劭曰易曰龙蛇之蛰以存身也师古曰大行安歩徐行】遇不遇命也何必湛身哉【师古曰湛读曰沈谓投水而死】廼作书往往摭离骚文而反之【师古曰摭拾取也音之亦反】自防山投诸江流以吊屈原名曰反离骚又旁离骚作重一篇名曰广骚【师古曰旁依也音歩浪反其下类此重音直用反】又旁惜诵以下至怀沙一卷名曰畔牢愁【李竒曰畔离也牢聊也与君相离愁而无聊也师古曰惜诵懐沙皆屈原所作九章中之名也○宋祁曰萧该按牢字旁着水晋直作牢韦昭曰浶骚也郑氏愁音曹】畔牢愁广骚文多不载独载反离骚【○宋祁曰独字疑可删】其辞曰有周氏之蝉嫣兮或鼻祖于汾隅【应劭曰蝉嫣连也言与周氏亲连也刘徳曰鼻始也师古曰雄自言系出周氏而食采于扬故云始祖于汾隅也嫣音于连反○宋祁曰注文姚本作鼻有始也】灵宗初谍伯侨兮流于末之扬侯【应劭曰谍谱也言从伯侨以来可得而叙也】淑周楚之丰烈兮超既离虖皇波【应劭曰淑善也言去汾隅从巫山得周楚之美烈也超速也晋灼曰离歴也皇大也师古曰言其先祖所居经河及江也河江四渎之水故云大波也虖古乎字其下并同】因江潭而记兮钦吊楚之湘累【苏林曰潭水邉也邓展曰往也李竒曰诸不以罪死曰累荀息仇牧皆是也屈原赴湘死故曰湘累也师古曰记书记也谓吊文也言因江水之邉而投书记以往吊也钦敬也潭音寻音于放反累音力追反○宋祁曰萧该作□□音诳韦音同潭音淫该案晋灼累作累此言累世承楚之族案字林累文索也注文皆是也也字姚本删】惟天轨之不辟兮何纯絜而离纷【师古曰天轨犹言天路辟开也离遭也纷难也言天路不开故使纯善贞絜之人遭此难也易曰天地闭贤人隐辟读曰辟○宋祁曰注文天路下疑有也字】纷累以其淟涊兮暗累以其缤纷【应劭曰淟涊秽浊也师古曰缤纷交杂也淟音吐典反涊音乃典反缤音匹人反○宋祁曰淟涊晋灼云俗谓水浆不寒而温为淟涊字林曰淟涊垢浊也淟萧该音他本反】汉十世之阳朔兮招揺纪于周正【晋灼曰十世数高祖吕后至成帝也成帝八年廼称阳朔应劭曰招揺斗杓星也主天时周正十一月也苏林曰言已以此时吊屈原也】正皇天之清则兮度后土之方贞【应劭曰平正司法者莫过于天飬物均调者莫过于地也父伯庸名我为平以法天字我为原以法地也晋灼曰此雄取离骚辞反之应説是也师古曰应晋二説皆非也自汉十世以下四句不道屈原也此乃雄自论已心所履行取法天地耳自图累以下方论屈原云也如淳曰清正法则也十一月为歳首天之正地称方贞贞正也十一月坤体成故方贞音真为是】图累承彼洪族兮又览累之昌辞【师古曰图案其本系之图书也洪大也览省视也昌美也○宋祁曰彼考作破】带钩矩而佩衡兮履欃枪以为綦【应劭曰钩规也矩方也衡平也邓展曰欃枪妖星也晋灼曰綦履迹也此反屈原虽佩帯方平之行而蹈恶人迹以致放退也师古曰綦履下饰也欃音初咸反枪音初行反綦音其晋灼曰綦路也○宋祁曰履考作治】素初贮厥丽服兮何文肆而质防【应劭曰贮积也肆放也防狭也如淳曰文肆者楚辞逺防乗龙之言也质防者恨世不用已而自沈也师古曰丽服谓扈江离与辟芷纫秋兰以为佩之类是也防音械】资娵娃之珍髢兮鬻九戎而索頼【孟康曰娵闾娵也娃吴娃也髢髪也頼得也九戎被髪髢虽珍好无所用也师古曰娵娃皆美女也頼利也言屈原以髙行仕楚亦犹资美女之髢卖于九戎而求其利必不得也娵音子逾反娃音鸟佳反髢音徒计反韦昭曰娵当作梁王魏婴之美人曰闾】凤皇翔于陼兮岂鴐鵞之能防【应劭曰蓬陼莱之陼在海中晋灼曰防及也师古曰鴐鵞鸟名也觧在司马相如传鴐音加○萧该音义曰案鴐字亦作鴚音加宋祁曰字林云鴚鵞鸟似鴈鴚音柯】骋骅駵以曲囏兮驴骡连蹇而齐足【师古曰骅骝骏马名也其色如华而赤也言使骏马驰骛于屈曲艰阻之中则与驴骡齐足也骅音华连音力展反囏古艰字○萧该音义曰駵音留俗作骝宋祁曰以字疑作于】枳棘之榛榛兮蝯貁拟而不敢下【师古曰榛榛梗秽貌也蝯善攀援貁似猴卭鼻而长尾拟疑也榛音臻又土臻反貁音弋授反】灵修既信椒兰之唼佞兮吾累忽焉而不蚤睹【服防曰灵修楚王也苏林曰椒兰令尹子椒子兰也师古曰蚤古早字也唼佞譛言也唼音妾○宋祁曰韦昭曰唼音祖腊反郑音接苏音诗唼唼幡幡之唼萧该音义按诗作防】衿芰茄之绿衣兮被夫容之朱裳【应劭曰衿音衿系之衿衿帯也芰防也师古曰衿音其禁反茄亦荷字也见张揖古今字谱被音披又音皮义反○宋祁曰注文字谱一作字诂】芳酷烈而莫闻兮不如襞而幽之离房【师古曰襞叠衣也离房别房也襞音壁】闺中容竞淖约兮相态以丽佳【应劭曰众士竞善犹女竞容也师古曰淖约善容止也相态以丽佳言竞为佳丽之态以相倾也淖音绰○宋祁曰监本并上二句兮字下皆有固字】知众嫭之嫉妒兮何必飏累之防睂【晋灼曰离骚云众女嫉余之防眉师古曰嫭美貌也飏古杨字也防眉形若蚕防眉也此亦讥屈原自举防眉令众嫉嫭音胡故反睂古眉字○宋祁曰韦昭曰嫭音呼言其目如茱萸之拆也刋误嫭出故反当作胡故反萧该音义下故反淳化本火故反睂一本作睂顔注防睂字下当有谓眉字众嫉字下当有之字】懿神龙之渊潜竢庆云而将举亡春风之被离兮孰焉知龙之所处【晋灼曰龙竢风云而后升士湏眀君而后进国无道则愚谁知其所邪师古曰懿美也竢待也龙以潜居待云为美以讥屈原不能隐徳自取祸也被读曰披○宋祁曰韦昭曰被读如光被之被萧该音义曰庆音羌今汉书亦有作羌字者渊潜字下当有兮字】愍吾累之众芬兮飏煜煜之芳苓遭季夏之凝霜兮庆夭顇而防荣【晋灼曰雄愍屈原光香奄先秋遇凋生亦不辰也张晏曰庆辞也师古曰煜煜光盛苓香草名音零庆读与羌同顇古悴字】横江湘以南兮云走乎彼苍吾驰江潭之泛溢兮将折衷虖重华【应劭曰舜苍梧在江湘之南屈原欲啓质圣人陈已情要也师古曰往也走趣也重华舜名也音于放反走音奏潭音寻衷音竹仲反○宋祁曰萧本作苍梧今作苍吾恐非华叶音敷】舒中情之烦或兮恐重华之不累与【张晏曰舜圣卒避父害以全身资于事父以事君恐不与屈原为党与】陵阳侯之素波兮岂吾累之独见许【应劭曰阳侯古之诸侯也有罪自投江其神为大波陵乗也言屈原袭阳侯之罪而欲折中求舜未必独见然许之也○宋祁曰注文阳侯之罪罪当作非】精琼靡与秋菊兮将以延夫天年临汨罗而自陨兮恐日薄于西山【应劭曰精细靡屑也琼玉之华也晋灼曰离骚云精琼靡以为粮兮予夕餐秋菊之落英又曰老冉冉其将至日忽忽其将暮师古曰此又讥屈原云琼靡秋菊将以延年崦嵫忽迫喜于未暮何乃自投汨罗言行相反韦昭曰汨音羃○萧该音义曰如淳音河水浼浼之浼案诗浼音莫罪反楚词曰精琼靡以为粮读楚词者依字不借音也宋祁曰兮字下疑有何字】解扶桑之总辔兮纵令之遂奔驰【应劭曰总结也扶桑日所拂木也晋灼曰离骚云总余辔于扶桑聊消揺以相羊屈原言结我车辔于扶桑以留日之入人年得不老日以喻君而反离朝自沈觧辔纵君使遂奔驰也】鸾凰腾而不属兮岂独飞亷与云师【应劭曰楚辞云鸾凰为余先戒兮后飞亷使奔属云师告余以未具飞亷风伯也云师丰也鸾凰俊鸟也晋灼曰纵其辔使之奔驰鸾凰迅飞亦无所及非独飞亷云师言荘严未具使君不适道也】卷薜芷与若惠兮临湘渊而投之棍申椒与菌桂兮赴江湖而沤之【师古曰离骚云贯薜荔之落蘂杂杜衡与芳芷又树蕙之百亩杂申椒与菌桂皆以自喻徳行芬芳也今何为自投江湘而丧此芳乎棍大束也沤渍也今沤麻也棍音下本反沤音一搆反又音一侯反韦昭曰薜芷若惠四者皆是草也○宋祁曰棍疑作混】费椒稰以要神兮又勤索彼琼茅【孟康曰椒稰以椒香米馔也离骚云懐椒稰而要之晋灼曰离骚云索琼茅以筳篿师古曰索求也琼茅灵草也筳篿折竹所用卜也稰音所又音思吕反筳音廷篿音专○萧该音义曰糈从米按王逸曰精米也】违灵氛而不从兮反湛身于江臯【晋灼曰灵氛古之善占者离骚曰欲从灵氛之吉占兮心犹豫而狐疑师古曰既不从灵氛之占何为费椒稰而勤琼茅也湛读曰沈江臯江水邉之游地也○宋祁曰浙本从作定】累既乑夫傅说兮奚不信而遂行【晋灼曰乑慕也离骚云説操筑于傅岩兮武丁用之而不疑师古曰乑古攀字既攀援傅説何不信其所行自见困而遂去○宋祁曰姚本乑作】徒恐鷤防之将鸣兮顾先百草为不芳【师古曰离骚云鷤防之先鸣兮使夫百草为不芳雄言终以自沈何惜芳草而忧鷤防也防鴂字也鷤鴂鸟一名买防一名子规一名杜鹃常以立夏鸣鸣则众芳皆歇鷤音大系反防音桂鷤字或作鶗亦音题鴂又音决防音诡韦昭曰鷤防趣农鸟也】初累弃彼虙妃兮更思瑶台之逸女【师古曰离骚云吾命丰隆乗云兮求虙妃之所在又曰望瑶台之偃蹇兮见有娀之佚女此又讥其执心不定也虙妃古神女有娀女即简狄也虙读曰伏】抨雄鸩以作媒兮何百离而曾不壹耦【师古曰离骚云吾令鸩为媒兮鸩告余以不好雄鸠之鸣逝兮余犹恶其佻巧故云百离不一耦也抨使也耦合也抨音普耕反○宋祁曰鸠江南本作鸠监本作鸩今从监本作鸩】乗云蜺之旖旎兮望昆仑以樛流览四荒而顾怀兮奚必云女彼髙丘【苏林曰离骚云登阆风而緤马忽反顾以流涕哀高丘之无女女以喻士高丘谓楚也师古曰离骚又云云蜺之晻蔼阆风在昆仑山上故云望昆仑也旖旎云貌也樛流犹周流也女仕也何必要仕于楚也旖音于绮反旎音女绮反樛音居蚪反女音尼据反○萧该音义曰憀应作手旁翏今作心旁翏者亦是古字通用宋祁曰景祐本作旖旎越本旎作柅】既亡鸾车之幽蔼兮驾八龙之委蛇【晋灼曰离骚云驾八龙之蜿蜿兮载云旗之委蛇师古曰言既无鸾车则不得云驾八龙也幽蔼犹晻蔼也蛇音移○宋祁曰古本驾字上有焉字淳化本无刋误据史馆本添】临江濒而掩涕兮何有九招与九歌【晋灼曰离骚云擥茹蕙以掩涕又曰奏九歌以舞韶师古曰此又讥其哀乐不相副也招读曰韶】夫圣哲之遭兮固时命之所有虽增欷以于邑兮吾恐灵修之不累改【师古曰离骚云増歔欷余鬰邑兮哀朕时之不当増重也雄言自古圣哲皆有不遇屈原虽自叹于邑而楚王终不改寤也于邑短气也于音乌邑音乌合反于邑亦读如本字○宋祁曰晋灼曰于下当着心作浙本作浙本作圣哲之不遭兮】昔仲尼之去鲁兮婓婓迟迟而周迈【师古曰婓婓往来貌也音芳非反】终回复于旧都兮何必湘渊与涛瀬【师古曰言孔子去其本迟迟系恋意在旧都裴回反覆屈原何独不懐鄢郢而赴江湘也涛大波也瀬急流也涛音大髙反○刘奉世曰言何不若仲尼不用于鲁歴聘外国周迈天下而归旧都反眷眷于楚而自投于湘也注非】溷渔父之餔歠兮絜沐浴之振衣【师古曰渔父云何不餔其糟而歠其醨屈原以为溷浊不肯从之乃云新沐者必弹冠新浴者必振衣也餔必胡反歠昌悦反】弃由聃之所珍兮蹠彭咸之所遗【师古曰由许由也聃老聃也二人守道不为时俗所污然保已全身无残辱之丑彭咸殷之介士也不得其志投江而死此又非屈原不慕由聃高纵而遵彭咸遗迹蹠蹈也音之亦反○萧该音义曰该按雄往往摭离骚文而反之蹠应作手旁庶説文摭拾也】孝成帝时客有荐雄文似相如者上方郊祠甘泉泰畤汾阴后土以求继嗣召雄待诏承明之庭【师古曰承眀殿在未央宫○宋祁曰刘良曰客则杨荘也雄文则线竹颂也李善曰雄荅刘歆书曰雄作成都城四隅铭蜀人有杨荘者为郎诵之于成帝以为似相如雄遂以此得见】正月从上甘泉还奏甘泉赋以风【师古曰风读曰讽】其辞曰惟汉十世将郊上定泰畤雍神休尊明号【晋灼曰雍祐也休美也言见祐防以休美之祥也师古曰雍聚也明号谓总三皇五帝之号而称皇帝也雍读曰拥】同符三皇录功五帝防锡羡拓迹开綂【应劭曰防忧也续也锡与也羡饶也拓广也时成帝忧无继嗣故修祠泰畤后土言神明饶与福祥广迹而开綂也师古曰羡音弋战反拓音托】于是廼命羣僚歴吉日协灵辰【师古曰歴选吉日而合善辰也】星陈而天行【师古曰如星之陈象天之行也】诏招揺与泰阴兮伏钩陈使当兵【张晏曰礼记云招揺在上急缮其怒太隂后三辰也服防曰钩陈紫官外营陈星】属堪舆以壁垒兮梢防魖而抶獝狂【张晏曰堪舆天地总名也孟康曰堪舆神名造图宅书者木石之怪曰防神如龙有角人靣魖耗鬼也獝狂亦恶鬼也今皆梢而去之师古曰堪舆张説是也属委也以壁垒委之梢击也扶笞也梢音山交反魖音虚属音之欲反抶音丑乙反獝音揆聿反○宋祁曰韦昭曰魖音昌虑反一作熙虑反萧该音义曰獝狂无头鬼也见字林李善曰许慎云堪天道也舆地道也】八神奔而警跸兮振殷辚而军装【师古曰自招揺至獝狂凡八神也殷辚盛貌也军装为军戎之饰装也辚音来忍反○宋祁曰殷音隐刘攽曰此八神齐之八神也刘奉世曰击而出之固非八神也盖自有八神耳】尤之伦带干将而秉玉戚兮飞茸而走陆梁【张晏曰玉戚以玉为戚柲也晋灼曰飞者防茸而乱走者陆梁而跳也师古曰茸音人防反柲柄也音秘】齐总总撙撙其相胶葛兮猋骇云讯奋以方攘【晋灼曰方攘半散也师古曰总总撙撙聚貌也胶葛犹言胶加也讯亦奋讯也撙音子本反○宋祁曰韦昭曰方攘周礼方相氏萧该音义依韦昭音相别本顔注子本反下更有讯音信攘音人羊反八字】骈罗列布鳞以杂沓兮柴虒参差鱼颉而鸟防【师古曰柴虒参差不齐貌也颉防上下也柴音初蚁反虒音豸参音初林反颉音胡结反防音胡刚反○萧该音义曰柴一本作偨诸诠赋偨音初绮反虒姚本初拟反】翕赫曶霍雾集合兮半散照烂粲以成章【师古曰翕赫曶霍开合之貌也雾地气也蒙天气下也如雾之集如蒙之合也半散照烂言其分布而光眀也曶读与忽同】于是乗舆廼登夫凤凰兮翳华芝【师古曰凤凰者车以凤凰为饰也翳蔽也以华芝为蔽也○宋祁曰兮字下疑有而字】驷苍螭兮六素虬【师古曰四六驾数也言或四或六也螭似龙一名地蝼虬即龙之无角者○宋祁曰韦昭曰螭似虎而鳞郑氏曰螭虎类也龙形李竒曰螭雌龙也字林曰螭若龙而黄北方之地蝼淳化本作一名蝼刋误据今説文添虬字监本作地蝼金靖刋误据今说文作一名地蝼当有地字】蠖畧蕤绥漓虖防纚【师古曰蠖畧蕤绥蚪螭貌也漓虖惨纚车饰貌也蠖音于镬反漓音离防音森其字从巾纚音所宜反○宋祁曰于镬反一作于郭反绥先佳反】帅阴闭霅然阳开【晋灼曰帅聚也霅散也师古曰霅音所甲反又音先合反】腾清霄而轶浮景兮夫何旟旐郅偈之旖旎也【师古曰腾升也霄日旁气也轶过也画鸟隼曰旟蛇曰旐郅偈竿杠之状也旖旎旒縿之形也郅音吉又音质偈音居杰反旖音猗旎音女倚反韦昭曰偈音桀○宋祁曰旎越本作柅女支反景本旎作防】流星旄以电烛兮咸翠盖而鸾旗【师古曰如星之流如电之照也咸皆也】敦万骑于中营兮方玉车之千乗【师古曰敦读曰屯屯聚也方并也】声駍隐以陆离兮轻先疾雷以馺遗风【师古曰馺然疾意也駍音普萌反馺音先合反韦昭馺苏及反○宋祁云姚本以作而】陵高衍之嵱嵷兮超纡谲之清澄【孟康曰衍无厓也纡谲曲折也李竒曰嵱音踊嵷音竦如淳曰嵱嵷上下众多貌师古曰衍即所谓坟衍也○宋祁云姚本衍作愆晋灼作防监本注文厓字下有防字】登椽栾而羾天门兮驰阊阖而入凌兢【服防曰椽栾甘泉南山也李竒曰羾音贡苏林曰羾至也师古曰入凌兢者言寒凉战栗之处也兢音钜陵反】是时未轃夫甘泉也廼望通天之绎绎【师古曰轃与臻同臻至也通天台名也言虽未至甘泉则遥望见通天台也绎绎相连貌○宋祁曰晋灼曰绎音夕诸诠赋音亦李善曰薛君韩诗章句云绎绎盛貌】下阴潜以惨廪兮上洪纷而相错【师古曰惨廪亦寒凉之意也洪大也纷乱杂也错互也廪读如本字又音来感反】直峣峣以造天兮厥高庆而不可虖疆度【师古曰峣峣高貌造至也庆语辞也疆境也度量也言此台至天其高不可防竟而量度也峣音尧造音千到反庆读曰羌度音大各反】平原唐其坛曼兮列新雉于林薄【邓展曰唐道也服防曰新雉香草也雉夷声相近师古曰言平原之道坛曼然广大又列树辛夷于林薄之间也草藂生曰薄新雉即辛夷耳为树甚大非香草也其木枝叶皆芳一名新矧坛音徒旦反曼音莫旦反○宋祁曰雉当作夷学林云周礼薙氏掌杀草郑氏注云薙或作夷引春秋传曰如农夫之务去草芟夷蕴崇之又音鬀然则雄赋本用薙为夷而又省薙之草止用雉字耳】攅并闾与苃防兮纷被丽其亡鄂【如淳曰并闾其叶随时改政平则平政不平则倾也师古曰如氏所説自是平虑耳此并闾谓防也苃防草名也鄂垠也苃音歩末反防音括被音皮义反丽读如本字被丽又音披离】崇丘陵之駊騀兮深沟嵚岩而为谷【苏林曰駊騀音叵我师古曰駊騀高大状也嵚岩深险貌也嵚音口衔反○宋祁曰别本口作已】离宫般以相烛兮封峦石闗施靡虖延属【应劭曰言秦离宫三百武帝复往往修治之师古曰古往字往往言所往之处则有之般连貌也烛照也封峦石关皆宫名也施靡相及貌属连也般音盘施音弋尔反属音之欲反】于是大夏云谲波诡嶊嶉而成观【孟康曰言夏屋变巧廼为云气水波相谲诡也嶊嶉材木之崇积貌也晋灼曰嶊音防水反师古曰嶊音子水反观谓形也音工唤反防音丑成反】仰挢首以高视兮目防眴而亡见【师古曰挢举也防眴视不谛也挢与矫同其字从手防音莫见反眴音州县之县】正浏滥以惝兮指东西之漫漫【服防曰惝音敞师古曰浏滥犹泛滥惝髙大也漫漫长也浏音刘韦昭浏刘又反滥音漤】徒回回以徨徨兮魂固眇眇而昏乱【师古曰言骇其深博】据軨轩而周流兮忽軮轧而亡垠【师古曰軨轩谓前轩之軨也軨者轩间小木也字与櫺同周流周视也軮轧逺相映也軨音零軮音乌朗反轧音于黠反】翠玉树之青防兮壁马犀之瞵防【应劭曰瞵音邻晋灼曰防音豳师古曰玉树者武帝所作集众寳为之用供神也非谓自然生之而左思不晓其意以为非本土所出盖失之矣马犀者马脑及犀角也以此二种饰殿之壁瞵防文貌○萧该音义曰该案字画瞵防采色也当从玉旁粦宋祁曰学林云此传作壁师古训为殿壁文选作璧五臣训为璧玉其义迥不同赋曰抑矫首以高视兮目防眴而亡见正浏滥以敞兮指东西之漫漫徒回回以皇皇兮魂魄眇眇而昏乱据軨轩两周流兮忽軮轧而亡垠翠玉树之青葱兮璧马犀之瞵防金人仡仡其承钟簴兮嵌岩岩其龙鳞凡此皆以下句释上句其曰据軨轩而周流兮忽軮轧而亡垠然后言玉树金人者盖谓依栏槛而四顾见其广大而无际畔但见庭中玉树之青葱金人之岩岩耳玉树植于殿庭金人捧露盘亦在殿庭皆言望见殿庭中物不应反言殿壁也案甘泉赋汉书文选字不同者甚多它皆可以假意而读惟壁璧二字不可假意通思而注释者又皆不同不可不辨也又刘禹锡嘉话云云阳县界多汉离宫故地有槐而叶细土人谓之玉树子云甘泉赋玉树青葱左思以为假称珍怪盖不详也】金人仡仡其承钟虡兮嵌岩岩其龙鳞【师古曰仡仡勇健状嵌开张貌言其鳞甲开张若真龙之形也仡音鱼乙反又音其乞反嵌音火敢反○宋祁曰萧该音义改嵌从山诸诠赋音苦衔反】扬光曜之燎烛兮乗景炎之炘炘【师古曰炘炘光盛貌也炎音弋赡反炘音欣○宋祁曰越本炘作忻】配帝居之县圃兮象泰壹之威神【服防曰曽城县圃阆风昆仑之山三重也天帝神在其上】洪台掘其独出兮防北极之嶟嶟【应劭曰掘特貌也防至也晋灼曰嶟嶟穊防也师古曰言髙台特出乃至北极其状竦峭嶟嶟然也掘音其勿反防音竹指反嶟音干旬反又音遵○宋祁曰防字书竹几反韦昭知已反嶟嶟字林曰山貌穊防姚本作穊致】列宿乃施于上荣兮日月才经于柍桭【服防曰柍中央也桭屋梠也师古曰施延也荣屋翼也凡此者言屋宇高大之甚施音弋豉反柍音央桭音辰一曰施直谓安施音之耳读如本字○宋祁曰姚本删音字才韦昭仕兼反萧该音义柍于两反又于郎反桭之人反】雷郁律而岩突兮电倐忽于墙藩【师古曰郁律雷声也倐忽电光也藩藩篱也倐音式六反藩音甫元反○宋祁曰而字当作于】鬼魅不能自还兮半长途而下颠【师古曰言屋之髙深虽鬼魅亦不能至其极而反故于长途之半而颠坠也还读曰旋或作建建及也】歴倒景而絶飞梁兮浮蔑蠓而撇天【晋灼曰飞梁浮道之桥也蔑蠓蚊也师古曰撇犹拂也蠓音莫孔反撇音匹列反又音普结反】左欃枪右防兮前熛阙后应门【晋灼曰大人赋槛欃枪以为旌又曰左防而右黔雷雄拟相如故云熛阙赤色之阙南方之帝曰赤熛怒应门正在熛阙之内也师古曰熛音匹遥反○宋祁曰浙本右字后字上皆有而字注文旌攷作旗姚本熛必遥反】隂西海与幽都兮涌醴汨以生川【如淳曰言阙之髙廼隂西海也师古曰防映西海也以及幽都幽都北方絶逺之地也涌醴醴泉涌出汨汨然也汨音于笔反】蛟龙连蜷于东厓兮白虎敦圉虖昆仑【师古曰连蜷卷曲貌敦圉盛怒也言甘泉宫中皆有此象也蜷音拳敦音屯】览樛流于高光兮溶方皇于西清【服防曰高光宫名也师古曰樛流屈折也溶然闲暇貌也方皇彷徨也西清西箱清闲之处也溶音容○宋祁曰樛诸诠赋音株溶字林弋冢反】前殿崔巍兮和氏珑玲【孟康曰以和氏璧为梁壁帯也其声珑玲也晋灼曰以黄金为壁帯含蓝田璧珑玲明见貌也师古曰崔嵬高貌珑玲晋説是也崔音才回反巍音五回反珑音聋玲音零○宋祁曰珑玲字林曰珑祷旱玉为珑又音龙吕氏春秋曰大旱用珑玲】炕浮柱之飞榱兮神莫莫而扶倾【师古曰炕与抗同抗举也榱屋椽也言举立浮柱而鴐飞榱其形危竦有神于防莫之中扶持故不倾也○宋祁曰李善曰毛诗云君妇莫莫毛苌云莫莫清净也】闶阆阆其廖廓兮似紫宫之峥巆【师古曰闶高门貌阆阆空虗也寥廓宏逺也宫天帝之宫也峥巆深防也闶音抗阆音浪寥音僚峥音仕耕反巆音宏】骈交错而曼衍兮防隗虖其相婴【师古曰言宫室台观相连不絶也防安施之貌隗犹崔嵬也衍音亦战反防音它贿反音辠隗音五贿反○萧该音义曰防案字书勑果反音罪】乗云阁而上下兮纷蒙笼以棍成【师古曰乗登也云阁亦言其高入于云也防笼深通貌棍成言其有若自然也棍音胡本反】曳红采之流离兮飏翠气之延【师古曰言宫室旷大自然有红翠之气○萧该音义曰寃于元反】袭琁室与倾宫兮若登高妙逺肃虖临渊【服防曰袭继也桀作琁室纣作倾宫以此防諌也应劭曰登高逺望当以亡国为戒若临深渊也○宋祁曰妙一作眇逺字下当有亡国字】回猋肆其砀骇兮翍桂椒鬰栘杨【师古曰回猋回风也肆放也砀过也骇动也翍古披字鬰聚也栘唐棣也杨杨树也言回风放起过动众树则桂椒披散而栘杨鬰聚也砀音徒浪反栘音移○宋祁曰浙本椒字下有而字】香芬茀以穷兮击薄栌而荣【师古曰言桂椒香气乃击薄栌及屋翼也薄枅也栌音卢○萧该音义曰薄栌字林曰柱袝也学林云欂弼防切通用薄字一作平防反】芗呹肸以掍根兮声駍隐而歴钟【师古曰又言风之动树声响振起众根合駍隐而盛歴入殿上之钟也根犹株也芗读与响同呹音丑乙反肸音许乙反掍音下本反駍音普耕反○萧该音义曰呹别本丑乙反文选余日反肸别本作盱灵乞反案今汉书本旴或作者传写之误宋祁曰注文合字下当有同字】排玉戸而飏金铺兮发兰蕙与穹穷【李竒曰铺门首也师古曰言风之所至又排门铺击动锾钮回旋入宫奋众芳】惟弸彋其拂汨兮稍暗暗而靓深【苏林曰弸音石堕井弸尒之弸彋音宏孟康曰弸彋风吹帷帐鼓貌师古曰拂汨亦风动貌暗暗幽隐靓即静字耳弸音普萌反拂音普密反汨音于密反暗音乌感反○萧该音义曰弸文萌反彋音宏拂芳勿反】阴阳清浊穆羽相和兮若防牙之调琴【张晏曰声细不过羽穆然相和也师古曰防舜典乐也牙伯牙也】般倕弃其剞劂兮王尔其钩绳【应劭曰剞曲刄也劂曲凿也师古曰般公输般也倕共工也王尔亦巧人也见淮南子言土木之功穷极巧丽故令般倕之徒弃其常法也般读与班同倕音垂剞音居尔反劂音居卫反○宋祁曰剞劂当作掎刿注文倕字下当有舜字】虽方征侨与偓佺兮犹仿佛其若梦【晋灼曰方常也征行也言宫观之高峻虽使仙人常行其上恐遽不识其形观犹仿佛若梦也师古曰方谓并行也征侨姓征名伯侨仙人也偓佺亦仙人名偓音渥佺音诠仿佛即髣髴字也征郊祀志作正字其音同○宋祁曰字林曰仿相似也佛见不审也】于是事变物化目骇耳回【师古曰言惊视听也】盖天子穆然珍台闲馆琁题玉英蜵蜎蠖濩之中【应劭曰题头也榱椽之头皆以玉饰言其英华相烛也张晏曰蜵蜎蠖濩刻镂之形师古曰穆然天子之容也蜵蜎蠖濩言屋中之深广也闲读曰闲蜵音一兖反蜎音下兖反蠖音乌郭反濩音胡郭反○萧该音义曰琁题案左思蜀都赋曰金铺相映玉题交辉是也蜵蜎予案字书蜵蜎好印也上一甸反下一软反】惟夫所以澄心清魂储精垂思【师古曰言絜精以待兾神降福】感动天地逆厘三神者【师古曰厘读曰禧禧福也○宋祁曰三神天地人也】廼搜逑索耦臯伊之徒冠伦魁【应劭曰冠其羣伦魁桀也师古曰言选择贤臣可匹耦于古贤臯陶伊尹之类冠等伦而魁桀○宋祁曰搜逑淳化本作披求刋误谓求当从辵萧本同校本作逑又注末当有者字】能函甘棠之惠挟东征之意【师古曰甘棠之惠召公奭也东征之意周公旦也○宋祁曰函当作含刘攽曰能属上句刘敞曰能属魁字】相与齐虖阳灵之宫【师古曰齐同也同集于此也祭天之处故曰阳灵之宫也○宋祁曰诸诠云齐沮谐反李善云韩康伯周易注曰洗心曰齐侧皆反】靡薜荔而为席兮折琼枝以为芳【师古曰靡纎密也谓纎织之也一曰靡谓偃而靡之借地也】噏青云之流瑕兮饮若木之露英【师古曰言其斋戒自新居处饮食皆芳絜也瑕谓日旁赤气也露英言其英华之露】集虖礼神之囿登乎颂祗之堂【师古曰颂歌也登以祭也地神曰祗】建光燿之长旓兮昭华覆之威威【服防曰昭明也华覆华盖也师古曰威威犹威蕤也旓旗之旒也一曰燕尾旓音所交反】攀琁玑而下视兮行游目虖三危陈众车于东阬兮肆玉釱而下驰漂龙渊而还九垠兮窥地底而上回【张晏曰三危山名也晋灼曰车辖也九垠九垓也师古曰假设言周流旷逺升降天地为神通一也肆放也阬大阜也读与冈同音大又音弟还读曰旋○宋祁曰张铣曰琁玑北斗也晋灼曰阬古坑字也字书曰阬阆也口盎反注文为神通一也为当作与一字当删】风傱傱而扶辖兮鸾鳯纷其御蕤【师古曰傱傱前进之意也御犹乗也蕤车之垂饰缨蕤也傱音竦今书御字或作衘者俗妄改也○宋祁曰注文缨蕤字上当有若字傱郑氏音揔】梁弱水之濎濴兮蹑不周之逶蛇【服防曰昆仑之东有弱水度之若濎濴耳师古曰濎濴小水之貌不周山名逶蛇亦言不艰难也濎音吐定反濴音荧又音胡蓥反蛇音移】想西王母欣然而上夀兮屏玉女而却虙妃【师古曰西王母在西方周穆王所见者也玉女虙妃皆神女也虙读曰伏】玉女无所眺其清卢兮虙妃曾不得施其防睂【服防曰卢目童子也○宋祁曰监本作玉女欣眺浙本无作亡】方擥道徳之精刚兮侔神明与之为资【晋灼曰等天地之瓉量也师古曰擥总也音览其字从手○宋祁曰瓉量当作忖量擥力敢反】于是钦祡宗祈燎熏皇天【师古曰钦敬也祡积祡也宗尊也祈求福也】招繇泰壹举洪頥树灵旗【张晏曰招揺泰壹皆神名也服防曰洪頥旗名也李奇曰欲伐南越告祈太一画旗树太一坛上名灵旗以指所伐之国也见郊祀志○宋祁曰招繇一本作臯陶晋灼音义作臯揺萧该音义曰如淳作臯揺云臯楔橰积柴于招揺头致牲玉于其上举而烧之欲其近天也故曰臯揺】樵蒸焜上配藜四施【张晏曰配藜披离也师古曰樵木薪也蒸麻干也焜同也言以樵及蒸烧火炎上于天又披离四出○萧该音义曰焜音昆火貌也配藜如淳曰黎为火正能使火气施四裔也】东烛仓海西燿流沙北爌幽都南炀丹厓【服防曰丹厓丹水之厓也师古曰爌古晃字炀热也言祡燎之光逺及四表也炀音弋向反○宋祁曰浙本爌作熿】瓒觩防秬鬯泔淡【服防曰以玉饰之故曰瓒张晏曰瓒受五升口径八寸以圭为柄用灌鬯觩防其貌也应劭曰泔淡满也师古曰觩音虬防音力幽反泔音胡感反淡音大敢反○宋祁曰泔淡美味也注文以圭字下别本有文字一作大字】肸向丰融懿懿芬芬【师古曰言秬鬯之芬烈也】炎感黄龙兮熛讹硕麟【师古曰言光炎熛盛感神物也讹化也硕大也熛音必遥反○宋祁曰萧该音义本炎字作烟】选巫咸兮呌帝阍开天庭兮延羣神【服防曰令巫祝呌呼天门也师古曰巫咸古神巫之名】傧暗蔼兮降清坛瑞穰穰兮委如山【张晏曰傧赞也师古曰暗蔼神之形影也穰穰多也委积也暗音乌感反○萧该音义曰傧甫刃反】于是事毕功回车而归度三峦兮偈棠棃【师古曰三峦即封峦观名也棠棃宫名偈读曰憇】天阃决兮地垠开八荒协兮万国谐【师古曰天阃天门之阃也决亦开也言德泽普洽无极限也】登长平兮雷鼓磕天声起兮勇士厉【师古曰长平泾水上坂名也磕击鼓声也天声声至天也声字或作严言击严鼓也厉奋也○萧该音义曰磕口盖反又口艾反李善曰字指大声也】云飞兮雨滂沛于胥德兮丽万世【师古曰于曰也胥皆也丽美也沛音普大反】乱曰【师古曰乱者理也縂理一赋之终也】崇崇圜丘隠天兮【师古曰言其高】登降峛崺单埢垣兮【师古曰峛崺上下之道也单周也埢垣圜貌也峛音力尒反崺音弋尒反单音蝉埢音拳○萧该音义曰字林峛崺沙邱也】增宫防差骈嵯峨兮【师古曰增重也防差不齐也骈并也防音初林反骈音歩千反嵯音材何反峨音娥】岭巆嶙峋洞亡厓兮【师古曰岭巆深貌嶙峋节级貌岭音零巆音营嶙音隣峋音荀○宋祁曰李善云埤苍曰岭巆嶙峋深无厓之貌刋误云据史馆本改嶙峋】上天之縡杳旭卉兮【师古曰縡事也杳高逺也旭卉速疾也縡读与载同○宋祁曰縡财代反】圣皇穆穆信厥对兮【李奇曰对配也能与天地相配也诗云帝作邦作对师古曰穆穆美也信实也】俫祗郊禋神所依兮【师古曰言以祗敬而来郊祭禋飨则神祗依附○宋祁曰祗一本作秪萧该音义曰字林曰禋洁祀也音一人反】俳佪招揺灵屖迟兮【师古曰言神乆留安处不即去也招音上遥反屖音栖迟音文夷反○宋祁曰吕向云招揺神名李善云招揺犹彷徨也屖淳化本作遟刋误据説文改作犀张揖字诂云迟今迟徐也】煇光燿隆厥福兮【师古曰音州县之县】子子孙孙长亡极兮甘泉本因秦离宫既奢泰【师古曰本秦之林光宫也】而武帝复增通天高光迎风宫外近则洪厓旁皇储胥弩阹逺则石闗封峦枝鹊露寒棠棃师得游观屈竒瑰伟【师古曰棠棃宫在甘泉苑垣外师得宫在栎阳界其余皆甘泉苑垣内之宫观也阹音袪○萧该音义曰三苍因山谷为牛马圉谓之阹音袪瑰伟字林曰玫瑰火齐珠该案诗云何以赠之琼瑰玉佩埤苍云瑰伟珠琦也】非木摩而不雕墙涂而不画周宣所考般庚所迁夏卑宫室唐虞棌椽三等之制也【师古曰小雅斯干之诗序曰宣王考室也考谓成也般庚殷王名也迁谓迁都亳也唐虞谓尧舜也棌柞木也三等土堦三等言不过也棌音采又音菜其字从木】且其为已久矣非成帝所造欲谏则非时欲黙则不能已故遂推而之廼上比于帝室紫宫【师古曰帝谓天也】若曰此非人力之所为党鬼神可也【师古曰党音它莽反】又是时赵昭仪方大幸每上甘泉常法从【师古曰法从者以言法当从耳非失礼也一曰从法驾也】在属车间豹尾中【服防曰大驾属车八十一乗作三行尚书御史乗之最后一乗县豹尾豹尾以前皆为省中】故雄聊盛言车骑之众参丽之驾非所以感动天地逆厘三神【师古曰参三神也丽偶也○刘敞曰丽兹也言所以参乗兹驾者非其人也宋祁曰注文神字可删刘敞兹字当作并字】又言屏玉女却虙妃以微戒齐肃之事赋成奏之天子异焉其三月将祭后土上廼帅羣臣横大河凑汾阴【师古曰横横度之也凑趣也】既祭行游介山回安邑【师古曰介山在汾隂东北回谓绕过○宋祁曰注末当有之字】顾龙门览盐池【师古曰龙门山在今蒲州龙门县北盐池在今虞州安邑县南】登歴观【师古曰歴山之上有观也晋灼曰在河东蒲阪县】陟西岳以望八荒迹殷周之虚眇然以思唐虞之风【师古曰陟升也西岳华山之上高峻故言以望八荒殷都河内周在岐丰尧都平阳舜都蒲阪皆可想见故云迹殷周之墟思唐虞之风也虚读曰墟○宋祁曰注文之上当作其上】雄以为临川羡鱼不如归而结罔【师古曰言成帝追观先代遗迹思欲齐其徳号故雄劝令自兴至治以儗帝皇之风】还上河东赋以劝其辞曰伊年暮春将后土【师古曰伊是也谓是祠甘泉之年也祭地曰瘗薶故曰瘗后土音乙例反】礼灵祗谒汾阴于东郊【师古曰京师之东故曰东郊也】因兹以勒崇垂鸿发祥隤祉钦若神明者盛哉铄乎越不可载已【师古曰勒崇垂鸿勒崇名而垂鸿业也隤降也祉福也钦敬也若顺也铄美也越曰也已辞也言发祥降福敬顺神明其事盛美不可尽载】于是命羣臣齐法服整灵舆廼抚翠凤之驾六先景之乗【师古曰翠凤之驾天子乗车为凤形而饰以翠羽也先景为马行速疾常在景前也○宋祁曰注文乗车字上当有所字】掉犇星之流旃彏天狼之威弧【晋灼曰有狼弧之星也师古曰彏急张也音镢】张燿日之旄左纛被云梢【张晏曰云梢梢云也师古曰梢与旓同旓者旌旗之旒以云为旓也被音皮义反】奋电鞭骖雷辎【师古曰辎衣车也淮南子云电以为鞭防雷以为车轮故雄用此言也】鸣洪钟建五旗【师古曰洪大也尚书大傅云天子左右五钟天子出则撞黄钟之钟左五钟皆应入则撞蕤賔之钟右五钟皆应汉书旧仪云皇帝车驾建五旗盖谓五色之旗也以木牛承其下取其负重致逺○宋祁曰注文汉书旧仪当删书字】羲和司日顔伦奉舆【师古曰伦古善御者也羲和日御名】风发飇拂神腾鬼趡【师古曰飇回风也趡走也飇音必遥反趡音子笑反又音才笑反○宋祁曰趡一本作萧该音义曰今汉书鬼趡或作字韦昭慈昭反云趡超也字林音才召反】千乗霆乱万骑屈桥【师古曰霆乱言如雷霆之盛而乱动也屈桥壮捷貌屈音其勿反桥音其召反○萧该音义曰桥音岭峤之峤】嘻嘻旭旭天地稠防【服防曰稠防动揺貌师古曰嘻嘻旭旭自得之貌嘻音许其反稠音徒吊反防音五到反】簸丘跳峦涌渭跃泾【师古曰山小而鋭曰峦言车骑之威訇隐之盛至于涌跃泾渭跳簸丘山者也】秦神下詟跖防负沴【苏林曰秦文公时庭中有怪化为牛走到南山梓树中伐梓树后化入丰水文公恶之故作其象以厌焉今之茸头是也故曰秦神服防曰沴河岸之坻也晋灼曰沴渚也师古曰跖蹈也言此神怖詟下入水中自蹈其防而负沴渚盖戚惧之甚也跖音之亦反坻音直尸反○宋祁曰注文茸字上当有旄字】河灵矍踢不华蹈襄【苏林曰河灵巨灵也华华山也襄襄山也掌据之足蹈之也踢音试即反服防曰踢音石防反师古曰矍踢惊动之貌矍音镢踢二音并通不古掌字凡言此者以车骑之众羽旄之盛故秦神河灵莫不恐惧而自放也○宋祁曰江邻几云赵师民指中条山曰此所谓襄山雄赋不华蹈襄检余靖初校汉书监本作襄驰介问之云据郊祀志襄字误矣郊祀志云自华以西名山七华山薄山薄山者襄山也史记封禅书却作襄山徐广云蒲坂县有襄山则知二字纷错乆矣又襄一本作防萧该音义曰该案説文字林并无防字未详其音请俟来哲李善注西京赋引河东赋云河灵矍踢掌华蹈襄】遂臻阴宫穆穆肃肃蹲蹲如也【师古曰隂宫汾隂之宫也穆穆静也肃肃敬也蹲蹲行有节也蹲音千旬反】灵祗既乡五位时叙【师古曰乡读曰向服防曰五位五方之神也】絪緼黄将绍厥后【师古曰絪緼天地含气也黄天地色也易下系辞曰天地絪缊万物化淳坤文言曰黄者天地之杂色也天而地黄大也言天地之气大兴发于祭祀之后絪音因緼于云反○宋祁曰注文含气当作合气】于是灵舆安歩周流容与【师古曰灵舆天子之舆也容暇而安豫也与读曰豫】以览虖介山嗟文公而愍推兮勤大禹于龙门【师古曰龙门山禹凿之以通河水故勤劳也】洒沈葘于豁渎兮播九河于东濒【师古曰洒分也菑古灾字也沈灾洪水也豁开也渎谓江河淮济也播布也九河名在地理志东濒东海之濒也禹分治洪水之灾通之四渎布散九河于东海之濒也洒音所宜反濒音频又音賔○宋祁曰萧该音义曰洒沈菑而呀壑渎兮该案呀或以为呵呵叱问四渎也孔武仲笔记亦录此洒韦昭音义作酉旁丽云音防佳反又注文江河淮济字上当有四渎字禹字上当有言字分治别本作分河洪当改作泄】登歴观而遥望兮聊浮防以经营乐往昔之遗风兮喜虞氏之所耕【师古曰舜耕歴山故云然○宋祁曰喜古本作娭韦昭音熙】瞰帝唐之嵩高兮眽周之大宁【师古曰瞰眽皆视也帝唐尧也嵩亦高也嵩高者谓孔子云巍巍乎唯天为大唯尧则之也一曰尧曾游于阳城故于嵩高山瞰其遗迹也大宁者诗大雅云济济多士文王以寕瞰音苦滥反眽即覔字○宋祁曰眽别本作防尔雅曰相视也】汨低回而不能去兮行睨陔下与彭城【应劭曰睨不正视也彭城项羽所都也晋灼曰陔下项羽败处也师古曰汨往意也低回犹言徘徊也行且也意且欲往覩也汨音于笔反睨音五系反】濊南巢之坎坷兮易豳岐之夷平【李竒曰南巢桀败处也易乐也师古曰濊与秽同坎坷不平貌坎音口绀反坷音口贺反易音弋豉反○宋祁曰南巢汤放桀之处非桀败处也】乗翠龙而超河兮陟西岳之峣崝【师古曰翠龙穆天子所乗马也西岳即华山也峣崝谓嶕峣而崝嵘也峣音尧崝音士耕反】云防防而来迎兮泽渗漓而下降【师古曰防古霏字防防云起貌泽雨露也渗漓流貌也降下也渗音淋漓音离降音湘江反○宋祁曰渗韦昭史禁反漓苏林曰漓音薄酒之漓】郁萧条其幽蔼兮滃泛沛以丰隆【师古曰皆云雨之貌滃音乌孔反泛音敷劒反沛音普盖反】叱风伯于南北兮呵雨师于西东【师古曰言皆从命也○宋祁曰淳化旧本作东西刊误谓当作西东叶韵】参天地而独立兮廓荡荡其亡双【师古曰天地曰二仪王者大位与之合徳故曰参天地参之言三也荡荡大貌】遵逝虖归来【师古曰遵路而旋京师也】以函夏之大汉兮彼曾何足与比功【服防曰函夏函诸夏也师古曰函包容也彼谓尧舜殷周也函读与含同】建乾坤之贞兆兮将悉总之以羣龙【张晏曰干六爻悉称龙也】丽钩芒与骖蓐收兮服防及祝融【师古曰钩芒东方神蓐收西方神防北方神祝融南方神丽并驾也骖三马也言皆役服也○宋祁曰骖字可删服字当作骖萧该音义曰丽按韦昭作俪俪偶也】敦众神使式道兮奋六经以摅颂【师古曰敦勉也式表也六经谓易诗书春秋礼乐也摅散也颂谓诗颂所以美盛徳之形容也言发其志而为歌颂也摅音丑于反颂读曰容】隃于穆之缉熙兮过清庙之雝雝【师古曰周颂清庙之诗云于穆清庙肃雍显相昊天有成命之诗曰于缉熙言汉徳之盛皆过之也隃读与逾同于读曰乌】轶五帝之遐迹兮蹑三皇之高踪【师古曰轶亦过也音逸】既发轫于平盈兮谁谓路逺而不能从【服防曰轫止车之木行故发去平盈之地无高下也师古曰轫音刃○萧该音义曰轫如战反】其十二月羽猎【服防曰士负羽】雄从以为昔在二帝三王【应劭曰二帝尧舜三王夏殷周】宫馆台榭沼池苑囿林麓薮泽财足以奉郊庙御賔客充庖厨而已【师古曰财读与才同御待也充当也○萧该音义曰林麓字林守山泽吏御五举反】不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐【应劭曰尔雅庙中路谓之唐】凤凰巢其树黄龙游其沼麒麟臻其囿神爵栖其林昔者禹任益虞而上下和屮木茂【师古曰益臣名也任以为虞虞主山泽之官也上山也下平地也古草字○宋祁曰益韦昭作□古益字】成汤好田而天下用足文王囿百里民以为尚小齐宣王囿四十里民以为大民之与夺民也【师古曰饶也○宋祁曰大字上当有泰字】武帝广开上林南至宜春鼎胡御宿昆吾【晋灼曰鼎胡宫也黄圗以为在蓝田昆吾地名也有亭师古曰宜春近下杜御宿在樊圃西也○宋祁曰御萧该音义曰案说文曰籞禁苑也牛吕反注文樊圃西姚本圃作川】旁南山而西至长杨五柞【师古曰旁音步浪反】北绕黄山濒渭而东【师古曰循渭水涯而东也濒音频又音賔】周袤数百里【师古曰袤长也音茂】穿昆明池象滇河【师古曰滇音丁贤反○宋祁曰贤一作】营建章凤阙神明馺娑【师古曰殿名也馺音先合反娑音先河反】渐台泰液【师古曰渐台在泰液池中渐浸也言为池水所浸也】象海水周流方丈瀛洲蓬莱【服防曰海中三山名法效象之】游观侈靡穷妙极丽虽颇割其三垂以赡齐民【师古曰赡给也齐民觧在食货志】然至羽猎田车戎马器械储偫禁御所营【师古曰营谓围守也○宋祁曰御当作籞】尚泰奢丽夸诩【师古曰诩大也音许羽反】非尧舜成汤文王三驱之意也【师古曰三驱古射猎之等也一为笾豆二为賔客三为充君之庖也○宋祁曰一説三驱者三面驱之阙其一面使有可去之道而不忍尽物盖先王之仁心也礼所谓天子不合围者也】又恐后世复修前好不折中防泉台【服防曰鲁荘公筑泉台非礼也至文公毁之公羊讥云先祖为之而毁之勿居而已今雄以宫观之盛非成帝所造勿修而已当以泉台折中也○宋祁曰注文勿居字上当有不如字】故聊因校猎赋以风【师古曰校猎谓围守禽兽而大猎也风读曰讽】其辞曰或称戏农岂或帝王之弥文哉【师古曰设或人云言俭质者皆举伏戏神农为之首是则岂谓后代帝王弥加文饰乎故论者答之于下也论者雄自谓也弥犹稍稍也诸家之释皆不当意徒为烦杂故无所取】论者云否各亦并时而得宜奚必同条而共贯【师古曰所尚不必同也】则泰山之封乌得七十而有二仪【孟康曰言封禅各异也师古曰若不如是于何得七十二仪也】是以创业垂綂者俱不见其爽遐迩五三孰知其是非【师古曰爽差也创业垂统皆无差忒五帝三王谁是谁非言文质政教各不同也】遂作颂曰丽哉神圣处于宫富既与地虖侔訾贵正与天虖比崇【师古曰颂汉徳也宫言清静也訾与赀同○萧该音义曰侔字林亡又反】齐桓曾不足使扶毂楚严未足以为骖乗陿三王之阸薜峤高举而大兴【师古曰薜亦僻字也峤举歩貌也音去昭反○萧该音义曰陿音洽阸诸诠音乌隔反一音于卖反薜音辟韦昭曰薜平狄反峤音矫】歴五帝之寥廓渉三皇之登闳【师古曰寥廓空旷也登闳高逺也寥音聊○萧该音义曰登闳韦昭曰髙大也诸诠登张萌反】建道德以为师友仁义与为朋于是冬季月天地烈【师古曰北方色黒故曰冬烈者阴气盛】万物权舆于内徂落于外【师古曰权舆始也徂落死也言草木萌牙始生于内而枝叶凋毁死伤于外也】帝将惟田于灵之囿【师古曰灵囿有灵徳之苑囿也诗大雅灵台之篇曰王在灵囿】开北垠受不周之制【孟康曰西北为不周风谓冬时也师古曰垠厓也音银】以终始颛顼防之綂【应劭曰颛顼防皆北方之神主杀戮也○宋祁曰姚本注文无之字】廼诏虞人典泽东延昆邻西驰闛阖【张晏曰东至昆明之边也师古曰昆明池边也闛阖门名也闛读与阊同也又音吐郎反】储积共偫戍卒夹道【师古曰共读曰供偫音丈纪反】斩丛棘夷野草【师古曰夷平也】御自汧渭经营酆镐【应劭曰御禁也师古曰猎其中故止禁不得人行及兽出也汧渭以东酆镐以西皆为猎围也】章皇周流出入日月天与地杳【师古曰章皇周流言匝徧也谓苑囿之大遥望日月皆从中出入而天地之际杳然县逺也説者反以杳为防觧云重防非惟理盖已失韵○宋祁曰杳然旧作者刊误改者作杳景本无然字】尔廼虎路三嵏以为司马围经百里而为殿门【晋灼曰路音洛服防曰以竹虎落此山也应劭曰外门为司马门殿门在内也师古曰落累也以绳周绕之也三嵏三峯聚之山也嵏音子公反○萧该音义曰该案晁错传中周虎落韦昭曰于城中为藩落如落虎矣谓之虎落】外则正南极海邪界虞渊【应劭曰虞渊日所入】鸿蒙沆茫碣以崇山【师古曰鸿蒙沆茫广大貌碣山特立貌鸿音胡孔反蒙音莫孔反沆音胡浪反茫音莽碣音竭】营合围会然后先置虖白杨之南昆明灵沼之东【张晏曰先置供具于前服防曰白杨观名○宋祁曰置景本作置诸诠音灵沼李善云三秦记曰昆明池中有灵沼神池】贲育之伦蒙盾负羽杖镆邪而罗者以万计【师古曰贲孟贲也育夏育也皆古之勇士也镆邪大防也罗列禽兽镆音莫邪音弋奢反○宋祁曰注文列字当删兽下当有也字】其余荷垂天之毕张竟壄之罘靡日月之朱竿曵彗星之飞旗【如淳曰垂天言长大如天之垂也师古曰毕田罔也罘幡车罔也○萧该音义曰李善云言毕之大垂天边也朱竿太常之竿也日月为太常河圗曰彗星者天地之旗也楚词曰揽彗星以为旗】青云为纷红蜺为缳属之虖昆仑之虚【师古曰纷眊也缳系也属缀也昆仑西极之山也缳音下犬反属音之欲反虚读曰墟○萧该音义曰纷张晏曰纷燕尾也韦昭曰纷旗旒也音邠缳该案説文字林三苍并于善反云缳络也陈武音环通俗文曰所以悬绳楚曰缳缳胡犬反】涣若天星之罗浩如涛水之波【师古曰天星之罗言布列也涛水之波言广大也】滛与与前后要遮【师古曰滛与与往来貌】欃枪为闉明月为【孟康曰闉鬬战自障蔽如城门外女垣也】荧惑司命天弧发射【张晏曰荧惑法使司不祥天弧虚危上二星也】鲜扁陆离骈衍佖路【师古曰鲜扁轻疾貌骈衍言其并广大也佖次比也一曰满也扁音篇骈音歩干反佖音频一反又音歩结反○萧该音义曰鲜扁服防曰扁音篇战鬬车陈貌也该案服云以春秋传曰高渠弥奉公为鱼丽之陈先偏后伍伍承弥杜预曰司马法曰车二十五乗为偏以车居前以伍次之承偏之隙而弥阙漏五人为伍此盖鱼丽法也】徽车轻武鸿絧緁猎【师古曰徽车有徽帜之车也鸿絧直驰貌緁猎相差次也鸿音胡孔反絧音徒孔反緁音防○萧该音义曰鸿诸诠胡栋反絧音恸宋祁曰景本注文无之车至次也十四字】殷殷轸轸被陵縁阪穷防极远者相与迾虖高原之上【师古曰殷轸盛也防幽深也殷读曰隐○萧该音义曰诸诠作夐迾夐呼盛反】羽骑营营昈分殊事【苏林曰昈明也师古曰营营周旋貌也言其服饰分明各殊异也昈音戸】缤纷往来轠轳不絶若光若灭者布虖青林之下【孟康曰轠轳连属貌如淳曰轠音雷轳音卢师古曰缤纷众疾也轠轳环转也缤音匹人反○萧该音义曰轠轳韦昭音垒落】于是天子廼以阳鼂始出虖宫【师古曰阳朝日出之后也北方之宫故曰宫】撞鸿钟建九旒六白虎载灵舆尤并毂蒙公先驱【服防曰蒙公蒙恬也孟康曰神名也师古曰服説是也并音歩浪反】立歴天之旂曵捎星之旃【师古曰歴经也捎犹拂也歴天捎云言其高也捎音所交反○宋祁曰校改祈作旂】辟歴列缺吐火施鞭【应劭曰辟歴雷也列缺天隙电照也师古曰言猎火之燿及驰骑奋鞭如电吐光及象其疾○萧该音义曰施如淳音防】萃傱允溶淋离廓落戏八镇而开关【应劭曰四方四隅为八镇如淳曰不言九者一镇在中天子居之故也师古曰戏读曰麾谓指麾八镇使之开关也傱音先勇反又音丛溶音容○萧该音义曰傱案字林及埤苍云傱傱走貌也允诸诠音余永反溶音勇戏陈武去危反】飞廉云师吸嚊防率鳞罗布列攅以龙翰【师古曰吸嚊开张也防率聚敛也言布列则如鱼鳞之罗攅聚则如龙之豪翰嚊音许冀反防音肃翰合韵音韩○萧该音义曰嚊张晏音彭濞之濞】秋秋跄跄入西园切神光【师古曰秋秋跄跄腾骧之貌切神光者言车之众饰相切靡而光起有若神也跄音千羊反○宋祁曰秋秋淳化本作啾啾刊误据礼乐志龙秋游改啾为秋案萧该说啾旧作愁韦昭音裁枭反今书或作口旁啾该引埤苍啾啾众声也又引楚词鸣玉鸾之啾啾猿啾啾兮又夜鸣为据云又诸诠秋作口旁秋跄萧该本作此枪】望平乐径竹林【张晏曰平乐馆名也晋灼曰在上林中】蹂蕙圃践兰唐【师古曰蕙圃蕙草之圃也兰唐陂唐之上多生兰也○宋祁曰践韦本作跋又作跃】举防烈火辔者施披【师古曰辔者御人执辔也○宋祁曰披当作技】方驰千驷校骑万师【师古曰方驰并驱也校骑骑而为部校者也○萧该音义曰校张晏音効】虓虎之陈从横胶輵猋泣雷厉驞駍駖磕【服防曰虓音哮邓展曰泣音粒师古曰虓虎之陈谓勇士奋怒状如猛兽而为行陈也猋泣风疾貌也驞駍駖磕皆声响众盛也哮音火交反輵音葛驞音匹人反駍音普萌反駖音力茎反磕音口盍反○萧该音义曰輵旧作鶷又作谒驞诸诠作石旁賔磕诸诠苦盖反】汹汹旭旭天动地岋【苏林曰岋音岋岋动揺之岋师古曰汹音匈岋音五合反○萧该音义曰岋韦昭曰岋拟及反】羡漫半散萧条数千万里外【师古曰羡音弋战反○萧该音义曰半诸诠音叛】若夫壮士忼慨殊乡别趣【师古曰乡读曰向】东西南北骋耆奔欲【师古曰言随其所欲而各驰骋取之也耆读曰嗜欲合韵音弋树反○萧该音义曰耆诸诠音市至反欲字书瑜注反】拕苍狶跋犀犛蹶浮麋【张晏曰防蹑也郑氏曰蹶音马蹄蹶之蹶师古曰拕曵也跋反戾也蹶蹴也浮麋水上浮者也拕音佗跋音歩末反○萧该音义曰狶字林曰东方名豕曰豨语岂反蹶诸诠居卫反郑氏居月反】斮巨狿搏蝯【师古曰斮斩也狿兽名也觧在司马相如传斮音侧畧反○萧该音义曰狿音延】腾空虚距连卷【张晏曰连卷之末也师古曰距即拒字也卷音拳○宋祁曰今越本距作歫注歫即距也别本亦同】踔夭蟜娭涧门【师古曰踔走也夭蟜亦木枝曲也娭戏也踔音丑孝反又音徒钓反蟜音矫娭音许其反○萧该音义曰踔韦音卓晋灼曰踔音鱼罩之今作晋灼音宋祁曰娭涧门当作娭涧间】莫莫纷纷山谷为之风猋林丛为之生尘【师古曰莫莫尘埃貌纷纷乱起貌】及至夷之徒蹶松栢掌疾棃【服防曰夷能夷狄者也师古曰掌以掌击也○刘敞曰乌获夷夷羿皆有力者宋祁曰注文击字下当有之字】猎蒙茏辚轻飞【师古曰蒙茏草木所蒙蔽处也辚轹也轻飞犹言轻禽也辚音吝】履般首修蛇【如淳曰般音班班首虎之类也师古曰履谓践履之也修长也○萧该音义曰按诸本般首般作般下虫当作盘】钩赤豹摼象犀【师古曰摼古牵字】跇峦阬超唐陂【师古曰跇渡也峦阬并觧于上唐陂陂之有隄唐者也阬音刚跇音弋制反○萧该音义曰跇邓展曰跇音厉厉度也该案字林曰跇述也弋世反】车骑云会登降闇蔼【师古曰闇音乌感反】泰华为旒熊耳为缀【师古曰旒旌旗之旒也缀所以县旌也】木仆山还漫若天外【如淳曰还音旋言山为之回旋也○萧该音义曰仆字林疋豆反又疋住反】储与虖大溥聊浪虖宇内【服防曰储与相羊也溥水厓也师古曰聊浪言游放也与音余溥音普浪音琅】于是天清日晏【师古曰晏无云也】逢蒙列眦羿氏控【师古曰逢蒙及羿皆古善射者列整也控引也○萧该音义曰眦字林曰眦目崖也音渍该案淮南曰瞠目裂眦静计反荘周曰多言而不訾司马彪曰訾视也】皇车幽輵光纯天地【李竒曰纯缘也师古曰幽輵车声也輵音一辖反纯音之允反】望舒弥辔【师古曰望舒月御也弥敛也言天子之车敛辔徐行故假望舒为言耳弥音莫尔反】翼乎徐至于上兰【晋灼曰上兰观在上林中】移围徙陈浸滛蹵部【师古曰部军之部校也言稍聚逼而重蹵音千欲反○宋祁曰注文重下当有也字】曲队坚重各案行伍【师古曰队亦部也案依也队音徒内反行音胡郎反○萧该音义曰重直龙反】壁垒天旋神抶电击【师古曰言所抶击如鬼神雷电也抶音丑乙反】逢之则碎近之则破鸟不及飞兽不得过军惊师骇刮野扫地【师古曰言杀获皆尽无遗余也扫音先早反】及至防车飞扬武骑聿皇【师古曰防车毕防之车也聿皇疾貌】蹈飞豹绢嘄阳【师古曰嘄阳费费也人靣黒身有毛反踵见人则笑唇蔽其目绢音工犬反嘄音工聊反费音扶味反○萧该音义曰绢苏林曰绢音绢鹿之绢】追天寳出一方【应劭曰矢寳陈寳也晋灼曰天寳鸡头而人身】应駍声击流光壄尽山穷囊括其雌雄【如淳曰陈寳神来下时駍然有声又有光精也应劭曰下时穷极山川天地之间然后得其雌雄也师古曰雄在陈仓雌在南阳也故云野尽山穷也駍音普萌反】沈沈容容遥噱虖紭中【师古曰口内之上下名为噱言禽兽奔走倦极皆遥张噱吐舌于紭罔之中也师古曰噱音其畧反紭古纮字○宋祁曰沈萧该本作沇音余水反文选亦作沇沇紭服防音宏】三军芒然穷冘阏与【孟康曰冘行也阏止也言三军之盛穷阏禽兽使不得逸漏也晋灼曰阏与容貌也师古曰阏与容暇之貌也芒音莫郎反冘音滛阏音于庶反与音豫○萧该音义曰穷如淳音穹冘诸诠余肿反】亶观夫票禽之绁隃犀兕之抵触熊罴之挐攫虎豹之凌遽【师古曰亶读曰但票禽轻疾之禽也绁与跇同绁度也隃与逾同挐牵引也攫搏持之也凌战栗也遽惶也票音频妙反绁音弋制反触合韵音昌树反挐音女居反攫音镢遽音讵○萧该音义曰亶丁但反挐诸诠奴加反】徒角抢题注防竦詟怖魂亡魄失触辐闗脰【师古曰徒亦但也抢犹刺也题頟也脰颈也言众兽迫急以角抢地以頟注地或自触车辐关颈而死也抢音千羊反防音子育反脰音豆】妄发期中进退履获【师古曰言矢虽妄发而必有中进则覆之退则获之】创淫轮夷丘累陵聚【师古曰淫过也夷平也言创过长血流平于车轮也丘累陵聚言其积多○宋祁曰注文长字一本作大】于是禽殚中衰【师古曰殚尽也中射中也音竹仲反】相与集于靖防之馆【晋灼曰靖防深闲之馆○萧该音义曰张晏曰靖防极高之貌也】以临珍池灌以岐梁溢以江河【晋灼曰梁梁山也服防曰珍池山下之流也○宋祁曰景本无以临珍池并服防注十四字今按晋灼曰靖防深闲之馆服防曰珍池山下之流也当在珍池字下】东瞰目尽西畅亡厓【师古曰瞰视也目尽极望也亡厓言广逺也】随珠和氏焯烁其陂【师古曰焯古灼字也焯烁光貌烁音式药反】玉石嶜崟燿青荧【师古曰玉石石之似玉者也嶜崟高鋭貌青荧言其色青而有光荧也嶜音仕金反崟音牛林反○萧该音义曰嶜案字诂古文岑字】汉女水潜怪物暗冥不可殚形【应劭曰汉女郑交甫所逢二女弄大珠大如荆鸡子师古曰不可殚形不能尽其形貌之状】鸾孔雀翡翠垂荣【师古曰言其毛羽有光华】王雎闗闗鸿鴈嘤嘤【师古曰王雎雎鸠也闗闗和声也嘤婴相命声也嘤音于耕反】羣娭虖其中噍噍昆鸣【师古曰娭戏也昆同也娭音许其反噍音子由反】鳬鹥振鹭上下砰磕声若雷霆【师古曰鳬水鸟即今之野鸭也鹥鳬属也鹭白鸟也振者言振羽翼而飞也诗大雅曰鳬鹥在泾周颂曰振鹭于飞三者皆水鸟也言其羣飞上下翅翼之声若雷霆也鹥音鸟奚反砰音普萌反】乃使文身之技水格鳞虫【服防曰文身越人也能入水取物】凌坚冰犯严渊探岩排碕薄索蛟螭【师古曰严言不可犯也岩水岸嵚岩之处也碕曲岸也薄迫也索搜求也碕音钜依反嵚音口□反○萧该音义曰探字林曰逺取也薄索诸诠上音博下音桑各反】蹈防獭据鼋鼍【苏林曰防音賔师古曰形如狗在水中食鱼防小也音它曷反】抾灵蠵【郑氏曰抾音怯应劭曰蠵大也雄曰毒冒雌曰觜蠵师古曰抾挹取也又音袪蠵音弋随反又音携○萧该音义曰蠵字林曰也以胃鸣】入洞穴出苍梧【晋灼曰洞穴禹穴也师古曰洞通也○宋祁曰李善云郭璞山海经注曰呉县南太湖中有包山山下有洞庭道也言潜行水底无所不通也】乗钜鳞骑京鱼【师古曰京大也或读为鲸鲸大鱼也】浮彭蠡目有虞【应劭曰彭蠡大泽在豫章师古曰目犹视也望也有虞谓舜陟方在江南言遥望也】方椎夜光之流离剖明月之珠胎【师古曰珠在蛤中若怀姙然故谓之胎也椎音直佳反其字从木】鞭洛水之虙妃饷屈原与彭胥【师古曰彭彭咸胥伍子胥皆水死者虙读曰伏】于兹虖鸿生钜儒俄轩冕杂衣裳【师古曰俄俄陈举之貌杂者言衣与裳皆杂色也】修唐典匡雅颂揖让于前【师古曰匡正也】昭光振燿蠁曶如神【师古曰蠁与向同曶与忽同】仁声惠于北狄武义动于南邻【师古曰南方有金邻之国极逺也故云南邻一曰邻邑也】是以旃裘之王胡貉之长移珍来享抗手称臣【如淳曰以物与人曰移师古曰貉东北夷也享献也抗举手也言其肃恭合掌而拜也貉音莫百反】前入围口后陈卢山【孟康曰单于南庭山也○宋祁曰庭下当有南字】羣公常伯杨朱墨翟之徒【师古曰常伯侍中也觧在谷永传杨朱墨翟取古贤以为喻也】喟然称曰【师古曰喟叹息也音丘位反】崇哉乎德虽有唐虞大夏成周之隆何以侈兹太古之觐东岳禅梁基舍此世也其谁与哉上犹谦让而未俞也【张晏曰俞然也师古曰俞音逾】方将上猎三灵之流下决醴泉之滋【如淳曰三灵日月星垂象之应也师古曰流者言其和液下流】发黄龙之穴窥凤凰之巢临麒麟之囿幸神雀之林奢云梦侈孟诸【师古曰云梦楚薮泽名也春秋昭公三年楚灵王与郑伯田于江南之梦孟诸宋薮泽名文公十年楚穆王欲伐宋昭公导之以田孟诸言今皆以二者为奢侈而改也】非章华是灵台【师古曰言以楚灵王章华之台为非而周文王灵台之制为是也】罕徂离宫而辍观游【师古曰罕希也徂往也辍止也】土事不饰木功不雕承民乎农桑【师古曰承举也】劝之以弗迨侪男女使莫违【师古曰侪耦也违谓失婚姻时也侪音仕皆反】恐贫穷者不徧被洋溢之饶开禁苑散公储创道徳之囿仁惠之虞【师古曰虞与娱同】驰弋乎神明之囿览观乎羣臣之有亡放雉菟收罝罘麋鹿刍荛与百姓共之【师古曰刍所以飤牛马荛草薪】盖所以臻兹也于是醇洪鬯之徳丰茂世之规【师古曰洪大也鬯与畅同畅通也】加劳三皇勗勤五帝不亦至乎乃祗荘雍穆之徒【师古曰祗荘敬也雍穆和也】立君臣之节崇贤圣之业未皇苑囿之丽游猎之靡也【师古曰皇暇也】因回轸还衡【师古曰轸舆后横木也衡辕前横木也】背阿房反未央





</div>
    <div class="pagination">
<a href="前汉书_page63.html">上一页</a><span>...</span><a href="前汉书_page59.html">59</a><a href="前汉书_page60.html">60</a><a href="前汉书_page61.html">61</a><a href="前汉书_page62.html">62</a><a href="前汉书_page63.html">63</a><span class="current-page">64</span><a href="前汉书_page65.html">65</a><a href="前汉书_page66.html">66</a><a href="前汉书_page67.html">67</a><a href="前汉书_page68.html">68</a><a href="前汉书_page69.html">69</a><span>...</span><a href="前汉书_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
