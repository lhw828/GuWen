<!DOCTYPE html>
<html>
<head>
    <meta charset="UTF-8">
    <title>前汉书 - 第 69 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 69 页/共 74 页</h1>
    <div class="content">　　臣知父呼韩邪单于防无量之恩○顾炎武曰其时尚未更名应曰臣囊知牙斯作史者从其后更名録之耳
　　故印文曰匈奴单于玺○【臣召南】按故印即甘露三年宣帝所赐呼韩邪单于黄金玺也
　　因上书求故印○顾炎武曰故印已壊而云因上书求故印者求更铸如故印之式去新字而言玺









　　前汉书卷九十四下考证
　　钦定四库全书
　　前汉书卷九十五
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　西南夷两粤朝鲜传第六十五
　　南夷君长以十数夜郎最大【师古曰后为县属防柯郡】其西靡莫之属以十数滇最大【师古曰地有滇池因为名也滇音顚】自滇以北君长以十数卭都最大【师古曰今之卭州本其地】此皆椎结【师古曰椎音直追反结读曰髻为髻如椎之形也陆贾传及货殖传皆作魋字音义同耳此下朝鲜传亦同】耕田有邑聚其外西自桐师以东北至叶楡【师古曰叶楡泽名因以立号后为县属益州郡】名为巂昆眀【师古曰巂即今之巂州也昆明又在其西南卽今之南寜州诸□所居是其地也巂音髓】编髪【师古曰编音歩典反】随畜移徙亡常处亡君长地方可数千里自巂以东北君长以十数徙莋都最大【师古曰徙及莋都二国也徙后为徙县属蜀郡莋都后为沈黎郡徙音斯莋音材各反】自莋以东北君长以十数冉駹最大【师古曰今防州开州首领多姓冉者本皆冉种也駹音尨】其俗或土著或移徙【师古曰土著谓有常居着于土地也着音直畧反】在蜀之西自駹以东北君长以十数白马最大皆氐类也此皆巴蜀西南外蛮夷也始楚威王时使将军庄蹻将兵循江上【师古曰循顺也谓縁江而上也蹻音居畧反】畧巴黔中以西【师古曰黔中即今黔州是其地本巴人也】庄蹻者楚庄王苖裔也蹻至滇池方三百里【师古曰地理志益州滇池县其泽在西北华阳国志云泽下流浅狭状如倒池故曰滇池】旁平地肥饶数千里【师古曰池旁之地也】以兵威定属楚欲归报会秦击夺楚巴黔中郡道塞不通因乃以其众王滇变服从其俗以长之【师古曰为其长帅也】秦时尝破畧通五尺道【师古曰其处险阸故道才广五尺】诸此国颇置吏焉十余嵗秦灭及汉兴皆弃此国而开蜀故徼【师古曰西南之徼犹北方塞也徼音工钓反】巴蜀民或窃出商贾取其莋马僰僮旄牛以此巴蜀殷富建元六年大行王恢击东粤东粤杀王郢以报恢因兵威使番阳令唐防风晓南粤【师古曰番音蒲何反风读曰讽】南粤食蒙蜀枸酱【晋灼曰枸音矩刘徳曰枸树如桑其椹长二三寸味酢取其实以为酱美蜀人以为珍味师古曰刘说非也子形如桑椹耳缘木而生非树也子又不长二三寸味尤辛不酢今宕渠则有之食读曰飤】蒙问所从来曰道西北牂柯江【师古曰道由也由此而来】江广数里出番禺城下【师古曰番音普安反禺音隅】蒙归至长安问蜀贾人独蜀出枸酱多持窃出市夜郎夜郎者临牂柯江江广百余歩足以行船南粤以财物役属夜郎西至桐师然亦不能臣使也蒙乃上书说上曰南粤王黄屋左纛【师古曰言为天子之车服】地东西万余里名为外臣实一州主今以长沙豫章徃水道多絶难行窃闻夜郎所有精兵可得十万浮船牂柯出不意此制粤一奇也诚以汉之强巴蜀之饶通夜郎道为置吏甚易上许之乃拜蒙以郎中将【○刘攽曰当作中郎将后使相如以郎中将往谕同】将千人食重万余人【师古曰食粮及衣重也重音直用反】从巴莋关入遂见夜郎侯多同【师古曰多同其侯名也】厚赐谕以威徳约为置吏使其子为令【师古曰比之于汉县也】夜郎旁小邑皆贪汉缯帛以为汉道险终不能有也乃且听蒙约还报乃以为犍为郡发巴蜀卒治道自僰道指牂柯江蜀人司马相如亦言西夷卭莋可置郡使相如以郎中将往谕皆如南夷为置一都尉十余县属蜀当是时巴蜀四郡通西南夷道载转相饟【师古曰饟古饷字】数嵗道不通士罢饿餧离暑湿死者甚众【师古曰罢读曰疲餧饥也离遭也餧音能贿反】西南夷又数反发兵兴击耗费亡功【师古曰耗损也音呼到反】上患之使公孙往视问焉还报言其不便及为御史大夫时方筑朔方据河逐胡等因言西南夷为害【师古曰言通西南夷大为损害】可且罢专力事匈奴上许之罢西夷独置南夷两县一都尉稍令犍为自保就【师古曰令自保守且脩成其郡县】及元狩元年博望侯张骞言使大夏时见蜀布卭竹杖问所从来曰从东南身毒国【师古曰即天竺也亦曰捐笃也】可数千里得蜀贾人市或闻卭西可二千里有身毒国骞因盛言大夏在汉西南慕中国患匈奴隔其道诚通蜀身毒国道便近又亡害于是天子廼令王然于柏始昌吕越人等十余辈闲出西南夷【师古曰求闲隙而出也】指求身毒国至滇滇王当羌廼留为求道【师古曰当羌滇王名○宋祁曰迁史当作尝注云尝一作赏】四嵗余【宋祁曰据迁史当云为求道西此四字当属上句作西】皆闭昆明莫能通【师古曰为昆明所闭塞】滇王与汉使言汉孰与我大【师古曰与犹如】及夜郎侯亦然各自以一州王不知汉广大使者还因盛言滇大国足事亲附【师古曰言可专事招来之令其亲附】天子注意焉及至南粤反上使驰义侯因犍为发南夷兵且兰君恐逺行旁国虏其老弱【师古曰恐发兵与汉行后其国空虚而旁国来防钞取其老弱也且音子余反】乃与其众反杀使者及犍为太守汉廼发巴蜀罪人尝击南粤者八校尉击之会越已破汉八校尉不下中郎将郭昌卫广引兵还行诛隔滇道者且兰【师古曰言因军行而便诛之也】斩首数万遂平南夷为防柯郡夜郎侯始倚南粤南粤已灭还诛反者【师古曰谓军还而诛且兰】夜郎遂入朝上以为夜郎王南粤破后及汉诛且兰卭君并杀莋侯冉駹皆震恐请臣置吏以卭都为粤巂郡莋都为沈黎郡冉駹为文山郡广汉西白马为武都郡使王然于以粤破及诛南夷兵威风谕滇王入朝【师古曰风读曰讽】滇王者其众数万人其旁东北劳深靡莫皆同姓相仗未肻听【师古曰仗犹倚也相依倚为援而不听滇王入朝也仗音直亮反】劳莫数侵犯使者吏卒元封二年天子发巴蜀兵击灭劳深靡莫以兵临滇滇王始首善以故弗诛【师古曰言初始以来常有善意】滇王离西夷【师古曰言东向事汉】滇举国降【○刘攽口多一滇字○宋祁曰郭本无滇字】请置吏入朝于是以为益州郡赐滇王王印复长其民【师古曰为之长帅】西南夷君长以百入【○宋祁曰百入越本作数谢本作入】独夜郎滇受王印滇小邑也最宠焉后二十三嵗孝昭始元元年益州廉头姑缯民反杀长吏牂柯谈指同并等二十四邑凡三万余人皆反【师古曰并音伴】遣水衡都尉发蜀郡犍为犇命万余人【师古曰犇古奔字奔命解在昭纪】击牂柯大破之后三嵗姑缯叶榆复反遣水衡都尉吕辟胡将郡兵击之【师古曰辟音璧】辟胡不进蛮夷遂杀益州太守乗胜与辟胡战士战及溺死者四千余人眀年复遣军正王平与大鸿胪田广明等并进大破益州斩首捕虏五万余级获畜产十余万上曰钩町侯亡波率其邑君长人民击反者【师古曰钩音钜于反町音大鼎反】斩首捕虏有功其立亡波为钩町王大鸿胪广明赐爵关内侯食邑三百户后间嵗武都氐人反【师古曰间嵗隔一嵗】遣执金吾马适建龙頟侯韩増与大鸿胪广明将兵击之至成帝河平中夜郎王兴与钩町王禹漏卧侯俞更举兵相攻【孟康曰漏卧夷邑名后为县师古曰俞音逾更互也音工衡反】牂柯太守请发兵诛兴等议者以为道逺不可击廼遣大中大夫蜀郡张匡持节和解兴等不从命刻木象汉吏立道旁射之杜钦说大将军王凤曰大中大夫匡使和解蛮夷王侯王侯受诏已复相攻轻易汉使不惮国威其效可见恐议者选耎复守和解【师古曰选耎怯不前之意也选音息兖反耎音人兖反】太守察动静有变廼以闻如此则复旷一时【师古曰旷空也一时三月也言空废一时不早发兵也】王侯得收猎其众申固其谋党助众多各不胜忿必相殄灭自知罪成狂犯守尉【师古曰言起狂悖之心而杀守尉也】逺臧温暑毒草之地虽有孙吴将贲育士【师古曰孙孙武也吴吴也贲孟贲也育夏育也】若入水火往必焦没知勇亡所施屯田守之费不可胜量宜因其罪恶未成未疑汉家加诛隂旁郡守尉练士马【师古曰练简也】大司农豫调谷积要害处【师古曰调发也要害者在我为要于敌为害也调音徒钓反】选任职太守往以秋凉时入诛其王侯尤不轨者即以为不毛之地亡用之民圣王不以劳中国【师古曰卽犹若也不毛言不生草木】宜罢郡放弃其民絶其王侯勿复通如以先帝所立累世之功不可堕坏【师古曰如亦若也堕毁也音火规反】亦宜因其萌牙早断绝之及已成形然后战师则万姓被害大将军凤于是荐金城司马陈立为牂柯太守立者临卭人前为连然长不韦令【苏林曰皆益州县也】蛮夷畏之及至牂柯谕告夜郎王兴兴不从命立请诛之未报廼从吏数十人出行县【师古曰行音下更反】至兴国且同亭【师古曰且音子余反】召兴兴将数千人往至亭从邑君数十人入见立立数责因断头【师古曰数音所具反】邑君曰将军诛亡状为民除害愿出晓士众以兴头示之皆释兵降【师古曰释解也】钩町王禹漏卧侯俞震恐入粟千斛牛羊劳吏士立还归郡兴妻父翁指与兴子邪务收余兵迫胁旁二十二邑反至冬立奏募诸夷与都尉长史分将攻翁指等翁指据阸为垒立使奇兵絶其饟道纵反间以诱其众【师古曰间音居苋反】都尉万年曰兵久不决费不可共【师古曰共读曰供】引兵独进败走趋立营【师古曰趋读曰趣趣向也】立怒叱戏下令格之【师古曰戏音许宜反又音麾解在高纪及灌夫传】都尉复还战立引兵救之时天大旱立攻絶其水道蛮夷共斩翁指持首出降立已平定西夷征诣京师会巴郡有盗贼复以立为巴郡太守秩中二千石居赐爵左庶长【师古曰第十爵也】徙为天水太守劝民农桑为天下最赐金四十斤入为左曹卫将军护军都尉卒官王莽簒位改汉制贬钩町王以为侯王邯怨恨【师古曰邯其王名也邯音酣】牂柯大尹周钦诈杀邯邯弟承攻杀钦州郡击之不能服三邉蛮夷愁扰尽反复杀益州大尹程隆莽遣平蛮将军冯茂发巴蜀犍为吏士赋敛取足于民以击益州出入三年疾疫死者什七巴蜀骚动莽征茂还诛之更遣寜始将军廉丹与庸部牧史熊【师古曰莽改益州为庸部】大发天水陇西骑士广汉巴蜀犍为吏民十万人转输者合二十万人击之始至颇斩首数千其后军粮前后不相及士卒饥疫三嵗余死者数万而粤嶲蛮夷任贵亦杀太守枚根自立为卭谷王【师古曰枚根太守之姓名】会莽败汉兴诛贵复旧号云【师古曰此汉兴者谓光武中兴也】
　　南粤王赵佗眞定人也【师古曰眞定本赵国之县也佗音徒何反】秦并天下略定粤【师古曰本州之分故云粤】置桂林南海象郡以适徙民与粤杂处【师古曰适读曰讁讁有罪者徙之于越地与其土人杂居】十三嵗至二世时南海尉任嚣病且死【师古曰嚣音敖】召龙川令赵佗【师古曰龙川南海之县也卽今之循州】语曰闻陈胜等作乱豪杰叛秦相立南海辟逺恐盗兵侵此【师古曰辟读曰僻】吾欲兴兵絶新道【师古曰秦所开越道也】自备待诸侯变会疾甚且番禺负山险阻【师古曰负背也】南北东西数千里颇有中国人相辅此亦一州之主可为国郡中长吏亡足与谋者故召公告之卽被佗书行南海尉事【师古曰被加也音皮义反】嚣死佗即移檄告横浦阳山湟谿关【师古曰湟音皇】曰盗兵且至急绝道聚兵自守因稍以法诛秦所置吏以其党为守假【师古曰令为郡县之职或守或假也】秦已灭佗卽击幷桂林象郡自立为南粤武王髙帝已定天下为中国劳苦故释佗不诛【师古曰释置也】十一年遣陆贾立佗为南粤王与剖符通使使和辑百粤【师古曰辑与集同】毋为南边害与长沙接境高后时有司请禁粤关市铁器佗曰髙皇帝立我通使物今髙后听谗臣别异蛮夷鬲绝器物【师古曰鬲与隔同】此必长沙王计欲倚中国【师古曰倚音于绮反】击灭南海幷王之自为功也于是佗乃自尊号为南武帝发兵攻长沙边败数县焉髙后遣将军隆虑侯灶击之【师古曰周灶也虑音庐】会暑湿士卒大疫兵不能隃领【师古曰隃与逾同下皆类此】嵗余髙后崩即罢兵佗因此以兵威财物赂遗闽粤西瓯骆役属焉【师古曰西瓯即骆越也言西者以别东瓯也○宋祁曰瓯集韵于口反骆越种也】东西万余里廼乗黄屋左纛称制与中国侔【师古曰侔等也】文帝元年初鎭抚天下使告诸侯四夷从代来即位意谕盛德焉【师古曰言不以威武加于逺方也】廼为佗亲冡在眞定置守邑【师古曰亲谓父母也】嵗时奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为大中大夫谒者一人为副使赐佗书曰皇帝谨问南粤王甚苦心劳意朕髙皇帝侧室之子【师古曰言非正嫡所生也】弃外奉北藩于代道里辽逺壅蔽朴愚未尝致书【师古曰言未得通使于越】髙皇帝弃羣臣孝惠皇帝即世髙后自临事不幸有疾日进不衰【师古曰言疾病益甚也】以故誖暴乎治【师古曰誖乖也音布内反】诸吕为变故乱法不能独制廼取它姓子为孝惠皇帝嗣赖宗庙之灵功臣之力诛之已毕朕以王侯吏不释之故【孟康曰辞让帝位不见置也】不得不立今即位乃者闻王遗将军虑侯书求亲昆弟请罢长沙两将军【师古曰佗之昆弟在故乡者求访之而两将军将兵击越者请罢之以賔附于汉也言亲昆弟者谓有服属者也】朕以王书罢将军博阳侯亲昆弟在真定者已遣人存问脩治先人冡前日闻王发兵于边为寇灾不止当其时长沙苦之南郡尤甚虽王之国庸独利乎【师古曰言越兵寇边长沙南郡皆厌苦之而汉军亦当相拒方有战鬬于越亦非利也】必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也【师古曰介隔也】朕不能擅变焉吏曰得王之地不足以为大得王之财不足以为富服领以南王自治之【蘓林曰领山名也如淳曰长沙南界也】虽然王之号为帝两帝并立亡一乘之使以通其道是争也争而不让仁者不为也愿与王分弃前患【师古曰彼此共弃故云分】终今以来通使如故【师古曰从今通使至于终久故云终今以来也】故使贾驰谕告王朕意王亦受之毋为寇灾矣上褚五十衣中褚三十衣下褚二十衣遗王【师古曰以绵装衣曰褚上中下者绵之多少薄厚之差也褚音竹吕反】愿王听乐娱忧存问邻国【师古曰谓东越及瓯骆等】陆贾至南粤王恐乃顿首谢愿奉明诏长为藩臣奉贡职于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗昧死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡职【师古曰言以时输入贡职】孝惠皇帝即位义不忍绝所以赐老夫者甚厚髙后自临用事近细士信谗臣【师古曰细士犹言小人也】别异蛮夷出令曰毋予蛮夷外粤金铁田器马牛羊【师古曰言非中国故云外越】即予予牡毋与牝【师古曰恐其蕃息】老夫处辟马牛羊齿已长【师古曰辟读曰僻齿已长谓老也】自以祭祀不脩有死罪使内史藩中尉髙御史平凡三辈上书谢过皆不反又风闻老夫父母坟墓已坏削兄弟宗族已诛论【师古曰风闻闻风声】吏相与议曰今内不得振于汉外亡以自髙异【师古曰振也】故更号为帝自帝其国非敢有害于天下也髙皇后闻之大怒削去南粤之籍使使不通老夫窃疑长沙王谗臣故敢发兵以伐其边且南方卑湿蛮夷中西有西瓯其众半羸【师古曰羸谓劣弱也】南面称王东有闽粤其众数千人亦称王西北有长沙其半蛮夷亦称王【师古曰言长沙之国半杂蛮夷之人】老夫故敢妄窃帝号聊以自娱老夫身定百邑之地东西南北数千万里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟皷之音者以不得事汉也今陛下幸哀怜复故号【师古曰复音扶目反】通使汉如故老夫死骨不腐改号不敢为帝矣谨北面因使者献白璧一防翠鸟千犀角十紫贝五百桂蠧一器【应劭曰桂树中蝎虫也苏林曰汉旧常以献陵庙载以赤毂小车师古曰此虫食桂故味辛而渍之以蜜食之也虫音丁故反】生翠四十防孔雀二防昧死再拜以闻皇帝陛下陆贾还报文帝大说【师古曰说读曰悦】遂至孝景时称臣遣使入朝请【师古曰请音才性反】然其居国窃如故号其使天子称王朝命如诸侯至武帝建元四年佗孙胡为南粤王立三年闽粤王郢兴兵南击边邑粤使人上书曰两粤俱为藩臣毋擅兴兵相攻击今东粤擅兴兵侵臣臣不敢兴兵唯天子诏之于是天子多南粤义【师古曰多犹重也】守职约【师古曰守藩臣之职而不逾约制】为兴师遣两将军往讨闽粤兵未隃领闽粤王弟余善杀郢以降于是罢兵天子使严助徃谕意南粤王胡顿首曰天子廼兴兵诛闽粤死亡以报德遣太子婴齐入宿衞谓助曰国新被寇使者行矣胡方日夜装入见天子助去后其大臣谏胡曰汉兴兵诛郢亦行以惊动南粤且先王言事天子期毋失礼要之不可以怵好语入见【师古曰怵诱也不可被诱怵以好语而入汉朝也怵音先幸反】入见则不得复归亡国之埶也于是胡称病竟不入见后十余嵗胡实病甚太子婴齐请归胡薨諡曰文王婴齐嗣立即臧其先武帝文帝玺【李奇曰去其号】婴齐在长安时取邯郸摎氏女【师古曰摎音居虬反】生子兴及即位上书请立摎氏女为后兴为嗣汉数使使者风谕【师古曰风读曰讽讽谕令入朝】婴齐犹尚乐擅杀生自恣惧入见要以用汉法比内诸侯固称病遂不入见遣子次公入宿衞婴齐薨諡为明王太子兴嗣立其母为太后太后自未为婴齐妻时曾与霸陵人安国少季通【师古曰姓安国字少季】及婴齐薨后元鼎四年汉使安国少季谕王王太后入朝令辩士谏大夫终军等宣其辞勇士魏臣等辅其决【师古曰助令决防也】衞尉路博德将兵屯桂阳待使者王年少太后中国人安国少季往复与私通国人颇知之多不附太后太后恐乱起亦欲倚汉威【师古曰倚音于绮反】劝王及幸臣求内属即因使者上书请比内诸侯三嵗壹朝除边关于是天子许之赐其丞相吕嘉银印及内史中尉太傅印余得自置【师古曰丞相内史中尉太傅之外皆任其国自选置不受汉之印绶】除其故黥劓刑用汉法诸使者皆留塡抚之【师古曰填音竹刃反】王王太后饬治行装重资为入朝具相吕嘉年长矣相三王宗族官贵为长吏七十余人男尽尚王女女尽嫁王子弟宗室及苍梧秦王有连【孟康曰苍梧越中王自名为秦王连亲婚也晋灼曰秦王即下赵光也赵本与秦同姓故曰秦王】其居国中甚重粤人信之多为耳目者得众心愈于王【师古曰愈胜也】王之上书数谏止王王不听有畔心数称病不见汉使者使者注意嘉埶未能诛王王太后亦恐嘉等先事发欲介使者权谋诛嘉等【师古曰介恃也】置酒请使者大臣皆侍坐饮嘉弟为将将卒居宫外酒行太后谓嘉南粤内属国之利而相君苦不便者何也以激怒使者使者狐疑相杖遂不敢发【师古曰杖音直亮反】嘉见耳目非是【师古曰异于常也】即趋出太后怒鏦嘉以矛【师古曰鏦谓撞刺之也音防○宋祁曰正文鏦字上别本有欲字】王止太后嘉遂出介弟兵就舎【李奇曰介被也师古曰介甲也被甲而自卫也弟兵即上所云弟将卒居外者】称病不肻见王及使者廼隂谋作乱王素亡意诛嘉嘉知之以故数月不发太后独欲诛嘉等力又不能天子闻之罪使者怯亡决又以为王王太后已附汉独吕嘉为乱不足以兴兵欲使庄参以二千人往参曰以好往数人足以武往二千人亡足以为也辞不可天子罢参兵郏壮士故济北相韩千秋【师古曰颍川郏县人也郏音夹】奋曰以区区粤又有王应独吕嘉为害愿得勇士三百人必斩嘉以报于是天子遣千秋与王太后弟摎乐将二千人往入粤境吕嘉廼遂反下令国中曰王年少太后中国人又与使者乱专欲内属尽持先王宝入献天子以自媚多从人行至长安虏卖以为僮奴自脱一时利亡顾赵氏社稷为万世虑之意乃与其弟将卒攻杀太后王尽杀汉使者遣人告苍梧秦王及其诸郡县立明王长男粤妻子术阳侯建德为王而韩千秋兵之入也破数小邑其后粤直开道给食【师古曰纵之令深入然后诛灭之】未至番禺四十里粤以兵击千秋等灭之使人函封汉使节置塞上好为谩辞谢罪【师古曰谩诳也音慢又音莫连反】发兵守要害处于是天子曰韩千秋虽亡成功亦军锋之冠【师古曰言最为首也】封其子延年为成安侯摎乐其姊为王太后首愿属汉封其子广德为龒侯【晋杓曰龒古龙字】乃赦天下曰天子微弱诸侯力政讥臣不讨贼【师古曰力政谓以兵力相加也讥臣不讨贼者春秋之义】吕嘉建德等反自立晏如【师古曰言自相置立而心安泰无恐惧】令粤人及江淮以南楼船十万师往讨之元鼎五年秋衞尉路博德为伏波将军出桂阳下湟水【师古曰湟音皇】主爵都尉杨仆为楼船将军出豫章下横浦故归义粤侯二人为戈船下濑将军【师古曰从粤来归义而汉封之】出零陵或下离水或抵苍梧使驰义侯因巴蜀罪人发夜郎兵下牂柯江咸会番禺六年冬楼船将军将精卒先陷寻陿破石门得粤船粟因推而前挫粤以粤数万人【○刘敞曰挫粤以粤多一粤字】待伏波将军伏波将军将罪人道逺后期与楼船会廼有千余人遂俱进楼船居前至番禺建德嘉皆城守楼船自择便处居东南面伏波居西北面会暮楼船攻败粤人纵火烧城粤素闻伏波莫不知其兵多少【师古曰莫读曰暮】伏波廼为营【师古曰设营垒以待降者】遣使招降者赐印绶复纵令相招【师古曰来降者即赐以侯印而放令还更相招谕之也○刘奉世曰何必侯印耶】楼船力攻烧敌【师古曰力尽力也】反而入伏波营中【师古曰与驱同】迟旦城中皆降伏波【师古曰迟音丈二反解在髙纪】吕嘉建德以夜与其属数百人亡入海伏波又问降者知嘉所之遣人追故其校司马苏宏得建德为海常侯【师古曰校之司马若今行军总管司马也】粤即都稽得嘉为临蔡侯【孟康曰越中所自置郎也师古曰稽音鸡】苍梧王赵光与粤王同姓闻汉兵至降为随桃侯及粤掲阳令史定降汉为安道侯【苏林曰掲音羯南海县】粤将毕取以军降为膫侯【师古曰越将姓毕名取也功臣表膫属南阳音来雕反】粤桂林监居翁【服虔曰桂林部监也姓居名翁】谕告瓯骆四十余万口降为湘城侯戈船下濑将军兵及驰义侯所发夜郎兵未下南粤已平遂以其地为儋耳珠崖南海苍梧郁林合浦交阯九眞日南九郡伏波将军益封楼船将军以推锋陷坚为将梁侯自尉佗王凡五世九十三嵗而亡
　　闽粤王无诸及粤东海王摇其先皆粤王句践之后也姓驺氏秦幷天下废为君长以其地为闽中郡【师古曰即今之泉州建安是也】及诸侯畔秦无诸摇率粤归番阳令吴芮所谓番君者也【师古曰吴芮号也番音蒲河反】从诸侯灭秦当是时项王主命不王也【孟康曰主号命诸侯不王无诸摇等也】以故不佐楚汉击项籍无诸摇帅粤人佐汉汉五年复立无诸为闽粤王王闽中故地都冶【师古曰地名即侯官县是也冶音弋者反】孝惠三年举髙帝时粤功【师古曰追论其功】曰闽君摇功多其民便附廼立摇为东海王都东瓯世号曰东瓯王后数世【师古曰后与后同古通用字】孝景三年吴王濞反欲从闽粤【师古曰招粤令从也】闽粤未肻行独东瓯从及吴破东瓯受汉购杀吴王丹徒以故得不诛吴王子驹亡走闽粤怨东瓯杀其父常劝闽粤击东瓯建元三年闽粤发兵围东瓯东瓯使人告急天子天子问太尉田蚡蚡对曰粤人相攻击固其常不足以烦中国徃救也中大夫严助诘蚡言当救天子遣助发会稽郡兵浮海救之语具在助传汉兵未至闽粤引兵去东粤请举国徙中国廼悉与众处江淮之间六年闽粤击南粤南粤守天子约不敢擅发兵而以闻上遣大行王恢出豫章大司农韩安国出会稽皆为将军兵未隃领闽粤王郢发兵距险其弟余善与宗族谋曰王以擅发兵不请故天子兵来诛汉兵众强即幸胜之后来益多【师古曰言汉地广大兵众强盛今虽胜之后必更来也】灭国乃止今杀王以谢天子天子罢兵固国完不听廼力战不胜即亡入海皆曰善即鏦杀王【师古曰鏦音初江反】使使奉其头致大行大行曰所为来者诛王王头至不战而殒利莫大焉廼以便宜案兵告大司农军而使使奉王头驰报天子诏罢两将军兵曰郢等首恶独无诸孙繇君丑不与谋【张晏曰繇邑号也师古曰繇音摇与读曰豫】乃使中郎【○刘敞曰当作中郎将】立丑为粤繇王奉闽粤祭祀余善以杀郢威行国中民多属窃自立为王繇王不能制上闻之为余善不足复兴师曰余善首诛郢师得不劳因立余善为东粤王与繇王并处至元鼎五年南粤反余善上书请以卒八千从楼船击吕嘉等兵至掲阳以海风波为解【师古曰解者自解说若今言分疏】不行持两端阴使南粤【师古曰遣使与相知】及汉破番禺楼船将军仆上书愿请引兵击东粤上以士卒劳倦不许罢兵令诸校留屯豫章梅领待命【师古曰听诏命也】明年秋余善闻楼船请诛之汉兵留境且往【师古曰言兵在境首恐将来讨之】廼遂发兵距汉道号将军驺力等为吞汉将军入白沙武林梅领杀汉三校尉是时汉使大司农张成故山州侯齿将屯【师古曰齿城阳恭王子也旧封山州侯】不敢击郤就便处【师古曰郤退也音丘略反】皆坐畏懦诛余善刻武帝玺自立诈其民为妄言【师古曰妄自尊大也】上遣横海将军韩说出句章【师古曰说读曰悦句章防稽之县】浮海从东方往楼船将军仆出武林【师古曰杨仆也】中尉王温舒出梅领粤侯为戈船下濑将军出如邪白沙元封元年冬咸入东粤东粤素发兵距崄使徇北将军守武林败楼船军数校尉杀长史楼船军卒钱唐榬终古斩徇北将军【师古曰钱唐防稽县也榬姓终古名也榬音袁】为语儿侯【孟康曰越中地也今吴南亭是师古曰语字或作篽或作御其音同】自兵未往故粤衍侯吴阳前在汉汉使归谕余善不听及横海军至阳以其邑七百人反攻粤军于汉阳及故粤建成侯敖与繇王居股谋俱杀余善以其众降横海军封居股为东成侯万户封敖为开陵侯【师古曰功臣表云开陵侯建成以故东粤建成侯斩余善侯二千户而此云名敖疑表误】封阳为印石侯【师古曰功臣表作外石与此不同疑表误○宋祁曰印当作卯】横海将军说为按道侯横海校尉福为缭嫈侯【师古曰缭音辽嫈音于耕反】福者城阳王子故为海常侯坐法失爵从军亡功以宗室故侯及东粤将多军【李竒曰多军名】汉兵至弃军降封为无锡侯故瓯骆将左黄同斩西于王封为下鄜侯【师古曰鄜音郛】于是天子曰东粤陿多阻闽粤悍数反覆诏军吏皆将其民徙处江淮之间东粤地遂虚
　　朝鲜王满燕人自始燕时尝略属真番朝鲜【师古曰战国时燕国略得此地】为置吏筑障【师古曰障所以自障蔽也音之亮反】秦灭燕属辽东外徼汉兴为逺难守复脩辽东故塞至浿水为界【师古曰浿水在乐浪县音普盖反】属燕燕王卢绾反入匈奴满亡命聚党千余人椎结蛮夷服而东走出塞度浿水居秦故空地上下障稍役属真番朝鲜蛮夷及故燕齐亡在者王之【师古曰燕齐之人亡居此地及真番朝鲜蛮夷皆属满也】都王险【李奇曰地名也】会孝惠髙后天下初定辽东太守即约满为外臣保塞外蛮夷毋使盗边蛮夷君长欲入见天子勿得禁止以闻上许之以故满得以兵威财物侵降其旁小邑真番临屯皆来服属方数千里传子至孙右渠【师古曰满死传子子死传孙右渠者其孙名也】所诱汉亡人滋多【师古曰滋益也】又未尝入见【师古曰不朝见天子也】真番辰国欲上书见天子又雍阏弗通【师古曰辰谓辰韩之国也雍读曰壅】元封二年汉使渉何谯谕右渠终不肻奉诏【师古曰谯责譲也音才笑反】何去至界临浿水使驭刺杀送何者朝鲜禆王长【师古曰长者裨王名也送何至浿水何因刺杀之】即度水驰入塞遂归报天子曰杀朝鲜将上为其名美弗诘拜何为辽东东部都尉朝鲜怨何发兵攻袭杀何天子募罪人击朝鲜其秋遣楼船将军杨仆从齐浮勃海兵五万左将军荀彘出辽东诛右渠右渠发兵距险左将军卒多率辽东士【如淳曰辽东兵多也】兵先纵败散多还走坐法斩【师古曰于法合斩】楼船将齐兵七千人先至王险右渠城守窥知楼船军少即出击楼船楼船军败走将军仆失其众遁山中十余日稍求收散卒复聚左将军击朝鲜浿水西军未能破天子为两将未有利乃使衞山因兵威往谕右渠右渠见使者顿首谢愿降恐将诈杀臣今见信节请服降遣太子入谢献马五千疋及餽军粮【师古曰餽亦馈字也】人众万余持兵方度浿水使者及左将军疑其为变谓太子已服降宜令人毋持兵太子亦疑使者左将军诈之遂不度浿水复引归山报天子诛山左将军破浿水上军乃前至城下围其西北楼船亦往会居城南右渠遂坚城守数月未能下左将军素侍中幸【师古曰亲幸于天子】将燕代卒悍乘胜军多骄楼船将齐卒入海已多败亡其先与右渠战困辱亡卒卒皆恐将心慙其围右渠常持和节左将军急击之朝鲜大臣廼阴间使人私约降楼船【师古曰与楼船为要约而请降】往来言尚未肻决左将军数与楼船期战楼船欲就其约不会左将军亦使人求闲隙降下朝鲜不肻心附楼船以故两将不相得左将军心意楼船前有失军罪【师古曰意疑也】今与朝鲜和善而又不降疑其有反计未敢发天子曰将卒不能制【○宋祁曰卒越本作率】乃使衞山谕降右渠不能颛决与左将军相误卒沮约【师古曰颛与专同卒终也沮壊也】今两将围城又乖异以故久不决使故济南太守公孙遂往正之有便宜得以从事遂至左将军曰朝鲜当下久矣不下者楼船数期不会具以素所意告遂曰今如此不取恐为大害非独楼船又且与朝鲜共灭吾军遂亦以为然而以节召楼船将军入左将军军计事即令左将军戏下执缚楼船将军【师古曰戏读与麾同○宋祁曰戏下字上当更有军字】幷其军以报天子许遂左将军已幷两军即急击朝鲜朝鲜相路人相韩陶尼谿相参将军王唊【应劭曰凡五人也戎狄不知官纪故皆称相师古曰相路人一也相韩陶二也尼谿相参三也将军王唊四也应氏乃云五人误读为句谓尼谿人名失之矣不当寻下文乎唊音颊】相与谋曰始欲降楼船楼船今执独左将军幷将战益急恐不能与【如淳曰不能与左将军相持也师古曰此说非也不能与犹言不如也】王又不肻降陶唊路人皆亡降汉路人道死元封三年夏尼谿相参廼使人杀朝鲜王右渠来降王险城未下故右渠之大臣成已又反复政吏【○宋祁曰政当作攻一本作改字】左将军使右渠子长【师古曰右渠之子名长】降相路人子最【师古曰相路人前已降汉而死于道故谓之降相最者其子名】告谕其民诛成已故遂定朝鲜为真番临屯乐浪菟四郡封参为澅清侯【师古曰澅音获】陶为秋苴侯【晋杓曰功臣表秋苴属勃海师古曰苴音子余反】唊为平州侯长为几侯最以父死颇有功为涅阳侯左将军征至坐争功相嫉乖计弃市楼船将军亦坐兵至列口当待左将军【苏林曰列口县名也度海先得之】擅先纵失亡多当诛赎为庶人
　　賛曰楚粤之先厯世有土及周之衰楚地方五千里而句践亦以粤伯【师古曰伯读曰覇】秦灭诸侯唯楚尚有滇王汉诛西南夷独滇复宠及东粤灭国迁众繇王居股等犹为万戸侯三方之开皆自好事之臣故西南夷发于唐蒙司马相如两粤起严助朱买臣朝鲜由渉何遭世富盛动能成功然已勤矣【师古曰已甚也言其事甚勤劳】追观太宗填抚尉佗【师古曰言文帝以道德安抚之也塡音竹刃反○宋祁曰道德一作恩德】岂古所谓招携以礼懐逺以德者哉【师古曰春秋左氏传僖七年诸侯盟于寗母管仲言于齐侯曰臣闻之招携以礼怀逺以德携谓离贰者也懐来也言有离贰者则招集之恃险逺者则懐来之也故賛引之】


　　前汉书卷九十五
　　前汉书卷九十五考证
　　西南夷传自駹以东北君长以十数白马最大○【臣召南】按白马氐居仇池山其山四面斗绝上有平田百顷详后书南蛮传
　　道西北牂柯江江广数里出番禺城下○【臣召南】按牂柯江即郁水之上流豚水在后书谓之遯水者也地理志防柯郡夜郎县豚水东至广郁入郁郁林郡广郁县郁水首受夜郎豚水东至四会入海是也今曰盘江自贵州东南流迳广西又东迳广东广州入海夜郎侯以竹为姓详见后书
　　南粤南海尉任嚣○按此郡尉也掌一郡兵事故得移檄发兵
　　朕髙皇帝侧室之子注师古云云○顾炎武曰注非也左传卿置侧室杜解曰侧室众子也文公十三年传曰赵有侧室曰穿
　　朕以王书罢将军博阳侯○胡三省曰髙祖功臣表有博阳侯陈濞葢于此时为将军也
　　至武帝建元四年佗孙胡为南粤王○【臣召南】按后文婴齐嗣立即臧其先武帝文帝玺武帝即佗文帝即胡葢佗之太子早卒而孙胡嗣立也佗至建元三年葢亦寿百嵗矣
　　闽粤传令诸校留屯豫章梅岭待命○杜佑曰梅岭在虔州防化县界
　　入白沙武林○胡三省曰索隠云今豫章北二百里接番阳界地名白沙白沙东南八十里有武阳亭东南三十里地名武林当闽越之京道
　　封居股为东成侯○功臣表作东城侯
　　东粤地遂虚○【臣召南】按东粤地既虚而地理志会稽郡有治县即故东粤王都也说见沈约宋志
　　朝鲜传朝鲜王满○【臣召南】按满姓衞氏朝鲜自周封箕子后传四十余世至朝鲜侯凖始称王汉初其国大乱燕人衞满击破凖而自王也后书传正补此传之缺
　　遣楼船将军杨仆从齐浮勃海兵五万○胡三省曰仆从齐浮勃海葢自青莱以北幽平以南皆濵于海其海通谓之勃海非指勃海郡而言也
　　天子许遂○【臣召南】按许字误史记作诛遂是也然通鉴考异已谓汉书作许字则旧本已譌矣
　　相韩陶○史记作韩阴通鉴从之
　　长为防侯○功臣表作几侯张防
　　楼船将军亦坐兵至列口注苏林曰列口县名也○胡三省曰其地当洌水入海之口【臣召南】按乐浪郡有列口县然非洌水入海之口也志曰吞列县分黎山列水所出西至黏蝉入海然则列口在黏蝉县矣



　　前汉书卷九十五考证
<史部,正史类,前汉书>
　　钦定四库全书
　　前汉书卷九十六上
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　西域传第六十六上
　　【师古曰自乌孙国已后分爲下卷】
　　西域以孝武时始通本三十六国其后稍分至五十余【师古曰司马虎续汉书云至于哀平有五十五国也】皆在匈奴之西乌孙之南南北有大山中央有河东西六千余里南北千余里东则接汉阸以玊门阳关【孟康曰二关皆在敦煌西界师古曰阸塞也】西则限以葱岭【师古曰西河旧事云葱岭其山髙大上悉生葱故以名焉】其南山东出金城与汉南山属焉【师古曰属聨也音之欲反】其河有两原一出葱岭山一出于阗【师古曰阗字与窴同音徒贤反又徒见反】于阗在南山下其河北流与葱岭河合东注蒲昌海蒲昌海一名盐泽者也去玉门阳关三百余里广袤三百里【师古曰袤长也音茂】其水亭居冬夏不增减皆以爲潜行地下南出于积石爲中国河云自玉门阳关出西域有两道从鄯善傍南山北波河西行至莎车爲南道【师古曰波河循河也鄯音上扇反傍音歩浪反波音彼义反此下皆同也】南道西逾葱岭则出大月氏安息【师古曰氏音支】自车师前王庭随北山波河西行至疏勒爲北道北道西逾葱岭则出大宛康居奄蔡焉耆西域诸国大率土著【师古曰言着土地而有常居不随畜牧移徙也着音直略反】有城郭田畜与匈奴乌孙异俗故皆役属匈奴【师古曰服属于匈奴爲其所役使也】匈奴西边日逐王置僮仆都尉使领西域常居焉耆危须尉黎间赋税诸国取富给焉【师古曰给足也】自周衰戎狄错居泾渭之北【师古曰错杂也】及秦始皇攘郤戎狄筑长城界中国【师古曰爲中国之境界也】然西不过临洮【师古曰洮音土髙反】汉兴至于孝武事征四夷广威徳而张骞始开西域之迹其后票骑将军撃破匈奴右地降浑邪休屠王【师古曰屠音除】遂空其地始筑令居以西【师古曰令音铃○宋祁曰集韵令音连云令居县名在金城郡】初置酒泉郡后稍发徙民实之分置武威张掖敦煌【师古曰敦音徒门反】列四郡据两关焉自贰师将军伐大宛之后西域震惧多遣使来贡献汉使西域者益得职【师古曰赏其勤劳皆得拜职也】于是自敦煌西至盐泽徃徃起亭而轮台渠犂皆有田卒数百人置使者校尉领防【师古曰綂领保防营田之事也】以给使外国者【师古曰其所种五谷以供之】至宣帝时遣卫司马使防鄯善以西数国及破姑师未尽殄【师古曰虽破其国未能灭之】分以爲车师前后王及山北六国时汉独防南道未能尽并北道也然匈奴不自安矣其后日逐王畔单于将众来降防鄯善以西使者郑吉迎之旣至汉封日逐王爲归徳侯吉爲安远侯是岁神爵三年也乃因使吉并防北道故号曰都防都防之起自吉置也【师古曰都犹总也言总防南北之道】僮仆都尉由此罢匈奴益弱不得近西域于是徙屯田田于北胥鞬【师古曰胥鞬地名也胥音先余反鞬音居言反】披莎车之地【师古曰披分也】屯田校尉始属都防都防督察乌孙康居诸外国【师古曰督视也】动静有变以闻可安辑安辑之可撃撃之【师古曰辑与集同】都防治乌垒城【○宋祁曰乌垒下监本有孙字】去阳关二千七百三十八里与渠犂田官相近土地肥饶于西域爲中故都防治焉至元帝时复置戊巳校尉屯田车师前王庭是时匈奴东蒲类王兹力支将人众千七百余人降都防都防分车师后王之西爲乌贪訾离地以处之自宣元后单于称藩臣西域服从其土地山川王侯户数道里远近翔实矣【师古曰翔与详同假借用耳】出阳关自近者始曰婼羌【孟康曰婼音儿师古曰音而遮反】婼羌国王号去胡来王【师古曰言去离胡戎来附汉也】去阳关千八百里【○宋祁曰越本八作六】去长安六千三百里辟在西南不当孔道【师古曰辟读曰僻孔道者穿山险而爲道犹今言穴径耳】戸四百五十口千七百五十胜兵者五百人西与且末接【师古曰且音子余反】随畜逐水草不田作仰鄯善且末谷【师古曰頼以自给也仰音牛向反】山有铁自作兵兵有弓矛服刀劒甲【刘徳曰服刀拍髀也师古曰拍音貃髀音俾又音陛】西北至鄯善乃当道云
　　鄯善国本名楼兰王治扜泥城【师古曰扜音一胡反】去阳关千六百里去长安六千一百里户千五百七十口万四千一百胜兵二千九百十二人辅国侯却胡侯【师古曰却音丘畧反其字从卩卩音节下皆类此】鄯善都尉撃车师都尉左右且渠撃车师君各一人译长二人西北去都防治所千七百八十五里至山国千三百六十五里【师古曰此国山居故名山国也】西北至车师千八百九十里地沙卤少田寄田仰谷旁国【师古曰寄于它国种田又籴旁国之谷也仰音牛向反】国出玉多葭苇柽栁胡桐白草【孟康曰白草草之白者胡桐似桑而多曲师古曰柽栁河栁也今谓之赤柽白草似莠而细无芒其干时正白色牛马所嗜也胡桐亦似桐不类桑也虫食其而沬出下流者俗名爲胡桐泪言似眼泪也可以汗金银也今工匠皆用之流俗语讹呼泪为律柽音丑成反○宋祁曰注文工字别本作匠】民随畜牧逐水草有驴马多橐它【师古曰它古驼字也音徒何反】能作兵与婼羌同初武帝感张骞之言甘心欲通大宛诸国使者相望于道一岁中多至十余辈楼兰姑师当道苦之【师古曰每供给使者受其劳费故厌苦也】攻劫汉使王恢等又数爲匈奴耳目令其兵汉使汉使多言其国有城邑兵弱易撃于是武帝遣从票侯赵破奴将属国骑及郡兵数万撃姑师【师古曰属国谓诸外国属汉也】王恢数爲楼兰所苦上令恢佐破奴将兵破奴与轻骑七百人先至虏楼兰王遂破姑师因兵威以动乌孙大宛之属【师古曰暴谓显也】还封破奴爲浞野侯恢爲浩侯【苏林曰浩音吴】于是汉列亭障至玉门矣楼兰旣降服贡献匈奴闻发兵撃之于是楼兰遣一子质匈奴一子质汉后贰师军撃大宛匈奴欲之贰师兵盛不敢当卽遣骑因楼兰汉使后过者欲絶勿通时汉军正任文将兵屯玉门关爲贰师后距【师古曰后距者居后以距敌】捕得生口知状以闻上诏文便道引兵捕楼兰王将诣阙簿责王【师古曰以文簿一一责之簿音歩戸反】对曰小国在大国间不两属无以自安愿徙国入居汉地上直其言遣归国【师古曰以其言爲直】亦因使伺匈奴匈奴自是不甚亲信楼兰征和元年楼兰王死国人来请质子在汉者欲立之质子常坐汉法下室宫刑故不遣报曰侍子天子爱之不能遣其更立其次当立者楼兰更立王汉复责其质子亦遣一子质匈奴后王又死匈奴先闻之遣质子归得立爲王【师古曰匈奴在汉前闻楼兰王死故卽遣质子还也】汉遣使诏新王令入朝天子将加厚赏楼兰王后妻故母也谓王曰先王遣两子质汉皆不还奈何欲徃朝乎王用其计谢使曰新立国未定愿待后年入见天子然楼兰国最在东垂近汉当白龙堆乏水草常主发导负水儋粮送迎汉使又数爲吏卒所宼惩艾不便与汉通【师古曰艾读曰乂】后复爲匈奴反间【师古曰间音居苋反】数杀汉使其弟尉屠耆降汉具言状元凤四年大将军霍光白遣平乐监傅介子徃刺其王介子轻将勇敢士赍金币言以赐外国爲名旣至楼兰诈其王欲赐之王喜与介子饮醉将其王屏语壮士二人从后刺杀之贵人左右皆散走介子告谕以王负汉罪天子遣我诛王当更立王弟尉屠耆在汉者汉兵方至毋敢动自令灭国矣介子遂斩王尝归首【师古曰尝归者其王名也昭纪言安归今此作尝归纪传不同当有误者】驰传诣阙【师古曰传音张恋反】县首北阙下封介子爲义阳侯乃立尉屠耆爲王更名其国爲鄯善爲刻印章赐以宫女爲夫人备车骑辎重【师古曰重音直用反】丞相将军率百官送至横门外【孟康曰横音光○宋祁曰淳化本作丞相将军百官景徳监本及浙本作丞相率百官无将军字今越本作丞相将军率百官】祖而遣之【师古曰爲设祖道之礼也】王自请天子曰身在汉久今归单弱而前王有子在恐爲所杀国中有伊循城其地肥羙愿汉遣一将屯田积谷令臣得依其威重于是汉遣司马一人吏士四十人田伊循以填抚之【师古曰填音竹刃反】其后更置都尉伊循官置始此矣鄯善当汉道冲西通且末七百二十里自且末以徃皆种五谷土地草木畜产作兵略与汉同有异乃记云
　　且末国王治且末城去长安六千八百二十里户二百三十口千六百一十胜兵三百二十人辅国侯左右将译长各一人西北至都防治所二千二百五十八里北接尉犂南至小宛可三日行有蒲陶诸果西通精絶二千里
　　小宛国王治扜零城【师古曰扜音乌】去长安七千二百一十里户百五十口千五十胜兵二百人辅国侯左右都尉各一人西北至都防治所二千五百五十八里东与婼羌接辟南不当道【师古曰辟读曰僻下皆类此】
　　精絶国王治精絶城去长安八千八百二十里户四百八十口三千三百六十胜兵五百人精絶都尉左右将译长各一人北至都防治所二千七百二十三里南至戎卢国四日行地阸陿西通扜弥四百六十里【师古曰扜音乌】戎卢国王治卑品城去长安八千三百里户二百四十口千六百一十胜兵三百人东北至都防治所二千八百五十八里东与小宛南与婼羌西与渠勒接辟南不当道
　　扜弥国王治扜弥城去长安九千二百八十里户三千三百四十口二万四十胜兵三千五百四十人辅国侯左右将左右都尉左右骑君各一人译长二人东北至都防治所三千五百五十三里南与渠勒东北与龟兹西北与姑墨接【师古曰龟音丘兹音慈】西通于阗三百九十里今名宁弥
　　渠勒国王治鞬都城【师古曰鞬音居言反】去长安九千九百五十里戸三百一十口二千一百七十胜兵三百人东北至都防治所三千八百五十二里东与戎卢西与婼羌北与扜弥接
　　于阗国王治西城去长安九千六百七十里戸三千三百口万九千三百胜兵二千四百人辅国侯左右将左右骑君东西城长译长各一人东北至都防治所三千九百四十七里南与婼羌接北与姑墨接于阗之西水皆西流注西海其东水东流注盐泽河原出焉【蘓林曰即中国河也】多玉石【师古曰玉之璞也一曰石之似玉也】西通皮山三百八十里皮山国王治皮山城去长安万五十里戸五百口三千五百胜兵五百人左右将左右都尉骑君译长各一人东北至都防治所四千二百九十二里西南至乌秅国千三百四十里【郑氏曰乌秅音鷃拏师古曰乌音一加反秅音直加反急言之声如鷃拏耳非正音也】南与天笃接北至姑墨千四百五十里西南当罽賔乌弋山离道西北通莎车三百八十里
　　乌秅国王治乌秅城【○刘敞曰秅当作耗】去长安九千九百五十里戸四百九十口二千七百三十三胜兵七百四十人东北至都防治所四千八百九十二里北与子合蒲犂西与难兠接山居田石间有白草累石爲室民接手饮【师古曰自髙山下谿涧中饮水故接连其手如猿之爲】出小歩马【孟康曰种小能歩也师古曰此说非也小细也细歩言其能蹀足卽今所谓百歩千迹者也岂谓其小种乎】有驴无牛其西则有县度【师古曰县防而度也县古悬字耳】去阳关五千八百八十八里去都防治所五千二十里县度者石山也谿谷不通以绳索相引而度云
　　西夜国王号子合王治呼犍谷【师古曰犍音钜言反】去长安万二百五十里戸三百五十口四千胜兵千人东北到都防治所五千四十六里东与皮山西南与乌秅北与莎车西与蒲犂接蒲犂及依耐无雷国【师古曰耐音奴代反】皆西夜类也西夜与胡异其种类羌氐行国【师古曰言不土著也】随畜逐水草徃来而子合土地出玉石
　　蒲犂国王治蒲犂谷去长安九千五百五十里戸六百五十口五千胜兵二千人东北至都防治所五千三百九十六里东至莎车五百四十里北至疏勒五百五十里南与西夜子合接西至无雷五百四十里候都尉各一人寄田莎车种俗与子合同
　　依耐国王治去长安万一百五十里戸一百二十五口六百七十胜兵三百五十人东北至都防治所二千七百三十里至莎车五百四十里至无雷五百四十里北至疏勒六百五十里南与子合接俗相与同【师古曰与子合同风俗也】少谷寄田疏勒莎车
　　无雷国王治卢城去长安九千九百五十里戸千口七千胜兵三千人东北至都防治所二千四百六十五里南至蒲犂五百四十里南与乌秅北与捐毒西与大月氏接【师古曰捐毒卽身毒天笃也本皆一名语有轻重耳】衣服类乌孙俗与子合同
　　难兠国王治去长安万一百五十里户五千口三万一千胜兵八千人东北至都防治所二千八百五十里西至无雷三百四十里西南至罽賔三百三十里南与婼羌北与休循西与大月氏接【○刘奉世曰按婼羌小国最近阳关去长安六千里耳在都防之东而此渠勒于阗难兠之类去长安且万里东北行数千里乃至都防安得与婼羌相接必误】种五谷蒲陶诸果有银铜铁作兵与诸国同属罽賔罽賔国王治循鲜城去长安万二千二百里不属都防戸口胜兵多大国也东北至都防治所六千八百四十里东至乌秅国二千二百五十里东北至难兠国九日行西北与大月氏西南与乌弋山离接昔匈奴破大月氏大月氏西君大夏而塞王南君罽賔【师古曰君谓爲之君也塞音先得反】塞种分散徃徃爲数国【师古曰卽所谓释种者也亦语有轻重耳】自疏勒以西北休循捐毒之属皆故塞种也罽賔地平温和有目宿杂草竒木檀櫰梓竹漆【师古曰櫰音懐卽槐之类也叶大而黒也】种五谷蒲陶诸果粪治园田地下湿生稲冬食生菜其民巧雕文刻镂治宫室织罽刺文绣好治食有金银铜锡以爲器市列【师古曰市有列肆亦如中国也】以金银爲钱文爲骑马幕爲人面【张晏曰钱文面作骑马形漫面作人面目也如淳曰幕音漫师古曰幕卽漫耳无劳借音今所呼幕皮者亦谓其平而无文也】出封牛水牛象大狗沐猴孔爵【师古曰封牛项上起者也郭义恭广志云罽賔大狗大如驴赤色数里摇鞉以呼之沐猴卽弥猴也】珠玑瑚虎魄璧流离【孟康曰流离青色如玉师古曰魏略云大秦国出赤白黒黄青绿缥绀红紫十种流离孟言青色不博通也此盖自然之物采泽光逾于众玉其色不恒今俗所用皆销冶石汁加以众药灌而爲之尤虚脆不贞实非眞物】它畜与诸国同自武帝始通罽賔自以絶远汉兵不能至其王乌头劳数剽杀汉使【师古曰剽劫也音频妙反】乌头劳死子代立遣使奉献汉使关都尉文忠送其使王复欲害忠忠觉之廼与容屈王子隂末赴共合谋攻罽賔杀其王立隂末赴爲罽賔王授印绶后军候赵徳使罽賔与隂末赴相失【师古曰相失意也】隂末赴鎻琅当徳【师古曰琅当长鎻也若今之禁系人鎻矣琅音郎】杀副已下七十余人遣使者上书谢孝元帝以絶域不录放其使者于县度绝而不通成帝时复遣使献谢罪汉欲遣使者报送其使杜钦说大将军王凤曰前罽賔王隂末赴本汉所立后卒畔逆【师古曰卒终也】夫徳莫大于有国子民罪莫大于执杀使者所以不报恩不惧诛者自知絶远兵不至也有求则卑辞无欲则骄嫚终不可懐服凡中国所以爲通厚蛮夷防快其求者爲壤比而爲宼也【师古曰比近也爲其土壤接近能爲宼也防音苦颊反比音频寐反】今县度之阸非罽賔所能越也其郷慕不足以安西域【师古曰郷读曰向】虽不附不能危城郭【师古曰城郭总谓西域诸国也】前亲逆节恶西域【师古曰谓章露也】故絶而不通今悔过来而无亲属贵人奉献者皆行贾贱人欲通货市买以献爲名故烦使者送至县度恐失实见欺凡遣使送客者欲爲防防宼害也起皮山南更不属汉之国四五【师古曰言经歴不属汉者凡四五国也更音工衡反】斥候士百余人五分夜撃刁斗自守【师古曰夜有五更故分而持之也刁斗觧在李广传】尚时爲所侵盗驴畜负粮须诸国禀食得以自赡【师古曰禀给也赡足也食读曰飤以下并同】国或贫小不能食或桀黠不肯给拥彊汉之节馁山谷之间【师古曰馁饥也音能贿反】乞匄无所得【师古曰匄亦乞也音工大反】离一二旬则人畜弃捐旷野而不反【师古曰离亦歴也旷空也】又歴大头痛小头痛之山赤土身热之阪令人身热无色头痛呕吐驴畜尽然【师古曰呕音一口反】又有三池盘石阪道陿者尺六七寸长者径三十里临峥嵘不测之深【师古曰峥嵘深险之貌也峥音仕耕反嵘音宏】行者骑歩相持防索相引二千余里乃到县度畜队未半阬谷尽靡碎【师古曰队亦堕也靡散也队音直类反靡音縻】人墯埶不得相收视险阻危害不可胜言圣王分九州制五服【师古曰九州冀兖豫青徐荆梁雍也五服侯甸绥要荒】务盛内不求外今遣使者承至尊之命送蛮夷之贾劳吏士之众渉危难之路罢弊所恃以事无用【师古曰罢读曰疲所恃谓中国之人也无用谓远方蛮夷之国】非久长计也使者业已受节可至皮山而还【师古曰言已立计遣之不能卽止可至皮山也】于是凤白从钦言罽賔实利赏赐贾市其使数年而壹至云
　　乌弋山离国王去长安万二千二百里不属都防戸口胜兵大国也东北至都防治所六十日行东与罽賔北与扑挑【○宋祁曰景本挑作桃】西与犂靬条支接【师古曰扑音布木反犂读与骊同靬音钜连反又钜言反】行可百余日乃至条支国临西海暑湿田稲有大鸟卵如瓮【师古曰瓮汲水缾也音于龙反】人众甚多徃徃有小君长安息役属之以爲外国【师古曰安息以条支爲外国如言蕃国也】善【师古曰读与幻同解在张骞传】安息长老传闻条支有弱水西王母亦未尝见也【师古曰中记云昆仑之弱水鸿毛不能起也尔雅曰觚竹北户西王母日下谓之四荒也】自条支乗水西行可百余日近日所入云乌弋地暑热莽平【师古曰言有草莽而平坦也一曰莽莽平野之貌】其草木畜产五谷果菜食饮宫室市列钱货兵金珠之属皆与罽賔同而有桃拔师子犀牛【孟康曰桃拔一名符拔似鹿长尾一角者或爲天鹿两角者或爲辟邪师子似虎正黄有耏尾端茸毛大如斗师古曰师子卽尔雅所谓狻猊也狻音酸猊音倪拔音歩葛反耏亦颊旁毛也音而茸音人庸反】俗重妄杀【师古曰重难也言其仁爱不妄杀也】其钱独文爲人头幕爲骑马以金银饰杖【师古曰杖谓所持也音直亮反】絶远汉使希至自玉门阳关出南道歴鄯善而南行至乌弋山离南道极矣转北而东得安息
　　安息国王治番兠城【苏林曰番音盘】去长安万一千六百里不属都防北与康居东与乌弋山离西与条支接土地风气物类所有民俗与乌弋罽賔同亦以银爲钱文独爲王面幕爲夫人面王死輙更铸钱有大马爵【师古曰广志云大爵颈及膺身蹄似槖驼色苍举头髙八九尺张翅丈余食大麦○宋祁曰注文张翅下当有举字】其属小大数百城地方数千里最大国也临嬀水商贾车船行旁国书革旁行爲书记【服防曰横行爲书记也师古曰今西方胡国及南方林邑之徒书皆横行不直下也革谓皮之不柔者】武帝始遣使至安息王令将将二万骑迎于东界东界去王都数千里行比至过数十城人民相属【师古曰属聨也音之欲反】因发使随汉使者来观汉地以大鸟卵及犂靬人献于汉天子大说【师古曰说读曰悦】安息东则大月氏
　　大月氏国王治监氏城去长安万一千六百里不属都防戸十万口四十万胜兵十万人东至都防治所四千七百四十里西至安息四十九日行南与罽賔接土地风气物类所有民俗钱货与安息同出一封橐驼【师古曰脊上有一封也封言其隆髙若封土也今俗呼爲封牛封音峯】大月氏本行国也随畜移徙与匈奴同俗控十余万故彊轻匈奴【师古曰自恃其彊盛而轻易匃奴也】本居敦煌祁连间至冒顿单于攻破月氏而老上单于杀月氏以其头爲饮器月氏乃远去过大宛西击大夏而臣之【师古曰解在张骞传】都妫水北爲王庭其余小众不能去者保南山羌号小月氏大夏本无大君长城邑徃徃置小长民弱畏战故月氏徙来皆臣畜之共禀汉使者【师古曰同受节度也】有五翖侯【师古曰翖卽翕字】一曰休宻翖侯治和墨城去都防二千八百四十一里去阳关七千八百二里二曰靡翖侯治双靡城去都防三千七百四十一里去阳关七千七百八十二里三曰贵霜翖侯治防澡城【师古曰澡音藻】去都防五千九百四十里去阳关七千九百八十二里四曰肸顿翖侯【师古曰肸音许乙反】治薄茅城去都防五千九百六十二里去阳关八千二百二里五曰髙附翖侯治髙附城去都防六千四十一里去阳关九千二百八十三里凡五翖侯皆属大月氏
　　康居国王冬治乐越匿地【师古曰乐音来各反】到卑阗城【师古曰阗音徒干反】去长安万二千三百里不属都防至越匿地马行七日至王夏所居蕃内九千一百四里【师古曰王每冬寒夏暑则徙别居不一处】戸十二万口六十万胜兵十二万人东至都防治所五千五百五十里与大月氏同俗东羁事匈奴【师古曰爲匈奴所羁牵也】宣帝时匈奴乖乱五单于并争汉拥立呼韩邪单于而郅支单于怨望杀汉使者西阻康居【师古曰依其险阻以自保固也】其后都防甘延寿副校尉陈汤发戊巳校尉西域诸国兵至康居诛灭郅支单于语在甘延寿陈汤传是岁元帝建昭三年也至成帝时康居遣子侍汉贡献然自以絶远独骄嫚不肯与诸国相望都防郭舜数上言夲匈奴盛时非以兼有乌孙康居故也及其称臣妾非以失二国也汉虽皆受其质子然三国内相输遗交通如故亦相伺见便则发合不能相亲信离不能相臣役以今言之结配乌孙竟未有益反爲中国生事然乌孙旣结在前今与匈奴俱称臣义不可距而康居骄黠讫不肯拜使者【师古曰讫竟也】都防吏至其国坐之乌孙诸使下王及贵人先饮食已乃饮防都防吏【师古曰饮音于禁反防音徒滥反】故爲无所省以夸旁国【师古曰言故不省视汉使也】以此度之何故遣子入侍其欲贾市爲好辞之诈也匈奴百蛮大国【师古曰于百蛮之中最大国也】今事汉甚备闻康居不拜且使单于有自下之意【师古曰言单于见康居不事汉以之为髙自以事汉爲太卑而欲改志也】宜归其侍子絶勿复使【师古曰不通使于其国也】以章汉家不通无礼之国敦煌酒泉小郡及南道八国给使者徃来人马驴橐驼食皆苦之【师古曰言二郡八国皆以此事爲困苦】空罢耗所过送迎骄黠絶远之国【师古曰所过所经过之处骄黠谓康居使也罢读曰疲耗音呼到反】非至计也汉爲其新通重致远人【师古曰以此声名爲重也】终羁縻而未絶其康居西北可二千里有奄蔡国控者十余万人与康居同俗临大泽无崖盖北海云康居有小王五一曰苏防王治苏防城【师古曰防音下戒反】去都防五千七百七十六里去阳关八千二十五里二曰附墨王治附墨城去都防五千七百六十七里去阳关八千二十五里三曰窳匿王【师古曰窳音庾】治窳匿城去都防五千二百六十六里去阳关七千五百二十五里四曰罽王治罽城去都防六千二百九十六里去阳关八千五百五十五里五曰奥鞬王【师古曰奥音于六反鞬音居言反】治奥鞬城去都防六千九百六里去阳关八千三百五十五里凡五王属康居
　　大宛国王治贵山城去长安万二千五百五十里戸六万口三十万胜兵六万人副王辅国王各一人东至都防治所四千三十一里北至康居卑阗城千五百一十里西南至大月氏六百九十里北与康居南与大月氏接土地风气物类民俗与大月氏安息同大宛左右以蒲陶爲酒富人藏酒至万余石久者至数十岁不败俗耆酒马耆目宿【师古曰耆读曰嗜】宛别邑七十余城多善马马汗血言其先天马子也【孟康曰言大宛国有髙山其上有马不可得因取五色母马置其下与集生驹皆汗血因号曰天马子云】张骞始爲武帝言之上遣使者持千金及金马以请宛善马宛王以汉绝远大兵不能至爱其寳马不肯与汉使妄言【师古曰谓詈辱宛王】宛遂攻杀汉使取其财物于是天子遣贰师将军李广利将兵前后十余万人伐宛连四年宛人斩其王母寡首献马三千匹汉军乃还语在张骞传贰师旣斩宛王更立贵人素遇汉善者名昧蔡爲宛王【师古曰昧音秣蔡音千曷反】后岁余宛贵人以爲昧蔡讇使我国遇屠【师古曰讇古謟字】相与共杀昧蔡立母寡弟蝉封爲王遣子入侍质于汉汉因使使赂赐鎭抚之又发使十余辈抵宛西诸国【师古曰抵至也】求竒物因风谕以伐宛之威【师古曰风读曰讽】宛王蝉封与汉约岁献天马二匹汉使采蒲陶目宿种归天子以天马多又外国使来众益种蒲陶目宿离宫馆旁极望焉【师古曰今北道诸州旧安定北地之境徃徃有目宿者皆汉时所种也】自宛以西至安息国虽颇异言然大同自相晓知也其人皆深目多须防善贾市争分铢贵女子女子所言丈夫乃决正其地皆丝漆不知铸铁器及汉使亡卒降敎铸作它兵器【师古曰汉使至其国及有亡卒降其国者皆教之也】得汉黄白金輙以爲器不用爲币自乌孙以西至安息近匈奴匈奴尝困月氏【师古曰困苦也】故匈奴使持单于一信到国国传送食【师古曰言畏之甚也食读曰飤】不敢留苦【师古曰不敢留连及困苦之也】及至汉使非出币物不得食不市畜不得骑所以然者以远汉而汉多财物【师古曰远音于万反】故必市乃得所欲及呼韩邪单于朝汉后咸尊汉矣
　　桃槐国王去长安万一千八十里【师古曰槐音囬】戸七百口五千胜兵千人
　　休循国王治鸟飞谷在葱领西去长安万二百一十里戸三百五十八口千三十胜兵四百八十人东至都防治所三千一百二十一里至捐毒衍敦谷二百六十里西北至大宛国九百二十里西至大月氏千六百一十里民俗衣服类乌孙因畜随水草本故塞种也
　　捐毒国王治衍敦谷去长安九千八百六十里戸三百八十口千一百胜兵五百人东至都防治所二千八百六十一里至疏勒南与葱领属【师古曰属聨也音之欲反】无人民西上葱领则休循也西北至大宛千三十里北与乌孙接衣服类乌孙随水草依葱领本塞种也
　　莎车国王治莎车城去长安九千九百五十里戸二千三百三十九口万六千三百七十三胜兵三千四十九人辅国侯左右将左右骑君备西夜君各一人都尉二人译长四人东北至都防治所四千七百四十六里西至疏勒五百六十里西南至蒲犂七百四十里有铁山出青玉宣帝时乌孙公主小子万年莎车王爱之莎车王无子死死时万年在汉莎车国人计欲自托于汉又欲得乌孙心卽上书请万年爲莎车王汉许之遣使者奚充国送万年万年初立暴恶国人不说【师古曰说读曰悦】莎车王弟呼屠征杀万年并杀汉使者自立爲王约诸国背汉防卫侯冯奉世使送大宛客卽以便宜发诸国兵撃杀之更立它昆弟子爲莎车王还拜奉世爲光禄大夫是岁元康元年也
　　疏勒国王治疏勒城去长安九千三百五十里戸千五百一十口万八千六百四十七胜兵二千人疏勒侯撃胡侯辅国侯都尉左右将左右骑君左右译长各一人东至都防治所二千二百一十里南至莎车五百六十里有市列西当大月氏大宛康居道也
　　尉头国王治尉头谷去长安八千六百五十里戸三百口二千三百胜兵八百人左右都尉各一人左右骑君各一人东至都防治所千四百一十一里南与疏勒接山道不通西至捐毒千三百一十四里径道马行二日田畜随水草衣服类乌孙
　　前汉书卷九十六上
　　前汉书卷九十六上考证
　　西域传本三十六国○【臣召南】按荀悦汉纪列三十六国名目王应麟谓传旣言三十六国皆在匈奴之西乌孙之南则乌孙不与矣又康居大月氏安息罽賔乌弋之属皆以絶远不在数中难兠属罽賔亦不在数中大率祗就属都防者计之也
　　汉使西域者益得职注师古曰赏其勤劳皆得拜职也○胡三省曰顔说非也此言汉使入西域诸国不敢轻忽爲得其职耳得职者不失其职也
　　是岁神爵三年也○【臣召南】按宣纪是神爵二年事此三字讹通鉴考异已辨之矣
　　都防治乌垒城○宋白曰伊州伊吾郡汉伊吾卢地宣帝时郑吉爲西域都防治乌垒城卽此【臣召南】按本传言乌垒城去阳关二千七百三十八里而车师国西南至都防治所千八百七里龟兹国东至都防治所三百五十里则乌垒尚在车师西南与龟兹相近非伊州伊吾地在车师之东者也伊吾地卽今哈密城后汉永平中始置宜禾都尉在前汉未闻其名宋白说非也
　　扜弥国传今名宁弥○按此孟坚自据作史时言也后书曰拘弥国王居宁弥城
　　西夜国传西夜国王号子合王○【臣召南】按西夜与子合是二国后书云西夜国一名漂沙汉书误云西夜子合是一国子合国居呼犍谷此则紏汉书之违也
　　无雷国传北与捐毒西与大月氏接注师古曰毒卽身毒天笃也○【臣召南】按天笃卽天竺也下文罽賔传曰塞种分散徃徃爲数国师古曰塞种卽所谓释种者也盖卽浮屠氏国其种分散遍于诸国故又云自防勒以西北休循捐毒之属皆故塞种后书传之天竺卽此传之捐毒而后世又曰印度国也
　　乌弋山离国传行可百余日乃至条支国临西海○【臣召南】按后汉班超遣掾甘英穷临西海而还盖前汉使者但至乌弋莫有至条支者凡言条支所有皆传闻也故后书紏此文之违
　　安息国传治番兜城○番兜城后书作和椟城又大月氏国治监氏城后书作蓝氏城
　　康居国传东羁事匃奴注师古云云○顾炎武曰言不纯臣但羁縻事之与乌孙羁属同意当用彼注删此注








　　前汉书卷九十六上考证
　　钦定四库全书
　　前汉书卷九十六下
</div>
    <div class="pagination">
<a href="前汉书_page68.html">上一页</a><span>...</span><a href="前汉书_page64.html">64</a><a href="前汉书_page65.html">65</a><a href="前汉书_page66.html">66</a><a href="前汉书_page67.html">67</a><a href="前汉书_page68.html">68</a><span class="current-page">69</span><a href="前汉书_page70.html">70</a><a href="前汉书_page71.html">71</a><a href="前汉书_page72.html">72</a><a href="前汉书_page73.html">73</a><a href="前汉书_page74.html">74</a><a href="前汉书_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
