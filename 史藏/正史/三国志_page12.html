<!DOCTYPE html>
<html>
<head>
    <meta charset="UTF-8">
    <title>三国志 - 第 12 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志 - 第 12 页/共 34 页</h1>
    <div class="content">





　　魏志卷十六考证
<史部,正史类,三国志__魏志>
　　钦定四库全书
　　魏志卷十七
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　张辽　乐进　于禁　张郃　徐晃
　　张辽字文远鴈门马邑人也本聂壹之后以避怨变姓少为郡吏汉末并州刺史丁原以辽武力过人召为从事使将兵诣京都何进遣诣河北募兵得千余人还进败以兵属董卓卓败以兵属吕布迁骑都尉布为李傕所败从布东奔徐州领鲁相时年二十八太祖破吕布于下邳辽将其众降拜中郎将赐爵关内侯数有战功迁禆将军袁绍破别遣辽定鲁国诸县与夏侯渊围昌豨于东海数月粮尽议引军还辽谓渊曰数日已来每行诸围豨辄属目视辽又其射矢更稀此必豨计犹豫故不力战辽欲挑与语傥可诱也乃使谓豨曰公有命使辽传之豨果下与辽语辽为说太祖神武方以徳懐四方先附者受大赏豨乃许降辽遂单身上三公山入豨家拜妻子豨欢喜随诣太祖太祖遣豨还责辽曰此非大将法也辽谢曰以明公威信着于四海辽奉圣防豨必不敢害故也从讨袁谭袁尚于黎阳有功行中坚将军从攻尚于邺尚坚守不下太祖还许使辽与乐进抜隂安徙其民河南复从攻邺邺破辽别狥赵国常山招降缘山诸贼及黑山孙轻等从攻袁谭谭破别将狥海滨破辽东贼柳毅等还邺太祖自出迎辽引共载以辽为荡寇将军复别击荆州定江夏诸县还屯临颍封都亭侯从征袁尚于柳城卒与虏遇辽劝太祖战气甚奋太祖壮之自以所持麾授辽遂击大破之斩单于蹋顿【傅子曰太祖将征柳城辽谏曰夫许天下之防也今天子在许公远北征若刘表遣刘备袭许据之以号令四方公之势去矣太祖防表必不能任备遂行也】时荆州未定复遣辽屯长社临发军中有谋反者夜惊乱起火一军尽扰辽谓左右曰勿动是不一营尽反必有造变者欲以动乱人耳乃令军中其不反者安坐辽将亲兵数十人中阵而立有顷定即得首谋者杀之陈兰梅成以氐六县叛太祖遣于禁臧霸等讨成辽督张郃朱盖等讨兰成伪降禁禁还成遂将其众就兰转入灊山灊中有天柱山髙峻二十余里道险狭歩径裁通兰等壁其上辽欲进诸将曰兵少道险难用深入辽曰此所谓一与一勇者得前耳遂进到山下安营攻之斩兰成首尽虏其众太祖论诸将功曰登天山履峻险以取兰成荡寇功也增邑假节太祖既征孙权还使辽与乐进李典等将七千余人屯合肥太祖征张鲁敎与防军薛悌署函边曰贼至乃发俄而权率十万众围合肥乃共发敎敎曰若孙权至者张李将军出战乐将军守防军勿得与战诸将皆疑辽曰公远征在外比救至彼破我必矣是以敎指及其未合逆击之折其盛势以安众心然后可守也成败之机在此一战诸君何疑李典亦与辽同于是辽夜募敢从之士得八百人椎牛飨将士明日大战平旦辽被甲持防先登防阵杀数十人斩二将大呼自名冲垒入至权麾下权大惊众不知所为走登髙以长防自守辽叱权下战权不敢动望见辽所将众少乃聚围辽数重辽左右麾围直前急击围开辽将麾下数十人得出余众号呼曰将军弃我乎辽复还突围抜出余众权人马皆披靡无敢当者自旦战至日中呉人夺气还修守备众心乃安诸将咸服权守合肥十余日城不可抜乃引退辽率诸军追击几复获权太祖大壮辽拜征东将军【孙盛曰夫兵固诡道竒正相资若乃命将出征推毂委权或頼率然之形或慿犄角之势羣帅不和则弃师之道也至于合肥之守县弱无援专任勇者则好战生患专任怯者则惧心难保且彼众我寡必懐贪堕以致命之兵击贪堕之卒其势必胜胜而后守守则必固是以魏武推选方员参以同异为之密敎节宣其用事至而应若合符契妙矣夫】建安二十一年太祖复征孙权到合肥循行辽战处叹息者良久乃增辽兵多留诸军徙屯居巢关羽围曹仁于樊防权称藩召辽及诸军悉还救仁辽未至徐晃已破关羽仁围觧辽与太祖防摩陂辽军至太祖乘辇出劳之还屯陈郡文帝即王位转前将军【魏书曰王赐辽帛千匹谷万斛】分封兄泛及一子列侯孙权复叛遣辽还屯合肥进辽爵都乡侯给辽母舆车及兵马送辽家诣屯敕辽母至导从出迎所督诸军将吏皆罗拜道侧观者荣之文帝践阼封晋阳侯增邑千户并前二千六百户黄初二年辽朝洛阳宫文帝引辽防建始殿亲问破呉意状帝叹息顾左右曰此亦古之召虎也为起第舍又特为辽母作殿以辽所从破呉军应募歩卒皆为虎贲孙权复称藩辽还屯雍丘得疾帝遣侍中刘晔将太医视疾虎贲问消息道路相属疾未瘳帝迎辽就行在所车驾亲临执其手赐以御衣太官日送御食疾小差还屯孙权复叛帝遣辽乘舟与曹休至海陵临江权甚惮焉勅诸将张辽虽病不可当也愼之是嵗辽与诸将破权将吕范辽病遂笃薨于江都帝为流涕諡曰刚侯子虎嗣六年帝追念辽典在合肥之功诏曰合肥之役辽典以歩卒八百破贼十万自古用兵未之有也使贼至今夺气可谓国之爪牙矣其分辽典邑各百户赐一子爵关内侯虎为偏将军薨子统嗣
　　乐进字文谦阳平卫国人也容貎短小以胆烈从太祖为帐下吏遣还本郡募兵得千余人还为军假司马防阵都尉从击吕布于濮阳张超于雍丘桥于苦皆先登有功封广昌亭侯从征张绣于安众围吕布于下邳破别将击晆固于射犬攻刘备于沛皆破之拜讨寇校尉渡河攻获嘉还从击袁绍于官渡力战斩绍将淳于琼从击谭尚于黎阳斩其大将严敬行游击将军别击黄巾破之定乐安郡从围邺邺定从击袁谭于南皮先登入谭东门谭败别攻雍奴破之建安十一年太祖表汉帝称进及于禁张辽曰武力既计略周备质忠性一守执节义每临战功常为督率奋彊突固无坚不防自援枹鼓手不知倦又遣别征统御师旅抚众则和奉令无犯当敌制决靡有遗失论功纪用宜各显宠于是禁为虎威进折冲辽荡寇将军进别征髙干从北道入上党回出其后干等还守壶关连战斩首干坚守未下防太祖自征之乃抜太祖征管承军淳于遣进李典击之承破走逃入海岛海濵平荆州未服遣屯阳翟后从平荆州留屯襄阳击关羽苏非等皆走之南郡诸县山谷蛮夷诣进降又讨刘备临沮长杜普旌阳长梁太皆大破之后从征孙权假进节太祖还留进与张辽李典屯合肥增邑五百并前凡千二百户以进数有功分五百户封一子列侯进迁右将军建安二十三年薨諡曰威侯子綝嗣綝果毅有父风官至扬州刺史诸葛诞反掩袭杀綝诏悼惜之追赠卫尉諡曰愍侯子肇嗣于禁字文则泰山钜平人也黄巾起鲍信招合徒众禁附从焉及太祖领兖州禁与其党俱诣为都伯属将军王朗朗异之荐禁才任大将军太祖召见与语拜军司马使将兵诣徐州攻广威抜之拜防阵都尉从讨吕布于濮阳别破布二营于城南又别将破髙雅于须昌从攻寿张定陶狐离围张超于雍丘皆抜之从征黄巾刘辟黄邵等屯版梁邵等夜袭太祖营禁帅麾下击破之斩辟邵等尽降其众迁平虏校尉从围桥防于苦斩防等四将从至宛降张绣绣复叛太祖与战不利军败还舞隂是时军乱各间行求太祖禁独勒所将数百人且战且引虽有死伤不相离虏追稍缓禁徐整行队鸣皷而还未至太祖所道见十余人被创祼走禁问其故曰为青州兵所劫初黄巾降号青州兵太祖寛之故敢因缘为略禁怒令其众曰青州兵同属曹公而还为贼乎乃讨之数之以罪青州兵遽走诣太祖自诉禁既至先立营垒不时谒太祖或谓禁青州兵已诉君矣宜促诣公辨之禁曰今贼在后追至无时不先为备何以待敌且公聪明谮诉何缘徐凿堑安营讫乃入谒具陈其状太祖悦谓禁曰淯水之难吾其急也将军在乱能整讨暴坚垒有不可动之节虽古名将何以加之于是録禁前后功封益寿亭侯复从攻张绣于穰禽吕布于下邳别与史涣曹仁攻眭固于射犬破斩之太祖初征袁绍绍兵盛禁愿为先登太祖壮之乃选歩骑二千人使禁将守延津以拒绍太祖引军还官渡刘备以徐州叛太祖东征之绍攻禁禁坚守绍不能抜复与乐进等将歩骑五千击绍别营从延津西南缘河至汲获嘉二县焚烧保聚三十余屯斩首获生各数千降绍将何茂王摩等二十余人太祖复使禁别将屯原武击绍别营于杜氏津破之迁禆将军后从还官渡太祖与绍连营起土山相对绍射营中士卒多死伤军中惧禁督守土山力战气益奋绍破迁偏将军冀州平昌豨复叛遣禁征之禁急进攻豨豨与禁有旧诣禁降诸将皆以为豨已降当送诣太祖禁曰诸君不知公常令乎围而后降者不赦夫奉法行令事上之节也豨虽旧友禁可失节乎自临与豨诀陨涕而斩之是时太祖军淳于闻而叹曰豨降不诣吾而归禁岂非命邪益重禁【臣松之以为围而后降法虽不赦囚而送之未为违命禁曾不为旧交希冀万一而肆其好杀之心以戾众人之议所以卒为降虏死加恶諡宜哉】东海平拜禁虎威将军后与臧霸等攻梅成张辽张郃等讨陈兰禁到成举众三千余人降既降复叛其众奔兰辽等与兰相持军食少禁运粮前后相属辽遂斩兰成增邑二百户并前千二百户是时禁与张辽乐进张郃徐晃俱为名将太祖每征伐咸递行为军锋还为后拒而禁持军严整得贼财物无所私入由是赏赐特重然以法御下不甚得士众心太祖常恨朱灵欲夺其营以禁有威重遣禁将数十骑赍令书径诣灵营夺其军灵及其部众莫敢动乃以灵为禁部下督众皆震服其见惮如此迁左将军假节钺分邑五百户封一子列侯建安二十四年太祖在长安使曹仁讨关羽于樊又遣禁助仁秋大霖雨汉水溢平地水数丈禁等七军皆没禁与诸将登髙望水无所回避羽乘大船就攻禁等禁遂降惟厐悳不屈节而死太祖闻之哀叹者久之曰吾知禁三十年何意临危处难反不及厐悳邪防孙权禽羽获其众禁复在呉文帝践阼权称藩遣禁还帝引见禁须髪皓白形容憔顇泣涕顿首帝慰喻以荀林父孟明视故事【魏书载制曰昔荀林父败绩于邲孟明丧师于殽秦晋不替使复其位其后晋获狄土秦霸西戎区区小国犹尚若斯而况万乘乎樊城之败水灾暴至非战之咎其复禁等官】拜为安远将军欲遣使呉先令北诣邺谒髙陵帝使豫于陵屋画关羽战克厐悳愤怒禁降服之状禁见慙恚发病薨子圭嗣封益寿亭侯諡曰厉侯
　　张郃字儁乂河间鄚人也汉末应募讨黄巾为军司马属韩馥馥败以兵归袁绍绍以郃为校尉使拒公孙瓒瓒破郃功多迁寜国中郎将太祖与袁绍相拒于官渡【汉晋春秋曰郃説绍曰公虽连胜然勿与曹公战也密遣轻骑钞絶其南则兵自败矣绍不从之】绍遣将淳于琼等督运屯乌巢太祖自将急击之郃说绍曰曹公兵精往必破琼等琼等破则将军事去矣宜急引兵救之郭图曰郃计非也不如攻其本营势必还此为不救而自觧也郃曰曹公营固攻之必不抜若琼等见禽吾属尽为虏矣绍但遣轻骑救琼而以重兵攻太祖营不能下太祖果破琼等绍军溃图慙又更谮郃曰郃快军败出言不逊郃惧乃归太祖【臣松之案武纪及袁绍传并云袁绍使张郃髙覧攻太祖营郃等闻淳于琼破遂来降绍众于是大溃是则缘郃等降而后绍军壊也至如此传为绍军先溃惧郭图之谮来归太祖为参错不同矣】太祖得郃甚喜谓曰昔子胥不早窹自使身危岂若微子去殷韩信归汉邪拜郃偏将军封都亭侯授以众从攻邺抜之又从击袁谭于渤海别将军围雍奴大破之后讨柳城与张辽俱为军锋以功迁平狄将军别征东莱讨管承又与张辽讨陈兰梅成等破之从破马超韩遂于渭南围安定降杨秋与夏侯渊讨鄜贼梁兴及武都氐又破马超平宋建太祖征张鲁先遣郃督诸军讨兴和氐王窦茂太祖从防关入汉中又先遣郃督歩卒五千于前通路至阳平鲁降太祖还留郃与夏侯渊等守汉中拒刘备郃别督诸军降巴东巴西二郡徙其民于汉中进军宕渠为备将张飞所拒引还南郑拜荡寇将军刘备屯阳平郃屯广石备以精兵万余分为十部夜急攻郃郃率亲兵战备不能克其后备于走马谷烧都围渊救火从他道与备相遇交战短兵接刄渊遂没郃还阳平【魏畧曰渊虽为都督刘备惮郃而易渊及杀渊备曰当得其魁用此何为邪】当是时新失元帅恐为备所乘三军皆失色渊司马郭淮乃令众曰张将军国家名将刘备所惮今日事急非张将军不能安也遂推郃为军主郃出勒兵安阵诸将皆受郃节度众心乃定太祖在长安遣使假郃节太祖遂自至汉中刘备保髙山不敢战太祖乃引出汉中诸军郃还屯陈仓文帝即王位以郃为左将军进爵都乡侯及践阼进封郑侯诏郃与曹眞讨安定卢水胡及东羌召郃与眞并朝许宫遣南与夏侯尚击江陵郃别督诸军渡江取州上屯坞明帝即位遣南屯荆州与司马宣王击孙权别将刘阿等追至祁口交战破之诸葛亮出祁山加郃位特进遣督诸军拒亮将马谡于街亭谡依阻南山不下据城郃絶其汲道击大破之南安天水安定郡反应亮郃皆破平之诏曰贼亮以巴蜀之众当虓虎之师将军被坚执锐所向克定朕甚嘉之益邑千户并前四千三百户司马宣王治水军于荆州欲顺沔入江伐呉诏郃督关中诸军往受节度至荆州防冬水浅大舩不得行乃还屯方城诸葛亮复出急攻陈仓帝驿马召郃到京都帝自幸河南城置酒送郃遣南北军士三万及分遣武卫虎贲使卫郃因问郃曰迟将军到亮得无已得陈仓乎郃知亮县军无谷不能久攻对曰比臣未到亮已走矣屈指计亮粮不至十日郃晨夜进至南郑亮退诏郃还京都拜征西车骑将军郃识变数善处营阵料战势地形无不如计自诸葛亮皆惮之郃虽武将而爱乐儒士尝荐同郷卑湛经明行修诏曰昔祭遵为将奏置五经大夫居军中与诸生雅歌投壶今将军外勒戎旅内存国朝朕嘉将军之意今擢湛为博士诸葛亮复出祁山诏郃督诸将西至略阳亮还保祁山郃追至木门与亮军交战飞矢中郃右膝薨【魏畧曰亮军退司马宣王使郃追之郃曰军法围城必开出路归军勿追宣王不听郃不得已遂进蜀军乘髙布伏弓弩乱发矢中郃髀】諡曰壮侯子雄嗣郃前后征伐有功明帝分郃户封郃四子列侯赐小子爵关内侯徐晃字公明河东杨人也为郡吏从车骑将军杨奉讨贼有功拜骑都尉李傕郭汜之乱长安也晃说奉令与天子还洛阳奉从其计天子渡河至安邑封晃都亭侯及至洛阳韩暹董承日争鬭晃説奉令归太祖奉欲从之后悔太祖讨奉于梁晃遂归太祖太祖授晃兵使击卷【卷音墟权反】原武贼破之拜禆将军从征吕布别降布将赵庶李邹等与史涣斩眭固于河内从破刘备又从破顔良抜白马进至延津破文丑拜偏将军与曹洪击防彊贼祝臂破之又与史涣击袁绍运车于故市功最多封都亭侯太祖既围邺破邯郸易阳令韩范伪以城降而拒守太祖遣晃攻之晃至飞矢城中为陈成败范悔晃辄降之既而言于太祖曰二袁未破诸城未下者倾耳而听今日灭易阳明日皆以死守恐河北无定时也愿公降易阳以示诸城则莫不望风太祖善之别讨毛城设伏兵掩击破三屯从破袁谭于南皮讨平原叛贼克之从征蹋顿拜撗野将军从征荆州别屯樊讨中庐临沮宜城贼又与满宠讨关羽于汉津与曹仁击周瑜于江陵十五年讨太原反者围太陵抜之斩贼帅商曜韩遂马超等反关右遣晃屯汾隂以抚河东赐牛酒令上先人墓太祖至潼关恐不得渡召问晃晃曰公盛兵于此而贼不复别守蒲阪知其无谋也今假臣精兵【臣松之云案晃于时未应称臣传写者误也】渡蒲阪津为军先置以截其里贼可禽也太祖曰善使晃以歩骑四千人渡津作堑栅未成贼梁兴夜将歩骑五千余人攻晃晃击走之太祖军得渡遂破超等使晃与夏侯渊平隃麋汧诸氐与太祖防安定太祖还邺使晃与夏侯渊平鄜夏阳余贼斩梁兴降三千余户从征张鲁别遣晃讨攻椟仇夷诸山氐皆降之迁平寇将军觧将军张顺围击贼陈福等三十余屯皆破之太祖还邺留晃与夏侯渊拒刘备于阳平备遣陈式等十余营絶马鸣阁道晃别征破之贼自投山谷多死者太祖闻甚喜假晃节令曰此阁道汉中之险要咽喉也刘备欲断絶外内以取汉中将军一举克夺贼计善之善者也太祖遂自至阳平引出汉中诸军复遣晃助曹仁讨关羽屯宛防汉水暴溢于禁等没羽围仁于樊又围将军吕常于襄阳晃所将多新卒以羽难与争锋遂前至阳陵陂屯太祖复还遣将军徐商吕建等诣晃令曰须兵马集至乃俱前贼屯偃城晃到诡道作都堑示欲截其后贼烧屯走晃得偃城两面连营稍前去贼围三丈所未攻太祖前后遣殷署朱盖等凡十二营诣晃贼围头有屯又别屯四晃声当攻围头屯而密攻四羽见四欲壊自将歩骑五千出战晃击之退走遂追防与俱入围破之或自投沔水死太祖令曰贼围堑鹿角十重将军致战全胜遂防贼围多斩首虏吾用兵三十余年及所闻古之善用兵者未有长驱径入敌围者也且樊襄阳之在围过于莒即墨将军之功逾孙武穰苴晃振旅还摩陂太祖迎晃七里置酒大防太祖举巵酒劝晃且劳之曰全樊襄阳将军之功也时诸军皆集太祖案行诸营士卒咸离阵观而晃军营整齐将士驻阵不动太祖叹曰徐将军可谓有周亚夫之风矣文帝即王位以晃为右将军进封逯乡侯及践阼进封杨侯与夏侯尚讨刘备于上庸破之以晃鎭阳平徙封阳平侯明帝即位拒呉将诸葛瑾于襄阳增邑二百并前三千一百户病笃遗令敛以时服性俭约畏愼将军常远斥候先为不可胜然后战追奔争利士不暇食常叹曰古人患不遭明君今幸遇之当以功自效何用私誉为终不广交援太和元年薨諡曰壮侯子盖嗣盖薨子霸嗣明帝分晃户封晃子孙二人列侯初清河朱灵为袁绍将太祖之征陶谦绍使灵督三营助太祖战有功绍所遣诸将各罢归灵曰灵观人多矣无若曹公者此乃眞明主也今已遇复何之遂留不去所将士卒慕之皆随灵留灵后遂为好将名亚晃等至后将军封髙唐亭侯【九州春秋曰初清河季雍以鄃叛袁绍而降公孙瓒瓒遣兵卫之绍遣灵攻之灵家在城中瓒将灵母弟置城上诱呼灵灵望城涕泣曰丈夫一出身与人岂复顾家邪遂力战抜之生禽雍而灵家皆死魏书曰灵字文博太祖既平冀州遣灵将新兵五千人骑千匹守许南太祖戒之曰冀州新兵数乘寛缓暂见齐整意尚怏怏卿名先有威严善以道寛之不然即有变灵至阳翟中郎将程昻等果反即斩昻以状闻太祖手书曰兵中所以为危险者外对敌国内有奸谋不测之变昔邓禹中分光武军西行而有宗歆冯愔之难后将二十四骑还洛阳禹岂以是减损哉来书恳恻多引咎过未必如所云也文帝即位封灵鄃侯増其户邑诏曰将军佐命先帝典兵歴年威过方邵功逾綘灌图籍所美何以加焉朕受天命帝有海内元功之将社稷之臣皆朕所与同福共庆传之无穷者也今封鄃侯富贵不归故乡如夜行衣绣若平常所志愿勿难言灵谢曰髙唐宿所愿于是更封髙唐侯薨諡曰威侯子术嗣】
　　评曰太祖建兹武功而时之良将五子为先于禁最号毅重然弗克其终张郃以巧变为称乐进以骁果显名而鉴其行事未副所闻或注记有遗漏未如张辽徐晃之备详也








　　魏志卷十七
　　魏志卷十七考证
　　张辽辽督张郃朱盖讨兰○朱宋本作牛
　　拜征东将军注是以魏武推选方员○太平御览作杂选武力
　　乐进遣进李典击之○宋本遣进下多与字
　　于禁以荀林父孟明视故事注区区小国犹尚若斯○宋本作尚犹若斯
　　徐晃至后将军封髙唐亭侯○【臣明楷】按注引魏书云文帝即位封灵鄃侯又云于是更封髙唐侯亭字宜衍





　　魏志卷十七考证
　　钦定四库全书
　　魏志卷十八
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　李典　李通　臧霸【孙观】　文聘　吕防
　　许褚　典韦　庞悳　庞淯【母娥亲】
　　阎温【张防　防子就】
　　李典字曼成山阳钜野人也典从父干有雄气合賔客数千家在乘氏初平中以众随太祖破黄巾于寿张又从击袁术征徐州吕布之乱太祖遣干还乘氏慰劳诸县布别驾薛兰治中李封招干欲俱叛干不聼遂杀干太祖使干子整将干兵与诸将击兰封兰封破从平兖州诸县有功稍迁青州刺史整卒典徙颍隂令为中郎将将整军【魏书曰典少好学不乐兵亊乃就师读春秋左氏传博观羣书太祖善之故试以治民之政】迁离狐太守时太祖与袁绍相拒官渡典率宗族及部曲输谷帛供军绍破以典为禆将军屯安民太祖击谭尚于黎阳使典与程昱等以船运军粮会尚遣魏郡太守髙蕃将兵屯河上絶水道太祖勑典昱若船不得过下从陆道典与诸将议曰蕃军少甲而恃水有懈怠之心击之必克军不内御茍利国家専之可也宜亟击之昱亦以为然遂北渡河攻蕃破之水道得通刘表使刘备北侵至叶太祖遣典从夏侯惇拒之备一旦烧屯去惇率诸军追击之典曰贼无故退疑必有伏南道窄狭草木深不可追也惇不聼与于禁追之典留守惇等果入贼伏里战不利典往救备望见救至乃散退从围邺邺定与乐进围髙干于壶关击管承于长广皆破之迁捕虏将军封都亭侯典宗族部曲三千余家居乘氏自请愿徙诣魏郡太祖笑曰卿欲慕耿纯邪典谢曰典驽怯功微而爵宠过厚诚宜举宗陈力加以征伐未息宜实郊遂之内以制四方非慕纯也遂徙部曲宗族万三千余口居邺太祖嘉之迁破虏将军与张辽乐进屯合肥孙权率众围之辽欲奉敎出战进典辽皆素不睦辽恐其不从典慨然曰此国家大事顾君计何如耳吾可以私憾而忘公义乎乃率众与辽破走权增邑百户并前三百户典好学问贵儒雅不与诸将争功敬贤士大夫恂恂若不及军中称其长者年三十六薨子祯嗣文帝践阼追念合肥之功增祯邑百户赐典一子爵闗内侯邑百户諡典曰愍侯
　　李通字文达江夏平春人也【魏略曰通小字万亿】以侠闻于江汝之间与其郡人陈恭共起兵于朗陵众多归之时有周直者众二千余家与恭通外和内违通欲图杀直而防难之通知防无断乃独定防与直克会酒酣杀直众人大扰通率恭诛其党帅尽并其营后恭妻弟陈郃杀恭而据其众通攻破郃军斩郃首以祭恭墓又生禽黄巾大帅吴霸而降其属遭嵗大饥通倾家振施与士分糟糠皆争为用由是盗贼不敢犯建安初通举众诣太祖于许拜通振威中郎将屯汝南西界太祖讨张绣刘表遣兵以助绣太祖军不利通将兵夜诣太祖太祖得以复战通为先登大破绣军拜裨将军封建功侯分汝南二县以通为阳安都尉通妻伯父犯法朗陵长赵俨收治致之大辟是时杀生之柄决于牧守通妻子号泣以请其命通曰方与曹公戮力义不以私废公喜俨执宪不阿与为亲交太祖与袁绍相拒于官渡绍遣使拜通征南将军刘表亦隂招之通皆拒焉通亲戚部曲流涕曰今孤危独守以失大援亡可立而待也不如亟从绍通按劒以叱之曰曹公明哲必定天下绍虽彊盛而任使无方终为之虏耳吾以死不贰即斩绍使送印绶诣太祖又击羣贼瞿防江宫沈成等皆破歼其众送其首遂定淮汝之地改封都亭侯拜汝南太守时贼张赤等五千余家聚桃山通攻破之刘备与周瑜围曹仁于江陵别遣关羽絶北道通率众击之下马拔鹿角入围且战且前以迎仁军勇冠诸将通道得病薨时年四十二追增邑二百户并前四百户文帝践阼諡曰刚侯诏曰昔袁绍之难自许蔡以南人懐异心通秉义不顾使擕贰率服朕甚嘉之不幸早薨子基虽已袭爵未足酬其庸勲基兄绪前屯樊城又有功世笃其劳以基为奉义中郎将绪平虏中郎将以宠异焉【王隐晋书曰绪子秉字胄有隽才为时人所贵官至秦州刺史秉尝答司马文王问因以为家诫曰昔侍坐于先帝时有三长吏俱见临辞出上曰为官长当清当慎当勤修此三者何患不治乎并受诏既出上顾谓吾等曰相诫勑正当尔不侍坐众贤莫不赞善上又问必不得已于斯三者何先或对曰清固为本次复问吾对曰清慎之道相须而成必不得已慎乃为大夫清者不必慎慎者必自清亦由仁者必有勇勇者不必有仁是以易称括嚢无咎借用白茅皆慎之至也上曰卿言得之耳可举近世能慎者谁乎诸人各未知所对吾乃举故太尉荀景倩尚书董仲连仆射王公仲并可谓为慎上曰此诸人者温防朝夕执亊有恪亦各其慎也然天下之至慎其惟阮嗣宗乎每与之言言及逺而未曾评论时事臧否人物真可谓至慎矣吾每思此言亦足以为明诫凡人行事年少立身不可不慎勿轻论人勿轻説事如此则悔吝何由而生患祸无从而至矣秉子重字茂曽少知名歴位吏部郎平阳太守晋诸公赞曰重以清尚称相国赵王伦以重望取为右司马重以伦将为乱辞疾不就伦逼之不已重遂不复自活至于困笃扶曳受拜数日卒赠散骑常侍重二弟尚字茂仲矩字茂约永嘉中并典郡矩至江州刺史重子式字景则官至侍中】
　　臧霸字宣髙泰山华人也父戒为县狱掾据法不聼太守欲所私杀太守大怒令收戒诣府时送者百余人霸年十八将客数十人径于费西山中要夺之送者莫敢动因与父俱亡命东海由是以勇壮闻黄巾起霸从陶谦击破之拜骑都尉遂收兵于徐州与孙观吴敦尹礼等并聚众霸为帅屯于开阳太祖之讨吕布也覇等将兵助布既禽布霸自匿太祖募索得霸见而悦之使霸招吴敦尹礼孙观观兄康等皆诣太祖太祖以霸为琅邪相敦利城礼东莞观北海康城阳太守割青徐二州委之于霸太祖之在兖州以徐翕毛晖为将兖州乱翕晖皆叛后兖州定翕晖亡命投霸太祖语刘备令语霸送二人首霸谓备曰霸所以能自立者以不为此也霸受公生全之恩不敢违命然王霸之君可以义告愿将军为之辞备以霸言白太祖太祖叹息谓霸曰此古人之事而君能行之孤之愿也乃皆以翕晖为郡守时太祖方与袁绍相拒而霸数以精兵入青州故太祖得专事绍不以东方为念太祖破袁谭于南皮覇等防贺霸因求遣子弟及诸将父兄家属诣邺太祖曰诸君忠孝岂复在是昔萧何遣子弟入侍而髙祖不拒耿纯焚室舆榇以从而光武不逆吾将何以易之哉东州扰攘霸等执义征暴清定海岱功莫大焉皆封列侯霸为都亭侯加威虏将军又与于禁讨昌豨与夏侯渊讨黄巾余贼徐和等有功迁徐州刺史沛国公武周为下邳令覇敬异周身诣令舍部从事謥詷不法周得其罪便收考竟霸益以善周从讨孙权先登再入巢湖攻居巢破之张辽之讨陈兰霸别遣至晥讨吴将韩当使权不得救兰当遣兵逆霸霸与战于逢龙当复遣兵邀霸于夹石与战破之还屯舒权遣数万人乘船屯舒口分兵救兰闻霸军在舒遁还霸夜追之比明行百余里邀贼前后击之贼窘急不得上船赴水者甚众由是贼不得救兰辽遂破之覇从讨孙权于濡须口与张辽为前锋行遇霖雨大军先及水遂长贼船稍进将士皆不安辽欲去霸止之曰公明于利钝宁肯捐吾等邪明日果有令辽至以语太祖太祖善之拜威将军假节后权乞降太祖还留霸与夏侯惇等屯居巢文帝即王位迁鎭东将军进爵武安乡侯都督青州诸军事及践阼进封开阳侯徙封良成侯与曹休讨吴贼破吕范于洞浦徴为执金吾位特进每有军事帝常咨访焉【魏畧曰霸一名奴寇孙观名婴子吴敦名黯奴尹礼名卢儿建安二十四年霸遣别军在洛防太祖崩霸所部及青州兵以为天下将乱皆鸣鼓擅去文帝即位以曹休都督青徐霸谓休曰国家未肯聼霸耳若假霸歩骑万人必能横行江表休言之于帝帝疑霸军前擅去今意壮乃尔遂东廵因霸来朝而夺其兵】明帝即位増邑五百并前三千五百户薨諡曰威侯子艾嗣【魏书曰艾少以才理称为黄门郎歴位郡守】艾官至青州刺史少府艾薨諡曰防侯子权嗣霸前后有功封子三人列侯赐一人爵闗内侯【覇一子舜字太伯晋散骑常侍见武帝百官名此百官名不知谁所撰也皆有题目称舜才頴条畅识赞时宜也】而孙观亦至青州刺史假节从太祖讨孙权战被创薨子毓嗣亦至青州刺史【魏书曰孙观字仲台泰山人与臧霸俱起讨黄巾拜骑都尉太祖破吕布使霸招观兄弟皆厚遇之与霸俱战伐观常为先登征定青徐羣贼功次于霸封吕都亭侯康亦以功封列侯与太祖会南皮遣子弟入居邺拜观偏将军迁青州刺史从征孙权于濡须口假节攻权为流矢所中伤左足力战不顾太祖劳之曰将军被创深重而猛气益奋不当为国爱身乎转振威将军创甚遂卒】
　　文聘字仲业南阳宛人也为刘表大将使御北方表死其子琮立太祖征荆州琮举州降呼聘欲与俱聘曰聘不能全州当待罪而已太祖济汉聘乃诣太祖太祖问曰来何迟邪聘曰先日不能辅弼刘荆州以奉国家荆州虽没常愿据守汉川保全土境生不负于孤弱死无愧于地下而计不得已以至于此实懐悲慙无顔早见耳遂歔欷流涕太祖为之怆然曰仲业卿真忠臣也厚礼待之授聘兵使与曹纯追讨刘备于长阪太祖先定荆州江夏与呉接民心不安乃以聘为江夏太守使典北兵委以邉事赐爵关内侯【孙盛曰资父事君忠孝道一臧霸少有孝烈之称文聘着垂涕之诚是以魏武一面委之以二方之任岂直壮武见知于仓卒之间哉】与乐进讨闗羽于寻口有功进封延寿亭侯加讨逆将军又攻羽辎重于汉津烧其舩于荆城文帝践阼进爵长安乡侯假节与夏侯尚围江陵使聘别屯沔口止石梵自当一队御贼有功迁后将军封新野侯孙权以五万众自围聘于石阳甚急聘坚守不动权住二十余日乃解去聘追击破之【魏畧曰孙权尝自将数万众卒至时大雨城栅崩壊人民散在田野未及补治聘闻权到不知所施乃思惟莫若潜黙可以疑之乃勑城中人使不得见又自卧舍中不起权果疑之语其部党曰北方以此人忠臣也故委之以此郡今我至而不动此不有密图必当有外救遂不敢攻而去魏畧此语与本传反】增邑五百户并前千九百户聘在江夏数十年有威恩名震敌国贼不敢侵分聘户邑封聘子岱为列侯又赐聘从子厚爵闗内侯聘薨諡曰壮侯岱又先亡聘养子休嗣卒子武嗣嘉平中谯郡桓禺为江夏太守清俭有威惠名亚于聘
　　吕防字子恪任城人也太祖在兖州闻防有胆策以为从事将家兵守湖陆襄陵校尉杜松部民炅母等作乱与昌豨通太祖以防代松防到招诱炅母渠率及同恶数十人赐酒食简壮士伏其侧防察炅母等皆醉使伏兵尽格杀之抚其余众羣贼乃平太祖以防领泰山太守郡接山海世乱闻民人多藏窜袁绍所置中郎将郭祖公孙犊等数十辈保山为寇百姓苦之防将家兵到郡开恩信祖等党属皆降服诸山中亡匿者尽出安土业简其彊者补战士泰山由是遂有精兵冠名州郡济南黄巾徐和等所在劫长吏攻城邑防引兵与夏侯渊会击之前后数十战斩首获生数千人太祖使督青州诸郡兵以讨东莱羣贼李条等有功太祖令曰夫有其志必成其事盖烈士之所狥也卿在郡以来禽奸讨暴百姓获安躬蹈矢石所征辄克昔寇恂立名于汝颍耿弇建策于青兖古今一也举茂才加骑都尉典郡如故防在泰山十数年甚有威恵文帝即王位加裨将军封益寿亭侯迁徐州刺史加威虏将军请琅邪王祥为别驾民事一以委之世多其能任贤【孙盛杂语曰祥字休徴性至孝后母苛虐毎欲危害祥祥色养无怠盛寒之月后母曰吾思食生鱼祥脱衣将剖冰求之有少坚冰解下有鱼跃出因奉以供时人以为孝感之所致也供养三十余年母终乃仕以淳诚贞粹见重于时王隐晋书曰祥始出仕年过五十矣稍迁至司隶校尉髙贵乡公入学以祥为三老迁司空太尉司马文王初为晋王司空荀顗要祥尽敬祥不从语在二少帝纪晋武践阼拜祥为太保封雎陵公泰始四年年八十九薨祥弟览字通光禄大夫晋诸公赞称览率素有至行览子孙繁衍颇有贤才相继奕世之盛古今少比焉】讨利城叛贼斩获有功明帝即位徙封万年亭侯増邑二百并前六百户防薨子翻嗣翻薨子桂嗣
　　许褚字仲康谯国谯人也长八尺余腰大十围容貎雄毅勇力絶人汉末聚少年及宗族数千家共坚壁以御寇时汝南葛陂贼万余人攻褚壁褚众少不敌力战疲极兵矢尽乃令壁中男女聚治石如杅斗者置四隅褚飞石掷之所値皆摧碎贼不敢进粮乏伪与贼和以牛与贼易食贼来取牛牛辄奔还褚乃出陈前一手逆曳牛尾行百余歩贼众惊遂不敢取牛而走由是淮汝陈梁间闻皆畏惮之太祖徇淮汝褚以众归太祖太祖见而壮之曰此吾樊哙也即日拜都尉引入宿衞诸从褚侠客皆以为虎士从征张绣先登斩首万计迁校尉从讨袁绍于官渡时常从士徐他等谋为逆以褚常侍左右惮之不敢发伺褚休下日他等懐刀入褚至下舍心动即还侍他等不知入帐见禇大惊愕他色变褚觉之即击杀他等太祖益亲信之出入同行不离左右从围邺力战有功赐爵关内侯从讨韩遂马超于潼关太祖将北渡临济河先渡兵独与褚及虎士百余人留南岸断后超将歩骑万余人来奔太祖军矢下如雨禇白太祖贼来多今兵渡已尽宜去乃扶太祖上船贼战急军争济船船重欲没禇斩攀船者左手举马鞍蔽太祖船工为流矢所中死褚右手并泝船仅乃得渡是日微褚几危其后太祖与遂超等单马会语左右皆不得从唯将褚超负其力隂欲前突太祖素闻褚勇疑从骑是褚乃问太祖曰公有虎侯者安在太祖顾指褚褚瞠目盻之超不敢动乃各罢后数日会战大破超等褚身斩首级迁武衞中郎将武卫之号自此始也军中以褚力如虎而痴故号曰虎痴是以超问虎侯至今天下称焉皆谓其姓名也禇性谨慎奉法质重少言曹仁自荆州来朝谒太祖未出入与褚相见于殿外仁呼褚入便坐语褚曰王将出便还入殿仁意恨之或以责褚曰征南宗室重臣降意呼君君何故辞褚曰彼虽亲重外藩也褚备内臣众谈足矣入室何私乎太祖闻愈爱待之迁中坚将军太祖崩褚号泣欧血文帝践阼进封万嵗亭侯迁武卫将军都督中军宿卫禁兵甚亲近焉初褚所将为虎士者从征伐太祖以为皆壮士也同日拜为将其后以功为将军封侯者数十人都尉校尉百余人皆劒客也明帝即位进牟乡侯邑七百户赐子爵一人关内侯褚薨諡曰壮侯子仪嗣褚兄定亦以军功封为振威将军都督徼道虎贲太和中帝思褚忠孝下诏褒赞复赐褚子孙二人爵关内侯仪为钟会所杀泰始初子综嗣
　　典韦陈留已吾人也形貎魁梧旅力过人有志节任侠襄邑刘氏与睢阳李永为讐韦为报之永故富春长备卫甚谨韦乘车载鸡酒伪为候者门开懐七首入杀永并杀其妻徐出取车上刀防歩出永居近市一市尽骇追者数百莫敢近行四五里遇其伴转战得脱由是为豪杰所识初平中张邈举义兵韦为士属司马赵宠牙门旗长大人莫能胜韦一手建之宠异其才力后属夏侯惇数斩首有功拜司马太祖讨吕布于濮阳布有别屯在濮阳西四五十里太祖夜袭比明破之未及还防布救兵至三面掉战时布身自搏战自旦至日昳数十合相持急太祖募陷阵韦先占将应募者数千人皆重衣两铠弃楯但持长矛撩战时西面又急韦进当之贼弓弩乱发矢至如雨韦不视谓等人曰虏来十步乃白之等人曰十歩矣又曰五步乃白等人惧疾言虏至矣韦手持十余防大呼起所抵无不应手倒者布众退会日暮太祖乃得引去拜韦都尉引置左右将亲兵数百人常绕大帐韦既壮武其所将皆选卒每战鬬常先登陷阵迁为校尉性忠至谨重常昼立侍终日夜宿帐左右稀归私寝好酒食饮噉兼人每赐食于前大饮长歠左右相属数人益乃供太祖壮之韦好持大双防及大刀等军中为之语曰帐下壮士有典君提一双防八十斤太祖征荆州至宛张绣迎降太祖甚悦延绣及其将帅置酒髙会太祖行酒韦持大斧立后刃径尺太祖所至之前韦辄举斧目之竟酒绣及其将帅莫敢仰视后十余日绣反袭太祖营太祖出战不利轻骑引去韦战于门中贼不得入兵遂散从他门并入时韦校尚有十余人皆殊死战无不一当十贼前后至稍多韦以长防左右击之一义入辄十余矛摧左右死伤者略尽韦被数十创短兵接战贼前搏之韦双挟两贼击杀之余贼不敢前韦复前突贼杀数人创重发瞠目大骂而死贼乃敢前取其头传观之覆军就视其躯太祖退住舞隂闻韦死为流涕募间取其丧亲自临哭之遣归葬襄邑拜子满为郎中车驾每过常嗣以中牢太祖思韦拜满为司马引自近文帝即王位以满为都尉赐爵闗内侯庞悳字令明南安狟道人也【狟桓】音少为郡吏州从事初平中从马腾击反羌叛氐数有功稍迁至校尉建安中太祖讨袁谭尚于黎阳谭遣郭援髙干等略取河东太祖使钟繇率闗中诸将讨之悳随腾子超拒援干于平阳悳为军锋进攻援干大破之亲斩援首【魏略曰悳手斩一级不知是援战罢之后众人皆言援死而不得其首援钟繇之甥悳晚后于鞬中出一头繇见之而哭悳谢繇繇曰援虽我甥乃国贼也卿何谢之】拜中郎将封都亭侯后张白骑叛于农悳复随腾征之破白骑于两殽间每战常陷阵却敌勇冠腾军后腾征为衞尉悳留属超太祖破超于渭南悳随超亡入汉阳保冀城后复随超奔汉中从张鲁太祖定汉中悳随众降太祖素闻其骁勇拜立义将军封关门亭侯邑三百户侯音衞开等以宛叛悳将所领与曹仁共攻防宛斩音开遂南屯樊讨闗羽樊下诸将以悳兄在汉中颇疑之【魏畧曰其从兄名柔时在蜀】悳常曰我受国恩义在效死我欲身自击羽今年我不杀羽羽当杀我后亲与羽交战射羽中额时悳常乘白马羽军谓之白马将军皆惮之仁使悳屯樊北十里会天霖雨十余日汉水暴溢樊下平地五六丈悳与诸将避水上隄羽乘船攻之以大船四面射隄上悳被甲持弓箭不虚发将军董衡部曲将董超等欲降悳皆收斩之自平旦力战至日过中羽攻益急矢尽短兵接战悳谓督将成何曰吾闻良将不怯死以茍免烈士不毁节以求生今日我死日也战益怒气愈壮而水浸盛吏士皆降悳与麾下将一人五伯二人弯弓傅矢乘小船欲还仁营水盛船覆失弓矢独抱船覆水中为羽所得立而不跪羽谓曰卿兄在汉中我欲以卿为将不早降何为悳骂羽曰竖子何谓降也魏王带甲百万威振天下汝刘备庸才耳岂能敌耶我宁为国家鬼不为贼将也遂为羽所杀太祖闻而悲之为之流涕封其二子为列侯文帝即王位乃遣使就悳墓赐諡策曰昔先轸丧元王蠋絶脰陨身徇节前代美之惟侯式昭果毅蹈难成名声溢当时义髙在昔寡人愍焉諡曰壮侯又赐子会等四人爵关内侯邑各百户会勇烈有父风官至中衞将军封列侯【王隐蜀记曰钟会平蜀前后鼔吹迎悳尸丧还葬邺冢中身首如生臣松之案悳死于樊城文帝即位又遣使至悳墓所则其尸丧不应在蜀此王隐之虚説也】
　　庞淯字子冀酒泉表氏人也初以凉州从事守破羌长会武威太守张猛反杀刺史邯郸商猛令曰敢有临商丧死不赦淯闻之弃官昼夜奔走号哭丧所讫诣猛门衷匕首欲因见以杀猛猛知其义士勑遣不杀由是以忠烈闻【魏畧曰猛兵欲来缚淯猛闻之叹曰猛以杀刺史为罪此人以至忠为名如又杀之何以劝一州履义之士邪遂使行服典略曰张猛字叔威本炖煌人也猛父奂桓帝时仕歴郡守中郎将太常遂居华隂终因葬焉建安初猛仕郡为功曹是时河西四郡以去凉州治逺隔以河寇上书求别置州诏以陈留人邯郸商为雍州刺史别典四郡时武威太守缺诏又以猛父昔在河西有威名乃以猛补之商猛俱西初猛与商同嵗每相戏侮及共之官行道更相责望暨到商欲诛猛猛觉之遂勒兵攻商商治舍与猛侧近商闻兵至恐怖登屋呼猛字曰叔威汝欲杀我耶然我死者有知汝亦族矣请和觧尚可乎猛因呼曰来商逾屋就猛猛因责数之语毕以商属督邮督邮録商闭置传舍后商欲逃事觉遂杀之是嵗建安十四年也至十五年将军韩遂自上讨猛猛发兵遣军东拒其吏民畏遂乃反共攻猛初奂为武威太守时猛方在孕母梦带奂印绶登楼而歌旦以告奂奂讯占梦者曰夫人方生男后当复临此郡其必死官乎及猛被攻自知必死曰使死者无知则已矣若有知岂使吾头东过华隂歴先君之墓乎乃登楼自烧而死】太守徐揖请为主簿后郡人黄昻反围城淯弃妻子夜逾城出围告急于张掖炖煌二郡初疑未肯发兵淯欲伏劒二郡感其义遂为兴兵军未至而郡城邑已陷揖死淯乃收敛揖丧送还本郡行服三年乃还太祖闻之辟为掾属文帝践阼拜驸马都尉迁西海太守赐爵闗内侯后征拜中散大夫薨子曾嗣初淯外祖父赵安为同县李寿所杀淯舅兄弟三人同时病死寿家喜淯母娥自伤父讐不报乃帏车袖劒白日刺寿于都亭前讫徐诣县顔色不变曰父讐已报请受戮禄福长尹嘉觧印绶纵娥娥不肯去遂彊载还家会赦得免州郡叹贵刋石表闾【皇甫谧烈女传曰酒泉烈女厐娥亲者表氏厐子夏之妻禄福赵君安之女也君安为同县李夀所杀娥亲有男弟三人皆欲报讐夀深以为备会遭灾疫三人皆死夀闻大喜请会宗族共相庆贺云赵氏强壮已尽唯有女弱何足复忧防备懈弛娥亲子淯出行闻寿此言还以启娥亲娥亲既素有报讐之心及闻寿言感激愈深怆然陨涕曰李寿汝莫喜也终不活汝戴履天地为吾门戸吾三子之羞也焉知娥亲不手刄杀汝而自徼幸邪隂市名刀挟长持短昼夜哀酸志在杀寿夀为人凶豪闻娥亲之言更乘马带刀乡人皆畏惮之比邻有徐氏妇忧娥亲不能制恐逆见中害毎谏止之曰李寿男子也凶恶有素加今备衞在身赵虽有猛烈之志而彊弱不敌邂逅不制则为重受祸于寿絶灭门戸痛辱不轻也愿详举动为门戸之计娥亲曰父母之讐不同天地共日月者也李寿不死娥亲视息世间活复何求今虽三弟早死门戸泯絶而娥亲犹在岂可假手于人哉若以卿心况我则李寿不可得杀论我之心寿必为我所杀明矣夜数磨砺所持刃讫扼腕切齿悲涕长叹家人及乡里咸共笑之娥亲谓左右曰卿等笑我直以我女弱不能杀寿故也要当以寿颈血汚此刀刃令汝軰见之遂弃家事乗鹿车伺夀至光和二年二月上旬以白日清时于都亭之前与寿相遇便下车扣寿马叱之夀惊愕廻马欲走娥亲奋刀砍之并伤其马马惊夀挤道边沟中娥亲寻复就地砍之探中树兰折所持刀夀被创未死娥亲因前欲取寿所佩刀杀夀夀防刀瞠目大呼跳梁而起娥亲廼挺身奋手左抵其额右桩其喉反覆盘旋应手而倒遂拔其刀以截寿头持诣都亭归罪有司徐歩诣狱辞顔不变时禄福长夀阳尹嘉不忍论娥亲即觧印绶去官弛法纵之娥亲曰讐塞身死妾之明分也治狱制刑君之常典也何敢贪生以枉官法乡人闻之倾城奔往观者如堵焉莫不为之悲喜慷慨嗟叹也守尉不敢公纵隂语使去以便宜自匿娥亲抗声大言曰枉法逃死非妾本心今讐人已雪死则妾分乞得归法以全国体虽复万死于娥亲毕足不敢贪生为明廷负也尉故不听所执娥亲复言曰匹妇虽防犹知宪制杀人之罪法所不纵今既犯之义无可逃乞就刑戮陨身朝市肃明王法娥亲之愿也辞气愈厉而无惧色尉知其难夺彊载还家凉州刺史周洪酒泉太守刘班等并共表上称其烈义刋石立碑显其门闾太常农张奂贵尚所履以束帛二十端礼之海内闻之者莫不改容赞善髙大其义故黄门侍郎安定梁寛追述娥亲为其作传晏先生以为父母之讐不与共天地盖男子之所为也而娥亲以女弱之防念父辱之酷痛感讐党之凶言奋劒仇颈人马俱摧塞亡父之怨魂雪三弟之永恨近古以来未之有也诗云脩我戈矛与子同仇娥亲之谓也】
　　阎温字伯俭天水西城人也以凉州别驾守上邽令马超走奔上邽郡人任养等举众迎之温止之不能禁乃驰还州超复围州所治冀城甚急州乃遣温密出告急于夏侯渊贼围数重温夜从水中潜出眀日贼见其迹遣人追遮之于显亲界得温执还诣超超解其缚谓曰今成败可见足下为孤城请救而执于人手义何所施若从吾言反谓城中东方无救此转祸为福之计也不然今为戮矣温伪许之超乃载温诣城下温向城大呼曰大军不过三日至勉之城中皆泣称万嵗超怒数之曰足下不为命计邪温不应时超攻城久不下故徐诱温冀其改意复谓温曰城中故人有欲与吾同者不温又不应遂切责之温曰夫事君有死无贰而卿乃欲令长者出不义之言吾岂茍生者乎超遂杀之先是河右扰乱隔絶不通炖煌太守马艾卒官府又无丞功曹张防素有学行郡人推行长史事恩信甚着乃遣子就东诣太祖请太守时酒泉黄华张掖张进各防其郡欲与防艾并势就至酒泉为华所拘执劫以白刃就终不回私与防疏曰大人率厉炖煌忠义显然岂以就在困厄之中而替之哉昔乐羊食子李通覆家经国之臣宁懐妻孥邪今大军垂至但当促兵以掎之耳愿不以下流之爱使就有恨于黄壤也恭即遣从弟华攻酒泉沙头干齐二县恭又连兵寻继华后以为首尾之援别遣铁骑二百迎吏官属东縁酒泉北塞径出张掖北河逢迎太守尹奉于是张进须黄华之助华欲救进西顾防兵恐急击其后遂诣金城太守蘓则降就竟平安奉得之官黄初二年下诏褒扬赐防爵闗内侯拜西域戊巳校尉数嵗徴还将授以侍臣之位而以子就代焉防至炖煌固辞疾笃太和中卒赠执金吾就后为金城太守父子著称于西州【世语曰就子斆字祖文毅有干正晋武帝世为广汉太守王濬在益州受中制募兵讨呉无虎符斆收濬从事列上由此召斆还帝责斆何不密启而便收从事斆曰蜀汉絶逺刘备常用之輙收臣犹以为轻帝善之官至匈奴中郎将斆子固字元安有斆风为黄门郎早卒斆一本作勃魏略勇侠传载孙賔硕祝公道杨阿若鲍出等四人賔硕虽汉人而鱼豢编之魏书盖以其人接魏事义相类故也论其行节皆厐阎之流其祝公道一人己见贾逵传今列賔硕等三人于后孙賔硕者北海人也家素贫当汉桓帝时常侍左悺唐衡等权侔人主延熹中衡弟为京兆虎牙都尉秩比二千石而统属郡衡弟初之官不脩敬于京兆尹入门不持版郡功曹赵息呵廊下曰虎牙仪如属城何得放臂入府门促收其主簿衡弟顾促取版既入见尹尹欲脩主人勑外为市买息又启云左悺子弟来为虎牙非徳选不足为特酤买宜随中舍菜食而已及其到官遣吏奉牋谢尹息又勑门言无常见此无隂儿軰子弟邪用其笺记为通乎晚乃通之又不得即令报衡弟皆知之甚恚欲灭诸赵因书与衡求为京兆尹旬月之间得为之息自知前过乃逃走时息从父仲台见为凉州刺史于是衡为诏征仲台遣归遂诏中都官及都部督邮捕诸赵尺儿以上及仲台皆杀之有藏者与同罪时息从父岐为皮氏长闻有家祸因从官舍逃走之河间变姓字又转诣北海着絮巾布袴常于市中贩胡饼賔硕时年二十余乗犊车将骑入市观见岐疑其非常人也因问之曰自有饼邪贩之邪岐曰贩之賔硕曰买防钱卖防钱岐曰买三十卖亦三十賔硕曰视处士之望非似卖饼者殆有故乃开车后戸顾所将两骑令下马扶上之时岐以为是唐氏耳目也甚怖面失色賔硕闭车后戸下前襜谓之曰视处士状貌既非贩饼者加今面色变动即不有重怨则当亡命我北海孙賔硕也阖门百口又有百嵗老母在堂势能相度者也终不相负必语我以实岐乃具告之賔硕遂载岐驱归住车门外先入白母言今日出得死友在外当来入拜乃出延岐入椎牛钟酒快相娯乐一二日因载着别田舍藏置复壁中后数嵗唐衡及弟皆死岐乃得出还本郡三府并辟展转仕进至郡守刺史太仆而賔硕亦从此显名于东国仕至豫州刺史初平末賔硕以东方饥荒南客荆州至兴平中赵岐以太仆持节使安慰天下南诣荆州乃复与賔硕相遇相对流涕岐为刘表陈其本末由是益礼賔硕顷之賔硕病亡岐在南为行丧也杨阿若后名丰字伯阳酒泉人少游侠常以报仇觧怨为事故时人为之号曰东市相斫杨阿若西市相斫杨阿若至建安年中太守徐揖诛郡中彊族黄氏时黄昻得脱在外乃以其家粟金数斛募众得千余人以攻揖揖城守丰时在外以昻为不义乃告揖捐妻子走诣张掖求救防张掖又反杀太守而昻亦陷城杀揖二郡合势昻恚丰不与已同乃重募取丰欲令张掖以麻系丰头生致之丰遂逃走武威太守张猛假丰为都尉使赍檄告酒泉听丰为揖报讐丰遂单骑入南中合众得千余骑从乐浪南山中出指趋郡城未到三十里皆令骑下马曵柴杨尘酒泉郡人望见尘起以为东大兵到遂破散昻独走出捕得昻丰谓昻曰卿前欲生系我颈今反为我所系云何昻谢慙丰遂杀之时黄华在东又还领郡丰畏华复走依炖煌至黄初中河西兴复黄华降丰乃还郡郡举孝廉州表其义勇诏即拜驸马都尉后二十余年病亡鲍出字文才京兆新丰人也少游侠兴平中三辅乱出与老母兄弟五人家居本县以饥饿留其母守舍相将行采蓬实合得数升使其二兄初雅及其弟成持归为母作食独与小弟在后采蓬初等到家而噉人贼数十人已略其母以绳贯其手掌驱去初等怖恐不敢追逐须臾出从后到知母为贼所略欲追贼兄弟皆云贼众当如何出怒曰有母而使贼贯其手将去煑噉之用活何为乃攘臂结袵独追之行数里及贼贼望见出乃共布列待之出到回从一头斫贼四五人贼走复合聚围出出跳越围斫之又杀十余人时贼分布驱出母前去贼连击出不胜乃走与前軰合出复追击之还见其母与比舍妪同贯相连出遂复奋击贼贼问出曰卿欲何得出责数贼指其母以示之贼乃觧还出母比舍妪独不觧遥望出求哀出复斫贼贼谓出曰已还卿母何为不止出又指求哀妪此我嫂也贼复觧还之出得母还遂相扶侍客南阳建安五年闗中始开出来北归而其母不能歩行兄弟欲共舆之出以舆车歴山险危不如负之安稳乃以笼盛其母独自负之到乡里乡里士大夫嘉其孝烈欲荐州郡郡辟召出出曰田民不堪冠带至青龙中母年百余嵗乃终出时年七十余行丧如礼于今年八九十才若五六十者鱼豢曰昔孔子叹顔回以为三月不违仁者盖观其心耳孰如孙祝菜色于市里顚倒于牢狱据有实事哉且夫濮阳周氏不敢匿迹鲁之朱家不问情实是何也惧祸之及且心不安也而太史公犹贵其竟脱季布岂若二贒厥义多乎今故逺收孙祝而近録杨鲍既不欲其泯灭且敦薄俗至于鲍出不染礼教心痛意发起于自然迹虽在编戸与笃烈君子何以异乎若夫杨阿若少称任侠长遂蹈义自西徂东摧讨逆节可谓勇力而有仁者也】
　　评曰李典贵尚儒雅义忘私隙美矣李通臧霸文聘吕防鎭衞州郡并着威惠许禇典韦折冲左右抑亦汉之樊哙也庞悳授命叱敌有周苛之节庞淯不惮伏劒而诚感邻国阎温向城大呼齐解路之烈焉







　　魏志卷十八
　　魏志卷十八考证
　　臧霸沛国公武周为下邳令○【臣良裘】按李质传注引虞预晋书曰武周字伯南沛国竹邑人此公字疑衍
　　行遇霖雨大军先及水遂长贼船稍进○太平御览先及作先反稍进作稍近
　　吕防世多其能任贤注祥脱衣将剖氷求之有少坚氷解○宋本有少下多顷字
　　许褚褚右手并泝船仅乃得渡○泝太平御览作棹典韦徐出取车上刀防步出○太平御览步出作步去韦先占将应募者数千人○太平御览作数十人厐悳将军董衡部曲将董超等欲降○董超等太平御览作统超等
　　厐淯刋石表闾注恐逆见中害○逆监本讹作返今改正
　　阎温父子著称于西州注息又啓云左悺子弟来为虎牙○【臣浩】按上云衡弟为京兆虎牙都尉此云左悺子弟误当作唐衡子弟或衡悺子弟
　　又注及其到官遣吏奉牋谢尹○监本讹作邉吏今改正
　　又注视处士状貌既非贩饼者加今面色变动○监本加今讹作乃今今改正
　　又注时黄昂得脱在外乃以其家粟金数斛募众得千余人○其家监本误作昻家今改正
　　又注乃攘臂结袵独追之○太平御览作独持楯追之






　　魏志卷十八考证
　　钦定四库全书
　　魏志卷十九
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　任城威王彰　陈思王植　萧懐王熊
　　任城威王彰字子文少善射御膂力过人手格猛兽不避险阻数从征伐志意慷慨太祖常抑之曰汝不念读书慕圣道而好乘汗马击劒此一夫之用何足贵也课彰读诗书彰谓左右曰丈夫一为衞霍将十万骑驰沙漠驱戎狄立功建号耳何能作博士邪太祖尝问诸子所好使各言其志彰曰好为将太祖曰为将奈何对曰被坚执锐临难不顾为士卒先赏必行罚必信太祖大笑建安二十一年封鄢陵侯二十三年代郡乌丸反以彰为北中郎将行骁骑将军临发太祖戒彰曰居家为父子受事为君臣动以王法从事尔其戒之彰北征入涿郡界叛胡数千骑卒至时兵马未集唯有步卒千人骑数百匹用田豫计固守要隙虏乃退散彰追之身自搏战射胡骑应而倒者前后相属战过半日彰铠中数箭意气益厉乘胜逐北至于桑干【臣松之案桑干县属代郡今北虏居之号为索干之都】去代二百余里长史诸将皆以为新涉远士马疲顿又受节度不得过代不可深进违令轻敌彰曰率师而行唯利所在何节度乎胡走未远追之必破从令纵敌非良将也遂上马令军中后出者斩一日一夜与虏相及撃大破之斩首获生以千数彰乃倍常科大赐将士将士无不悦喜时鲜卑大人轲比能将数万骑观望彊弱见彰力战所向皆破乃请服北方悉平时太祖在长安召彰诣行在所彰自代过邺太子谓彰曰卿新有功今西见上宜勿自伐应对常若不足者彰到如太子言归功诸将太祖喜持彰须曰黄须儿竟大竒也【魏畧曰太祖在汉中而刘备栖于山头使刘封下挑战太祖骂曰卖履舍儿长使假子拒汝公乎待呼我黄须来令击之乃召彰彰晨夜进道西到长安而太祖已还从汉中而归彰须黄故以呼之】太祖东还以彰行越骑将军留长安太祖至洛阳得疾驿召彰未至太祖崩【魏畧曰彰至谓临菑侯植曰先王召我者欲立汝也植曰不可不见袁氏兄弟乎】文帝即王位彰与诸侯就国【魏畧曰太子嗣立既葬遣彰之国始彰自以先王见任有功冀因此遂见授用而闻当随例意甚不悦不待遣而去时以鄢陵塉薄使治中牟及帝受禅因封为中牟王是后大驾幸许昌北州诸侯上下皆畏彰之刚严毎过中牟不敢不速】诏曰先王之道庸勲亲亲并建母弟开国承家故能藩屛大宗御侮厌难彰前受命北伐清定朔土厥功茂焉增邑五千并前万户黄初二年进爵为公三年立为任城王四年朝京都疾薨于邸諡曰威【魏氏春秋曰初彰问玺绶将有异志故来朝不即得见彰忿怒暴薨】至葬赐銮辂龙旂虎贲百人如汉东平王故事子楷嗣徙封中牟五年改封任城县太和六年复改封任城国食五县二千五百户青龙三年楷坐私遣官属诣中尚方作禁物削县二千户正始七年徙封济南三千户正元景元初连增邑凡四千四百户【楷泰始初为崇化少府见百官名】陈思王植字子建年十岁余诵读诗论及辞赋数十万言善属文太祖尝视其文谓植曰汝倩人邪植跪曰言出为论下笔成章顾当面试奈何倩人时邺铜爵台新成太祖悉将诸子登台使各为赋植援笔立成可观太祖甚异之【阴澹魏纪载植赋曰从明后而嬉游兮登层台以娱情见太府之广开兮观圣徳之所营建髙门之嵯峨兮浮双阙乎太清立中天之华观兮连飞阁乎西城临漳水之长流兮望园果之滋荣仰春风之和穆兮聼百鸟之悲鸣天云垣其既立兮家愿得而获逞仁化于宇内兮尽肃恭于上京惟桓文之为盛兮岂足方乎圣明休矣美矣恵泽逺翼佐我皇家兮宁彼四方同天地之规量兮齐日月之晖光永贵尊而无极兮等年寿于东王云云太祖深异之】性简易不治威仪舆马服饰不尚华丽每进见难问应声而对特见宠爱建安十六年封平原侯十九年徙封临菑侯太祖征孙权使植留守邺戒之曰吾昔为顿丘令年二十三思此时所行无悔于今今汝年亦二十三矣可不勉与植既以才见异而丁仪丁廙杨脩等为之羽翼太祖狐疑几为太子者数矣而植任性而行不自雕励饮酒不节文帝御之以术矫情自饰宫人左右并为之説故遂定为嗣二十二年增植邑五千幷前万户植尝乘车行驰道中开司马门出太祖大怒公车令坐死由是重诸侯科禁而植宠日衰【魏武故事载令曰始者谓子建儿中最可定大事又令曰自临菑侯植私出开司马门至金门令吾异目视此儿矣又令曰诸侯长史及帐下吏知吾出辄将诸侯行意否从子建私开司马门来吾都不复信诸侯也恐吾适出便复私出故摄将行不可恒使吾尔谁为心腹也】太祖既虑终始之变以杨脩颇有才防而又袁氏之甥也于是以罪诛脩植益内不自安【典畧曰杨脩字徳祖太尉彪子也谦防才博建安中举孝亷除郎中丞相请署仓曹属主簿是时军国多事脩总知外内事皆称意自魏太子已下并争与交好又是时临菑侯植以才捷爱幸来意投修数与脩书书曰数日不见思子为劳想同之也仆少好辞赋迄至于今二十有五年矣然今世作者可畧而言也昔仲宣独步于汉南孔璋鹰于河朔伟长擅名于青土公干振藻于海隅徳琏发迹于大魏足下髙视于上京当此之时人人自谓掘灵蛇之珠家家自谓抱荆山之玉也吾王于是设天纲以该之顿八纮以掩之今尽集兹国矣然此数子犹不能飞翰絶迹一举千里也以孔璋之才不闲辞赋而多自谓与司马长卿同风譬画虎不成还为狗者也前为书啁之反作论盛道仆赞其文夫钟期不失聼于今称之吾亦不敢妄叹者畏后之嗤余也世人著述不能无病仆常好人讥弹其文有不善者应时改定昔丁敬礼尝作小文使仆润饰之仆自以才不能过若人辞不为也敬礼云卿何所疑难乎文之佳丽吾自得之后世谁相知定吾文者邪吾常叹此逹言以为美谈昔尼父之文辞与人通流至于制春秋游夏之徒不能错一字过此而言不病者吾未之见也盖有南威之容乃可以论于淑媛有龙渊之利乃可以议于割断刘季绪才不逮于作者而好诋呵文章掎摭利病昔田巴毁五帝罪三王呰五伯于稷下一旦而服千人鲁连一説使终身杜口刘生之辩未若田氏今之仲连求之不难可无叹息乎人各有所好尚兰茝荪蕙之芳众人之所好而海畔有逐臭之夫咸池六英之发众人所乐而墨瞿有非之之论岂可同哉今往仆少小所着辞赋一通相与夫街谈巷説必有可采击辕之歌有应风雅匹夫之思未易轻弃也辞赋小道固未足以揄大义彰示来世也昔杨子云先朝执防之臣耳犹称壮夫不为也吾虽薄徳位为藩侯犹庶几戮力上国流惠下民建永世之业流金石之功岂徒以翰墨为勲绩辞颂为君子哉若吾志不果吾道不行亦将采史官之实録辨时俗之得失定仁义之成一家之言虽未能藏之名山将以传之同好此要之白首岂可以今日论乎其言之不怍恃惠子之知我也明早相迎书不尽懐脩答曰不侍数日若弥年载岂独爱顾之隆使系仰之情深邪损辱来命蔚矣其文诵读反覆虽风雅颂不复过也若仲宣之擅江表陈氏之跨冀域徐刘之显青豫应生之发魏国斯皆然矣至如脩者聼采风声仰徳不暇目周章于省览何惶骇于髙视哉伏惟君侯少长贵盛体旦发之质有圣善之教逺近观者徒谓能宣昭懿徳光赞大业而已不谓复能兼览传记留思文章今乃含王超陈度越数子观者骇视而拭目聼者倾首而耸耳非夫体通性逹受之自然其谁能至于此乎又甞亲见执事握牍持笔有所造作若成诵在心借书于手曾不斯须少留思虑仲尼日月无所逾焉脩之仰望殆如此矣是以对鹖而辞作暑赋弥日而不献见西施之容归憎其貎者也伏想执事不知其然猥受顾赐教使刋定春秋之成莫能损益吕氏淮南字直千金然而弟子钳口市人拱手者圣贤卓荦固所以殊絶凡庸也今之赋颂古诗之流不更孔公风雅无别耳脩家子云老不晓事彊着一书悔其少作若此仲山周旦之徒则皆有愆乎君侯忘圣贤之显迹述鄙宗之过言窃以为未之思也若乃不忘经国之大美流千载之英声铭功景钟书名竹帛此自雅量素所蓄也岂与文章相妨害哉辄受所惠窃备蒙瞍歌诵而已敢忘惠施以沗庄氏季绪何足以云其相往来如此甚数植后以骄纵见疏而植故连缀脩不止脩亦不敢自絶至二十四年秋公以脩前后漏泄言教交关诸侯乃收杀之脩临死谓故人曰我固自以死之晚也其意以为坐曹植也脩死后百余日而太祖薨太子立遂有天下初脩以所得王髦劒奉太子太子常服之及即尊位在洛阳从容出宫追思脩之过薄也抚其劒驻车顾左右曰此杨徳祖昔所説王髦劒也髦今焉在及召见之赐髦谷帛挚虞文章志曰刘季绪名脩刘表子官至东安太守着诗赋颂六篇臣松之案吕氏春秋曰人有臭者其兄弟妻妾皆莫能与居其人自若而居海上海上人有悦其臭者昼夜随之而不能去此植所云逐臭之夫也田巴事出鲁连子亦见皇览文多故不载世语曰脩年二十五以名公子有才能为太祖所噐与丁仪兄弟皆欲以植为嗣太子患之以车载废簏内朝歌长呉质与谋脩以白太祖未及推騐太子惧告质质曰何患明日复以簏受绢车内以惑之脩必复重白重白必推而无騐则彼受罪矣世子从之脩果白而无人太祖由是疑焉修与贾逵王淩并为主簿而为植所友每当就植虑事有关忖度太祖意豫作答教十余条勑门下教出以次答敎裁出答已入太祖怪其捷推问始泄太祖遣太子及植各出邺城一门宻勑门不得出以观其所为太子至门不得出而还修先戒植若门不出侯侯受王命可斩守者植从之故修遂以交搆赐死修子嚣嚣子准皆知名于晋世嚣泰始初为典军将军受心膂之任早卒准字始丘惠帝末为冀州刺史荀绰翼州记曰准见王纲不振遂纵酒不以官事为意逍遥卒嵗而已成都王知准不治犹以其为名士惜而不责召以为军谋祭酒府散停家关东诸侯议欲以准补三事以示懐贤尚徳之举事未施行而卒准子峤字国彦髦字士彦并为后出之俊准与裘頠乐广善遣往见之頠性方爱峤之有髙韵谓准曰峤当及卿然髦少减也广性清淳爱髦之有神检谓准曰峤自及卿然髦尤精出准叹曰我二儿之优劣乃裴乐之优劣也评者以为峤虽有髙韵而神检不逮广言为得傅畅云峤似准而疎峤弟俊宇惠彦最清出峤髦皆为二千石俊太傅椽】二十四年曹仁为关羽所围太祖以植为南中郎将行征虏将军欲遣救仁呼有所勑戒植醉不能受命于是悔而罢之【魏氏春秋曰植将行太子饮焉偪而醉之王召植植不能受王命故王怒也】文帝即王位诛丁仪丁廙并其男口【魏畧曰丁仪字正礼沛郡人也父冲宿与太祖亲善时随乘舆见国家未定乃与太祖书曰足下平生常喟然有匡佐之志今其时矣是时张杨适还河内太祖得其书乃引军迎天子东诣许以冲为司校尉后数来过诸将饮酒美不能止醉烂肠死太祖以冲前见开导常徳之闻仪为令士虽未见欲以爱女妻之以问五官将五官将曰女人观貎而正礼目不便诚恐爱女未必悦也以为不如与伏波子楙太祖从之寻辟仪为掾到与论议嘉其才朗曰丁掾好士也即使其两目盲尚当与女何况但眇是吾儿误我时仪亦恨不得尚公主而与临菑侯亲善数称其竒才太祖既有意欲立植而仪又共赞之及太子立欲治仪罪转仪为右刺奸掾欲仪自裁而仪不能乃对中领军夏侯尚叩头求哀尚为涕泣而不能救后遂因职事收付狱杀之廙字敬礼仪之弟也文士传曰廙少有才姿博学洽闻初辟公府建安中为黄门侍郎廙甞从容谓太祖曰临菑侯天性仁孝发于自然而聪明智逹其殆庶几至于博学渊识文章絶伦当今天下之贤才君子不问少长皆愿从其游而为之死实天之所以钟福于大魏而永授无穷之祚也欲以劝动太祖太祖答曰植吾爱之安能若卿言吾欲立之为嗣何如廙曰此国家之所以兴衰天下之所以存亡非愚劣贱者所敢与及廙闻知臣莫若于君知子莫若于父至于君不论明闇父不问贤愚而能常知其臣子者何盖由相知非一亊一物相尽非一旦一夕况明公加之以圣哲习之以人子今发明达之命吐永安之言可谓上应天命下合人心得之于须臾垂之于万世者也廙不避斧钺之诛敢不尽言太祖深纳之】植与诸侯并就国黄初二年监国谒者灌均希指奏植醉酒悖慢刼胁使者有司请治罪帝以太后故贬爵安乡侯【魏书载诏曰植朕之同母弟朕于天下无所不容而况植乎骨肉之亲舍而不诛其改封植】其年改封鄄城侯三年立为鄄城王邑二千五百户四年徙封雍丘王其年朝京都上疏曰臣自抱衅归藩刻肌刻骨追思罪戾昼分而食夜分而寝诚以天网不可重离圣恩难可再恃窃感相鼠之篇无礼遄死之义形影相吊五情愧赧以罪弃生则违古贤夕改之劝忍活茍全则犯诗人胡顔之讥伏惟陛下徳象天地恩隆父母施畅春风泽如时雨是以不别荆棘者庆云之惠也七子均养者尸鸠之仁也舍罪责功者明君之举也矜愚爱能者慈父之恩也是以愚臣徘徊于恩泽而不能自弃者也前奉诏书臣等絶朝心离志絶自分黄耉无复执珪之望不图圣诏猥垂齿召至止之日驰心辇毂僻处西馆未奉阙廷踊跃之懐瞻望反仄谨拜表献诗二篇其辞曰于穆显考时惟武皇受命于天宁济四方朱旗所拂九土披攘化滂流荒服来王超商越周与唐比踪笃生我皇奕世再聪武则肃烈文则时雍受禅炎汉临君万邦万邦既化率由旧则广命懿亲以藩王国帝曰尔侯君兹青土奄有海濵方周于鲁车服有辉旗章有叙济济隽乂我弼我辅伊予小子恃宠骄盈举挂时网动乱国经作藩作屏先轨是坠傲我皇使犯我朝仪国有典刑我削我绌将寘于理元凶是率明明天子时笃同类不忍我刑暴之朝肆违彼执宪哀予小子改封兖邑于河之濵肱股弗置有君无臣荒滛之阙谁弼予身防防仆夫于彼冀方嗟予小子乃罹斯殃赫赫天子恩不遗物冠我冕要我朱绂朱绂光大使我荣华剖符授玉王爵是加仰齿金玺俯执圣防皇恩过隆祗承怵惕咨我小子顽凶是婴逝慙陵墓存愧阙廷匪敢慠徳寔恩是恃威灵改加足以没齿昊天罔极性命不图常惧颠沛抱罪黄垆愿防矢石建旗东岳庶立豪牦微功自赎危躯授命知足免戾甘赴江湘奋戈吴越天启其得会京畿迟奉圣顔如渴如饥心之云慕怆矣其悲天高聼卑皇肯照微又曰肃承明诏应会皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重隂匪息虽有糇粮饥不遑食望城不过面邑匪游仆夫警防平路是由驷蔼蔼镳防沬流风翼衡轻云承盖涉涧之濵縁山之隈遵彼河浒黄阪是阶西济闗谷或降或升騑骖倦路再寝再兴将朝圣皇匪敢晏宁弭节长骛指日遄征前驱举燧后乘抗旌轮不辍运鸾无废声爰暨帝室税此西墉嘉诏未赐朝觐莫从仰瞻城阈俯惟阙廷长懐永慕忧心如酲帝嘉其辞义优诏答勉之【魏畧曰初植未到关自念有过宜当谢帝乃留其从官着关东单将两三人微行入见清河长公主欲因主谢而关吏以闻帝使人逆之不得见太后以为自杀也对帝泣防植科头负鈇锧徒跣诣阙下帝及太后乃喜及见之帝犹严顔色不与语又不使冠履植伏地泣涕太后为不乐诏乃聼复王服魏氏眷秋曰是时待遇诸国法峻任城王暴薨诸王既懐友于之痛植及白马王彪还国欲同路东归以叙隔濶之思而监国使者不聼植发愤告离而作诗曰谒帝承明庐逝将归旧疆清晨发皇邑日夕过首阳伊洛旷且深欲济川无梁泛舟越洪涛怨彼东路长回顾恋城阙引领情内伤大谷何寥廓山树鬰苍苍霖雨泥我涂流潦浩从横中田絶无轨改辙登髙冈脩阪造云日我马以黄黄犹能进我思鬰以纡鬰纡将何念亲爱在离居本图相与偕中更不克俱鸱枭鸣衡轭豺狼当路衢苍蝇间白黒谗巧反亲疎欲还絶无蹊擥辔止踟蹰踟蹰亦何留相思无终极秋风发微凉寒蝉鸣我侧原野何箫条白日忽西匿孤兽走索羣衔草不遑食归鸟赴髙林翩翩厉羽翼感物伤我怀抚心长叹息叹息向所为天命与我违奈何念同生一往形不归孤魂翔故域灵柩寄京师存者勿复过亡没身自衰人生处一世忽若朝露晞年在桑榆间影响不能追自顾非金石咄咤令心悲心悲动我神弃置莫复陈丈夫志四海万里犹比邻恩爱苟不亏在逺分日亲何必同衾帱然后展殷勤仓卒骨肉情能不怀苦辛苦辛何虑思天命信可疑虚无求列仙松子久吾欺变故在斯须百年谁能持离别永无会执手将何时王其爱玉体俱享黄髪期收涕即长涂援笔从此辞】六年帝东征还过雍丘幸植宫增户五百太和元年徙封浚仪二年复还雍丘植常自愤怨抱利器而无所施上疏求自试曰臣闻士之生世入则事父出则事君事父尚于荣亲事君贵于兴国故慈父不能爱无益之子仁君不能畜无用之臣夫论徳而授官者成功之君也量能而受爵者毕命之臣也故君无虚授臣无虚受虚授谓之谬举虚受谓之尸禄诗之素餐所由作也昔二虢不辞两国之任其徳厚也旦奭不让燕鲁之封其功大也今臣蒙国重恩三世于今矣正値陛下升平之际沐浴圣泽潜润徳敎可谓厚幸矣而窃位东藩爵在上列身被轻暖口厌百味目极华靡耳倦丝竹者爵重禄厚之所致也退念古之授爵禄者有异于此皆以功勤济国辅主惠民今臣无徳可述无功可纪若此终年无益国朝将挂风人彼己之讥是以上慙冕俯愧朱绂方今天下一统九州晏如而顾西有违命之蜀东有不臣之吴使边境未得脱甲谋士未得髙枕者诚欲混同宇内以致太和也故启灭有扈而夏功昭成克商奄而周徳着今陛下以圣明统世将欲卒文武之功继成康之隆简贤授能以方叔召虎之臣鎭御四境为国爪牙者可谓当矣然而髙鸟未挂于轻缴渊鱼未县于钩饵者恐钓射之术或未尽也昔耿弇不俊光武亟击张步言不以贼遗于君父故车右伏劒于鸣毂雍门刎首于齐境若此二士岂恶生而尚死哉诚忿其慢主而陵君也【刘向说苑曰越甲至齐雍门狄请死之齐王曰鼔铎之声未闻矢石未交长兵未接子何务死知为人臣之礼邪雍门狄对曰臣闻之昔者王田于囿左毂鸣车右请死之王曰子何为死车右曰为其鸣吾君也王曰左毂鸣者此工师之罪也子何事之有焉车右对曰吾不见工师之乘而见其鸣吾君也遂刎颈而死有是乎王曰有之雍门狄曰今越甲至其鸣吾君岂左毂之下哉车右可以死左毂而臣独不可以死越甲邪遂刎颈而死是日越人引军而退七十里曰齐王有臣钧如雍门狄疑使越社稷不血食遂归齐王葬雍门狄以上卿之礼】夫君之宠臣欲以除患兴利臣之事君必以杀身靖乱以功报主也昔贾谊弱冠求试属国请系单于之颈而制其命终军以妙年使越欲得长缨缨其王羁致北阙此二臣岂好为夸主而燿世哉志或郁结欲逞其才力输能于明君也昔汉武为霍去病治第辞曰匈奴未灭臣无以家为故夫忧国忘家捐躯济难忠臣之志也今臣居外非不厚也而寝不安席食不遑味者伏以二方未克为念伏见先武皇帝武臣宿将年耆即世者有闻矣虽贤不乏世宿将旧卒犹习战阵窃不自量志在效命庶立毛髪之功以报所受之恩若使陛下出不世之诏效臣锥刀之用使得西属大将军当一校之队若东属大司马綂偏舟之任必乘危蹈险骋舟奋骊突刃触锋为士卒先虽未能禽权馘亮庶将虏其雄率歼其丑类必效须臾之捷以灭终身之愧使名挂史笔事列朝防虽身分蜀境首县吴阙犹生之年也如微才弗试没世无闻徒荣其躯而丰其体生无益于事死无损于数虚荷上位而沗重禄禽息鸟视终于白首此徒圏牢之养物非臣之所志也流闻东军失备师徒小衂辍食弃餐奋袂攘衽抚劒东顾而心已驰于吴会矣臣昔从先武皇帝南极赤岸东临沧海西望玉门北出塞伏见所以行军用兵之势可谓神妙矣故兵者不可豫言临难而制变者也志欲自效于明时立功于圣世毎览史籍观古忠臣义士出一朝之命以徇国家之难身虽屠裂而功铭着于鼎钟名称垂于竹帛未尝不拊心而叹息也臣闻明主使臣不废有罪故奔北败军之将用秦鲁以成其功【臣松之案秦用败军之将事显故不注鲁连与燕将书曰曹子为鲁将三战三北而亡地五百里向使曹子计不反顾义不旋踵刎颈而死则亦不免为败军之将矣曹子弃三北之耻而退与鲁君计桓公朝天子会诸侯曹子以一劒之任披桓公之心于坛坫之上顔色不变辞气不悖三战之所亡一朝而复之天下震动诸侯惊骇威加吴越若此二士者非不能成小亷而行小节也】絶缨盗马之臣赦楚赵以济其难【臣松之案楚荘掩絶缨之罪事亦显故不书秦穆公有赦盗马事赵则未闻盖以秦亦赵姓故互文以避上秦字也】臣窃感先帝早崩威王弃世臣独何人以堪长久常恐先朝露填沟壑坟土未干而身名并灭臣闻骐骥长鸣则伯乐照其能卢狗悲号则韩国知其才是以效之齐楚之路以逞千里之任试之狡兎之捷以验搏噬之用今臣志狗马之微功窃自惟度终无伯乐韩国之举是以于邑而窃自痛者也夫临博而企竦闻乐而窃抃者或有赏音而识道也昔毛遂赵之陪隶犹假锥囊之喻以寤主立功何况巍巍大魏多士之朝而无慷慨死难之臣乎夫自衒自媒者士女之丑行也干时求进者道家之明忌也而臣敢陈闻于陛下者诚与国分形同气忧患共之者也冀以尘雾之微补益山海荧烛末光增辉日月是以敢冒其丑而献其忠【魏畧曰植虽上此表犹疑不见用故曰夫人贵生者非贵其养体好服终竟年寿也贵在其代天而理物也夫爵禄者非虚张者也有功徳然后应之当矣无功而爵厚无徳而禄重或人以为荣而壮夫以为耻故太上立徳其次立功盖功徳者所以垂名也名者不灭士之所利故孔子有夕死之论孟轲有弃生之义彼一圣一贤岂不愿久生哉志或有不展也是用喟然求试必立功也呜呼言之未用欲使后之君子知吾意者也】三年徙封东阿五年复上疏求存问亲戚因致其意曰臣闻天称其髙者以无不覆地称其广者以无不载日月称其明者以无不照江海称其大者以无不容故孔子曰大哉尧之为君惟天为大惟尧则之夫天德之于万物可谓广矣盖尧之为敎先亲后疏自近及逺其传曰克明峻徳以亲九族九族旣睦平章百姓及周之文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以藩屛王室传曰周之宗盟异姓为后诚骨肉之恩爽而不离亲亲之义寔在敦固未有义而后其君仁而遗其亲者也伏惟陛下资帝唐钦明之徳体文王翼翼之仁惠洽椒房恩昭九族羣后百寮番休递上执政不废于公朝下情得展于私室亲理之路通庆吊之情展诚可谓恕己治人推惠施恩者矣至于臣者人道絶绪禁锢明时臣窃自伤也不敢过望交气类脩人事叙人伦近且婚媾不通兄弟乖絶吉凶之问塞庆吊之礼废恩纪之违甚于路人隔阂之异殊于胡越今臣以一切之制永无朝觐之望至于注心皇极结情紫闼神明知之矣然天实为之谓之何哉退惟诸王常有戚戚具尔之心愿陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沐之遗嵗得再通齐义于贵宗等惠于百司如此则古人之所叹风雅之所咏复存于圣世矣臣伏自惟省无锥刀之用及观陛下之所拔授若以臣为异姓窃自料度不后于朝士矣若得辞远游戴武弁解朱组佩青绂驸马奉车趣得一号安宅京室执鞭珥笔出从华盖入侍辇毂承答圣问拾遗左右乃臣丹诚之至愿不离于梦想者也逺慕鹿鸣君臣之宴中咏常棣匪他之诚下思伐木友生之义终懐蓼莪罔极之哀每四节之会块然独处左右惟仆隶所对惟妻子髙谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语耳若葵藿之倾叶太阳虽不为之回光然向之者诚也窃自比于葵藿若降天地之施垂三光之明者实在陛下臣闻文子曰不为福始不为祸先今之否隔友于同忧而臣独倡言者窃不愿于圣世使有不蒙施之物有不施之物必有惨毒之懐故柏舟有天只之怨谷风有弃予之叹故伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至于欲使陛下崇光被时雍之美宣缉熙章明之徳者是臣慺慺之诚窃所独守实懐鹤立企伫之心敢复陈闻者冀陛下傥发天聪而垂神聼也诏报曰盖教化所由各有隆弊非皆善始而恶终也事使之然故夫忠厚仁及草木则行苇之诗作恩泽衰薄不亲九族则角弓之章刺今令诸国兄弟情礼简怠妃妾之家膏沐疏畧朕纵不能敦而睦之王援古喻义备悉矣何言精诚不足以感通哉夫明贵贱崇亲亲礼贤良顺少长国之纲纪本无禁固诸国通问之诏也矫枉过正下吏惧谴以至于此耳已敕有司如王所诉植复上疏陈审举之义曰臣闻天地协气而万物生君臣合德而庶政成五帝之世非皆智三季之末非皆愚用与不用知与不知也既时有举贤之名而无得贤之实必各援其类而进矣谚曰相门有相将门有将夫相者文徳昭者也将者武功烈者也文徳昭则可以匡国朝致雍熙稷契夔龙是也武功烈则可以征不庭威四夷南仲方叔是矣昔伊尹之为媵臣至贱也吕尚之处屠钓至陋也及其见举于武汤周文诚道合志同谟神通岂复假近习之荐因左右之介哉书曰有不世之君必能用不世之臣用不世之臣必能立不世之功殷周二王是矣若夫龌龊近步遵常守故安足为陛下言哉故隂阳不和三光不畅官旷无人庶政不整者三司之责也疆场骚动方隅内侵没军丧众干戈不息者邉将之忧也岂可虚荷国宠而不称其任哉故任益隆者负益重位益髙者责益深书称无旷庶官诗有职思其忧此其义也陛下体天眞之淑圣登神机以继统冀闻康哉之謌偃武行文之美而数年以来水旱不时民困衣食师徒之发嵗嵗增调加东有覆败之军西有殪没之将至使蚌蛤浮翔于淮泗鼲鼬讙哗于林木臣每念之未尝不辍食而挥餐临觞而搤腕矣昔汉文发代疑朝有变宋昌曰内有朱虚东牟之亲外有齐楚淮南琅邪此则磐石之宗愿王勿疑臣伏惟陛下逺览姬文二虢之援中虑周成召毕之辅下存宋昌磐石之固昔骐骥之于吴阪可谓困矣及其伯乐相之孙邮御之形体不劳而坐取千里盖伯乐善御马明君善御臣伯乐驰千里明君致太平诚任贤使能之明效也若朝司惟良万几内理武将行师方难克弭陛下可得雍容都城何事劳动銮驾暴露于邉境哉臣闻羊质虎皮见草则悦见豺则战忘其皮之虎也今置将不良有似于此故语曰患为之者不知知之者不得为也昔乐毅奔赵心不忘燕亷颇在楚思为赵将臣生乎乱长乎军又数承敎于武皇帝伏见行师用兵之要不必取孙吴而闇与之合窃揆之于心常愿得一奉朝觐排金门蹈玉陛列有职之臣赐须臾之问使臣得一散所懐摅舒蕴积死不恨矣被鸿胪所下发士息书期会甚急又闻豹尾已建戎轩骛驾陛下将复劳玉躬扰挂神思臣诚竦息不遑宁处愿得防马执鞭首当尘露撮风后之竒接孙吴之要追慕卜商起予左右效命先驱毕命轮毂虽无大益冀有小补然天髙聼逺情不上通徒独望青云而拊心仰髙天而叹息耳屈平曰国有骥而不知乘焉皇皇而更索昔管蔡放诛周召作弼叔鱼陷刑叔向匡国三监之衅臣自当之二南之辅求必不逺华宗贵族藩王之中必有应斯举者故传曰无周公之亲不得行周公之事唯陛下少留意焉近者汉氏广建藩王丰则连城数十约则飨食祖祭而已未若姬周之树国五等之品制也若扶蘓之諌始皇淳于越之难周青臣可谓知时变矣夫能使天下倾耳注目者当权者是矣故谋能移主威能慑下豪右执政不在亲戚权之所在虽疏必重势之所去虽亲必轻盖取齐者田族非吕宗也分晋者赵魏非姬姓也惟陛下察之苟吉专其位凶离其患者异姓之臣也欲国之安祈家之贵存共其荣没同其祸者公族之臣也今反公族疏而异姓亲臣窃惑焉臣闻孟子曰君子穷则独善其身达则兼善天下今臣与陛下践冰履炭登山浮涧寒温燥湿髙下共之岂得离陛下哉不胜愤懑拜表陈情若有不合乞且藏之书府不便灭弃臣死之后事或可思若有豪牦少挂圣意者乞出之朝堂使夫博古之士纠臣表之不合义者如是则臣愿足矣帝辄优文答报【魏畧曰是后大发士息及取诸国士植以近前诸国士息已见发其遗孤稚弱在者无几而复被取乃上书曰臣闻古者圣君与日月齐其明四时等其信是以戮凶无重赏善无轻怒若惊霆喜若时雨恩不中絶敎无二可以此临朝则臣下知所死矣受任在万里之外审主之所以受官必巳之所以投命虽有构防之徒泊然不以为惧者盖君臣相信之明效也昔章子为齐将人有告之反者威王曰不然左右曰王何以明之王曰闻章子改葬死母彼尚不欺死父顾当叛生君乎此君之信臣也昔管仲亲射桓公后幽囚从鲁槛车载使少年挽而送齐管仲知桓公之必用已惧鲁之悔谓少年曰吾为汝唱汝为和声和声宜走于是管仲唱之少年走而和之日行数百里宿昔而至至则相齐此臣之信君也臣初受封防书曰植受兹青社封于东土以屏翰皇家为魏藩辅而所得兵百五十人皆年在耳顺或不逾矩虎贲官骑及亲事凡二百余人正复不老皆使年壮备有不虞检校乘城顾不足以自救况皆复耄耋罢曳乎而名为魏东藩使屏翰王室臣窃自羞矣就之诸国国有士子合不过五百人伏以为三军益损不复頼此方外不定必当须辨者臣愿将部曲倍道奔赴夫妻负襁子弟懐粮蹈锋履刃以徇国难何但习业小儿哉愚诚以挥涕増河鼷鼠饮海于朝万无损益于臣家计甚有废损又臣士息前后三送兼人已竭惟尚有小儿七八嵗已上十六七已还三十余人今部曲皆年耆卧在牀席非麋不食眼不能视气息裁属者凡三十七人疲瘵风靡疣盲聋瞆者二十三人惟正须此小儿大者可备宿卫虽不足以御寇粗可以警小盗小者未堪大使为可使耘鉏秽草驱护鸟雀休候人则一事废一日猎则众业散不亲自经营则功不摄常自躬亲不委下吏而已陛下圣仁恩诏三至士子给国长不复发明诏之下有若皦日保金石之恩必明神之信画然自固如天如地定习业者并复见送晻若昼晦怅然失图伏以为陛下既爵臣百寮之右居藩国之任为置卿士屋名为宫冡名为陵不使其危居独立无异于凡庶若柏成欣于野耕子仲乐于灌园蓬户茅牖原宪之宅也陋巷箪瓢顔子之居也臣才不见效用常慨然执斯志焉若陛下聼臣悉还部曲罢官属省监官使解玺释绂追柏成子仲之业营顔渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯聼臣之若是固当羁绊于世绳维系于禄位懐屑屑之小忧执无已之百念安得荡然肆志逍遥于宇宙之外哉此愿未从陛下必欲崇亲亲笃骨肉润白骨而荣枯木者惟遂仁徳以副前恩诏皆遂还之】其年冬诏诸王朝六年正月其二月以陈四县封植为陈王邑三千五百户植每欲求别见独谈论及时政幸冀试用终不能得既还怅然絶望时法制待藩国既自峻廹寮属皆贾竖下才兵人给其残老大数不过二百人又植以前过事事复减半十一年中而三徙都常汲汲无欢遂发疾薨时年四十一【植常为瑟瑟调歌辞曰吁嗟此转蓬居世何独然长去本根逝夙夜无休闲东西经七陌南北越九阡卒遇回风起吹我入云间自谓终天路忽焉下沈渊惊飚接我出故归彼中田当南而更北谓东而反西宕宕当何依忽亡而复存飘飖周八泽连翩歴五山流转无恒处谁知吾若艰愿为中林草秋随野火燔糜灭岂不痛愿与林叶连孙盛曰异哉魏氏之封建也不度先王之典不思藩屏之术违敦穆之风背维城之义汉初之封或权侔人主虽云不度时势然也魏氏诸侯陋同匹夫虽惩七国矫枉过也且魏之代汉非积徳之由风泽既防六合未一而雕翦枝干委权异族势同廆木危若巢幕不嗣忽诸非天丧也五等之制万世不易之典六代兴亡曹同论之详矣】遗令薄以小子志保家之主也欲立之初植登鱼山临东阿喟然有终焉之心遂营为墓子志嗣徙封济北王景初中诏曰陈思王昔虽有过失既克已愼行以补前阙且自少至终篇籍不离于手诚难能也其收黄初中诸奏植罪状公卿已下议尚书中书秘书三府大鸿胪者皆削除之撰录植前后所着赋颂诗铭杂论凡百余篇副蔵内外志累增邑并前九百九十户【志别传曰志字允防好学有才行晋武帝为中抚军迎常道乡公于邺志夜与帝相见帝与语从暮至旦甚器之及受禅改封鄄城公发诏以志为乐平太守歴章武赵郡迁散骑常侍国子博士后转博士祭酒及齐王攸当之藩下礼官议崇锡之典志叹曰安有如此之才如此之亲而不得树本助化而逺出海隅者乎乃建议以谏辞防甚切帝大怒免志官后复为散骑常侍志遭母忧居丧尽哀因得疾病喜怒失常太康九年卒諡曰定公】
　　萧懐王熊早薨黄初二年追封諡萧懐公太和三年又追进爵为王青龙二年子哀王炳嗣食邑二千五百户六年薨无子国除
　　评曰任城武艺壮猛有将领之气陈思文才富足以自通后叶然不能克让逺防终致擕隙曰楚则失之矣而齐亦未为得也其此之谓欤【鱼豢曰谚言贫不学俭卑不学防非人性分也势使然耳此实然之势信不虚矣假令太祖防遏植等在于畴昔此贤之心何缘有窥望乎彰之挟恨尚无所至至于植者乃令杨修以倚注遇害丁仪以希意族灭哀夫余每览植之华采思若有神以此推之太祖之动心亦良有以也】










　　魏志卷十九
</div>
    <div class="pagination">
<a href="三国志_page11.html">上一页</a><span>...</span><a href="三国志_page7.html">7</a><a href="三国志_page8.html">8</a><a href="三国志_page9.html">9</a><a href="三国志_page10.html">10</a><a href="三国志_page11.html">11</a><span class="current-page">12</span><a href="三国志_page13.html">13</a><a href="三国志_page14.html">14</a><a href="三国志_page15.html">15</a><a href="三国志_page16.html">16</a><a href="三国志_page17.html">17</a><span>...</span><a href="三国志_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
