<!DOCTYPE html>
<html>
 <head>
  <meta charset="utf-8"/>
  <title>
   旧晋书九家辑本 - 第 49 页/共 54 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧晋书九家辑本 - 第 49 页/共 54 页
  </h1>
  <div class="content">
   江灌字道群。陈留人。仆射虨统子。 从弟也。有才器。与从兄逌原误 逍。名相亚。仕至尚书。中护军。世 说注五。 
江绘。当作绩。灌子。 
江绘为御史中丞。既到职。弹奏无所屈挠。时元显专 政。多行骄横。绘密启之。书钞。　案 此引作济阳江录。 
车胤。 
车胤为广州刺史。居官贪浊。土豪等以毙之。书 钞。 
刘牢之。 
太元九年。慕容垂复围邺。谢元遣刘牢之救之。十年 。至邺。垂逆战而败。遂撤围遁。牢之追之。刘牢之至 五桥泽中败绩。兵士殆尽。牢之马超五丈涧得免。御 览七十二。 
元兴元年。桓玄反。牢之素恶元显。欲假玄以除之。 刘牢之屯洌州。桓玄至于湖。遣牢之族舅何睦说曰。今 君战败则倾宗。战胜亦覆族。欲以是安归乎。孰若翻然 改图。唯理是宅。则与金石等固。名与天壤俱无穷哉。 牢之得说。诣玄请降。御览四百六十二 。 
张轨。 
张骏舞八佾。建豹尾。所署官一拟王者。书 钞。 
张天锡。后以贫拜庐江太守。薨赠侍中。世 说注二。 
孙晷字文度。吴人。少佃于野。时年饥谷贵。人有生 刈其稻者。晷见而避之。既而刈一担自送焉。乡人感愧 终日。屡空。怡然自足。辟命皆不就。妻虞预女也。少 禀伯喜风。共安俭约。御览五百三。又 八百三十九。 
颜含字宏都。琅玡人。含次嫂樊氏。老而失明。含奉 养必束带躬亲。尝省嫂病困。须得●蛇胆为药。而求不 能得。含忧叹累日。平昼独坐。忽有一童子持一青囊授 含。含开视乃蛇胆也。童子逡巡出户。化为青鸿飞去。 得胆药成。嫂病即愈。御览四百十六。 类聚九十一略。 
琅玡颜含拜光禄大夫。门施行马。赐床帐被褥。敕大 官四时致膳。固辞不受。于时论者以王导帝之师傅。名 位隆重。百寮宜为降礼。太常冯怀以问于含。含曰。王 公虽重。理无偏敬。降礼之言。或是诸君事宜。鄙人老 矣。不识时务。书钞。 
鸟程吴逵。往经饥馑。父母兄嫂及群从小幼之亲。死 十有三人。逵病笃。乡里咸苇裹布而埋之。亲属皆尽。 存者唯逵夫妻而已。家徒四壁。昼则佣赁。夜还烧砖伐 木。夜在山草屡遇虎。虎下道避之。夫妻勤苦。期年中 。成七墓十三棺。邻里嘉上其志义。葬日悉出助之。太 守张崇之义其志行。加羔雁之礼。命补功曹吏。逵以门 寒。固辞不就。御览四百十一。 
易雄字与长。举孝廉。为州主簿。迁别驾。自以寒门 不宜处其位。解位。后为舂陵令。书钞 。 
易雄仕郡为主簿。张昌之乱。执太守万嗣将斩之。雄 对贼争论曲直。贼怒。叱使牵雄斩之。雄趋出自若。贼 又呼问之。雄对如初。如此者三。贼乃舍之。嗣由是获 免。雄遂知名。书钞。 
易雄。长沙浏阳人。为舂陵令。闻王敦作逆。谯王丞 檄至。雄驰檄远近。列敦罪恶。俄而王师败绩。敦得肆 暴。收雄姑熟。以檄示焉。雄曰。有之。惜雄位微力弱 。不能救国难。安以生为。今日即戮。得为忠鬼。乃其 愿也。御览 四百 十七。 
罗企生字宗伯。豫章人。殷仲堪初请为府功曹。桓玄 来攻。转咨议参军。仲堪多疑少决。企生深忧之。谓其 弟遵生曰。殷侯仁而无断。事必无成。成败天也。吾当 死生以之。及仲堪走。文武并无送者。唯企生从焉。路 经家门。遵生绐之曰。作如此分别。何可不执手。企生 回马授手。遵生便牵下之。谓曰。家有老母。将欲何行 。企生挥泣曰。今日之事。我必死之。汝等奉养。不失 子道。一门之内。有忠与孝。亦复何恨。遵生抱之愈急 。仲堪于路待之。企生遥呼曰。今日死生是同。愿少见 待。仲堪见其无脱理。策马而去。俄而玄至。人士悉诣 玄。企生独不往。而营理仲堪家。或谓曰。玄性猜急。 未能取卿诚节。若遂不诣。祸必至矣。企生正色曰。我 殷侯吏。见遇以国士。不能共殄丑逆。致此奔败。何面 目就桓求生乎。玄闻。怒而收之。谓曰。相遇如此。何 以见负。企生曰。使君口血未干。而生此奸计。自伤力 劣。不能翦定凶逆。我死恨晚尔。玄遂斩之。时年三十 有七。众咸悼之。世说注一。 
邓攸字伯道。为石勒参军。勒过泗水。攸与乡人河东 陈嘏、平阳马恬、共谋叛勒。破车以牛马负妻子入草中 。又遇贼掠牛马去。攸语妻曰。吾弟早亡。唯有一息。 今当步走。两儿恐尽死。不如弃我儿。抱弟子遗民。妇 乃从之。御览四百十六。 
攸弃儿于草中。儿啼呼追之。至莫复反。攸明日系儿 于树而去。遂渡江。至尚书左仆射。卒。弟子绥服攸齐 衰三年。世说注一。 
邓攸为吴郡守。辄赈恤货贫。书钞。 
吴隐之字处默。濮阳人。少有孝行。遭母忧。哀毁过 礼。时与太常韩康伯邻居。隐之每哭。康伯母辄泣涕。 悲不自胜。既而语康伯曰。汝后若居铨衡之职。当用如 此辈人。及康伯为吏部尚书。因进用之。遂历清望。初 学记十一。　类聚二十。　御览四百十二。又四百四十 三。 
隐之。太元中以国子博士为太子右卫率。御 览二百四十七。 
广州北界有一水名贪泉。父老云。饮此水者皆使廉士 变贪。御览四百九十二。 
旧云。往广州饮贪泉。失廉洁之性。吴隐之为刺史。 自酌贪泉饮之。题石门为诗云。石门有贪泉。一饮重千 金。试使夷齐饮。终当不易心。世说注 一。初学记八。 
虞喜字仲宁。好学博古。中宗初镇江左。上疏荐喜。 公车征不至。司空贺循每一诣喜。辄经信宿。云不能测 也。康帝以为散骑常侍。又不起。永和初时禘。太庙应 有递毁。尚书郎徐禅诣喜讲。所着数十万言。御 览五百三。 
高阳许询字玄度。寓居会稽。司徒蔡谟辟不起。询有 才藻。善属文。能清言。于时士人皆钦一 作仰。爱之。文选江淹杂体诗注 。　书钞。　案书钞引作晋中兴士人书。则列儒林可知 。故因附虞喜后。　又史通谓何祯、许询、文雅高于扬 豫。王隐遗而不编。网漏过为迂阔。今晋书亦并不载于 文苑。何哉。 
高阳许询字元度。丹阳许元字远游。并养高不仕。询 有才藻。能清言。元山居服食。志求仙道。游会稽临海 山。誓不归家。乃与妇书令改适后入剡深山莫知所止。 或以为升仙。御览五百三。 
泛毓字稚春。北海庐人。世说补一注 。 
杜夷字行齐。以儒学称。中宗以为丞相祭酒。中兴初 。皇太子凡三至夷舍。执经问义。初学 记十。　御览二百三十六。 
杜夷素以儒称。秉操贞素。中宗以为儒林祭酒。类 聚。 
徐邈字仙民。东莞姑幕人也。一作字 景山。以东州儒素。少一作坐。 好学。尤善经传。时烈宗始览典籍。招延礼学之士 。后将军谢安。举邈应选。补中书舍人。专在西省。撰 正五经音训。学者宗之。每预顾问。辄有献替。多所补 益。烈宗甚爱之。初学记十一。　御览 二百二十二。 
建元当作太元。中。为太子前 卫率。御览二百四十七。 
范宣字宣子。陈留人也。年十岁。能诵诗书。尝以刀 伤手。捧手改容。人问痛邪。答曰。不足为痛。但受全 之体而致毁伤。不可处耳。家人以其年幼而异焉。御 览三百七十。 
范宣八岁。后园挑菜。误伤指。大啼。问痛邪。答曰 。非为痛。身体发肤。不敢毁伤。是以啼也。同 上四百十二。 
宣少好学。手不释卷。博览众书。善三礼。同 上三百八十四。 
范宣少尚隐遁。博综众书。征辟并不应。虽闲居屡空 。常研讲为业。讽诵之声。有若齐鲁。同 上五百三。 
宣家至贫。罕交人事。豫章太守殷羡、见宣茅茨不完 。欲为改室。宣固辞。羡爱之。以宣贫加年饥疾疫。厚 饷给之。宣又不受。世说注一。 
逵不远千里。往豫章诣范宣。宣见逵异之。以兄女妻 焉。世说注七。 
曹毗字辅佐。谯国人。魏大司马休曾孙也。好文籍。 能属词。累迁太学博士。尚书郎。光禄勋。世 说注三。 
李充字宏度。宏一作和。自是弘字之 误。江夏郢人也。祖康、父矩、皆有美名。充初辟 丞相掾记室参军。善箴铭也。以贫求郯县。迁大着作中 郎。以上亦见世说注二。于时典 籍混乱。充删除烦重。以类相从。分作四部。甚有条贯 。秘阁以为永制。御览二百三十四。　 书钞。 
充母卫氏。廷尉展之妹也。充少孤。母聪明有训。又 善楷书。妙参钟索。世咸重之。充从兄咸。亦善书。御 览七百四十九。 
李轨字弘范。江夏人。仕至尚书郎。世 说注八。　案经典释文。易书诗三礼左氏公羊老庄轨皆 有音。谓为东晋祠部郎中都亭侯。晋书何以不载。故姑 附充后以俟考。 
伏滔字玄度。平昌安邱人。少有才学。举秀才。大司 马桓温参军。领大着作。掌国史。游击将军。卒。世 说注二。 
董威每得残碎缯辄。结以为衣。号曰百给。类 聚六十七。 
任旭字次龙。临海人。操立清俭。不染流俗。郡将蒋 秀请为功曹。治官贪秽。每不奉法。旭正色苦谏。秀既 不纳。旭乃谢去。闭门讲肄。养志而已。久之秀坐事被 收。旭于狱狼狈营救。躬自扶送。秀慨然叹曰。任功曹 直人。吾违其谠言。以至于此。复何言哉。御 览二百六十四。 
郭文字文举。避乱上余杭大辟山。县令顾飏亲迎文举 。归赠一无所受。飏以文举山行。或须皮衣。与韦葱褶 一具。文举不纳。使者置衣室中而去。文亦无言。葱褶 烂于户内。书钞。　御览六百九十五。 
孟陋字少孤。少而贞洁。清操绝伦。口不言世事。少 时或渔弋。虽家人亦不知所之。太宗辅政。以为参军。 不起。桓温躬往造焉。或谓温宜引在府。温叹曰。会稽 王不能屈。非敢拟议也。陋闻之曰。亿兆之人。无官者 十居其九。岂能高士哉。我病疾。不堪共相王之命。非 敢为高也。御览五百四。 
翟汤字道渊。御览五百三引作长渊。 寻阳人。笃行纯素。始安太守干宝与汤通家。遣船 饷之。敕吏曰。翟公廉让。卿致书讫。便委船还。汤无 人送致。乃更货易绢物。因寄还宝。宝本以惠而反烦之 。益愧叹焉。御览四百二十五。又八百 十七。 
翟汤耕而后食。凡有馈赠。一无所受。庾亮荐汤。以 国子博士征。不起。汤子庄字祖休。遵汤之操。雅好弋 钓。及长不复猎。人或问庄曰。同是害生之道而先生止 去其一。何也。庄曰。猎自我。钓自物。故先节其甚者 。且贪饵吞钓岂我哉。时人以为知言。晚节亦不复钓。 端坐荜门。啜菽饮水。征辟皆不就。庄子矫。矫子法。 赐。并征不至。世有隐行。御览五百三 。 
郭翻字长翔。武昌人。少有志操。不交世事。家于临 川。唯以鱼钓射猎为娱。常以车猎。去家百余里。道中 逢一病人。以车送之。徒步而返。以上 多依书钞校补。庾亮荐。公车征不就。乘小船归武 昌。安西将军庾翼以帝舅之重。躬往逼翻。欲强起之。 翻曰。人各有所短。翼以翻船狭小。欲引就一 作入。大船。翻曰。使君不以名当 作民。鄙贱而辱临之。此固野人之舟也。遂不肯。 翼便俯屈入其船中。终日而去。御览五 百三。又七百六十八。　事类赋舟注。　书钞。 
郭翻少有忠操。居贫无业。起往古荒田。先立表题。 经年无主。然后乃作。将熟有认之者。翻悉推与之。县 令闻。以稻归翻。翻不受。类聚六十五 。　案类聚原本无末十字。此依唐类函类聚本补。 
郭翻坠刀于水。路人为取。翻仍以与之。路人不取。 至于三四。固辞。翻曰。尔尚不取。我岂能复得。路人 曰。我若取此。将为天地鬼神之所责矣。翻知其终不受 。复沉刀于水。路人怅然。乃复惊汲为取之。翻于是不 逆其意。十倍刀价与之。其廉不受惠。皆此类也。御 览三百四十五。 
刘驎之字子骥。一字遗民。原误遗民 。依世说注七引改。好游于山泽。志在存道。御 览四百二十五引作志在逸遁。常采药至名山。深入 忘返。见有一涧。水南有二石囷。一囷开。一囷闭。或 说囷中皆仙方秘药。驎之便欲寻索。终不能得。桓冲请 为长史。固辞。居于岐阳。人事往来无不投止。驎之自 供给。人人丰足。凡人致赠。一无所受。御 览五百四。 
刘驎之南阳人。少有信义。去家百余里。有一独媪。 病将死。叹息谓人曰。谁当埋我。唯有刘长史耳。何由 令知。驎之先闻其有病。一作患。故 往候之。值其命终。乃身为治棺殡送之。其仁爱恻隐如 此。御览四百十九。 
戴逵字安道。谯国人。少博学。好谈论。善属文。能 鼓琴。事类赋注琴。引作有文艺。善鼓 琴。工书画。其余巧艺靡不毕综。总角时以鸡卵计 溲白瓦屑作郑玄碑。又为文手自刻字。文既绮藻。器亦 妙绝。时人莫不惊叹。知其深敏。御览 三百八十四又 五百四。　书钞。 
逵不乐当世。以琴书为娱。不远千里。御 览五百七十七。 
太宰武陵王晞闻其能琴。使人召焉。逵对使者前打破 琴。曰戴安道不能为王门一作侯。伶 人。以上亦见类聚四十四。御览五百四 。晞怒。乃更引其兄述。述亦能乐。闻命欣然。操 琴而往。事类赋注琴。 
累迁散骑常侍。郡县逼乃逃去。吴国内史王询有别馆 在虎邱山。乃潜住询山中。谢玄、王询、并表逵忠烈。 备礼征。不至。御览五百四。 
龚元之字道元。潜处陋巷。未尝出入公门。人有致饷 。一无所受。武陵太守孙放荐元之。诏以为散骑常侍。 郡县逼苦、辞不行。前后四征。一皆不降。御 览五百四。 
淳于智字叔平。济北人。上党鲍瑗家多丧疾贫苦。或 谓之曰。淳于叔平神人也。何不试说就卜。瑗乃令智作 卦成。曰君谓宅东北有大桑树。君径至市。入门数十步 。当有一人将新马鞭者。就请还买。以悬此桑树。三年 当暴得财也。瑗承其言。诣市果得马鞭悬之。正三年。 后浚井得钱千万。铜铁杂器复可二十余万。于是家业用 展。病者亦愈。御览四百八十四。 
谢弈女道韫。王凝之妻也。凝之弟献之。尝与宾客谈 议。辞理将屈。道韫遣婢白献之曰。欲为小郎解围。乃 以清绫步障自蔽。申献之前义。客不能屈。御 览六百十七。 
　　桓玄录
桓玄字敬道。 
玄出姑苏。大筑府第。文选南州桓公 九井作注。　案并上引作何法盛桓玄录。 
诏桓玄曰。蕃卫王家。垂固万叶。文 选曲水诗注。 
诏桓玄为楚王。备九锡之礼。玄到姑苏。朝臣劝进。 玄遂篡位也。文选解尚书表注。 
桓玄左右称玄为桓诏。桓彻谏曰。诏者。施于辞令。 不以为称谓也。汉魏之主。皆无此言。愿陛下稽古帝则 。令万世可法。玄曰。此诏已行。今宜敕罢之。御 览五百九十三。 
桓玄闻义军起。斩其二将。志虑窘塞。力与臧道士推 算数厌胜之术。御览四百八十六。 
刘道规及下邳太守孟怀玉等。与桓玄战于峥嵘洲。义 军乘风纵火。尽锐争先。玄众大溃。烧辎重夜遯。玄故 将刘统、冯稚、等。聚党四百人。掩没浔阳城。建威将 军刘怀肃讨平之。其党自相斩以降。玄入江陵。太守冯 谈劝使更下战。玄欲步出汉川。投梁州。而人情崩阻。 不可复合。益州刺史毛璩弟璠卒。璩使其从孙佑之、参 军费恬、送璠丧葬江陵。璩弟子修之为玄屯骑校尉。玄 计穷欲走汉中。修之诱以入蜀。遂与石康等乘舰溯江数 十里。恬与佑之迎击玄。益州督护冯迁斫玄。玄曰。是 何人邪。敢杀天子。迁曰欲杀天子之贼耳。遂斩玄首。 并石康等五级。庾颐之及殿中监万盖、丁仙期、皆死之 。玄年三十六。息升六岁。云我是豫章王。诸军勿见杀 。遂送至江陵市斩之。御览三百二十三 。 
桓玄强与人博弈。取其田宅。御览七 百五十四。 
王机。 
广州人背刺史郭讷。迎王机为刺史。遂入广州。讷乃 持节出避之。机入城。就讷求节。讷曰。昔苏武不失节 。人以为美。今宁可以与贼乎。天朝所假等威。义不可 得相与。自可遣兵来取之。机惭而止。书 钞。　御览六十一。 
王机纂广州。惧王敦来讨。杜弢在郁林。机与结好。 杜弢原作弘。大破桂林贼。还遇 王机于道。机劝弢取交州。弢素有意。乃执机节曰。节 当相与迭。一作送。特何可独捉 。机遂以节与弢。于是机与弢及温劭、刘沈、等并反。 后并为陶侃所杀。书钞。　御览六百八 十一。　案书钞引杜弢作杜弘。 
王矩字令式。美容貌。每出行。观者盈路。御 览三百七十九。 
苏峻。 
苏峻作逆。与祖涣、许柳、等将万余人出横江。连船 东渡。时遇西风。既济半江中。忽更东风。吹船还西岸 。峻□曰。是天助我。固将志也。御览 七百六十八。 
孙恩者亦名灵秀。琅玡人孙秀之族也。世奉事五斗米 道。恩叔泰字敬远。师事钱塘杜子恭为弟子。子恭有内 一作异。术。党就人借瓜刀。其 主求一作索。之。子恭曰。当相 送还。刀主行至嘉兴。有鱼跃入船中。破鱼得瓜刀。其 为神效往往如此。御览三百四十五。　 书钞。 
孙恩败。以囊簏盛婴儿投之于外。或 作水。而告之曰。贺汝先登仙堂。我寻而后就汝。 御览七百四。 
　　胡录
胡者。北夷之总名也。御览七百九十九 。 
北狄。其地南接燕赵。北至沙漠。东渐九夷。西界六 戎。世世自相君臣。不禀中国正朔。御 览八百。 
胡俗以部落为种类。其入居塞者有屠各种。最豪贵。 故得为单于。统领诸种。文选檄吴将校 部曲文注。又与陈伯之书注。 
建兴四年。刘载使刘曜寇长安。文选 劝进表注。案此引作胡录。 
刘粲悉害卢谌父母。文选答卢谌注二 十五。案此引作何法盛晋录。 
泰宁元年五月。大回风。吹刘曜太庙瓦垣外数十步。 其栾梁栱桷无离者。瓦亦不毁。曜素服五月缮治之。御 览七百六十七。 
刘曜进兵围洛阳。百余日不克。石勒谓徐晃曰。曜以 疲卒十万围坚城。今以我初锐击其衰怠。其势必举。十 二月。勒兵四出。昼夜兼行。六日行千里。至洛阳。与 曜大战。遂执曜。书钞。 
石勒与李阳相近。阳性刚愎。每岁与争沤麻池共相扑 打。互有胜负。勒既贵。召阳至。引入。言及平生。酒 酣牵阳肘曰。卿年老。臂中故有力不。颇复与人斗邪。 孤往数得卿尊拳。卿亦快遭一作得。孤 毒手。因大笑。赏赐甚厚。即日拜阳奉车都尉。除始兴 太守。勒治门合至峻。有醉胡乘马径入府门。勒问门吏 冯翥。向走马入门是何人。而不惮白。翥见问惶遽。误 对忘讳曰。向有醉胡乘马驰来。即已诃问。胡人难与语 。非小吏所制。勒笑曰。胡正自难可与言。以 上亦见类聚十九。其后章武太守樊坦入辞。居贫。 衣服甚陋。曰。樊章武贫邪。朝服何以坏恶。坦性疏谬 。对曰。顷遇羯胡。资财荡尽。是以穷獘。勒大笑曰。 羯贼乃尔大恶。取君物尽。坦汗流而不敢谢。勒赐坦衣 。恕而不问。御览三百九十一。 
石虎有所平克。不复料其善恶。或尽坑斩、使无孑遗 。御览四百九十二。 
冉闵杀石鉴及幸胡数万人。于时人有高鼻多须者。无 不滥死。御览三百七十四。 
苻健。洪第三子。健阴图关中。阳使其徒种麦。示无 西意。以上亦见类聚八十五。有 微知其计不肯耕种者。健杀之。后十余日。帅众西行。 到孟津作浮桥。健原误洪。使弟 雄步骑五千人入潼关。兄子青当作菁。 入轵关。指河誓曰。若事不捷。汝死河北。我死河 南。为鬼无相见也。御览四百八十。 
苻健凶淫暴虐。常露刃张弓。椎钳锯凿。杀人之具。 备置左右。御览三百四十七。又四百九 十二。又七百六十三。 
苻坚率众五十万向寿春。谓融曰。晋人若知朕来。便 一时还南。固守长江。虽百万之众。无所用之。今秘吾 来。令彼不知。彼顾江东。在此必当战。若其溃败。求 守长江。不复可得。则吾事济矣。乃秘不言坚自来。于 是以小将旗列屯肥北。晋征虏将军谢石、冠军将军谢玄 、辅国将军谢琰、西中郎将桓伊、等。并阻水南。一时 涉渡肥水。融曰。及吴未成列。击之必克也。坚曰。不 然。我长于步。彼便于水。今舍步入水。是以所短击其 所长。非良策矣。可须彼过水。一时击之。彼既背水。 进退无术。乃可尽杀。然后船舫渡江。直指会稽。观禹 朝万国之处。不亦乐乎。列陈以待。晋军既济。战于肥 北。坚被重疮。三军溃乱。坚驰还长安。御 览三百九。 
王猛北海人。居魏土。少贫贱。鬻畚为业。尝至洛阳 货畚。有人于市贵买其畚而无直。云家近在此。可随我 取直。猛随去。行不觉远。而忽至深山中。此人语猛。 且住树下。当先启府君。须臾猛进。见一公踞胡床。头 发悉白。侍一作将。从十许人。 有一人引猛云。大司马公可进。猛因拜老公。公曰。王 公何缘拜。即十倍售畚直。又发人送猛出山。既出顾视 。乃嵩高山也。类聚四十七。　御览二 百九。又四百八十四。又八百八十一。　太平广记二百九 十四。 
苻坚青州刺史苻朗降。烈宗诏曰。朗深识逆顺。望风 归化。既嘉此诚。亦简其才。可员外散骑侍郎。并赐给 之。御览二百二十四。 
姚苌试诸子。谓曰。吾有一宝物。万金不易。汝等技 艺胜者。吾以与之。诸子皆素好马。欲于父前试之。惟 此下疑脱一兴字。略不动。苌以 为贤。故越诸兄立为嗣子。御览八百二 。 
后蜀李雄太子班。雄寝疾。班昼夜省侍。衣不解带。 雄自少攻战。大被伤痍。至是多脓溃。班为吮脓。殊无 难色。班即雄兄之子也。御览四百十二 。 
初闵帝在关中。与氐羌破铁券、约不役使。御 览五百九十八。　书钞引此。末句作誓不相侵。 
賨者。廪君之苗裔。巴氐于务相乘士船而浮。众异之 。立为禀君。子孙列巴中。秦并天下。而薄其税赋巴人 。谓赋为賨。因名巴賨。纲目十四集览 。
  </div>
  <div class="pagination">
   <a href="旧晋书九家辑本_page48.html">
    上一页
   </a>
   <span>
    ...
   </span>
   <a href="旧晋书九家辑本_page44.html">
    44
   </a>
   <a href="旧晋书九家辑本_page45.html">
    45
   </a>
   <a href="旧晋书九家辑本_page46.html">
    46
   </a>
   <a href="旧晋书九家辑本_page47.html">
    47
   </a>
   <a href="旧晋书九家辑本_page48.html">
    48
   </a>
   <span class="current-page">
    49
   </span>
   <a href="旧晋书九家辑本_page50.html">
    50
   </a>
   <a href="旧晋书九家辑本_page51.html">
    51
   </a>
   <a href="旧晋书九家辑本_page52.html">
    52
   </a>
   <a href="旧晋书九家辑本_page53.html">
    53
   </a>
   <a href="旧晋书九家辑本_page54.html">
    54
   </a>
   <a href="旧晋书九家辑本_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
