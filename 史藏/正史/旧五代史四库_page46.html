<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 46 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 46 页/共 60 页</h1>
    <div class="content">



　　旧五代史卷一百十攷证
　　钦定四库全书
　　旧五代史卷一百十一
　　宋门下侍郎参知政事监修国史薛居正等撰
　　周书第二
　　太祖纪二
　　广顺元年春二月癸巳朔以枢密副使尚书户部侍郎范质为兵部侍郎依前充职以陈州刺史判三司李谷为户部侍郎判三司以右金吾大将军充街使翟光邺为左千牛衞上将军充宣徽北院使以宣徽北院使袁防为左武卫上将军充宣徽南院使以左右金吾大将军充街使符彦琳为右监门上将军丁酉以皇子天雄军牙内都指挥使检校右仆射贵州刺史荣起复为澶州节度使检校太保以右金吾上将军薛可言为右龙武统军以左神武统军安审约为左羽林统军以左骁衞上将军赵赞为右羽林统军以太子太师致仕宋彦筠为左衞上将军诏移生吐浑族帐于潞州长子县江猪岭已亥左武衞上将军刘遂凝为左神武统军以左衞上将军焦继勲为右神武统军以左领军衞上将军史佺为右衞上将军庚子故呉国夫人张氏追赠贵妃故皇第三女追封乐安公主故第二子青哥赠太保赐名侗第三子意哥赠司空赐名信故长妇刘氏追封彭城郡夫人皇侄三人守筠赠左领军将军改名愿奉超赠左监门将军定哥赠左千牛卫将军赐名逊故皇孙三人宜哥赠左骁衞大将军赐名谊喜哥赠武卫大将军赐名诚三哥赠左领衞大将军赐名諴辛丑西州囘鹘遣使贡方物前开封尹鲁国公侯益进封楚国公前西京畱守莒国公李从敏进封秦国公前西京畱守王守恩进封莒国公癸卯以前中书侍郎兼户部尚书平章事李涛为太子宾客诏宣徽南院使袁防权知开封府事以太子太保和凝为太子太傅丙午晋州王晏奏河东刘崇遣伪招讨使刘钧副招讨使白截海率歩骑万余人来攻州城以今月五日五道齐攻率州兵拒之贼军伤死甚众【宋史王晏传刘崇侵晋州晏闭关不出设伏城上并人以为怯竞举堞而登晏麾伏兵击之颠死者甚众遂焚桥遁晏遣子汉伦追比数十里斩首百余级】内出寳玉器及金银结缕寳装牀几饮食之具数十碎之于殿庭帝谓侍臣曰凡为帝王安用此仍诏所司凡珍华恱目之物不得入宫先是囘鹘间嵗入贡禁民不得与蕃人市易寳货至是一听私便交易官不禁诘丁未左千牛将军朱宪使契丹回契丹主乌裕遣使郭济献良马一驷贺登极戊申诏曰朕祗膺景命奄有中区毎思顺物之情从众之欲将使照临之下多寄食僦舍之徒嵗月之间动懐土念家之思宜循大体用革前规应诸道州府有前资朝官居住如未赴京不得发遣其行军副使巳下幕职州县官等得替求官自有月限年月未满一听外居如非时诏徴不在此限巳酉有司议立四亲庙从之辛亥以太子少傅杨凝式为太子少师以太常卿张昭为户部尚书以尚书左丞王易为礼部尚书以兵部侍郎边蔚为太常卿以翰林学士中书舍人鱼崇谅为工部侍郎充职以户部侍郎韦勲为兵部侍郎以刑部侍郎边归谠为户部侍郎以礼部侍郎司徒诩为刑部侍郎以秘书监赵上交为礼部侍郎以兵部尚书王仁裕为太子少保以翰林学士礼部尚书张沆为刑部尚书充职以尚书右丞田敏为左丞以吏部侍郎叚希尧为工部尚书以太子詹事马孙为太子宾客前鄜州节度使刘重进前滑州节度使宋延屋并加食邑吐浑府畱后王全徳加检校太保充宪州刺史隰州刺史许迁奏河东贼军刘筠自晋州引兵来攻州城防以州兵拒之贼军伤死者五百人信宿遁去丁巳以尚书左丞田敏充契丹国信使回鹘遣使贡方物已未天徳军节度使虢国公郭勲加同平章事以前宗卿刘皥为衞尉卿辛酉以衞尉卿边光范为秘书监以前吏部侍郎李详为吏部侍郎以前户部侍郎顔衎为尚书右丞三月壬戌朔前西京畱守李从敏卒戊辰以前左武衞上将军李懐忠为太子太傅致仕以前邢州节度使安审晖为太子太师致仕辛未幸南庄壬申诏曰诸州府先差散从亲事官等前朝创置盖出权宜茍便一时本非旧贯近者遍询羣议兼采封章且言前件抽差于理不甚允当一则碍州县之色役一则妨春夏之耕耘贫乏者困于供须豪富者幸于影庇旣为烦扰须至改更况当东作之时宜罢不急之务其诸州所差防从亲事官等并宜放防诏下公私便之徐州行营都部署王彦超驰奏复徐州城内逆首杨温及亲近徒党并处斩其余无名目人及本城军都将校职掌吏民等虽被胁从本非同恶并释放兼知自前杨温招唤草贼同力守把朕以村墅小民偶被扇诱念其庸贱特与舍容其招入城草贼并放归农仍倍加安抚湘隂公夫人并骨肉在彼仰差人安抚守护勿令惊恐以右防骑常侍张煦给亊中王延蔼并为左防骑常侍以前大名府少尹李琼为将作监以前彰武军节度使周密为太子太师致仕以衞尉卿刘皥充汉隐帝山陵都部署丙子以太子少保致仕王延为太子少傅以户部尚书致仕卢损左骁衞上将军致仕李肃并为太子少保兵部尚书致仕韩昭为尚书右仆射太子太师致仕卢文纪为司空自延而下并依前致仕故防骑常侍裴羽赠户部尚书故太子宾客萧愿赠礼部尚书以司农卿致仕薛仁谦为鸿胪卿以将作监致仕乌昭为太府卿以太常少卿致仕王禧为少府监以秘书少监致仕叚颙为将作监自仁谦而下并依前致仕诏沿淮州县军镇今后自守疆土不得纵一人一骑擅入淮南地分已夘潞州奏渉县所擒河东将士二百余人部送赴阙诏给衫袴巾履放归本土甲申镇州武行徳移镇许州何福进移镇镇州丙戌以襄州节度副使郭令图为宗正卿诏曰故苏逢吉刘铢顷在汉朝与朕同事朕自平祸乱不念仇讐防示优与全家属尚以防稚无托衣食是艰将行矜防之恩俾获生存之路报怨以徳非我负人赐逢吉骨肉洛京庄宅各一赐刘铢骨肉陜州庄宅各一己丑幸南庄庚寅唐故郇国公李从益追封许王唐明宗淑妃王氏追赠贤妃辛卯诏诸道节度副使行军司马两京少尹畱守判官并许差定当直人力不得过十五人诸府少尹书记支使防御团练副使不得过十人节度推官防御团练军事判官不得过七人逐处系帐收管此外如敢额外影占人户其本官当行朝典先是汉隐帝时有人上言州府从事令録皆请料钱自合雇人驱使不合差遣百姓丁户秉政者然之乃下诏州府从事令録本处先差职役并放归农自是官吏有独行趋府县者帝颇知之故有是命夏四月壬辰朔诏沿淮州县许淮南人就淮北籴易糇粮时淮南饥故也甲午以夫人董氏为徳妃仍令所司备礼册命巳亥改侍衞马歩军军额马军旧称护圣今改为龙防歩军旧称奉国今改为虎防壬寅诏唐庄宗明宗晋高祖三处陵寝各有守陵宫人并放逐便如愿在陵所者依旧供给甲辰相州张彦成移镇邓州折从阮移镇滑州李筠移镇相州丙午毫州防御使王重卒戊申幸南庄庚戌皇第四女封寿安公主辛亥故许州节度使刘信追封蔡王丙辰诏曰牧守之任委遇非轻分忧之务旣同制禄之数宜等自前有富庶之郡请给则优或边逺之州俸料素薄以至迁除之际拟议亦难旣论资叙之高低又患禄秩之升防所宜分多益寡均利同思冀无党无偏以劝勲効今定诸防御使料钱二百贯禄粟一百石食盐五石马十匹草粟元随三十人衣粮团练使一百五十贯禄粟七十石盐五石马十匹元随三十人刺史一百贯禄粟五十石盐五石马五匹元随二十人云丁已尚书左承田敏使契丹回契丹主乌裕遣使努瑚报命并献碧玉金涂银褁鞍勒各一副弓矢器伏貂裘等土产马三十匹土产汉马十匹庚申帝为故贵妃张氏举哀于旧宫辍视朝三日辛酉司空致仕卢文纪卒五月壬戌朔帝不视朝以汉隠帝梓宫在殡故也戊寅皇子澶州节度使荣起复依前澶州节度使以故贵妃张氏去嵗薨至是发哀故也已已遣左金吾衞将军姚汉英前右神武将军华光裔使于契丹辛未太常卿边蔚上追尊四庙谥议是夜有大星如五升器流于东北有声如雷丙子太常卿边蔚上太庙四室奠献舞名丁丑诏京兆鳯翔府应诸色犯事人第宅庄围店硙巳经籍没者并给付罪人骨肉壬午幸南庄甲申考城县廵检供奉官马彦勍弃市坐匿赦书杀狱囚也丙戌宰臣冯道为四庙册礼使六月辛夘朔不视朝以汉隐帝梓宫在殡故也甲午百寮上表请以七月二十八日皇帝降圣日为永寿节从之邢州大雨霖巳亥太常少卿刘恱上汉少帝諡曰隐皇帝陵曰頴陵从之辛亥以枢密使王峻为尚书左仆射兼门下侍郎同平章事监修国史充枢密使以枢密副使尚书兵部侍郎范质为中书侍郎同平章事充集贤殿大学士以户部侍郎判三司李谷为中书侍郎同平章事判三司司徒兼侍中监修国史窦贞固司空兼中书侍郎同平章事集贤殿大学士苏禹珪并罢相守本官壬子幸西庄癸丑诏宰臣范质参知枢密院事邺都洺沧贝等州大雨霖丙辰西京奏新授宗正卿郭令图卒丁已以尚书左承顔衎为兵部侍郎充端明殿学士以宣徽北院使翟光邺兼枢密副使秋七月辛酉朔帝被衮冕御崇元殿授太庙四室寳册于中书令冯道等赴西京行礼癸亥尚书左丞田敏兼判国子监事戊辰以御史中丞于徳辰为尚书右丞以秘书监边光范为太子宾客以户部尚书张昭为太子宾客以其子秉为阳翟簿犯法抵罪昭诣阁待罪诏释之乃左授此官壬申史官贾纬等以所撰晋高祖实禄三十巻少帝实録二十卷上之丙子幸宰臣王峻第已丑镇州奏破河东贼军于平山县西斩首五百级是日太常卿边蔚奏议改郊庙舞名事具乐志八月辛夘汉隐帝梓宫发引帝诣太平宫临奠诏羣臣出祖于四郊是嵗幽州饥流人防入沧州界诏流人至者口给防粟仍给无主土田令取便种莳放免差税癸巳虎入西京修行寺伤人市民杀之乙未幸班荆馆壬寅契丹遣幽州牙将曹继筠来归故晋中书令赵莹之丧诏赠太傅仍赐其子绢五百匹以备丧事归葬于华隂故里乙巳幸西庄壬子晋州王晏移镇徐州沧州王景移镇河中定州孙方简移镇华州永兴郭从义移镇许州贝州王继移镇河阳李晖移镇沧州以许州节度使武行徳为西京畱守滑州折从院移镇陜州河中扈彦珂移镇滑州陜州李洪信移镇永兴华州王饶移镇贝州徐州王彦超移镇晋州丙辰尚食李氏等宫官八人并封县君司记刘氏等六人并封郡夫人尚宫皇甫氏等三人并封国夫人唐制有内官宫官各有司存更不加郡国之号近代加之非旧典也以易州刺史孙行友为定州畱后戊午故夫人柴氏追立为皇后仍令所司定諡备礼册命九月庚申朔帝诣太平宫起居汉太后辛酉故夫人杨氏追赠淑妃仍令所司择日备礼册命故皇第五女追封永宁公主癸亥定州奏契丹永康王乌裕为部下所杀以前耀州团练使武廷翰太子少保致仕丙子诸道兵马都元帅两浙节度使检校太师尚书令中书令呉越国王钱俶可天下兵马都元帅丁丑中书舍人刘涛责授少府少监分司西京坐遣男顼代草制词也监察御史刘顼责授复州司户坐代父草制也中书舍人杨昭俭解官放逐私便以多在假告不亲其职也









　　旧五代史巻一百十一
　　旧五代史卷一百十一攷证
　　周太祖纪二相州张彦成　张彦成原本作彦威今据列传改正
　　丙子幸宰臣王峻第　案丙子欧阳史作戊寅
　　癸亥定州奏契丹永康王鄂约为部下所杀　案辽史世宗以九月癸亥遇弑不应定州即能于癸亥入奏疑原文有舛误
　　乌裕旧作兀欲今改　郭济旧作骨支今改　努瑚旧作耨姑今改






　　旧五代史巻一百十一攷证
　　钦定四库全书
　　旧五代史巻一百十二
　　宋门下侍郎参知政事监修国史薛居正等撰
　　周书第三
　　太祖纪三
　　广顺元年冬十月已丑朔宰臣王峻献唐张蕴古大寳箴谢偃惟皇诫德赋二图诏报曰朕生长军戎勤劳南北虽用心于钤匮且无暇于诗书世务时艰粗经阅厯前言往行未甚讨寻卿有佐命立国之勲居代天调鼎之任恒虑防德未及古人于是采掇箴规弼谐寡昧披文阅理怿意怡神究为君治国之源审修已御人之要帝王之道尽在于兹辞翰俱高珠寳何贵再三省览深用愧嘉其所进图已令于行坐处张悬所冀出入看读用为鉴戒壬辰潞州奏廵检使陈思让监军向训破河东贼军于虒亭癸已以刑部侍郎司徒诩为户部侍郎以左防骑常侍张煦为刑部侍郎以给事中吕咸休为左防骑常侍甲午绛州防御使孙汉英卒辛丑荆南奏湖南乱大将军陆孟俊执伪节度使马希萼迁于衡州立希萼弟希崇为留后将吏二千余人遇害者半牙署库藏焚烧殆尽乙已诏并吏部三铨为一铨委本司长官通判丙午晋州廵检王万敢奏河东刘崇入寇营于州北辛亥潞州奏河东贼军寇境乙卯荆南奏淮南遣鄂州节度使刘仁瞻以战船二百艘于今月二十五日入岳州丙辰诏枢密使王峻率兵援晋州丁巳以左卫将军申师厚为河西军节度使检校太保师厚素与王峻善及峻贵师厚羁旅无依日于峻马前望尘而拜防西凉请帅帝令择之无欲去者峻乃以师厚奏之师厚亦欣然求往寻自前鎭将授左卫将军检校工部尚书翼日乃有凉州之命赐旌节驼马缯帛以遣之十一月已未朔荆南奏淮南大将邉镐率兵三万自袁州路趋潭州马希崇遣从事送牌印纳器仗镐入城称武安军节度使马氏诸族及将吏千余人皆徙于金陵甲子夜东南白虹亘天以新晋州节度使王彦超为晋绛行营马军都虞乙丑命王峻出征晋州帝幸西荘以钱之甲戌日南至羣臣拜表称贺甲申故贵妃张氏丁亥诏唐朝五庙旧在至德宫安置应属徽陵荘田园舍宜令新除右监门将军李重玉为主其縁陵縁庙法物除合留外所有金银器物充迁故淑妃王氏及许王从益外其余竝给与重玉及尼惠英惠灯惠能惠严等令重玉以时祀陵庙务在丰防重玉故皇城使李从璨之子明宗之孙惠英等亦明宗亲属也故帝授重玉官秩令主先祀防王者之后也十二月戊子朔诏以刘崇入寇取当月三日暂幸西京庚寅诏廵幸宜停时王峻驻军陜府闻帝西廵遣使驰奏不劳车驾顺动帝乃止乙未幸西荘兖州慕容彦超上言乞朝觐诏允之寻称部内草寇起不敢离鎭戊申郓州奏慕容彦超防城反已酉王峻奏刘崇逃遁王师已入晋州【宋史陈思让传王峻援晋州以思让与康延昭分为左右厢排阵使令率军自乌岭路至绛州与大军合崇烧营遁去思让又与药元福袭破之】广顺二年春正月戊午朔不受朝贺以宿兵在外故也庚申王峻奏起近鎭丁夫二万城晋州壬戌修东京罗城凡役丁夫五万五千两旬而罢甲子以侍衞歩军都指挥使曹英为兖州行营都部署以齐州防御使史延韬为副都署以皇城使向训为兵马都监陈州防御使药元福为马步都虞率兵讨慕容彦超【陈平集慕容彦超盗据兖海周祖命曹英为帅向训副之参用药元福以兵从谓元福曰已勅英训勿以军礼见汝及元福至英训皆父事焉】诸军入兖州界不得下路停止村舍犯者以军法从事丙寅徐州廵检供给官张令彬奏破淮贼于沭阳斩首千余级擒贼将燕敬权时慕容彦超求援于淮南淮南伪主李景发兵援之师于下邳闻官军至退趋沭阳遂破之庚午髙丽权知国事王昭遣使贡方物壬申镇州何福进差人部送先擒获到河东贼军二百余人至阙下诏给巾履衫袴以释之戊寅徐州部送沭阳所获贼将燕敬权等四人至阙下诏赐衣人金帛放归本土敬权等感泣谢罪帝召见谓之曰夫恶凶邪奨忠顺天下一也我之贼臣挠乱国法婴城作逆殃及生灵不意呉人助兹凶恶非良算也尔当归言之于尔君初汉末遣三司军将路昌祚于湖南市茶属淮南将邉镐陷长沙昌祚被贼送金陵及敬权自大朝归具以帝言告于李景景乃召昌祚延坐从容久之且称美大朝皇帝圣德广被恩沾邻土深有依附国家之意及罢遣伪宰相宋齐丘宴昌祚于别馆又命访昌祚在湖南遭变之时亾失纲运之数命依数偿之给茗荈万八千斤遣水运至江夏仍厚给行装遣之归阙二月庚寅府州防御使折德扆奏河东贼军寇境率州兵破之斩首二千级辛卯太白经天癸已以权知髙丽国事王昭为高丽国王庚子府州防御使折德扆奏收河东界岢岚军癸卯诏先获河东乡军一百余人各给钱鞋放归乡里壬子太子太师致仕安审晖卒三月庚申幸南荘令从臣习射戊辰以枢密院直学士左谏议大夫王溥为中书舍人充翰林学士以内客省使恩州团练使郑仁诲为枢宻副使诏宣徽北院使翟光邺权知永兴军府事甲戌囘鹘遣使贡方物庚辰诏西京荘宅司内侍省宫苑司内园等四司所管诸廵系税户二千五百竝还府县其广德升平二宫竝停废应行从诸荘园林亭殿房舍什物课利宜令逐司依旧收管夏四月丙戌朔日有食之帝避正殿百官守司丁亥诏停蔡州乡军戊子以京师旱分命羣臣祷雨癸已制削夺慕容彦超在身官爵甲午髙丽国册使卫尉卿刘皥卒乙卯诏取来月五日车驾赴兖州城下慰劳将士以枢密副使郑仁诲为右卫大将军依前充职兼权大内都防检以中书侍郎平章事判三司李谷为权东京留守兼判开封府事五月丙辰朔帝御崇元殿受朝仗卫如仪庚申车驾发京师戊辰至兖州城下乙亥收复兖州斩慕容彦超夷其族诏端明殿学士顔衎权知兖州军州事壬午曲赦兖州管内罪人取五月二十七日已前所犯罪大辟已下咸赦除之慕容彦超徒党有逃避潜窜者及城内将吏等竝放罪自慕容彦超违背已来乡州内有接便为非者一切不问诸军将士殁于王事者各与赙赠都头已上与赠官兖州城内及官军下寨四面去州五里内今年所徴夏秋税及沿征钱物竝放十里内只放一州管界今夏苗子三分放一分城内百姓遭毁拆舍屋及遭烧焚者给赐材木诸处差到人夫内有遭矢石死者各给绢三匹仍放户下三年徭役云癸未诏兖州降为防御州仍为望州六月乙酉朔帝幸曲阜县谒孔子祠既奠将致拜左右曰仲尼人臣也无致曰帝曰文宣王百代帝王师也得无敬乎即拜奠于祠前其所奠酒器银鑪竝留于祠所遂幸孔林拜孔子墓帝谓近臣曰仲尼亚圣之后今有何人对曰前曲阜令袭文宣公孔仁玉是仲尼四十三代孙有乡贡三礼顔涉是顔渊之后即召见仁玉赐绯口授曲阜令顔涉授主簿便令视事仍勅兖州修葺孔子祠宇墓侧禁樵采丙戌车驾还京初帝以五月十三日至兖州贼尚拒守至十七日昼梦道士一人进书巻首云车驾来月二日还京其下文字絶多不能尽记既寤以梦告宰臣又四日而城拔帝至军凡驻跸九日而贼平果以六月二日发离城下近代亲征克捷无如此之速也是日大雨城下行宫水深数尺其日晚至中都县帝笑谓侍臣曰今日若不离城下则当为潦所溺矣戊戌车驾至自兖州辛丑以灵武节度使冯晖卒辍视朝一日壬寅前翰林学士李澣自契丹中上表陈奏机事且言伪幽州节度使萧海贞欲谋向化帝甚嘉之【宋史李澣传海贞与澣相善澣乘间讽海贞以南南归之计海贞纳之周广顺二年澣因定州孙方谏密表言契丹衰微之势周祖嘉焉遣谍者田重霸赍诏慰抚仍命澣通信澣复表述契丹主幼弱多宠好击鞠大臣离贰若出师讨伐因与通好乃其时也属中原多故不能用其言】癸卯德妃董氏薨乙已诏宣徽南院使袁防判开封府事辛亥以朔方军衙内都虞冯继业复起为朔方军兵马留后甲寅幸旧宅为德妃举哀故也秋七月丙辰诏内外臣僚毎遇永寿节旧设斋供今后中书门下与文武百姓其设一斋侍卫亲军都指挥使已下共设一斋枢密使内诸司使已下共设一斋其余前任职员及诸司职掌更不得开设道埸及设斋是日大风雨破屋拔树尚书省都堂有龙穿屋坏兽角而去西壁有爪迹存焉襄州大水丁卯诏复升陈州曹州为节鎭以侍卫马军都指挥使洋州节度使郭崇为陈州节度使以侍卫步军都指挥使曹英为曹州节度使竝典军如故以陈州防御使药元福为晋州节度使辛未诏相州节度使李筠权知潞州军州事丙子以小底都指挥使汉州刺史李重进为大内都防检兼马步都军头令恩州团练使以内殿直都知驸马都尉张永德领和州刺史充小底第一军都指挥使八月甲申朔翰林学士刑部尚书张沆落职守本官以中书舍人史馆修撰判舘事徐台符为礼部尚书兖翰林学士承防以兵部侍郎韦勲为尚书右丞以尚书右丞于徳辰为吏部侍郎以戸部侍郎邉归谠为兵部侍郎以礼部侍郎赵上交为戸部侍郎以枢密直学士左散骑常侍陈观为工部侍郎依前充职以刑部侍郎景范为左司郎中充枢密直学士乙酉枢密使王峻上章请解枢衡凡三上章诏不允庚寅颍州奏先于淮南俘获孳畜已准诏送还本土甲午诏止絶吏民诣阙举请刺史县令赐宰臣李谷白藤肩舆时谷以今年七月因步履伤臂请告数旬诏谷扶持三司刻名印署事仍放朝参庚子潞州节度使常思移鎭宋州相州节度使李筠移镇潞州壬寅郓州节度使高行周薨癸丑诏改盐麴法盐麴犯五斤已上处死煎鹻盐者犯一斤已上处死先是汉法不计斤两多少竝处极刑至是始革之九月庚午以大理卿剧可乆为太仆卿以左庶子张仁瑑为大理卿以司天监赵延乂为太府卿兼判司天监事诏北面沿邉州鎭日守疆埸不得入北界俘掠乙亥鎭州奏契丹寇深冀州遣龙捷都指挥使刘诲牙内都指挥使何继筠等率兵拒之而退时契丹闻官军至掠冀部丁壮数百随行狼狈而北冀部被掳者望见官军鼓噪不已官军不敢进其丁壮尽为蕃军所杀而去丁丑以郑州防御使白重赞为相州留后戊寅乐寿都监杜延熙奏于瀛州南杀败契丹斩首三百级获马四十七匹癸未帝姨母韩氏追封楚国夫人故第四姊追封福庆长公主易州奏契丹武州刺史石越来奔冬十月丙戌以前晋州节度使王彦超为河阳节度使庚寅诏诸州罢任或朝觐竝不以器械进贡先是诸道州府各有作院每月课造军器逐季搬送京师进纳其逐州每年占留系省钱帛不少谓之甲料仍更于部内广配土产物征敛数倍民甚苦之除上供军器外节度使刺史又私造器甲以进贡为名功费又倍悉取之于民帝以诸州器甲造作不精兼占留属省物用过当乃令罢之仍选择诸道作工赴京作坊以偹役使乙未永兴军奏宣徽北院使知军府事翟光邺卒丁酉德妃废朝戊戌以宣徽南院使袁防权知永兴军府事以枢密直学士工部侍郎陈观权知开封府事已亥升钜野县为济州以枢密院副使郑仁诲为宣徽北院使兼枢密副使庚子幸枢密院王峻请之也甲辰宰臣李谷以臂伤未愈上表辞位凡三上章诏报不允丁未沧州奏自十月已前蕃归汉户万九千八百戸是时北境饥馑人民转徙襁负而归中土者散居河北州县凡数十万口十一月丙辰荆南奏朗州大将刘言以今年十月三日领兵趋长沙十五日至潭州淮南所署湖南节度使邉镐岳州刺史宋徳权竝弃城遁去庚申以前少府监马从斌为殿中监壬戌枢密使王峻亡妻崔氏追封赵国夫人非故事也乙丑刑部尚书张沆卒辛未陜州折从阮移鎭邠州以前宋州节度使李洪义为安州节度使癸酉青州符彦卿移鎭郓州甲戌诏曰累朝已来用兵不息至于缮治甲胄未免配役生灵多取于民助成军器就中皮革尤峻科刑稍犯严条皆抵极典乡县以之生事奸猾得以侵渔宜立所规用革前应天下所纳牛皮今将逐所纳数三分内减二分其一分于人户苖亩上配定每秋夏苗共十顷纳连角皮一张其黄牛纳干筋四两水牛半斤犊子皮不在纳限牛马驴骡皮筋角今后官中更不禁断只不得将出化外敌境州县先置廵检牛皮节级竝停丙子诏曰应内外文武官寮幕职州县官举选人等今后有父母祖父母亡殁未经迁者其主家之长不得辄求仕进所由司亦不得申举解送如是卑幼在下者不在此限已卯日南至帝御崇元殿受朝贺仗卫如仪十二月丙戌权武平军留后刘言遣牙将张崇嗣入奏于十月十三日与节度副使王进逵行军司马何敬贞指挥使周行逄等同共部领战棹攻收湖南伪节度使邉镐当夜出奔王进逵等已人潭州【九国志王逵传逵朗州武陵人或名进逵邉镐为武安军节度使召刘言入觐言不行谋于逵曰江南召我不往必加兵于我矣为之奈何逵曰镐之此来以制置潭朗为名公如速行正入其算武陵负江湖之阻带甲百万乃欲拱手臣异姓乎镐新至长沙经畧未定乘人心愤怒引兵攻镐可一鼓而擒也言然之乃遣与何景眞等同起兵于武陵号十指挥使以攻邉镐逵率舟师南上至长沙邉镐大骇以所部奔归江南诸州屯守皆罢之尽复湖外之地】癸巳太子太师致仕安叔千卒甲午诏今后诸侯入朝不得进奏买宴丁酉皇子澶州节度使荣落起复加同平章事戊戌太子少傅致仕王延卒壬寅幸西荘乙已以端明殿学士顔衎权知开封府事御史台奏请改左右威卫复为左右屯卫从之避御名也是冬无雪
　　广顺三年春正月壬子朔帝御崇元殿受朝贺仗卫如仪幸太平宫起居汉太后甲寅赐羣臣射于内鞠埸乙卯武平军兵马留后刘言奏潭州干戈之后焚烧殆尽乞移使府于武陵从之诏升朗州为大都督府在潭州之上丙辰以武平节度使留后检校太尉刘言为检校太师同平章事行朗州大都督充武平军节度兼三司水陆转运等使制置武安静江等军事进封彭城郡公武平军节度使使权知潭州军州事检校太傅王进逵为检校太尉行潭州刺史充武安军节度使以武安军行军司马兼衙内歩军都指挥使检校太傅何敬贞为检校太尉行桂州刺使充静江军节度使以张仿领睂州刺史充武平军节度副使以朱元琇领黄州刺史充静江军节度副使以周行逢领集州刺史充武安军节度行军司马自进逵而下皆刘言将校也邠州奏庆州略蕃部野鸡族略夺商旅侵扰州界诏遣寕州刺史张建武等率兵掩袭仍先赐勅书安抚如不从命卽进军问罪辛酉诏赐朗州刘言应两京及诸道旧属湖南楼店邸第乙丑诏诸道州府系属户部营田及租税课利等除京兆府荘宅务赡国军盐务两京行从荘外其余竝割属州县所征租税课利官中只管旧额其职员节级一切停废应有客户元佃系省荘田桑土舍宇便赐逐户充为永业仍仰县司给与凭由应诸处元属营田戸部院及系县人户所纳租中课利起今年后竝与除放所有见牛犊竝赐本戸官中永不收系云帝在民间素知营田之至是以天下系官荘田仅万计悉以分赐见佃戸充永业是嵗出户三万余百姓既得为已业比戸欣然于是葺屋植树敢致功力又东南郡邑各有租牛课戸往因梁太祖渡淮军士掠民牛以千万计梁太祖尽给与诸州民输租课自是六十余载时移代改牛租犹在百姓苦之至是特与除放未防京兆府荘宅务及盐务亦归州县依例处分或有上言以天下系官荘田甚有可惜若遣货之当得三十万缗亦可资国用帝曰苟利于民与资国何异丁卯户部侍郎权知贡举赵上交奏诸科举人欲等第各加封义塲数进士除诗赋外别试杂文一塲从之两浙吊祭使左练议大夫李知损责授登州司马员外置仍令所在驰驿放遣知损衔命江浙所经藩郡皆强贷于侯伯为青州知州张凝所奏故有是命己巳幸南荘临水亭见双凫戏于池上帝引弓射之一发叠贯从臣称贺庚午以前邠州节度使侯章为邓州节度使前莱州刺史叶仁鲁赐死坐为民所讼故也辛未诏枢密使王峻廵视河隄峻请行故从之辛未幸南荘闰月甲申朗州刘言潭州王进逵奏广贼占据桂管深入永州界俘劫遣朗州行军司马何敬贞与指挥使未全琇陈顺等率水陆军五万进击丙戌囘鹘遣使贡方物诏故梁租庸使赵岩侄崇勲见居陈州量赐系官店宅从王峻之请也辛卯定州奏契丹攻义豊军出劲兵夜斫蕃营斩首六十级契丹遁去甲午镇州奏契丹寇境遣兵追袭至无极而还丙申皇子澶州节度使荣来朝壬寅以枢密使尚书左仆射同平章事监修国史王峻兼青州节度使余如故延州衙内指挥使高绍基奏言父允权患脚膝令臣权知军州事癸卯陈州奏吏民请与前刺史李谷立祠堂从之时谷为宰相闻郡人陈请逊让数四乃止甲辰邺都留守王殷加检校太尉依前同平章事丙午镇州节度使何福进河阳节度使王产超竝加校太尉尉潞州节度使李筠加检校太傅丁未延州节度使高允权卒己酉开封奏都城内録到无名额僧尼寺院五十八所诏废之二月辛亥朔以前西京留守白文珂为太子太师致仕进封韩国公癸丑安州节度使李洪义侍卫马军都指挥使郭崇侍卫步军都指挥使曹英竝加检校太尉唐州方城县令陈守愚弃市坐克留户民蚕盐一千五百斤入已也内制国寳两座诏中书令冯道书寳文其一以皇帝承天受命之寳为文其一以皇帝神寳为文案传国寳始自秦始皇令李斯篆之厯代传授事具前史至唐末帝自燔之际以寳随身遂俱焚焉晋高祖受命特制寳一座开运末北戎犯阙少帝遣其子延煦送于戎王戎王讶其非眞少帝上表具诉其事及戎王北归赍以入蕃汉朝二帝未暇别制至是始创为之庚申遣将作监李琼知陜州军州事甲子枢密使平卢军节度使尚书左仆射平章事监修国史王峻责授商州司马员外置所在驰驿发遣戊辰左监门上将军李建崇卒延州牙内都指挥使高绍基奏交割军府与副使张图己巳朗州刘言奏当道先遣行军司马何敬贞率兵掩击广贼行及潭州部众奔溃湖南王进逵以敬贞失律已枭首讫以枢密直学士工部侍郎陈观为秘书监壬申鳯翔少尹桑能责授邓州长史能晋相维翰之庶弟也坐防维翰别第为人所讼故也癸酉以户部侍郎知贡举赵上交为太子詹事是嵗新进士中有李观者不当策名物议諠然中书门下以观所试诗赋失韵勾落姓名故上交移官丁丑幸南荘赐从官射命客省使向训权知延州军州事










　　旧五代史巻一百十二
　　旧五代史巻一百十二攷证
　　周太祖纪三庚申车驾发京师　案五代春秋作庚辰帝东征欧阳史从事作庚申
　　戊戌车驾至自兖州　案欧阳史作庚子至自兖州五代春秋从是书作戊戌
　　节度副史王进逵　王进逵原本作进达后又作王逵攷九国志王逵或名进逵今改归画一
　　官中只管旧职　官中讹宫中今据下文改正
　　遣兵追袭至无极而还　案契丹国志作无极山是书无山字当系史家省文今姑仍其旧





　　旧五代史卷一百十二攷证
　　钦定四库全书
　　旧五代史巻一百十三
　　宋门下侍郎参知政事监修国史薛居正等撰
　　周书第四
　　太祖纪四
　　广顺三年春三月庚辰朔以相州留后白重赞为滑州节度使以郑州防御使王进为相州节度使以前兖州防御使索万进为延州节度使以亳州防御使张铎为同州节度使甲申以皇子澶州节度使荣为开封尹兼功徳使封晋王仍令所司择日备礼册命丙戌以宣徽北院使兼枢密副使郑仁诲为澶州节度使以殿前都指挥使李重进领泗州防御使以客省使向训为内客省使已丑以棣州团练使王仁镐为右卫大将军充宣徽北院使兼枢密副使庚寅端明殿学士尚书兵部侍郎顔衎落职守本官【宋史顔衎传衎权知开封府王峻败罢职守兵部侍郎】以翰林学士中书舍人王溥为戸部侍郎充职以左司郎中充枢密直学士景范为左谏议大夫充职秘书监陈观责授左赞善大夫留司西京坐王峻党也癸巳大风雨土戊申幸南荘夏四月甲寅禁沿邉民鬻兵仗与蕃人戊辰河中节度使王景移镇鳯翔宋州节度使常思进移镇青州鳯翔节度使赵晖移镇宋州河阳节度使王彦超移镇河中赐朗州刘言绢三百匹以兵革之后匮乏故也诏在京诸军将士持支救接五月已卯朔帝御崇元殿受朝贺仗卫如仪辛巳前庆州刺史郭产钦勒归私第国初以彦钦再刺庆州兼掌盐彦钦擅加钱民夷流怨州北十五里寡妇山有蕃部曰野鸡族彦钦作法扰之蕃情犷猂好为不法彦钦乃奏野鸡族掠夺纲商帝遣使赍诏抚谕望其率化蕃人既苦彦钦贪政不时报命朝廷乃诏邠州节度使折从阮宁州刺史张建武进兵攻之建武勇于立功径取野鸡族帐击杀数百人又杀牛族素与野鸡族有憾且闻官军讨代相聚饷馈欣然迎奉官军利其财货孳畜遂劫夺之翻为族所诱至包山负险之地官军不利为蕃人迫逐投崖坠涧而死者数百人从阮等以兵自保不相救应帝怒彦钦及建武俱罢其任及彦钦至京师故有是命丁亥新授青州节度使常思进在宋州日出放得丝四万一千四百两请征入官诏宋州给还人户契劵其丝不征甲午中书侍郎同平章事集贤殿大学士权判门下省事花质可权监修国史六月壬子沧州奏契丹幽州盐制置使兼防州刺史知卢台军事张藏英以本军兵士及职员戸人孳畜七千头口归化癸丑以前开封尹楚国公候益为太子太师以前西京留守莒国公王守恩为左卫上将军以前兴军节度使李洪信为左武卫上将军甲寅以左卫上将军宋彦筠为太子少师以太子少师杨凝式为尚书右仆射致仕癸亥前河阳节度使王继卒己巳太子太傅李懐忠卒是月河南河北诸州太水霖雨不止川陂涨溢襄州汉水溢入城深一丈五尺居民皆乗筏登树羣乌集潞州河南无乌秋七月戊寅朔徐州言龙出丰县村民井中即时澍雨漂没城邑癸未太子賔客马孙卒甲申邺都王殷奏乞朝觐凡三上章允之寻以北邉奏契丹事机诏止其行以左金吾上将军安审信为太子太师致仕丁亥以右金吾上将军张从恩为左金吾上将军以前邓州节度使张彦成为右金吾上将军己丑以虎捷左厢都指挥使永州防御使韩通为陜州留后庚寅太府卿判司天监赵延乂卒辛卯以前西京副留守卢价为太子賔客乙未以御史中丞邉光范为礼部侍郎以刑部侍郎张煦为御史中丞以翰林学士承防尚书礼部侍郎徐台符为刑部侍郎充职丙申太子太师致仕安审信卒丁酉诏曰京兆鳯翔府同华邠延鄜耀等州所管州县军镇顷因唐末藩镇殊风久厯嵗时未能厘革政途不一何以敎民其婚田争讼赋税丁徭合是令佐之职其擒奸捕盗庇防部民合是军镇警察之职今后各守职分专切提撕如所职疎遣各行按责其州府不得差监征军将下县戊戌卫尉少卿李温美责授房州司户参军温美奉使祭海便道归家家在寿光县为县吏冯勲所讼故黜之供奉官武懐赞弃市坐盗马价入已也壬寅以鸿胪少卿赵修已为司监八月已酉帝幸南荘丙辰内衣库使齐藏珍除名配沙门岛藏珍奉诏修河不于役所部辖私至近县止宿及报隄防危急安寝不动遂致横流故有是责庚申邢州节度使刘词移镇河阳辛酉以龙捷左厢都指挥使阆州防御使田景咸为刑州留后丁卯河防河隂京师霖雨不止给赐诸军将士薪刍有差癸酉以翰林学士户部侍郎王溥为端明殿学士甲戌潭州王进逵奏朗州刘言与淮贼通连差指挥使郑珓部领兵士欲倂当道郑珓为军众所执奔入武陵刘言寻为诸军所废臣已至朗州安抚讫诏刘言勒归私第委王进逵取便安置是月所在州郡奏霖雨连緜漂沬田稼损壊城郭庐舍九月已卯太子少保卢损卒丁酉深州上言乐寿县兵马都监杜延为戍兵所害先是齐州保宁郡兵士屯于乐寿都头刘彦章等杀延熈为乱时郑州开道指挥使张万友亦屯于乐寿然不与之同朝廷急遣供奉官马谔省其事谔乃与万友擒彦章等十三人斩之余众奔齐州是月多隂曀木再华冬十月戊申朔诏以来年正月一日有事于南郊诸道州府不得以进奉南郊为名辄有率敛已酉右金吾上将军张彦成卒庚戌以前同州节度使薛懐让为左屯卫上将军以尚书左丞兼判国子监田敏权判太常卿以礼部尚书王易权兵部尚书太常奏郊庙社稷坛位制度请下所司修奉从之以中书令冯道为南郊大礼使以开封尹晋王荣为顿递使权兵部尚书王易为卤簿使御史中丞张煦为仪仗使权判太常卿田敏为礼仪使以前颍州防御郭琼为权宗正卿甲寅以前光禄卿丁知浚复为光禄卿丙辰幸南荘西荘已未前宁州刺史张建武责授右司御副率以野鸡族失利故也以前翰林学士工部侍郎鱼崇谅为礼部侍郎充翰林学士时崇谅解职于陜州就养至是再除禁职仍赐诏召之令本州给行装鞍马侍亲归朝以太子賔客张昭为戸部尚书以太子賔客李涛为刑部尚书诏中书令冯道赴西京迎奉太庙神主甲子中书令冯道率百官上尊号曰圣明文武仁德皇帝答诏不允凡三上章允之仍俟郊礼毕施行壬申邺都邢洺等州皆上言地震邺都尤甚十一月辛已废共城稻田务任人佃莳乙酉日南至帝不受朝贺庚寅镇州节度使何福进奏乞朝觐三奏允之诏侍卫歩军都指挥使曹英权知镇州军府事癸已以将作监李琼为济州刺史壬寅诏重定天下县邑除畿赤外其余三千户已上为望县二千户已上为紧县一千户已上为上县五百户已上为中县不满五百戸为中下县十二月戊申雨木冰是日四庙神主至西郊帝郊迎奠飨奉神主入于太庙设奠安神而退壬子前单州刺史赵鳯赐死坐为民所讼故也甲寅诏诸道州府县镇城内人户旧请蚕盐征价起今后竝停甲子镇州节度使何福进来朝乙丑邺都留守王殷来朝丙寅礼仪使奏皇帝郊庙行事请以晋王荣为亚献通摄终献行事从之已已左补阙王伸停任坐检田于亳州虚凭纽配故也辛未邺都留守侍卫亲军都指挥使王殷削夺在身官爵长流登州寻赐死于北郊其家人骨肉竝不问罪癸酉帝宿斋于崇元殿为来年正月一日亲祀南郊也时帝已不豫甲戌宿于太庙乙亥质明帝亲飨太庙自斋宫乗歩辇至庙庭被衮冕令近臣翼侍陞阶止及一室行礼俛首而退余命晋王率有司终其礼是日车驾赴郊宫显徳元年春正月丙子朔帝亲祀圜丘礼毕诣郊宫受贺车驾还宫御明徳楼宣制大赦天下改广顺四年为显徳元年自正月一日昧爽己前应犯罪人常赦所不原者咸赦除之内外将士各优给文武职官竝与加恩内外命妇竝与进封寺监摄官七周年已上者同明经出身今后诸寺监不得以白身署摄升朝官两任已上着緑十五周年与赐绯着绯十五年与赐紫州县官曾经五度参选虽未及十六考与授朝散大夫阶年七十已上授优散官赐绯应奉郊庙职掌人员竝与恩泽今后不得以梁朝及清防朝为伪朝伪主天下帝王陵庙及名臣坟墓无后官为检校云宣赦毕帝御崇元殿受册尊号礼毕羣臣称贺时帝郊祀御楼受册有司多畧其礼以帝不豫故也先是有占者言镇星在氐房乃郑宋之分当京师之地兼氐宿主帝王路寝若散财以致福迁幸以避灾庶几可以驱禳矣帝以迁幸烦费不可轻议散财可矣故有郊禋之命洎嵗暮帝疾増剧郊庙之礼盖勉而行之耳戊寅诏废邺都依旧为天雄军大名府在京兆府之下庚辰制皇子开封尹晋王荣可开府仪同三司检校太尉兼侍中行开封尹功徳使判内外兵马事襄州安审琦进封陈王郓州符彦卿进封卫王移镇天雄军荆南高保融进封南平王夏州李兴进封西平王甲申宋州赵晖进封韩国公青州常思进封莱国公徐州王晏进封滕国公邓州侯章进封申国公西京武行徳进封谯国公许州郭从义加检校太师鳯翔王景进封裒国公华州孙方谏进封萧国公自赵晖已下竝加开府仪同三司乙酉分命朝臣往诸州开仓减价出粜以济饥民诏潭州依旧为大都督府在朗州桂州之上丙戌以澶州节度使郑仁诲为枢密使加同平章事鄜州杨信加开府仪同三司进封杞国公邠州折从阮加开封仪同三司改封郑国公沧州李晖加检校太尉宋州李洪义加检校太师贝州王饶加检校太尉以陈州节度使兼侍卫马军都指挥使郭崇为澶州节度使加同平章事以曹州节度使兼侍卫歩军都指挥使曹英为镇州节度使加同平章事潭州王进逵加特进兼侍中河阳刘词加检校太尉河中王彦超加同平章事以镇州节度使何福进为郓州节度使加同平章事潞州李筠加同平章事戊子晋州药元福滑州白重赞相州王进同州张铎竝加检校太傅以延州节度使索万进为曹州节度使加检校太傅定州留后孙行友邢州留后田景咸陜州留后韩通灵武留后冯继业竝正授节度使庚寅夜东北有大星坠其声如雷壬辰宰臣冯道加守太师范质加尚书左仆射监修国史李谷加右仆射集贤殿大学士以端明殿学士尚书戸部侍郎王溥为中书侍郎平章事【东都事畧太祖将大渐促召学士草制以溥为中书侍郎同中书门下平章事已宣制太祖曰吾无恨矣】司徒窦贞固进封汧国公司空蘓禹珪进封莒国公竝加开府仪同三司以宣徽南院使知永兴军府事袁防为延州节度使以宣徽北院使兼枢密副使王仁镐为永兴军节度使以前安州节度使王令温为陈州节度使以殿前都指挥使泗州防御使李重进为武信军节度使检校太保典军如故以龙捷左厢都指挥使睦州防御使樊爱能为侍卫马军都指挥使洋州节度使加检校太保以虎捷左厢都指挥使累州防御使何徽为侍卫歩军都指挥使利州节度使加检校太保以枢密承防魏仁浦为枢密副使是日已时帝崩于滋徳殿圣寿五十一秘不发防乙未迁神柩于万嵗殿召文武百官班于殿庭宣遗制晋王荣可于柩前卽皇帝位服纪月日一如旧制云是嵗自正月朔日后景色昏晦日月多晕及嗣君卽位之日天气晴朗中外肃然帝自郊禋后其疾乍瘳乍剧晋王省侍不离左右【东都事畧李重进周太祖之甥母卽福庆长公主重进年长于世宗及太祖寝疾召重进受顾命令拜世宗以定君臣之分】累谕晋王曰我若不起此疾汝卽速治山陵不得久留殿内陵所务从俭素应縁山陵役力人匠竝湏和雇不计近逺不得差配百姓陵寝不湏用石柱费人功只以甎代之用瓦棺纸衣临入陵之时召近税户三十家为陵户下事前揭开瓦棺徧视过陵内切不得伤他人命勿修下宫不要守陵宫人亦不得用石人石兽只立一石记子镌字云大周天子临晏驾与嗣帝约縁平生好俭素只令着瓦棺纸衣若违此言隂灵不相助又言朕攻收河府时见李家十八帝陵园广费钱物人力竝遭开发汝不闻汉文帝俭素在霸陵原至今见在如毎年寒食无事时即仰量事差人洒扫如无人去只遥祭兼仰于河府魏府各葬一副劒甲澶州葬通天冠綘纱袍东京葬一副平天冠衮龙服千万千万莫忘朕言二月甲子太常卿田敏上尊諡曰圣神恭肃文武皇皇帝庙号太祖四月乙已于嵩陵宰臣李谷撰諡册文王溥撰哀册文【五代史补髙祖之为枢密使也毎出入常恍然覩人前导状若台省人吏其服色一绯一緑高祖以为不详深忧之及河中鳯翔永兴等处反诏命高祖征之一举而二镇瓦解自是权倾天下论者以为功高不赏郭氏其危乎髙祖闻而恐惧居无何忽覩前导者服色绯者改紫緑者改绯高祖心始安曰被二人者但见其升不见其降吉兆也未几遂为三军所推戴高祖之入京师也三军分扰杀人争物者不可胜数时有赵童子者知书善射至防御使覩其纷扰窃愤之乃大呼于众中曰枢宻太尉志在除君侧以安国所谓兵以义举鼠辈敢尔乃贼也岂太尉意耶于是持弓矢于所居巷口据牀坐凡军人之来侵犯者皆杀之由是居人赖以保全仅数千家其间亦有致金帛于门下用为报答已堆集如丘陵焉童子见而笑曰吾岂求货者耶于是尽归其主高祖闻而异之隂谓世宗曰吾闻人间谶云赵氏合当为天子观此人才略度量近之矣不早除去吾与汝其可保乎使人诬告收付御史府劾而诛之洎高祖厌世未十年而皇宋有天下赵氏之谶乃应于斯知王者不死信矣哉高祖征李守贞军次河上高祖卢其争济临岸而谕之未及坐忽有羣鸦噪于上高祖退十余歩引弓将射之矢未及发而岸崩其衅裂之势在高祖足下高祖弃弓顾羣雅而笑曰得非天使汝惊动吾耶如此则李守贞不足破矣于是三军欣然各懐鬬志矣五代史阙文周太祖在汉隠帝朝为枢密使将兵伐河中李守贞时冯道守太师不与朝政以请告周祖谒道于私第问伐蒲防道辞以不在其位不敢议国事周祖固问之道不得己谓周祖曰相公颇知博乎周祖微时好蒱博屡以此抵罪疑道讥己勃然变色道曰是行亦犹博也夫博财多者气豪而胜财寡者心怯而输守贞在晋累典禁兵自谓军情附已遂谋反耳今相公诚能不惜官钱广施惠爱明其赏罚使军心许国则守贞不足虑也周祖曰恭闻命矣故伐蒲之役周祖以便宜从事卒成大功然亦军旅归心终移汉祚又周祖自邺起兵赴阙汉隐帝兵败遇害于刘子波周祖入京师百官谒周祖见道犹设拜意道便行推戴道授拜如平时徐曰侍中此行不易周祖气沮故禅代之谋稍缓及请道诣徐州册湘隂公为汉嗣道曰侍中由衷乎周祖设誓道曰莫敎老夫为谬语令为谬语人臣谨案周世宗朝诏御史臣修周祖实禄故道之事所宜讳矣】史臣曰周太祖昔在初濳未闻多誉洎平衍蒲阪北镇邺台有统御之劳显英伟之量旋属汉道斯季天命有归总虎旅以荡神京不无慙徳揽龙图而登帝位遂阐皇风朞月而政皆除逾嵗而羣情大服何迁善之如是盖应变以无穷者也所以鲁国凶徒望风而散幷门遗孽引曰偷生及鼎驾之将升命瓦棺而薄勤俭之美终始可称虽享国之非长亦开基之有裕矣然而二王之诛议者讥其不能驾驭权豪伤于猜忍卜年斯促抑有由焉














　　旧五代史巻一百十三
　　旧五代史巻一百十三攷证
　　周太祖纪四又杀牛族素与野鸡族有憾　杀牛族原本作杀牛于族攷通鉴五代防要宋史东都事略俱作杀牛族知原本于字衍今删
　　以前西京留守莒国公王守恩为左卫上将军王守恩原本作守思今据通鉴改正









　　旧五代史卷一百十三攷证
　　钦定四库全书
　　旧五代史卷一百十四
　　宋门下侍郎参知攻事监修国史薛居正等撰
</div>
    <div class="pagination">
<a href="旧五代史四库_page45.html">上一页</a><span>...</span><a href="旧五代史四库_page41.html">41</a><a href="旧五代史四库_page42.html">42</a><a href="旧五代史四库_page43.html">43</a><a href="旧五代史四库_page44.html">44</a><a href="旧五代史四库_page45.html">45</a><span class="current-page">46</span><a href="旧五代史四库_page47.html">47</a><a href="旧五代史四库_page48.html">48</a><a href="旧五代史四库_page49.html">49</a><a href="旧五代史四库_page50.html">50</a><a href="旧五代史四库_page51.html">51</a><span>...</span><a href="旧五代史四库_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
