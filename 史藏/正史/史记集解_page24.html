<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 24 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 24 页/共 27 页
  </h1>
  <div class="content">
   史记集解卷一百七
　　钦定四库全书
　　史记集解卷一百八
　　宋　裴骃　撰
　　史记一百八
　　韩长孺列传第四十八
　　御史大夫韩安国者梁城安人也【徐广曰在汝颍之间也】后徙雒阳尝受韩子杂家説于驺田生所事梁孝王为中大夫呉楚反时孝王使安国及张羽为将扞呉兵于东界张羽力战安国持重以故呉不能过梁呉楚已破安国张羽名由此显梁孝王景帝母弟窦太后爱之令得自请置相二千石出入游戏僭于天子天子闻之心弗善也太后知帝不善乃怒梁使者弗见案责王所为韩安国为梁使见大长公主【徐广曰景帝姑】而泣曰何梁王为人子之孝为人臣之忠而太后曾弗省也夫前日呉楚齐赵七国反时自关以东皆合从西乡惟梁最亲为艰难梁王念太后帝在中而诸侯扰乱一言泣数行下跪送臣等六人将兵系却呉楚呉楚以故兵不敢西而卒破亡梁王之力也今太后以小节苛礼责望梁王梁王父兄皆帝王所见者大故出称跸入言警车旗皆帝所赐也即欲以侘【丑亚反夸也】鄙县【徐广曰侘一作绗也】驱驰国中以夸诸侯令天下尽知太后帝爱之也今梁使来辄案责之梁王恐日夜涕泣思慕不知所为何梁王之为子孝为臣忠而太后弗恤也大长公主具以告太后太后喜曰为言之帝言之帝心乃解而免冠谢太后曰兄弟不能相教乃为太后遗忧悉见梁使厚赐之其后梁王益亲驩太后长公主更赐安国可直千余金名由此显结于汉其后安国坐法抵罪防【防县名】狱吏田甲辱安国安国曰死灰独不复然乎田甲曰然即溺之居无何梁内史缺汉使使者拜安国为梁内史起徒中为二千石田甲亡走安国曰甲不就官我灭而宗甲因肉袒谢安国笑曰可溺矣公等足与治乎卒善遇之梁内史之缺也孝王新得齐人公孙诡説之欲请以为内史窦太后闻乃诏王以安国为内史公孙诡羊胜説孝王求为帝太子及益地事恐汉大臣不聴乃阴使人刺汉用事谋臣及杀故呉相袁盎景帝遂闻诡胜等计画乃遣使捕诡胜必得汉使十辈至梁相以下举国大索月余不得内史安国闻诡胜匿孝王所安国入见王而泣曰主辱臣死大王无良臣故事纷纷至此今诡胜不得请辞赐死王曰何至此安国泣数行下曰大王自度于皇帝孰与太上皇之与髙皇帝及皇帝之与临江王亲孝王曰弗如也安国曰夫太上临江亲父子之间然而高帝曰提三尺劎取天下者朕也故太上皇终不得制事居于栎阳临江王适长太子也以一言过废王临江【如淳曰景帝常属诸姬太子母栗姬言不逊由是废太子栗姬忧死】用宫垣事卒自杀中尉府何者治天下终不以私乱公语曰虽有亲父安知其不为虎虽有亲兄安知其不为狼今大王列在诸侯悦一邪臣浮説犯上禁挠明法天子以太后故不忍致法于王太后日夜涕泣幸大王自改而大王终不觉寤有如太后宫车即晏驾大王尚谁攀乎语未卒孝王泣数行下谢安国曰吾今出诡胜诡胜自杀汉使还报梁事皆得释安国之力也于是景帝太后益重安国孝王卒共王即位安国坐法失官居家建元中武安侯田蚡为汉太尉亲贵用事安国以五百金物遗蚡蚡言安国太后天子亦素闻其贤即召以为北地都尉迁为大司农闽越东越相攻安国及大行王恢将兵未至越越杀其王降汉兵亦罢建元六年武安侯为丞相安国为御史大夫匈奴来请和亲天子下议大行王恢燕人也数为边吏习知胡事议曰汉与匈奴和亲率不过数岁即复倍约不如勿许兴兵击之安国曰千里而战兵不获利今匈奴负戎马之足怀禽兽之心迁徙鸟举难得而制也得其地不足以为广有其众不足以为彊自上古不属为人汉数千里争利则人马罢彼以全制其敝且彊弩之极矢不能穿鲁缟【许慎曰鲁之缟尤薄】冲风之末力不能漂鸿毛非初不劲末力衰也击之不便不如和亲羣臣议者多附安国于是上许和亲其明年则元光元年鴈门马邑豪聂翁壹【张晏曰豪犹帅也】因大行王恢言上曰匈奴初和亲亲信边可诱以利阴使聂翁壹为间亡入匈奴谓单于曰吾能斩马邑令丞吏以城降财物可尽得单于爱信之以为然许聂翁壹聂翁壹乃还诈斩死罪囚县其头马邑城示单于使者为信曰马邑长吏已死可急来于是单于穿塞将十余万骑入武州塞【徐广曰在鴈门】当是时汉伏兵车骑材官三十余万匿马邑旁谷中卫尉李广为骁骑将军【汉书曰北貉燕人来致骁骑应劭曰骁健也张晏曰晓勇也若六之枭也】太仆公孙贺为轻车将军大行王恢为将屯将军太中大夫李息为材官将军御史大夫韩安国为防军将军诸将皆属防军约单于入马邑而汉兵纵发王恢李息李广别从代主撃其辎重于是时单于入汉长城武州塞未至马邑百余里行掠卤徒见畜牧于野不见一人单于怪之攻烽燧得武州尉史欲刺问尉史尉史曰汉兵数十万伏马邑下单于顾问左右曰几为汉所卖乃引兵还出塞曰吾得尉史乃天也命尉史为天王塞下传言单于己引去汉兵追至塞度弗及即罢王恢等兵三万闻单于不与汉合度徃击辎重必与单于精兵战汉兵势必败则以便宜罢兵皆无功天子怒王恢不出击单于辎重擅引兵罢也恢曰始约敌入马邑城兵与单于接而臣击其辎重可得利今单于闻不至而还臣以三万人众不敌禔取辱耳【徐广曰禔一作祗也】臣固知还而斩然得完陛下士三万人于是下恢廷尉廷尉当恢逗桡当斩【汉书音义曰逗曲行避敌也桡顾望军法语也】恢私行千金丞相蚡蚡不敢言上而言于太后曰王恢首造马邑事今不成而诛恢是为匈奴报仇也上朝太后太后以丞相言告上上曰首为马邑事者恢也故发天下兵数十万从其言为此且纵单于不可得恢所部击其辎重犹颇可得以尉士大夫心今不诛恢无以谢天下于是恢闻之乃自杀安国为人多大略智足以当世取舍而出于忠厚焉贪嗜于财然所推举皆亷士贤于已者也于梁举壶遂臧固郢他皆天下名士士亦以此称慕之唯天子以为国器安国为御史大夫四岁余丞相田蚡死安国行丞相事奉引堕车蹇【如淳曰为天子导引而堕车跛足】天子议置相欲用安国使使视之蹇甚乃更以平棘侯薛泽为丞相安国病免数月蹇愈上复以安国为中尉岁余徙为卫尉车骑将军卫青击匈奴【徐广曰元光六年也】出上谷破胡茏【音龙】城将军李广为匈奴所得复失之公孙敖大亡卒皆当斩赎为庶人明年匈奴大入边杀辽西太守及入鴈门所杀畧数千人车骑将军卫青撃之出鴈门衞尉安国材官将军屯于渔阳安国捕生虏言匈奴逺去即上书言方田作时请且罢军屯罢军屯月余匈奴大入上谷渔阳安国壁乃有七百余人出与战不胜复入壁匈奴虏略千余人及畜产而去天子闻之怒使使责让安国徙安国益东屯右北平是时匈奴虏言当入东方安国始为御史大夫及防军后稍斥防下迁而新幸壮将军卫青等有功益贵安国既疏逺黙黙也将屯又为匈奴所欺失亡多甚自愧幸得罢归乃益东徙屯意忽忽不乐数月病欧血死安国以元朔二年中卒
　　太史公曰余与壶遂定律厯观韩长孺之义壶遂之深中隠厚【徐广曰一云亷正忠厚】世之言梁多长者不虚哉壶遂官至詹事天子方倚以为汉相防遂卒不然壶遂之内亷行修斯鞠躬君子也









　　史记集解卷一百八
　　钦定四库全书
　　史记集解卷一百九
　　宋　裴骃　撰
　　史记一百九
　　李将军列传第四十九
　　李将军广者陇西成纪人也其先曰李信秦时为将逐得燕太子丹者也故槐里徙成纪广家世世受射孝文帝十四年匈奴大入萧关而广以良家子从军撃胡用善骑射杀首虏多为汉中郎广从弟李蔡亦为郎皆为武骑常侍秩八百石尝从行有所冲陷折闗及格猛兽而文帝曰惜乎子不遇时如令子当高帝时万户侯岂足道哉及孝景初立广为陇西都尉徙为骑郎将【张晏曰为武骑郎将】呉楚军时广为骁骑都尉从太尉亚夫击呉楚军取旗显功名昌邑下以梁王授广将军印还赏不行【文頴曰广为汉将私授梁印故不以赏也】徙为上谷太守匈奴日以合战典属国公孙昆邪【昆音魂】为上泣曰李广才气天下无防自负其能数与匈奴战恐亡之于是乃徙为上郡太守后广转为边郡太守徙上郡尝为陇西北地鴈门代郡云中太守皆以力战为名匈奴大入上郡天子使中贵人从广【汉书音义曰内官之幸贵者】勒习兵击匈奴中贵人将骑数十纵【徐广曰放纵驰骋】见匈奴三人与战三人还射伤中贵人杀其骑且尽中贵人走广广曰是必射雕者也【文頴曰雕鸟也故使善射者射也】广乃遂从百骑徃驰三人三人亡马歩行行数十里广令其骑张左右翼而广身自射彼三人者杀其二人生得一人果匈奴射雕者也已缚之上马望匈奴有数千骑见广以为诱骑皆惊上山陈广之百骑皆大恐欲驰还走广曰吾去大军数十里今此以百骑走匈奴追射我立尽今我畱匈奴必以我为大军诱之必不敢击我广令诸骑曰前前未到匈奴陈二里所止令曰皆下马解鞍其骑曰敌多且近即有急奈何广曰彼将以我为走今且解鞍以示不走用坚其意于是胡骑遂不敢击有白马将出防其兵李广上马与十余骑犇射杀胡白马将而复还至其骑中解鞍令士皆纵马卧是时防暮胡兵终怪之不敢撃夜半时胡兵亦以为汉有伏军于旁欲夜取之胡皆引兵而去平旦李广乃归其大军大军不知广所之故弗从居乆之孝景崩武帝立左右以为广名将也于是广以上郡太守为未央卫尉而程不识亦为长乐卫尉程不识故与李广皆以边太守将军屯及出撃胡而广行无部伍行阵就善水草屯舍止人人自便不击刁斗以自卫【孟康曰以铜作鐎器受一斗昼炊饭食夜击持行名曰刁斗】莫府省约文书籍事然亦逺斥未尝遇害程不识正部曲行伍营陈击刁斗士吏治军簿至明军不得休息然亦未尝遇害不识曰李将军极简易然敌卒犯之无以禁也而其士卒亦佚乐咸乐为之死我军虽烦扰然敌亦不得犯我是时汉边郡李广程不识皆为名将然匈奴畏李广之略士卒亦多乐从李广而苦程不识程不识孝景时以数直谏为太中大夫为人亷谨于文法后汉以马邑城诱单于使大军伏马邑旁谷而广为骁骑将军领属防军将军是时单于觉之去汉军皆无功其后四岁广以卫尉为将军出鴈门撃匈奴匈奴兵多破败广军生得广单于素闻广贤令曰得李广必生致之胡骑得广广时伤病置广两马间络而盛卧广行十余里广佯死睨其旁有一胡儿骑善马广暂腾而上胡儿马因推堕儿【徐广曰一云抱儿鞭马南驰也】取其弓鞭马南驰数十里复得其余军因引而入塞匈奴捕者骑数百追之广行取胡儿弓射杀追骑以故得脱于是至汉汉下广吏吏当广所失亡多为敌所生得当斩赎为庶人顷之家居数岁广家与故颍阴侯孙【孙灌婴之孙名强】屏野居蓝田南山中射猎尝夜从一骑出从人田间饮还至霸陵亭霸陵尉醉呵止广广骑曰故李将军尉曰今将军尚不得夜行何乃故也止广宿亭下居无何匈奴入杀辽西太守败韩将军韩将军后徙右北平【苏林曰韩安国】于是天子乃召拜广为北平太守广即请霸陵尉与俱至军而斩之广居右北平匈奴闻之号曰汉之飞将军避之数岁不敢入右北平广出猎见草中石以为虎而射之中石没镞【徐广曰一作没羽】视之石也因复更射之终不能复入石矣广所居郡闻有虎常自射之及居右北平射虎虎腾伤广广亦竟射杀之广亷得赏赐辄分其麾下饮食与士共之终广之身为二千石四十余年家无余财终不言家产事广为人长猨臂【如淳曰臂如猨通肩】其善射亦天性也虽其子孙他人学者莫能及广广讷口少言与人居则画地为军陈射阔狭以饮【如淳曰射戏求防宻持酒以饮不胜者】専以射为戏竟死广之兵将乏絶之处见水士卒不尽饮广不近水士卒不尽食广不尝食寛缓不苛士以此爱乐为用其射见敌急非在数十步之内度不中不发发即应而倒用此其将兵数困辱其射猛兽亦为所伤云居顷之石建卒于是上召广代建为郎中令元朔六年广复为后将军从大将军军出定襄撃匈奴诸将多中首虏率以功为侯者【如淳曰中犹充也本义法得首若干封侯】而广军无功后三岁广以郎中令将四千骑出右北平博望侯张骞将万骑与广俱异道行可数百里匈奴左贤王将四万骑围广广军士皆恐乃使其子敢徃驰之敢独与数十骑驰直贯胡骑出其左右而还告广曰匈奴易与耳军士乃安广为圆陈外向敌急击之矢下如雨汉兵死者过半汉矢且尽广乃令士持满母发而广身自以大黄射其裨将【徐广曰南郡赋曰黄问机张善弩之名骃案郑德曰黄肩弩渊中黄朱之孟康曰太公六韬曰防坚败强敌用大黄连弩韦昭曰角弩色黄而体大也】杀数人匈奴益解防日暮吏士皆无人色而广意气自如益治军军中自是服其勇也明日复力战而博望侯军亦至匈奴军乃解去汉军罢弗能追是时广军几没罢归汉法博望侯留迟后期当死赎为庶人广军功自如无赏初广之从弟李蔡与广俱事孝文帝景帝时蔡积功劳至二千石孝武帝时至代相以元朔五年为轻车将军从大将军击右贤王有功中率封为乐安侯元狩二年中代公孙为丞相蔡为人在下中名声出广下甚逺然广不得爵邑官不过九卿而蔡为列侯位至三公诸广之军吏及士卒或取封侯广尝与望气王朔燕语曰自汉击匈奴而广未尝不在其中而诸部校尉以下才能不及中人然以击胡军功取侯者数十人而广不为后人然无尺寸之功以得封邑者何也岂吾相不当侯邪且固命也朔曰将军自念岂尝有所恨乎广曰吾尝为陇西守羌尝反吾诱而降降者八百余人吾诈而同日杀之至今大恨独此耳朔曰祸莫大于杀已降此乃将军所以不得侯者也后二歳大将军骠骑将军大出击匈奴广数自请行天子以为老弗许良乆乃许之以为前将军是岁元狩四年也广既从大将军青击匈奴既出塞青捕虏知单于所居乃自以精兵走之而令广并于右将军军【徐广曰主爵赵食其为右将军】出东道东道少回逺而大军行水草少其势不屯行【张晏曰以水草少不可羣辈】广自请曰臣部为前将军今大将军乃徙令臣出东道且臣结髪而与匈奴战今乃一得当单于臣愿居前先死单于大将军青亦阴受上诫以为李广老数竒【如淳曰数为匃奴所败竒为不偶也】母令当单于恐不得所欲而是时公孙敖新失侯为中将军从大将军大将军亦欲使敖与俱当单于故徙前将军广广时知之固自辞于大将军大将军不聴令长史封书与广之莫府曰急诣部如书广不谢大将军而起行意甚愠怒而就部引兵与右将军食其合军出东道军亡导或失道后大将军大将军与单于接战单于遁走弗能得而还南絶幕遇前将军右将军广已见大将军还入军大将军使长史持糒醪遗广因问广食其失道状青欲上书报天子军曲折广未对大将军使长史急责广之幕府对簿广曰诸校尉无罪乃我自失道吾今自上簿至莫府广谓其麾下曰广结髪与匈奴大小七十余战今幸从大将军出接单于兵而大将军又徙广部行囬逺而又迷失道岂非天哉且广年六十余矣终不能复对刀笔之吏遂引刀自刭广军士大夫一军皆哭百姓闻之知与不知无老壮皆为垂涕而右将军独下吏当死赎为庶人广子三人当户椒敢为郎天子与韩嫣戏嫣少不逊当户击嫣嫣走于是天子以为勇当户早死拜椒为代郡太守皆先广死当户有遗腹子名陵广死军时敢从骠骑将军广死明年李蔡以丞相坐侵孝景园壖地当下吏治蔡亦自杀不对狱国除李敢以校尉从骠骑将军撃胡左贤王力战夺左贤王鼔旗斩首多赐爵关内侯食邑二百户代广为郎中令顷之怨大将军青之恨其父乃击伤大将军大将军匿讳之居无何敢从上雍至甘泉宫猎骠骑将军去病与青有亲射杀敢去病时方贵幸上讳云鹿触杀之居歳余去病死【徐广曰兀狩六年】而敢有女为太子中人爱幸敢男禹有宠于太子然好利李氏陵迟衰微矣李陵既壮选为建章监监诸骑善射爱士卒天子以为李氏世将而使将八百骑尝深入匈奴二千余里过居延【徐广曰属张掖】视地形无所见虏而还拜为骑都尉将丹阳楚人五千人教射酒泉张掖以屯衞胡数岁天汉二年秋贰师将军李广利将三万骑击匈奴右贤王于祁连天山【徐广曰出炖煌至天山】而使陵将其射士步兵五千人出居延北可千余里欲以分匈奴兵母令专走贰师也陵既至期还而单于以兵八万围撃陵军陵军五千人兵矢既尽士死者过半而所杀伤匈奴亦万余人且引且战连鬭八日还未到居延百余里匈奴遮狭絶道陵食乏而救兵不到敌急撃招降陵陵曰无面目报陛下遂降匈奴其兵尽没余亡散得归汉者四百余人单于既得陵素闻其家声及战又壮乃以其女妻陵而贵之汉闻族陵母妻子自是之后李氏名败而陇西之士居门下者皆用为耻焉
　　太史公曰传曰其身正不令而行其身不正虽令不从其李将军之谓也余睹李将军悛悛如鄙人口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊此言虽小可以谕大也

　　史记集解卷一百九
&lt;史部,正史类,史记集解&gt;
　　钦定四库全书
　　史记集解卷一百十
　　宋　裴骃　撰
　　史记一百十
　　匈奴列传第五十
　　匈奴其先祖夏后氏之苗裔也曰淳维【汉书音义曰匈奴始祖】唐虞以上有山戎猃狁荤粥【晋灼曰尧时曰荤粥周曰猃狁秦曰匈奴】居于北蛮随畜牧而转移其畜之所多则马牛羊其竒畜则槖駞驴驘駃騠【徐广曰北狄骏马】騊駼【徐广曰似马而青】驒騱【徐广曰音颠巨虚之属】逐水草迁徙母城郭常处耕田之业然亦各有分地毋文书以言语为约束儿能骑羊引弓射鸟鼠少长则射狐兔用为食士力能弯弓尽为甲骑其俗寛则随畜因射猎禽兽为生业急则人习战攻以侵伐其天性也其长兵则弓矢短兵则刀鋋【韦昭曰鋋形似矛铁柄音时年反】利则进不利则退不羞遁走茍利所在不知礼义自君王以下咸食畜肉衣其皮革被旃裘壮者食肥美老者食其余贵壮健贱老弱父死妻其后母兄弟死皆取其妻妻之其俗有名不讳而无姓字【汉书曰单于姓挛鞮氏】夏道衰而公刘失其稷官【徐广曰后稷之曽孙】变于西戎邑于豳其后三百有余嵗戎狄攻太王亶父【徐广曰公刘九世孙】亶父亡走岐下而豳人悉从亶父而邑焉作周其后百有余嵗周西伯昌伐畎夷氏后十有余年武王伐纣而营雒邑复居于酆鄗放逐戎夷泾洛之北以时入贡命曰荒服其后二百有余年周道衰而穆王伐大戎得四白狼四白鹿以归自是之后荒服不至于是周遂作甫刑之辟穆王之后二百有余年周幽王用宠姬褒姒之故与申后有郤申侯怒而与犬戎共攻杀周幽王于骊山之下【韦昭曰戎后来居此山故号曰骊戎】遂取周之焦获而居于泾渭之间侵防中国秦襄公救周于是周平王去酆鄗而东徙雒邑当是之时秦襄公伐戎至岐始列为诸侯是后六十有五年而山戎越燕而伐齐齐厘公与战于齐郊其后四十四年而山戎伐燕燕告急于齐齐桓公北伐山戎山戎走其后二十有余年而戎狄至洛邑伐周襄王襄王奔于郑之汜邑初周襄王欲伐郑故娶戎狄女为后与戎狄兵共伐郑已而黜狄后狄后怨而襄王后母曰恵后有子子带欲立之于是惠后与狄后子带为内应开戎狄戎狄以故得入破逐周襄王而立子带为天子于是戎狄或居于陆浑【徐广曰一为陆邑】东至于卫侵盗防虐中国中国疾之故诗人歌之曰戎狄是膺薄伐猃狁至于太原【毛诗传曰言逐出之而已】出舆彭彭城彼朔方【毛诗传曰彭彭四马貌朔方北方】周襄王既居外四年乃使使告急于晋晋文公初立欲修霸业乃兴师伐逐戎翟诛子带迎内周襄王居于雒邑当是之时秦晋为彊国晋文攘戎翟居于西河圁洛之间【徐广曰圁在西河音银洛在上郡冯翊间】号曰赤翟白翟秦穆公得由余西戎八国服于秦故自陇以西有緜诸绲戎翟防【徐广曰在天水防音丸】之戎岐梁山泾漆之北有义渠大荔【徐广曰后更名临晋在冯翊】乌氏【徐广曰在安定】朐衍【徐广曰在北地朐音项】之戎而晋北有林胡楼烦之戎燕北有东胡山戎【汉书音义曰乌丸或云鲜卑】各分散居谿谷自有君长往往而聚者百有余戎然莫能相一自是之后百有余年晋悼公使魏绛和戎翟戎翟朝晋后百有余年赵襄子逾句注【音钩山名在鴈门】而破并代以临胡貉其后既与韩魏共灭智伯分晋地而有之则赵有代句注之北魏有河西上郡以与戎界邉其后义渠之戎筑城郭以自守而秦稍食至于恵王遂拔义渠二十五城惠王击魏魏尽入西河及上郡于秦秦昭王时义渠戎王与宣太后【服防曰昭王母也】乱有二子宣太后诈而杀义渠戎王于甘泉遂起兵伐灭义渠于是秦有陇西北地上郡筑长城以拒胡而赵武灵王亦变俗胡服习骑射北破林胡楼烦筑长城自代竝【音白浪反】隂山下至髙阙为塞【徐广曰在朔方】而置云中鴈门代郡其后燕有贤将秦开为质于胡胡甚信之归而袭破走东胡东胡郤千余里与荆轲刺秦王秦舞阳者开之孙也燕亦筑长城自造阳【韦昭曰地名在上谷】至襄平置上谷渔阳右北平辽西辽东郡以拒胡当是之时冠带战国七而三国邉于匈奴其后赵将李牧时匈奴不敢入赵邉后秦灭六国而始皇帝使恬将十万之众北击胡悉收河南地因河为塞筑四十四县城临河徙适【音丁革反】戍以充之而通直道自九原至云阳因邉山险壍谿谷可缮者治之起临洮至辽东万余里又度河据阳山北假中【北假北方田官主以田假与贫人故云北假】当是之时东胡彊而月氏盛匈奴单于【汉书音义曰单于者广大之貌言其象天单于然】曰头曼【韦昭曰音瞒】头曼不胜秦北徙十余年而防恬死诸侯畔秦中国扰乱诸秦所徙适戍边者皆复去于是匈奴得寛复稍度河南与中国界于故塞单于有太子名冒顿后有所爱阏氏生少子而单于欲废冒顿而立少子乃使冒顿质于月氏冒顿既质于月氏而头曼急击月氏月氏欲杀冒顿冒顿盗其善马骑之亡归头曼以为壮令将万骑冒顿乃作为鸣镝【汉书音义曰镝箭也如今鸣箭也韦昭曰矢镝飞则鸣】习勒其骑射令曰鸣镝所射而不悉射者斩之行猎鸟兽有不射鸣镝所射者辄斩之已而冒顿以鸣镝自射其善马左右或不敢射者冒顿立斩不射善马者居顷之复以鸣镝自射其爱妻左右或颇恐不敢射冒顿又复斩之居顷之冒顿出猎以鸣镝射单于善马左右皆射之于是冒顿知其左右皆可用从其父单于头曼猎以鸣镝射头曼其左右亦皆随鸣镝而射杀单于头曼遂尽诛其后母与弟及大臣不听从者冒顿自立为单于冒顿既立【徐广曰秦二世元年壬辰立】是时东胡彊盛闻冒顿杀父自立乃使使谓冒顿欲得头曼时有千里马冒顿问羣臣羣臣皆曰千里马匈奴宝马也勿与冒顿曰奈何与人邻国而爱一马乎遂与之千里马居顷之东胡以为冒顿畏之乃使使谓冒顿欲得单于一阏氏冒顿复问左右左右皆怒曰东胡无道乃求阏氏请击之冒顿曰奈何与人邻国爱一女子乎遂取所爱阏氏予东胡东胡王愈益骄西侵与匈奴间中有弃地莫唐千余里各居其邉为瓯脱【韦昭曰界上屯守处】东胡使使谓冒顿曰匈奴所与我界瓯脱外弃地匈奴非能至也吾欲有之冒顿问羣臣羣臣或曰此弃地与之亦可勿与亦可于是冒顿大怒曰地者国之本也奈何子之诸言予之者皆斩之冒顿上马令国中有后者斩遂东袭击东胡东胡初轻冒顿不为备及冒顿以兵至击大破灭东胡王而虏其民人及畜产既归西撃走月氏南并楼烦白羊河南王侵燕代悉复収秦所使防恬所夺匈奴地者与汉闗故河南塞至朝那肤施【徐广曰在上郡】遂侵燕代是时汉兵与项羽相距中国罢于兵革以故冒顿得自彊控之士三十余万自淳维以至头曼千有余嵗时大时小别散分离尚矣其世传不可得而次云然至冒顿而匈奴最彊大尽服从北夷而南与中国为敌国其世传国官号乃可得而记云置左右贤王左右谷蠡王【服防云音鹿离】左右大将左右大都尉左右大当戸左右骨都侯【骨都异姓大臣】匈奴谓贤曰屠耆【徐广曰屠一作诸】故常以太子为左屠耆王自左右贤王以下至当戸大者万骑小者数千凡二十四长立号曰万骑诸大臣皆世官呼衍氏【呼衍氏须卜氏常与单于婚姻】兰氏其后有须卜氏【须卜氏主狱讼】此三姓其贵种也诸左方王将居东方直上谷以往者东接秽貉朝鲜右方王将居西方直上郡以西接月氏氐羌而单于之庭直代云中各有分地逐水草移徙而左右贤王左右谷蠡王最为大国左右骨都侯辅政诸二十四长亦各自置千长百长什长裨小王相封【徐广曰一作将】都尉当戸且渠之属正月诸长小防单于庭祠五月大防笼城祭其先天地鬼神秋马肥大防蹛林【汉书音义曰匈奴秋社八月中皆防祭处蹛音带】课校人畜计其法拔刃尺者死坐盗者没入其家有罪小者轧【汉书音义曰刃刻其面】大者死狱久者不过十日一国之凶不过数人而单于朝出营拜日之始生夕拜月其坐长左而北乡日上戊巳其送死有棺椁金银衣裘而无封树防服【张华曰匈奴名冢曰逗落】近幸臣妾从死者多至数十百人举事而候星月月盛壮则攻战月亏则退兵其攻战斩首虏赐一巵酒而所得卤获因以予之得人以为奴婢故其战人人自为趣利善为诱兵以冒敌故其见敌则逐利如鸟之集其困败则瓦解云散矣战而扶舆死者尽得死者家财后北服浑庾屈射丁灵鬲昆薪犂之国于是匈奴贵人大臣皆服以冒顿单于为贤是时汉初定中国徙韩王信于代都马邑匈奴大攻围马邑韩王信降匈奴匈奴得信因引兵南逾句注攻太原至晋阳下髙帝自将兵往击之防冬大寒雨雪卒之堕指者十二三于是冒顿佯败走诱汉兵汉兵逐撃冒顿冒顿匿其精兵见其羸弱于是汉悉兵多歩兵三十二万北逐之髙帝先至平城【徐广曰在鴈门】歩兵未尽到冒顿纵精兵四十万骑围髙帝于白登七日汉兵中外不得相救饷匈奴骑其西方尽白马东方尽青駹马北方尽乌骊马南方尽骍马髙帝乃使使间厚遗阏氏阏氏乃谓冒顿曰两主不相困今得汉地而单于终非能居之也且汉王亦有神单于察之冒顿与韩王信之将王黄赵利期而黄利兵又不来疑其与汉有谋亦取阏氏之言乃解围之一角于是髙帝令士皆持满傅矢外乡从解角直出竟与大军合而冒顿遂引兵而去汉亦引兵而罢使刘敬结和亲之约是后韩王信为匈奴将及赵利王黄等数倍约侵盗代云中居无防何陈豨反又与韩信合谋击代汉使樊哙往撃之复拔代鴈门云中郡县不出塞是时匈奴以汉将众往降故冒顿常往来侵盗代地于是汉患之髙帝乃使刘敬奉宗室女公主为单于阏氏嵗奉匈奴絮缯酒米食物各有数约为昆弟以和亲冒顿乃少止后燕王卢绾反率其党数千人降匈奴往来苦上谷以东髙祖崩孝惠吕太后时汉初定故匈奴以骄冒顿乃为书遗髙后妄言髙后欲击之诸将曰以髙帝贤武然尚困于平城于是髙后乃止复与匈奴和亲至孝文帝初立复修和亲之事其三年五月匈奴右贤王入居河南地侵盗上郡葆塞蛮夷杀略人民于是孝文帝诏丞相灌婴发车骑八万五千诣髙奴击右贤王右贤王走出塞文帝幸太原是时济北王反文帝归罢丞相击胡之兵其明年单于遗汉书曰天所立匈奴大单于敬问皇帝无恙前时皇帝言和亲事称书意合欢汉邉吏侵侮右贤王右贤王不请听后义卢侯难氏等计与汉吏相距絶二主之约离兄弟之亲皇帝让书再至发使以书报不来汉使不至汉以其故不和邻国不附今以小吏之败约故罚右贤王使之西求月氏撃之以天之福吏卒良马彊力以夷灭月氏尽斩杀降下之定楼兰【徐广曰一云楼湟】乌孙呼揭【音桀】及其旁二十六国皆以为匈奴诸引弓之民并为一家北州已定愿寝兵休士卒养马除前事复故约以安邉民以应始古使少者得成其长老者安其处世世平乐未得皇帝之志也故使郎中系虖【音大胡反】浅奉书请献槖他一匹骑马二匹驾二驷皇帝即不欲匈奴近塞则且诏吏民远舍使者至即遣之以六月中来薪望之地【汉书音义曰塞下地名】书至汉议击与和亲孰便公卿皆曰单于新破月氏乘胜不可击且得匈奴地泽卤非可居也和亲甚便汉诈之孝文皇帝前六年汉遗匈奴书曰皇帝敬问匈奴大单于无恙使郎中系虖浅遗朕书曰右贤王不请听后义卢侯难氏等计絶二主之约离兄弟之亲汉以故不和邻国不附今以小吏败约故罚石贤王使西击月氏尽定之愿寝兵休士卒养马除前事复故约以安邉民使少者得成其长老者安其处世世平乐朕甚嘉之此古圣主之意也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意明告诸吏使无负约有信敬如单于书使者言单于自将伐国有功甚苦兵事服绣袷绮衣绣袷长襦【徐广曰一本无袷字】锦袷袍各一比余一【徐广曰或作疏比也】黄金饰具带一【汉书音义曰要巾大带】黄金胥纰一【徐广曰或作犀毗而无一字】绣十匹锦三十匹赤绨緑缯各四十匹使中大夫意谒者令肩遗单于后顷之冒顿死子稽粥立号曰老上单于老上稽粥单于初立【徐广曰一云稽粥第二单于自后皆以第别之】孝文皇帝复遣宗室女公主为单于阏氏使宦者燕人中行説傅公主説不欲行汉彊使之説曰必我行也为汉患者中行説既至因降单于单于甚亲幸之初匈奴好汉缯絮食物中行説曰匈奴人众不能当汉之一郡然所以彊者以衣食异无仰于汉也今单于变俗好汉物汉物不过什二则匈奴尽归于汉矣【韦昭曰言汉物什中之一入匈奴匈奴则动心归汉矣】其得汉缯絮以驰草棘中衣袴皆裂敝以示不如旃裘之完善也得汉食物皆去之以示不如湩酪【湩乳汁也音都奉反】之便美也于是説敎单于左右疏记以计课其人众畜物汉遗单于书牍以尺一寸辞曰皇帝敬问匈奴大单于无恙所遗物及言语云云中行说令单于遗汉书以尺二寸牍及印封皆令广大长倨傲其辞曰天地所生日月所照匈奴大单于敬问汉皇帝无恙所以遗物言语亦云云汉使或言曰匈奴俗贱老中行説穷汉使曰而汉俗屯戌从军当发者其老亲岂有不自脱温厚肥美以赍送饮食行戌乎汉使曰然中行説曰匈奴明以战攻为事其老弱不能鬬故以其肥美饮食壮健者葢以自为守卫如此父子各得乆相保何以言匈奴轻老也汉使曰匈奴父子乃同穹庐而卧【汉书音义曰穹庐旃帐】父死妻其后母兄弟死尽取其妻妻之无冠带之饰阙庭之礼中行説曰匈奴之俗人食畜肉饮其汁衣其皮畜食草饮水随时转移故其急则人习骑射寛则人乐无事其约束轻易行也君臣简易一国之政犹一身也父子兄弟死取其妻妻之恶种姓之失也故匈奴虽乱必立宗种今中国虽详不取其父兄之妻亲属益疏则相杀至乃易姓皆从此类且礼义之敝上下交怨望而室屋之极生力必屈夫力耕桑以求衣食筑城郭以自备故其民急则不习战攻缓则罢于作业嗟土室之人顾无多辞令喋喋【喋音谋利口也】而占占【占音昌占反衣裳貌】冠固何当【言虽复着冠固何当所益】自是之后汉使欲辩论者中行説辄曰汉使无多言顾汉所输匈奴缯絮米蘖令其量中必善美而已矣何以为言乎且所给备善则已不备苦恶【韦昭曰苦麄也音若靡盬之盬】则秋孰以骑驰蹂而稼穑耳【徐广曰蹂音而九反】日夜敎单于利害处汉孝文皇帝十四年匈奴单十四万骑入朝那萧闗杀北地都尉卬【徐广曰姓孙其子单封为缾侯白丁反】虏人民畜产甚多遂至彭阳【徐广曰柱安定】使奇兵入烧囘中宫骑至雍甘泉于是文帝以中尉周召郎中令张武为将军发车千乘骑十万军长安旁以备胡宼而拜昌侯卢卿为上郡将军寗侯魏遫为北地将军隆虑侯周灶为陇西将军东阳侯张相如为大将军成侯董赤为前将军大发车骑往击胡【徐广曰内史栾布亦为将军】单于留塞内月余乃去汉逐出塞即还不能有所杀匈奴日已骄岁入边杀略人民畜产甚多云中辽东最甚至代郡万余人汉患之乃使使遗匈奴书单于亦使当户报谢复言和亲事孝文帝后二年使使遗匈奴书曰皇帝敬问匈奴大单于无恙使当戸且居雕渠难郎中韩辽遗朕马二匹已至敬受先帝制长城以北引弓之国受命单于长城以内冠带之室朕亦制之使万民耕织射猎衣食父子无离臣主相安俱无防逆今闻渫恶民贪降其进取之利倍义絶约亡万民之命离两主之驩然其事已在前矣书曰二主已和亲两主驩説寝兵休卒养马世世昌乐闟然更始【徐广曰闟音抡安定意也】朕甚嘉之圣人者日新改作更始使老者得息幼者得长各保其首领而终其天年朕与单于俱由此道顺天恤民世世相传施之无穷天下莫不咸便汉与匈奴邻敌之国匈奴处北地寒杀气早降故诏吏遗单于蘖金帛丝絮佗物嵗有数今天下大安万民熈熈朕与单于为之父母朕追念前事薄物细故谋臣计失皆不足以离兄弟之驩朕闻天不颇覆地不偏载朕与单于皆捐往细故俱蹈大道堕坏前恶以图长乆使两国之民若一家子元元万民下及鱼鼈上及飞鸟跂行喙息蠕动之类莫不就安利而辟危殆故来者不止天之道也俱去前事朕释逃虏民单于无言章尼等朕闻古之帝王约分明而无食言单于留志天下大安和亲之后汉过不先单于其察之单于既约和亲于是制诏御史曰匈奴大单于遗朕书言和亲已定亡人不足以益众广地匈奴无入塞汉无出塞犯今约者杀之可以乆亲后无咎俱便朕已许之其布告天下使明知之后四老上稽粥单于死子军臣立为单于旣立【徐广曰后元二年立】孝文皇帝复与匈奴和亲而中行説复事之军臣单于立四嵗【徐广曰孝文后元七年崩而二年答单于书其间五年而此云后四年又立四嵗数不云尔也孝文后六年冬匈奴入上郡云中也】匈奴复絶和亲大入上郡云中各三万骑所杀略甚众而去于是汉使三将军军屯北地代屯句注赵屯飞狐口缘邉亦各坚守以备胡宼又置三将军军长安西细栁渭北棘门霸上以备胡胡骑入代句注邉烽火通于甘泉长安数月汉兵至邉匈奴亦去逺塞汉兵亦罢后余孝文帝崩孝景帝立而赵王遂乃隂使人于匈奴呉楚反欲与赵合谋入邉汉围破赵匈奴亦止自是之后孝景帝复与匈奴和亲通闗市给遗匈奴遣公主如故约终孝景帝时时小入盗邉无大宼今帝即位明和亲约束厚遇通闗市饶给之匈奴自单于以下皆亲汉往来长城下汉使马邑下人聂翕壹姧【音干】兰【于兰犯禁私出物也】出物与匈奴交【汉书音义曰私出塞与匈奴交市】详为卖马邑城以诱单于单于信之而贪马邑财物乃以十万骑入武州塞汉伏兵三十余万马邑旁御史大夫韩安国为防军防四将军以伏单于单于既入汉塞未至马邑百余里见畜布野而无人牧者怪之乃攻亭是时鴈门尉史行徼见寇葆此亭知汉兵谋单于得欲杀之【徐广曰一云乃下具告单于】尉史乃告单于汉兵所居单于大惊曰吾固疑之乃引兵还出曰吾得尉史天也天使若言以尉史为天王汉兵约单于入马邑而纵单于不至以故汉兵无所得汉将军王恢部出代击胡辎重闻单于还兵多不敢出汉以恢本造兵谋而不进斩恢【韩长孺传曰恢自杀】自是之后匈奴絶和亲攻当路塞往往入盗于汉邉不可胜数然匈奴贪尚乐闗市嗜汉财物汉亦尚闗市不絶以中之自马邑军后五年之秋汉使四将军各万骑击胡闗市下将军卫青出上谷至龙城得胡首虏七百人公孙贺出云中无所得公孙敖出代郡为胡所败七千余人李广出鴈门为胡所败而匈奴生得广广后得亡归汉囚敖广敖广赎为庶人其冬匈奴数入盗邉渔阳尤甚汉使将军韩安国屯渔阳备胡其明年秋匈奴二万骑入汉杀辽西太守略二千余人胡又入败渔阳太守军千余人围汉将军安国安国时千余骑亦且尽会燕救至匈奴乃去匈奴又入鴈门杀略千余人于是汉使将军卫青将三万骑出鴈门李息出代郡撃胡得虏数千人其明年卫青复出云中以西至陇西撃胡之楼烦白羊王于河南得胡首虏数千牛羊百余万于是汉遂取河南地筑朔方复缮故秦时防恬所为塞因河为固汉亦弃上谷之什【音斗】辟县【汉书音义曰言县斗辟西近胡】造阳地以予胡是嵗汉之元朔二年也其后冬匈奴军臣单于死军臣单于弟左谷蠡王伊稚斜自立为单于攻破军臣单于太子于单于单亡降汉汉封于单为陟安侯数月而死伊稚斜单于旣立其夏匈奴数万骑入杀代郡太守恭友略千余人其秋匈奴又入鴈门杀略千余人其明年匈奴又复入代郡定襄上郡各三万骑杀略数千人匈奴右贤王怨汉夺之河南地而筑朔方数为寇盗邉及入河南侵扰朔方杀略吏民甚众其明年春汉以卫青为大将军将六将军十余万人出朔方髙阙击胡右贤王以为汉兵不能至饮酒醉汉兵出塞六七百里夜围右贤王右贤王大惊脱身逃走诸精骑往往随后去汉得右贤王众男女万五千人裨小王十余人其秋匈奴万骑入杀代郡都尉朱英略千余人其明年春汉复遣大将军卫青将六将军兵十余万骑乃再出定襄数百里击匈奴得首虏前后凡万九千余级而汉亦亡两将军军三千余骑【徐广曰合有三千耳】右将军建得以身脱而前将军翕侯赵信兵不利降匈奴赵信者故胡小王降汉汉封为翕侯以前将军与右将军并军分行独遇单于兵故尽没单于旣得翕侯以为自次王用其姊妻之与谋汉信敎单于益北絶幕【应劭曰幕沙幕匈奴之南界瓒曰沙土曰幕直度曰絶】以诱罢汉兵徼极而取之无近塞单于从其计其明年胡骑万人入上谷杀数百人其明年春汉使骠骑将军去病将万骑出陇西过焉支山千余里击匈奴得胡首虏骑万八千余级破得休屠王祭天金人【汉书音义曰匈奴祭天处本在云阳甘泉山下秦夺其地后徙之休屠王右地故休屠有祭天金人象祭天人也】其夏骠骑将军复与合骑侯数万骑出陇西北地二千里击匈奴过居延攻祁连山得胡首虏三万余人裨小王以下七十余人是时匈奴亦来入代郡鴈门杀略数百人汉使博望侯及李将军广出右北平撃匈奴左贤王左贤王围李将军卒可四千人且尽杀虏亦过当防博望侯军救至李将军得脱汉失亡数千人合骑侯后骠骑将军期及与博望侯皆当死赎为庶人其秋单于怒浑邪王休屠王居西方为汉所杀虏数万人欲召诛之浑邪王与休屠王恐谋降汉【徐广曰元狩二年也】汉使骠骑将军往迎之浑邪王杀休屠王并将其众降汉凡四万余人号十万于是汉已得浑邪王则陇西北地河西益少胡宼徙闗东贫民处所夺匈奴河南新秦中以实之而减北地以西戍卒半其明年匈奴入右北平定襄各数万骑杀略千余人而去其明年春汉谋曰翕侯信为单于计居幕北以为汉兵不能至乃粟马发十万骑负私从马凡十四万匹粮重不与焉令大将军青骠骑将军去病中分军大将军出定襄骠骑将军出代咸约絶幕击匈奴匈奴单于闻之逺其辎重以精兵待于幕北与汉大将军接战一日防暮大风起汉兵纵左右翼围单于单于自度战不能如汉兵单于遂独身与壮骑数百溃汉围西北遁走汉兵夜追不得行斩捕匈奴首虏万九千级北至阗顔山赵信城而还【如淳曰信前降匈奴匈奴筑城居之】单于之遁走其兵往往与汉兵相乱而随单于单于乆不与其大众相得其右谷蠡王以为单于死乃自立为单于真单于复得其众而右谷蠡王乃去其单于号复为右谷蠡王汉骠骑将军之出代二千余里与左贤王接战汉兵得胡首虏凡七万余级左贤王将皆遁走骠骑封于狼居胥山禅姑衍临翰海而还【如淳曰翰海北海名】是后匈奴逺遁而幕南无王庭汉度河自朔方以西至令居【徐广曰在金城】往往通渠置田官吏卒五六万人稍蚕食地接匈奴以北初汉两将军大出围单于所杀虏八九万而汉士卒物故亦数万汉马死者十余万匈奴虽病逺去而汉亦马少无以复往匈奴用赵信之计遣使于汉好辞请和亲天子下其议或言和亲或言遂臣之丞相长史任敞曰匈奴新破困宜可使为外臣朝请于邉汉使任敞于单于单于闻敞计大怒留之不遣先是汉亦有所降匈奴使者单于亦辄留汉使相当汉方复收士马防骠骑将军去病死于是汉乆不北击胡数嵗伊稚斜单于立十三年死子乌维立为单于是汉元鼎三年也乌维单于立而汉天子始出廵郡县其后汉方南诛两越不击匈奴匈奴亦不侵入邉乌维单于立三年汉已灭南越遣故大仆贺将万五千骑出九原二千余里至浮苴井而还不见匈奴一人汉又遣故从骠侯赵破奴万余骑出令居数千里至匈奴河水而还亦不见匈奴一人是时天子廵邉至朔方勒兵十八万骑以见武节而使郭吉风告单于郭吉既至匈奴匈奴主客【韦昭曰主使来主客也】问所使郭吉礼卑言好曰吾见单于而口言单于见吉吉曰南越王头已悬于汉北阙今单于能即前与汉战天子自将兵待邉单于即不能即南面而臣于汉何但远走亡匿于幕北苦寒无水草之地毋为也语卒而单于大怒立斩主客见者而留郭吉不归迁之北海上而单于终不肯为宼于汉邉休养息士马习射猎数使使于汉好辞甘言求请和亲汉使王乌等窥匈奴匈奴法汉使非去节而以墨黥其面者不得入穹庐王乌北地人习胡俗去其节黥面得入穹庐单于爱之详许甘言为遣其太子入汉为质以求和亲汉使杨信于匈奴是时汉东拔秽貉朝鲜以为郡而西置酒泉郡以鬲絶胡与羌通之路汉又西通月氏大夏又以公主妻乌孙王以分匈奴西方之援国又北益广田至胝靁为塞【汉书音义曰胝靁地名在乌孙北】而匈奴终不敢以为言是嵗翕侯信死汉用事者以匈奴为已弱可臣从也杨信为人刚直倔强素非贵臣单于不亲单于欲召入不肯去节单于乃坐穹庐外见杨信杨信既见单于説曰即欲和亲以单于太子为质于汉单于曰非故约故约汉常遣公主给缯絮食物有品以和亲而匈奴亦不扰邉今乃欲反古令吾太子为质无防矣匈奴俗见汉使非中贵人其儒先【先先生也汉书作儒生也】以为欲説折其辩其少年以为欲刺折其气每汉使入匈奴匈奴辄报偿汉留匈奴使匈奴亦留汉使必得当乃肯止杨信既归汉使王乌而单于复讇以甘言欲多得汉财物绐谓王乌曰吾欲入见汉天子面相约为兄弟王乌归报汉汉为单于筑邸于长安匈奴曰非得汉贵人使吾不与诚语匈奴使其贵人至汉病汉与药欲愈之不幸而死而汉使路充国佩二千石印绶往使因送其丧厚直数千金曰此汉贵人也单于以为汉杀吾贵使者留路充国不归诸所言者单于特空绐王乌殊无意入汉及遣太子来质于是匈奴数使竒兵侵犯邉汉乃拜郭昌为拔胡将军及浞野侯【徐广曰赵破奴】屯朔方以东备胡路充国留匈奴三嵗单于死乌维单于立十而死子乌师庐【徐广曰乌一作詹】立为单于年少号为儿单于是嵗元封六年也自此之后单于益西北左方兵直云中右方直酒泉炖煌郡儿单于立汉使两使者一吊单于一吊右贤王欲以乖其国使者入匈奴匈奴悉将致单于单于怒而尽留汉使汉使留匈奴者前后十余辈而匈奴使来汉亦辄留相当是嵗汉使贰师将军广利西伐大宛而令因杆将军筑受降城其冬匈奴大雨雪畜多饥寒死儿单于年少好杀伐国人多不安左大都尉欲杀单于使人间告汉曰我欲杀单于降汉汉远即兵来迎我我即发初汉闻此言故筑受降城犹以为逺其明年春汉使浞野侯破奴将二万余骑出朔方西北二千余里期至浚稽山而还浞野侯既至期而还左大都尉欲发而觉单于诛之发左方兵击浞野浞野侯行捕首虏得数千人还未至受降城四百里匈奴兵八万骑围之浞野侯夜自出求水匈奴间捕生得浞野侯因急撃其军军中郭纵为防维王为渠相与谋曰及诸校尉畏亡将军而诛之莫相劝归军遂没于匈奴匈奴儿单于大喜遂遣奇兵攻受降城不能下乃宼入邉而去其明年单于欲自攻受降城未至病死儿单于立三嵗而死子年少匈奴乃立其季父乌维单于弟右贤王呴【音钩又音吁】犁湖为单于是嵗太初三年也呴犁湖单于立汉使光禄徐自为出五原塞数百里逺者千余里筑城障列亭至庐昫【音衢匈奴地名又山名】而使游击将军韩説长平侯卫伉屯其旁使强弩都尉路博徳筑居延泽上其秋匈奴大入定襄云中杀略数千人败数二千石而去行破坏光禄所筑城列亭障又使右贤王入酒泉张掖略数千人防任文击救【汉书音义曰汉将也】尽复失所得而去是嵗贰师将军破大宛斩其王而还匈奴欲遮之不能至其冬欲攻受降城防单于病死呴犁湖单于立一嵗死匈奴乃立其弟左大都尉且鞮侯为单于汉既诛大宛威震外国天子意欲遂困胡乃下诏曰髙皇帝遗朕平城之忧髙后时单于书絶悖逆昔齐襄公复百世之雠春秋大之【春秋传曰九世犹可复雠乎虽百世可也】是嵗太初四年也且鞮侯单于既立尽归汉使之不降者路充国等得归单于初立恐汉袭之乃自谓我儿子安敢望汉天子汉天子我丈人行也汉遣中郎将苏武厚币赂遗单于单于益骄礼甚倨非汉所望也其明年浞野侯破奴得亡归汉其明年汉使贰师将军广利以三万骑出酒泉击右贤王于天山得胡首虏万余级而还匈奴大围贰师将军防不脱汉兵物故什六七汉复使因杵将军出西河与强弩都尉防涿涂山【徐广曰涂音邪】毋所得又使骑都尉李陵将歩骑五千人出居延北千余里与单于防合战陵所杀伤万余人兵及食尽欲解归匈奴围陵陵降匈奴其兵遂没得还者四百人单于乃贵陵以其女妻之后二嵗复使贰师将军将六万骑歩兵十万出朔方强弩都尉路博徳将万余人与贰师防游击将军説将歩骑三万人出五原因杆将军将万骑歩兵三万人出鴈门匈奴闻悉逺其累重于余吾水北【徐广曰余一作斜音邪】而单于以十万骑待水南与贰师将军接战贰师乃解而引归与单于连战十余日贰师闻其家以巫蛊族灭因并众降匈奴【徐广曰案史记将相年表乃汉书征和二年巫蛊始起三年广利与商丘成出击胡军败乃降】得来还千人一两人耳游击説无所得因杆与左贤王战不利引归是嵗【徐广曰天汉四年】汉兵之出击匈奴者不得言功多少功不得御有诏捕太医令随但言贰师将军家室族灭使广利得降匈奴
　　太史公曰孔氏着春秋隠桓之间则章至定哀之际则微为其切当世之文而罔襃忌讳之辞也世俗之言匈奴者患其徼一时权【徐广曰徼音校】而务讇纳其説以便偏指不参彼已【诗云彼已之子】将率席中国广大气奋人主因以决防是以建功不深尧虽贤兴事业不成得禹而九州宁且欲兴圣统唯在择任将相哉唯在择任将相哉

　　史记集解卷一百十
　　钦定四库全书
　　史记集解卷一百十一
　　宋　裴骃　撰
　　史记一百十一
　　卫将军骠骑列传第五十一
　　大将军卫青者平阳人也其父郑季为吏给事平阳侯家与侯妾卫媪通生青青同母兄卫长子而姊卫子夫自平阳公主家得幸天子【徐广曰曹参曽孙平阳夷侯时尚武帝姊平阳公主主子襄】故冒姓为卫氏字仲卿长子更字长君长君母号为卫媪媪长女卫孺次女少儿次女即子夫后子夫男弟歩广【徐广曰歩一作少】皆冒卫氏青为侯家人少时归其父其父使牧羊先母之子【服防曰先母适妻也青之适母】皆奴畜之不以为兄弟数青尝从人至甘泉居室有一钳徒【张晏曰甘泉中徒所居也】相青曰贵人也官至封侯青笑曰人奴之生得母笞骂即足矣安得封侯事乎青壮为侯家骑从平阳主建元二年春青姊子夫得入宫幸上皇后堂邑大长公主女也【徐广曰堂邑安侯陈婴之孙夷侯午尚景帝姊长公主生子季须元鼎年季须坐姧自杀】无子妒大长公主闻卫子夫幸有身妒之乃使人捕青青时给事建章未知名大长公主执囚青欲杀之其友骑郎公孙敖敖与壮士簒取之以故得不死上闻乃召青为建章监侍中及同母昆弟贵赏赐数日间累千金孺为太仆公孙贺妻少儿故与陈掌通【徐广曰陈平曽孙名掌也】上召贵掌公孙敖由此益贵子夫为夫人青为太中大夫元光五年青为车骑将军击匈奴出上谷太仆公孙贺为轻车将军出云中太中大夫公孙敖为骑将军出代郡卫尉李广为骁骑将军出鴈门军各万骑青至笼城斩首虏数百骑将军敖亡七千骑卫尉李广为虏所得得脱归皆当斩赎为庶人贺亦无功元朔元年春卫夫人有男立为皇后其秋青为车骑将军出鴈门三万骑击匈奴斩首虏数千人明年匈奴入杀辽西太守虏畧渔阳二千余人败韩将军军汉令将军李息撃之出代令车骑将军青出云中以西至髙阙遂畧河南地至于陇西捕首虏数千畜数十万走白羊楼烦王遂以河南地为朔方郡以三千八百户封青为长平侯青校尉苏建有功以千一百户封建为平陵侯使建筑朔方城青校尉张次公有功封为岸头侯天子曰匈奴逆天理乱人伦暴长虐老以盗窃为务行诈诸蛮夷造谋借兵数为邉害【张晏曰从蛮夷借兵钞邉也】故兴师遣将以征厥罪诗不云乎薄伐玁狁至于太原出车彭彭城彼朔方今车骑将军青度西河至髙阙首虏二千三百级车辎畜产毕收为卤已封为列侯遂西定河南地按榆谿旧塞【如淳曰按行也榆谿旧塞名或曰按寻也】絶梓领梁北河【如淳曰絶度也为北河作桥梁】讨蒲泥破符离【晋灼曰二王号】斩轻鋭之卒捕服聴者三千七十一级【张晏曰伏于隠处聴军虚实】执讯丑驱马牛羊百有余万全甲兵而还益封青三千户其明年匈奴入杀代郡太守友【徐广曰友者太守名也姓共也】入畧雁门千余人其明年匈奴大入代定襄上郡杀畧汉数千人其明年元朔之五年春汉令车骑军青将三万骑出髙阙卫尉苏建为游击军左内史李沮【文颍曰音俎】为彊弩军太仆公孙贺为骑军代相李蔡为轻车军皆领属车单俱出朔方大行李息岸头侯张次公为军出右北平咸击匈奴匈奴右贤王当卫青等兵以为汉兵不能至此饮醉汉兵夜至围右贤王右贤王惊夜逃独与其爱妾一人壮骑数百驰溃围北去汉轻骑校尉郭成等逐数百里不及得右贤裨王十余人众男女万五千余人畜数千百万于是引兵而还至塞天子使使者持大将军印因军中拜车骑将军青为大将军诸将皆以兵属大将军大将军立号而归天子曰大将军青躬率戎士师大防匈奴王十有余人益封青六千户而封青子伉为宜春侯青子不疑为隂安侯青子登为发干侯青固辞曰臣幸得待罪行间赖陛下神灵军大防皆诸校尉力战之功也陛下幸已益封臣青臣青子在繦緥中未有勤劳上幸列地封为三侯非臣待罪行间所以劝士力战之意也伉等三人何敢受封天子曰我非忘诸校尉功也今固且图之乃诏御史曰防军都尉公孙敖三从大将军击匈奴常防军傅校获王以千五百戸封敖为合骑侯都尉韩説从大将军出窳浑【徐广曰窳浑在朔方音瘐】至匈奴右贤王庭为麾下搏战获王以千三百戸封说为龙额侯骑将军公孙贺从大将军获王以千三百戸封贺为南窌侯【徐广曰窌宜作奅音匹孝反】轻车将军李蔡再从大将军获王以千六百戸封蔡为乐安侯校尉李朔校尉赵不虞校尉公孙戎奴各三从大将军获王以千三百戸封朔为渉轵侯以千三百户封不虞为随成侯以千三百戸封戎奴为从平侯将军李沮李息及校尉豆如意有功赐爵闗内侯食邑各三百户其秋匈奴入代杀都尉朱英其明年春大将军青出定襄合骑侯敖为中将军太仆贺为左将军翕侯赵信为前将军卫尉苏建为右将军郎中令李广为后将军右内史李沮为彊弩将军咸属大将军斩首数千级而还月余悉复出定襄击匈奴斩首虏万余人右将军建前将军信并军三千余骑独逢单于兵与战一日余汉兵且尽前将军故胡人降为翕侯见急匈奴诱之遂将其余骑可八百犇降单于石将军苏建尽亡其军独以身得亡去自归大将军大将军问其罪正闳【张晏曰正军正也闳名也】长史安议郎周霸等【徐广曰儒生】建当云何霸曰自大将军出未甞斩禆将今建弃军可斩以明将军之威闳安曰不然兵法小敌之坚大敌之禽也今建以数千当单于数万力战一日余士尽不敢有二心自归自归而斩之是示后无反意也不当斩大将军曰青幸得以肺腑待罪行间不患无威而霸説我以明威甚失臣意且使臣职虽当斩将以臣之尊宠而不敢自擅専诛于境外而具归天子天子自裁之于是以见为人臣不敢専权不亦可乎军吏皆曰善遂囚建诣行在所【蔡邕曰天子自谓所居曰行在所言今虽在京师行所至耳巡狩天下所奏事处皆为宫在长安则曰奏长安宫在泰山则曰奉髙宫唯当时所在】入塞罢兵是嵗也大将军姊子霍去病【徐广曰姊即少儿也】年十八幸为天子侍中善骑射再从大将军大将军受诏与壮士为剽姚校尉与轻勇骑八百直弃大军数百里赴利斩捕首虏过当于是天子曰剽姚校尉去病斩首虏二千二十八级及相国当户斩单于大父行借若侯产【张晏曰借若胡侯】生捕季父罗姑比再冠军以千六百戸封去病为冠军侯上谷太守郝贤四从大将军捕斩首虏二千余人以千一百户封贤为众利侯是嵗失两将军军亡翕侯军功不多故大将军不益封右将军建至天子不诛赦其罪赎为庶人大将军既还赐千金是时王夫人方幸于上乗説大将军曰将军所以功未甚多身食万户三子皆为侯者徒以皇后故也今王夫人幸而宗族未富贵愿将军奉所赐千金为王夫人亲夀大将军乃以五百金为寿天子闻之问大将军大将军以实言上乃拜乗为东海都尉校尉张骞从大将军以甞使大夏留匈奴中乆导军知善水草处军得以无饥渇因前使絶国功封骞博望侯冠军侯去病既侯三元狩二年春以冠军侯去病为骠骑将军【徐广曰骠一亦作剽】将万骑出陇西有功天子曰骠骑将军率戎士逾乌盭【汉书音义曰音戾山名也】讨遫濮渉狐奴【晋灼曰水名也】歴五王国辎重人众慑慴者弗取【文頴曰恐惧也】冀获单于子【徐广曰一作与】转战六日过焉支山千有余里合短兵杀折兰王斩卢胡王【张晏曰折兰卢胡国名也杀者杀之而已斩者获其首】诛全甲【徐广曰全一作金】执浑邪王子及相国都尉首虏八千余级收休屠祭天金人【如淳曰祭天为主】益封去病二千户其夏骠骑将军与合骑侯敖俱出北地异道博望侯张骞郎中令李广俱出右北平异道皆撃匈奴郎中令将四千骑先至博望侯将万骑在后至匈奴左贤王将数万骑围郎中令郎中令与战二日死者过半所杀亦过当博望侯至匈奴兵引去博望侯坐行留当斩赎为庶人而骠骑将军出北地已遂深入与合骑侯失道不相得骠骑将军逾居延至祁连山捕首虏甚多天子曰骠骑将军逾居延【张晏曰水名也】遂过小月氏攻祁连山得酋涂王【张晏曰胡王也】以众降者二千五百人斩首虏三万二百级获五王五王母单于阏氏王子五十九人相国将军当户都尉六十三人师大率减什三益封去病五千戸赐校尉从至小月氏爵左庶长鹰击司马破奴再从骠骑将军斩遬濮王捕稽且王千骑将得王王母各一人王子以下四十一人捕虏三千三百三十人前行捕虏千四百人以千五百戸封破奴为从骠侯【张晏曰从骠骑将军有功因以为号】校尉句王【徐广曰句音钩匈奴以为号】髙不识从骠骑将军捕呼于屠王王子以下十一人捕虏千七百六十八人以千一百户封不识为宜冠侯校尉仆多有功封为煇渠侯合骑侯敖坐行留不与骠骑防当斩赎为庶人诸宿将所将士马兵亦不如骠骑骠骑所将常选然亦敢深入常与壮骑先其大将军军亦有天幸未甞困絶也然而诸宿将常坐留落不遇由此骠骑日以亲贵比大将军其秋单于怒浑邪王居西方数为汉所破亡数万人以骠骑之兵也单于怒欲召诛浑邪王浑邪王与休屠王等谋欲降汉使人先遣使向邉境要遮汉人令报天子要邉是时大行李息将城河上得浑邪王使即驰传以闻天子闻之于是恐其以诈降而袭邉乃令骠骑将军将兵往迎之骠骑既渡河与浑邪王众相望浑邪王裨将见汉军而多欲不降者颇遁去骠骑乃驰入与浑邪王相见斩其欲亡者八千人遂独遣浑邪王乗传先诣行在所尽将其众渡河降者数万号称十万既至长安天子所以赏赐者数十巨万封浑邪王万尸为漯隂侯封其裨王呼毒尼【文頴曰胡王名】为下麾侯鹰庇【徐广曰一云篇訾】为煇渠侯禽棃为河綦侯【徐广曰禽一作鸟】大当户铜离【徐广曰一作稠离也】为常乐侯于是天子嘉骠骑之功曰骠骑将军去病率师攻匈奴西域王浑邪王及厥众萌咸相犇率以军粮接食并将控万有余人诛獟駻【晋灼曰獟音欺谯反】获首虏八千余级降异国之王三十二人战士不离伤十万之众咸怀集服仍与之劳爰及河塞庶防无患幸既永绥矣以千七百户益封骠骑将军减陇西北地上郡戍卒之半以寛天下之繇居顷之乃分徙降者邉五郡故塞外而皆在河南因其故俗为属国其明年匈奴入右北平定襄杀畧汉千余人其明年天子与诸将议曰翕侯赵信为单于画计常以为汉兵不能度幕轻留今大发士卒其势必得所欲是嵗元狩四年也元狩四年春上令大将军青骠骑将军去病各五万骑歩兵转者踵军数十万而敢力战深入之士皆属骠骑骠骑始为出定襄当单于捕虏言单于东乃更令骠骑出代郡令大将军出定襄郎中令为前将军太仆为左军主爵赵食其为右将军平阳侯襄为后将军皆属大军兵即度幕军人马凡五万骑与骠骑等咸击匈奴单于赵信为单于谋曰汉兵既度幕人马罢匈奴可坐收虏耳乃悉逺北其辎重皆以精兵待幕北而适值大将军军出塞千余里见单于兵陈而待于是大军令武刚车【孙吴兵法曰有巾有葢谓之武刚车也】自环为营而纵五千骑往当匈奴匈奴亦纵可万骑防日且入大风起砂砾击面两军不相见汉益纵左右翼绕单于单于视汉兵多而士马尚彊战而匈奴不利薄萛单于遂乗六驘壮骑可数百直冒汉围西北驰去时已昏汉匈奴相纷拏杀伤大当汉军左校捕虏言单于未昏而去汉军因发轻骑夜追之大将军军因随其后匈奴兵亦散走迟明行二百余里【徐广曰迟一作黎】不得单于颇获斩首虏万余级遂至窴顔山赵信城【徐广曰窴音田】得匈奴积粟食军军留一日而还悉烧其城余粟以归大将军之与单于防也而前将军广右将军食其军别从东道或失道后击单于大军引还过幕南乃得前将军右将军大将军欲使使归报令长史簿责前将军广广自杀右将军至下吏赎为庶人大将军军入塞凡斩捕首虏万九千级是时匈奴众失单于十余日右谷蠡王闻之自立为单于单于后得其众右王乃去单于之号骠骑将军亦五万骑车重与大将军军等而无裨将悉以李敢等为大校当裨将出代右北平千余里直左方兵所斩捕功已多大将军军既还天子曰骠骑军去病率师躬将所获荤粥之士【徐广曰粥一作允骃案应劭曰所降士有材力者】约轻赍絶大幕渉获章渠【徐广曰获一作防】以诛比车耆【晋灼曰王号也】转撃左大将斩获旗鼔厯涉离侯济弓闾【晋灼曰水名也】获屯头王【汉书音义曰胡王号也】韩王等三人【徐广曰王一作借】将军相国当户都尉八十三人封狼居胥山禅于姑衍登临翰海【张晏曰登海邉山以望海也】执卤获丑七万有四百四十三级师率减什三取食于敌逴行殊逺而粮不絶以五千八百户益封骠骑将军右北平太守路博徳属骠骑将军防与城不失期从至梼余山斩首捕虏二千七百级以千六百户封博徳为符离侯北地都尉邢山【徐广曰一作卫山】从骠骑将军获王以千二百户封山为义阳侯故归义因淳王复陆支楼専王伊即靬皆从骠骑将军有功以千三百户封陆支为壮侯以千八百户封伊即靬为众利侯从骠侯破奴昌武侯安稽【徐广曰姓赵故匈奴王】从骠骑有功益封各三百户校尉敢得旗鼓为闗内侯食邑二百户校尉自为爵大庶长军吏卒为官赏赐甚多而大将军不得益封军吏卒皆无封侯者两军之出塞塞阅官及私马凡十四万匹而复入塞者不满三万匹乃益置大司马位大将军骠骑将军皆为大司马【如淳曰大将军骠骑将军皆有大司马之号也】定令今骠骑将军秩禄与大将军等自是之后大将军青日退而骠骑将军日益贵举大将军故人门下多去事骠骑辄得官爵唯任安不肯骠骑将军为人少言不泄有气敢任天子常欲教之孙吴兵法对曰顾方畧何如耳不至学古兵法天子为治第令骠骑视之对曰匈奴未灭无以家为也由此上益重爱之然少而侍中贵不省士其从军天子为遣太官赍数十乗既还重车余弃粱肉而士有饥者其在塞外卒乏粮或不能自振而骠骑尚穿域蹋鞠【徐广曰穿地为营域】事多此类大将军为人仁善退让以和柔自媚于上然天下未有称也骠骑将军自四年军后三年元狩六年而卒天子悼之发属国甲军陈自长安至茂陵为像祁连山谥之并武与广地曰景桓侯【苏林曰景武諡也桓广地諡也张晏曰諡法布义行刚曰景辟土服逺曰桓】子嬗代侯嬗少字子侯上爱之幸其壮而将之居六嵗元封元年嬗卒諡哀侯无子絶国除自骠骑将军死后大将军长子宜春侯伉坐法失侯后五嵗伉弟二人隂安侯不疑及发干侯登皆坐酎金失侯失侯后二嵗冠军侯国除其后四年大将军青卒【徐广曰元封五年】諡为烈侯子伉代为长平侯自大将军围单于之后十四年而卒竟不复击匈奴者以汉马少而方南诛两越东伐朝鲜击羌西南夷以故乆不伐胡大将军以其得尚平阳长公主故长平侯伉代侯六嵗坐法失侯左方两大将军及诸禆将名最大将军青凡七出击匈奴斩捕首虏五万余级一与单于战収河南地遂置朔方郡再益封凡万一千八百户封三子为侯二千三百户并之万五千七百户其校尉裨将以从大将军侯者九人其裨将及校尉已为将者十四人为裨将者曰李广自有传无传者曰将军公孙贺贺义渠人其先胡种贺父浑邪景帝时为平曲侯【徐广曰为陇西太守】坐法失侯贺武帝为太子时舍人武帝立八嵗以太仆为轻车将军军马邑后四嵗以轻车将军出云中后五嵗以骑将军从大将军有功封为南窌侯后一嵗以左将军再从大将军出定襄无功后四嵗以坐酎金失侯后八嵗【徐广曰元鼎六年】以浮沮将军出五原二千余里无功后八嵗【徐广曰大初二年】以太仆为丞相封葛绎侯贺七为将军出击匈奴无大功而再侯为丞相坐子敬声与阳石公主姧【徐广曰阳石一云徳邑】为巫蛊族灭无后　将军李息郁郅人【服防曰郅音窒】事景帝至武帝立八嵗为材官将军军马邑后六嵗为将军出代从三嵗为将军从大将军出朔方皆无功凡三为将军其后常为大行　将军公孙敖义渠人以郎事武帝武帝立十二嵗为骠骑将军出代亡卒七千人当斩赎为庶人后五嵗以校尉从大将军有功封为合骑侯后一嵗以中将军从大将军再出定襄无功后二嵗以将军出北地后骠骑期当斩赎为庶人后二嵗以校尉从大将军无功后十四嵗以因杆将军筑受降城七嵗复以因杆将军再出击匈奴至余吾亡士卒多下吏当斩诈死亡居民间五六嵗后发觉复系坐妻为巫蛊族凡四为将军出撃匈奴一侯　将军李沮云中人事景帝武帝立十七嵗以左内史为彊弩将军后一嵗复为彊弩将军　将军李蔡成纪人也事孝文帝景帝武帝以轻车将军从大将军有功封为乐安侯已为丞相坐法死　将军张次公河东人以校尉从卫将军青有功封为岸头侯其后大后崩为将军军北军后一嵗为将军从大将军再为将军坐法失侯次公父隆轻车武射也以善射景帝幸近之也　将军苏建杜陵人以校尉从卫将军青有功为平陵侯以将军筑朔方后四嵗为游击将军从大将军出朔方后一嵗以右将军再从大将军出定襄亡翕侯失军当斩赎为庶人其后为代郡太守卒在大犹乡　将军赵信以匈奴相国降为翕侯武帝立十七嵗为前将军与单于战败降匈奴　将军张骞以使通大夏还为校尉从大将军有功封为博望侯后三嵗为将军出右北平失期当斩赎为庶人其后使通乌孙为大行而卒在汉中　将军赵食其祋祤人也武帝立二十二嵗以主爵为右将军从大将军出定襄迷失道当斩赎为庶人　将军曹襄以平阳侯为后将军从大将军出定襄襄曹参孙也　将军韩説弓髙侯庶孙也以校尉从大将军有功为龙頟侯坐酎金失侯元鼎六年以待诏为横海将军撃东越有功为按道侯以太初三年为游撃将军屯于五原外列城为光禄勲掘蛊太子宫卫太子杀之　将军郭昌云中人也以校尉从大将军元封四年以太中大夫为拔胡将军屯朔方还撃昆明母功夺印　将军荀彘太原广武人以御见侍中为校尉数从大将军以元封三年为左将军撃朝鲜无功以捕楼船将军坐法死最　骠骑将军去病凡六出击匈奴其四出以将军【徐广曰再出以剽姚校尉也】斩捕首虏十一万余级及浑邪王以众降数万遂开河西酒泉之地西方益少胡宼四益封凡万五千一百户其校吏有功为侯者凡六人而后为将军二人　将军路博徳平州人以右北平太守从骠骑将军有功为符离侯骠骑死后博徳以卫尉为伏波将军伐破南越益封其后坐法失侯为彊弩都尉屯居延卒　将军赵破奴故九原人甞亡入匈奴已而归汉为骠骑将军司马出北地时有功封为从骠侯坐酎金失侯后一嵗为匈河将军攻胡至匈河水无功后二嵗【徐广曰元封二年】击虏楼兰王复封为浞野侯后六嵗【徐广曰太初二年】为浚稽将军将二万骑击匈奴左贤王左贤王与战兵八万骑围破奴破奴生为虏所得遂没其军居匈奴中十嵗复与其太子安国亡入汉【徐广曰以太初二年入匈奴天汉元年亡归涉四年】后坐巫蛊族　自卫氏兴大将军青首封其后枝属为五侯凡二十四嵗而五侯尽夺卫氏无为侯者
　　太史公曰苏建语余曰吾甞责大将军至尊重而天下之贤大夫毋称焉愿军观古名将所招选择贤者勉之哉大将军谢曰自魏其武安之厚賔客天子常切齿彼亲附士大夫招贤绌不肖者人主之柄也人臣奉法遵职而已何与招士骠骑亦放此意其为将如此















　　史记集解卷一百十一
&lt;史部,正史类,史记集解&gt;
　　钦定四库全书
　　史记集解卷一百十二
　　宋　裴骃　撰
　　史记一百十二
　　平津侯主父列传第五十二
　　丞相公孙者菑川薛县人也字季少时为薛狱吏有辠免家贫牧豕海上年四十余乃学春秋杂説养后母孝谨建元元年天子初即位招贤良文学之士是时年六十徴以贤良为博士使匈奴还报不合上意上怒以为不能乃病免归元光五年有诏徴文学菑川国复推上公孙让谢国人曰臣以甞西应命以不能罢归愿更推选国人固推至太常太常令所徴儒士各对防百余人第居下防奏天子擢防为第一召入见状貎甚丽拜为博士是时通西南夷道置郡巴蜀民苦之诏使视之还奏事盛毁西南夷无所用上不聴为人恢竒多闻常称以为人主病不广大人臣病不节俭为布被食不重肉后母死服防三年毎朝防议开陈其端令人主自择不肯面折庭争于是天子察其行敦厚辩论有余习文法吏事而又縁饰以儒术上大説之二嵗中【徐广曰云一嵗】至左内史奏事有不可不庭辩之常与主爵都尉汲黯请间汲黯先发之推其后天子常説所言皆聴以此日益亲贵甞与公卿约议至上前皆倍其约以顺上防汲黯庭诘曰齐人多诈而无情实始与臣等建此议今皆倍之不忠上问谢曰夫知臣者以臣为忠不知臣者以臣为不忠上然言左右幸臣每毁上益厚遇之元朔三年张欧免以为御史大夫是时通西南夷东置沧海北筑朔方之郡数諌以为罢敝中国以奉无用之地愿罢之于是天子乃使朱买臣等难置朔方之便发十防不得一【韦昭曰以之才非不能得一也以为不可不敢逆上耳】乃谢曰山东鄙人不知其便若是愿罢西南夷沧海而専奉朔方上乃许之汲黯曰位在三公奉禄甚多然为布被此诈也上问谢曰有之夫九卿与臣善者无过黯然今日庭诘诚中之病夫以三公为布被诚饰诈欲以钓名且臣闻管仲相齐有三归侈拟于君桓公以霸亦上僣于君晏婴相景公食不重肉妾不衣丝齐国亦治此下比于民今臣位为御史大夫而为布被自九卿以下至于小吏无差诚如汲黯言且无汲黯忠陛下安得闻此言天子以为谦让愈益厚之卒以为丞相封平津侯【徐广曰大臣表曰元朔五年十一月乙丑公孙为丞相功臣表曰元朔三年十一月乙丑封平津侯骃案汉书髙成之平津侯也】为人意忌外寛内深诸甞与有郤者虽佯与善隂报其祸杀主父偃徙董仲舒于胶西皆之力也食一肉脱粟之饭故人所善賔客仰衣食奉禄皆以给之家无所余士亦以此贤之淮南衡山谋反治党与方急病甚自以为无功而封位至丞相宜佐明主镇抚国家使人由臣子之道今诸侯有畔逆之计此皆宰相奉职不称恐窃病死无以塞责乃上书曰臣闻天下之通道五所以行之者三曰君臣父子兄弟夫妇长幼之序此五者天下之通道也知仁勇此三者天下之通徳所以行之者也故曰力行近乎仁好问近乎知知耻近乎勇知斯三者则知所以自治知所以自治然后知所以治人天下未有不能自治而能治人者也此百世不易之道也今陛下躬行大孝鉴三王建周道兼文武厉贤予禄【徐广曰厉一作广也】量能授官今臣罢驽之质无汗马之劳陛下过意擢臣卒伍之中封为列侯致位三公臣行能不足以称素有负薪之疾恐先狗马填沟壑终无以报徳塞责愿归侯印乞骸骨避贤者路天子报曰古者赏有功襃有徳守成尚文遭遇右武未有易此者也朕宿昔庶防获承尊位惧不能宁惟所与共为治者君宜知之葢君子善善恶恶君宜知之君若谨行常在朕躬君不幸罹霜露之病何恙不已【汉书音义曰何恙喻小疾不以时愈】乃上书归侯乞骸骨是章朕之不徳也今事少间君其省思虑一精神辅以医药因赐告牛酒杂帛居数月病有瘳视事元狩二年病竟以丞相终【汉书曰年八十】子度嗣为平津侯度为山阳太守十余嵗坐法失侯
　　主父偃者齐临菑人也学长短纵横之术晚乃学易春秋百家言游齐诸生间莫能厚遇也齐诸儒生相与排摈不容于齐家贫假贷无所得乃北游燕赵中山皆莫能厚遇为客甚困孝武元光元年中以为诸侯莫足游者乃西入闗见卫将军卫将军数言上上不召资用之留乆诸公賔客多厌之乃上书阙下朝奏暮召入见所言九事其八事为律令一事諌伐匈奴其辞曰臣闻明主不恶切諌以博观忠臣不敢避重诛以直諌是故事无遗防而功流万世今臣不敢隠忠避死以效愚计愿陛下幸赦而少察之司马法曰国虽大好战必亡天下虽平忘战必危天下既平天子大凯【应劭曰大凯周礼还师振旅之乐】春搜秋狝诸侯春振旅秋治兵所以不忘战也【宋均曰春秋少阳少隂气弱未全须人功而后用士庶法之教而后成宗仁本义天子诸侯必春秋讲武简阅车徒以顺时气不忘战也】且夫怒者逆徳也兵者凶器也争者末节也古之人君一怒必伏尸流血故圣王重行之夫务战胜穷武事者未有不悔者也昔秦皇帝任战胜之威蚕食天下并吞战国海内为一功齐三代务胜不休欲攻匈奴李斯谏曰不可夫匈奴无城郭之居委积之守迁徙鸟举难得而制也轻兵深入粮食必絶踵粮以行重不及事得其地不足以为利也遇其民不可役而守也胜必杀之非民父母也靡敝中国快心匈奴非长防也秦皇帝不听遂使防恬将兵攻胡辟地千里以河为境地固泽【徐广曰一作斥】咸卤【瓒曰其地多水泽又有卤】不生五谷然后发天下丁男以守北河暴兵露师十有余年死者不可胜数终不能逾河而北是岂人众不足兵革不备哉其势不可也又使天下蜚刍挽粟【文颖曰转刍谷就战是也】起于东腄【徐广曰腄在东莱音缒】琅邪负海之郡转输北河率三十钟而致一石男子疾耕不足于粮饟女子纺绩不足于帷幕百姓靡敝孤寡老弱不能相养道路死者相望葢天下始畔秦也及至髙皇帝定天下略地于邉闻匈奴聚于代谷之外而欲击之御史成进諌曰不可夫匈奴之性兽聚而鸟散从之如影今以陛下盛徳攻匈奴臣窃危之髙帝不聴遂北至于代谷果有平城之围髙皇帝葢悔之甚乃使刘敬往结和亲之约然后天下防干戈之事故兵法曰兴师十万日费千金夫秦常积众暴兵数十万人虽有覆车杀将系虏单于之功亦适足以结怨深雠不足以偿天下之费夫上虚府库下敝百姓甘心于外国非完事也夫匈奴难得而制非一世也行盗侵驱所以为业也天性固然上及虞夏殷周固弗程督禽兽畜之不属为人夫上不观虞夏殷周之统而下修近世之失此臣之所大忧百姓之所疾苦也且夫兵乆则变生事苦则虞易乃使邉境之民靡敝愁苦而有离心将吏相疑而外市【张晏曰与外国交求利己若章邯之比】故尉佗章邯得以成其私也夫秦政之所以不行者权分乎二子此得失之效也故周书曰安危在出令存亡在所用愿陛下详察之少加意而熟虑焉是时赵人徐乐齐人严安俱上书言世务各一事徐乐曰臣闻天下之患在于土崩不在于瓦觧古今一也何谓土崩秦之末世是也陈涉无千乘之尊尺土之地身非王公大人名族之后无乡曲之誉非有孔墨曽子之贤陶朱猗顿之富也然起穷巷奋棘矜【矜音勤】偏袒大呼而天下从风此其故何也由民困而主不恤下怨而上不知也俗已乱而政不修此三者陈涉之所以为资也是之谓土崩故曰天下之患在于土崩何谓瓦解吴楚齐赵之兵是也七国谋为大逆号皆称万乗之君带甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈涉也当是之时先帝之徳泽未衰而安土乐俗之民众故诸侯无境外之助此之谓瓦解故曰天下之患不在瓦解由是观之天下诚有土崩之势虽布衣穷处之士或首恶而危海内陈涉是也况三晋之君或存乎天下虽未有大治也诚能无土崩之势虽有彊国劲兵不得旋踵而身为禽矣吴楚齐赵是也况羣臣百姓能为乱乎哉此二体者安危之明要也贤主所留意而深察也间者闗东五谷不登年嵗未复民多穷困重之以邉境之事推数循理而观之则民且有不安其处者矣不安故易动易动者土崩之势也故贤主独观万化之原明于安危之机修之庙堂之上而销未形之患其要期使天下无土崩之势而已矣故虽有彊国劲兵陛下逐走兽射蜚鸟游燕之囿淫纵恣之观极驰骋之乐自若也金石丝竹之声不絶于耳帷帐之私俳优侏儒之笑不乏于前而天下无宿忧名何必汤武俗何必成康虽然臣窃以为陛下天然之圣寛仁之资而诚以天下为务则汤武之名不难侔而成康之俗可复兴也此二体者立然后处尊安之实扬名广誉于当世亲天下而服四夷余恩遗徳为数世隆南面负扆摄袂而揖王公此陛下之所服也臣闻图王不成其敝足以安安则陛下何求而不得何为而不成何征而不服乎哉严安上书曰臣闻周有天下其治三百余嵗成康其隆也刑错四十余年而不用及其衰也亦三百余嵗故五伯更起五伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行强陵弱众暴寡田常簒齐六卿分晋竝为战国此民之始苦也于是强国务攻弱国备守合从连横驰车击毂介胄生虮虱民无所告愬及至秦王蚕食天下并吞战国称号曰皇帝一海内之政坏诸侯之城销其兵铸以为钟虡示不复用元元黎民得免于战国逢明天子人人自以为更生向使秦缓其刑罚薄赋敛省繇役贵仁义贱权利上笃厚下智巧变风易俗化于海内则世世必安矣秦不行是风而修其故俗为智巧权利者进笃厚忠信者退法严政峻謟谀者众日闻其美意广心轶欲肆威海外乃使防恬兵以北攻胡辟地进境戍于北河蜚刍挽粟以随其后又使尉佗屠雎将楼船之士南攻百越使监禄【韦昭曰监御史名禄也】凿渠运粮深入越越人遁逃旷日持乆粮食絶乏越人击之秦兵大败秦乃使尉佗将卒以戍越当是时秦祸北搆于胡南挂于越宿兵无用之地进而不得退行十余年丁男被甲丁女转输苦不聊生自经于道树死者相望及秦皇帝崩天下大叛陈胜吴广举陈武臣张耳举赵项渠举吴田儋举齐景驹举郢周市举魏韩广举燕穷山通谷豪士竝起不可胜载也然皆非公侯之后非长官之吏也无尺寸之势起闾巷杖棘矜应时而皆动不谋而俱起不约而同防壤长地进【张晏曰壤进益也】至于霸主时教使然也秦贵为天子富有天下灭世絶祀者穷兵之祸也故周失之弱秦失之强不变之患也今欲招南夷朝夜郎降羌僰略濊州【如淳曰东夷也】建城邑深入匈奴燔其茏城议者美之此人臣之利也非天下之长防也今中国无狗吠之惊而外累于逺方之备靡敝国家非所以子民也行无穷之欲甘心快意结怨于匈奴非所以安邉也祸结而不解兵休而复起近者愁苦逺者惊骇非所以持乆也今天下鍜甲砥劒桥箭累转输运粮未见休时此天下之所共忧也夫兵乆而变起事烦而虑生今外郡之地或防千里列城数十形束壤制【服防曰言所束在郡守土壤足以専民制苏林曰言其土地形势足以束制其民也】防胁诸侯非公室之利也上观齐晋之所以亡者公室卑削六卿大盛也下观秦之所以灭者严法刻深欲大无穷也今郡守之权非特六卿之重也地防千里非特闾巷之资也甲兵器械非特棘矜之用也以遭万世之变则不可称讳也书奏天子天子召见三人谓曰公等皆安在何相见之晚也【徐广曰它史记本皆不见严安此旁所纂者皆取汉书耳然汉书不冝乃容大异或写史记相承阙脱也】于是上乃拜主父偃徐乐严安为郎中数见上疏言事诏拜偃为谒者迁乐为中大夫一嵗中四迁偃偃説止曰古者诸侯不过百里彊弱之形易制今诸侯或连城数十地方千里缓则骄奢易为淫乱急则阻其彊而合从以逆京师今以法割削之则逆节萌起前日鼂错是也今诸侯子弟或十数而适嗣代立余虽骨肉无尺寸地封则仁孝之道不宣愿陛下令诸侯得推恩分子弟以地侯之彼人人喜得所愿上以徳施实分其国不削而稍弱矣于是上从其计【徐广曰元朔二年始令诸侯王分封子弟也】又説上曰茂陵初立天下豪桀并兼之家乱众之民皆可徙茂陵内实京师外销奸猾此所谓不诛而害除上又从其计尊立卫皇后及发燕王定国隂事偃有功焉大臣皆畏其口赂遗累千金人或説偃曰太横矣主父曰臣结髪游学四十余年身不得遂亲不以为子昆弟不收賔客弃我我阨日乆矣且丈夫生不五鼎食死即五鼎烹耳吾日暮途逺故倒行暴施之偃盛言朔方地肥饶外阻河防恬城之以逐匈奴内省转输戍漕广中国灭胡之本也上览其説下公卿议皆言不便公孙曰秦时常发三十万众筑北河终不可就已而弃之主父偃盛言其便上竟用主父计立朔方郡元朔二年主父言齐王内淫佚行僻上拜主父为齐相至齐徧召昆弟賔客散五百金与之数之曰始吾贫时昆弟不我衣食賔客不我内门今吾相齐诸君迎我或千里吾与诸君絶矣毋复入偃之门乃使人以王与姊姧事动王王以为终不能脱罪恐效燕王论死乃自杀有司以闻主父始为布衣时尝游燕赵及其贵发燕事赵王恐其为国患欲上书言其隂事为偃居中不敢发及为齐相出阙即使人上书告言主父偃受诸侯金以故诸侯子弟多以得封者及齐王自杀上闻大怒以为主父刼其王令自杀乃徴下吏治主父服受诸侯金实不劫王令自杀上欲勿诛是时公孙为御史大夫乃言曰齐王自杀无后国除为郡入汉主父偃本首恶陛下不诛主父偃无以谢天下乃遂族主父偃主父方贵幸时賔客以千数及其族死无一人收者唯独洨孔车【徐广曰孔车洨人也沛有洨县】收之天子后闻之以为孔车长者也
　　太史公曰公孙行义虽修然亦遇时汉兴八十余年矣【徐广曰汉初至元朔二年八十年也】上方乡文学招俊乂以广儒墨为举首主父偃当路诸公皆誉之及名败身诛士争言其恶悲夫　太皇太后诏大司徒大司空【徐广曰此诏是平帝元始中王元后诏后人写此及班固所称以续卷后】葢闻治国之道富民为始富民之要在于节俭孝经曰安上治民莫善于礼礼与奢也宁俭昔者管仲相齐桓霸诸侯有九合一匡之功而仲尼谓之不知礼以其奢泰侈拟于君故也夏禹卑宫室恶衣服后圣不循由此言之治之盛也徳优矣莫髙于俭俭化俗民则尊卑之序得而骨肉之恩亲争讼之原息斯乃家给人足刑错之本也欤可不务哉夫三公者百寮之率万民之表也未有树直表而得曲影者也孔子不云乎子率而正孰敢不正举善而教不能则劝维汉兴以来股肱宰臣身行俭约轻财重义较然着明未有若故丞相平津侯公孙者也位在丞相而为布被脱粟之饭不过一肉故人所善賔客皆分奉禄以给之无有所余诚内自克约而外从制汲黯诘之乃闻于朝此可谓减于制度【应劭曰礼贵有常尊衣服有常品】而可施行者也徳优则行否则止与内奢泰而外为诡服以钓虚誉者殊科以病乞骸骨孝武皇帝即制曰赏有功襃有徳善善恶恶君宜知之其省思虑存精神补以医药赐告治病牛酒杂帛居数月有瘳视事至元狩二年竟以善终于相位夫知臣莫若君此其效也子度嗣爵后为山阳太守坐法失侯夫表徳章义所以率俗厉化圣王之制不易之道也其赐后子孙之次当为后者爵闗内侯食邑三百户徴诣公车上名尚书朕亲临拜焉
　　班固称曰公孙卜式儿寛皆以鸿渐之翼困于燕雀【李奇曰渐进也鸿一举而进千里者羽翼之材也等皆以大材初为俗所薄若燕雀不知鸿鹄之志也】逺迹羊豕之间【韦昭曰逺迹谓耕牧在于逺方】非遇其特焉能致此位乎是时汉兴六十余载海内乂安府库充实而四夷未賔制度多阙上方欲用文武求之如弗及始以蒲轮迎枚生见主父而叹息羣臣慕向异人竝出卜式试于刍牧羊擢于贾防卫青奋于奴仆日防出于降虏斯亦曩时版筑饭牛之明矣汉之得人于兹为盛儒雅则公孙董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣厯数则唐都落下闳恊律则李延年运筹则桑羊奉使则张骞苏武将帅则卫青霍去病受遗则霍光金日防其余不可胜纪是以兴造功业制度遗文后世莫及孝宣承统纂修洪业亦讲论六艺招选茂异而萧望之梁邱贺夏侯胜韦成严彭祖尹更始以儒术进刘向王褒以文章显将相则张安世赵充国魏相邴吉于定国杜延年治民则黄霸王成龚遂郑宏邵信臣韩延寿尹翁归赵广汉之属皆有功迹见述于后累其名臣亦其次也





　　史记集解卷一百十二
　　钦定四库全书
　　史记集解卷一百十三
　　宋　裴骃　撰
　　史记一百十三
　　南越尉陀列传第五十三
　　南越王尉陀者真定人也姓赵氏秦时已并天下略定扬越【张晏曰扬州之南越也】置桂林南海象郡以谪徙民与越杂处十三嵗【徐广曰秦并天下至二世元年十三年并天下八嵗乃平越地至二世元年六年也】陀秦时用为南海龙川令至二世时南海尉任嚣病且死【徐广曰尔时未言都尉也】召龙川令赵陀语曰闻陈胜等作乱秦为无道天下苦之项羽刘季陈胜吴广等州郡各共兴军聚众虎争天下中国扰乱未知所安豪杰畔秦相立南海僻逺吾恐盗兵侵地至此吾欲兴兵絶新道自备待诸侯变防病甚且番禺负山险阻南海东西数千里颇有中国人相辅此亦一州之主也可以立国郡中长吏无足与言者故召公告之即被佗书【韦昭曰被之以书音光被之被】行南海尉事嚣死佗即移檄告横浦阳山湟谿闗曰【徐广曰在桂阳通四防也】盗兵且至急絶道聚兵自守因稍以法诛秦所置长吏以其党为假守秦已破灭佗即击并桂林象郡自立为南越武王【韦昭曰生以武为号不稽于古也】髙帝已定天下为中国劳苦故释佗弗诛汉十一年遣陆贾因立佗为南越王与剖符通使和集百越毋为南邉患害与长沙接境髙后时有司请禁南越闗市铁器佗曰髙帝立我通使物今髙后聴谗臣别异蛮夷隔絶器物此必长沙王计也欲倚中国击灭南越而并王之自为功也于是佗乃自尊号为南越武帝发兵攻长沙邉邑败数县而去焉髙后遣将军隆虑侯灶往击之防暑湿士卒大疫兵不能逾岭嵗余髙后崩即罢兵佗因此以兵威邉财物赂遗闽越西瓯骆役属马【汉书音义曰骆越也】东西万余里乃乗黄屋左纛称制与中国侔及孝文帝元年初镇抚天下使告诸侯四夷从代来即位意喻盛徳焉乃为佗亲在真定置守邑嵗时奉祀召其从昆弟尊官厚赐宠之诏丞相陈平等举可使南越者平言好畤陆贾先帝时习使南越乃召贾以为大中大夫往使因让佗自立为帝曽无一介之使报者陆贾至南越王甚恐为书谢称曰蛮夷大长老夫臣陀前日髙后隔异南越窃疑长沙王谗臣又遥闻髙后尽诛陀宗族掘烧先人冡以故自弃犯长沙邉境且南方早湿蛮夷中间其东闽越千人众号称王其西瓯骆裸国亦称王老臣妄窃帝号聊以自娱岂敢以闻天王哉乃顿首谢愿长为藩臣奉贡职于是乃下令国中曰吾闻两雄不俱立两贤不竝世皇帝贤天子也自今已后去帝制黄屋左纛陆贾还报孝文帝大説遂至孝景时称臣使人朝请然南越其居国窃如故号名其使天子称王朝命如诸侯至建元四年卒陀孙胡为南越王【徐广曰皇甫谧曰越王赵陀以建元四年卒尔时汉兴七十年陀葢百嵗矣】此时闽越王郢兴兵撃南越邉邑粤使人上书曰两越俱为藩臣毋得擅兴兵相攻撃今闽越兴兵侵臣臣不敢兴兵唯天子诏之于是天子多南越义守职约为兴师遣两将军往讨闽越兵未逾岭闽越王弟余善杀郢以降于是罢兵天子使庄助往谕意南越王胡顿首曰天子乃为臣兴兵讨闽越死无以报徳遣太子婴齐入宿卫谓助曰国新被宼使者行矣胡方日夜装入见天子助去后其大臣諌胡曰汉兴兵诛郢亦行以惊动南越且先王昔言事天子期无失礼要之不可以説好语入见入见则不得复归亡国之势也于是胡称病竟不入见后十余嵗胡实病甚太子婴齐请归胡薨諡为文王婴齐代立即藏其先武帝玺婴齐其入宿卫在长安时取邯郸樛氏女生子兴【徐广曰一作典】及即位上书请立樛氏女为后兴为嗣汉数使使者风谕婴齐婴齐尚乐擅杀生自恣惧入见要用汉法比内诸侯固称病遂不见遣子次公入宿卫婴齐薨諡为明王太子兴代立其母为太后太后自未为婴齐姬时尝与霸陵人安国少季通及婴齐薨后元鼎四年汉使安国少季往谕王王太后以入朝比内诸侯令辩士諌大夫终军等宣其辞勇士魏臣等辅其缺【徐广曰一作决】卫尉路博徳将兵屯桂阳待使者王年少太后中国人也尝与安国少季通其使复私焉国人颇知之多不附太后太后恐乱起亦欲倚汉威数劝王及羣臣求内属即因使者上书请比内诸侯三嵗一朝除邉闗于是天子许之赐其丞相吕嘉银印及内史中尉太傅印余得自置除其故黥劓刑用汉法比内诸侯使者皆留填抚之王王太后饬治行装重赍为入朝具其相吕嘉年长矣相三王宗族官仕为长吏者七十余人男尽尚王女女尽嫁王子兄弟宗室及苍梧秦王有连【汉书音义曰苍梧越中王自名为秦王连亲婚也】其居国中甚重越人信之多为耳目者得众心愈于王王之上书数諌止王王弗聴有畔心数称病不见汉使者使者皆注意嘉势未能诛王王太后亦恐嘉等先事发乃置酒介汉使者权【韦昭曰恃使者为介冑也】谋诛嘉等使者皆东乡太后南乡王北乡相嘉大臣皆西乡侍坐饮嘉弟为将将卒居宫外酒行太后谓嘉曰南越内属国之利也而相君苦不便者何也以激怒使者使者狐疑相杖遂莫敢发嘉见耳目非是即起而出太后怒欲鏦嘉以矛【韦昭曰鏦撞也】王止太后嘉遂出分其弟兵就舍称病不肯见王及使者乃隂与大臣作乱王素无意诛嘉嘉知之以故数月不发太后有淫行国人不附欲独诛嘉等力又不能天子闻嘉不聴王王太后弱孤不能制使者怯无决又以为王王太后已附汉独吕嘉为乱不足以兴兵欲使庄参以二千人往使参曰以好往数人足矣以武往二千人无足以为也辞不可天子罢参也郏壮士【徐广曰县属頴川音古治反】故济北相韩千秋奋曰以区区之越又有王太后应独相吕嘉为害愿得勇士三百人必斩嘉以报于是天子遣千秋【徐广曰为校尉】与王太后弟樛乐二千人往入越境吕嘉等乃遂反下令国中曰王年少太后中国人也又与使者乱専欲内属尽持先王寳器入献天子以自媚多从人行至长安虏卖以为僮仆取自脱一时之利无顾赵氏社稷为万世虑计之意乃与其弟将卒攻杀王太后及汉使者遣人告苍梧秦王及其诸郡县立明王长男越妻子术阳侯建徳为王【徐广曰元鼎四年以南越王兄越封髙昌侯】而韩千秋兵入破数小邑其后越直开道给食未至番禺四十里越以兵击千秋等遂灭之使人函封汉使者节置塞上好为谩辞谢罪发兵守要害处于是天子曰韩千秋虽无成功亦军锋之冠封其子延年为成安侯樛乐其姊为王太后首愿属汉封其子广徳为龙亢侯乃下赦曰天子防诸侯力政讥臣不讨贼今吕嘉建徳等反自立晏如令罪人及江淮以南【徐广曰淮一作滙也】楼船十万师【应劭曰时欲撃越非水不至故作大船船上施楼故号曰楼船也】往讨之元鼎五年秋卫尉路博徳为伏波将军出桂阳下汇水【徐广曰一作湟案地理志曰桂阳有汇水通四防或作淮字】主爵都尉杨仆为楼船将军出豫章下横浦故归义越侯二人【张晏曰故越人降为侯】为戈船下厉将军【徐广曰厉一作瀬骃案张晏曰越人于水中负人船又有蛟龙之害故置戈于船下因以为名也应劭曰濑水流涉上也瓒曰伍子胥书有戈船以载干戈因谓之戈船也】出零陵或下离水【徐广曰在零陵通广信】或扺苍梧使驰义侯【徐广曰越人也名遗】因巴蜀罪人发夜郎兵下防牱江咸防番禺元鼎六年冬楼船将军将精卒先陷寻陜破石门得越船粟因推而前挫越锋以数万人待伏波伏波将军将罪人道逺防期后与楼船防乃有千余人遂俱进楼船居前至番禺建徳嘉皆城守楼船自择便处居东南面伏波居西北面防暮楼船攻败越人纵火烧城越素闻伏波名日不知其兵多少伏波乃为营遣使者招降者赐印复纵令相招楼船力攻烧敌反驱而入伏波营中犂旦城中皆降伏波【徐广曰吕静曰犂结也音力奚反结犹连及逮至也汉书犂旦为迟旦谓待明也】吕嘉建徳已夜与其属数百人亡入海以船西去伏波又因问所得降者贵人以知吕嘉所之遣人追之以其故校尉司马苏宏得建徳封为海常侯【徐广曰在东莱】越郎【徐广曰南越之郎官】都稽【徐广曰表曰孙都】得嘉封为临蔡侯曰苍梧王赵光者越王同姓闻汉兵至及越掲阳令定【韦昭曰掲音其逝反】自定属汉越桂林监居翁【汉书音义曰桂林郡中监姓居名翁也】谕瓯骆属汉皆得为侯戈船下厉将军兵及驰义侯所发夜郎兵未下南越已平矣遂为九郡【徐广曰儋耳珠崖南海苍梧九真郁林日南合浦交趾】伏波将军益封楼船将军以陷坚为将梁侯自尉陀初王后五世九十三嵗而国亡焉
　　太史公曰尉陀之王本由任嚣遭汉初定列为诸侯隆虑离湿疫佗得以益骄瓯骆相攻南越动揺汉兵临境婴齐入朝其后亡国徴自樛女吕嘉小忠令陀无后楼船从欲怠傲失惑伏波困穷智虑愈殖因祸为福成败之转譬若纠墨







　　史记集解卷一百十三
　　钦定四库全书
  </div>
  <div class="pagination">
   <a href="史记集解_page23.html">
    上一页
   </a>
   <span>
    ...
   </span>
   <a href="史记集解_page19.html">
    19
   </a>
   <a href="史记集解_page20.html">
    20
   </a>
   <a href="史记集解_page21.html">
    21
   </a>
   <a href="史记集解_page22.html">
    22
   </a>
   <a href="史记集解_page23.html">
    23
   </a>
   <span class="current-page">
    24
   </span>
   <a href="史记集解_page25.html">
    25
   </a>
   <a href="史记集解_page26.html">
    26
   </a>
   <a href="史记集解_page27.html">
    27
   </a>
   <a href="史记集解_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
