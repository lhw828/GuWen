<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 11 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 11 页/共 60 页</h1>
    <div class="content">
　　旧五代史巻八攷证
<史部,正史类,旧五代史>
　　钦定四库全书
　　旧五代史巻九
　　宋门下侍郎参知政事监修国史薛居正等撰
　　梁书第九
　　末帝纪中
　　贞明三年春正月戊午以前淄州刺史髙允竒爲右羽林统军癸亥以前天平军马步军都指挥使检校太保朱勍爲怀州刺史癸酉以右天武军使石钊爲密州刺史戊寅以前怀州刺史李建爲安州刺史仍赐名知节已夘以宣义军节度副大使知节度事北面行营副招讨等使特进检校太傅霍彦威爲天平军节度副大使知节度事二月甲申晋王攻我黎阳刘鄩拒之而退乙酉前蔡州刺史董璋权知宣义军军州事丁亥以前右羽林军统军梁继业爲左卫上将军壬辰以租庸判官检校司徒张绍珪爲光禄卿依前充租庸判官癸已以权知平卢军军州事客省使知银台事元湘爲检校司空甲午以飞龙使娄继英爲左武卫大将军三月庚申以前平戎军使检校司徒郭绍宾爲禧州刺史辛酉以前天平军节度副使裴彦爲随州刺史戊寅湖州刺史钱传璟苏州刺史钱传璙鎭海军节度副史钱传瓘温州刺史钱传璲睦州刺史钱传琇宝州刺史钱传明州刺史钱传球义州刺史钱传防峯州刺史钱传珦峦州刺史钱传琰鎭海军都知兵马使钱传璛等凡一十一人竝加官勲阶爵从呉越王钱镠之请也夏四月庚辰以前行左武卫大将军蔡敬思爲右武卫上将军辛已以前安州刺史刘玘权知晋州军州事以前密州刺史张实爲颍州刺史充本州团练使癸未以六军押衙充左天武军使刘彦珪爲澶州刺史辛卯以右千牛卫大将军刘璩充契丹宣谕使诏诸道兵马元帅开幕除吏一同天策上将府故事辛丑以清海军元从都押衙陇州刺史呉锷爲检校司空癸卯以两浙衙内先锋指挥使守峯州刺史钱传珦爲泗州刺史六月庚辰以前东京马步都指挥使兼左天武军使雷景从爲汝州刺史充本州防御使辛卯以租庸判官光禄大夫检校司徒行光禄卿张绍珪爲申州刺史壬辰以权知晋州建宁军军州事前安州刺史刘玘爲建宁军节度观察畱后秋七月丁已以淄州刺史陈洪爲棣州刺史乙丑以刑部员外郎封翘爲翰林学士丙寅以汝州刺史杨延直爲左卫大将军以前左卫上将军刘重霸爲起复云麾将军右骁卫上将军庚午以六军诸卫副使起复云麾将军检校太保张业为淄州刺史八月辛已以左神武军统军周武为宁州刺史以左崇安指挥使前申州刺史刘仁铎为衍州刺史戊子泰宁军节度使张万进赐名守进九月庚申以遥领常州刺史张昌孙遥领夀州刺史充本州团练使冬十月壬午以权西面行营都监左武卫上将军张筠权知商州军州事戊子诏曰太子太傅李戬多因释教诳惑羣情此后不得出入无恒癸已以前崇徳军使张思绾为左武卫上将军已亥以啓圣匡运同德功臣诸道兵马元帅淮南鎭海鎭东等军节度使充淮南宣润等四面行营都统开府仪同三司尚书令呉越王钱镠为天下兵马元帅壬寅以尚书左丞呉蔼为工部尚书充两浙官告使是月晋王自魏州还太原闰十月丁卯以前商州刺史徐珰为左骁卫上将军充西都大内皇墙使十一月壬午以中书侍郎平章事郑珏权判户部事戊子以宁州刺史周武为武静军防御使守庆州刺史以河潼军使窦廷琬为宁州刺史十二月晋王自太原复至魏州庚申以左金吾卫大将军充街使华温琪为右龙虎军统军以右龙虎军统军张彦勲为商州刺史以前西京大内皇墙使李项为右威卫上将军以左金吾卫上将军李周彛权兼左街使壬戌以守太尉兼中书令河南尹判六军诸卫事魏王张宗奭为天下兵马副元帅丙寅以西面行营马军都指挥使检校太保郑州刺史充本州防御使王彦章为检校太傅丁卯以西面行营马歩都指挥使左龙虎军统军贺瓌为检校太傅同中书门下平章事充宣义军节度使郑滑濮等州观察处置等使【通鉴云时论平庆州功故贺瓌进秩】已已帝幸洛阳为来年有事于南郊也遂幸伊阙亲拜宣陵时租庸使赵岩劝帝郊天且言帝王受命须行此礼愿陛下力行之宰臣敬翔奏曰国家自刘鄩失律以来府藏殚竭箕敛百姓供军不暇郊祀之礼颁行赏赉所谓取虚名而受实弊也况晋人压境车驾未可轻动帝不听遂行是月晋人陷杨刘城帝闻之惧遂停郊礼车驾急归东京【通鉴云道路讹言晋军已入大梁扼汜水矣从官皆忧其家相顾涕泣帝惶骇失图遂罢郊祀】癸酉诏文武两班除元随驾人数外其余竝令御史司宪张衮部署候车驾离京后一两日发赴东京甲戌以天下兵马副元帅太尉兼中书令河南尹魏王张宗奭为西都留守
　　贞明四年春正月晋人寇郓濮之境车驾至自洛阳庚辰以蔡州刺史姚勍权知感化军节度观察留后乙酉以前静难军马歩军都指挥使黄贵为蔡州刺史甲午以右领军卫上将军齐奉国为左金吾卫大将军充街使二月遣将谢彦章帅众数万迫杨刘城甲子晋王来援杨刘城彦章之军不利而退三月壬午以前右武卫上将军张筠为左卫上将军癸已以鎭国军节度押衙充本道马步军都指挥使江可复为衍州刺史壬寅鎭海鎭东等军节度行军司马秦州节度使检校太傅同平章事马绰加检校太尉同平章事依前鎭海鎭东等军节度行军司马余如故从钱镠之请也夏四月丁未以宣徽院使右卫上将军赵縠权知青州军州事以宣徽院副使韦坚权知本院事已酉以银青光禄大夫行中书侍郎同中书门下平章事权判户部郑珏为金紫光禄大夫中书侍郎兼刑部尚书平章事集贤殿大学士判户部上柱国仍进封荥阳郡开国侯加食邑五百户以金紫光禄大夫行尚书吏部侍郎上柱国兰陵县开国男食邑三百户萧顷为中书门下平章事仍进封兰陵县开国伯加食邑四百户庚戌以前崇德军使前右武卫大将军杜存为右领军卫上将军甲寅以刑部郎中充史馆修撰窦专为翰林学士初学士窦梦征草钱镠麻贬蓬莱尉帝召专入翰林遣崇政使李振问宰相云专是宰臣萧顷女婿令中书商量可否中书奏曰宰相亲情不居清显避嫌之道虽着旧规若防特恩亦有近例固不妨事帝乃可之已未灵武节度使韩洙洛起复授开府仪同三司依前检校太傅同平章事癸亥以延州忠义军节度使太原西面招讨应接使检校太师兼中书令渤海王髙万兴兼鄜延两道都制置使余如故时万兴弟鄜州节度使万金卒故有是命已已以开府仪同三司守司空兼门下侍郎同平章事赵光逢为司徒致仕兼加食邑五百户以光逢累上章请老故也辛未诏宰臣敬翔权判诸道盐铁使务壬申以太子宾客赵光为吏部侍郎五月甲戌以荆南衙内马步军都指挥使检校司徒髙从诲领濠州刺史乙亥以特进检校太傅前颍州团练使张实为起复云麾将军依前颍州团练使庚辰以工部尚书致仕孔拯为国子祭酒已丑以太常少卿韦彖为右谏议大夫六月甲辰以金紫光禄大夫检校司徒歙州刺史朱令德为忠武军节度观察留后已酉以权知感化军两使留后特进检校太保姚勍为感化军节度观察留后庚戌上以秘书少监王翘为将作监以其父名秘故也丙辰以左监门卫将军康赞美为商州刺史以左卫上将军张筠为权知永平军节度观察留后兼判大安府事戊午以前景州刺史卫审符为右卫大将军庚申以河阳节度充北面行营排阵两京马军都军节度等使光禄大夫检校太保谢彦章为匡国军节度陈许蔡等州观察处置等使以宣徽院副使韦坚权知河阳军州事秋七月庚辰以商州刺史康赞美为起复云麾将军依前商州刺史辛卯以前左骁卫上将军杨诏为右武卫上将军戊戌以前匡国军节度使检校尚书左仆射罗周敬为检校司空守殿中监驸马都尉八月丙午以右广胜军使刘君铎为虢州刺史戊申以武宁军节度副使李存权知宿州事辛亥泾原节度使杜建徽加检校太傅同平章事建徽呉越王钱镠之将也遥领泾原节制至是以其上请加恩故有是命乙卯以蔡州刺史黄贵为绛州刺史辛酉以绛州刺史尹皓为感化军节度观察留后癸亥以前永平军节度副使张正已为房州刺史乙丑以宿州团练使赵麓权知河阳节度观察留后以左骁卫将军刘去非为郢州刺史戊辰以权知永平军节度观察留后兼判大安府事张筠为永平军节度观察留后依前兼判大安府事是月晋王率师次杨刘口遂军于麻家渡北面招讨使贺瓌以兵屯濮州北行台村对垒百余日晋王以轻骑来觇许州节度使谢彦章发伏兵掩击围之数重会救军至晋王仅以身免九月丁丑静胜军节度崇裕等州观察处置等使特进检校太傅同平章事温昭图加检校太尉甲午崇政院副使张希逸加金紫光禄大夫行秘书少监乙未起复云麾将军检校太保夀州团练使张昌孙落起复授光禄大夫检校太傅冬十月辛丑朔以前感化军节度观察留后特进检校太保姚勍为左龙虎统军充西都内外马歩军都指挥使以洛苑使金紫光禄大夫检校司徒守左威卫大将军董璋为右龙虎统军已酉以安南静海节度使检校司徒曲美为检校太保同平章事庚戌以商州刺史康赞美为蔡州刺史十一月壬辰前怀州刺史朱勍授起复云麾将军依前怀州刺史十二月庚子朔晋王领军迫行台寨距寨十里结营而止北面招讨使贺瓌杀许州节度使谢彦章濮州刺史孟审澄别将侯温裕等于军以谋判闻为行营马歩都虞候朱珪搆之也晋王闻之喜曰彼将帅不和亡无日矣丁未以行营诸军马步都虞候光禄大夫检校太保曹州刺史朱珪为检校太傅充匡国军节度观察留后依前行营诸军马步都虞候癸丑诏曰行营诸军马步都虞候匡国军节度观察留后朱珪昨以冦戎未灭兵革方严所期朝夕之间克弭烟尘之患每于将帅别注忧劳而谢彦章孟审澄候温裕忽搆异图将萌逆节頼朱珪挺施贞节密运沈机果致枭擒免资雠敌特加异殊之命用旌忠孝之谋便委雄藩俾荷隆渥可检校太傅充平卢军节度淄青登莱等州观察处置押新罗渤海两畨等使兼行营诸军马步军副都指挥使仍进封沛国郡开国侯乙已起复云麾将军检校太保陈州刺史惠王友能鎭国军节度陜虢等州观察处置等使起复云麾将军检校太保邵王友诲竝落起复加检校太傅以前房州刺史牛知业为右羽林军统军癸亥北面招讨使贺瓌率大军与晋人战于胡柳陂晋人败绩是日旣晡复为晋人所败初晋人起军将袭东京乃下令军中老弱悉归于邺是月二十二日晋王次临濮贺瓌王彦章自行台寨率军蹑之二十四日至胡桞陂晋王领军出战瓌军已成列晋王以骑突之王彦章一军先败彦章走濮阳晋人辎重在阵西瓌领军薄之晋人大奔自相蹈借死者不可胜纪晋大将周德威殁于阵瓌军乃登土山列阵于山之下晋王复领兵来战瓌军遂败翼日晋人攻濮阳防之京师戒严
　　贞明五年春正月晋人城徳胜夹河为栅二月乙已以宣徽院副使韦坚权知徐州军事三月已卯以华州感化军留后尹皓为华州节度使加检校太保同平章事癸未制削夺兖州节度使张守进在身官爵以其叛故也仍命刘鄩为兖州管内安抚制置使领兵以攻之夏四月壬寅以永平军留后兼判大安府事张筠为永平军节度使检校太保行大安尹庚戌以鎭海军北面水陆都指挥使湖州刺史检校太傅钱传璟遥领宣州宁国军节度使加同平章事是月贺瓌攻徳胜南城以艨艟战舰横于河以扼津济之路晋人断其艨艟济军以援南城瓌等退军五月已已山南东道节度使检校太傅孔勍加同平章事丁亥以延州节度使鄜延两道都制置太原西面招讨应接等使渤海郡王髙万兴为检校太师兼中书令充保大忠义等军节度鄜延管内观察等使是月以行营诸军左厢马军都指挥使郑州防御使王彦章为许州匡国军节度观察留后依前行营诸军左厢马军都指挥使六月壬戌以天骥院使李随权知登州军州事秋七月晋王自魏州还太原八月乙未朔滑州节度使贺瓌卒辍视朝三日诏赠侍中是月命开封尹王瓒为北面行营招讨使瓒乃与许州留后王彦章等率大军自黎阳济营于阳村造浮梁以通津路九月丙寅制削夺广州节度使南平王刘岩在身官爵以其将谋僭号故也仍诏天下兵马元帅钱镠指挥攻讨冬十月晋王复至魏州是月刘鄩攻下兖州擒张守进夷其族十一月丁丑以兖州安抚制置使特进检校太傅大彭郡开国公刘鄩为兖州节度使开府仪同三司检校太尉同平章事赏平兖之功也辛卯王瓒帅师至戚城遇晋军交绥而退十二月戊戌晋王领军迫河南寨王瓒率师御之获晋将石家才既而瓒军不利瓒退保杨村寨晋人防濮阳














　　旧五代史巻九
　　旧五代史巻九考证
　　梁末帝纪中以宣义军节度副大使知节度事　案原本脱副字考新唐书百官志及五代会要副大使为藩鎭官爵今増入
　　蘓州刺史钱传璙　传璙原本作传珏今据十国春秋改正
　　峯州刺史钱传珦　案欧阳史职方志有封州而无峯州是书前后俱作峯州未知何据今仍其旧
　　以刑部员外郎封翘　翘原本讹尧今据封舜卿传改正
　　灵武节度使韩洙　韩洙原本作韩殊考是书韩逊传洙即逊之子欧阳史杂传亦作洙今改正
　　检校尚书左仆射罗周敬　周敬原本作用敬考是书晋列传作周敬欧阳史罗绍威传亦作子周敬今改正
　　建徽呉越王钱镠之将也　建徽原本讹作逹徽今据十国春秋改正
　　贺瓌杀许州节度使谢彦章　案通鉴贺瓌密谮谢彦章于帝因与朱珪伏甲以杀彦章盖密奉帝防也是书及欧阳史五代春秋俱以贺瓌专杀为文未知孰是
　　制削夺兖州节度使张守进在身官爵仍命刘鄩领兵攻之　案是书守进归晋本纪系于五年三月张万进传作四年七月刘鄩传仍作五月盖守进潜附于晋在四年秋声罪致讨则五年春事也五代春秋以守进叛为五年事欧阳史又以刘鄩讨之为四年事不如是书之徴实




　　旧五代史巻九考证
　　钦定四库全书
　　旧五代史卷十
　　宋门下侍郎参知政事监修国史薛居正等撰
　　梁书第十
　　末帝纪下
　　贞明六年春正月戊子以曹州刺史朱汉賔为安州宣威军节度使以许州匡国军节度观察畱后充散指挥都军使检校太傅王彦章为匡国军节度使进封开国侯军职如故二月癸丑宣州节度使钱传璟起复依前检校太傅同平章事宣州节度使以其丁内艰故也三月丁亥以前申州刺史张绍珪为大理卿夏四月丁亥制曰王者爱育万方慈养百姓恨不驱之仁寿抚以淳和而炎黄有战伐之师尧舜有干戈之用谅不获已其犹病诸然则去害除妖兴兵动众杀黑龙而济中土刑白马而誓诸侯终能永逸暂劳以至同文同轨古今无异方册具存朕以眇末之身托亿兆之上四海未乂八年于兹业业兢兢日愼一日虽逾山越海肃慎方来而召雨徴风蚩尤尚在顾兹残孽劳我大邦将士乆于战征黎庶疲于力役木牛暂息则师人有乏防之忧流马尽行则丁壮有无聊之苦况青春告谢朱夏已临妨我农时迫我戎事永言大计思致小康宜覃在宥之恩稍示殷忧之防用兵之地赋役实烦不有蠲除何使存济除两京已放免外应宋毫颍郓齐魏滑郑濮沂密青登莱淄陈许均房襄邓沁随陜华雍晋綘怀汝商等三十二州应欠贞明四年终已前夏秋两税并郓齐滑濮襄晋辉等七州兼欠贞明四年已前营田课利物色等并委租庸使逐州据其名额数目矜放所在官吏不得淹停制命徴督下民致恩泽不及于乡闾租税虚捐于赈籍其有私放远年债负生利过倍自违格条所在州县不在更与徴理之限兖州城内自张守进违背朝廷结连蕃冦乆劳攻讨颇困生灵言念伤残寻加给复应天下见禁罪人如犯大辟合抵极刑者宜示好生特令减死除准格律常赦不原外徒流已下递减一等除降官未经量移者与量移已量移者便与复资云庚子宗正卿朱守素上言请依前朝置匦院令谏议大夫专判从之乃以右谏议大夫郑韬光充知匦使乙已以右仆射兼门下侍郎同平章事监修国史判度支开国公敬翔为文馆大学士延资库使诸道盐铁转运等使余如故以中书侍郎兼刑部尚书平章事集贤殿大学士判户部事郑珏为监修国史判度支以中书侍郎平章事萧顷为集贤殿大学士判户部事以尚书左丞李琪为中书侍郎平章事丙午吏部侍郎赵光为尚书左丞已酉以河中防国军节度副大使知节度事制置度支解县池埸等使开府仪同三司守太保兼中书令冀王友谦依前守太保兼中书令兼同州节度使余如故癸丑鄜延节度使兼西面招讨接应等使检校太保兼中书令渤海郡王高万兴进封延安王赐号匡时定节功臣前衡州长史刘隲进所撰地理手镜十巻已未以租庸判官尚书工部郎中张锐为户部郎中充崇政院学士辛酉以前吏部侍郎卢协为礼部侍郎五月乙丑故左卫上将军齐奉国赠太傅诏曰应文武朝官或有替罢多年漂流在外者宜令中书门下量才除授勿使栖迟或有进士防名累年未释褐者与初任一官已释褐者依前资叙用乙酉升宋州为大都督府其余废大都督府额六月遣兖州节度使刘鄩华州节度使尹皓崇州节度使温昭图庄宅使叚凝领军攻同州先是河中朱友谦袭防同州节度使程全晖单骑奔京师友谦以其子令徳为同州畱后表求节旄不允既而帝虑友谦怨望遂命兼镇同州制命将下而友谦已叛遣使求援于晋故命将讨之九月庚寅以供奉官郎公远充契丹欢好使晋王遣都将李嗣昭李存审王建及率师来援同州战于城下我师败绩诸将以余众退保华州罗文寨冬十月陈州妖贼母乙董乙伏诛陈州里俗之人喜习左道依浮屠氏之教自立一宗号曰上乘不食荤茹诱化庸民揉杂淫秽宵聚昼散州县因循遂致滋蔓时刺史惠王友能恃戚藩之宠动多不法故姧慝之徒望风影附毋乙数軰渐及千人攻掠乡社长吏不能诘是嵗秋其众益盛南通淮夷朝廷累发州兵讨捕反为贼所败陈颍蔡三州大被其毒羣贼乃立母乙为天子其余豪首各有树置至是发禁军及数郡兵合势追击贼溃生擒母乙等首领八十余人械送阙下并斩于都市龙徳元年春正月癸已诏诸道入奏判官宜令御史台防检合从正衙退后便于中书门下公叅辞谢如有违越具名衔闻奏应面赐章服仍令閤门使取本官状申中书门下受勑牒后方可结入新衔甲辰以河东道行营西面应接使前静胜军节度崇裕等州观察处置等使特进检校太尉同平章事温昭图为匡国军节度陈许蔡等州观察处置等使以北面行营副招讨使匡国军节度陈许蔡等州观察处置等使光禄大夫检校太傅王彦章为宣义军节度副大使知节度事郑滑濮等州观察处置等使依前北面副招讨使二月已未以权知静胜军节度观察畱后前汝州防御使华温琪为静胜军节度观察畱后依前检校太傅丙寅以荆南节度使检校太师兼中书令渤海郡王高季昌为守中书令依前荆南节度使庚午以晋州建宁军节度观察畱后刘玘为晋州节度使检校太保壬申史馆上言伏见北齐文士魏收着后魏书于时自魏太武之初至于北齐书不获就乃大徴百官家传刋总斟酌随条甄举搜访遗亡数年之间勒为一代典籍编在北史固非虚言臣今请明下制勑内外百官及前资士子帝戚勲家并各纳家传具述父祖事行源流及才术徳业灼然可考者并纂述送史馆如记得前朝防昌已后公私亦任抄録送官皆须直书不用文藻兼以兵火之后简牍罕存应内外臣寮曾有奏行公事关渉制置或讨论沿革或章疏文词有可采者并许编録送纳候史馆修撰之日考其所上公事与中书门下文案事相符会或格言正辞询访不谬者并与编载所冀忠臣名士共流家国之耿光孝子顺孙获记祖先之丕烈而且周徳见乎殷纪舜典存乎禹功非唯十世可知庶成一朝大典臣叨庸委任获领监修将赎素飡辄干览诏从之盐铁转运使敬翔奏请于雍州河阳徐州三处重置埸院税茶从之已卯礼部尚书充西都副畱守兼判尚书省事崔沂奏西京都省凡有公事奏闻常须借印施行伏请铸尚书省分司印一面从之是月镇州大将王徳明杀其帅王镕自称畱后遣使来求援宰臣敬翔请许之租庸使赵岩等以为不可乃止三月丁亥朔祠部员外郎李枢上言请禁天下私度僧尼及不许妄求师号紫衣如愿出家受戒者皆须赴阙比试艺业施行愿归俗者一听自便诏曰两都左右街赐紫衣及师号僧委功徳使具名闻奏今后有阙方得奏荐仍须道行精至夏腊高深方得补填毎遇明圣节两街各许官坛度七人诸道如要度僧亦仰就京官坛仍令祠部给牒今后只两街置僧録道録僧正并废已丑以前兵部郎中杜光乂为左谏议大夫致仕壬寅改襄州鄢县为沿夏县亳州焦夷县为夷父县密州汉诸县为胶源县从中书舍人马缟请也夏四月陈州刺史惠王友能反举兵向阙帝命将出师逆击败之友能走保陈州诏张汉杰率兵进讨勑开封府太康襄邑雍丘三县遭陈州贼军奔冲其夏税只据见苖输纳五月丙戌朔制曰朕闻惟辟动天惟圣时宪故君为善则降之以福为不善则降之以灾朕以眇末之身托于王公之上不能荷先帝艰难之运所以致苍生涂炭之危兵革荐兴灾害仍集内省厥咎盖由朕躬故北有犬戎猾夏之师西有蒲同乱常之旅连年战伐积嵗转输防刘我士民侵据我郡邑师无宿饱之馈家无担石之储而又水潦为灾虫蝗作殄戒谴作于上怨咨闻于下而况骨肉之内窃弄干戈畿甸之中辄为陵暴但责躬而罪已敢怨天以尤人盖朕无徳以事上无功以及兆庶不便于时者未能去有益于民者未能行处事昧于酌中发令乖于至当招致灾患引翼祸殃罪在朕躬不能自赦夙夜是惧寝食靡宁将励已以息灾爰布泽而从欲今以薰风方扇旭日初升朔既视于正阳歴宜更于嘉号庶惟新之令敷华夏以同欢期克念之心与皇王而合道其贞明七年宜改为龙徳元年应天下见禁罪人除大辟罪外递减一等徳音到后三日内疏理讫奏应欠贞明三年四年诸色残欠五年六年夏税残税并放侍卫亲军及诸道行营将士等第颁赐优当已从别勑处分左降官与量移已经量移者与复资长流人各移近地已经移者许归乡里前资朝官寄寓远方仰长吏津置赴阙内外文武常防官节度使畱后刺史父母亡殁者并与封赠公私债负纳利及一倍已上者不得利上生利先经阵殁将校各与追赠云以宣和库使守右领卫将军李严权知兖州军州事丁亥诏曰郊禋大礼旧有渥恩御殿改元比无赏给今则不循旧例别示特恩其行营将士赏赉已给付本家宜令招讨使霍彦威副招讨使王彦章陈州行营都指挥张汉杰晓示诸军知委是月兖州节度使充河东道行营都招讨使刘鄩卒六月已亥以都防检诸司法物使检校司徒行左骁卫大将军李肃为右威卫上将军秋七月陈州朱友能降庚子诏曰朕君临四海子育兆民唯持不党之心庶叶无私之运其有齿予戚属虽深敦叙之情干我国经难固含之防须遵常宪以示至公特进检校太傅使持节陈州刺史兼御史大夫上柱国食邑三千户惠王友能列爵为王颁条治郡受元戎之寄任处千里之封疆就进官资已登崇贵时加锡赉以表优隆宜切知恩合思尽节抚俗当申于仁政佐时期効于忠规而狎彼小人纳其邪说忽称兵而向阙敢越境以残民侵犯郊畿惊挠辇毂远迩咸嫉谋画交陈及兴问罪之师旋验知非之状沥恳继陈于章表东身愿赴于阙庭备述艰危觊加寛恕朕得不自为屈已姑务安仁特施贷法之恩盖举议亲之律询于事体抑有朝章止行退责之文用塞众多之论可降封房陵侯于戯君臣之体彼有不恭伯仲之恩予垂立爱顾兹轻典岂称羣情凡在臣寮当体朕意甲辰制以特进检校太傅衡王友谅可封嗣广王冬十月北面招讨使戴思远攻徳胜寨之北城晋人来援思远败于戚城
　　龙徳二年春正月戴思远率师袭魏州时晋王方攻鎭州故思远乘虚以袭之陷成安思远遂急攻徳胜北城晋将李存审极力拒守二月晋王以兵至思远收军而退复保杨村八月段凝张朗攻卫州下之获刺史李存儒以献戴思远又下淇门共城新乡等三县自是澶州之西相州之南皆为梁有晋人失军储三分之一焉龙徳三年春三月晋潞州节度畱后李继韬遣使以城归顺先是继韬父嗣昭为潞州节度使战殁于鎭州城下晋王欲以嗣昭长子继俦袭父位继韬在潞州即执继俦囚之遣使来送欵仍以二防子为质泽州刺史裴约不从继韬之谋帝命董璋为泽州刺史令将兵攻之夏四月己巳晋王即唐帝位于魏州改天祐二十年为同光元年閠月壬寅唐军袭郓州陷之廵检使陈州刺史刘遂严本都指挥使燕颙奔归京师皆斩于都市五月以滑州节度使王彦章为北面行营招讨使辛酉王彦章率舟师自杨村寨浮河而下断徳胜之浮梁攻南城下之杀数十人唐帝弃徳胜之北城并军保杨刘已已王彦章段凝围杨刘城六月乙亥唐帝引军援杨刘潜军至博州筑垒于河东岸戊子王彦章杜晏球率兵急攻博州之新垒不克遂退保于邹口秋七月丁未唐帝引军防河而南王彦章弃邹口复至杨刘已未自杨刘抜营退保杨村寨八月以段凝代王彦章为北面行营招讨使戊子段凝营于王村引军自高陵渡河复临河而还董璋攻泽州下之庚寅唐帝军于胡城先锋将康延孝率百骑奔于唐尽泄其军机命滑州节度使王彦章率兵屯守郓之东境九月戊辰彦章以众渡汶与唐军遇于递防鎭彦章不利退保中都冬十月辛未朔日有食之甲戌唐帝引师袭中都王彦章兵溃于是彦章与监军张汉杰及赵廷隐刘嗣彬李知节康文通王山兴等皆为唐人所获翼日彦章死于任城帝闻中都之败唐军长驱将至遣张汉伦驰驿召段凝于河上汉伦坠马伤足复限水潦不能进时禁军尚有四千人朱珪请以拒唐军帝不从登建国门召开封尹王瓒谓之曰段凝未至社稷系卿方畧瓒即驱军民登城为备或劝帝西奔洛阳赵岩曰势已如是一下此楼谁心可保乃止俄报曰晋军过曹州矣帝置传国寳于卧内俄失其所在已为左右所窃迎唐帝矣帝召控鹤都将皇甫麟谓之曰吾与晋人世雠不可俟彼刀锯卿可尽我命无令落雠人之手麟不忍帝曰卿不忍将卖我耶麟举刀将自刭帝持之因相对大恸戊寅夕麟进刃于建国楼之廊下帝崩【五代会要末帝年三十六】麟即时自刭迟明唐军攻封丘门王瓒迎降唐帝入宫妃郭氏号泣迎拜初许州献緑毛龟宫中造室以蓄之命曰龟堂帝尝市珠于市既而曰珠数足矣众皆以为不祥之言帝末年改名瑱字一十一十月一八日【案此句疑有脱衍盖当时传会者析王字为一十一析真字为十月一八也册府元龟作或解云瑱字一十一十月一八知此句日字因下文有日字而衍今姑仍其旧】果以一十一年至十月九日亡唐帝初入东京闻帝殂怃然叹曰敌惠敌怨不在后嗣朕与梁主十年对垒恨不生见其面寻诏河南尹张全义收葬之其首藏于太社晋天福二年五月诏太社先藏唐朝罪人首级许亲属及旧寮收葬时右卫上将军娄继英请之会继英得罪乃诏左卫上将军安崇阮收葬焉
　　史臣曰末帝仁而无武明不照奸上无积徳之基可寻下有弄权之臣为辅卒使劲敌奄至大运俄终虽天命之有归亦人谋之所误也惜哉



　　旧五代史巻十
　　旧五代史巻十考证
　　梁末帝纪下宣州节度使钱传璟　宣原本讹亘今据十国春秋改正
　　应宋亳颍郓齐魏滑　案原本脱魏字今据册府元增入
　　充知匦使　匦原本作匮考通典唐三省官有知匦使今改正
　　朱友谦袭陷同州节度使程全晖单骑奔京师　案欧阳史本纪朱友谦杀节度使程全晖至列传亦言全晖奔京师纪传互异宜以是书为正
　　华温琪为静胜军留后　案通鉴作贞明六年事与是书系龙徳元年异
　　镇州大将王徳明杀其帅王镕　案五代春秋三月赵人张文礼杀其君镕是书及通鉴作二月
　　夏四月陈州刺史惠王友能反　案欧阳史作三月与是书异
　　诏张汉杰率兵进讨　汉杰原本作衡杰今据通鉴改正
　　王彦章率舟师自杨村寨浮河而下　舟师原本讹州师今据通鉴改正
　　帝召控鹤都将皇甫麟　案通鉴考异引庄宗实録作皇甫麟欧阳史从是书作麟









　　旧五代史巻十考证
　　钦定四库全书
　　旧五代史巻十一
　　宋门下侍郎参知政事监修国史薛居正等撰
　　梁书第十一
　　后妃列传一
　　文惠皇太后王氏开平初追諡太祖性孝厚奉太后未尝小失色朝夕视膳为士君子之规范帝严察用法无纎毫假贷太后言之帝颇为省刑【北梦言梁祖父诚蚤率有三子俱幼母王氏携养寄于同县人刘崇家昆弟之中唯温狡猾无行崇母抚养之崇弟兄尝加谴杖一日偷崇家釡而窜为崇追回崇母遮防之以免扑责善逐走鹿往往及而获之又崇母常见其有龙蛇之异他日与仲兄存入黄巢军作贼伯兄昱与母王氏尚依刘家温既辞去不知存亡及温领镇于汴盛饰舆马使人迎母于崇家王氏惶恐辞避深藏不之信谓人曰朱三落拓无行何处作贼送死焉能自致寓贵汴帅非吾子也使者具陈离乡去里之由归国立功之事王氏方泣而信是日与崇母竝迎归汴温盛礼郊迎人士改观崇以旧恩位至列卿为商州刺史王氏以温贵封晋国太夫人仲兄存于贼中为矢石所中而卒温置酒于母欢甚语及家事谓母曰朱五经辛苦业儒不登一命今有子为节度使无忝前人矣母不怿良久谓温曰汝致身及此信为英特然行谊未必如先人朱二与汝同入贼军身死蛮徼孤男稚女艰食无告汝未有恤孤之心英特即有诸无取也温垂涕谢罪即令召诸兄子皆至汴友寜友伦皆立军功位至方镇】
　　元贞皇后张氏干化中追諡【五代会要云太祖皇后张氏早崩开平二年追封贤妃至干化二年十一月二十三日追册曰元贞皇后又北梦琐言云梁祖魏国夫人张氏砀山富室女父防曽为宋州刺史温时闻张有姿色私心倾慕有丽华之叹及温在同州得张于兵间因以妇礼纳之温以其宿欵深加礼异张贤明有礼温虽虎狼其心亦所敬伏每军谋国计必先贤访或巳出师中途有所不可张氏一介请旋如期而至其信重如此初收兖郓得朱瑾妻温告之曰彼既无依寓于辎车张氏遣人召之瑾妻再拜张氏答拜泣下谓之曰兖郓与司空同姓之国昆仲之间以小故寻戈致吾姒如此设不幸汴州失守妾亦似吾姒之今日也又泣下乃度为尼张恒给其费张既卒继宠者非人及僭号后大纵朋淫骨月聚麀帷薄荒秽以致友珪之祸起于妇人殆能以柔婉之徳制豹虎之心如张氏者不亦贤乎　案五代会要所载内职有梁太祖昭仪陈氏昭容李氏欧阳史并见家人传】
　　末帝徳妃张氏【五代防要云少帝妃张氏干化五年九月二十四日册为徳妃其夕薨　案欧阳史次妃郭氏传云晋天福三年诏太社先藏罪人首级许亲属乃出末帝首遣右卫将军安崇阮与妃同之妃卒洛阳　又案五代史无外戚传五代会要云梁太祖长女安阳公主降罗延规开平二年八月追封长乐公主降赵岩开平元年五月十一日封普寜公主降昭祚王氏开平元年五月十一日封金华公主开平二年十月封真宁公主干化三年十月五日封少常长女夀春公主干化三年四月五日封第二女夀昌公主贞元元年九月二十三日封今攷通鉴攷异引梁功臣列传云罗延规尚安阳公主又尚金华公主是书罗绍威传亦载开平四年诏金华公主出家为尼是金华公主实归罗氏五代会要阙载】














　　旧五代史巻十一
　　旧五代史巻十一考证
　　梁后妃列一末帝徳妃张氏　案厐元英文昌杂录云梁均王晋天福中始葬故妃张氏独存考功员外啇鹏为志文曰七月有期不见望陵之妾九疑无色空余泣竹之妃今考五代防要徳妃张氏早薨欧阳史次妃郭氏庄宗入宫度为尼是晋天福中尚存者郭妃非徳妃与末帝同葬者徳妃非郭妃也欧阳史不明言同葬者为何妃文昌杂录误以尚存者为故妃张氏盖闻之失实也

</div>
    <div class="pagination">
<a href="旧五代史四库_page10.html">上一页</a><span>...</span><a href="旧五代史四库_page6.html">6</a><a href="旧五代史四库_page7.html">7</a><a href="旧五代史四库_page8.html">8</a><a href="旧五代史四库_page9.html">9</a><a href="旧五代史四库_page10.html">10</a><span class="current-page">11</span><a href="旧五代史四库_page12.html">12</a><a href="旧五代史四库_page13.html">13</a><a href="旧五代史四库_page14.html">14</a><a href="旧五代史四库_page15.html">15</a><a href="旧五代史四库_page16.html">16</a><span>...</span><a href="旧五代史四库_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
