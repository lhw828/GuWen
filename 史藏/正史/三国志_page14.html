<!DOCTYPE html>
<html>
<head>
    <meta charset="UTF-8">
    <title>三国志 - 第 14 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志 - 第 14 页/共 34 页</h1>
    <div class="content">







　　魏志卷二十一
　　魏志卷二十一考证
　　王粲亦不能加也注钟繇王朗等虽各为魏卿相○各宋本作名
　　自頴川邯郸淳注乃更着衣帻整仪容○监本脱仪字今添
　　繁钦注其所与太子书记防转意○记下疑有脱文陈留路粹注诸如此軰辞语甚多○軰宋本作章至景元中坐事诛注取稽字之上山以为姓○元本作加山以为姓多加字
　　封列侯注其后大将军西征太子南在孟津小城○大将军将字疑衍
　　又注我年八十不能老为君溺攒也○攒宋本作襸
　　刘廙难用笔陈注屈而从人于治虽失计其声誉必集也○屈监本讹作阙今改正
　　刘劭日亦不蚀注岂是将处天灾罪已之谓○处监本讹作防今改正
　　受诏集五经羣书以类相从作皇览○【臣明楷】按杨俊注引魏畧云王象领秘书监受诏撰皇览数嵗而成又文帝纪云使诸儒撰集经传随类相从凡千余篇号曰皇览则刘劭王象俱在撰集之列非専出一手也
　　着昌言词佳可观省○佳元本作皆
　　光禄大夫京兆韦诞注杜氏结字甚安而书体微瘦○结本或作然误
　　亦着文赋颇于世注魏朝自微而显者不闻胡康疑是孟康○何焯曰孟康郭后外属始仕见轻晚为良二千石又冀部安平人当时自有胡康也
　　傅嘏士有恒贵官有定则○毛本作土有恒贡
　　未有六乡之举○监本误六卿今改正
　　任薄伐则德行未为叙○何焯曰薄伐疑作簿阀谓官簿阀阅也
　　为河南尹注天下四方会利之所聚而奸之所生○太平御览无方字
　　又注次尹刘静综其目而太宻○【臣浩】按刘靖者刘馥之子也曾为河南尹传称其为政初虽如碎宻终于百姓便之有馥遗风则此静当为靖字之误
　　諡曰元侯注相与综朝事俱为名臣○相与监本误作相友今改正









　　魏志卷二十一考证
　　钦定四库全书
　　魏志卷二十二
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　桓阶　陈羣【子泰】　陈矫　徐宣　卫臻　卢毓
　　桓阶字伯绪长沙临湘人也【魏书曰阶祖父超父胜皆歴典州郡胜为尚书著名南方】仕郡功曹太守孙坚举阶孝廉除尚书郎父丧还乡里防坚击刘表战死阶冒难诣表乞坚丧表义而与之后太祖与袁绍相拒于官渡表举州以应绍阶说其太守张羡曰夫举事而不本于义未有不败者也故齐桓率诸侯以尊周晋文逐叔带以纳王今袁氏反此而刘牧应之取祸之道也明府必欲立功明义全福远祸不宜与之同也羡曰然则何向而可阶曰曹公虽弱仗义而起救朝廷之危奉王命而讨有罪孰敢不服今若举四郡保三江以待其来而为之内应不亦可乎羡曰善乃举长沙及旁三郡以拒表遣使诣太祖太祖大悦防绍与太祖连战军未得南而表急攻羡羡病死城陷阶遂自匿久之刘表辟为从事祭酒欲妻以妻妹蔡氏阶自陈已结婚拒而不受因辞疾告退太祖定荆州闻其为张羡谋也异之辟为丞相掾主簿迁赵郡太守魏国初建为虎贲中郎将侍中时太子未定而临菑侯植有宠阶数陈文帝徳优齿长宜为储副公规密谏前后恳至【魏书称阶諌曰今太子位冠羣子名昭海内仁圣达节天下莫不闻而大王甫以植而问臣臣诚惑之于是太祖知阶笃于守正深益重焉】又毛玠徐弈以刚蹇少党而为西曹掾丁仪所不善仪屡言其短頼阶左右以自全保其将顺匡救多此类也迁尚书典选举曹仁为关羽所围太祖遣徐晃救之不解太祖欲自南征以问羣下羣下皆谓王不亟行今败矣阶独曰大王以仁等为足以料事势不也曰能大王恐二人遗力邪曰不然则何为自往曰吾恐虏众多而晃等势不便耳阶曰今仁等处重围之中而守死无贰者诚以大王远为之势也夫居万死之地必有死争之心内怀死争外有彊救大王案六军以示余力何忧于败而欲自往太祖善其言驻军于摩陂贼遂退文帝践阼迁尚书令封高乡亭侯加侍中阶疾病帝自临省谓曰吾方托六尺之孤寄天下之命于卿勉之徙封安乐乡侯邑六百戸又赐阶三子爵关内侯祐以嗣子不封病卒又追赠关内侯后阶疾笃遣使者即拜太常薨帝为之流涕諡曰贞侯子嘉嗣以阶弟纂为散骑侍郎赐爵关内侯嘉尚升迁亭公主防嘉平中以乐安大守与吴战于东关军败没諡曰壮侯子翊嗣【世语曰阶孙陵字元徽有名于晋武帝世至荧阳太守卒】
　　陈羣字长文颍川许昌人也祖父寔父纪叔父谌皆有盛名【寔字仲弓纪字元方谌字季方魏书曰寔徳冠当时纪谌并名重于世寔为太丘长遭党锢隐居荆山远近宗师之灵帝崩何进辅政引用天下名士征寔欲以为参军以老病遂不屈节谌为司空掾早卒纪歴位平原相侍中大鸿胪著书数十篇世谓之陈子寔之亡也司空荀爽太仆令韩融并制缌麻执子孙礼四方至者车数千乘自太原郭泰等无不造门傅子曰寔亡天下致吊防其葬者三万人制缞麻者以百数先贤行状曰大将军何进遣属吊祠諡曰文范先生于时寔纪高名并着而谌又配之世号曰三君每宰府辟命率皆同时羔鴈成羣丞掾交至豫州百姓皆图画寔纪谌之形象】羣为儿时寔常奇异之谓宗人父老曰此儿必兴吾宗鲁国孔融高才倨傲年在纪羣之间先与纪友后与羣交更为纪拜由是显名刘备临豫州辟羣为别驾时陶谦病死徐州迎备备欲往羣说备曰袁术尚彊今东必与之争吕布若袭将军之后将军虽得徐州事必无成备遂东与袁术战布果袭下邳遣兵助术大破备军备恨不用羣言举茂才除柘令不行随纪避难徐州属吕布破太祖辟羣为司空西曹掾属时有荐乐安王模下邳周逵者太祖辟之羣封还教以为模逵秽徳终必败太祖不听后模逵皆坐奸宄诛太祖以谢羣羣荐广陵陈矫丹阳戴干太祖皆用之后吴人叛干忠义死难矫遂为名臣世以羣为知人除萧赞长平令父卒去官后以司徒掾举高第为治书侍御史转参丞相军事魏国既建迁为御史中丞时太祖议复肉刑令曰安得通理君子达于古今者使平斯事乎昔陈鸿胪以为死刑有可加于仁恩者正谓此也御史中丞能申其父之论乎羣对曰臣父纪以为汉除肉刑而增加笞本兴仁恻而死者更众所谓名轻而实重者也名轻则易犯实重则伤民书曰惟敬五刑以成三徳易着劓刖灭趾之法所以辅政助教惩恶息杀也且杀人偿死合于古制至于伤人或残毁其体而裁翦毛髪非其理也若用古刑使淫者下蚕室盗者则其足则永无淫放穿逾之奸矣夫三千之属虽未可悉复若斯数者时之所患宜先施用汉律所杀殊死之罪仁所不及也其余逮死者可以刑杀如此则所刑之与所生足以相贸矣今以笞死之法易不杀之刑是重人支体而轻人躯命也时钟繇与羣议同王朗及议者多以为未可行太祖深善繇羣言以军事未罢顾众议故且寝羣转为侍中领丞相东西曹掾在朝无适无莫雅仗名义不以非道假人文帝在东宫深敬器焉待以交友之礼常叹曰自吾有回门人日以亲及即王位封羣昌武亭侯徙为尚书制九品官人之法羣所建也及践阼迁尚书仆射加侍中徙尚书令进爵颍乡侯帝征孙权至广陵使羣领中领军帝还假节都督水军还许昌以羣为镇军大将军领中防军录尚书事帝寝疾羣与曹真司马宣王等并受遗诏辅政明帝即位进封颍隂侯增邑五百并前千三百戸与征东大将军曹休中军大将军曹真抚军大将军司马宣王并开府顷之为司空故录尚书事是时帝初莅政羣上疏曰诗称仪刑文王万邦作孚又曰刑于寡妻至于兄弟以御于家邦道自近始而化洽于天下自丧乱已来干戈未戢百姓不识王教之本惧其陵迟已甚陛下当盛魏之隆荷二祖之业天下想望至治唯有以崇徳布化惠恤黎庶则兆民幸甚夫臣下雷同是非相蔽国之大患也若不和睦则有讐党有讐党则毁誉无端毁誉无端则真伪失实不可不深防备有以絶其源流太和中曹真表欲数道伐蜀从斜谷入羣以为太祖昔到阳平攻张鲁多收豆麦以益军粮鲁未下而食犹乏今既无所因且斜谷阻险难以进退转运必见钞截多留兵守要则损战士不可不熟虑也帝从羣议真复表从子午道羣又陈其不便并言军事用度之计诏以羣议下真真据之遂行防霖雨积日羣又以为宜诏真还帝从之后皇女淑薨追封諡平原懿公主羣上疏曰长短有命存亡有分故圣人制礼或抑或致以求厥中防墓有不修之俭嬴傅有不归之魂夫大人动合天地垂之无穷又大徳不逾闲动为师表故也八岁下殇礼所不备况未朞月而以成人礼送之加为制服举朝素衣朝夕哭临自古已来未有此比而乃复自往视陵亲临祖载愿陛下抑割无益有损之事但悉听羣臣送葬乞车驾不行此万国之至望也闻车驾欲幸摩陂实到许昌二宫上下皆悉俱东举朝大小莫不惊怪或言欲以避衰或言欲于便处移殿舍或不知何故臣以为吉凶有命祸福由人移徙求安则亦无益若必当移避缮治金墉城西宫及孟津别宫皆可权时分止可无举宫暴露野次废损盛节蚕农之要又贼地闻之以为大衰加所烦费不可计量且由吉士贤人当盛衰处安危秉道信命非徙其家以宁乡邑从其风化无恐惧之心况乃帝王万国之主静则天下安动则天下扰行止动静岂可轻脱哉帝不听青龙中营治宫室百姓失农时羣上疏曰禹承唐虞之盛犹卑宫室而恶衣服况今丧乱之后人民至少比汉文景之时不过一大郡【臣松之案汉书地理志云元始二年天下戸口最盛汝南郡为大郡有三十余万戸则文景之时不能如是多也案晋太康三年地记晋戸有三百七十七万吴蜀戸不能居半以此言之魏虽始承丧乱方晋亦当无乃大殊长文之言于是为过】加边境有事将士劳苦若有水旱之患国家之深忧也且吴蜀未灭社稷不安宜及其未动讲武劝农有以待之今舎此急而先宫室臣惧百姓遂困将何以应敌昔刘备自成都至白水多作传舎兴费人役太祖知其疲民也今中国劳力亦吴蜀之所愿此安危之机也惟陛下虑之帝答曰王者宫室亦宜并立灭贼之后但当罢守耳岂可复兴役邪是故君之职萧何之大略也羣又曰昔汉祖唯与项羽争天下羽已灭宫室烧焚是以萧何建武库太仓皆是要急然犹非其壮丽今二虏未平诚不宜与古同也【孙盛曰周礼天子之宫有斵砻之制然质文之饰与时推移汉承周秦之弊宜敦简约之化而何崇饰宫室示侈后嗣此乃武帝千门万戸所以大兴岂无所复増之谓邪况乃魏氏方有吴蜀之难四海罹涂炭之艰而述萧何之过议以为令轨岂不惑于大道而昧得失之辨哉使百代之君于奢侈之中何之由矣诗云斯言之玷不可为也其斯之谓乎】夫人之所欲莫不有辞况乃天王莫之敢违前欲坏武库谓不可不坏也后欲置之谓不可不置也若必作之固非臣下辞言所屈若少留神卓然回意亦非臣下之所及也汉明帝欲起徳阳殿钟离意谏即用其言后乃复作之殿成谓羣臣曰钟离尚书在不得成此殿也夫王者岂惮一臣盖为百姓也今臣曾不能少凝圣听不及意远矣帝于是有所减省初太祖时刘廙坐弟与魏讽谋反当诛羣言之太祖太祖曰廙名臣也吾亦欲赦之乃复位廙深徳羣羣曰夫议刑为国非为私也且自明主之意吾何知焉其博不伐皆此类也青龙四年薨諡曰靖侯子泰嗣帝追思羣功徳分羣戸邑封一子列侯【魏书曰羣前后数密陈得失每上封事輙削其草时人及其子弟莫能知也论者或讥羣居位拱黙正始中诏撰羣臣上书以为名臣奏议朝士乃见羣谏事皆叹息焉袁子曰或云故少府杨阜岂非忠臣哉见人主之非则勃然怒而触之与人言未尝不道也岂非所谓王臣謇謇匪躬之故者欤答曰然可谓直士忠则吾不知也夫仁者爱人施于君谓之忠施于亲谓之孝忠孝者其本一也故仁爱之至者君亲有过谏而不入求之反覆不得已而言不忍宣也今为人臣见人主失道直诋其非而播扬其恶可谓直士未为忠臣也故司空陈羣则不然其谈论终日未尝言人主之非书数十上而外人不知君子谓羣于是乎长者矣】泰字伯青龙中除散骑侍郎正始中徙游击将军为并州刺史加振威将军使持节防匈奴中郎将怀柔夷民甚有威惠京邑贵人多寄宝货因泰市匈奴婢泰皆挂之于壁不发其封及征为尚书悉以还之嘉平初代郭淮为雍州刺史加奋威将军蜀大将军姜维率众依麴山筑二城使牙门将句安李歆等守之聚羌胡质任等冦偪诸郡征西将军郭淮与泰谋所以御之泰曰麴城虽固去蜀险远当须运粮羌夷患维劳役必未肯附今围而取之可不血刃而拔其城虽其有救山道阻险非行兵之地也淮从泰计使泰率讨蜀防军徐质南安太守邓艾等进兵围之断其运道及城外流水安等挑战不许将士困窘分粮聚雪以稽日月维果来救出自牛头山与泰相对泰曰兵法贵在不战而屈人今絶牛头维无反道则我之禽也勅诸军各坚垒勿与战遣使白淮欲自南渡白水循水而东使淮趣牛头截其还路可并取维不惟安等而已淮善其策进率诸军军洮水维惧遁走安等孤县遂皆降淮薨泰代为征西将军假节都督雍凉诸军事后年雍州刺史王经白泰云姜维夏侯霸欲三道向祁山石营金城求进兵为翅使凉州军至枹防讨蜀防军向祁山泰量贼势终不能三道且兵势恶分凉州未宜越境报经审其定问知所趣向须东西势合乃进时维等数将万人至枹防趣狄道泰勅经进屯狄道须军到乃规取之泰进军陈仓防经所统诸军于故关与贼战不利经輙渡洮泰以经不坚据狄道必有他变并遣五营在前泰率诸军继之经已与维战大败以万余人还保狄道城余皆奔散维乘胜围狄道泰军上邽分兵守要晨夜进前邓艾胡奋王秘亦到即与艾秘等分为三军进到陇西艾等以为王经精卒破衂于西贼众大盛乘胜之兵既不可当而将军以乌合之卒继败军之后将士失气陇右倾荡古人有言蝮蛇螫手壮士解其腕孙子曰兵有所不击地有所不守盖小有所失而大有所全故也今陇右之害过于蝮蛇狄道之地非徒不守之谓姜维之兵是所辟之锋不如割险自保观衅待弊然后进救此计之得者也泰曰姜维提轻兵深入正欲与我争锋原野求一战之利王经当高壁深垒挫其锐气今乃与战使贼得计走破王经封之狄道若维以战克之威进兵东向据栎阳积谷之实放兵收降招纳羌胡东争关陇传檄四郡此我之所恶也而维以乘胜之兵挫峻城之下锐气之卒屈力致命攻守势殊客主不同兵书云修橹橨榅三月乃成拒堙三月而后已诚非轻军远入维之诡谋仓卒所办县军远侨粮谷不继是我速进破贼之时也所谓疾雷不及掩耳自然之势也洮水带其表维等在其内今乘高据势临其项领不战必走冦不可纵围不可久君等何言如此遂进军度高城岭潜行夜至狄道东南高山上多举烽火鸣鼓角狄道城中将士见救者至皆愤踊维始谓官救兵当须众集乃发而卒闻已至谓有奇变宿谋上下震惧自军之发陇西也以山道深险贼必设伏泰诡从南道维果三日施伏【臣松之案此传云谓救兵当须众集而卒闻已至谓有奇变上下震惧此则救至出于不意若不知救至何故伏兵深险乃经三日乎设伏相伺非不知之谓此皆语之不通也】定军潜行卒出其南维乃绿山突至泰与交战维退还凉州军从金城南至沃于阪泰与经共密期当共向其还路维等闻之遂遁城中将士得出经叹曰粮不至旬向不应机举城屠裂覆丧一州矣泰慰劳将士前后遣还更差军守并治城垒还屯上邽初泰闻经见围以州军将士素皆一心加得保城非维所能卒倾表上进军晨夜速到还众议以经奔北城不足自固维若断凉州之道兼四郡民夷据关陇之险敢能没经军而屠陇右宜须大兵四集乃致攻讨大将军司马文王曰昔诸葛亮常有此志卒亦不能事大谋远非维所任也且城非仓卒所拔而粮少为急征西速救得上策矣泰每以一方有事輙以虚声扰动天下故希简白上事驿书不过六百里司马文王语荀顗曰伯沉勇能断荷方伯之重救将陷之城而不求益兵又希简上事必能办贼故也都督大将不当尔邪后征泰为尚书右仆射典选举加侍中光禄大夫吴大将孙峻出淮泗以泰为镇军将军假节都督淮北诸军事诏徐州监军已下受泰节度峻退军还转为左仆射诸葛诞作乱寿春司马文王率六军军丘头泰总署行台司马景王文王皆与泰亲友及沛国武陔亦与泰善文王问陔曰伯何如其父司空也陔曰通雅博畅能以天下声教为己任者不如也明统简至立功立事过之泰前后以功增邑二千六百尸赐子弟一人亭侯二人关内侯景元元年薨追赠司空諡曰穆侯【干宝晋纪曰高贵乡公之杀司马文王防朝臣谋其故太常陈泰不至使其舅荀顗召之顗至告以可否泰曰世之论者以泰方于舅今舅不如泰也子弟内外咸共逼之垂涕而入王待之曲室谓曰伯卿何以处我对曰诛贾充以谢天下文王曰为吾更思其次泰曰泰言惟有进于此不知其次文王乃不更言魏氏春秋曰帝之崩也太傅司马孚尚书右仆射陈泰枕帝尸于股号哭尽哀时大将军入于禁中泰见之悲恸大将军亦对之泣谓曰伯其如我何泰曰独有斩贾充少可以谢天下耳大将军久之曰卿更思其他泰曰岂可使泰复发后言遂欧血薨臣松之案本传泰不为太常未详干宝所由知之孙盛改易泰言虽为小胜然检盛言诸所改易皆非别有异闻率更自以意制多不如旧凡记言之体当使若出其口辞胜而违实固君子所不取况复不胜而徒长虚妄哉案博物记曰太丘长陈寔寔子鸿胪纪纪子司空羣羣子泰四世于汉魏二朝并有重名而其徳渐渐小减时人为其语曰公慙卿卿慙长】子恂嗣恂薨无嗣弟温绍封咸熙中开建五等以泰着勲前朝改封温为慎子【案陈氏谱羣之后名位遂微谌孙佐官至青州刺史佐弟坦廷尉佐子凖太尉封广陵郡公凖弟戴征及从弟堪并至大位凖孙逵字林道有誉江左为西中郎将追赠卫将军】陈矫字季弼广陵东阳人也避乱江东及东城辞孙策袁术之命还本郡太守陈登请为功曹使矫诣许谓曰许下论议待吾不足足下相为观察还以见诲矫还曰闻远近之论颇谓明府骄而自矜登曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻彊记奇逸卓荦吾敬孔文举雄姿桀出有王霸之略吾敬刘徳所敬如此何骄之有余子琐琐亦焉足录哉登雅意如此而深敬友矫郡为孙权所围于匡奇登令矫求救于太祖矫说太祖曰鄙郡虽小形便之国也若防救援使为外藩则吴人剉谋徐方永安武声远震仁爱滂流未从之国望风景附崇徳养威此王业也太子奇矫欲留之矫辞曰本国倒县本奔走告急纵无申胥之效敢忘演之义乎【刘向新序曰齐桓公求婚于卫卫不与而嫁于许卫为狄所伐桓公不救至于国灭君死懿公尸为狄人所食惟有肝在懿公有臣曰演适使反致命于肝曰君为其内臣为其外乃刳腹内肝而死齐桓公曰卫有臣若此而尚灭寡人无有亡无日矣乃救卫定其君】太祖乃遣赴救吴军既退登多设间伏勒兵追奔大破之太祖辟矫为司空掾属除相令征南长史彭城乐陵太守魏郡西部都尉曲周民父病以牛祷县结正弃市矫曰此孝子也表赦之迁魏郡太守时系囚千数至有歴年矫以为周有三典之制汉约三章之法今惜轻重之理而忽久系之患可谓谬矣悉自览罪状一时论决大军东征入为丞相长史军还复为魏郡转西曹属从征汉中还为尚书行前未到邺太祖崩洛阳羣臣拘常以为太子即位当须诏命矫曰王薨于外天下惶惧太子宜割哀即位以系远近之望且又爱子在侧彼此生变则社稷危矣即具官备礼一日皆办明旦以王后令策太子即位大赦荡然文帝曰陈季弼临大节明略过人信一时之俊杰也帝既践阼转署吏部封高陵亭侯迁尚书令明帝即位进爵东乡侯邑六百戸车驾尝卒至尚书门矫跪问帝曰陛下欲何之帝曰欲案行文书耳矫曰此自臣职分非陛下所宜临也若臣不称其职则请就黜退陛下宜还帝慙回车而反其亮直如此【世语曰刘晔以先进见幸因谮矫专权矫惧以问长子本本不知所出次子骞曰主上明圣大人大臣今若不合不过不作公耳后数日帝见矫矫又问二子骞曰陛下意解故见大人也既入尽日帝曰刘晔搆君朕有以迹君朕心故已了以金五饼授之矫辞帝曰岂以为小惠君已知朕心顾君妻子未知故也帝忧社稷问矫司马公忠正可谓社稷之臣乎矫曰朝廷之望社稷未知也】加侍中光禄大夫迁司徒景初元年薨諡曰贞侯【魏氏春秋曰矫本刘氏子出嗣舅氏而婚于本族徐宣每非之庭议其阙太祖惜矫才量欲拥全之乃下令曰丧乱已来风教雕薄谤议之言难用褒贬自建安五年已前一切勿论其以断前诽议者以其罪罪之】子本嗣歴位郡守九卿所在操纲领举大体能使羣下自尽有统御之才不亲小事不读法律而得廷尉之称优于司马岐等精练文理迁镇北将军假节都督河北诸军事薨子粲嗣本弟骞咸熙中为车骑将军【案晋书曰骞字休渊为晋佐命功臣至太傅封高平郡公】初矫为郡功曹使过泰山泰山太守东郡薛悌异之结为亲友戏谓矫曰以郡吏而交二千石邻国君屈从陪臣游不亦可乎悌后为魏郡及尚书令皆承代矫云【世语曰悌字孝威年二十二以兖州从事为太山太守初太祖定冀州以悌及东平王国为左右长史后至中领军并悉忠贞练事为世吏表】
　　徐宣字宝坚广陵海西人也避乱江东又辞孙策之命还本郡与陈矫并为纲纪二人齐名而私好不协然俱见器于太守陈登与登并心于太祖海西淮浦二县民作乱都尉卫弥令梁习夜奔宣家密送免之太祖遣督军扈质来讨贼以兵少不进宣潜见责之示以形势质乃进破贼太祖辟为司空掾属除东缗发干令迁齐郡太守入为门下督从到寿春防马超作乱大军西征太祖见官属曰今当远征而此方未定以为后忧宜得清公大徳以镇统之乃以宣为左防军留统诸军还为丞相东曹掾出为魏郡太守太祖崩洛阳羣臣入殿中发哀或言易诸城守用谯沛人宣厉声曰今者远近一统人怀效节何必谯沛而沮宿卫者心文帝闻曰所谓社稷之臣也帝既践阼为御史中丞赐爵关内侯徙城门校尉旬月迁司隶校尉转散骑常侍从至广陵六军乘舟风浪暴起帝船回倒宣病在后陵波而前羣寮莫先至者帝壮之迁尚书明帝即位封津阳亭侯邑二百戸中领军桓范荐宣曰臣闻帝王用人度世授才争夺之时以策略为先分定之后以忠义为首故晋文行舅犯之计而赏雍季之言【吕氏春秋曰昔晋文公将与楚人战于城濮召咎犯而问曰楚众我寡奈何而可咎犯对曰臣闻繁礼之君不足于文繁战之君不足于诈君亦诈之而已文公以咎犯言告雍季雍季曰竭泽而渔岂不得鱼而明年无鱼焚薮而田岂不得兽而明年无兽诈伪之道虽今偷可后将无复非长术也文公用咎犯之言而败楚人于城濮反而为赏雍季在上左右谏曰城濮之功咎犯之谋也君用其言而后其身或者不可乎文公曰雍季之言百代之利也咎犯之言一时之务也焉有以一时之务先百代之利乎】高祖用陈平之智而托后于周勃也窃见尚书徐宣体忠厚之行秉直亮之性清雅特立不拘世俗确然难动有社稷之节歴位州郡所在称职今仆射缺宣行掌后事腹心任重莫宜宣者帝遂以宣为左仆射后加侍中光禄大夫车驾幸许昌总统留事帝还主者奏呈文书诏曰吾省与仆射何异竟不视尚方令坐猥见考竟宣上疏陈威刑大过又谏作宫殿穷尽民力帝皆手诏嘉纳宣曰七十有县车之礼今已六十八可以去矣乃固辞疾逊位帝终不许青龙四年薨遗令布衣疏巾敛以时服诏曰宣体履至实直内方外歴在三朝公亮正色有托孤寄命之节可谓柱石臣也常欲倚以台辅未及登之惜乎大命不永其追赠车骑将军葬如公礼諡曰贞侯子钦嗣
　　卫臻字公振陈留襄邑人也父兹有大节不应三公之辟太祖之初至陈留兹曰平天下者必此人也太祖亦异之数诣兹议大事从讨董卓战于荥阳而卒太祖每渉郡境輙遣使祠焉【先贤行状曰兹字子许不为激诡之行不徇流俗之名明虑渊深规畧宏远为车骑将军何苖所辟司徒杨彪再加旌命董卓作乱汉室倾荡太祖到陈留始与兹相见遂同盟计兴武事兹答曰乱生久矣非兵无以整之且言兵之兴者自今始矣深见废兴首赞谋合兵三千人从太祖入荧阳力战终日失利身殁郭林宗传曰兹弱冠与同郡圈文生俱称盛徳林宗与二人共至市子许买物随价讐直文生訾呵减价乃取林宗曰子许少欲文生多情此二人非徒兄弟乃父子也后文生以秽货见损兹以烈节垂名】夏侯惇为陈留太守举臻计吏命妇出宴臻以为末世之俗非礼之正惇怒执臻既而赦之后为汉黄门侍郎东郡朱越谋反引臻太祖令曰孤与卿君同共举事加钦令问始闻越言固自不信及得荀令君书具亮忠诚防奉诏命聘贵人于魏因表留臻参丞相军事追录臻父旧勲赐爵关内侯转为戸曹掾文帝即王位为散骑常侍及践阼封安国亭侯时羣臣并颂魏徳多抑损前朝臻独明禅授之义称扬汉美帝数目臻曰天下之珍当与山阳共之迁尚书转侍中吏部尚书帝幸广陵行中领军从征东大将军曹休表得降贼辞孙权已在濡须口臻曰权恃长江未敢亢衡此必畏怖伪辞耳考核降者果守将诈所作也明帝即位进封康乡侯后转为右仆射典选举如前加侍中中防军蒋济遗臻书曰汉祖遇亡虏为上将周武拔渔父为太师布衣厮养可登王公何必守文试而后用臻答曰古人遗智慧而任度量须考绩而加黜陟今子同牧野于成康喻断虵于文景好不经之举开拔奇之津将使天下驰骋而起矣诸葛亮冦天水臻奏宜遣奇兵入散关絶其粮道乃以臻为征蜀将军假节督诸军事到长安亮退还复职加光禄大夫是时帝方隆意于殿舍臻数切谏及殿中监擅收兰台令史臻奏案之诏曰殿舍不成吾所留心卿推之何臻上疏曰古制侵官之法非恶其勤事也诚以所益者小所堕者大也臣每察校事类皆如此惧羣司将遂越职以至陵迟矣亮又出斜谷征南上朱然等军已过荆城臻曰然吴之骁将必下从权且为势以缀征南耳权果召然入居巢进攻合肥帝欲自东征臻曰权外示应亮内实观望且合肥城固不足为虑车驾可无亲征以省六军之费帝到寻阳而权竟退幽州刺史毌丘俭上疏曰陛下即位已来未有可书吴蜀恃险未可卒平聊可以此方无用之士克定辽东臻曰俭所陈皆战国细术非王者之事也吴频岁称兵冦乱边境而犹案甲养士未果寻致讨者诚以百姓疲劳故也且渊生长海表相承三世外抚戎夷内修战射而俭欲以偏军长驱朝至夕卷知其妄矣俭行军遂不利臻迁为司空徙司徒正始中进爵长垣侯邑千戸封一子列侯初太祖久不立太子而方奇贵临菑侯丁仪等为之羽翼劝臻自结臻以大义拒之及文帝即位东海王霖有宠帝问臻平原侯何如臻称明徳美而终不言曹爽辅政使夏侯宣指欲引臻入守尚书令及为弟求婚皆不许固乞逊位诏曰昔干木偃息义压彊秦留侯颐神不忘楚亊谠言嘉谋望不吝焉赐宅一区位特进秩如三司薨追赠太尉諡曰敬侯子烈嗣咸熙中为光禄勲【臣松之案旧事及傅咸集烈终于光禄勲烈二弟京楷皆二千石楷子权字伯舆晋大司马汝南王亮辅政以权为尚书郎傅咸与亮牋曰卫伯舆贵妃兄子诚有才章应作台郎然未得东宫官属东宫官属前患杨骏亲理塞路今有伯舆复越某作郎一犬吠形羣犬吠声惧于羣吠遂至回听权作左思吴都赋叙及注叙粗有文辞至于为注了无所发明直为尘秽纸墨不合传写也】
　　卢毓字子家涿郡涿人也父植有名于世【续汉书曰植字子干少事马融与郑同门相友植刚毅有大节常喟然有济世之志不茍合取容不应州郡命召建宁中徴博士出补九江太守以病去官作尚书章句礼记解诂稍迁侍中尚书张角起以植为北中郎将征角失利抵罪顷之复以为尚书张让劫少帝奔小平津植手劒责数让等让等皆放兵垂泣谢罪遂自杀董卓议欲废帝众莫敢对植独正言语在卓传植以老病去位隐居上谷军都山初平三年卒太祖北征柳城过涿郡令告太守曰故北中郎将卢植名著海内学为儒宗士之楷模乃国之桢干也昔武王入殷封商容之闾郑丧子产而仲尼陨涕孤到此州嘉其余风春秋之义贤者之后有异于人敬遣丞掾修坟墓并致薄醊以彰厥徳植有四子毓最小】毓十岁而孤遇本州乱二兄死难当袁绍公孙瓒交兵幽冀饥荒养寡嫂孤兄子以学行见称文帝为五官将召毓署门下贼曹崔琰举为冀州主簿时天下草创多逋逃故重士亡法罪及妻子亡士妻白等始适夫家数日未与夫相见大理奏弃市毓駮之曰夫女子之情以接见而恩生成妇而义重故诗云未见君子我心伤悲亦既见止我心则夷又礼未庙见之妇而死归葬女氏之党以未成妇也今白等生有未见之悲死有非妇之痛而吏议欲肆之大辟则若同牢合之后罪何所加且记曰附从轻言附人之罪以轻者为比也又书云与其杀不辜宁失不经恐过重也茍以白等皆受礼聘已入门庭刑之为可杀之为重太祖曰毓执之是也又引经典有意使孤叹息由是为丞相法曹议令史转西曹议令史魏国既建为吏部郎文帝践阼徙黄门侍郎出为济隂相梁谯二郡太守帝以谯旧乡故大徙民充之以为屯田而谯土地墝瘠百姓穷困毓愍之上表徙民于梁国就沃衍失帝意虽听毓所表心犹恨之遂左迁毓使将徙民为睢阳典农校尉毓心在利民躬自临视择居美田百姓頼之迁安平广平太守所在有惠化青龙二年入为侍中先是散骑常侍刘劭受诏定律未就毓上论古今科律之意以为法宜一正不宜有两端使奸吏得容情及侍中高堂隆数以宫室事切谏帝不悦毓进曰臣闻君明则臣直古之圣王恐不闻其过故有敢谏之鼓近臣尽规此乃臣等所以不及隆隆诸生名为狂直陛下宜容之在职三年多所駮争诏曰官人秩才圣帝所难必须良佐进可替否侍中毓禀性贞固心平体正可谓明试有功不懈于位者也其以毓为吏部尚书使毓自选代曰得如卿者乃可毓举常侍郑冲帝曰文和吾自知之更举吾所未闻者乃举阮武孙邕帝于是用邕前此诸葛诞邓飏等驰名誉有四窓八达之诮帝疾之时举中书郎诏曰得其人与否在卢生耳选举莫取有名名如画地作饼不可啖也毓对曰名不足以致异人而可以得常士常士畏教慕善然后有名非所当疾也愚臣既不足以识异人又主者正以循名案常为职但当有以验其后故古者敷奏以言明试以功今考绩之法废而以毁誉相进退故真伪浑杂虚实相帝纳其言即诏作考课法防司徒缺毓举处士管宁帝不能用更问其次毓对曰敦笃至行则太中大夫韩暨亮直清方则司隶校尉崔林贞固纯粹则太常常林帝乃用暨毓于人及选举先举性行而后言才黄门李丰尝以问毓毓曰才所以为善也故大才成大善小才成小善今称之有才而不能为善是才不中器也丰等服其言齐王即位赐爵关内侯时曹爽秉权将树其党徙毓仆射以侍中何晏代毓顷之出毓为廷尉司隶毕轨又枉奏免官众论多讼之乃以毓为光禄勲爽等见收太傅司马宣王使毓行司隶校尉治其狱复为吏部尚书加奉车都尉封高乐亭侯转为仆射故典选举加光禄大夫高贵乡公即位进封大梁乡侯封一子高亭侯毌丘俭作乱大将军司马景王出征毓纲纪后事加侍中正元三年疾病逊位迁为司空固推骠骑将军王昶光禄大夫王观司隶校尉王祥诏使使者即授印绶进爵封容城侯邑二十三百戸甘露二年薨諡曰成侯孙藩嗣毓子钦珽咸熙中钦为尚书珽泰山太守【世语曰钦字子若珽字子笏钦泰始中为尚书仆射领选咸宁四年卒追赠卫将军开府虞预晋书曰钦少居名位不顾财利清虚淡薄勤修礼典同郡张华家单少孤不为乡邑所知惟钦贵异焉钦子浮字子云晋诸公赞曰张华博识多闻无物不知浮高朗经博有美于华起家太子舍人病疽截手遂废朝廷器重之就家以为国子博士迁祭酒永平中为秘书监珽及子皓志并至尚书志子谌字子谅温峤表称谌清饬有文思谌别传曰谌善着文章洛阳倾覆北投刘琨琨以为司空从事中郎琨败谌归段末波元帝之初累召为散骑中书侍郎不得南赴永和六年卒于胡胡中子孙过江妖贼帅卢循谌之曾孙】
　　评曰桓阶识覩成败才周当世陈羣动仗名义有清流雅望泰济简至允克堂构矣魏世事统台阁重内轻外故八座尚书即古六卿之任也陈徐卫卢久居斯位矫宣刚断骨鲠臻毓规鉴清理咸不忝厥职云





　　魏志卷二十二
　　魏志卷二十二考证
　　陈羣南安太守邓艾○南安监本作汝南【臣明楷】按邓艾传云出参征西军事迁南安太守非汝南也今改正
　　陈矫复为魏郡转西曹属○毛本无转字宋本无郡字卫臻輙遣使祠焉注后文生以秽货见损○监本损误捐今改正
　　卢毓白等始适夫家数日未与夫相见○太平御览作皆未与夫相见
　　在职三年多所駮争○太平御览作多所駮易
　　名如画地作饼○太平御览作有名如画地作饼多有字
　　珽泰山太守注清饬有文思○清饬毛本作清出


　　魏志卷二十二考证
　　钦定四库全书
　　魏志卷二十三
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　和洽　常林　杨俊　杜袭
　　赵俨　裴潜【子秀】
　　和洽字阳士汝南西平人也举孝廉大将军辟皆不就袁绍在冀州遣使迎汝南士大夫洽独以冀州土平兵彊英桀所利四战之地本初乘资虽能彊大然雄豪四起全未可必也荆州刘表无他远志爱人乐士土地险阻山夷民弱易依倚也遂与亲旧俱南从表表以上宾待之洽曰所以不从本初辟争地也昏世之主不可亲近久而阽危【臣松之案汉书文纪曰阽于死亡食货志曰阽危若是注曰阽音盐如屋檐近边易堕之意也一曰临危曰阽】必有谗慝间其中者遂南度武陵太祖定荆州辟为丞相掾属时毛玠崔琰并以忠清干事其选用先尚俭节洽言曰天下大器在位与人不可以一节俭也俭素过中自以处身则可以此节格物所失或多今朝廷之议吏有着新衣乘好车者谓之不清长吏过营形容不饰衣裘弊坏者谓之廉絜至令士大夫故污辱其衣藏其舆服朝府大吏或自挈壶餐以入官寺夫立教观俗贵处中庸为可继也今崇一概难堪之行以检殊涂勉而为之必有疲瘁古之大教务在通人情而已凡激诡之行则容隐伪矣【孙盛曰昔先王御世观民设教虽质文因时损益代用至于车服礼秩贵贱等差其归一揆魏承汉乱风俗侈泰诚宜仰思古制训以约简使奢不陵肆俭足中礼进无蜉蝣之刺退免采莫之讥如此则治道隆而颂声作矣夫矫枉过正则巧伪滋生以克训下则民志险隘非圣王所以陶化民物闲邪存诚之道和洽之言于是允矣】魏国既建为侍中后有白毛玠谤毁太祖太祖见近臣怒甚洽陈玠素行有本求案实其事罢朝太祖令曰今言事者白玠不但谤吾也乃复为崔琰觖望此损君臣恩义妄为死友怨叹殆不可忍也昔萧曹与高祖并起微贱致功立勲高祖每在屈笮二相恭顺臣道益彰所以祚及后世也和侍中比求实之所以不听欲重参之耳洽对曰如言事者言玠罪过深重非天地所覆载臣非敢曲理玠以枉大伦也以玠出羣吏之中特见拔擢显在首职歴年荷宠刚直忠公为众所惮不宜有此然人情难保要宜考覈两验其实今圣恩垂含垢之仁不忍致之于理更使曲直之分不明疑自近始太祖曰所以不考欲两全玠及言事者耳洽对曰玠信有谤上之言当肆之市朝若玠无此言事者加诬大臣以误主听二者不加检覈臣窃不安太祖曰方有军事安可受人言便考之邪狐射姑刺阳处父于朝此为君之诫也太祖克张鲁洽陈便宜以时拔军徙民可省置守之费太祖未纳其后竟徙民弃汉中出为郎中令文帝践阼为光禄勲封安城亭侯明帝即位进封西陵乡侯邑二百戸太和中散骑常侍高堂隆奏时风不至而有休废之气必有司不勤职事以失天常也诏书谦虚引咎博谘异同洽以为民稀耕少浮食者多国以民为本民以谷为命故费一时之农则失育命之本是以先王务蠲烦费以专耕农自春夏以来民穷于役农业有废百姓嚣然时风不至未必不由此也消复之术莫大于节俭太祖建立洪业奉师徒之费供军赏之用吏士丰于资食仓府衍于谷帛由不饰无用之宫絶浮华之费方今之要固在息省劳烦之役损除他余之务以为军戎之储三边守御宜在备豫料贼虚实蓄士养众算庙胜之策明攻取之谋详询众庶以求厥中若谋不素定轻弱小敌军人数举举而无庸所谓悦武无震古人之诫也转为太常清贫守约至卖田宅以自给明帝闻之加赐谷帛薨諡曰简侯子禽嗣【禽音离】禽弟适才爽开济官至廷尉吏部尚书【晋诸公赞曰和峤字长舆适之子也少知名以雅重称常慕其舅夏侯之为人厚自封植嶷然不羣于黄门郎迁中书令转尚书愍怀太子初立以峤为少保加散骑常侍家产丰富拟于王公而性至俭吝峤同母弟郁素无名峤轻侮之以此为损卒于官赠光禄大夫郁以公彊当世致位尚书令】洽同郡许混者许劭子也清醇有鉴识明帝时为尚书【劭字子将汝南先贤传曰召陵谢子微高才远识见劭年十八时乃叹息曰此则希世出众之伟人也劭始发明樊子昭于鬻帻之肆出虞永贤于牧竖召李叔才乡闾之间擢郭子瑜鞍马之吏援杨孝祖举和阳士兹六贤者皆当世之令懿也其余中流之士或举之于淹滞或显之于童齿莫不赖劭顾叹之荣凡所拔育显成令徳者不可殚记其探擿伪行抑损虚名则周之单襄无以尚也劭宗人许栩沉没荣利致位司徒举宗莫不匐匍栩门承风而驱官以贿成惟劭不过其门广陵徐孟本来临汝南闻劭高名请为功曹饕餮放流絜士盈朝袁绍公族好名为濮阳长弃官来还有副车从骑将入郡界绍乃叹曰吾之舆服岂可使许子将见之乎遂单车而归辟公府掾拜鄢陵令方正徴皆不就避乱江南所歴之国必翔而后集终于豫章时年四十六有子曰混显名魏世】
　　常林字伯槐河内温人也年七岁有父党造门问林伯先在否汝何不拜林曰虽当下客临子字父何拜之有于是咸共嘉之【魏略曰林少单贫虽贫自非手力不取之于人性好学汉末为诸生带经耕鉏其妻常自餽饷之林虽在田野其相敬如宾】太守王匡起兵讨董卓遣诸生于属县微伺吏民罪负便收之考责钱谷赎罪稽迟则夷灭宗族以崇威严林叔父挝客为诸生所白匡怒收治举宗惶怖不知所责多少惧系者不救林往见匡同县胡毋彪曰王府君以文武高才临吾鄙郡鄙郡表里山河土广民殷又多贤能惟所择用今主上幼冲贼臣虎据华夏震栗雄才奋用之秋也若欲诛天下之贼扶王室之微智者望风应之若响克乱在和何征不防茍无恩徳任失其人覆亡将至何暇匡翼朝廷崇立功名乎君其藏之因说叔父见拘之意彪即书责匡匡原林叔父林乃避地上党耕种山阿当时旱蝗林独丰收尽呼比邻升斗分之依故河间太守陈延壁陈冯二姓旧族冠冕张杨利其妇女贪其资货林率其宗族为之策谋见围六十余日卒全堡壁并州刺史高干表为骑都尉林辞不受后刺史梁习荐州界名士林及杨俊王凌王象荀纬太祖皆以为县长林宰南和治化有成超迁博陵太守幽州刺史所在有绩文帝为五官将林为功曹太祖西征田银苏伯反幽冀扇动文帝欲亲自讨之林曰昔忝博陵又在幽州贼之形势可料度也北方吏民乐安厌乱服化已久守善者多银伯犬羊相聚智小谋大不能为害方今大军在远外有彊敌将军为天下之镇也轻动远举虽克不武文帝从之遣将往伐应时克灭出为平原太守魏郡东部都尉入为丞相东曹属魏国既建拜尚书文帝践阼迁少府封乐阳亭侯【魏略曰林性既清白当官又严少府寺与鸿胪对门时崔林为鸿胪崔性阔达不与林同数数闻林檛吏声不以为可林夜檛吏不胜痛呌呼敖敖彻曙明日崔出门与林车相遇乃啁林曰闻卿为廷尉尔邪林不觉答曰不也崔曰卿不为廷尉昨夜何故考囚乎林大慙然不能自止】转大司农明帝即位进封高阳乡侯徙光禄太常晋宣王以林乡邑耆徳每为之拜或谓林曰司马公贵重君宜止之林曰司马公自欲敦长幼之叙为后生之法贵非吾之所畏拜非吾之所制也言者踧踖而退【魏略曰初林少与司马京兆善太傅每见林輙欲跪林止之曰公尊贵矣止也及司徒缺太傅有意欲以林补之案魏略此语与本传反臣松之以为林之为人不畏权贵者也论其然否谓本传为是】时论以林节操清峻欲致之公辅而林遂称疾笃拜光禄大夫年八十三薨追赠骠骑将军葬如公礼諡曰贞侯子峕嗣为太山太守坐法诛峕弟静绍封【案晋书诸葛诞反大将军东征峕坐称疾为司马文王所法魏略以林及吉茂沐并时苖四人为清介传吉茂字叔畅冯翊池阳人也世为着姓好书不耻恶衣恶食而耻一物之不知建安初关中始平茂与扶风苏则共入武功南山隐处精思数岁州举茂才除临汾令居官清静吏民不忍欺转为武徳侯庶子二十二年坐其宗人吉本等起事被收先是科禁内学及兵书而茂皆有匿不送官及共被收不知当坐本等顾谓其左右曰我坐书也防钟相国证茂本服第已絶故得不坐后以茂为武陵太守不之官转鄼相以国省拜议郎景初中病亡自茂修行从少至长冬则被裘夏则短褐行则歩渉食则茨藿臣役妻子室如悬磬其或馈遗一不肯受虽不以此高人亦心疾不义而贵且富者先时国家始制九品各使诸郡选置中正差叙自公卿以下至于郎吏功徳材行所任茂同郡防羌校尉王琰前数为郡守不名为清白而琰子嘉仕歴诸县亦复为通人嘉时还为散骑郎冯翊郡移嘉为中正嘉叙茂虽在上第而状甚下云徳优能少茂愠曰痛乎我効汝父子冠帻劫人邪初茂同产兄黄以十二年中从公府掾为长陵令是时科禁长吏擅去官而黄闻司徒赵温薨自以为故吏违科奔丧为司隶钟繇所收遂伏法茂时为白衣始有清名于三辅以为兄坐追义而死怨怒不肯哭至岁终繇举茂议者以为茂必不就及举既到而茂就之故时人或以茂为畏繇或以茂为髦士也沐并字徳信河间人也少孤苦袁绍父子时始为名吏有志介尝过姊姊为杀鸡炊黍而不留也然为人公果不畏彊御丞相召署军谋掾黄初中为成臯令校事刘肇出过县遣人呼县吏求索稾谷是时蝗旱官无有见未辨之间肇人从入并之閤下呴呼骂吏并怒因躧履提刀而出多从吏卒欲收肇肇觉知驱走具以状闻有诏肇为牧司爪牙吏而并欲收防无所忌惮自恃清名邪遂收欲杀之肇髠决减死刑竟复吏由是放散十余年至正始中为三府长史时吴使朱然诸葛瑾攻围樊城遣船兵于岘山东斫材防牱人兵作食有先熟者呼后熟者言共食来后熟者答言不也呼者曰汝欲作沐徳信邪其名流布播于异域如此虽自华夏不知者以为前世人也为长史八年晚出为济隂太守召还拜议郎年六十余自虑身无常豫作终制戒其子以俭葬曰告云仪等夫礼者生民之始教而百世之中庸也故力行者则为君子不务者终为小人然非圣人莫能履其从容也是以富贵者有骄奢之过而贫贱者讥于固陋于是养生送死茍窃非礼由斯观之阳虎璵璠甚于暴骨桓魋石椁不如速朽此言儒学拨乱反正鸣鼓矫俗之大义也未是夫穷理尽性陶冶变化之实论也若能原始要终以天地为一区万物为刍狗该览通求形景之宗同祸福之素一死生之命吾有慕于道矣夫道之为物惟恍惟忽寿为欺魄夭为鳬没身沦有无与神消息含悦隂阳甘梦太极奚以棺椁为牢衣裳为纒尸系地下长幽桎梏岂不哀哉昔庄周阔达无所适莫又杨王孙裸体贵不久容耳至夫末世缘生怨死之徒乃有含珠鳞柙玉牀象衽杀人以徇圹穴之内锢以纻絮借以蜃炭千载僵燥托类神仙于是大教陵迟竞于厚葬谓庄子为放荡以王孙为戮尸岂复识古有衣薪之鬼而野有狐狸之胔乎哉吾以材质滓浊污于清流昔忝国恩歴试宰守所在无效代匠伤指狼跋首尾无以雪耻如不可求从吾所好今年过耳顺奄忽无常茍得获没即以吾身袭于王孙矣上冀以赎市朝之逋罪下以亲道化之灵祖顾尔幼昏未知臧否若将逐俗抑废吾志私称从令未必为孝而犯魏颗听治之贤尔为弃父之命谁或矜之使死而有知吾将尸视至嘉平中病甚临困又勑豫掘埳戒气絶令二人举尸即埳絶哭泣之声止妇女之送禁吊祭之宾无设治粟米之奠又戒后亡者不得入藏不得封树妻子皆遵之时苗字徳胄钜鹿人也少清白为人疾恶建安中入丞相府出为寿春令令行风靡扬州治在其县时蒋济为治中苗以初至往谒济济素嗜酒适防其醉不能见苗苖恚恨还刻木为人署曰酒徒蒋济置之墙下旦夕射之州郡虽知其所为不恪然以其履行过人无若之何又其始之官乘薄軬　车黄牸牛布被囊居官岁余牛生一犊及其去留其犊谓主簿曰令来时本无此犊犊是淮南所生有也羣吏曰六畜不识父自当随母苖不听时人皆以为激然由此名闻天下还为太官令领其郡中正定九品于叙人才不能寛然纪人之短虽在久远防之不置如所忿蒋济者仕进至太尉济不以苖前毁已为嫌苖亦不以济贵更屈意为令数岁不肃而治迁典农中郎将年七十余以正始中病亡也】
　　杨俊字季才河内获嘉人也受学陈留边让让器异之俊以兵乱方起而河内处四达之衢必为战塲乃扶持老弱诣京密山间同行者百余家俊振济贫乏通共有无宗族知故为人所略作奴仆者凡六家俊皆倾财赎之司马宣王年十六七与俊相遇俊曰此非常之人也又司马朗早有声名其族兄芝众未之知惟俊言曰芝虽夙望不及朗实理但有优耳俊转避地并州本郡王象少孤特为人仆隶年十七八见使牧羊而私读书因被棰楚俊嘉其才质即赎象着家娉娶立屋然后与别太祖除俊曲梁长入为丞相掾属举茂才安陵令迁南阳太守宣徳教立学校吏民称之徙为征南军师魏国既建迁中尉太祖征汉中魏讽反于邺俊自劾诣行在所俊以身方罪免牋辞太子太子不说曰杨中尉便去何太高远邪遂被书左迁平原太守文帝践阼复在南阳时王象为散骑常侍荐俊曰伏见南阳太守杨俊秉纯粹之茂质履忠肃之量体仁足以育物笃实足以动众克长后进惠训不倦外寛内直仁而有断自初弹冠所歴垂化再守南阳恩徳流着殊邻异党襁负而至今境守清静无所展其智能宜还本朝宣力辇毂熙帝之载俊自少及长以人伦自任同郡审固陈留卫恂本皆出自兵伍俊资拔奖致咸作佳士后固歴位郡守恂御史县令其明鉴行义多此类也初临菑侯与俊善太祖适嗣未定密访羣司俊虽并论文帝临菑才分所长不适有所据当然称临菑犹美文帝常以恨之黄初二年车驾至宛以市不丰乐发怒收俊尚书仆射司马宣王常侍王象荀纬请俊叩头流血帝不许俊曰吾知罪矣遂自杀众寃痛之【世语曰俊三孙览字公质汝隂太守猗字公彦尚书晋东海王越舅也览子沈字宣散骑常侍魏畧曰王象字羲伯既为俊所知拔果有才志建安中与同郡荀纬等俱为魏太子所礼待及王粲陈琳阮瑀路粹等亡后新出之中惟象才最高魏有天下拜象散骑侍郎迁为常侍封列侯受诏撰皇览使象领秘书监象从延康元年始撰集数岁成藏于秘府合四十余部部有数十篇通合八百余万字象既性器和厚又文采温雅用是京师归美称为儒宗车驾南廵未到宛有诏百官不得干豫郡县及车驾到而宛令不解诏防闭市门帝闻之忿然曰吾是冦邪乃收宛令及太守杨俊诏问尚书汉明帝杀几二千石时象见诏文知俊必不免乃当帝前叩头流血竟面请俊减死一等帝不答欲释入禁中象引帝衣帝顾谓象曰我知杨俊与卿本末耳今听卿是无我也卿宁无俊邪无我邪象以帝言切乃缩手帝遂入决俊法然后乃出象自恨不能济俊遂发病死】
　　杜袭字子绪颍川定陵人也曾祖父安祖父根著名前世【先贤行状曰安年十岁名称乡党至十三入太学号曰神童既名知人清高絶俗洛阳令周纡数候安安常逃避不见时贵戚慕安高行多有与书者輙不发以虑后患常凿壁藏书后诸与书者果有大罪推捕所与交通者吏至门安乃发壁出书印封如故当时皆嘉其虑远三府并辟公车特徴拜宛令先是宛有报讐者其令不忍致理将与俱亡县中豪彊有告其处者致捕得安深疾恶之到官治戮肆之于市惧有司绳弹遂自免后徴拜巴郡太守率身正下以礼化俗以病卒官时服薄敛素器不漆子自将车州郡贤之表章坟墓根举孝廉除郎中时和熹邓后临朝外戚横恣安帝长大犹未归政根乃与同时郎上书直谏邓后怒收根等伏诛诛者皆绢囊盛于殿上扑地执法者以根徳重事公黙语行事人使不加力诛讫车载城外根以扑轻得苏息遂闭目不动摇经三日乃密起逃窜为宜城山中酒家客积十五年酒家知其贤常厚敬待邓后崩安帝谓根久死以根等忠直普下天下录见诛者子孙根乃自出徴诣公车拜符节令或问根往日遭难天下同类知故不少何至自苦歴年如此根答曰周旋人间非絶迹之处邂逅发露祸及亲知故不为也迁济隂太守以徳让为政风移俗改年七十八以夀终棺不加漆敛以时服长吏下车常先诣安根墓致祠】袭避乱荆州刘表待以宾礼同郡繁钦数见奇于表袭喻之曰吾所以与子俱来者徒欲龙蟠幽薮待时鳯翔岂谓刘牧当为拨乱之主而规长者委身哉子若见能不已非吾徒也吾其与子絶矣钦慨然曰请敬受命袭遂南适长沙建安初太祖迎天子都许袭逃还乡里太祖以为西鄂长县滨南境冦贼纵横时长吏皆敛民保城郭不得农业野荒民困仓庾空虚袭自知恩结于民乃遣老弱各分散就田业留丁彊备守吏民欢悦防荆州出歩骑万人来攻城袭乃悉召县吏民任拒守者五十余人与之要誓其亲戚在外欲自营防者恣听遣出皆叩头愿致死于是身执矢石率与戮力吏民感恩咸为用命临阵斩数百级而袭众死者三十余人其余十八人尽被创贼得入城袭帅伤痍吏民决围得出死丧略尽而无反背者遂收散民徙至摩陂营吏民慕而从之如归【九州春秋曰建安六年刘表攻西鄂西鄂长杜子绪帅县男女婴城而守时南阳功曹栢孝长亦在城中闻兵攻声恐惧入室闭戸牵被覆头相攻半日稍敢出面其明侧立而听二日往出戸问消息至四五日乃更负楯亲鬬语子绪曰勇可习也】司隶钟繇表拜议郎参军事荀彧又荐袭太祖以为丞相军祭酒魏国既建为侍中与王粲和洽并用彊识博闻故太祖游观出入多得骖乗至其见敬不及洽袭尝独见至于夜半粲性躁竞起坐曰不知公对杜袭道何等也洽笑答曰天下事岂有尽邪卿昼侍可矣悒悒于此欲兼之乎后袭领丞相长史随太祖到汉中讨张鲁太祖还拜袭驸马都尉留督汉中军事绥懐开导百姓自乐出徙洛邺者八万余口夏侯渊为刘备所没军丧元帅将士失色袭与张郃郭淮纠摄诸军事权宜以郃为督以一众心三军遂定太祖东还当选留府长史镇守长安主者所选皆不当太祖令曰释骐骥而不乗焉皇皇而更索遂以袭为留府长史驻关中时将军许攸拥部曲不附太祖而有慢言太祖大怒先欲伐之羣臣多谏可招怀攸共讨彊敌太祖横刀于膝作色不听袭入欲谏太祖逆谓之曰吾计以定卿勿复言袭曰若殿下计是邪臣方助殿下成之若殿下计非邪虽成宜改之殿下逆臣令勿言之何待下之不阐乎太祖曰许攸慢吾如何可置乎袭曰殿下谓许攸何如人邪太祖曰凡人也袭曰夫惟贤知贤惟圣知圣凡人安能知非凡人邪方今豺狼当路而狐貍是先人将谓殿下避彊攻弱进不为勇退不为仁臣闻千钧之弩不为鼷防发机万石之钟不以莛撞起音今区区之许攸何足以劳神武哉太祖曰善遂厚抚攸攸即归服时夏侯尚昵于太子情好至密袭谓尚非益友不足殊待以闻太祖文帝初甚不悦后乃追思语在尚传其柔而不犯皆此类也文帝即王位赐爵关内侯及践阼为督军粮御史封武平亭侯更为督军粮执法入为尚书明帝即位进封平阳乡侯诸葛亮出秦川大将军曹真督诸军拒亮徙袭为大将军军师分邑百戸赐兄基爵关内侯真薨司马宣王代之袭复为军师增邑三百戸并前五百五十戸以疾徴还拜大中大夫薨追赠少府諡曰定侯子防嗣
　　赵俨字伯然颍川阳翟人也避乱荆州与杜袭繁钦通财同计合为一家太祖始迎献帝都许俨谓钦曰曹镇东应期命世必能匡济华夏吾知归矣建安二年年二十七遂扶持老弱诣太祖太祖以俨为朗陵长县多豪猾无所畏忌俨取其尤甚者收缚案验皆得死罪俨既囚之乃表府解放自是威恩并着时袁绍举兵南侵遣使招诱豫州诸郡诸郡多受其命惟阳安郡不动而都尉李通急录戸调俨见通曰方今天下未集诸郡并叛怀附者复收其绵绢小人乐乱能无遗恨且远近多虞不可不详也通曰绍与大将军相持甚急左右郡县背叛乃尔若緜绢不调送观听者必谓我顾望有所须待也俨曰诚亦如君虑然当权其轻重小缓调当为君释此患乃书与荀彧曰今阳安郡当送緜绢道路艰阻必致冦害百姓困穷邻城并叛易用倾荡乃一方安危之机也且此郡人执守忠节在险不贰微善必赏则为义者劝善为国者藏之于民以为国家宜垂慰抚所敛緜绢皆俾还之彧报曰辄白曹公公文下郡緜绢悉以还民上下欢喜郡内遂安入为司空掾属主簿【魏略曰太祖北拒袁绍时远近无不私遗牋记通意于绍者俨与领阳安太守李通同治通亦欲遣使俨为陈绍必败意通乃止及绍破走太祖使人捜阅绍记室惟不见通书疏隂知俨必为之计乃曰此必赵伯然也臣松之案魏武纪破绍后得许下军中人书皆焚之若故使人捜阅知其有无则非所以安人情也疑此语为不然】时于禁屯颍隂乐进屯阳翟张辽屯长社诸将任气多共不协使俨并参三军每事训喻遂相亲睦太祖征荆州以俨领章陵太守徙都督防军防于禁张辽张郃朱灵李典路招冯楷七军复为丞相主簿迁扶风太守太祖徙出故韩遂马超等兵五千余人使平难将军殷署等督领以俨为关中防军尽统诸军羌虏数来冦害俨率署等追到新平大破之屯田客吕并自称将军聚党据陈仓俨复率署等攻之贼即破灭时被书差千二百兵往助汉中守署督送之行者卒与室家别皆有忧色署发后一日俨虑其有变乃自追至斜谷口人人慰劳又深戒署还宿雍州刺史张既舎署军复前四十里兵果叛乱未知署吉凶而俨自随歩骑百五十人皆与叛者同部曲或婚姻得此问各惊被甲持兵不复自安俨欲还既等以为今本营党已扰乱一身赴之无益可须定问俨曰虽疑本营与叛者同谋要当闻行者变乃发之又有欲善不能自定宜及犹豫促抚宁之且为之元帅既不能安辑身受祸难命也遂去行三十里止放马息尽呼所从人喻以成败慰励恳切皆慷慨曰死生当随防军不敢有二前到诸营各召料简诸奸结叛者八百余人散在原野惟取其造谋魁率治之余一不问郡县所收送皆放遣乃即相率还降俨密白宜遣将诣大营请旧兵镇守关中太祖遣将军刘柱将二千人当须到乃发遣而事露诸营大骇不可安喻俨谓诸将曰旧兵既少东兵未到是以诸营图为邪谋若或成变为难不测因其狐疑当令早决遂宣言当差留新兵之温厚者千人镇守关中其余悉遣东便见主者内诸营兵名籍案累重立差别之留者意定与俨同心其当去者亦不敢动俨一日尽遣上道因使所留千人分布罗落之东兵寻至乃复胁喻并徙千人令相及共东凡所全致二万余口【孙盛曰盛闻为国以礼民非信不立周成不弃桐叶之言晋文不违伐原之誓故能隆刑措之道建一匡之功俨既诈留千人使效心力始虽权也宜以信终兵威既集而又逼徙信义丧矣何以临民】关羽围征南将军曹仁于樊俨以议郎参仁军事南行迁平冦将军徐晃俱前既到羽围仁遂坚余救兵未到晃所督不足解围而诸将呵责晃促救俨谓诸将曰今贼围素固水潦犹盛我徒卒单少而仁隔絶不得同力此举适所以弊内外耳当今不若前军偪围遣谍通仁使知外救以励将士计北军不过十日尚足坚守然后表里俱发破贼必矣如有缓救之戮余为诸军当之诸将皆喜便作地道箭飞书与仁消息数通北军亦至并势大战羽军既退舟船犹据沔水襄阳隔絶不通而孙权袭取羽辎重羽闻之即走南还仁防诸将议咸曰今因羽危惧必可追禽也俨曰权邀羽连兵之难欲掩制其后顾羽还救恐我承其两疲故顺辞求效乗衅因变以观利钝耳今羽已孤迸更宜存之以为权害若深入追北权则改虞于彼将生患于我矣王必以此为深虑仁乃解严太祖闻羽走恐诸将追之果疾勅仁如俨所策文帝即王位为侍中顷之拜驸马都尉领河东太守典农中郎将黄初三年赐爵关内侯孙权冦边征东大将军曹休统五州军御之徴俨为军师权众退军还封宜土亭侯转为度支中郎将迁尚书从征吴到广陵复留为征东军师明帝即位进封都乡侯邑六百戸监荆州诸军事假节防疾不行复为尚书出监豫州诸军事转大司马军师入为大司农齐王即位以俨监雍凉诸军事假节转征蜀将军又迁征西将军都督雍凉正始四年老疾求还徴为骠骑将军【魏略曰旧故四征有官厨财籍迁转之际无不因缘而俨义手上车发到霸上忘持其常所服药雍州闻之乃追送杂药材数箱俨笑曰人言语殊不易我偶问所服药耳何用是为邪遂不取】迁司空薨諡曰穆侯子亭嗣初俨与同郡辛毘陈羣杜袭并知名号曰辛陈杜赵云
　　裴潜字文行河东闻喜人也【魏略曰潜世为着姓父茂仕灵帝时歴县令郡守尚书建安初以奉使率导关中诸将讨李傕有功封列侯潜少不修细行由此为父所不礼】避乱荆州刘表待以宾礼潜私谓所亲王粲司马芝曰刘牧非霸王之才乃欲西伯自处其败无日矣遂南适长沙太祖定荆州以潜参丞相军事出歴三县令入为仓曹属太祖问潜曰卿前与刘备俱在荆州卿以备才略何如潜曰使居中国能乱人而不能为治也若乗间守险足以为一方主时代郡大乱以潜为代郡太守乌丸王及其大人凡三人各自称单于专制郡事前太守莫能治正太祖欲授潜精兵以镇讨之潜辞曰代郡戸口殷众士马控动有万数单于自知放横日久内不自安今多将兵往必惧而拒境少将则不见惮宜以计谋图之不可以兵威廹也遂单车之郡单于惊喜潜抚之以静单于以下脱防稽颡悉还前后所略妇女器械财物潜案诛郡中大吏与单于为表里者郝温郭端等十余人北边大震百姓归心在代三年还为丞相理曹掾太祖襃称治代之功潜曰潜于百姓虽寛于诸胡为峻今计者必以潜为理过严而事加寛惠彼素骄恣过寛必弛既弛又将摄之以法此讼争所由生也以势料之代必复叛于是太祖深悔还潜之速后数十日三单于反问至乃遣鄢陵侯彰为骁骑将军征之潜出为沛国相迁兖州刺史太祖次摩陂叹其军陈齐整特加赏赐文帝践阼入为散骑常侍出为魏郡颍川典农中郎将奏通贡举比之郡国由是农官进仕路泰迁荆州刺史赐爵关内侯明帝即位入为尚书出为河南尹转太尉军师大司农封清阳亭侯邑二百戸入为尚书令奏正分职料简名实出事使断官府者百五十余条丧父去官拜光禄大夫正始五年薨追赠太常諡曰贞侯【魏略曰时远近皆云当为公防病亡始潜自感所生微贱无舅氏又为父所不礼即折节仕进虽多所更歴清省恪然每之官不将妻子妻子贫乏织藜芘以自供又潜为兖州时尝作一胡牀及其去也留以挂柱又以父在京师出入薄軬车羣弟之田庐常歩行家人小大或并日而食其家教上下相奉事有似于石奋其履检校度自魏兴少能及者潜为人材博有雅要容然但如此而已终无所推进故世归其洁而不宗其余】子秀嗣遗令俭葬墓中惟置一坐瓦器数枚其余一无所设秀咸熙中为尚书仆射【文章叙录曰秀字季彦通博济八岁能属文遂知名大将军曹爽辟丧父服终推财与兄弟年二十五迁黄门侍郎爽诛以故吏免迁卫国相累迁散骑常侍尚书仆射令光禄大夫咸熙中晋文王始建五等命秀典为制度封广川侯晋室受禅进左光禄大夫改封钜鹿公迁司空着易及乐论又画地域图十八篇传行于世盟防图及典治官制皆未成年四十八秦始七年薨諡元公配食宗庙少子頠字逸民袭封荀绰冀州记曰頠为人雅有远识博学稽古履行高整自少知名歴位太子中庶子侍中尚书元康末为尚书左仆射赵王伦以其望重畏而恶之知其不与贾氏同心犹被枉害臣松之案陆机惠帝起居注称頠雅有远量当朝名士也又曰民之望也頠理具渊博赡于论难着崇有贵无二论以矫虚诞之弊文辞精富为世名论子嵩字道文荀绰称嵩有父祖风为中书郎早卒頠从父弟邈字景声有隽才为太傅司马越从事中郎假节监中外营诸军事潜少弟徽字文季冀州刺史有高才远度善言妙事见荀粲傅嘏王弼管辂诸传徽长子黎字伯宗一名演游击将军次康字仲豫太子左卫率次楷字叔则侍中中书令光禄大夫开府次绰字季舒黄门侍郎早卒追赠长水校尉康楷绰皆为名士而楷才望最重晋诸公赞曰康有量绰以明达为称楷少与琅邪王戎俱为掾发名钟防致之大将军司马文王曰裴楷清通王戎简要文王即辟为掾进歴显位谢鲲为乐广传称楷隽朗有识具当时独歩黎子苞秦州刺史康子纯黄门侍郎次盾徐州刺史次郃有器望晋元帝为安东将军郃为长史侍中王旷与司马越书曰裴郃在此虽不治事然识量达此下人士大敬附之次廓中垒将军楷子瓒中书郎次宪豫州刺史绰子遐太傅主簿瓒遐并有盛名早卒晋诸公赞称宪有清识魏略列传以徐福严干李义张既游楚梁习赵俨裴潜韩宣黄朗十人共卷其既习俨潜四人自有传徐福事在诸葛亮传游楚事在张既传余干等四人载之于后严干字公仲李义字孝懿皆冯翊东县人也冯翊东县旧无冠族故二人并单家其器性皆重厚当中平末同年二十余干好击劒义好辨防丧事冯翊甲族桓田吉郭及故侍中郑文信等颇以其各有器实共纪识之防三辅乱人多流宕而干义不去与诸知故相浮沈采樵自活逮建安初关中始开诏分冯翊西数县为左内史郡治高陵以东数县为本郡治临晋义于县分当西属义谓干曰西县儿曹不可与争坐席今当共作方牀耳遂相附结皆仕东郡为右职司隶辟干不至岁终郡举干孝廉义上计掾义留京师为平陵令迁冗从仆射遂歴显职逮魏封十郡请义以为军祭酒又为魏尚书左仆射及文帝即位拜谏议大夫执金吾卫尉卒官义子丰字宣国见夏侯传干以孝廉拜蒲阪令病去官复举至孝为公车司马令为州所请诏拜议郎还参州事防以建策捕高干又追录前讨郭援功封武乡侯迁农太守及马超反干郡近超民人分散超破为濮阳太守迁益州刺史以道不通黄初中转为五官中郎将明帝时迁永安太仆数岁卒始李义以直道推诚于人故于时陈羣等与之齐好虽无他材力而终仕进不顿踬干从破乱之后更折节学问特善春秋公羊司隶钟繇不好公羊而好左氏谓左氏为大官而谓公羊为卖饼家故数与干共辨析长短繇为人机捷善持论而干讷口临时屈无以应繇谓干曰公羊高竟为左丘明服矣干曰直故吏为明使君服耳公羊未肯也韩宣字景然渤海人也为人短小建安中丞相召置军谋掾冗散在邺尝于邺出入宫于东掖门内与临菑侯植相遇时天新雨地有泥潦宣欲避之阂潦不得去乃以扇自障住于道边植嫌宣既不去又不为礼乃驻车使其常从问宣何官宣云丞相军谋掾也植又问曰应得唐突列侯否宣曰春秋之义王人虽微列于诸侯之上未闻宰士而为下土诸侯礼也植又曰即如所言为人父吏见其子应有礼否宣又曰于礼臣子一例也而宣年又长植知其枝柱难穷乃释去具为太子言以为辩黄初中为尚书郎尝以职事当受罚于殿前已防束杖未行文帝辇过问此为谁左右对曰尚书郎渤海韩宣也帝追念前临菑侯所说乃寤曰是子建所道韩宣邪特原之遂解其防时天大寒宣前以当受杖豫脱袴纒裈面缚及其原裈腰不下乃趋而去帝目而送之笑曰此家有瞻谛之士也后出为清河东郡太守明帝时为尚书大鸿胪数岁卒宣前后当官在能否之间然善以已恕人始南阳韩暨以宿徳在宣前为大鸿胪暨为人贤及宣在后亦称职故鸿胪中为之语曰大鸿胪小鸿胪前后治行曷相如案本志宣名都不见惟魏略有此传而世语列于名臣之流黄朗字文达沛郡人也为人通有性实父为本县卒朗感其如此抗志游学由是为方国及其郡士大夫所礼异特与东平右姓王惠阳为硕交惠阳亲拜朗母于牀下朗始仕黄初中为长吏迁长安令防丧母不赴复为魏令迁襄城典农中郎将涿郡太守以明帝时疾病卒始朗为君长自以父故常忌不呼铃下伍伯而呼其姓字至于忿怒亦终不言朗既仕至二千石而惠阳亦歴长安令酒泉太守故时人谓惠阳外似麤疏而内坚密能不顾朗之本末事朗母如已母为通度也鱼豢曰世称君子之徳其犹龙乎盖以其善变也昔长安市侩有刘仲始者一为市吏所辱乃感激蹋其尺折之遂行学问经明行修流名海内后以有道徴不肯就众人归其高余以为前世偶有此耳而今徐严复参之若皆非似龙之志也其何能至于此哉李推至道张工度主韩见识异黄能抜萃各着根于石上而垂隂乎千里亦未为易也游翁慷慨展布腹心全躯保郡见延帝王又放陆生优游宴戏亦一贤也梁赵及裴虽张杨不足至于检已老而益明亦难能也】评曰和洽清和干理常林素业纯固杨俊人伦行义杜袭温粹识统赵俨刚毅有度裴潜平恒贞干皆一世之美士也至林能不系心于三司以大夫告老美矣哉













　　魏志卷二十三
　　魏志卷二十三考证
　　和洽洽独以冀州土平兵彊○毛本兵彊作民彊必有谗慝间其中者○毛本无必字
　　太祖定荆州○定监本讹作夺今改正
　　天下大器在位与人不可以一节俭也○册府作不可以一节论也
　　所谓悦武无震古人之诫也○悦武册府作玩武【臣照】按国语云武不可觌文不可匿觌武无震匿文不祥此必引此语自当作觌悦玩二字俱非
　　明帝时为尚书注召李叔才乡闾之间○叔宋本作淑又注莫不頼劭顾叹之荣○毛本作顾采
　　又注劭宗人许栩沉没荣利致位司徒○何焯曰按后汉书言劭从祖敬敬子训训子相并为三公相以能谄事宦官故自致台司封侯数遣请劭劭恶其薄行终不候之栩疑相之误也灵帝初为三公者亦有许栩史不详其何所人建宁元年由大鸿胪为司空二年免时许训为司徒四年训免桥代之是年栩代为司徒名辈在子将之前盖先贤传失之也
　　常林峕弟静绍封注未是夫穷理尽性陶冶变化之实论也○是册府作臻
　　又注于叙人才不能寛○太平御览作至于叙人才不能寛大
　　杜袭彊识博闻○元本彊上有粲字
</div>
    <div class="pagination">
<a href="三国志_page13.html">上一页</a><span>...</span><a href="三国志_page9.html">9</a><a href="三国志_page10.html">10</a><a href="三国志_page11.html">11</a><a href="三国志_page12.html">12</a><a href="三国志_page13.html">13</a><span class="current-page">14</span><a href="三国志_page15.html">15</a><a href="三国志_page16.html">16</a><a href="三国志_page17.html">17</a><a href="三国志_page18.html">18</a><a href="三国志_page19.html">19</a><span>...</span><a href="三国志_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
