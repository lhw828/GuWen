<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 55 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 55 页/共 76 页
  </h1>
  <div class="content">
   史记卷八十一
　　史记卷八十一考证
　　廉颇蔺相如列传厐暖破燕军杀剧辛索隠暖即冯暖也○【臣照】按燕世家云剧辛故居赵与厐暖善战国策云齐人有冯暖者史记作冯驩似冯暖即冯驩不言其归赵也虞般佑髙士传鹖冠子楚人冯暖尝师事之暖后显于赵鹖冠子惧其荐已乃与暖絶索隠谓厐暖即冯暖不知何据
　　秦多与赵王宠臣郭开金为反间○【臣照】按战国策秦王资顿弱以金北逰燕赵而杀李牧史记称秦多与赵王宠臣郭开金为反间而杀牧廉颇传称颇之仇郭开与使者金使毁颇张释之传云赵用李牧防霸防赵王迁立其母倡也迁用郭开防卒诛李牧列女传云赵悼后者邯郸倡女前嫁乱一宗族既寡悼襄王以其美而娶之李牧谏不聼后生子迁立为幽闵王后通于春平侯多受秦赂而使王诛其良将李牧赵亡后大夫怨倡后之譛太子喜杀李牧乃杀倡后灭其家诸説大同小异今并着之














　　史记卷八十一考证
&lt;史部,正史类,史记&gt;
　　钦定四库全书
　　史记卷八十二
　　汉　　　太　　史　　　令司马迁　撰宋中郎外兵曹叅军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　田单列传第二十二
　　田单者齐诸田疏属也【索隠单音丹】湣王时单为临菑市掾不见知及燕使乐毅伐破齐齐湣王出奔已而保莒城燕师长驱平齐而田单走安平【集解徐广曰今之东安平也在青州临菑县东十九里古纪之酅邑齐改为安平秦灭齐改为东安平县属齐郡以定州有安平故加东字索隠地理志东安平属淄川国】令其宗人尽断其车轴末而傅铁笼【集解徐广曰傅音附索隠断音都缓反断其轴恐长相拨也以铁褁轴头坚而易进也傅者截其轴与毂齐以铁鍱附轴末施辖于铁中以制毂也又方言曰车轊齐谓之笼郭璞云车轴也】已而燕军攻安平城壊齐人走争涂以轊折车败【集解徐广曰轊车轴头也音卫】为燕所虏唯田单宗人以铁笼故得脱东保即墨燕既尽降齐城唯独莒即墨不下燕军闻齐王在莒并兵攻之淖齿【集解徐广曰多作悼齿也】既杀湣王于莒因坚守距燕军数年不下燕引兵东围即墨即墨大夫出与战败死城中相与推田单曰安平之战田单宗人以铁笼得全习兵立以为将军以即墨距燕顷之燕昭王卒恵王立与乐毅有隙田单闻之乃纵反间于燕宣言曰齐王已死城之不防者二耳乐毅畏诛而不敢归以伐齐为名实欲连兵南面而王齐齐人未附故且缓攻即墨以待其事齐人所惧唯恐他将之来即墨残矣燕王以为然使骑劫代乐毅乐毅因归赵燕人士卒忿而田单乃令城中人食必祭其先祖于庭飞鸟悉翔舞城中下食燕人怪之田单因宣言曰神来下教我乃令城中人曰当有神人为我师有一卒曰臣可以为师乎因反走田单乃起引还东乡坐师事之卒曰臣欺君诚无能也田单曰子勿言也因师之每出约束必称神师乃宣言曰吾唯惧燕军之劓所得齐卒置之前行【正义故郎反】与我战即墨败矣燕人闻之如其言城中人见齐诸降者尽劓皆怒坚守唯恐见得单又纵反间曰吾惧燕人掘吾城外冡墓僇先人可为寒心燕军尽掘垄墓烧死人即墨人从城上望见皆涕泣共欲出战怒自十倍田单知士卒之可用乃身操版挿【索隠操音七高反挿音初洽反正义古之军行常负版挿也】与士卒分功妻妾编于行伍之间尽散饮食飨士令甲卒皆伏使老弱女子乘城遣使约降于燕燕军皆呼万嵗田单又收民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈田单乃收城中得千余牛为绛缯衣画以五防龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明燿燕军视之皆龙文所触尽死伤五千人因衔枚击之而城中鼓噪从之老弱皆击铜噐为声声动天地燕军大骇败走齐人遂夷杀其将骑劫燕军扰乱奔走齐人追亡逐北所过城邑皆畔燕而归田单兵日益多乗胜燕日败亡卒至河上【索隠齐之北界近河东葢齐旧地也】而齐七十余城皆复为齐乃迎襄王于莒入临菑而聼政襄王封田单号曰安平君【索隠以单初起安平故以为号】
　　太史公曰兵以正合以竒胜【集解骃案魏武帝曰先出合战为正后出为竒也正者当敌竒兵击不备索隠竒谓权诈也引魏武葢亦军令也】善之者出竒无穷【索隠兵不厌诈故云善之出竒无穷谓权变多也】竒正还相生【正义犹当合也言正兵当阵张左右翼掩其不备则竒正合败敌也】如环之无端【索隠言用兵之术或用竒计使前敌不可测量如寻环中不知端际也】夫始如处女适人开戸【集解徐广曰适音敌索隠言兵始如处女之软弱则敌人轻侮开戸不为备正义敌人谓燕军也言燕军被田单反间易将及劓卒烧垄墓而令齐卒甚怒是敌人为单开门户也】后如脱兎适不及距【集解骃案魏武帝曰如女示弱脱兎往疾也索隠克防之后卷甲而趋有如兎之得脱而疾走也敌不及距者若脱兎忽过而敌忘其所距也】其田单之谓邪初淖齿之杀湣王也莒人求湣王子法章得之太史嬓之家【正义嬓音皎】为人灌园嬓女怜而善遇之后法章私以情告女女遂与通及莒人共立法章为齐王以莒距燕而太史氏女遂为后所谓君王后也燕之初入齐闻画邑人王蠋贤【集解刘熙曰齐西南近邑画音获索隠画音胡卦反蠋音触亦音歜正义括地志云防里城在临淄西北三十里春秋时棘邑又云澅邑蠋所居即此邑因澅水为名也】令军中曰环画邑三十里无入以王蠋之故已而使人谓蠋曰齐人多髙子之义吾以子为将封子万家蠋固谢燕人曰子不聼吾引三军而屠画邑王蠋曰忠臣不事二君贞女不更二夫齐王不聼吾谏故退而耕于野国既破亡吾不能存今又刼之以兵为君将是助桀为暴也与其生而无义固不如烹遂经其颈于树枝自奋絶脰而死【索隠经犹系也何休云脰颈齐语也音豆】齐亡大夫闻之曰王蠋布衣也义不北面于燕况在位食禄者乎乃相聚如莒求诸子立为襄王
　　【索隠述賛曰军法以正实尚竒兵断轴自免反间先行羣鸟惑众五牛扬旌卒破骑劫皆复齐城襄王嗣位乃封安平】



　　史记卷八十二
　　史记卷八十二考证
　　田单列传乃纵反间于燕宣言曰○言监本讹作王今改正
　　夫始如处女适人开户后如脱兎适不及距○语出孙子九地篇
　　索隠述賛曰五牛扬旌○监本误刻于其田单之谓邪句下今移正【臣照】按巵林曰宋书臧质传桞元景檄书八銮揺响五牛舒斾又谢晦传尚书符荆州曰警跸前驱五牛整斾梁书王僧辨表云解五牛于冀州秣六马于谯郡魏收魏书外国序云五牛一指六师骋路又太昌三年诏曰五牛警斾七萃按郡皆六朝丽语而小司马效之顾考晋舆服志五牛旗平吴后所造以五牛建旗车设五牛青赤在左黄在中白黒在右元帝后但以五色木牛象五时车竖旗于牛背使人舆之旗常纒而不舒斾所谓徳车结旌者也惟天子亲戎五旗舒斾所谓武车绥旌者也故十六国春秋刘曜攻陈仓南阳王保将杨曼王连谋曰有五牛旗建多言故主自来遂尽众背城而阵为曜所败今田单火牛岂仪卫耶賛乃云五牛何也且单出诡袭之计未尝建旗鼔接兵刃也而云扬旌不亦诬乎索隠之陋往往如是姑举其一以例诸余










　　史记卷八十二考证
　　钦定四库全书
　　史记卷八十三
　　汉　　　太　　史　　　令司马迁　撰宋中郎外兵曹叅军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　鲁仲连邹阳列传第二十三
　　【索隠鲁连屈原当六国之时贾谊邹阳在文景之日事迹虽复相类年代甚为乖絶其邹阳不可上同鲁连贾生亦不可下同屈原宜抽鲁连同田单为传其屈原与宋玉等为一传其邹阳与枚乗贾生等同传】
　　鲁仲连者齐人也好竒伟俶傥之画策【索隠广雅云俶傥卓异也正义俶天厯反鲁连子云齐辩士田巴服狙邱议稷下毁五帝罪三王服五伯离坚白合同异一日服千人有徐劫者其弟子曰鲁仲连年十二号千里驹往请田巴曰臣闻堂上不奋郊草不芸白刃交前不救流矢急不暇缓也今楚军南阳赵伐髙唐燕人十万聊城不去国亡在旦夕先生奈之何若不能者先生之言有似枭鸣出城而人恶之愿先生勿复言田巴曰谨闻命矣巴谓徐劫曰先生乃飞兎也岂直千里驹巴终身不谈】而不肯仕官任职好持髙节游于赵赵孝成王时而秦王使白起破赵长平之军前后四十余万秦兵遂东围邯郸赵王恐诸侯之救兵莫敢击秦军魏安厘王使将军晋鄙救赵畏秦止于荡隂不进【集解骃案地理志河内有荡隂县正义荡天郎反相州县】魏王使客将军新垣衍间入邯郸【索隠新垣姓衍名也为梁将故汉有新垣平】因平原君谓赵王曰秦所为急围赵者前与齐湣王争彊为帝已而复归帝今齐湣王已益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹预未有所决此时鲁仲连适防赵防秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦【索隠新垣衍欲令赵尊秦为帝】今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾请为君责而归之平原君曰胜请为绍介【集解郭璞曰绍介相佑助者也索隠绍介犹媒也凡礼賔至必因介以传辞绍者继也介不一人故礼云介绍而传命】而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之高士也衍人臣也使事有职吾不愿见鲁仲连先生平原君曰胜既已泄之矣新垣衍许诺鲁仲连见新垣衍而无言新垣衍曰吾视居此围城之中者皆有求于平原君者也今吾观先生之玉貎非有求于平原君者也曷为久居此围城之中而不去鲁仲连曰世以鲍焦为无从颂而死者皆非也【集解骃案鲍焦周之介士见荘子索隠从颂音从容言世人见鲍焦之死皆以为不能自寛容而取死此言非也正义韩诗外传云姓鲍名焦周时隠者也饰行非世廉洁而守荷担采樵拾橡充食故无子不臣天子不友诸侯子贡遇之谓之曰吾闻非其政者不履其地汚其君者不受其利今子履其地食其利可乎鲍焦曰吾闻廉士重进而轻退贤人易愧而轻死遂抱木立枯焉按鲁仲连留赵不去者非为一身】众人不知则为一身【索隠言众人不识鲍焦之意焦以耻居浊世而避之非是自为一身而忧死】彼秦者弃礼义而上首功之国也【集解谯周曰秦用衞鞅计制爵二十等以战获首级者计而受爵是以秦人每战胜老弱妇人皆死计功赏至万数天下谓之上首功之国皆以恶之也索隠秦法斩首多为上功谓斩一人首赐爵一级故谓秦为首功之国也】权使其士虏使其民【索隠言秦人以权诈使其战士以奴虏使其人民言无恩以恤下】彼即肆然而为帝过而为政于天下【索隠谓以过恶而为政也正义至过字为絶句肆然其志意也言秦得肆志为帝恐有烹醢纳筦徧行天子之礼过失也若赵魏帝秦得行政敎于天下鲁连蹈东海而溺死不忍为秦百姓】则连有蹈东海而死耳吾不忍为之民也所为见将军者欲以助赵也新垣衍曰先生助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王尝为仁义矣率天下诸侯而朝周周贫且防诸侯莫朝而齐独朝之居嵗余周烈王崩【集解徐广曰烈王七年崩威王之十年正义周本纪及年表云烈王七年崩齐威王之十年也与徐不同】齐后往周怒赴于齐【正义郑云赴告也今文赴作讣】曰天崩地坼天子下席【索隠谓烈王太子安王骄也下席言其寝苫居庐也】东藩之臣因齐后至则斮【集解骃案公羊传曰欺三军者其法斮何休曰斮斩也】齐威王勃然怒曰叱嗟而母婢也【正义骂烈王后也】卒为天下笑故生则朝周死则叱之诚不忍其求也彼天子固然其无足怪新垣衍曰先生独不见夫仆乎十人而从一人者宁力不胜而智不若邪畏之也【索隠言仆夫十人而从一人者宁是力不胜亦非智不如正是畏惧其主耳】鲁仲连曰呜呼梁之比于秦若仆邪新垣衍曰然鲁仲连曰吾将使秦王烹醢梁王新垣衍怏然不悦曰【正义怏于尚反】噫嘻【索隠上音依噫者不平之声下音希嘻者惊恨之叹也】亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯【集解徐广曰邺县有九侯城九一作鬼鄂一作防正义九侯城在相州滏阳县西南五十里】文王纣之三公也九侯有子而好献之于纣纣以为恶醢九侯鄂侯争之彊辩之疾故脯鄂侯文王闻之喟然而叹故拘之羑里之库百日【正义相州荡隂县北九里有羑城】欲令之死曷为与人俱称王卒就脯醢之地齐湣王将之鲁夷维子为执策而从【索隠维东莱之邑其居夷也号夷维子故晏子为莱之夷维人是也正义宻州髙宻县古夷安城应劭云故莱夷维邑也葢因邑为姓子者男子之美号又云子爵也】谓鲁人曰子将何以待吾君鲁人曰吾将以十太牢待子之君夷维子曰子安取礼而来吾君彼吾君者天子也天子廵狩诸侯辟舍【索隠辟舍避正寝案礼天子适诸侯必舍于祖庙】纳筦籥【索隠音管药】摄祍抱机【索隠机音纪正义祍音而甚反】视膳于堂下天子已食乃退而聼朝也鲁人投其籥不果纳【索隠谓闭外门不入齐君正义籥即钥匙也投钥匙于地】不得入于鲁将之薛【正义薛侯故城在徐州滕县界也】假途于邹当是时邹君死湣王欲入吊夷维子谓邹之孤曰天子吊主人必将倍殡棺设北面于南方然后天子南面吊也【索倍音佩谓主人不在殡东将偝其殡棺立西阶上北面哭是倍也天子乃于阼阶上南面而吊之】邹之羣臣曰必若此吾将伏劒而死固不敢入于邹邹鲁之臣生则不得事养死则不得赙禭【正义衣服曰禭货财曰赙皆助生送死之礼】然且欲行天子之礼于邹鲁邹鲁之臣不果纳【索隠谓时君弱臣彊故邹鲁君生时臣并不得尽事养死亦不得行赙禭之礼然齐欲行天子礼于邹鲁邹鲁之臣皆不果纳之是犹秉礼而存大体也】今秦万乘之国也梁亦万乘之国也俱据万乘之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女防妾为诸侯妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之为却军五十里适防魏公子无忌夺晋鄙军以救赵击秦军秦军遂引而去于是平原君欲封鲁连鲁连辞让使者三终不肯受平原君乃置酒酒酣起前以千金为鲁连夀鲁连笑曰所谓贵于天下之士者为人排患释难解纷乱而无取也即有取者是商贾之事也而连不忍为也遂辞平原君而去终身不复见其后二十余年燕将攻下聊城【索隠徐广云年表以田单攻聊城在长平后十余年耳二十余年误也正义今博州县也】聊城人或防之燕燕将惧诛因保守聊城不敢归齐田单攻聊城嵗余【集解徐广曰案年表田单攻聊城在长平后十余年也】士卒多死而聊城不下鲁连乃为书约之矢以射城中遗燕将书曰吾闻之智者不倍时而弃利勇士不怯死而灭名【索隠怯死犹避死也】忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功败名灭后世无称焉非智也三者世主不臣説士不载故智者不再计勇士不怯死今死生荣辱贵贱尊卑此时不再至愿公详计而无与俗同且楚攻齐之南阳【索隠即齐之淮北泗上之地】魏攻平陆【索隠平陆邑名在西界正义兖州县也】而齐无南面之心以为亡南阳之害小不如得济北之利大【索隠即聊城之地也正义言齐无南面攻楚魏之心以为南阳平陆之害小不如聊城之利大言必攻之也】故定计审处之今秦人下兵魏不敢东面衡秦之势成【索隠此时秦与齐和故云衡秦之势成也】楚国之形危齐弃南阳断右壤定济北【索隠谓弃楚所攻之泗上也又断絶魏之所攻齐右壤之地平陆是也言右壤断弃而不能救志在攻聊城而定济北也】计犹且为之也且夫齐之必决于聊城公勿再计今楚魏交退于齐而燕救不至【索隠交者俱也前时楚攻南阳魏攻平陆今二国之兵俱退而燕救又不至是势危也】以全齐之兵无天下之规与聊城共据期年之敝则臣见公之不能得也且燕国大乱君臣失计上下迷惑栗腹以十万之众五折于外【集解徐广曰此事去长平十年】以万乘之国被围于赵壤削主困为天下僇笑国敝而祸多民无所归心今公又以敝聊之民距全齐之兵是墨翟之守也【正义如墨翟守宋却楚军】食人炊骨士无反外之心是孙膑之兵也【正义言孙膑能抚士卒士卒无二心也】能见于天下虽然为公计者不如全车甲以报于燕车甲全而归燕燕王必喜身全而归于国士民如见父母交防攘臂而议于世功业可明上辅孤主以制羣臣下养百姓以资説士【索隠言既养百姓又资説士终拟强国也刘氏云读説士为鋭士意虽便不如依字】矫国更俗【索隠欲令燕将归燕矫正国事改更俗也】功名可立也亡意亦捐燕弃世东防于齐乎【索隠亡音无言若必无还燕意则捐燕而东游于齐乎】裂地定封富比乎陶卫【索隠延笃注战国策云陶陶朱公也卫卫公子荆非也王劭云魏冉封陶商君姓卫富比陶卫谓此云尔】世世称孤与齐久存又一计也此两计者显名厚实也愿公详计而审处一焉且吾闻之规小节者不能成荣名恶小耻者不能立大功昔者管夷吾射桓公中其钩簒也遗公子纠不能死怯也【索隠遗弃也谓弃子纠事小白也正义管仲傅子纠而鲁杀之不能随子纠死是怯懦畏死】束缚桎梏辱也若此三行者世主不臣而乡里不通乡使管子幽囚而不出身死而不反于齐则亦名不免为辱人贱行矣臧获且羞与之同名矣【集解骃案方言曰荆淮海岱燕齐之间骂奴曰臧骂婢曰获】况世俗乎故管子不耻身在缧绁之中而耻天下之不治不耻不死公子纠而耻威之不信于诸侯故兼三行之过而为五霸首【正义按齐桓最初得周襄王赐文武胙彤弓矢大辂故为五伯首也】名髙天下而光烛隣国曹子为鲁将【索隠曹沬也】三战三北而亡地五百里乡使曹子计不反顾议不还踵刎颈而死则亦名不免为败军禽将矣曹子弃三北之耻而退与鲁君计桓公朝天下防诸侯曹子以一劒之任枝桓公之心于坛坫之上【索隠枝犹拟也】顔色不变辞气不悖三战之所亡一朝而复之天下震动诸侯惊骇威加吴越若此二士者非不能成小廉而行小节也以为杀身亡躯絶世灭后功名不立非智也故去感忿之怨立终身之名弃忿悁之节【正义忿敷粉反悁于縁反】定累世之功是以业与三王争流而名与天壤相弊也愿公择一而行之燕将见鲁连书泣三日犹预不能自决欲归燕已有隙恐诛欲降齐所杀虏于齐甚众恐已降而后见辱喟然叹曰与人刃我宁自刃乃自杀聊城乱田单遂屠聊城归而言鲁连欲爵之鲁连逃隠于海上曰吾与富贵而诎于人宁贫贱而轻世肆志焉【索隠肆放纵也】
　　邹阳者齐人也防于梁与故吴人荘忌夫子淮隂枚生之徒交上书【索隠忌防稽人姓荘氏字夫子后避汉明帝讳改姓曰严枚生名乘字叔其子臯汉书并有传葢以衔枚氏而得姓也】而介于羊胜公孙诡之间【索隠言邹阳上书自逹而防于二人之间或往彼或往此介者言有隔于其间故杜预曰介犹间也】胜等嫉邹阳恶之梁孝王孝王怒下之吏将欲杀之邹阳客防以防见禽恐死而负累【正义诸不以罪死为累】乃从狱中上书曰臣闻忠无不报信不见疑臣常以为然徒虚语耳昔者荆轲慕燕丹之义白虹贯日太子畏之【集解应劭曰燕太子丹质于秦始皇遇之无礼丹亡去故厚养荆轲令西刺秦王精诚感天白虹为之贯日也如淳曰白虹兵象日为君列士传曰荆轲发后太子自相气见虹贯日不彻曰吾事不成矣后闻轲死事不立曰吾知其然也索隠王劭又云轲将入秦待其客未发太子丹疑其畏惧故曰畏之其解不如见虹贯日不彻也战国策云聂政刺韩傫亦曰白虹贯日是也】卫先生为秦画长平之事太白蚀昴而昭王疑之【集解苏林曰白起为秦伐赵破长平军欲遂灭赵遣卫先生説昭王益兵粮乃为应侯所害事用不成其精诚上达于天故太白为之蚀昴昴赵分也将有兵故太白食昴食干歴之也如淳曰太白乃天之将军也索隠如淳云太白主西方秦在西败赵之兆也又王充云夫言白虹贯日太白食昴实也言荆轲之谋卫先生之策感动皇天而贯日食昴虚也】夫精变天地而信不喻两主岂不哀哉今臣尽忠竭诚毕议愿知【集解张晏曰尽其计议愿王知之也】左右不明【索隠言左右之不明不欲斥王】卒从吏讯为世所疑是使荆轲卫先生复起而燕秦不悟也愿大王孰察之昔卞和献寳楚王刖之【集解应劭曰卞和得玉璞献之武王武王示玉人玉人曰石也刖右足武王没复献文王玉人复曰石也刖其左足至成王时卞和抱璞哭于郊乃使王尹攻之果得寳玉索隠楚人卞和得玉璞事见国语及吕氏春秋案世家楚武王名熊通文王名赀成王名悼】李斯竭忠胡亥极刑是以箕子佯狂【索隠佯音阳谓诈为狂司马彪曰箕子名曰胥余】接舆辟世【集解张晏曰楚贤人佯狂避世也索隠案髙士传曰楚人陆通字接舆是也】恐遭此患也愿大王孰察卞和李斯之意而后楚王胡亥之聼【索隠谓以楚王胡亥之聼为谬故后之而不用后犹下也】无使臣为箕子接舆所笑臣闻比干剖心子胥鸱夷【索隠韦昭云以皮作鸱鸟形名曰鸱夷鸱夷皮榼也服防云用马革作囊以褁尸投之于江】臣始不信乃今知之愿大王孰察少加怜焉谚曰有白头如新倾葢如故【集解骃案桓谭新论言内有以相知与否不在新故也索隠服防云人不相知才能交至白头犹如新也倾葢如故如吴札郑侨也家语孔子遇程子于途倾葢而语又志林云倾葢者道行相遇軿车对语两葢相切小欹之义故云倾葢也】何则知与不知也故昔樊于期逃秦之燕借荆轲首以奉丹之事【索隠借音子夜反韦昭云谓于期逃秦之燕以头与轲使持入秦以示信也】王奢去齐之魏临城自刭以却齐而存魏【集解骃案汉书音义曰王奢齐人也亡至魏其后齐伐魏奢登城谓齐将曰今君之来不过以奢之故也夫义不茍生以为魏累遂自刭也】夫王奢樊于期非新于齐秦而故于燕魏也所以去二国死两君者行合于志而慕义无穷也是以苏秦不信于天下而为燕尾生【索隠服防云苏秦于秦不出其信于燕则出尾生之信韦昭云尾生守信而死者案言苏秦于燕独守信如尾生故云为燕之尾生也】白圭战亡六城为魏取中山【集解张晏曰白圭为中山将亡六城君欲杀之亡入魏文侯厚遇之还防中山索隠事见战国策及吕氏春秋也】何则诚有以相知也苏秦相燕燕人恶之于王王按劒而怒食以駃騠【集解骃案汉书音义曰駃騠骏马也生七日而超其母敬重苏秦虽有防谤而更膳以珍竒之味索隠字林云马父驘子北狄之良马也正义食音寺駃騠音决蹄北狄良马也】白圭显于中山中山人恶之魏文侯文侯投之以夜光之璧何则两主二臣剖心析肝相信岂移于浮辞哉故女无美恶入宫见妒士无贤不肖入朝见嫉昔者司马喜髌脚于宋卒相中山【集解晋灼曰司马喜三相中山苏林曰六国时人被此刑也索隠事见战国策及吕氏春秋】范雎折胁折齿于魏卒为应侯【索隠应侯传作折胁折齿是也説文云拉摧也音力荅反】此二人者皆信必然之画捐朋党之私挟孤独之位故不能自免于嫉妒之人也是以申徒狄自沈于河【集解骃案汉书音义曰殷之末世人索隠荘子申徒狄谏而不用负石自投于河韦昭云六国时人汉书云自沈于雍河服防云雍州之河也又新序作抱瓮自沈于河不同也】徐衍负石入海【集解骃案列士传曰周之末世人】不容于世义不茍取比周于朝以移主上之心故百里奚乞食于路缪公委之以政甯戚饭牛车下而桓公任之以国【集解应劭曰齐桓公夜出迎客而甯戚疾击其牛角商歌曰南山矸白石烂生不遭尧与舜禅短布单衣适至骭从昏饭牛薄夜半长夜曼曼何时旦公召与语説之以为大夫索隠事见吕氏春秋商歌者谓为商声而歌也或云商旅人歌也二説并通矸音公禅反矸者白净貌也顾野王音岸禅音善如字读协韵失之也埤苍云骭胫也字林音下谏反】此二人者岂借宦于朝假誉于左右然后二主用之哉感于心合于行亲于胶漆昆弟不能离岂惑于众口哉故偏聼生奸独任成乱昔者鲁聼季孙之説而逐孔子【索隠论语齐人归女乐季桓子受之三日不朝孔子行也】宋信子罕之计而囚墨翟【索隠左氏司城子罕姓乐名喜乃宋之贤臣也汉书作子冉不知子冉是何人文頴曰子冉子罕也荀卿传云墨翟孔子时人或云在孔子后又襄二十九年左传宋饥子罕请出粟时孔子适八嵗则墨翟与子罕不得相辈或以子冉为是不知何如也】夫以孔墨之辩不能自免于防谀而二国以危何则众口铄金【索国语云众心成城众口铄金贾逵云铄消也众口所恶虽金亦为之消亡又风俗通云或説有美金于此众人或共诋訿言其不纯金卖者欲其必售因取鍜烧以见其真是为众口铄金也】积毁销骨也【索隠大顔云防人积久谮毁则父兄自相诛戮骨肉为之消灭也】是以秦用戎人由余而霸中国齐用越人防而彊威宣【索隠越人防未见所出汉书作子臧又张晏云子臧或是越人防字也】此二国岂拘于俗牵于世系阿偏之辞哉公聼并观垂名当世【索隠小顔云公聼言不私并观谓所见同也】故意合则胡越为昆弟由余越人防是矣不合则骨肉出逐不收朱象管蔡是矣今人主诚能用齐秦之义后宋鲁之聼则五伯不足称三王易为也是以圣王觉寤捐子之之心【集解徐广曰燕王让国于其大臣子之也】而能不説于田常之贤【集解应劭曰田常事齐简公简公説之而杀简公使人君去此心则国家安全也】封比干之后修孕妇之墓【集解应劭曰纣刳姙者观其胎产也索隠案封比干之后后谓子也不见其文尚书作封比干之墓又唯云刳剔孕妇则武王虽反商政亦未必修孕妇之墓也】故功业复就于天下何则欲善无厌也夫晋文公亲其雠彊霸诸侯齐桓公用其仇而一匡天下【集解骃案谓晋寺人勃鞮齐管仲也】何则慈仁慇勤诚加于心不可以虚辞借也至夫秦用商鞅之法东弱韩魏兵彊天下而卒车裂之越用大夫种之谋禽劲吴霸中国而卒诛其身是以孙叔敖三去相而不悔【索隠三得相不喜知其才之自得也三去相不悔知非已之罪也】于陵子仲辞三公为人灌园【集解骃案列士传曰楚于陵子仲楚王欲以为相而不许为人灌园索隠孟子云陈仲子齐陈氏之族兄为齐卿仲子以为不义乃适楚居于于陵自谓于陵子仲楚王聘以为相子仲遂夫妻相与逃为人灌园列士传字子终者是也】今人主诚能去骄慠之心懐可报之意披心腹见情素堕肝胆施徳厚终与之穷逹无爱于士则桀之狗可使吠尧【集解韦昭曰言恩厚无不使也】而蹠之客可使刺由【集解应劭曰蹠之客为其人使刺由由许由蹠盗蹠也索隠并见战国策】况因万乘之权假圣王之资乎然则荆轲之湛七族要离之烧妻子【集解应劭曰荆轲为燕刺秦始皇不成而死其族坐之湛没吴王阖闾欲杀王子庆忌要离诈以罪亡令吴王燔其妻子要离走见庆忌以劒刺之张晏曰七族上至曽祖下至曽孙索隠湛音沈七族父之姓一也姑之子二也姊妹之子三也女之子四也母之姓五也从子六也及妻父母凡七族也要离事见吕氏春秋】岂足道哉臣闻明月之珠夜光之璧以闇投人于道路人无不按劒相眄者何则无因而至前也蟠木根柢轮囷离诡【集解张晏曰根柢下本也轮囷离诡委曲槃戾也索隠孟康云蟠结之木也晋灼云槃檀木根也】而为万乘噐者何则以左右先为之容也【索隠左右先加雕刻是为之容饰也】故无因至前虽出随侯之珠夜光之璧犹结怨而不见徳故有人先谈则以枯木朽株树功而不忘今夫天下布衣穷居之士身在贫贱虽包尧舜之术【索隠言防被尧舜之道也】挟伊管之辩懐龙逄比干之意欲尽忠当世之君而素无根柢之容虽竭精思欲开忠信辅人主之治则人主必有按劒相眄之迹是使布衣不得为枯木朽株之资也是以圣王制世御俗独化于陶钧之上【集解骃案汉书音义曰陶家名模下圎转者为钧以其能制噐为大小比之于天索隠张晏云陶冶钧范也作噐下所转者名钧韦昭曰陶烧瓦之灶钧木长七尺有弦所以调为噐具也崔浩云以钧制噐万殊故如造化之运转裁成也】而不牵于卑乱之语不夺于众多之口故秦皇帝任中庶子防嘉之言以信荆轲之説而七首窃发【索隠通俗文云其头类七故曰七首短而便用也】周文王猎泾渭载吕尚而归以王天下故秦信左右而杀周用乌集而王【集解骃案汉书音义曰太公望涂觏卒遇共成王功若乌鸟之暴集也索隠韦昭云吕尚适周如乌之集也】何则以其能越挛拘之语驰域外之议独观于昭旷之道也今人主沈于謟谀之辞牵于帷裳之制【集解骃案汉书音义曰言为左右便辟侍帷裳臣妾所见牵制】使不覊之士与牛骥同皁【集觧骃案汉书音义曰食牛马噐以木作如槽也索隠言骏足不可覊绊以比喻逸才之人应劭云皁枥也韦昭云皁养马之官下士也养马之官其衣皁也又郭璞云皁养马之噐也正义顔云不覊言才识髙逺不可覊系皁在早反方言云梁宋齐楚燕之间谓枥曰皁】此鲍焦所以忿于世而不留富贵之乐也【集解如淳曰荘子云鲍焦饰行非世抱木而死索隠晋灼云列士传鲍焦怨世不用已采蔬于道子贡难曰非其世而采其蔬此焦之有哉弃其蔬乃立枯洛水之上案此事见荘子及説苑韩诗外传小有不同】臣闻盛饰入朝者不以利污义砥砺名号者不以欲伤行故县名胜母【集解骃案汉书云里名胜母也正义盐铁论皆云里名尸子及此传云县名未详也】而曽子不入【索隠淮南子及盐铁论云里名胜母曽子不入葢以名不顺也尸子以为孔子至胜母县暮而不宿其説不同】邑号朝歌而墨子廻车【集解晋灼曰朝歌者不时也正义朝歌今卫州县也】今欲使天下寥廓之士摄于威重之权主于位势之贵故囘面污行以事谄谀之人【索隠杜预云囘邪也】而求亲近于左右则士伏死堀穴岩岩之中耳【集解骃案诗云节彼南山维石岩岩】安肯有尽忠信而趋阙下者哉书奏梁孝王孝王使人出之卒为上客
　　太史公曰鲁连其指意虽不合大义然余多其在布衣之位荡然肆志不诎于诸侯谈説于当世折卿相之权邹阳辞虽不逊然其比物连类有足悲者亦可谓抗直不挠矣吾是以附之列传焉
　　【索隠述賛曰鲁连逹士高才逺致释难解纷辞禄肆志齐将挫辩燕军沮气邹子遇防见诋狱吏慷慨献説时王所噐】






　　史记卷八十三
　　史记卷八十三考证
　　鲁仲连邹阳列传今齐湣王已益弱○鲍彪战国策注曰衍湣王字今乃襄王尔史亦误
　　过而为政于天下索隠谓以过恶而为政也正义至过字为絶句言秦得肆志为帝恐有烹醢纳筦徧行天子之礼过失也○徐孚逺曰此解非也言秦未能并灭六国若尊之太过使得称帝则为政于天下矣
　　天崩地坼天子下席索隠谓烈王太子安王骄也○攷烈王太子宜为显王
　　东藩之臣因齐○战国策作婴齐
　　齐湣王将之鲁○徐孚逺曰前言齐湣王已益弱据此则在出亡以后恐前误也
　　邹鲁之臣生则不得事养死则不得赙禭索隠谓时君弱臣强故邹鲁君生时臣并不得尽事养死亦不得赙禭之礼○徐孚逺曰此解非也言邹鲁国小而贫不能备生死之礼
　　且楚攻齐之南阳索隠即济之淮北泗上之地也○顾炎武曰南阳者泰山之阳孟子一战胜齐遂有南阳【臣人龙】按济应作齐葢传写之误
　　栗腹以十万之众五折于外○鲍彪战国策注曰此章引栗腹之事説聊城之将葢好事者闻约矢之説惜其书不存拟为之以补亡而其人意气横溢肆笔而成不暇检校其细处太史公亦爱其千里而略其牝牡骊黄至于今二千嵗莫有知其非者也又按燕昭二十八年书齐之不下者唯聊莒即墨聊即聊城也徐广注此栗腹事去长平十年而不论其在聊城事后苏氏古史亦因之疏矣吴师道补注曰鲁仲连説燕将下聊城史不着年其事引栗腹之败此事在其后故通鉴大事记载于秦孝文元年当燕王喜五年齐王建十五年自赧王三十一年燕率五国伐齐闵王死襄王立三十六年燕昭王卒明年恵王立越武成王孝王而至王喜凡三十四年此葢二事误乱为一自燕攻齐至杀骑劫二十五字或他策脱简而初燕将至防之十一字亦他本所无也且单由即墨起七十余城即复为齐不闻聊城尚为燕守以齐之事势岂有舍之三十余年而不攻单之兵力三十余年而不能下与今曰攻之嵗余不下可见为此时燕将守聊城事也史称毅破齐不下者独莒即墨单纵反间亦言二城而燕世家书聊莒即墨防亦有三城不下之言果一时事则聊城亦为齐守而非燕将为燕守者此语因聊城不下而引与莒即墨乱也考之单传自复齐之后无可书之事齐襄王十九年当赵孝成王元年赵割地求单为将次年遂相赵必不复返齐矣距聊城之役凡十六年单岂得复为齐将哉此因嵗余不下之言聊莒即墨之混而误指以为单也夫仲连之言正谓栗腹败燕国乱聊城孤守齐方并攻势将必防其言初不渉湣襄昭恵之际所谓楚攻南阳魏攻平陆闵王时楚取淮北单复齐后葢已服之不闻楚魏交攻之事二事必在后也燕将被防惧诛连书亦无此意此因乐毅而讹也史又称燕将得书自杀单遂屠聊城尤非事实齐所杀燕将惟骑劫耳不闻其他此因骑劫而讹也连之大意在于罢兵息民而其料事之明劝以归燕降齐亦度其计之必可者排难解纷又素所蓄积也廹之于穷而置之于死岂其心哉夫其劝之正将以全聊城之民而忍坐视屠之哉燕将死聊城屠连何功美之称而齐欲爵之哉策所云解兵而去者当得其实而史不可信也故论此亊者一考之仲连之书则史防之舛讹殽混者皆可得而明矣鲍不此之察见其不通遂谓好事者闻约矢之讹惜其书不存拟之以补亡二千余年莫有觉者何其谬哉史误因策通鉴大事记称田单误因史真文忠公反据鲍氏为断而谓鲁仲连之説不可为训皆失考也
　　史记卷八十三考证
　　钦定四库全书
　　史记卷八十四
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　屈原贾生列传第二十四
　　屈原者名平楚之同姓也【正义屈景昭皆楚之族王逸云楚王始都是生子瑕受屈为卿因以为氏】为楚懐王左徒【正义盖今在左右拾遗之类】博闻彊志明于治乱嫺于辞令【集解骃案嫺音闲】入则与王图议国事以出号令出则接遇賔客应对诸侯王甚任之上官大夫与之同列争宠而心害其能懐王使屈原造为宪令屈平属草藁【索隠属音烛草藁谓创制宪令之本汉书作草具崔浩谓发始造端也】未定上官大夫见而欲夺之【正义王逸云上官靳尚】屈平不与因谗之曰王使屈平为令众莫不知每一令出平伐其功曰以为非我莫能为也王怒而疏屈平屈平疾王听之不聪也谗謟之蔽明也邪曲之害公也方正之不容也故忧愁幽思而作离骚【索隠应劭曰离遭也骚忧也又离骚序云离别也骚愁也骚音素刀反又一音萧】离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛【正义上七感反下丁达反惨毒也怛痛也】未尝不呼父母也屈平正道直行【正义塞孟反】竭忠尽智以事其君谗人间之可谓穷矣信而见疑忠而被谤能无怨乎屈平之作离骚葢自怨生也国风好色而不淫小雅怨诽而不乱【正义诽音方畏反】若离骚者可谓兼之矣上称帝喾下道齐桓中述汤武以刺世事明道徳之广崇治乱之条贯靡不毕见其文约其辞微其志洁其行防其称文小而其指极大举类迩而见义逺其志洁故其称物芳其行防故死而不容自疎濯淖污泥之中【索隠濯音浊淖音閙污音乌故反泥音奴计反】蝉蜕于浊秽【正义蜕音税去皮也又他卧反】以浮游尘埃之外不获世之滋垢皭然泥而不滓者也【集解徐广曰皭疎静之貌索隠皭音自若反泥音湼滓音淄又并如字】推此志也虽与日月争光可也【正义言屈平之仕浊世去其污垢在尘埃之外推此志意虽与日月争其光明斯亦可矣】屈平旣绌其后秦欲伐齐齐与楚从亲【正义从足松反】惠王患之乃令张仪详去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里楚怀王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告懐王懐王怒大兴师伐秦秦发兵击之大破楚师于丹浙斩首八万【索隠丹浙二水名也谓于丹水之北浙水之南皆为县名在农所谓丹阳浙是也正义丹阳今枝江故城】虏楚将屈匄【索隠屈姓匄名音盖】遂取楚之汉中地【集解徐广曰楚懐王十六年张仪来相十七年秦败屈匄正义梁州】怀王乃悉发国中兵以深入击秦战于蓝田魏闻之袭楚至邓【索隠邓在汉水北故邓侯城】楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请往如楚如楚又因厚币用事者臣靳尚而设诡辩于怀王之宠姬郑袖懐王竟听郑袖复释去张仪是时屈平既疏不复在位使于齐顾反谏懐王曰何不杀张仪怀王悔追张仪不及【索隠张仪传无此语】其后诸侯共击楚大破之杀其将唐昧【集解徐广曰二十八年败唐昧也正义昧莫暮反】时秦昭王与楚防欲与懐王防懐王欲行屈平曰秦虎狼之国不可信不如无行【索隠楚世家昭睢有此言盖二人同谏王故彼此各随录之也】懐王稚子子兰劝王行奈何絶秦欢懐王卒行入武闗秦伏兵絶其后因留懐王【集解徐广曰三十年入秦】以求割地懐王怒不听亡走赵赵不内复之秦竟死于秦而归葬长子顷襄王立【索隠名横】以其弟子兰为令尹楚人既咎子兰以劝懐王入秦而不反也屈平既嫉之虽放流睠顾楚国系心懐王不忘欲反冀幸君之一悟俗之一改也其存君兴国而欲反覆之一篇之中三致意焉然终无可柰何故不可以反卒以此见懐王之终不悟也人君无愚智贤不肖【索隠此已下太史公伤楚懐王之不任贤信谗而不能反国之论也】莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也懐王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井渫不食【集解向秀曰渫者浚治去泥浊也索隠向秀字子期晋人注周易】为我心恻【集解张璠曰可为恻然伤道未行也索隠张璠亦晋人注周易】可以汲王明并受其福【集解骃案易象曰求王明受福也索隠京房易章句言我之道可汲而用上有明主汲我道而用之天下并受其福故曰王明并受其福也】王之不明岂足福哉【集解徐广曰一云不足福正义言楚王不明忠臣岂足受福故屈原懐沙自沉】令尹子兰闻之大怒卒使上官大夫短屈原于顷襄王顷防王怒而迁之屈原至于江濵被发行吟泽畔顔色憔悴形容枯槁渔父见而问之曰【索隠父音甫】子非三闾大夫欤【集解骃案离骚序曰三闾之职掌王族三姓曰昭屈景原序其谱属率其贤良以厉国士】何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而扬其波【索隠楚词随其流作搰其泥也】众人皆醉何不餔其糟而啜其醨何故懐瑾握瑜而自令见放为【索隠楚词懐瑾握瑜作深思髙举也】屈原曰吾闻之新沐者必弹冠新浴者必振衣人又谁能以身之察察【集解王逸曰已浄洁】受物之汶汶者乎【集解王逸曰蒙垢敝索隠汶汶音门门犹昬暗不明也】宁赴常流而葬乎江鱼腹中耳【索隠常流犹长流也】又安能以皓皓之白而蒙世之温蠖乎【索隠蠖音乌廓反温蠖犹惽愤楚词作蒙世之尘埃哉】乃作懐沙之赋【索隠楚词九懐曰懐沙砾以沉此其义也】其辞曰陶陶孟夏兮草木莽莽【集解王逸曰陶陶盛阳貌莽莽盛茂貌索隐莽音姥正义莫古反】伤懐求哀兮汨徂南土【集解王逸曰汨行貌索隠方言曰汨谓疾行也】眴兮窈窕【集解徐广曰眴也索隠眴音瞬窈音乌鸟反】孔静幽墨【集觧王逸曰孔甚也墨无声也正义言江南山髙泽深视之眴野甚清浄叹无人声】寃结纡轸兮离愍之长鞠【集解王逸曰鞠穷纡屈也轸痛也愍病也】抚情効志兮俛诎以自抑刓方以为圜兮常度未替【集解王逸曰刓削度法替废也言人刓削方木欲以为圜其常法度尚未废也索隠刓音五官反】易初本由兮君子所鄙【集解王逸曰由道也正义本常也鄙耻也言人遭世不道变易初行违离常道君子所鄙】章画职墨兮前度未改【集解王逸曰章明也度法也言上明于所画念其绳墨修前人之法不易其道则曲木直而恶木好索隠画计画也楚词职作志志念也余如注所解】内直质重兮大人所盛【集解王逸曰言人质性敦厚心志正直行无过失则大人君子所盛美也】巧匠不斵兮孰察其揆正文幽处兮蒙谓之不章【集解王逸曰黒也蒙盲者也诗云蒙瞍奏公章明也】离娄微睇兮瞽以为无明【集解王逸曰离娄古明视者也瞽盲也正义睇田帝反盻也】变白而为黑兮倒上以为下【索隠下音戸】凤凰在笯兮鸡雉翔舞【集解徐广曰笯一作郊骃案王逸曰笯笼落也索隠笯音奴又音女加反笼落谓藤萝之相笼络也楚词雉作鹜正义瑞应图云黄帝问天老曰凤鸟何如天老曰鸿前而鳞后蛇颈而鱼尾龙文而龟身燕颔而鸡喙首戴徳颈掲义背负仁心入信翼俟顺足履正尾系武小音金大音鼓延颈奋翼五色备举】同糅玉石兮一槩而相量【集解王逸曰忠佞不异】夫党人之鄙妬兮羌不知吾所臧【集解王逸曰莫昭我之善意索隠按王叔师云羌楚人语辞言卿何为也正义羌音彊】任重载盛兮防滞而不济【集解王逸曰言已才力盛壮可任用重载而身防没沉滞不得成其本志也】懐瑾握瑜兮穷不得余所示【集解王逸曰示语也】邑犬羣吠兮吠所怪也诽俊疑桀兮固庸态也【集解王逸曰千人才为俊一国髙为桀庸厮贱之人也索隠尹文子云千人才曰俊万人曰桀今乃诽俊疑桀固是庸人之态也】文质疎内兮众不知吾之异采【集解徐广曰异一作奥骃案王逸曰采文采也】材朴委积兮莫知余之所有重仁袭义兮谨厚以为丰【集解王逸曰重累也袭及也】重华不可牾兮孰知余之从容【集解王逸曰牾逢也索隠楚词牾作遌并吾故反】古固有不并兮岂知其故也【索隠楚词作莫知其何故】汤禹久逺兮邈不可慕也惩违改忿兮抑心而自彊离湣而不迁兮愿志之有象【集觧王逸曰象法也】进路北次兮【正义北次将就】日昧昧其将暮含忧虞哀兮限之以大故【集解王逸曰娱乐也大故谓死亡也索隠楚词含忧虞哀作舒忧娱哀娱音虞娱者乐也】乱曰【索隠王叔师云乱者理也所以发理辞指总撮其要而重理前意也】浩浩沅湘兮【索隠二水名地理志湘水出零陵海阳山北入江沅即湘之后流也正义説文云沅水出牂牁东北流入江湘水出零陵县海阳山北入江按二水皆经岳州而入大江也】分流汨兮【集解王逸曰汨流也】脩路幽拂兮【索隠楚词作幽蔽也】道逺忽兮曾唫恒悲兮永叹慨兮世旣莫吾知兮人心不可谓兮【集解王逸曰谓犹説也索隠楚词无曾唫已下二十一字】懐清抱质兮独无匹兮伯乐既殁兮骥将焉程兮【集解王逸曰程量也】人生有命兮各有所错兮【集解王逸曰错安也】定心广志余何畏惧兮【索隠楚词余并作余】曾伤爰哀永叹喟兮【集解王逸曰喟息也】世溷不吾知心不可谓兮知死不可譲兮愿勿爱兮明以告君子兮吾将以为类兮【集解王逸曰类法也正义按类例也以为忠臣不事乱君之例】于是懐石遂自投汨罗以死【集解应劭曰汨水在罗故曰汨罗也索隠地理志长沙有罗县罗子之所徙荆州记罗县北带汨水音覔正义故罗县城在岳州相阴县东北六十里春秋时罗子国秦置长沙郡而为县也按县北有汨水及屈原庙续齐谐记云屈原以五月五日投汨罗而死楚人哀之每于此日以竹筒贮米投水祭之汉建武中长沙区囘白日忽见一人自称三闾大夫谓囘曰闻君常见祭甚善但常年所遗并为蛟龙所窃今若有惠可以练榆叶塞上以五色丝转缚之此物蛟龙所惮囘依其言世人五月五日作糭并带五色丝及练叶皆汨罗之遗风】屈原既死之后楚有宋玉唐勒景差之徒者【集解徐广曰差或作庆索隠扬子法言及汉书古今人表皆是景瑳今作差是字省耳以徐裴邹三家皆无音是如字读也】皆好辞而以赋见称然皆祖屈原之从容辞令终莫敢直谏其后楚日以削数十年竟为秦所灭自屈原沈汨罗后百有余年汉有贾生为长沙王太傅过湘水投书以吊屈原
　　贾生名谊雒阳人也年十八以能诵诗属书闻于郡中吴廷尉为河南守闻其秀才【正义顔云秀美也应劭云避光武讳改茂才也】召置门下甚幸爱孝文皇帝初立闻河南守吴公【索隠吴姓史失名故称公】治平为天下第一故与李斯同邑而常学事焉乃征为廷尉廷尉乃言贾生年少颇通诸子百家之书文帝召以为博士是时贾生年二十余最为少每诏令议下诸老先生不能言贾生尽为之对人人各如其意所欲出诸生于是乃以为能不及也孝文帝説之超迁一歳中至大中大夫贾生以为汉兴至孝文二十余年天下和洽而固当改正朔易服色法制度定官名兴礼乐乃悉草具其事仪法色尚黄数用五【正义汉文帝时黄龙见成纪故改为土也】为官名悉更秦之法孝文帝初即位谦譲未遑也诸律令所更定及列侯悉就国其説皆自贾生发之于是天子议以为贾生任公卿之位绛灌东阳侯冯敬之属尽害之【正义绛灌周勃灌婴也东阳侯张相如冯敬时为御史大夫】乃短贾生曰雒阳之人年少初学专欲擅权纷乱诸事于是天子后亦疏之不用其议乃以贾生为长沙王太傅【索隠谊为傅是吴芮之孙差袭长沙王之时也非景帝之子长沙王发也荆州记长沙城西北隅有贾谊祠及谊坐石床在】贾生既辞往行闻长沙卑湿自以寿不得长又以适去【集解徐广曰适竹革反韦昭曰谪谴也索隠字林云适音丈厄反】意不自得及度湘水为赋以吊屈原其辞曰共承嘉惠兮【集解张晏曰共敬也】俟罪长沙侧闻屈原兮自沉汨罗造托湘流兮敬吊先生【索隠造音七到反】遭世罔极兮乃陨厥身呜呼哀哉逢时不祥鸾凤伏窜兮鸱枭翺翔【索隠窜音七外反】阘茸尊显兮谗谀得志【索隠阘音天臈反茸音而陇反胡广云阘茸不才之人无六翮翺翔之用而反尊显字林云阘茸不肖之人也】贤圣逆曵兮方正倒植【索隠胡广云逆曵不得顺而行也倒植贤不肖颠倒而易位也】世谓伯夷贪兮谓盗跖廉【索隠汉书作随夷溷兮跖蹻防一句皆兼两人随卞随夷伯夷蹠盗蹠蹻庄蹻也】莫邪为顿兮【集解骃案莫邪吴大夫也作寳劒因以名瓒曰许慎曰莫邪大防也索隠吴越春秋曰吴王使干将造劒二枚一曰干将一曰莫邪莫邪干将劒名也顿读为钝】鈆刀为铦【集觧徐广曰思防反骃案汉书音义曰铦谓利索隠鈆者锡也铦利也音纤言其暗惑也】于嗟嚜嚜兮生之无故【集解应劭曰嚜嚜不自得意瓒曰生谓屈原也】斡弃周鼎兮而寳康瓠【集觧如淳曰斡转也尔雅曰康瓠谓之甈大瓠也应劭曰康容也斡音筦筦转也一曰康空也索隠斡音乌活反甈音五列反李巡云康谓大瓠瓢也】腾驾罢牛兮骖蹇驴【正义罢音皮】骥垂两耳兮服盐车【索隠战国策曰夫骥服盐车上太山中坂迁延负辕不能上伯乐下车哭之也】章甫荐屦兮【集解应劭曰章甫殷冠也】渐不可久【集觧骃案刘向别录曰因以自谕自恨也】嗟苦先生兮独离此咎【集解应劭曰嗟咨嗟苦劳苦言屈原遇此难也】讯曰【集解李奇曰讯告也张晏曰讯离骚下章乱辞也索隠讯音信刘伯庄音素对反讯犹宣也重宣其意周成解诂音碎也】已矣国其莫我知独堙郁兮【索隠汉书作壹鬰亦通】其谁语凤漂漂其髙遰兮【索隠遰音逝】夫固自缩而逺去袭九渊之神龙兮【集解邓展曰袭重也或曰袭覆也犹言察也索隠庄子曰千金之珠必在九重之渊而骊龙颔下故云九渊之神龙也】沕深濳防自珍【集解徐广曰沕濳藏也亡笔反】弥融爚【集解徐广曰一云偭蟂獭正义顾野王云弥逺也融明也爚光也没深藏以自珍弥逺明光以隠处也】以隐处兮【集解徐广曰一本云弥蝎爚以隠处也索隠案徐所注葢三本总不同也苏林云偭音面应劭云偭背也蟂獭水虫害鱼者以言背恶从善也郭璞注尔雅云似鳬江东谓之鱼防】夫岂从螘与蛭螾【集解骃案汉书螘字作虾韦昭曰虾虾蟆也蛭水虫螾邱螾也索隠螘音蚁汉书作虾言偭然絶于蟂獭况从虾与蛭螾也蛭音质螾音引正义言宁投水合神龙岂陆葬从螘与蛭螾】所贵圣人之神徳兮逺浊世而自藏使骐骥可得系羁兮岂云异夫犬羊【正义使骐骥可得系缚羁绊则与犬羊无异责屈原不去浊世以藏隠其文也骥千里马】般纷纷其离此尤兮【集觧苏林曰般音盘孟康曰般音班或曰般桓不去纷纷搆谗音也索隠尤谓怨咎也】亦夫子之辜也【索隠汉书辜作故夫子谓屈原也李奇曰亦夫子不如麟凤翔逝之故罹此咎也】瞝九州而相君兮【索隠瞝音丑知反谓歴观也汉书作歴九州】何必懐此都也凤皇翔于千仞之上兮览徳辉而下之【索隠言凤凰翔见人君有徳乃下故礼曰徳辉动乎内是也】见细徳之险微兮摇増翮【集解徐广曰一云遥増撃也】逝而去之【正义揺动也増加也言见细徳之人又有险难微起则合加动羽翮逺逝而去之】彼寻常之污渎兮【集解应劭曰八尺曰寻倍寻曰常索隠污潢也渎小渠也】岂能容吞舟之鱼横江湖之鳣鱏兮【集解如淳曰大鱼也瓒曰鳣鱼无鳞口近腹下】固将制于蝼蚁【索隐庄子云庚桑楚谓弟子曰吞舟之鱼荡而失水则蝼蚁能苦之战国策齐人説靖郭君亦同案以喻小国暗主不容忠臣而为谗贼小臣之所见害也】贾生为长沙王太傅【正义汉文帝年表云吴芮之孙差袭长沙王也傅为长沙靖王差之二年也括地志云吴芮故城在潭州长沙县东南三百里贾谊宅在县南三十步湘水记云谊宅中有一井谊所穿极小而深上敛下大其状如壶傍有一扄脚石床容一人坐形流古制相承云谊所坐】三年有鸮飞入贾生舍上于坐隅楚人命鸮曰服【集解晋灼曰异物志有山鸮体有文色土俗因形名之曰服不能逺飞行不出域索隠邓展云似鹊而大荆州记云巫县有鸟如雌鸡其雄为鸮楚人谓之服吴录云服黒色也鸣自呼其名】贾生既以适居长沙长沙卑湿自以为寿不得长伤悼之乃为赋以自广【索隠姚氏云广犹寛也】其辞曰单阏之歳兮【集解徐广曰歳在卯曰单阏文帝六年嵗在丁卯索隠单阏起也阳气推万物而起故曰单阏孙炎作蝉蝉犹伸也正义阏乌葛反】四月孟夏庚子日施兮服集予舍【集解徐广曰施亦作斜索隠施音矢移反犹西斜也汉书作斜】止于坐隅貌甚闲暇异物来集兮私怪其故发书占之兮策言其度【索汉书作谶説文云谶验言也此作策盖谶策之辞正义发策数之书占其度验】曰野鸟入处兮主人将去请问于服兮【索隠于于也汉书作予服小颜云予加美之辞】予去何之吉乎告我凶言其菑淹数之度兮语予其期【集解徐广曰数速也】服乃叹息举首奋翼口不能言请对以臆【正义协韵音忆】万物变化兮固无休息斡流而迁兮或推而还【索隠斡音乌活反斡转也】形气转续兮化变而嬗【集解服防曰嬗音如蝉反变蜕也或曰蝉蔓相连也索隠韦昭云而如也如蝉之蜕化也苏林云嬗音婵谓其相传之也】沕穆无穷兮胡可胜言【索隠汉书无穷作无间沕音密又音昧沕穆深微貌以言其理深微不可尽言也正义沕音勿】祸兮福所倚【正义倚于牺反依也】福兮祸所伏【索隠此老子之言然祸字古作□案倚者立也伏下身也以言祸福递来犹如伏立也】忧喜聚门兮吉凶同域【正义言祸福相因吉凶不定】彼吴彊大兮夫差防败越栖会稽兮句践霸世斯游遂成兮卒被五刑【集解韦昭曰斯李斯也】傅説胥靡兮【集解徐广曰腐刑也索隠晋灼云胥相也靡随也古者相随坐轻刑之名墨子云傅説衣褐带索佣筑于傅岩在河东太阳县又夏靖书云猗氏十里河西岸吴坂下便得隠穴是説所濳身处也】乃相武丁夫祸之与福兮何异纠纆【集解应劭曰祸福相为表里如纠纆绳索相附防也瓒曰纠绞也纆索也索隠韦昭云纆徽也又通俗文云合绳曰纠字林云纆三合绳也音墨纠音九】命不可説兮孰知其极水激则旱兮矢激则逺【索隠此淮南子及鹖冠子文也彼作水激则旱而吕氏春秋作疾以言水激则去疾不能浸润矢激疾则去逺也説文云旱与悍同音言水矢流飞本以无碍为通利今遇有物触之则激怒更劲疾而逺悍犹人或因祸致福倚伏而无常也】万物回薄兮振荡相转云蒸雨降兮错缪相纷大专槃物兮【集解骃案汉书专字作钧如淳曰陶者作器于钧上此以造化为大钧索隠汉书云大钧播物此专读曰钧槃犹转也与播义同虞喜志林云大钧造化之神钧陶万物品授羣形者也案上邹阳传注云陶家名模下圆转者为钧言其能制噐大小以之比天】坱轧无垠【集解应劭曰其气坱轧非有限齐也坱音若央轧音若乙索隠案无垠谓无有齐畔也説文云垠圻也郭璞注方言云坱轧者不利也王逸注楚词云坱轧雾气昧也正义坱乌郎反轧于黠反】天不可与虑兮【索隠与音预】道不可与谋迟数有命兮恶识其时且夫天地为炉兮造化为工【索隠此庄子文】阴阳为炭兮万物为铜【索隠既以陶冶喻造化故以阴阳为炭万物为铜也】合散消息兮安有常则【索隠庄子云人之生也气之聚也聚则为生散则为死】千变万化兮未始有极【索隠庄子云人者万化而未始有极】忽然为人兮何足控抟【集解如淳曰控引也控搏玩弄爱生之意也索隠搏音徒端反又本作控揣揣音初委反又音丁果反揣者量也故晋灼云或然为人言此生甚轻耳何足引物量度已年命之长短而爱惜之也】化为异物兮又何足患【索隠谓死而形化为鬼是为异物也患协韵音环】小知自私兮贱彼贵我【索隠庄子云以物观之自贵而相贱也】通人大观兮物无不可【索隠庄子物固有所然物固有所可无物不然无物不可】贪夫徇财兮烈士徇名【集解应劭曰殉营也瓉曰以身从物曰殉索隠此语亦出庄子】夸者死权兮【集解应劭曰夸毗也好荣死于权利瓒曰夸泰也庄子曰权势不尤则夸者不悲也索隠言好夸毗者死于权利是言贪势以自矜夸者至死不休也尤甚也言势不甚用则夸毗者可悲也】品庶冯生【集解孟康曰冯贪也索隠汉书作每生音谋在反服防云每念生也邹诞本亦作每言唯念生而已今此作冯冯亦持念之意也然案方言每字合从手旁音谋改反正义冯音慿】怵迫之徒兮或趋西东【集解孟康曰怵为利所诱怵也迫迫贫贱东西趋利也索隠汉书亦有作私东应劭曰仕诸侯为私时天子居长安诸王悉在关东小人怵然内迫私家乐仕诸侯故云怵迫私东也李竒曰私多作西者言东西趋利也怵音黜又怵者诱也】大人不曲兮亿变齐同【索隠张机云徳无不包灵府旷故名大人】拘士系俗兮攌如囚拘【集解徐广曰攌音华板反又音睆索隠説文云攌大木栅也汉书作僒音去陨反】至人遗物兮独与道俱【索隠庄子云古之至人先存诸已后存诸人张机云体尽于圣徳美之极谓之至人】众人或或兮好恶积意【集解李竒曰或或东西也所好所恶积之万亿也瓉曰言众懐抱好恶积之于心意也正义按意合韵音忆】眞人恬漠兮独与道息【索隠庄子云古之真人不知悦生不知恶死不以心捐道不以人助天吕氏春秋曰精气日新斜气尽去反其天年谓之真人也】释知遗形兮超然自丧【集解服防曰絶圣弃知而忘其身也索遗形者形故可使如槁木也自丧者心若死灰也庄周云今者吾丧我汝知之乎】寥廓忽荒兮与道翺翔乘流则逝兮得坻则止【集解徐广曰坻一作坎骃案张晏曰坻水中小洲也索隠汉书坻作坎周易坎九二坎有险言君子见险则止】纵躯委命兮不私与已其生若浮兮其死若休【索隠庄子云劳我以生休我以死也】澹乎若深渊之静汜兮若不系之舟【索隠出庄子】不以生故自寳兮养空而游【集解骃案汉书音义曰如舟之空也索隠邓展云自寳自贵也养空而游言体道之人但养空性而心若浮舟也】徳人无累兮知命不忧【索隐徳人谓上徳之人心中无物累是得道之士也】细故慸葪兮何足以疑【集解韦昭曰慸音士介反索隠葪音介汉书作芥张揖云慸介鲠刺也以言细微事不足慸介我心故于此云何足以疑之者也正义慸忍迈反葪如迈反】后歳余贾生征见孝文帝方受厘【集解徐广曰祭祀福胙也骃案如淳曰汉唯祭天地五畤皇帝不自行祠还致福厘音僖】坐宣室【集解苏林曰未央前正室索隠三辅故亊云宣室在未央殿北应劭云厘祭余肉也】上因感鬼神事而问鬼神之本贾生因具道所以然之状至夜半文帝前席既罢曰吾久不见贾生自以为过之今不及也居顷之拜贾生为梁懐王大傅【索隠梁懐王名揖文帝子】梁懐王文帝之少子爱而好书故令贾生傅之文帝复封淮南厉王子四人皆为列侯贾生谏以为患之兴自此起矣贾生数上疏言诸侯或连数郡非古之制可稍削之文帝不听居数年懐王骑堕马而死【集解徐广曰文帝十一年】无后贾生自伤为傅无状哭泣歳余亦死贾生之死时年三十三矣及孝文崩孝武皇帝立举贾生之孙二人至郡守而贾嘉最好学世其家与余通书至孝昭时列为九卿
　　太史公曰余读离骚天问招魂哀郢悲其志适长沙观屈原所自沈渊【索隠荆州记云长沙罗县北带汨水去县四十里是原自沈处北岸有庙也】未尝不垂涕想见其为人及见贾生吊之又怪屈原以彼其材游诸侯何国不容而自令若是读服鸟赋同生死轻去就又爽然自失矣【集解徐广曰爽一本作奭】
　　【索隠述赞曰屈平行正以事懐王瑾瑜比洁日月争光忠而见放谗者益章赋骚见志懐沙自伤百年之后空悲吊湘】






　　史记卷八十四
　　史记卷八十四考证
　　屈原贾生列传斡流而迁兮○顾炎武曰贾生传斡弃周鼎兮而寳康瓠应劭曰斡音筦筦转也斡流而迁兮或推而还索隠曰斡音乌活反斡转也义同而音异今説文云斡蠡柄也从斗倝声扬雄杜林説皆以为轺车轮斡乌括切按倝字古案切説文既云倝声则不得为乌括切矣顔师古匡谬正俗云声类字林并音管贾谊服鸟赋云斡流而迁张华励志诗云大仪斡运皆为转也楚辞云筦维焉系此义与斡同字即为筦故知斡筦二音不殊近代流俗音乌括切非也汉书食货志浮食竒民欲擅斡山海之货师古曰斡谓主领也读与筦同
　　及孝文崩孝武皇帝立举贾生之孙二人至郡守而贾嘉最好学世其家与余通书至孝昭时列为九卿○凌稚隆曰按马迁卒于汉武末年此言贾嘉至孝昭时列为九卿此句盖后人所増
  </div>
  <div class="pagination">
   <a href="史记四库_page54.html">
    上一页
   </a>
   <span>
    ...
   </span>
   <a href="史记四库_page50.html">
    50
   </a>
   <a href="史记四库_page51.html">
    51
   </a>
   <a href="史记四库_page52.html">
    52
   </a>
   <a href="史记四库_page53.html">
    53
   </a>
   <a href="史记四库_page54.html">
    54
   </a>
   <span class="current-page">
    55
   </span>
   <a href="史记四库_page56.html">
    56
   </a>
   <a href="史记四库_page57.html">
    57
   </a>
   <a href="史记四库_page58.html">
    58
   </a>
   <a href="史记四库_page59.html">
    59
   </a>
   <a href="史记四库_page60.html">
    60
   </a>
   <span>
    ...
   </span>
   <a href="史记四库_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
