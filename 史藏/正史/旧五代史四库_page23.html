<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 23 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 23 页/共 60 页</h1>
    <div class="content">　　旧五代史巻四十二攷证
　　唐明宗纪八壬申契丹东丹托云自渤国国率众到阙案托云归唐五代春秋作二年正月盖以到阙之
　　日为据欧阳史作四年十一月丙戌盖以奏闻之日为据
　　以沙州节度使曹义金兼中书令　沙州原本作汝州今据通鉴改正
　　甲寅以遂州节度使夏鲁竒没于王事废朝　案通鉴庚月庚午李仁罕防遂州夏鲁竒自杀殴阳史作四月甲寅董璋防遂州武信军节度使夏鲁竒死之盖欧阳史以奏闻之日为防城之月也
　　见禁囚徒除死罪外并放　案欧阳史作乙卯以旱赦流罪以下囚与是书作壬子异
　　诏安重诲宜削夺在身官爵并妻阿张男崇赞崇绪等并赐死　案重诲见杀是书作闰月已亥欧阳史作闰五月丁酉五代春秋作五月
　　以前黔州节度使杨汉賔为羽林统军　汉賔原本作汉章考上文有云州节度使杨汉章不应黔州节度使与之同名今据通鉴改正
　　辛亥诏五坊见在鹰准之类并可就山林解放　辛亥欧阳史作丁亥通鉴从是书
　　托云旧作突欲今改　哩衮旧作惕隐今正　托古旧则骨今改　锡里扎拉旧作舍利则剌今改　勒古旧作棫骨今改　格斯齐旧作竭失讫今改







　　旧五代史巻四十二攷证
　　钦定四库全书
　　旧五代史巻四十三
　　宋门下侍郎参知政事监修国史薛居正等撰
　　唐书第十九
　　明宗纪九
　　长兴三年春正月癸未朔帝御明堂殿受朝贺仗卫如式丁亥陜州节度使安从进移镇延州已丑遣邠州节度使药彦稠灵武节度使康福率步骑七千往方渠讨党项之叛者庚寅以前北京副留守吕梦竒为户部侍郎辛夘以前彰国军留后孙汉韶为利州节度使充西面行营副部署兼步军都指挥使庚子契丹遣使朝贡辛丑秦王从荣加开府仪同三司兼中书令戊申诏选人文解不合式样罪在发解官吏举人落第次年免取文解中书门下奏请亲王官至兼侍中中书令则与见任宰臣分班定位宰臣居左诸亲王居右如亲王及诸使守侍中中书令亦分行居右其余使相依旧从之渤海回鹘吐蕃遣使朝贡大理正张居琭上言所颁诸州新定格式律令请委逐处各差法直官一人専掌检讨从之二月乙夘制晋国夫人夏氏追册为皇后丙辰幸龙门诏故皇城使李从璨可赠太保诏出选门官罢任后周年方详拟议自于所司投状磨勘送中书又诏罢城南稻田务以其所费多而所收少欲复其水利资于民间碾硙故也秦州奏州界三县之外别有一十一镇人户系镇将徴科欲随其便宜复置陇城天水二县以之诏从之甲子幸至徳宫以右卫大将军髙居贞为右监门卫上将军庚午以前华州节度使李从昶为左骁卫大将军以前夔州节度使安崇阮为右骁卫上将军以前新州节度使翟璋为右领军上将军以右领军上将军罗周敬为右威卫上将军辛未中书奏请依石经文字刻九经印板从之【五代会要长兴三年二月中书门下奏请依石经文字刻九经印板防令国子监集博士儒徒将西京石经本各以所业本经广为钞冩仔细看读然后雇召能雕字匠人各部随帙刻印板广颁天下如诸色人要冩经书并请依所印刻本不得更使杂本交错去爱日斋丛钞云通鉴载后唐长兴三年二月辛未初令国子监校定九经雕印卖之又曰自唐末以来所在学校废絶蜀毋昭裔出私财百万营学馆且请板刻九经蜀主从之由是蜀中文学复盛又曰唐明宗之世宰相冯道李愚请令判国子监田敏校定九经刻板印卖从之后周广顺三年六月丁巳板成献之由是虽乱世九经布甚广去王仲言挥麈録云毋昭裔贫贱时尝借文选于交游问其人有难色发愤异日若贵当板以镂之遗学者后仕王蜀为宰相遂践其言刋之印行书籍创见于此事载陶岳五代史补后唐平蜀明宗命太学博士李锷书五经仿其制作刋板于国子监为监中刻书之始去倚觉寮杂记云雕印文字唐以前无之唐末益州始有墨板后唐方镂九经悉收人间所有经史以镂板为正见两朝国史此则印书已始自唐末矣案栁氏家训序中和三年癸夘夏銮舆在蜀之三年也余为中书舍人旬休阅书于重城之东南其书多隂阳杂説占梦相宅九宫五纬之流又有字书小学率雕板印纸浸染不可尽晓叶氏燕语正以此证刻书不始于冯道而沈存中又谓板印书籍唐人尚未盛行为之自冯瀛王始印五经自后典籍皆为板本大槩唐末渐有印书特未盛行后人遂以为始于蜀也当五季乱离之际经籍方有托而流布于四方天之不絶斯文信矣】甲戌灵武奏都指挥使许审环等谋乱伏诛药彦稠奏诛党项阿埋等十族与康福入白鱼谷追袭叛党获大首领六人诸羌二千余人孳畜数千及先刼掠到回鹘货物诏彦稠军士所获并令自收勿得箕敛己夘以前河中节度使索自通为鄜州节度使懐化军节度使李赞华进契丹地图诏司天台除密奏留中外应奏厯象云物水旱及十曜细行诸州灾祥一一并报史馆以备编修壬午药彦稠进回鹘可汗先送秦王金装胡防为党项所掠至是得之以献帝曰先诏所获令军士自收今何进也令彦稠却与获者三月甲申契丹遣使朝贡灵武军将裴昭隠等二人与进奏官阮顺之隠官马一匹有司论罪合抵法帝曰不可以一马杀三人命笞而释之丙申西京奏百姓侯可洪于杨广城内掘得宿藏玉四团进纳赐可洪二百缗绢二百匹庚子以前鄜州节度使孙璋卒废朝癸夘帝顾谓宰臣曰春雨稍多久未晴霁何也冯道对曰水旱作沴虽是天之常道然季春行秋令臣之罪也更望陛下广敷恩宥久雨无妨于圣政也丁未以神防神威雄武广捷已下指挥改为左右羽林军置四十指挥每十指挥立为一军军置都指挥使一人庚戌帝观稼于近郊民有父子三人同挽犁耕者帝闵之赐耕牛三头髙丽国遣使朝贡以右领军上将军翟璋为右羽林统军以前安州留后周知裕为左神武统军夏四月甲寅诏诸道节度使未带使相及防御团练使刺史班位居检校官髙者为上加检校官同以先授者为上前资在见任之下新罗王金溥遣使贡方物戊午中书奏准勅重定三京诸州府地望次第者旧制以王者所都之地为上今都洛阳请以河南道为上关内道为第二河东道为第三余依旧制其五府按十道图以凤翔为首河中成都江陵兴元为次中兴初升魏州为兴唐府镇州为真定府望升二府在五府之上合为七州余依旧制又天下旧有八大都督府以灵州为首陜幽魏杨潞镇徐为次其魏镇已升为七府兼具员内相次升越杭福潭等州为都督望以十大都督府为额仍据升降次第以陜为首余依旧制十道图有大都防请以安东大都防为首防御团练等使自来升降极多今具见在其员依新定十道图以次第为定从之契丹累遣使求归扎刺特哩衮等幽州赵徳钧奏请不俞允帝顾问侍臣亦以为不可与帝意欲归之会翼州刺史杨檀罢郡至阙帝问其事奏曰此辈来援王都谋危社稷陛下寛慈贷其生命茍若归之必复向南放箭既知中国事情为患深矣帝然之既而只遣哲尔格锡里随来使归蕃不欲全拒其请也诏赠皇后曹氏曾祖父母为太傅太尉太师国夫人淑妃王氏曾祖父祖父母为太子太保太傅太师国夫人壬戌前枢密使骠骑大将军马绍宏卒癸亥以懐化军节度使李赞华为滑州节度使初帝欲以赞华为藩镇范延光等奏以为不可帝曰吾与其先人约为兄弟故赞华来附吾老矣傥后世有守文之主则此辈招之亦不来矣由是近臣不能抗议甲子以太子賔客萧蘧为户部尚书致仕乙丑以天雄军节度使宋王从厚兼中书令辛未以幽州节度使赵徳钧兼中书令五月壬午朔帝御文明殿受朝诏禁网罗弹射弋猎丁亥以二王后前詹事府司直杨延绍为右赞善大夫仍袭封酅国公食邑二千户丁酉以太子太师致仕孔勍卒废朝兴元奏东西两川各举兵相持甲辰以文宣王四十三代孙曲阜县主簿孔仁玉为衮州龚邱令袭文宣公戊申襄州奏汉江大涨水入州城壊民庐舍枢宻使奏近知两川交恶如令一贼兼有两川抚众守险恐难讨除欲令王思同以兴元之师伺便进取诏从之六月壬子朔幽州赵徳钧奏新开东南河自王马口至淤口长一百六十五里阔六十五步深一丈二尺以通漕运舟胜千石画图以献甲寅以权知髙丽国事王建为检校太保封髙丽国王丁巳卫州奏河水壊堤东北流入御河戊午荆南奏东川董璋领兵至汉州西川孟知祥出兵逆战璋大败得部下人二十余走入东川城寻为前陵川刺史王晖所杀孟知祥已入梓州辛酉范延光奏曰孟知祥兼有两川彼之军众皆我之将士料其外假朝廷形势以制之然陛下茍不能屈意招携彼亦无由革面帝曰知祥予故人也以贼臣间谍故兹阻隔今因而抚之何屈意之有由是遣供奉官李瓌使西川赍诏以赐知祥诏以霖雨积旬久未晴霁京城诸司系囚并宜释放甲子以大雨未止放朝参两日洛水涨泛二丈庐舍居民有溺死者以前濮州刺史武延翰为右领军上将军前阶州刺史王宏贽为左千牛上将军金徐安颍等州大水镇州旱诏应水旱州郡各遣使人存问秋七月辛已朔以天下兵马元帅尚父呉越国王钱镠薨废朝三日丙戌诏赐诸军救接钱有差戊子正衙命使册髙丽国王王建灵武奏夏州界党项七百骑侵扰当道出师击破之生擒五十骑追至贺兰山下己丑两浙节度使钱元瓘起复加守尚书令青州节度使王晏球加兼中书令秦凤兖宋亳颍邓大水漂邑屋损苗稼夔州赤甲山崩壬辰以前太仆卿郑缋为鸿胪卿以前兖州行军司马李鏻为户部尚书乙未福建节度使王延钧进绢表云呉越王钱镠薨乞封臣为呉越王湖南马殷官是尚书令殷薨请授臣尚书令不报戊戌太子賔客李光宪以礼部尚书致仕已亥以前灵武节度使康福为泾州节度使幽州衙将潘杲上言知故使刘仁恭于大安山藏钱之所枢密院差人监往发之竟无所得以皇子西京畱守京兆尹从珂为凤翔节度使废凤州武兴军节制为防御使并所管兴文二州并依旧隶兴元府丁未以门下侍郎兼吏部尚书同平章事监修国史赵凤为检校太傅同平章事充邢州节度使诏诸州府遭水人户各支借麦种及等第赈贷八月辛亥青州节度使王晏球卒废朝二日以利州节度使孙汉韶兼西面行营招讨使甲寅以前振武节度使张万进为邓州节度使已未以郓州节度使房知温兼中书令移镇青州丙寅以宰臣李愚为门下侍郎平章事监修国史癸亥以湖南节度使马希声卒废朝已夘吐蕃遣使朝贡九月壬午以镇南军节度使检校太傅马希范为湖南节度使检校太尉兼侍中甲申荆南节度使检校太傅兼中书令髙从诲加检校太尉兼中书令壬辰供奉官李瓌自西川回节度使孟知祥附表陈叙隔絶之由并进物先赐金器等瓌知祥甥也母在蜀故令瓌往焉瓌至蜀具述朝廷厚待之意知祥称藩如初奏福庆长公主以今年正月十二日薨又奏五月三日大破东川董璋之众于汉州收下东川又表立功将校赵季良等五人乞授节钺部内刺史令録已下官乞许墨制补授帝遣閤门使刘政恩充西川宣谕使乙已契丹遣使自幽州进马秦州地震冬十月己酉朔再遣供奉官李使西川兼押赐故福庆长公主祭赠绢三千匹并赐知祥玉带先是两川隔逺朝廷兵士不下三万人至是知祥上表乞发遣兵士家属入川诏报不允知祥所奏两川部内文武将吏乞许权行墨制除补讫奏诏许之知祥所奏立功大将赵季良等五人正授节钺续有处分襄州奏汉水溢壊民庐舍癸丑以太常卿刘岳卒废朝已未以兵部侍郎张文宝为吏部侍郎以户部侍郎药纵之为兵部侍郎庚申幸至徳宫因幸石敬瑭李从昶李从敏之第壬申大理少卿康澄上疏曰臣闻安危得失治乱兴亡诚不系于天时固非由于地利童謡非祸福之本妖祥岂隆替之源故雊雉升鼎而桑谷生朝不能止殷宗之盛神马长嘶而玉告兆不能延晋祚之长是知国家有不足惧者五有深可畏者六隂阳不调不足惧三辰失行不足惧小人讹言不足惧山崩川涸不足惧蟊贼伤稼不足惧此不足惧者五也贤人藏匿深可畏四民迁业深可畏上下相徇深可畏廉耻道消深可畏毁誉乱真深可畏直言蔑闻深可畏此深可畏者六也伏惟陛下尊临万国奄有八纮荡三季之浇风振百王之旧典设四科而罗俊彦提二柄而御英雄所以不轨不物之徒咸思革面无礼无义之辈相率悛心然而不足惧者愿陛下存而勿论深可畏者愿陛下修而靡忒加以崇三纲五常之教敷六府三事之歌则鸿基与五岳争髙盛业共磐石永固优诏奬之澄言可畏六事实中当时之病识者许之癸酉湖南马希范荆南髙重诲并进银及茶乞赐战马帝还其直各赐马有差丁丑帝谓范延光曰如闻禁军戍守多不禀藩臣之命缓急如何驱使延光曰承前禁军出戍便令逐处守臣管辖断决近似简易帝曰速以宣命条举之十一月辛已以三司使左武卫大将军孟鹄为许州节度使以前许州节度使冯赟为宣徽使判三司以宣徽北院使孟汉琼判院事壬午史馆奏宣宗巳下四庙未有实録请下两浙荆湖购募野史及除目报状从之【五代防要载十一月四日史馆奏当馆昨为大中以来迄于天祐四庙实録尚未纂修寻具奏闻谨行购募勅命虽颁于数月图书未贡于一编盖以北土州城久罹兵火遂成灭絶难可访求切恐歳月渐深耳目不接长为阙典过在攸司仗念江表列藩湖南奥壤至于闽越方属勲贤戈鋋自扰于中原屏翰悉全于外府固多奇士富有羣书其两浙福建湖广伏乞诏防委各于本道采访宣宗懿宗僖宗昭宗以上四朝野史及逐朝日厯银台事宜内外制词百司沿革簿籍不限巻数据有者抄録上进若民间收得或隠士撰成即令各列姓名请议爵赏】癸未以左仆射致仕郑珏卒废朝丁亥以河阳节度使兼六军诸卫副使石敬瑭为河东节度使兼大同彰国振武威塞等军蕃汉马歩总管时契丹帐族在云州境上与羣臣议择威望大臣以制北方故有是命己丑枢密使赵延夀加同平章事诏在京臣寮不得进奉贺长至马及诸物甲午日南至帝御文明殿受朝贺己亥河中节度使李从璋加检校太傅以右防骑常侍杨凝式为工部侍郎庚子以秘书监卢文纪为工部尚书以工部尚书崔居俭为太常卿以工部侍郎郑韬光为礼部侍郎乙已云州奏契丹主在黑榆林南捺刺泊造攻城之具帝遣使赐契丹主银器防帛十二月戊申朔供奉官丁延徽仓官田继勲并弃市坐擅出仓粟数百斛故也教坊伶官敬新磨受贿为人告帝令御史台征还其钱而后挞之癸丑幸龙门观修伊水石堰赐丁夫酒食后数日有司奏丁夫役限十五日已满工未毕请更役五日帝曰不惟时寒且不可失信于小民即止其役甲寅以太子賔客归蔼卒废朝戊午以前宣徽使朱昭为襄州节度使康义诚为河阳节度使充侍卫亲军马步军都指挥使壬戌以吏部侍郎姚顗为尚书左丞以尚书左丞王权为礼部尚书以兵部侍郎药纵之为吏部侍郎以翰林学士中书舍人程逊为户部侍郎依前充职戊辰帝畋于近郊射中奔鹿是冬无雪












　　旧五代史巻四十三
　　旧五代史巻四十三考证
　　唐明宗纪九遣邠州军节度使药彦稠　邠州军欧阳史作静难军
　　药彦稠奏诛党项阿埋等十族与康福入白鱼谷　白鱼谷欧阳史作牛儿谷
　　戊午荆南奏东川董璋领兵至汉州西川孟知祥出兵逆战璋大败　案通鉴孟知祥克东川在五月五代春秋欧阳史俱作六月盖以薛史奏闻之日为据
　　供奉官李　李通鉴作李存唐人避庄宗讳故去存字
　　秋七月辛巳朔以天下兵马元帅尚父呉越王钱镠薨废朝三日　案五代春秋七月呉王钱镠薨盖只以薛史废朝之日为据也通鉴作三月庚戌与九国志异
　　丙戌诏赐诸军救接钱有差　按救接钱疑有舛误考册府元亦作救接今仍其旧
　　癸亥以湖南节度使马希声卒废朝　案通鉴马希声卒在七月辛夘五代春秋从是书作八月
　　拉特哩衮旧作则刺惕隠今改　尔格锡里旧作则骨舍利今改











　　旧五代史巻四十三考证
　　钦定四库全书
　　旧五代史巻四十四
　　宋门下侍郎参知政事监修国史薛居正等撰
　　唐书第二十
　　明宗纪十
　　长兴四年春正月戊寅朔帝御明光殿受朝贺仗卫如式是日雪盈尺戊子秦王从荣加守尚书令兼侍中依前河南尹判六军诸卫事庚寅以端明殿学士尚书兵部侍郎刘昫为中书侍郎平章事甲午正衙命使册故福庆长公主孟氏为晋国雍顺长公主遣太常卿崔居俭赴西川行册礼突厥内附庚子以前河东节度使李从温为郓州节度使二月癸丑朔帝于便殿问范延光内外见管马数对曰三万五千匹帝叹曰太祖在太原骑军不过七千先皇自始至终马才及万今有铁马如是而不能使九州混一是吾养士练将之不至也吾老矣马将奈何延光奏曰臣每思之国家养马太多试计一骑士之费可赡歩军五人三万五千骑抵十五万步军既无所施虚耗国力臣恐日久难继帝曰诚如卿言肥骑士而瘠吾民何益哉【五代防要上问见管马数枢宻使范延光奏天下常支草粟者近五万匹见今西北诸道蕃买马者往来如市其邮传之费中估之直日以四十五贯以臣计之国力十耗其七马无所使财赋渐消朝廷甚非所利上善之十月敇沿边藩镇或有蕃部买马可择其良壮给劵具数以闻】丁已以防州节度使检校太尉兼侍中马希振为洪州节度使以鄂州节度使马希广为检校太尉同平章事充桂州节度使以庐州节度使兼武安军副使姚彦章为检校太尉同平章事以静江节度副使马希范为鄂州节度使故潞州节度使检校太保康君立赠太傅己未宋州节度使安元信加兼侍中濮州进重修河堤图沿河地名厯厯可数帝览之愀然曰吾佐先朝定天下于此堤坞间大小数百战又指一丘曰此吾擐甲台也时事如昨奄忽一纪令人悲叹耳癸亥以西川节度使孟知祥为剑南东西两川节度使封蜀王三司奏当省有诸道盐铁转运使衙职员都押衙正押衙同押衙通引衙前虞子弟今欲列为三司职名从之庚午以御史中丞崔衍为兵部侍郎以右谏议大夫龙敏为御史中丞三月己卯幸龙门延州节度使安从进奏夏州节度使李仁福卒其子彛超自称留后甲申镇州奏行军司马赵瓌节度判官陆浣元从押衙髙知柔等并弃市坐受赂枉法杀人也节度使李从敏罚一季俸乙酉以西川节度副使知武泰军节度兵马留后赵季良为检校太保黔南节度使以西川诸军马歩都指挥使知武信军节度兵马留后李仁罕为检校太傅遂州节度使以西川左厢马歩指挥使知保宁军节度兵马留后赵廷隠为检校太保阆州节度使以西川右厢马步都指挥使知宁江军兵马留后张知业为检校司徒夔州节度使以西川衙内马歩都指挥使知昭武军兵马留后李肇为检校太保利州节度使从孟知祥之请也丙戌赐宰相李愚绢百匹钱十万铺陈物一十三件时愚病帝令近臣翟光邺宣问所居寝室萧然四壁病榻敝氊而巳光邺具言其事故有是赐戊子以延州节度使安从进为夏州留后以夏州左都押衙四州防遏使李彛超为延州留后仍命邠州节度使药彦稠宫苑使安重益帅师援送从进赴镇以左卫上将军卢文进为潞州节度使以右龙武统军张温为云州节度使庚寅以鳯翔行军司马李彦琮为盐州防御使时范延光等奏请因夏州之师制置盐州故有是命癸巳以右威卫上将军安重霸为同州节度使已亥以左龙武统军符彦超为安州节度使诏除放京兆秦岐邠湿延庆同华兴元十州长兴元年二年系欠夏秋税物及营田庄宅务课利以其曽辇运供军粮料也甲辰故晋国夫人夏氏追册皇后有司上諡曰昭懿从之夏四月戊申李彛超奏奉诏除延州留后已受恩命讫三军百姓拥隔未遂赴任帝遣閤门使苏继顔赍诏促彛超赴任癸丑以刑部侍郎刘賛为秘书监秦王傅【五代会要长兴四年四月以秘书监刘赞为秦王傅前忠武军节度判官苏赞为秦王友前襄州观察使鱼崇逺为秦王府记室参军时言事者请为秦王置师傅上顾问近臣皆以秦王名势隆盛不敢置议请自选择乃降是命】甲寅前邓州节度使梁汉颙以太子少师致仕太子宾客裴皥以兵部尚书致仕戊午追册昭宗皇后何氏为宣穆皇后祔飨太庙百寮进名奉慰废朝三日已巳以左散骑常侍任赞为户部侍郎以吏部侍郎药纵之为曹州刺史癸酉延州奏蕃部刧掠饷运及攻城之具守芦关兵士退守金明镇五月丙子朔帝御文明殿受朝戊寅皇子凤翔节度使从珂封潞王新授户部侍郎任赞改刑部侍郎赞诉以所授官是丁忧阙故改焉皇子从益封许王郓州节度使李从温封兖王河府节度使李从璋封洋王镇州节度使李从敏封湿王甲申帝避暑于九曲池既而登楼风毒暴作圣体不豫翌日而愈【北梦琐言上圣体乖和冯道对寝膳之间动思调衞因指御前果实曰如食桃不康翌日见李而思戒可也初上因御李暴得风虚之疾冯道不敢斥言因奏事讽悟上意】丙戌契丹遣使朝贡丁酉安从进奏大军已至夏州攻城以其不受命也庚子以灵武留后张希崇为本州节度使辛丑故夏州节度使朔方郡王李仁福追封虢王壬寅以前晋州留后薄文为本州节度使六月丙午朔文武百寮宰臣冯道等拜章请于尊号内加广运法天四字凡拜三章诏允之诏宫西新园宜名永芳园其间新殿宜名和庆殿丙辰秦王从荣加食邑至万户实封二千户丁巳以右骁卫上将军李从昶为左龙武统军以前邢州节度使髙允韬为右龙武统军以右骁卫上将军罗周敬为左羽林统军以右监门上将军娄继英为金州刺史戊午宋王从厚加食邑至万户实封一千户壬戌以前泾州节度使李金全为沧州节度使癸亥诏御史中丞龙敏等详定大中统类甲子第十四女封夀安公主第十五女封永乐公主戊辰以前利州节度使孙汉韶为洋州节度使壬申永宁军节度使容州管内观察使检校太尉兼侍中马存加食邑实封甲戌帝复不豫秋七月丁丑以著作佐郎尹拙为左拾遗直史馆国朝旧制皆以畿赤尉直史馆今用谏官自拙始从监修李愚奏也已夘东岳三郎神赠威雄大将军初帝不豫前淄州刺史刘遂清荐泰山僧一人云善医及召见乃庸僧耳问方药僧曰不工医尝于泰山中亲睹岳神谓僧曰吾第三子威灵可爱而未有爵秩师为我请之宫中神其事故有是命识者嫉遂清之妖佞焉诏应台官出行须令人诃引使军巡职掌等规避壬午诏安从进班师时王师攻夏州无功故也乙酉以许州节度使孟鹄卒废朝赠太傅诏赐在京诸军将校优给有差时帝疾未痊军士有流言故也丁亥两浙节度使检校太傅守中书令钱元瓘封吴王八月戊申帝被衮冕御明堂殿受册徽号曰圣明神武广运法天文徳恭孝皇帝礼毕制大赦天下常赦所不原者咸赦除之已酉赐侍衞诸军优给有差时月内再有颁给自兹府藏无余积矣辛亥以晋州节度使薄文卒废朝丁巳以右龙武统军李从昶为许州节度使戊午以秘书监髙辂卒废朝辛酉以太子太师致仕符习卒废朝赠太师辛未秦王从荣以本官充天下兵马大元帅加食邑万户实封三千户以右羽林统军翟璋为晋州节度使以太子賔客马缟为户部侍郎壬申幸至徳宫九月甲戌以户部尚书李璘为兵部尚书以前户部尚书韩彦恽为户部尚书丙子幸至徳宫戊寅枢密使范延光赵延夀并加兼侍中依前充使中书奏元帅仪注诸道节度使以下帯兵权者阶下具军礼叅见其帯使相者初见亦展一度公礼天下军务公事元帅府行帖指挥其判六军诸卫事则公牒往来其官属军职委元帅府奏请从之癸未以兵部侍郎卢詹为吏部侍郎丙戌宰臣冯道加左仆射李愚加吏部尚书刘昫加刑部尚书戊子河阳节度使兼侍衞亲军都指挥使康义诚山南西道节度使检校太傅张防钊并加同平章事宣徽南院使判三司冯赟依前检校太傅同平章事中书门下同二品充三司使赟亡父名章故改平章事为同二品壬戌永宁公主石氏进封魏国公主兴平公主赵氏进封齐国公主皇孙重光重哲并授银青光禄大夫检校工部尚书秦王宋王子也前洋州节度使梁汉颙以太子少傅致仕丁酉以右龙武统军髙允韬为滑州节度使以韶州刺史检校司空王万荣为华州节度使万荣王妃之父也戊戌以枢密使赵延夀为汴州节度使以襄州节度使朱昭为检校太尉同平章事充枢密使时范延光赵延夀相继辞退枢密务及朱昭有枢宻之命又面辞诉帝叱之曰尔辈皆欲离朕左右怕在眼前素养尔辈将何用也昭退谢不复敢言吏部侍郎张文寳卒庚子清海军节度使钱元璹加检校太傅同平章事中吴建武等军节度使钱元璙加检校太师兼中书令以前滑州节度使李赞华遥领防州节度使辛丑诏天下兵马大元帅秦王从荣班宜在宰臣之上【五代会要秦王从荣加兼中书令与宰臣分班左右定位及为天下兵马元帅勅曰秦王位隆将相望重磐维委任既崇等威合异班位宜在宰臣之上】壬寅以北面行营都指挥使易州刺史杨檀为振武军节度使冬十月丙午以前同州节度使赵在礼为襄州节度使丁未以前滑州节度使张敬询卒废朝以邢部侍郎任赞为兵部侍郎充元帅府判官戊午以前鳯翔节度使孙岳为三司使庚申以枢密使范延光为镇州节度使以三司使冯赟为枢宻使辛酉以前潞州节度使李承约为左龙武统军以前威塞军节度使王景戡为右龙武统军以左骁卫上将军安崇阮为左神武统军以右监门上将军髙允贞为右神武统军壬戌以权知夏州事检校司空李彛超为夏州节度使检校司徒丙寅诏在朝文武臣寮并与加恩以受册尊号也戊辰以前安州节度使杨汉章为兖州节度使以前云州节度使张敬达为徐州节度使庚午以前兖州节度使张延朗为秦州节度使壬申秦州节度使刘仲殷移镇宋州十一月丙子以前沧州节度使卢质为右仆射庚辰改慎州怀化军为昭化军升洮州为保顺军辛巳以保大军节度使检校太尉鲍君福为保顺军节度洮鄯等州观察等使以彰义军节度使检校太尉同平章事杜建徽为昭化军节度慎瑞司等州观察使乙酉以前汴州节度使李从曮为郓州节度使以郓州节度使李从温为定州节度使丙戌新授右仆射卢质奏臣忝除官合赴省上事若凖旧例左右仆射上事仪注所费极多欲从权务简只取尚书丞郎上事例止属南省属寮及两省官送上亦不敢輙援往例有费官用自量力排比兼不敢自臣隳废前规他时任行旧制从之戊子帝不豫已丑大渐自广夀殿移居雍和殿是夜四皷后帝自御榻蹶然而兴顾谓知漏宫女曰夜漏几何对曰四更因奏曰官家省事否帝曰省因唾出肉片如肺者数片便溺升余六宫皆至庆跃而奏曰官家今日实还魂也因进溺一器侍医进汤膳至曙帝小康壬辰天下大元帅守尚书令兼侍中秦王从荣领兵阵于天津桥内出禁军拒之从荣败奔河南府遇害帝闻之悲骇几落御榻气絶而苏者再繇是不豫有加癸已冯道率百寮见帝于雍和殿帝雨泣哽噎曰吾家事若此慙见卿等百寮皆涖下霑襟甲午赐宰臣枢宻使御衣玉帯康义诚已下锦帛鞍马有差遣宣徽使孟汉琼召宋王于邺都乙未以三司使孙岳为乱兵所害废朝丁酉勅秦王府官属除谘议参军髙辇已处斩外元帅府判官兵部侍郎任赞配武州秘书监兼秦王傅刘赞配岚州河南少尹刘陟配均州并为长流百姓纵逢恩赦不在放还河南少尹李荛配石州河南府判官司徒诩配宁州秦王友苏瓒配莱州记室参军鱼崇逺配庆州河南府推官王説配随州并为长流百姓河南府推官尹諲六军巡官董裔张九忠河南府巡官张沆李潮江文蔚并勒归田里应长流人并除名六军判官殿中监王居敏责授复州司马六军推官郭晙责授坊州司户并员外置所在驰驿发遣时宰相枢宻使共议任赞等已下罪冯道等曰任赞前在班行比与从荣无旧除官未及月余便逢此祸王居敏司徒诩疾病请假将近半年近日之事计不同谋从荣所欵昵者髙辇刘陟王説三人昨从荣称兵指阙之际沿路只与刘陟髙辇并辔耳语至天津桥南指日影谓诸判官曰明日如今已诛王居敏矣则知其冗泛之徒不可一例从坐朱昭意欲尽诛任赞已下冯赟力争之乃已戊戌帝崩于大内之雍和殿夀六十七冯二月癸卯朔迁梓宫于二仪殿宋王从厚自邺都至是日发哀百寮缟素于位中书侍郎平章事刘昫宣遗制宋王从厚于柩前即皇帝位服纪以日易月一如旧制云明年四月太常卿卢文纪上谥议曰圣制仁徳钦孝皇帝庙号明宗宰臣卢文纪上改圣智仁徳四字为圣徳和武钦孝皇帝宰臣刘昫撰谥册文宰臣李愚撰哀册文是月二十七日于徽陵【五代史补明宗之在位也一旦幸仓塲观纳时主者以车驾亲临惧得其罪较量甚轻明宗因谓之曰且朕自省事以来仓塲给散动经一二十年未毕今轻量如此其后销折将何以偿之对曰竭尽家产不足则继之以身命明宗怆然曰只闻百姓养一家未闻一家养百姓今后每石加二斗耗以备鼠雀侵蠧谓之防雀耗仓粮起自此也　五代史阙文明宗出自边地老于战陈即位之岁年己六旬纯厚仁慈本乎天性毎夕宫中焚香仰天祷祝云某蕃人也遇乱世为众推戴事不获已愿上天早生圣人与百姓为主故天成长兴间比歳丰登中原无事言于五代粗为小康】
　　史臣曰明宗战伐之勲虽髙佐命潜跃之事本不经心防王室之多艰属神器之自至谅由天赞匪出人谋及应运以君临能力行于王国政皆中道时亦小康近代已来亦可宗也傥使重诲得房杜之术从荣有啓诵之贤则宗祧未至于危亡载祀或期于绵逺矣惜乎君亲可辅臣子非才遽泯烝尝良可深叹矣









　　旧五代史巻四十四
　　旧五代史巻四十四攷证
　　唐明宗纪十以端明殿学士尚书兵部侍郎刘昫为中书侍郎平章事　案欧阳史刘昫作长兴三年拜中书侍郎兼刑部尚书同中书门下平章事与本纪系年先后互异见呉缜纂误
　　二月癸丑朔　案上文正月为戊寅朔则二月不得为癸丑朔原文疑有舛误
　　帝于便殿问范延光内外见管马数　案锦绣万花谷引薛史作范延庆疑冩之讹
　　以刑部侍郎刘赞为秘书监　刑部侍郎通鉴作兵部侍郎欧阳史从是书
　　以著作佐郎尹拙为左拾遗直史馆　案五代会要尹拙为左拾遗王慎徽为右拾遗并直史馆是书阙载王慎徽
　　戊子帝不豫　案欧阳史本纪十月壬申幸上和亭得疾家人十一月戊子雪明宗幸宫西上和亭得伤寒疾纪互异见吴缜纂误
　　壬辰天下大元帅守尚书令兼侍中秦王从荣领兵阵于天津桥内出禁军拒之从荣败奔河南府遇害案五代春秋作壬午诛从荣盖冩之讹欧阳史及通鉴并从是书作壬辰










　　旧五代史巻四十四攷证
　　钦定四库全书
　　旧五代史巻四十五
　　宋门下侍郎参知政事监修国史薛居正等撰
　　唐书第二十一
　　闵帝纪
　　闵帝讳从厚小字菩萨奴明宗第三子也母昭懿皇后夏氏以天祐十一年歳在甲戌十一月二十八日庚申生帝于晋阳旧第帝髫齓好读春秋畧通大义貌类明宗尤钟爱天成元年授金紫光禄大夫检校司徒二年四月加检校太保同平章事河南尹判六军诸卫事十一月加检校太傅三年三月授汴州节度使四年移镇河东长兴元年改授镇州节度使防封宋王二年加检校太尉兼侍中移镇邺都三年加中书令秦王从荣帝同母兄也以帝有望徳深所猜忌帝在邺宫恒忧其祸然善于承顺竟免间隙四年十一月二十日秦王诛翼日明宗遣宣徽使孟汉琼驰驿召帝二十六日明宗崩二十九日帝至自邺十二月癸夘朔发丧于西宫帝于柩前即位丁未羣臣上表请听政表再上诏允己酉中外将士给赐有差庚戌帝缞服见羣臣于广夀门之东庑下宰臣冯道进曰陛下久居哀毁臣等咸愿一覩圣顔朱昭前举帽羣臣再拜而退御光政楼存问军民辛亥赐司衣王氏死坐秦王事也癸丑以前镇州节度使泾王从敏权知河南府事寻以卢质代之乙夘赐司仪康氏死事连王氏也丙辰以天雄军节度判官唐汭为谏议大夫掌书记赵彖为起居郎元从都押衙宋令询为磁州刺史丁已以左仆射平章事冯道为山陵使户部尚书韩彦恽为副中书舍人王延为判官礼部尚书王权为礼仪使兵部尚书李鏻为卤簿使御史中丞龙敏为仪仗使右仆射权知河南府卢质为桥道顿逓使庚申以前相州刺史郝琼为右骁卫大将军充宣徽北院使以光禄卿充三司副使王玫为三司使癸亥故检校太尉右卫上将军充三司使孙岳赠太尉齐国公丁夘帝释缞服羣臣三上表请复常膳御正殿从之辛未帝御中兴殿羣臣列位冯道升阶进酒帝曰比于此物无爱除賔友之会不近罇斚况在沉痛之中安事饮啖命彻之
</div>
    <div class="pagination">
<a href="旧五代史四库_page22.html">上一页</a><span>...</span><a href="旧五代史四库_page18.html">18</a><a href="旧五代史四库_page19.html">19</a><a href="旧五代史四库_page20.html">20</a><a href="旧五代史四库_page21.html">21</a><a href="旧五代史四库_page22.html">22</a><span class="current-page">23</span><a href="旧五代史四库_page24.html">24</a><a href="旧五代史四库_page25.html">25</a><a href="旧五代史四库_page26.html">26</a><a href="旧五代史四库_page27.html">27</a><a href="旧五代史四库_page28.html">28</a><span>...</span><a href="旧五代史四库_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
