<!DOCTYPE html>
<html>
<head>
    <meta charset="UTF-8">
    <title>史记索隐 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记索隐 - 第 3 页/共 10 页</h1>
    <div class="content">








　　史记索隠卷十
　　钦定四库全书
　　史记索隠卷十一
　　唐　司马贞　撰
　　燕召公系家第四
　　召公【召者畿内菜地奭始食于召故曰召公或説者以为文王受命取岐周故墟周召地分爵二公故诗有周召二南言皆在岐山之阳故言南后王封之北燕在今幽州蓟县故城是也亦以元子就封而次子留周室代为召公至宣王时召康公虎其后也】九世至恵侯【竝国史先失也夫自恵侯已下皆无名亦不言属唯昭王父子有名葢在战国时旁见他説耳】郑侯立【按諡法无郑郑或是名】宣侯【谯周曰系本谓燕自宣侯已下皆父子相传无及故系家桓侯已下竝不言属以其难明故也按今系本无燕代系宋忠依太史公书以补其阙寻徐广作音尚引系本葢近始散佚耳】庄公十六年与宋卫共伐周【谯周云据左氏燕与卫伐周恵王乃是南燕姞姓系家以为南燕伯故着史考云北燕是姞姓耳今按左氏庄十九年卫师伐周二十年齐伐山戎传云执燕仲父三十年齐伐山戎传曰谋伐戎以其病燕故也据传文及此记元是北燕不疑杜君妄説仲父是南燕伯是北燕之大夫且燕卫俱是姬姓故有代周纳王之事若是姞姓燕与卫伐周则郑何以独伐燕而不伐卫乎】恵侯【燕四十二代有二恵侯二僖侯二宣侯三桓侯二文侯葢国史防失本諡故重耳】桓公十六年【谯周云系家襄伯生宣伯无桓公今检史记竝有桓公立十六年又宋忠据此史补系家亦有桓公是允南所见本异则是燕有三桓公也】恵公惧奔齐【春秋昭三年北燕伯款奔齐至六年又云齐伐北燕一与此文合左传无纳款之文而云将纳简公晏子曰燕君不入矣齐遂受赂而还与此乖而又以款为简公简公去恵公已五代则与春秋经传不相协未可强言也】宠姬宋【宋其名也或作宗刘氏云其父兄为执政故诸大夫共灭之】简公十二年卒献公立【王劭按纪年简公后次孝公无献公然纪年之书多是伪谬聊记异耳】孝公十二年韩赵灭智伯【按纪年智伯灭在成公二年】成公立十六年【按纪年成公名载】涽公三十一年卒三晋列为诸侯【按纪年作文公二十四年卒简公立十三年而三晋命邑为诸侯与此不同】僖公三十年卒【纥年作简公四十五年卒妄也按上简公生献公是】败齐于林营【林营地名一云林地名于林地立营故曰林营】文公十九年【系本已上文公为闵公则涽与闵同而上恵公之父乂諡文公】十年燕君为王【君即易王也言君初以十年即称王也上言易王者易諡也后追书諡耳】苏代为齐使于燕【按战国防曰子之使苏代侍质子于齐齐使代报燕是也】鹿毛夀【按徐广一作厝毛故春秋后语亦作厝毛夀又韩子作潘夀】子之大重【大重谓尊贵也】禹荐益已【按以已配益则益已是伯益而经传无其文未知所由】以启人为吏【人犹臣也谓以启臣为益吏】而吏无非天子人者【此人亦训臣也】而効之子之【按郑効成也以印呈与子之】顾为臣【顾犹反也言哙反为子之臣也有本作愿者非】恫恐【恫音通痛也恐惧也】此文武之时不可失也【谓如武王成文王之业伐纣之时然此语与孟子不同也】王令章子【按孟子云章子齐人】将五都之兵【五都即齐也按临淄是五都之一也】北地之众【北地即齐之北边也】二年而燕人共立太子平【按上文太子平谋攻子之而年表又云君哙及太子相子之皆死纪年又云子之杀公子平今此又云立太子平是为燕昭王则年表纪年为谬也而赵系家云武灵王闻燕乱召公子职于韩立以为燕王使乐池送之裴骃亦以此系家无赵送公子职之事当是遥立职而送之事竟不就则昭王名平非职明矣进退参详是年表既误而纪年因之而妄説耳】唯独聊莒即墨【按余篇及战国策竝无聊】恵王七年卒【按赵系家恵文王二十八年燕相成安君公孙操弑其王乐资以为即恵王也徐广按年表是年燕武成王元年武成即恵王子则恵王为成安君弑明矣此不言者燕逺讳不告或大史公之説疎也】今王喜【今王犹今上也有作令者非也按諡无令也】栗腹攻鄗【邹氏音火各反一音昊】卿秦攻代【战国策曰亷颇以二十万遇栗腹于鄗乐乗以五万遇爰秦于代燕人大败不同也】将渠【人名姓也一云上卿秦及此将渠者卿将皆官也秦渠名也国史变文而书遂失姓也战国策云爰秦爰是姓也卿是其官耳】五而伐一【谓以五人而伐一人】以处和【谓欲令人处之使和也】庞暖【音况逺反】督亢地图【徐广云涿有督亢亭地理志属广阳然督亢之田在燕东甚良沃欲献秦故其图而献焉】内措齐晋【措交杂也又作错刘氏云争陌反】
　　管蔡系家第五
　　封叔武于成【按春秋隠五年衞师入郕杜预曰东平刚父县有郕乡即此成又地理志廪丘县南有成故城应劭云武王封弟季载于成是古之成邑应仲逺误云季载封耳】封叔处于霍【春秋闵元年晋灭霍地理志河东彘县霍太山在东北是霍叔之所封】康叔封【孔安国曰康畿内国名地阙叔字也封叔名】冉季载【冉国也载名也季字也冉或作按国语曰冉季郑姬贾逵曰文王子聃季之国也庄十八年楚武王克权迁于处杜云处楚地南郡编县有口城聃与皆音奴甘反】皆有驯行【如字音巡驯善也】康叔为周司寇冉季为司空【事见定四年左传】为鲁卿士【按尚书云蔡仲克庸只徳周公以为卿士叔卒乃命诸王封之蔡元无仕鲁之文又伯禽居鲁乃是七年致政之后此言乃説居摄政之初未知史迁何慿而有斯言也】余五叔皆就封【管叔蔡叔成叔曹叔霍叔】嫁其弟【弟女弟即荡舟之姬】司徒招【或作昭或作韶竝时遥反】平侯【宋忠曰平侯徙下蔡今系家无者近脱耳】昭侯迁于州来【州来在淮南下蔡县】诛贼利【利贼名也】后陈灭三十三年【鲁哀十七年灭陈其楚灭蔡又在灭陈之后三十三年即在春秋之后】曹叔振铎系家【按上文叔振铎其后为曹有系家言则曹亦合题系家今附管蔡之末而出者葢以曹防小而少事迹因附管蔡之末不别题篇且又管虽无后仍是曹之兄故题管而略曹也】恵伯兕立【按注引孙检未详何代或云齐人亦恐其人不注史记今以王俭七志阮季绪七録竝无又不知是裴骃所録否】宣公疆立【按左传宣公名卢】弟负刍立三年晋虏成公【按左传晋厉公执负刍归于京师晋立宣公弟子臧子臧曰圣达节次守节下失节为君非吾节也遂奔宋曹人请晋晋谓子臧曰反国吾归而君子臧反晋于是归负刍】庄公夕姑【上音亦即射姑也同音亦】声公野隠公通【按谯周云春秋无其事今检系本及春秋悼伯卒弟路立諡静公实无声公葢是彼文自疎】无离曹祸【离即罹罹被也】乃背晋干宋【干谓犯也言曹因弃晋而犯宋遂致灭也】注以小加大【加陵也小即曹也大谓晋及宋也】太史公曰已下【检诸本或无此论】
　　陈系家第六
　　商均为封国【按商均所封虞即今之梁国虞城是也】夏后之时或失或续【按夏代犹封虞思虞遂是也】遏父为周陶正【遏父遂之后陶正官名生满】妫满封之陈【左传曰武王以元女太姬配虞胡公而封之陈以备三恪】正月甲戌巳丑桓公鲍卒【陈乱故再赴其日】桓公弟他杀五父及太子免是为厉公【谯周曰春秋传谓他即五父与此违者此以他为厉公太子免弟跃为利公而左传以厉公名跃他立未逾年无諡故蔡人杀陈他又庄二十二年传云陈厉公蔡出也故蔡人杀五父而立之则他与五父俱为蔡人所杀其事不异是一人明矣史记既以他为厉公遂以跃为利公寻厉利声相近遂误以他为厉公五父为别人是大史公错耳班固又以厉公跃为桓公弟又误】而重一言【谓申叔时之语】少姬生偃【按昭八年经云陈侯之弟招杀陈世子偃师左传陈哀公元妃郑姬生悼太子偃师今此云两姬又分偃师为二人亦恐此非】杀陈使者【即司徒招也一作苕也】自幕至于瞽瞍【按贾逵以幕为虞思非也左传言自幕至瞽瞍知幕在瞽瞍之前必非虞思明矣】舜重之以明徳【重音持用反按杜预以为舜有明徳乃至遂有国义亦然也且又云自幕至瞽瞍无违命既云舜重之以明徳是言舜有明徳为天子也又云殷封遂代守之亦舜徳也】至于遂【杜预以遂为殷封舜后之邑也按系本云陈舜后宋忠云虞思之后箕伯直柄中衰殷汤封遂于陈以祀舜】空籍五歳矣【恵公探取哀公死楚陈灭之后年为元年故今空籍五嵗矣一云籍借也谓借失国之后年为五年】取胡沈【系本云胡归姓沈姬姓沈国在汝南平舆胡亦在汝南】子越为涽公【按左传涽公名周是史官记不同】孔子在陈【按孔子以鲁定公十四年适陈当陈涽公之六年上文説是此十三年孔子仍在陈凡经八年何其久也】东楼公【杞国名也东楼公号諡也不名者史先失耳宋忠曰今陈留雍丘县故地理志云雍丘县故国周武王封禹后为东楼公是也葢周封而居雍丘至春秋时杞已迁东国故左氏隠四年传云莒人伐取牟娄牟娄曹东邑也僖十四年传云迁縁陵地理志北海有营陵淳于公之县臣瓒云即春秋縁陵淳于公所都之邑又州国名杞后改国曰州而称淳于公故春秋桓五年经云州公如曹传公淳于公如曹然杞后代又称子者以微小又僻居东夷故襄二十九年经称子来盟传曰书曰子贱之是也】谋娶公【娶音子防反】注一作谍【音牒】子徳公立【系本及谯周竝作恵公又云恵公生成公及桓公是此系家脱成公一代故云弟桓公姑容立非也且成公又见春秋经传故左传庄二十五年云成公娶鲁女有婚姻之好至僖二十二年卒始赴而书左传云成公也未同盟故不书名是有成公必当如谯周所説】孝公匄【音葢匄名】平公郁【一作郁厘谯周云名郁来葢郁郁厘来并声相近遂不同耳】哀公阏路【阏音遏哀公杀兄涽公而立諡哀谯周云諡懿也】或封蓼六【本或作英六皆通然蓼六皆咎繇之后也据系本二国皆偃姓故春秋文五年左传云楚人灭六臧文仲闻六与蓼灭曰臯陶庭坚不祀忽诸杜预曰蓼与六皆咎繇后地理志云六安故国臯陶后偃姓为楚所灭又僖十七年齐人徐人伐英氏杜预又曰英六皆臯陶后国名是有英蓼实未能详或者英后改号曰蓼也】伯翳之后为秦【秦祖伯翳解者以翳益则一人今言十一人叙伯翳而又别言垂益则是二人也且按舜本纪叙十人无翳而有彭祖彭祖亦坟典不载未知太史公意如何只恐误然据秦本纪叙翳之功云佐舜驯调鸟兽与舜典命益作虞若予上下草木鸟兽不同则为一人必矣今未详其所由也】五人之后皆至帝王【舜禹身为帝王其稷契及翳则后代为帝王也】滕薛驺【滕不知本封葢轩辕氏子有滕姓是其祖也后周封文王子错叔绣于滕故宋忠云今沛国公丘是滕国也薛奚仲之后任姓葢夏殷所封故春秋有滕侯薛侯邾曹姓之国陆终氏之子会人之后邾国今鲁邹县是也然三国防小春秋时亦预盟葢史缺无可叙列也】江黄胡沈【按系本江黄二国竝嬴姓又地理志江国在汝南安阳县】
　　卫康叔系家第七
　　卫康叔【康畿内国名宋忠曰康叔从康徙封卫卫即殷墟定昌之地畿内之康不知所在】欲攻成周【成周洛阳其时周公相成王营洛邑犹居西周镐京管蔡欲搆难先攻成周于是周公东居洛邑伐管蔡】武庚未集【集犹和也】居河淇故商墟【宋忠曰今定昌也】康叔卒子康伯立【系本康伯名髠宋忠曰即王孙牟也事周康王为大夫按左传所称王孙牟父是也牟髠声相近故不同耳谯周古史考无康伯而云子牟伯立葢以不宜父子俱諡康故因其名曰子牟伯也】伯立【系本作挚伯】贞伯立【系伯作箕伯】顷侯厚赂周【按康诰称命尔侯于东土又云孟侯朕其弟小子封则康叔初封为侯也此子康伯即称伯者谓方伯之伯非至子即降爵为伯也故孔安国曰孟长也五侯之长谓方伯州牧也故五代孙祖恒为方伯耳至顷侯徳衰不监诸侯乃从本爵而称侯非是至子即削爵及顷侯赂夷王而称侯也】恭伯入厘侯羡【音延延墓道又音以战反恭伯名余也】武公和【杀恭伯代立此説葢非也按季札美康叔武公之徳又国语称武公年九十五矣犹箴戒于国恭恪于朝倚几有诵至于没身谓之叡圣又诗着卫世子恭伯早卒不云被杀若武公杀兄而立岂可以为训而刑之国史乎葢太史公探杂説而为此记耳】齐女子之【子之谓养之为子也齐女即庄姜也诗硕人篇美之是也】陈女【戴妫也子桓公完为州吁所煞戴妫归陈诗燕燕于飞之篇是】于濮【贾逵曰濮陈地按濮水首受河又受汴汴亦受河东北至离派分为二俱东北至钜野入济则濮在曹卫之间贾言陈地非也若据地理志陈留封丘县濮水受沛当言陈留水也】轻赋平罪【轻赋税平断刑也平或作卒卒谓士卒也字连下读亦一家之义】成公出奔【奔楚】遂出奔陈【按左传卫侯闻楚师败惧出奔遂适陈是】私于周王鸩【按私谓赂之也】卫君瑕出奔【元咺所立成公入而杀之故僖三十年经云卫杀其大夫元咺及公子瑕此言奔非也】齐邴歜弑其君【邴与左氏同而齐系家作邴戎者葢邴掌御戎车故号邴戎邴音歜亦作其君庄公也】二子怒如宿【左传作戚此亦音戚也】定公弟秋【左传作剽古今人表作焱葢音相乱字易改耳音方遥反又匹妙反】见戎州【左传曰戎州人攻之是也隠二年公会戎于潜杜预云陈留济阳县东南有戎城济阳与卫相近故庄公登台望见戎州又七年云戎伐凡伯于楚丘是戎近卫】庄公出奔【按左传庄公本由晋赵氏纳之立而背晋晋伐卫卫人出庄公立公子般师晋师退庄公复入般师出奔初公登城见戎州已氏之妻髪好髠之以为夫人髢又欲剪戎州兼逐石圃故石圃攻庄公庄公惧逾北墙折股入已氏已氏杀之今系家不言庄公复入及死已氏直云出奔亦其疎也又左传云卫复立般师齐伐卫立公子起执般师明年卫石圃逐其君起起奔齐出公辄复归是左氏详而系家略也】卫石専曼逐其君起【左传作石圃此作塼音圃又音徒和反塼或作専诸本或无曼字】出公辄立二十一年【按出公初立十三年亡在外四年复入九年卒是立二十一年自即位至卒凡经二十四年而卒】悼公黔立五年【按纪年云四年卒于越系本名防】敬公弗立【系本弗作费】子昭公纠立【系本云敬公生挠公舟非也】公子适【音的按系本适作防防悼公也】声公训【训亦作驯同休运反系本作圣公驰】成侯遬【音速系本作不逝按上穆公已名遬不可成侯更名则系本是】成侯十一年公孙鞅入秦【按秦本纪云孝公元年鞅入秦又按年表成侯与秦孝公同年然则十一年当为元年字误耳】子嗣君立【按乐资据纪年以嗣君即孝襄侯也】魏东地【魏都大梁濮阳黎阳竝是魏之东地故立郡名东郡也】元君十四年更徙卫野王【按年表元君十一年秦置东郡十三年卫徙野王与此不同也】
　　宋防子系家第八
　　防子开者【按尚书防子之命篇云命防子启代殷后今此名开者避汉景帝讳】殷帝乙之首子而帝纣之庶兄也【按尚书亦以为殷王元子而是纣之兄按吕氏春秋云生防子时母犹为妾及为妃而生纣故防子为纣同母庶兄】灭国【音耆耆即黎也邹诞本云音黎孔安国云黎在上党东北即今之黎亭是也】殷其典丧【尚书典作沦篆字变易其义亦殊徐广曰典国典也丧音息浪反】我其发出徃【徃尚书作狂葢亦今文尚书意异耳】陋淫【尚书作攘窃刘氏云陋淫犹轻秽也】箕子者纣亲戚【箕国子爵也司马彪曰箕子名胥余马融王肃以箕子为纣之诸父服防杜预以为纣之庶兄杜预云梁国县有箕子冢】象箸【持略反按下云为象箸必为玉杯杯箸事相近周礼六樽有犠象壶泰箸箸地无足是也刘氏音直虑反则杯箸亦食用之物亦竝通】肉袒面缚【肉袒者袒而露肉也面缚者缚手于背而而向前也刘氏云面即背也义亦稍迂】内友【内当为燮燮和也】沈渐【尚书作沈潜此作渐字其义当依马注】曰涕【音亦尚书作圛孔安国云气骆驿亦连续今此文作涕是涕泣亦相连之状也】曰雾【音防然防与雾亦通】注一曰洟曰被【徐广所见本涕作洟防作蒙义通而字变】曰舒【依字读按下有曰急】注未齓【未齓未毁齿也音楚恡反】朝鲜【潮仙二音地因水为名也】近妇人【妇人之性多涕泣】渐渐兮【渐渐麦芒之状音子亷反又依字读油油者禾黍之苗光悦貌】防仲衍【按家语防子弟仲思名衍一名泄嗣防子为宋公虽迁爵易位而班级不过其故故以旧官为称故二防虽为宋公犹防至子稽乃称宋公】宋公稽【谯周云未諡故名】公子鲋祀【徐云一本作祀谯周亦作鲂祀据左氏即涽公庶子也弑炀公欲立太子弗父何何让不受】宋地霣星如雨【与雨阶也按僖十六年左传霣石于宋五霣星也六鶂退飞过宋都是当襄公之时访内史叔兴曰君将得诸侯而不终也然庄七年传又云恒星不见夜中星霣如雨与雨偕也且与雨偕下自在别年不与霣石退鶂之事同此史以霣石为霣星遂连恒星不见之时与雨偕为文故与左传小不同也】鹿上之盟【杜预云汝阴有鹿原县按汝阴鹿原其地在楚僖二十一年宋人楚人齐人盟于鹿上是也然襄公始求诸侯于楚楚才许之计未合至汝阴鹿上据今济阴乗氏县北有鹿城葢此地也】取郑二姬【谓郑大夫芈氏姜氏之女既是郑氏故云二姬】是年重耳过襄公以伤【按春秋战于在僖二十三年重耳过宋及襄公卒在二十四年今此文以重耳过与伤共嵗故云是年又重耳过与襄公卒共是一嵗则不合更云十四年是进退俱不合于左氏葢太史公之疎耳】昭公四年败縁斯长丘【徐广曰鲁系家云宋武公之代获縁斯于长丘今云此时未详者春秋文公十一年鲁败翟于咸获长狄縁斯于长丘齐系家恵公二年长翟来王子城父攻煞之此竝取左传之説载于诸国系家今考其年嵗亦颇相协而鲁系家云武公此云昭公葢此昭当为武然前代虽已有武公此杵臼当亦諡武也若将不然岂下五系公子特为君又合諡昭乎】景公昭公父糺【左传名周】公子特【昭公也左传作徳】杀太子而自立【按左传景公无子取元公庶曾孙徳及启畜于公宫及景公卒先立启后立徳是为昭公与此説乖未知太史公据何而为此説】景公头曼【音万】公子褍秦【音端】悼公购由立【悼公昭公子也昭公立四十七年表云四十九年购音古侯反】悼公八年卒【按纪年为十八年】子辟公辟兵立【按纪年云作桓侯璧兵则璧兵諡桓也又庄子云桓侯行未出城门其前驱呼辟防人止之后为狂也司马彪云呼辟使人避道防人以桓侯名辟而前驱呼辟故为狂也】子剔成立【王劭按纪年云宋易城盱废其君辟而自立也】君偃自立为王【战国策吕氏春秋以偃諡曰康王也】桀宋【晋太康地记言其似桀也】春秋讥宋之乱自宣公废太子而立弟国以不寜者十代【按春秋公羊有此説左氏则无讥焉】大夫正考父美之故追道契汤髙宗殷所以兴作商颂【按裴骃引韩诗商颂章句亦美襄公非也今按毛诗商颂序云正考父于周之太师得商颂十二篇以那为首国语亦同此説今五篇存皆是商家祭祀乐章非考父追作也又考父佐戴武宣则在襄公前且百许嵗安得述而美之斯谬説耳】伤中国阙礼义襃之也【襄公临大事不忘大礼而君子或以为多且伤中国之乱阙礼义之史遂不嘉宋襄之盛徳故太史公襃而述之故云襃之也】






　　史记索隠卷十一
<史部,正史类,史记索隐>
　　钦定四库全书
　　史记索隠卷十二
　　唐　司马贞　撰
　　晋系家第九
　　晋唐叔虞【按太叔以梦及手文而名曰虞至成王诛唐之后因戏削桐而封之叔字也故曰唐叔虞而唐有晋水至于燮改其国号曰晋侯然晋初封于唐故称晋唐叔虞也且唐本尧后封在夏墟而都于鄂鄂今在大夏是也及成王灭唐之后乃分徙之于许郢之间故春秋有唐成公是也即今之唐州也】武侯寜族【系本作曼期谯周作曼旗也】厉侯福【系本作辐焉】献侯【系本及谯周皆作苏】穆侯弗王【邹诞本作弗生或作防王并音秘】曲沃【河东之县名汉武改曰闻喜】翼【翼本晋都也自孝侯已下一号翼侯平阳绛邑县东翼城是也】子鱓【音时战反又音善又音陁】子都【系本作郄而他本亦有作都】先晋穆侯【晋有两穆侯言先以别后】栎【栎郑邑今河南阳翟是也故郑之十邑有樗有华】始都绛【春秋庄二十六年传士蒍城绛是也杜预曰今平阳绛邑县应劭曰绛水西南也】灭霍【按永安县西南汾水西有霍城古霍国有霍水出霍太山】灭魏【地理志河东北县古魏国地记亦以为然服防云在蒲坂非】灭耿【杜预曰平阳皮氏县东南有耿乡地记又曰皮氏县汾水南耿城是耿国服防云三国皆姬姓也】殊自失【太子之行如此妾则见君欲废而恨之今乃自以恨为失也】奔新城【国语云申生乃雉于新城庙韦昭云曲沃也新为太子城故曰新城】居二日【左传云六日不同】齧桑【裴氏云左传作采桑按今平阳曲南七十里河水有采桑津是晋境服防云翟地亦颇相近然字作齧桑齧桑卫地恐非也】东至河内【河内河曲也内音汭】弟生悼子【左传作卓子音耻角反弟女弟也】君弟毋防【弟但也】使死者复生【谓荀息受公命而立奚齐虽复身死不背生时之命是死者复生也】生者不慙【言生者见荀息不背君命而死不为之羞慙也】太子更丧矣【更作也更丧谓改丧言后十四年晋不昌】汾阳之邑【按国语命里克汾阳之田百万命丕郑以负蔡之田七十万今此不言亦其疏略也】吕省【左传作吕甥】郄称冀芮【三子晋大夫】恵公礼倨【礼倨谓受玉惰也事见僖十一年】韩原【在冯翊夏阳北二十里今之韩城县是】马鸷【竹二反谓马重而陷之于泥】辂秦穆【服防云辂迎也音五嫁反邹诞云五额反】翟伐咎如【赤狄之别种也隗姓也咎音髙邹诞本作囷如又云或作囚】长女妻重耳【左传伐廧咎如获二女以叔隗妻赵衰公子取季隗隗生伯儵叔刘则叔隗长季隗少而不同也】履鞮【即左传之勃鞮亦曰寺人披】可用与【音余诸本或为兴兴起也非翟可用兴起故奔之】犁二十五年【犁犹比也】国礼礼重耳【以国君之礼礼之也】适诸侯礼【上音敌】且言何以易之【子玉请煞重耳楚成王不许言人出言不可轻易之】河伯视之【视犹见也】郇城【音荀即文王之子所封又音环】王城【杜预云冯翊临晋县东有故王城今名武乡城】五虵为辅【龙喻重耳五虵即五臣狐偃赵衰魏武子司空季子及子推也旧云五臣有先轸颠颉今恐二人非其数】秦军河上【晋地也】患之【晋若攻楚则伤楚子送其入秦之徳又欲释宋不救乃亏宋公赠马之恵进退有难是以患之】其势宜释宋【楚初得曹又新婚于卫今晋执曹伯而分曹卫之地于宋则楚急曹卫其势宜释宋】宋公【成公王臣】齐将【国归父】秦将【小子憗】践土【杜预云践土郑地然据此文晋师还至衡雍衡雍在河南故刘氏云践土在河南下文践土在河北今元城县西有践土驿义或然也】王若曰父义和【按尚书文侯之命是平王命晋文侯仇之语今此文乃襄王命文公重耳之事代数悬隔勲策全乖太史公虽复弥缝左氏而系家颇亦时有疎谬裴氏集解亦引孔马之注而都不言时代乖角何习迷而同醉也然计平王至襄王为七代仇重耳为十一代而十三侯又平王元年至鲁僖二十八年当襄二十年为一百三十余嵗矣学者颇合讨论之而刘伯庄以为葢天子命晋同此一辞尤非也】王庭【服防云王庭是践土者据二十八年五月公会晋侯盟于践土又此上文四月甲午作王宫于践土王庭即王宫也】朝王于践土【按左氏传五月盟于践土冬防诸侯于温天王狩于河阳壬申公朝于王所此文亦説冬朝于王当合于河阳温地不合取五月践土之文】先縠将右行【左传屠撃将右行与此异】疑大夫帅【据左传荀林父竝是卿而云大夫帅者非也不置佐者当避天子也或新置三行官未备耳】乃间令使【使谓烛之武】东道交【交犹好也诸本及左传皆作主】取晋汪以归【按左传文二年秦孟明视伐晋报殽之役无取晋汪之事又其年冬晋先且居等伐秦取汪彭衙而还则汪是秦邑止可晋伐秦取之岂得秦伐晋而取汪也或者晋先取秦今伐晋而收汪是汪从晋来故曰取晋而归也彭衙在邵阳北汪不知所在】取晋之郩【徐云年表曰征然按文十年左传春晋人伐秦取少梁夏秦伯伐晋取北征北徴即年表之征今云郩者字误也征音惩亦冯翊之县名】顷王崩公卿争权【按春秋鲁文十二年顷王崩周公阅与王孙苏争政故不赴是】以车八百乗平周乱【文十四年传又云晋赵盾以诸侯之师八百乗纳捷甾于邾不克乃还而周公阅与王孙苏讼于晋赵宣子平王室而复之则以车八百乗自是宣子纳邾捷甾不闗王室之事但文相连耳多恐是误也】示眯明【邹诞云示眯为祁弥也即左传之提弥明也捷音市移反刘氏亦音祁为时移反则祁提二字同音也而此史记作示者示即周礼古本地神曰只皆作示字此为祁者葢由祗提音相近字遂变为祁也眯音米移反以眯为弥亦音相近耳又左氏桑下饿人是灵辄也其示眯明是嗾者也其人鬬而死即今合二人为一人非也】三行【如字】先纵【足用反又本作嗾又作蹴同素后反】为杀易【以防反】虏秦将赤【赤即斥谓斥之人也按宣八年左传晋伐秦获谍杀诸绛市葢彼谍即此赤也晋成公六年为鲁宣八年正同故知然】伐鲁取隆【刘氏音隆即龙也鲁北有龙山又此年当鲁成二年经或书齐伐我北鄙传曰围龙又邹诞及别本作傊字傊当作郓文十二年季孙行父帅师城诸及郓注曰傊即郓也字变耳地理志云在东莞县东也】中行桓子【荀林父也】萧桐侄子【左传作叔子】荀骓【音佳諡文子】鄢陵【偃又音于连反】宦者夺之【宦者孟张也】我栎【音厯释例云在河北地阙】靡下【徐云靡一作歴刘氏音眉绮反即靡笄】毋几为君【几音冀谓望也】会诸侯【于鸡泽】六卿强【韩赵魏范中行及智氏为六卿初韩赵魏为三卿而分晋政故曰三晋】中行寅【荀偃之孙也】范吉射【音亦范献子士鞅之子】以伐四卿【时赵魏韩共灭范氏及中行氏而分其地犹有智氏与三晋故曰四卿也】出公凿十七年【年表云十八年也】智伯乃立昭公曾孙骄是为哀公【按赵系家云骄是为懿公又年表云出公十八年次哀公忌二年次懿公骄十七年纪年又云出公二十三年奔楚乃立昭公之孙是为敬公系本亦云昭公生桓子雍雍生忌忌生懿公然晋赵系家及年表各各不同何况纪年之説也】哀公四年赵襄子韩康子魏桓子共杀智伯并其地【如纪年之説此乃出公二十二年事】十五年魏文侯初立【按纪年魏文侯初立在敬公十八年】幽公之时晋畏【畏惧也为衰弱故反朝韩魏也宋忠引此注系本而畏字为衰】盗杀幽公【纪年云夫人秦嬴贼公于髙寝之上】幽公子止是为烈公【系本云幽公生烈公止又年表云魏诛幽公立其弟止】子孝公颀立【系本云孝公倾纪年以孝公为桓公故韩子有晋桓侯】十七年孝公卒【纪年云桓公二十年赵成侯韩共侯迁桓公于屯留已后更无晋事】子静公俱酒立【系本云静公俱】静公二年魏武侯韩哀侯赵敬侯灭晋后三分其地【按纪年魏武侯以桓公十九年卒韩哀侯赵敬侯竝以桓公十五年卒又赵系家烈侯十六年与韩分晋封晋君端氏其后十年肃侯迁晋君于屯留】
　　楚系家第十
　　卷章【名老童故系本云老童生重黎】重黎【重氏黎氏二官代司天地重为木正黎为火正按左氏传少昊氏之子曰重颛顼氏之子曰黎今以重黎为一人仍是颛顼之子孙者刘氏云少昊氏之后曰重颛顼氏之后曰重黎对彼重则单称黎若自言当家则称重黎故楚及司马氏皆重黎之后非闗少昊之重愚谓此解为当】居火正【此重黎为火正彼少昊氏之后重自为木正知此重黎即彼之黎也】陆终生子六人【系本云娶鬼方氏妹曰女嬇】长曰昆吾【系本云其一曰樊是为昆吾又曰昆吾者卫是宋忠曰昆吾国名已姓所出左传曰衞侯梦见被髪登昆吾之观按今濮阳城中有昆吾台】二曰参胡【系本云二曰恵连是为参胡参胡者韩是宋忠曰参胡国名斯姓无后】三曰彭祖【系本云三曰籛是为彭祖彭祖者彭城是虞翻云名翦为彭姓封于大彭】四曰防人【系本云四曰求言是为郐人郐人者郑是宋忠曰求言名也妘姓所出郐国也】五曰曹姓【系本云五曰安是为曹姓曹姓邾是宋忠云安名也曹姓者诸曹所出】六曰季连芈姓【系本云六曰季连是为芈姓季连者楚是宋忠曰季连名也芈姓所出楚之先芈音弥是反芈羊声也】附沮【才叙反】熊【一作黮音土感反音与黮与亶同字亦作亶】熊杨【邹诞本作熊锡一作炀】杨粤【有本作杨雩音吁地名也今音越谯周亦作杨越】长子康勾亶王【系本康作庸亶作袒】注江陵【地理志云南郡之县也楚文王自丹阳徙都之】中子红为鄂王【有本作艺经二字音摰红从下文熊挚红读也占史考及邹氏刘氏等音无艺经恐非也】少子执疵为越章王【系本无执字越作就】子熊挚红立【如此史意即上鄂王红也谯周以为熊渠卒子熊翔立卒长子挚有疾少子熊延立此云摰红卒其弟煞而自立曰熊延欲会此代系则翔亦毋庸之弟元嗣熊渠者毋庸既早亡摰红立而被延煞故史考言挚有疾而此言弑也】季徇【旬俊反】叔堪【一作湛】熊噩【音鄂亦作咢】熊坎【苦感及一作菌又作钦】熊眴【徐音舜按玉篇在口部顾氏云楚之先即蚡胃也刘音舜其近代本即有字从目者刘舜音非】是为蚡冒【古本蚡作羒音愤冒音亡北反或亡报反】杜敖【上音侧状反】成王恽【防粉反左传作頵防贫反】伐黄【汝南弋阳县故黄国】灭防【谯周作灭归归即防之地名归乡也】宠姬【姬当作妺】愿有进隠【隠谓隠藏其意】郏鄏【按周书郏雒北山名音甲鄏谓田厚鄏故以名焉】二十年围宋以其杀楚使也【左传鲁宣公十二年楚子伐萧萧人囚楚相宜僚王曰勿杀吾退萧人杀之是杀楚使也】子员立【音云左传作麏】析父封曰【据左氏此是右尹子革之词此葢误也】僇越大夫常夀过【僇辱也】杀蔡大夫观起【音官观姓起名】起子从【松音】费无忌【左传作极极忌声相近】楚恐城郢【去年已城郢今又重言据左氏昭二十三年城郢二十四年无重城郢之文是史记误也】呉三公子【昭三十年二公子奔楚公子掩余奔徐公子烛庸奔钟离此言三公子非也】伏师涂【涂即攒涂也故下云恵王后即罢兵归服防説非】榆闗【此榆闗当在大梁之西也】蜀伐楚取兹方【兹方地名今阙】扜闗【按郡国志巴郡鱼复县有扜闗】盼子必用矣【盼则婴之同族】复搏其士卒【膊音亦有作附读战国策作整】得八邑【古本作八邑今亦作八城】襄陵【县名在河东】此国冠之上【音官令尹乃尹中最尊故以国为言犹如卿子冠军然】而大王和之【和谓楚与齐相和亲】注商于在今顺阳【按地理志丹水及商属农今言顺阳者是魏晋始分置顺阳郡商城丹水俱之】两国之兵必至【两国韩魏也】是我亡于秦【谓失商于之地】与秦战丹阳【北丹阳在汉中】秦破韩宜阳【农之县在渑池西南】昭雎【七余反】墓在平阳【非尧都也】秦武遂去之七十里【亦非河间之县则韩之平阳秦之武遂竝当在宜阳左右】二十六年齐湣王【按下文始言二十四年又更有二十六年则此错云二十六年衍字也当是二十年事又徐广推校二十年取武遂二十三年归武遂则此必二十年二十一年事乎】咸阳【古扶风渭城县故咸阳城也在水北山南故曰咸阳咸皆也】赵主父【主字亦或作王】鶀鴈【鶀音其小鴈也】罗鸗【吕静音聋邹亦音卢动反刘音龙鸗小鸟】青首【亦小鳬有青首者】驺费【邹秘二音】见鸟六双【以喻下文秦赵等十二国故曰六双】朝昔之乐【昔犹夕也】还【患音谓绕也】射国【音石】碆【作磻音畨】石傅弋【附音】　噣鸟于东海【噣音昼谓大鸟之有钩喙者以比齐也】还葢长城以为防【上还音患谓绕也葢者覆也言射者环绕葢覆使无飞走之路因以长城为防者徐以葢为益县非也长城当在济南】顾据午道【顾反也午道当在齐西界一从一横为午道亦未详其处】北达【言齐晋既伏牧燕不难也】三国布【亦作翅同式豉反二国齐赵燕也】击赵而顾病【顾犹反也】膺击韩魏【谓韩魏当秦之前故云膺撃俗本作鹰非】垂头中国【垂头犹申颈也言欲吞山东】煞共主臣世君【共主世君俱是周自谓也共主言周为天下共所宗主也世君言周室代代君于天下】塞驺鲁之心【驺鲁有礼义之国今楚欲结怨两周而夺九鼎是塞邹鲁之心】其兵利身【谓虎以爪牙为兵而自利于防身也】必万于虎矣【攻易而利大也】居三代之传器【谓九鼎也】吞三翮六翼【翮亦作防同音厯三翮六翼亦谓九鼎空足曰翮六翼即六耳翼近耳傍事具尔雅】夷陵【陵名后为县属南郡】熊元【左传作完】至新中【按赵地无名新中者中字误钜鹿有新市疑中当为市】蕲【机祈二音】几【祈音】孙检【裴注频引孙检不知其人本末葢齐人】
　　越王勾践系家第十一
　　二十余世至允常【按越在蛮夷少康之后地逺国小春秋之初未通上国国史既防略无世系故纪年称为粤子据此文勾践平呉之后周元王始命为伯后遂僭而称王】勾践【按纪年云晋出公十年十一月于粤勾践卒是执】越败呉于檇李【事在左传鲁定公十四年】败之夫椒【符焦二音本又作湫音酒小反贾逵云地名杜预云太湖中椒山也按国语云败之五湖则椒山为得败夫椒在哀公元年】保栖于会稽【邹诞云保山曰栖犹鸟栖于木以避害也故六韬曰军处山之髙者则曰栖】大夫种【大夫官种名也一曰大夫姓犹司马司徒之比葢非也】持满者与天【与天天与也言持满不溢与天同道故天与之】定倾者与人【人主有定倾之功故人与之也】节事者以地【国语以作与此作以亦与义也言地能财成万物人主宜节用以法地故地与之韦昭等解恐非】行成于呉【成者平也求和于呉也】间行【纪闲反间行犹防行】乃以美女寳器【国语云越饰美女二人使大夫种遗大宰嚭】必有当也【言悉五千人触战或有能当呉兵者故国语作耦耦亦相当对之名又下云无乃伤君王之所爱乎是有当则相伤也】逢同【逢姓同名故楚有逢伯】填抚【镇音】柘稽【越大夫也国语作诸稽郢】疥防【介尠二音】败之艾陵【在鲁哀十一年】虏齐髙国【国恵子髙昭子】而父【而汝也父夫差也】立若【若亦汝也】取吾眼置呉东门【国语云呉王愠曰孤不使大夫得见乃盛以鸱夷投之于江也】于黄池【在哀十三年】太子留守【据左氏传太子名友】习流二千人【虞书云流宥五刑按流放之罪人使之习战任为卒伍故有二千人】教士四万人【谓常所教练之兵也故孔子曰以不教民战是谓弃之是也】君子六千人【谓君所子养有恩恵者人按左氏楚沈尹戌帅都君子以济师杜预云都君子谓都邑之土有复除者国语王以私卒君子六千人】诸御千人【诸御谓御理事之官任军职掌者】不且得罪【虞翻注葢依国语之文今望此文谓使者宜速去不且得罪于越义亦通】君百家【国语云与之夫妇三百是也】王鼫与立【鼫音石与音余按纪年云于粤子勾践卒是菼执次鹿郢立六年卒乐资云越语谓鹿郢为鼫与也】子王不夀立【纪年云不夀立十年见杀是为盲姑次朱勾立】子王翁立【纪年于粤子朱勾三十四年灭滕三十五年灭郯三十七年朱勾卒】王翳卒子王之侯立【纪年云翳三十三年迁于呉三十六年卒七月大子诸咎弑其君翳十月粤杀诸咎粤滑呉人立孚错枝复君明年大夫寺区定粤乱立初无余之十二年寺区弟思赋杀其君莽安次无颛无颛八年薨是菼蠋夘故庄子云越人三弑其君子搜患之逃于丹穴不肯出越人薰之艾叶乗以王舆乐资云号曰无颛葢无颛后乃次无疆也则王之侯即无余也】之侯卒子王无疆立【葢无颛之弟也音其良反】试兵南阳【此南阳在齐之南界莒之西】常郯之境【常邑名葢田文所封邑郯故郯国二邑皆齐之南地】商于防郦【四邑竝属南阳楚之西南也】宗胡【宗胡邑名胡姓之宗因以名邑杜预云汝阴县北有故胡城是】夏路以左【徐氏以为江夏非也刘氏云楚适诸夏路出方城人向北行以西为左故云夏路以左其意为得也】是目论也【言越王知晋之失不自觉越之过犹人眼能见毫毛而自不见其睫故谓之目论也】复雠庞长沙【刘氏云复者发语之声非也言发语声者文势然也则是脱况字耳雠当作犫犫邑名字讹耳则犫庞长沙是三邑也下云竟泽陵当为竟陵泽言竟陵之山泽出材木故楚有七泽葢其一也合上文为四邑也】楚威王无疆北破齐于徐州【按纪年粤子无颛薨后十年楚伐徐州遂无楚败越杀无疆之语是无疆为无颛之后纪年不得録也】表会稽山以奉邑【国语云乃环会稽三百里以为范蠡之地奉音扶用反】鸱夷子皮【范蠡自谓也葢以呉王杀子胥而盛以鸱夷今蠡自以有罪故为号也韦昭曰鸱夷革囊也或曰生牛皮也】庄生【据其时代非庄周也然验其行事非子休而谁能信任于楚王乎】郑系家第十二
　　友初封于郑【郑县名属京兆秦武公十一年初县杜郑是也又系本云桓公居棫林徙拾宋忠云棫林与拾皆旧地名是封桓公乃名为郑耳至秦之县郑葢是郑武公东徙新郑之后其旧郑乃是故都故秦始县之】幽王以为司徒【韦昭据国语以幽王八年为司徒也】虢郐之君贪而好利【郑语云虢叔恃势郐仲恃险皆有骄侈又加之以贪冒是也虢叔文王弟郐妘姓之国也】欲居西方何如【国语曰公曰谢西之九州何如韦昭云谢申伯之国谢西有九州五州为乡其説异耳】封叔虞于唐【唐者古国尧之后其君曰叔虞何以知然者据此系家下文云唐人之季代曰唐叔虞当武王邑姜方动大叔梦天命而子曰虞与之唐及生有文在手曰虞遂以名之及成王灭唐而国太叔故因以称唐叔虞故杜预亦曰取唐君之名是也】果献十邑【国语云太史伯曰若克二邑鄢蔽补丹依野时歴华君之土也虞飜注皆依国语为记】武公掘突【谯周云名突滑皆非也葢古史失其名太史公循旧失而妄记之耳何以知其然者按下文其孙昭公名忽厉公名突岂有孙与祖同名乎当时旧史杂记昭厉忽突之名遂误以掘突为武公之字耳】郑侵周地取禾【隠二年左传郑武公庄公为平王卿士王贰于虢及王崩周人将畀虢公政夏四月郑祭足帅师取温之麦及成周之禾是】始朝周桓王【杜预曰桓王即位周郑交恶至是始朝故言始也左传又曰周桓公言于王曰我周之东迁晋郑焉依善郑以劝来者惧犹不蔇况不礼焉郑不来矣】与鲁易祊许田【许田近许之田鲁朝宿之邑祊者郑所受助祭太山之汤沐邑郑以天子不能巡守故以祊易许田各从其近】庄公与祭仲【左传称祭仲足葢祭是邑其人名仲字仲足故传云祭封人仲足是也此繻葛之战在鲁桓公五年】髙渠弥【一作弥一作眯并名卑反】祝聸【左传作祝聃】三公子皆君也【此文则数太子忽及□子亹为三而杜预云不数太子以子突子亹子仪为三葢得】厉公出居边邑栎【宋忠曰今颍川之阳翟县按栎音歴即郑初得十邑之歴也】煞其大夫单伯【依左传作檀伯檀伯郑守栎大夫事在桓十五年此文误为单伯者葢亦有所因也按鲁庄公十四年厉公自栎侵郑事与周单伯会齐师伐宋相连故误耳】公子婴【左传以郑子名子此云婴葢别有所】仪见甫假【左传作傅瑕此本多假借亦依字读】伯父原【左传谓之原繁】周恵王弟頽伐王【恵王庄王孙僖王子子頽王后姚所生事在庄十九年】文公踕立【音在接反系本云文公徙郑宋忠云即新郑】郑伐滑【僖二十四年左传郑公子士泄堵俞弥帅师伐滑】襄王使伯犕【音服左传王使伯服游孙伯如郑请滑杜预云二子周大夫知伯犕即伯服也】不赐厉公爵禄【此言爵禄与左氏説异左传云郑伯享王王以后之盘鉴与之虢公请器王予之爵则爵酒器是太史公与丘明説别也】公怒溉【音蔇左传作瑕】悼公防【刘音秘邹本一作沸一作弗左传作费扶味反】鄦公【音许】弟睔【公逊反】兄繻【音须邹氏云一作纁音训】子恽【纡粉反左传作髠原】定公入敬王于周【避弟子朝之乱】









　　史记索隠卷十二
　　钦定四库全书
　　史记索隠卷十三
　　唐　司马贞　撰
　　赵系家第十三
　　季胜生孟増是为宅臯狼【按如此説是名孟增号宅臯狼而徐广云或曰臯狼地名在河西按地理志臯狼是西河郡之县名葢孟增幸于成王成王居之于臯狼故云臯狼】取骥之乗匹【言造父取八骏品其色齐其力使驯调也竝四曰乗竝两曰匹】见西王母【穆天子传曰穆王与西王母觞于瑶池之上作歌是乐而忘归也谯周不信此事而云余尝闻之代俗以东西阴阳所出入宗其神谓之王父母或曰地名在西域有何见乎】攻徐偃王【谯周曰徐偃王与楚文王同时去周王逺矣且王者行有周衞岂闻乱而独长駈日行千里乎竝言此事非实也】五世生赵夙夙生共共生孟孟生衰【系本云公明生共孟及赵夙夙生成季衰衰生宣孟盾在左传云赵夙弟而此系家云共孟生衰谯周亦以此为误耳】赐赵夙耿【杜预曰耿今河东皮氏县耿乡是】赵衰为原大夫【系本云成季徙原宋忠云今鴈门原平县】太子母【穆嬴也】晋景公【成公之子名据】更立襄公曾孙周是为悼公【徐广云年表云襄公孙也晋系家襄公少子名周】生景叔【系本云景叔名成】公孙支与子舆【二子秦大夫公孙支子桑】范魁之西【范魁地名不知所在葢赵地】胄女孟姚【即姓嬴呉广之女姚姓孟字也七代孙武灵王也】吾有所见子晰也【简子见当道者乃寤曰嘻是吾前梦所见知其名曰子晰者】籍秦【据系本晋大夫籍游之孙籍谈之子】范氏【系本云范氏晋大夫隰叔之子士蒍之后蒍生成伯生武子会会生文叔燮燮生宣叔匄匄生献子鞅鞅生吉射】中行氏【系本云晋大夫逝敖生桓伯林父林父生宣伯庚宿庚宿生献伯偃偃生穆伯呉呉生寅本姓荀自荀偃将中军晋改中军曰中行因氏焉元与智伯同祖逝遨故智氏亦称荀】智瑶【系本云逝遨生庄子首首生武子防防生庄子朔朔生悼子盈盈生文子栎栎生宣子申申生智伯瑶】荀栎【智文子】韩不佞【韩简子】魏哆【魏简子系本名取】二子【范吉射荀寅也】中行文子【荀寅也】范昭子【范吉射也】昭公曾孙骄【骄懿公也或作哀公其大父雍即昭公少子号藏子】张孟同【按战国策作张孟谈谈者史迁之父名迁例改为同】代成君子浣立【代成君名周伯鲁之子系本云代成子起起即襄子之子无伯鲁非也】治中牟【此赵中牟在河北非郑之中牟】襄子弟桓子【系本云襄子子桓子与此不同】中山武公初立【按中山古鲜虞国姬姓也系本云中山武公居顾桓公徙灵夀为赵武灵王所灭不言谁之子孙徐广云中武公西周桓公之子亦无所据葢未能得其实耳】枪石二人【枪七羊反枪与石二人名】弟武公立【谯周云系本及説赵语者竝无其事葢别有据】魏献荣椽因以为檀台【刘氏云荣椽葢地名其中有一髙处可以为台非也按荣椽是良材可为椽斲饰有光荣所以魏献之故赵因用之以为檀台】肃侯【系本名语】子武灵王立【名雍】召公子职为燕王【燕系家无其事葢是疎也今此云使乐池送之必是慿旧史为説且纪年之书其説又同则裴骃之解得其防矣】孟姚也【孟姚呉广女也广舜之后故上文云余思虞舜之勲故命其胄女孟姚以配而七代之孙是已然舜后封虞在河东太阳山西上虞城是亦曰呉城虞呉音相近故舜后亦姓呉非独太伯虞仲之裔】错臂【错臂亦文身谓以丹青错画其臂孔衍作右臂左衽谓右袒其臂也】使绁谒之叔【为句】瓯越之人【刘氏云今珠崖儋耳谓之瓯人是有瓯越】三胡【林胡楼烦东胡是三胡也】且服奇者志淫【按邹鲁好长缨是奇服非其志皆淫僻也而有孔门顔冉之属岂是无奇行哉】俗僻者人易【言方俗僻处山谷而人皆改易不通大化则是呉越无秀士何得有延州来及大夫种之等】至寜葭【一作蔓葭县名在中山】而籍之【籍録也谓当时即记録书之于籍】二十五年恵后卒【按谓武灵之前后太子章之母恵文王之嫡母也恵后卒后呉娃始当正室至孝成二年称恵文后卒是也而下文又云孟姚卒后何宠衰欲并立亦误也】主父开之【开谓开门而纳之俗本亦作闻字者非也谯周及孔衍皆作闭之闭谓之藏也】探爵而食之【按曹大家云雀子也生受哺者谓之】梗阳【地理志云太原榆次有梗阳乡与杜预所据小别也】十四年乐毅将赵秦韩魏燕攻齐【按年表及韩魏等系家五国攻齐在明年然此下文十五年重撃齐是此文为得葢此年同伐齐耳】老妇恃辇而行耳【按束晳云赵恵文王何者呉广之甥娃嬴之子也如系家计之则武灵王十六年梦呉娃而纳之至二十七年王薨及恵丈三十二年卒考成王元年遣长安君若娃年二十入王宫至此亦年六十左侧亦可称老而束广防言太后才三十有奇者误也】信期曰【即下文髙信也】公主死【葢呉娃女恵文王之姉】以徳与国【与国赵也秦赵今为与国秦征兵韩帅之共赵伐齐以威声和赵是以徳与国】上佼【佼犹行也】燕周【赵人为赵将】欧代【东胡叛赵駈略代地人众以叛】燕相公孙操弑其王【按乐资云其王即恵王也】子义闻之【子义赵之贤人】长安君【孔衍云恵文后之少子也赵亦有长安今其地阙赵上党亦然】信梁【秦将也】太子死【赵之太子也史失名】徒父祺出【赵大夫名祺】廥烧【积刍藁之处为火所烧】以尉文相国【尉文葢地名或曰尉官文名谓以尉文所食之地以封亷颇也古文质略文省耳】栗腹卿秦【二人皆燕将姓名】十四年平原君赵胜死【按年表在十五年也】赵与燕易【音亦谓与燕换易县也】幽缪王迁【徐广云系本年表及古史考皆云今王迁无諡今唯此独称幽缪王者葢秦灭赵之后人臣窃追諡之太史公或别有所见故得而记之耳】
　　魏系家第十四
　　毕公髙与周同姓【左传富辰説文王之子十六国有毕原郇丰言毕公是文王之子此云与周同姓似不用左氏之説马融亦云毕毛文王庶子】卜偃曰【晋掌卜大夫郭偃也】生魏武子【左传武子名犨系本云毕万生芒季芒季生武仲州州与犨声相近字异耳代亦不同】生悼子徙治霍【系本云武仲生庄子绛无悼子又系本居篇曰魏武子居魏悼子徙霍宋忠曰霍今河东彘县也则是有悼子系本卿大夫代自脱耳然魏今河北魏县是也】生魏绛【諡昭子系本云庄子文错也居篇又曰昭子徙安邑亦与此文同也】僇辱杨子【左传曰戮杨干之仆】生魏嬴嬴生献子【系本云献子名荼荼庄子之子无魏嬴】献子生魏侈【侈他本亦作哆葢哆字误而代数错也按系本献子生简子取取生襄子多而左传云魏曼多是也则侈是襄子中间少简子一代】魏侈之孙曰魏桓子【系本云襄子生桓子驹】桓子之孙曰文侯都【系本云桓子生文侯斯其传云孺子是魏驹之子与此系代亦不同也】赵简子【赵鞅】中行文子【荀寅】范献子【范吉射】韩康子【名防】赵襄子【名无恤】智伯【智瑶也本姓荀亦曰荀瑶】韩武子【系本武子名启章康子子】子击生子防【乙耕反击武侯也防恵王也】河内【按大河在邺东故名邺为河内】三十五年秦复侵我阴晋【按年表作齐侵阴晋秦本纪云恵王六年魏纳阴晋更名曰寜秦徐氏云今之华阴也】三十八年秦败我武下得其将识【识将名也武下魏地】文侯卒【三十八年卒纪年云五十年卒】武侯元年赵敬侯初立【按纪年魏武侯之元年当赵列侯之十四年不同也又系本敬侯名章】二年城安邑王垣【按纪年十四年城洛阳及安邑王垣徐广云垣县在王屋山故曰王垣】翟败我于浍【古外反于浍于浍水之侧】齐威王初立【按纪年齐幽公之十八年而威王立】十六年武侯卒【按纪年武侯二十六年卒】公孙颀【音祈】韩懿侯【哀侯之子】赵成侯【系本云成侯名种】子防与公子缓争为太子【按纪年武侯元年封公子缓赵侯种韩懿侯伐我取蔡而恵王伐赵围浊阳七年公子瑗如邯郸以作难是説此事矣】故曰君终无适子【此葢古人之言及俗説故云故曰】三年齐败我观津【田完系家云败魏于浊津而围恵王恵王请献观以和解】六年伐取宋仪台【按年表作义台然义台见庄子司马彪亦曰台名郭象云义台灵台】中山君相魏【按魏文侯灭中山其弟守之后寻复国至是始令相魏其中山后又为赵所灭】十五年鲁卫宋郑来朝【按纪年鲁恭侯宋桓侯卫成侯郑厘侯来朝皆在十四年是也郑厘侯者韩昭侯也韩哀侯灭郑而徙都之改号曰郑】三十年与齐人战败于马陵【徐广曰在元城按纪年二十八年与齐田朌战于马陵上二年魏败韩马陵十八年赵又败魏桂陵与马陵异处】三十一年秦赵齐共伐我【按纪年二十九年五月齐田朌伐我东鄙九月秦卫鞅伐我西鄙十月邯郸伐我北鄙王攻卫鞅我师败绩是也然言二十九年不同】于是徙大梁【纪年以为恵王九年葢误也】三十六年恵王卒【按纪年恵成王三十六年改元称一年未卒也】子襄王立【系本襄王名嗣】子哀王立【按系本襄王生昭王无哀王葢脱一代耳而纪年説恵成王三十六年又称后元一十七年卒今此文分恵王之厯以为二王之年又有哀王凡二十二年纪事甚明葢无足疑而孔衍叙魏语亦有哀王葢纪年之作失哀王之代故分襄王之年为恵王后元即以襄王之年包哀王之代耳】樗里子【秦昭王弟疾居樗里因号焉】犀首【犀首官名即公孙衍】岸门【徐广云颍阴有岸门亭刘氏云河东皮氏县有岸头亭也】六年秦求立公子政【魏公子也】八年伐卫【纪年云八年翟章伐卫】昭鱼【昭奚恤也】薛公【田文也】魏章【章为魏将后又相秦】太子之自相【太子即襄王也】阳晋封陵【纪年作晋阳封谷】二十三年哀王卒【按汲冢纪年终于哀王二十年昭王三年丧毕始称元年耳】子昭王立【系本昭王名遫】芒夘以诈重【谓夘以智诈见重于魏】子安厘王立【系本安僖王名圉】郪丘【七丝反又音妻】中旗冯琴【按战国策作推琴者春秋后语作伏琴而韩子作推琴説苑作伏瑟文各不同】愿王之勿易也【以豉反】唐雎【七余反】足以为与也【与谓许与为亲而结和也】骑危【上音奇危栋上也礼云中屋履危葢升屋以避兵】与大梁邺【战国策邺作邻字为得】是复阏与之事【复音扶富反谓前年秦韩相攻阏与而赵奢破秦军】道涉谷【道犹行也涉谷是徃楚之险路从秦向楚有两道涉谷是西道河内是东道】垝津【在河北音九毁反】所攻甚难【攻亦作致战国策见作致军言致军粮难也】邢丘城【按战国策云邢丘安城此少安字耳】河内共汲【汲亦作波波及汲皆县名俱属河内】聴使【上平声下去声】从林乡军【刘氏云林地名葢春秋时郑地之棐林在大梁之西北徐广云在宛陵也】五入囿中【囿即圃田圃田郑薮属魏徐广云一作城而战国策作国中】文台隳【文台台名列士传曰隠陵君施酒文台也】垂都焚【垂地名有庙曰都竝魏邑名】异日从之不成也【从音足松反】秦挠之以讲【桡音尼孝反谓韩被秦之兵挠扰已经三年云欲讲説与韩和】识亡不聴【识犹知也故战国策云韩知亡犹不聴也】故臣愿以从事【从音足松反从事言信而事王也战国策亦然】赵挟韩之质【言韩以质子入赵则赵挟韩质而亲韩也】韩必効之【効犹致也谓致故地于赵也】或为增谓秦王【按战国策作苏秦为公子增谓秦王】公孙喜【战国策作公孙衍】太子增立是为景湣王【系本云安厘王生景湣王午】説者皆曰魏以不用信陵云云虽得阿衡之徒曷益乎【按谯周曰以予所闻所谓天之亡者有贤而不用也如用之何有亡哉使纣用三仁周不能王况秦虎狼乎】韩系家第十五
　　韩之先与周同姓【按左氏传云邘晋应韩武之穆是武子之子故诗称韩侯出祖是有韩而先灭今据此文云其后裔事晋封于韩原曰韩武子则武子本是韩侯之后晋又封之于韩原即今之冯翊韩城是也然按系本及左传旧説皆谓韩万是曲沃桓叔之子即是晋之支庶又国语叔向谓韩宣子能修武子之徳起再拜谢曰自桓叔已下嘉吾子之赐亦言桓叔是韩之祖也今以韩侯之后别有桓叔非闗曲沃之桓叔如此则与太史公之意亦有违】武子后三世【系本云万生赇伯赇伯生定伯简简生舆舆生献子厥】宣子徙居州【宣子名起州今在河内是也】贞子徙平阳【系木作平子名须宣子子也又云景子居平阳平阳在山西宋忠曰今河东平阳县】简子代【徐广云史记多无简子庄子而云贞子生康子班氏亦同按系本有简子名不信庄子名庚赵系家亦有简子名不佞】康子【名虎】武子【名启章】子景侯立【纪年及系本皆作景子名处】子列侯取立【系本作武侯】列侯三年聂政杀韩相侠累【战国策作杀韩傀髙诱曰韩傀侠侯累也】列侯子文侯立【按纪年无文侯系本无列侯】哀侯二年灭郑【按纪年魏武侯二十一年韩灭郑哀侯入于郑二十二年晋桓公邑哀侯于郑是韩既徙都因改号曰郑故战国策谓韩恵王曰郑恵王犹魏徙大梁称梁王然也】六年韩严弑其君哀侯而懿侯立【按年表懿侯作庄侯又纪年云晋桓公邑哀侯于郑韩山坚贼其君哀侯而立韩若山若山即懿侯也则韩严为韩山坚也而战国策又有韩仲子名遂又恐是韩严也】韩姬弑其君悼公【纪年姬亦作玘竝音羊之反姬是韩大夫而王劭亦云不知悼公何君也】二十六年昭侯卒【按纪年郑昭侯武薨次威侯立威侯七年与邯郸围襄陵五月梁恵王会威侯于巫沙十月郑宣王朝梁不见威侯之卒下败韩举在威侯八年而此系家即以为宣恵王之年又上有杀悼公悼公又不知是谁之諡则韩防小国史失代系故此文及系本不同葢亦不可复考】八年魏败我将韩举【韩举则是韩将不疑而纪年云韩举赵将葢举先为赵将后入韩又纪年云其败当韩威王八年是不同也】败我修鱼【地名】韩将防申差【防申差二将防音瘦亦作鲠】公仲【韩相国名侈】一易二之计【一谓名都也二谓使不伐韩而又与之伐楚也】警公仲之行【警戒也战国策作衞】将西购于秦【战国策作讲讲亦谋议与购求意通】韩不能聴我【言韩王信楚之救虽不能聴待楚救至折入于秦犹徳于楚也】韩之徳王也必不鴈行以来【言韩以楚必救己已虽随秦来战犹徳于王故不为鴈行而来言不同心旅进也】以楚殉韩【殉从死也言以死助韩】止公仲之行【止不令西之秦】丹阳【故楚都在今均州】方城之外【方城楚之北境之外北境之北也】殆不合矣【殆不合于南郑】以到之【到欺也犹俗云张到然战国策作劲劲强也】楚阴得秦之不用也【言楚阴知秦不为公用亦必易为公相支拒也】昭鱼【战国策谓之昭】言收玺【刘氏云诈言昭鱼来秦欲得秦官之印玺收即取之义也】芈戎【芈姓戎名秦宣太后弟号新成君】公叔伯婴【按战国策公叔伯婴与虮虱及公子咎竝是襄王子然伯婴即太子婴婴前死故咎与虮虱又争立此取战国策説伯婴未立之前亦与虮虱争立故事重而文到也】为韩求质子【令韩求楚更以别人为质以替虮虱也】楚王聴入质子于韩【质子虮虱也】公又为秦求质子于楚【令芈戎敎秦于楚索韩所送质子令入之于秦也】陈筮【徐广云一作荃战国策作田荼】
　　田敬仲完系家第十六
　　陈厉公他【音徒何反此系家以他为厉公而左传厉公名跃陈系家又有利公跃利即厉也是厉公名跃葢他是厉公之兄未逾年无諡今此云厉公他非也他一名五父故经云蔡人杀陈他传又云蔡人杀五父是也】敬仲生穉孟夷【系术作夷孟思葢穉是名孟夷字也】孟夷生湣孟庄【系本作闽孟克】注一作芷【昌改反】以陈字为田氏【据如此云敬仲奔齐以陈田二字声相近遂以为田氏应劭云始食菜于田则田是地名未详其处】栾逞【音盈史记多作逞字】国恵子【名夏】髙昭子【名张】子荼【音舒又如字】槖中【音托槖中谓皮槖之中】御鞅【御官也鞅名也亦田氏之族】监止【上音如字又音苦滥反监姓也名止】妪乎采芑【言妪之采芑莱皆归入于田成子以刺齐国之政将归陈】子我者监止之宗人也【按齐系家云子我夕贾逵云即监止也寻其文意当是监止今云宗人葢太史误也】需事之贼【上音须需者疑也疑必致难故云事之贼也】徐州【音舒徐州齐邑薛县是也非九州之徐】襄子盘【徐广云一作暨音许既反系本作班】庄子曰【系本名伯】自安平以东【按司马彪郡国志北海东安平六国时曰安平则徐广云在北海是】成子有七十余男【按鲍昱云陈成子有数十妇生男百余人与此亦异然谯允南按春秋陈恒为人虽志大负杀君之名至于行事亦修整故能自保固非茍为禽兽之行夫成事在徳虽有奸子七十祗以长乱事岂然哉言其非实也】庄子卒子太公和立【按纪年齐宣公十五年田庄子卒明年立田悼子卒乃次立田和是庄子后有悼子葢立年无几所以作系本及记史者不得録也而荘周及鬼谷子亦云田成子杀齐君十二代而有齐国今据系本系家自成子至王建之灭唯祗十代若如纪年则悼子及侯剡即有十二代乃与荘子鬼谷说同明纪年亦非妄】宣公五十一年田会自廪丘反【纪年宣公五十一年公孙会以廪丘叛于赵十二月宣公薨于周正为明年二月】康公贷立【音土代反】注伐鲁取最【音祖外反】伐卫取毌【毌音贯古国名卫之邑今作毌者字残缺耳】与魏文侯会浊泽【徐广云康公十六年葢依年表为説而不省此上文贷立十四年又云明年会平陆又三年会浊津则是十八年表及此注竝误也】太公和卒子桓公午立【纪年齐康公五年田侯午生二十二年田侯剡立后十年齐田午弑其君及孺子喜而为公春秋后传亦云田午弑田侯及其孺子喜而兼齐是为桓侯与此系家不同也】段干朋【段干姓朋名也战国策作段干纶】田臣思【战国策作田期思纪年谓之徐州子期葢即田忌也】桓公午五年秦魏攻韩求救于齐齐桓公召大臣而谋【谓驺忌段干朋如战国策威王二十六年邯战之役有此谋臣耳又南梁之难在宣王二年有驺子田忌孙膑之谋战国策又有张田其辞前后交互是记史者所取名异故不同耳】六年救卫桓公卒【按纪年梁恵王十二年当齐桓公十八年后威王始见则桓公十九年而卒与此不同】大浊以温者君也【按春秋后语温字作春春气温义亦相通也蔡邕曰凡以缓急为清浊琴紧其则清缦其则浊】醳之愉【上音释与下文舍字竝同愉音舒也】得全全昌【按得全谓人臣事君之礼全具无失故云得全也全昌者谓若无失则身名获昌故云全昌也】谨毋离前【谓佩服此言常无离心目之前】狶膏棘轴【狶膏猪脂也棘轴以棘木为车轴至滑而坚也然而穿孔若方则不能运转言逆理反经也故下忌曰请谨事左右言每事须顺从】弓胶昔干【音孤捍反昔久旧也干弓干也徐广又曰一作干考工记作防干则防昔音相近言作弓之法以胶被昔干而纳诸檠中则是以势令合耳】而不能傅合疏罅【傅音附罅音五嫁反以言胶干可以势暂合而久亦不能常傅合于疏罅隙缝以言人臣自宜弥缝得所岂待拘以礼制法式哉故下云请自附于万人是也】大车不较【较者校量也言有常制若大车不较则车不能载常任琴不能成五音也】魏王问曰王亦有寳乎威王曰有【按韩婴诗外传以为齐宣王其説异也】檀子者【檀子齐臣檀姓子美称大夫皆称子盼子田盼也黔夫及种首皆臣名事悉具战国策也】泗上十二诸侯【邾莒宋鲁之比】孙子【孙膑也】败魏桂陵【在威王二十六年】破魏马陵【在宣王二年】杀其大夫牟辛【牟辛大夫姓字也徐广曰一作夫人按年表亦作夫人字王劭按纪年云齐桓公十一年杀其君母宣王八年杀王后然则夫人之字或如纪年之説】三十五年公孙阅【战国策作公孙闳】谓成侯邹忌曰【云云】田忌闻之因率其徒攻临淄求成侯不胜而奔【按战国策田忌前败魏于马陵因被构不得入齐非是居齐歴十年乃出奔也是时齐都临淄且孟尝列传云田忌袭齐之边邑其言为得即与系家不同也】战于南梁【晋太康地理记曰战国谓梁为南梁者别之于大梁少梁也】宣王二年战南梁王召驺忌子【按纪年威王十四年田朌伐梁战马陵战国策南梁之难有张田对曰早救之此云邹忌者王劭云此时邹忌死已四年又齐威时未称王故战国策谓之田侯今此以田侯为宣王又横称驺忌皆谬矣】明年梁恵王卒【按纪年梁恵王乃是齐湣王为东帝秦昭王为西帝时此时梁恵王改元称一年未卒也而系家以其后即为魏襄王之年又以此文当齐宣王时实所不能详考】齐稷下学士复盛【刘向别録曰齐有稷门齐城门也谈説之士期会于其下齐地记曰齐城西门侧系水左右有讲室趾徃徃存焉葢因侧系水出故曰稷门古侧稷音相近耳又虞喜曰齐有稷山立馆其下以待游士亦异説也春秋传曰莒子如齐盟于稷门】湣王地【系本名遂】寡人弗能拔【能犹胜也言不胜其拔故聴齐拔之耳】逐张仪【逐随也】三国之兵【抟音谓握领也徐作専亦通】三川【韩也】公令楚王【公谓陈轸】执左券【券要也左不正也言我以右执其左而责之】宋治不安【战国策作宋地不安】结轶【轶音侄轶者车辙也言车辙徃还如结也战国策作结靷】淖齿【淖音女敎反】周子【葢齐之谋臣史失名也战国策以周子为苏秦而楚字皆作燕然此时苏秦死已久矣】住建共者客耶【音邪谓是建客邪客説建住言遂乃失策令建迁共共今在河内也】用客之不详也【谓不详审用客不知其善否也】比犯二君【比如字又频律反二君即悼公简公也僖子废晏孺子鲍牧以乞故杀悼公而成子又杀简公故云田氏比犯二君也】













　　史记索隠卷十三
　　钦定四库全书
　　史记索隠卷十四
　　唐　司马贞　撰
　　孔子系家第十七【古敎化之主吾之师也为帝王之仪表示人伦之准的自子思以下代有哲人继世象贤诚可仰同列国前史既定吾无间然矣又孔子非有诸侯之位而亦称系家者以是圣人为敎化之主又代有贤哲故称系家焉】
　　昌平乡陬邑【陬是邑名昌平乡号孔子居鲁之邹邑昌平乡之阙里也】防叔【家语孔子宋防子之后宋襄公生弗父何以让弟厉公弗父周周生世子胜胜生正考父考父生孔父嘉五世亲尽别为公族姓孔父生子木金父金父生睾夷生防叔畏华氏之逼而奔鲁故孔氏为鲁人也】野合而生孔子【家语云梁纥娶鲁之施氏生九女其妾生孟皮孟皮病足乃求婚于顔氏徴在从父命为婚其文甚明今此云野合者葢谓梁纥老而徴在少非当壮室初笄之礼故云野合谓不合礼仪故论语云野哉由也又先进于礼乐野人也皆言野者是不合礼耳】襄公二十二年【公羊传襄公三十一年十有一月庚子孔子生今以为二十二年葢以周正十一月属明年故误也后序孔子卒云七十二嵗每少一嵗也】圩顶【扞音乌顶音鼎圩顶言顶上窳也故孔子顶如反宇反宇者若屋宇之反中低而四傍髙也】叔梁纥死【家语云生三嵗而梁纥死】疑其父墓处【谓孔子少孤不的知父坟处非谓不知其茔地征在笄年适于梁纥无几而老死是少寡葢以为嫌不从送故不知坟处遂不告耳非讳之也】五父之衢【谓孔子不知父墓乃且殡其母于五父之衢是其谨慎也】要绖【家语孔子之母丧既练而见不非之也今此谓孔子实要绖与飨为阳虎所绌亦近诬矣一作要经要经犹带绖也故刘氏云嗜学之意是也】孟厘子病【昭公七年左传云孟僖子病不能相礼乃讲学之及其将死召大夫云云按谓病者不能礼为病非疾困之谓也至二十四年僖子卒贾逵云仲尼时年三十五矣是此文误也】南宫敬叔【左传及系本敬叔与懿子皆孟僖子之子不应更言鲁人亦太史公之疎耳】为季氏史【有本作委吏按赵岐曰委吏主委积仓库之吏】适周【庄子云孔子年五十一南见老聃葢系家亦依此为説而不究其防遂俱误也何者孔子适周岂访礼之时即在十七耶且孔子见老聃云甚矣道之难行也此非十七之人语也乃既仕之后言耳】送人以财【庄周财作轩】为人子者毋以有已【家语作无以有已为人子者】为人臣者毋以有已【家语作无以恶已为人臣者王肃云言聴则仕不用则去保身全行臣之节也】起累绁之中【家语无此一句孟子以为不然之言也】学之三月【按论语子语鲁太史乐非齐太史也又子在齐闻韶三月不知肉味无学之文今此合论语齐鲁两文而为此言恐失事实】将欲以尼谿田封孔子【此説出晏子及墨子其文微异】大贤之息【息者生也言上古大贤生则有礼乐至周室防而始缺有间也】奉子以季氏【刘氏奉音扶用反非也今奉音如字谓奉待孔子如鲁季氏之职故下文云以季孟之间待之也】土缶中若羊【家语云桓子穿井于费得物如土缶其中有羊马是也】防防阆【防音逵阆音两家语作魍魉】注防一足越人为之山缫【缫音骚然山缫独一足是山神名故谓之防防一兄兽状如人也】注沐肿【音木踵】隳会稽【会稽山名越之所都隳毁也呉伐越在鲁哀元年】厘姓【厘音僖家语云姓漆葢误系本无漆姓】公山不狃【狃音女久反邹氏云一作蹂论语作弗櫌】使人召孔子【捡家语及孔氏之书竝无此言故桓谭亦以为诬也】四方皆则之【家语作西方王肃云鲁国近东故西方诸侯皆取法则焉】及齐平【及与也平成也谓与齐和好故云平】鼓噪【家语作莱人以兵鼓噪劫定公祓音弗谓舞者所执故周礼噪有祓舞拨音伐谓大楯也】歴阶【谓歴阶级也故王肃云歴阶登阶不聚足】荧惑【谓经营而惑乱也家语作荧侮】汶阳【左传郓驩及龟阴之田则三田皆在汶阳也】皆予之以归【家语作皆如归】舞康乐【家语作容玑王肃云舞曲名也】周道游【谓请鲁君为周徧道路游行因出观齐之女乐】屯【地名】浊邹家【孟子曰孔子于卫主顔讐由弥子之妻与子路之妻兄弟也今此云浊邹是子路之妻兄所説不同】六万【若六万石似太多当是六万斗亦与汉之秩禄不同】一出一入【谓以兵仗出入以胁夫子也】由彼缺也【谓昔所被攻缺破之处也】匡人【匡宋邑也家语云匡人简子以甲士围夫子】然后得去【家语子路弹劎而歌孔子和之曲三终匡人解围而去今此取论语文王既没之文及从者臣寗武子然后得去葢夫子再厄匡人或设辞以解围或弹剑而释难今此合论语家语之文以为一事故彼此文交互耳】吾乡为弗见见之礼答焉【上见如字下见音防徧反去声言我不为相见之礼现而答之】招摇市过之【家语作游过市】或谓子贡曰【家语姑布子卿谓子贡曰】其颡似尧【家语云河目而隆颡其颡似尧】陈涽公【家语国语皆作陈恵公非也按恵公以鲁昭元年立定四年卒又按系家涽公十六年孔子适陈十三年亦在陈则此涽公为是】寜鬭而死【家语云我寜鬭死挺劎而合众将与之战蒲人惧是也】西河【此西河在卫地非魏之西河也】中牟【此河北之中牟葢在汉阳西】师襄子【家语师襄子曰虽以撃鼓为实能于琴葢师襄子鲁人论语谓之撃磬襄是也】几然而长【几与注颀竝音祈家语无此四字】望羊【王肃云望羊望羊视也】窦鸣犊舜蕐【家语及闻赵简子杀窦犨鸣犊及舜华国语云鸣铎窦犨则窦犨字鸣犊声转字异或作鸣铎庆华当作舜华诸説皆同】蛟龙【有角曰蛟龙龙能兴云致雨调和阴阳之气】陬操【此陬乡非鲁之陬邑家语云作槃操也】孔子遂行【此鲁哀二年也】归乎归乎【此系家再有归与之辞者前辞出孟子此辞见论语葢止是一称归与二书各记之今前后再引亦失之也】社地七百里【古者二十五家为里里则各立社则书社者书其社之人名于籍葢以七百里书社之人封孔子也故下冉求云虽累千社而夫子不利是也】征百牢【此哀七年时也百牢牢具一百也周礼上公九牢侯伯七牢子男五牢今吴徴百牢夷不识礼故也子贡对以周礼而后呉亡是惩也】注去呉会缯已四年【徐説去会四年是也按左传及此文孔子是时在衞归鲁不见有在陈之文在陈当哀公之初葢年表误尔】凡十四嵗而反乎鲁【前文孔子以定公十四年去鲁计至此十二年鲁系家云定公十二年孔子去鲁则首尾计十五年矣】季康子问政【论语季康子问政子曰政者正也又哀公问曰何为则民服子曰举直错诸枉则民服今此初论康子问政未合以孔子答哀公使民服葢太史公撮略论语为文而失事实】恂恂【有本作逡逡音七旬反】辩辩【论语作便便】车子鉏商【春秋传及家语竝云车子鉏商而服防以子为姓非也今以车子为主车车士防者之人也人防故略其姓则子非姓也】据鲁亲周【言夫子修春秋以鲁为主故云据鲁亲周葢孔子之时周虽防而亲周王者以见天下之有宗主也】孔子年七十三【若孔子以鲁襄二十一年生至哀十六年为七十三若襄二十二年生则孔子年七十二经传生年不定致使孔子夀数不明】失礼为昏失所为【左传及家语皆云失志为昏失礼为与此不同也】雒离【各离二音又音落藜藜是草名也】毚檀【上音谗毚檀檀树之别种】安贵五味【安贵香名出西域五味药草也】相诀而去【诀音决诀者别也】子贑庐于冢上【按家语无上字且礼云适墓不登陇岂合庐于冢上乎葢上者亦是边侧之义】弟子内后世因庙藏孔子衣冠【谓孔子所居之堂其弟子之中孔子没后后代因庙藏夫子平生衣冠琴书于夀堂中】孔子生鲤【按家语孔子年十九娶于宋之笄官氏之女一嵗而生伯鱼伯鱼之生鲁昭公使人遗之鲤鱼夫子荣君之赐因以名其子也】余只回留之不能【只敬也言只敬迟回不能去之有本亦作低回义亦通】言六艺者折中于夫子【离骚云明五帝以折中王帅叔云折中也正也宋均云折断也中当也按言欲折断其物而用之与度相中当故以言其折中也】
　　陈涉系家第十八【按胜立数月而死无后亦称系家者以其所遣王侯将相竟灭秦以其首事也】
　　阳城【韦昭云属颍川地理志云属汝南不同者按郡县之名随代分割葢阳城旧属汝南史迁云今为汝阴后又分颍川韦昭据以为説故其不同他皆仿此】阳夏【夏音贾韦昭云淮阳县后属陈】佣耕【广雅云佣役也按谓役力而受雇直也】鸿鹄之志哉【尸子曰鸿鹄之羽翼未合而有四海之心是按鸿鹄是一鸟若鳯凰然非谓鸿鴈与黄鹄也鹄音户酷反】发闾左【闾左谓居闾里之左也秦时复除者居闾左今力役凡在闾左者尽发之也又云凡居以富强为右贫弱为左秦役戍多富者役尽兼取贫弱者也】适戍渔阳【适音直革反又音磔故汉书有七科适戍者屯兵而守也地理志渔阳县名在渔阳郡也】等死死国【谓欲经营图国假使不成而败犹胜为戍卒而死也】二世少子【姚氏按隠士遗章邯书云李斯云二世废十七兄而立今王则二世即是始皇第十八子】未知其死也【如淳云扶苏自杀故人不知其死或以不知何坐而死故天下寃二世杀之其意亦得今宜依文而解直是扶苏为二世所杀而百姓未知故欲诈自称之也】为天下唱【汉书作倡倡谓先也説文云倡首也】乃行卜【行者先也一云行徃也】卜之鬼乎【裴注引苏林臣瓒义亦当矣而李奇又云卜者戒曰所卜事虽成当死为鬼恶指斥言之而胜失其防反依鬼神起怪葢亦得本防也】念鬼【念者思也谓思念欲假鬼神事耳】又间令【服防云间音中间之间郑氏云间谓窃令人行也孔文祥又云窃伺间隙不欲令众知之也】次所旁丛祠【次师所次舍处也墨子云建国必择木之修茂者以为丛位髙诱注战国策云丛神祠也丛树也】夜篝火【篝音沟汉书作搆郭璞云篝笼也】将尉【官也汉旧仪大县二人其尉将屯九百人故云将尉也】劎挺【徐广云挺夺也按夺即脱也説文云挺拔也按谓尉拔剑而广因夺之故得杀尉】借第令无斩【苏林云借第假借且令失期不斩则戍死者固十七八然第一音次第之第又小顔云第但也刘氏云借音子夜反应劭读如字云借吏士之名借也各以意言苏説为近之也】举大名【大名谓大称名也】攻蕲【音机又音祈县名属沛县】蕲下【下降也谓以兵临而即降也】符离【韦昭云属沛郡】徇蕲【李音云徇略也音辞峻反】至陈【地理志陈县属淮阳】郡守令皆不在【张晏云郡守及令皆不在非也按地理志云秦三十六郡竝无陈郡则陈止是县言守令则守非官也与下守丞同也则皆字是衍字】谯门中【葢谓陈县之城门一曰丽谯故曰谯门中非上谯县之门也谯县守已下讫故也】张楚【按李奇云欲张大楚国故称张楚也】至东城【地理志属九江】三川守【三川今洛阳也地有伊洛河故曰三川秦曰三川汉曰河南郡李由李斯子也】房君蔡赐为上柱国【房邑也爵之于房号曰房君蔡赐其姓名晋灼按张耳传言相国房君者葢误耳涉始号楚因楚有相国之官故以官蔡赐葢其时草创亦未置相国之官】人奴产子生【按汉书无生字小顔云犹今言家产奴也】次曹阳【晋灼云亭名也在农东十二里小顔云曹水之阳也其水出陜县西南岘头山北流入河魏武帝谓之好阳】周文自刭【越系家句践使罪人三行属剑于刭曰不敢逃刑乃自刭郭璞注三苍以为刭刺也】趣赵兵【上音促促谓催促也】亟入闗【亟音棘亟急也】陵君【晋灼云今在梁国也按今梁国有寜陵县是也字转异耳】少遗兵【按遗谓留余也】阳城人邓説【地理志阳城县属颍川説音悦凡人名皆音悦】将兵居郯【音谈东海之县名非也按章邯军此时未至东海此郯别是地名或恐剡当作郏郏是郏鄏之地或见下有东海郯故误】铚人伍徐【地理志铚县属沛伍徐汉书作伍逢也】取虑人【地理志县名属临淮音秋闾二音取又音子臾反】腊月【臣瓒云建丑之月也顔游秦云按史记表二世二年十月诛葛婴十一月周文死十二月陈涉死是也宗禀荆楚记云腊节在十二月故因是谓之腊月也】还至下城父【按旧以陈王从汝阴还至城父县因降之故云还至下城父又顾氏按郡国志山乗县有下城父聚在城父县东下读如字其説为得之】涓人【音公反服防云给涓通也如今谒者】仓头军【韦昭云军皆着青防】以陈为楚【为如字读谓又以陈地为楚国】秦左右校【按即左右校尉军也】自辩数【一音疎主反谓自辩説数与涉有故旧事验也又音朔数谓自辩徃数与涉有故此数犹朋友数之数也】伙颐涉之为王【服防云楚人谓多为伙按又言颐者助声之辞也谓涉为王宫殿帷帐庶物伙多惊而伟之故称伙颐也】沈沈者【应劭曰以为沈沈宫室深邃貌故音长含反而刘伯庄以沈沈犹谈谈谓故人呼为沈沈者犹俗云谓谈谈汉是】故人皆自引去【顔氏引孔丛云陈胜为王妻之父兄徃焉胜以众賔待之妻父怒云怙强而傲长者不能久焉不辞而去是其事类也】辄自治之【谓呉房朱武等以素所不善者即自验问不徃下吏】褚先生曰【徐广与裴骃据所见别本及班彪奏事皆云合作太史公今据此是褚先生述史记加此赞首地形险阻数句之言然后始称贾生之言因即改太史公之目而自题已位号也已下义竝已见始皇之本纪讫】仰闗【仰字亦作卭竝音仰谓秦地形髙故竝仰向闗门而攻秦亦有作叩字非也】九国之师【九国者谓六国之外更有宋卫中山】流血漂橹【説文云橹大楯也】执敲扑【臣瓒云短曰敲长曰扑】贯弓【音乌蛮反又如字贯谓上也】金人十二【各重千石坐髙二丈号曰翁仲】而谁呵【音何亦何字犹今巡更问何谁】仟伯之中【谓在千人百人之长也音千百如淳云时皆屈在仟陌之中陌音貊】鉏耰棘矜【鉏耰谓鉏木也论语曰耰而不辍是也棘防也矜柄也音勤】乡时之士【上音香亮反乡时犹徃时也谓孟尝信陵苏秦陈轸之比也】度长絜大【絜音下结反谓如结束知其大小也】抑八州【谓秦强而抑八州使朝已也汉书作招八州亦通也】仁心不施【式豉反言秦虎狼之国其仁心不施及于天下故亡也】
　　外戚系家第十九【外戚纪后妃也后族亦代有封爵故也汉书则编之列传之中王隠则谓之为纪而在列传之首也】
　　继体守文【按继体谓非创业之主而是嫡子继先帝之正体而立者也守文者犹法也谓非受命创制之君但守先帝法度为之主耳】非独内徳茂【按谓非独君徳于内茂盛而亦有贤后妃外戚之亲以助教化】涂山【韦昭云涂山国名禹所娶在今九江应劭云九江当涂有禹墟大戴云禹娶涂山氏之女谓之侨侨产启】末喜【国语桀伐有施有施人以妹喜女焉韦昭云有施氏女姓喜】有娀【韦昭云契母简狄有娀国女音嵩】妲已【国语殷辛伐有苏氏苏氏以妲已女焉按有苏国也已姓也妲字也包恺云妲音丁达反】姜原【系木云帝喾上妃有邰氏之女曰姜原郑笺诗云姜姓嫄名履大人迹而生后稷】大任【按毛诗大任文王之母故诗云挚仲氏任毛诗云挚国任姓之中女也】襃姒【国语曰幽王伐有襃襃人以襃姒女焉按襃是国名姒是其姓即龙漦之子襃人育而以女于幽王也然此文自夏之兴至襃姒皆是魏如耳之母词见国语及列女传】讥不亲迎【按公羊纪裂繻来逆女何以书讥也讥不亲迎也】阴阳之变万物之统也【以言若乐声调能令四时和而阴阳变则能生万物是阴阳即夫妇也夫妇道和而能化生万物万物人为之本故云万物之统】妃匹之爱【妃音配又如字】君不能得之于臣【以言夫妇亲爱之情虽君父之尊而不夺臣子所好爱使移其本意是不能得也故曰匹夫不可夺志是也】或不能成子姓【按郑注记云姓者生也子姓谓众孙也按即赵飞燕等是也】或不能要终【按谓有始不能要其终也以言虽有子姓而意不能要终如栗姬卫后等皆是也】恶能【上音乌恶犹于何也】吕娥姁【吕后字音况羽反按汉书吕后名雉】戚夫人【汉书云得定陶戚姬】无恙【尔雅云恙忧也一説古者野居露宿恙噬人虫也故人相恤云得无恙乎】孝恵皇后【按皇甫谧云名嫣】居北宫【按宫在未央北故曰北宫】魏媪【媪音乌老反然媪是妇人之老者通号故赵太后自称媪及王媪刘媪之属是也】死山阴因焉【顾氏按冢墓记在会稽县县西北檝山上今犹有兆域檝音防洽反】河南宫成臯台【按是河南宫之成臯台汉书作成臯灵台西征记云武牢城内有髙祖殿西南有武库】薄昭封为轵侯【按地理志轵县在河南恐地逺非其封也按长安东有轵道亭或当是所封也】南陵【按庙记云在霸陵南十里故谓南陵按今在长安东浐水东东原上名曰少阴在霸陵西南故曰东望吾子西望吾夫是也】窦太后【按皇甫谧云名猗房】生女嫖【音疋消反】观津【按挚虞注决録云窦太后父少遭秦乱隠身渔钓坠泉而死景帝立太后遗使者填父所坠渊起大坟于观津城南人间号曰窦氏青山也】兄窦长君【按决録云建字长君】从其家之长安【谓从逐其宜阳之主人家而皆徃长安也】与我决于传舍中【决者别也传音转传舍谓邮亭传置之舍葢窦后初入宫时别其弟于传舍之中也】丐沐沐我【丐音葢丐者乞也沐米潘也谓后乞潘为弟沐】广国为章武侯【地理志县名属渤海】彭祖为南皮侯【地理志县名属渤海】窦婴为魏其侯【地理志县名属琅琊也】公昆弟【按公亦祖也谓皇后同祖之昆弟如窦婴即皇后之兄子之比亦得家于长安故刘氏云公昆弟谓广国等】后景帝六嵗【是当武帝建元六年此文是也而汉书作元光误】王太后【按皇甫谧名娡音志】槐里人【按地理志右扶风本名废丘】与两女【即后及儿姁也】欲奇两女【奇者异之也汉书作倚倚者依也】王夫人生男【即武帝也汉武故事云帝以乙酉年七月七日生于猗兰殿】儿姁【况羽反】生四男【谓广川王越胶东王寄清河王舜常山王宪也】皆过栗姬【过音戈谓逾之】以故望之【望犹责望谓恨之也】心慊之【音衔衔谓恨也】曰子以母贵【此皆公羊传文】皇后兄信为葢侯【地理志葢县属太山】大行奏事【大行礼官行音衡】封田蚡为武安侯【地理志县名属魏郡】胜为周阳侯【地理志县名属上郡】次林虑公主【县名属河内本名隆虑避殇帝讳改名林虑虑音庐】武帝祓【苏林音废今亦音拂谓祓禊之游水自洁故曰祓除】凡生三女【按谓诸邑石邑及卫长公主后封当利公主是】一男名据【即戾太子也】皇后姓陈氏【汉武故事云后名阿娇即长公主嫖女也曾祖父婴堂邑侯传至父午尚长公主生后】挟妇人媚道【按汉书云女子楚服等坐为皇后呪诅大逆无道相连诛者三百人乃废后居长门宫故司马相如赋云陈皇后别在长门宫怨闷悲思奉黄金百斤为相如取酒乃为作颂以奏皇后复亲幸作颂信有之也复亲幸之恐非实也】卫青封长平侯【地理志县名属汝南】冠军侯【子夫姉少儿之子去病封也地理志冠军属河阳】王夫人【生齐王闳】中山李夫人【生昌邑哀王膊】他姬子二人【汉书云李姬生广陵王胥燕王旦也】李夫人【李延年之女弟汉书云帝悼之李少翁致其形为作赋此史记以为王夫人最宠武帝悼惜新论亦同史记为王夫人】曰嚄【乌百反葢惊怪之辞耳】修成子仲【金氏甥修成君之子也而名仲者又与大外祖王氏同字恐非也】一曰阴安侯【名不疑地理志县名属魏郡】二曰发干侯【名登地理志县名属东郡】三曰宜春侯【名伉地理志宜春县名属汝南】邢夫人号娙娥【服防云娙音近硎徐广音五耕反邹诞生音茎字林音五经反説文云娙长也好也许慎云秦晋之间谓好为娙又方言曰美貌谓之娥汉旧仪云娙娥秩比将军御史大夫】尹婕妤【韦昭云媫承妤助也一云美好也声类云幸也字亦从女汉旧仪云皇后为婕妤下舆礼比丞相也】娙何秩比中二千石【按崔浩云中犹满也汉制九卿已上秩一嵗满二千斛又汉官仪云中二千石俸月百八十斛】容华秩比二千石【按二千石是郡守之秩汉官仪云其俸月百二十斛又有真二千石者如淳云诸侯王相在郡守上秩真二千石汉律真二千石俸月二万按是二万斗也则二万斗亦是二千石也崔浩云列卿已上秩石皆正二千石按此则是真二千石也其云中二千石亦不满二千葢千八九百耳此崔氏之説今兼引而解之】钩弋夫人【按夫人姓赵河间人汉书云武帝过河间望气者言此有奇女天子乃使使召之女两手皆拳上自披之手即时伸由是幸号曰拳夫人后居钩弋宫号曰钩弋夫人列仙传云发手得一玉钩故号焉汉武故事云宫在直城门南庙记云宫有千门万戸不可记名也】姓赵氏【按汉书昭帝即位追尊太后父赵父为顺成侯】武帝年七十生昭帝【按徐广依汉书以武帝年七十崩崩时昭帝年八嵗此褚先生之记汉书云元始三年昭帝生误也按元始当为太始】死云阳宫【按三辅故事云甘泉宫南后昭帝起云陵邑三千户汉武故事云既殡香闻十里上疑非常人发棺视之无尸衣履存焉】
　　楚元王系家第二十
　　髙祖之同母少弟【按汉书作同父言同父者以明异母也】过巨嫂食【汉书作丘应劭云丘姓也孟康云丘空也兄亡空有嫂也今此作巨巨大也谓长嫂也刘氏云巨一作丘】栎釡【音歴谓以杓歴釡旁使为声汉书作轑音劳】羮颉侯【爵号耳非县邑名以其栎釜故也】都彭城【汉书云楚王王薛郡东海彭城三十六郡也】子夷王郢立【汉书名郢客】戍坐为薄太后服私奸【汉书云私奸服舍中姚察云奸于服舍非必宫中又按集注服防云私奸中人葢以罪重故至削郡也】注子延夀立十九年死【按太史公唯记王纯为国人告反国除葢延夀后更封至十九年又谋反诛死故不同也】遂弟辟疆【音壁强二音又音辟壃】烧杀建徳【建徳其相名史先失姓也】无刑申公【汉书申公名培王戊胥靡之】赵任防与先生【此及汉书虽不见赵不用防与公葢当时犹知事迹或别有所见故太史公明引以结其赞】

　　史记索隠卷十四
　　钦定四库全书
　　史记索隠卷十五
　　唐　司马贞　撰
　　荆燕系家第二十一
　　诸刘不知何属【按注引汉书云贾髙祖从父兄则班固或别有所见也】定塞地【贾将兵定塞地塞即桃林之塞】共尉【共敖之子】立刘贾为荆王王淮东【按表云刘贾都呉又汉书以东阳郡封贾东阳即临淮故云淮东也】富陵【地理志县名属临淮】刘泽诸刘逺属也【按注引汉书云髙祖从祖昆弟又楚汉春秋田子春説张卿云刘泽宗家也按言宗家似疎逺矣然则班固言从祖昆弟当别有所见矣】为营陵侯【地理志县名在北海】以画于营陵侯【画一音计画之画又音图画之画两家义竝通也】一切功臣【按此一切犹一例同时也非如他一切训权时也】雅故本推毂【按雅训素也谓吕氏素心奉推髙祖取天下若人推之推音昌谁反犹推毂欲前进涂然也此略同臣瓒之意也】尚觖望【觖音决又音企】与齐王合谋西【按汉书齐王传云使祝午结琅琊王至齐因留琅琊王不得反国泽乃説求入闗齐乃送之与此文不同者刘氏以为燕齐两史各言其主立功之迹太史公闻疑传疑遂各记之则所谓实録】跳駈【他雕反脱独去也又音条谓疾去也】肥如令郢人【按如淳意以肥如亦臣名令郢人以告定国也小顔以为定国欲有所诛煞余臣而肥如知令郢人乃告定国也然按地理志肥如在辽西也】权激吕氏【按谓田子春欲王刘泽先使张卿説封吕产乃恐以大臣觖望泽卒得王故为权激诸吕也】事发相重【按谓先发吕氏令重我亦得其功是事发相重也】伟哉【伟者盛也葢盛其能激发也】
　　齐悼恵王系家第二十二
　　能齐言者【谓其语音及名物异于楚魏一云此时人多流亡故使齐言者皆还齐王】亢礼如家人【谓齐王是兄不为君臣礼而乃亢敌如家人兄弟之礼故太后怒】郦【音厯】侯注作鄜【二字竝音孚鄜县名在左冯翊郦县南阳】吕台【音胎吕后兄子也】章封朱虚侯【地理志县名属琅琊】兴居东牟侯【地理志县名属东莱】顾而父知田耳若生【顾犹念也而及若皆训女】舅父驷钧【按舅谓舅父犹姨称姨母】相召平【按广陵人召平与东陵侯召平及此召平皆似别人也功臣表平子奴以父功封黎侯也】齐王不敢离兵【按服防云不敢离其兵而到琅琊也】分齐为四【谓济南琅琊城阳并齐为四也】春秋富【按小顔云言年防也比之于财方未匮竭故谓之富也】岂暇先言大人【此葢旧俗之言谓救火之急不暇先启家长也亦犹国家有难不暇待诏命也】妄庸人耳【按妄庸谓凡妄庸劣之人也】乃罢魏勃【罢谓不罪而放遣之】以为物【姚氏云物怪物】凡为七王【将闾为齐王志为济北王贤葘川王章城阳王卭胶西王辟光济南王雄渠胶东王卭五刚反】使路中大夫【按路姓为中大夫官史失其名故言姓及官顾氏按路氏谱中大夫名卭也】平阳侯【按表是简侯曹奇也】欲重宠【直宠反谓欲世宠贵于王宫也】纪翁主【按如淳云诸王女云翁主称其母姓故谓之纪翁主】事汉太后【谓王太后武帝母也】市租千金【市租谓所卖之物出税日得千金言齐人众而且富也】乃为轻重之短【谓偃挟齐不娶女之恨因言齐之短为轻重之辞谓言临葘富及呉楚孝王时事是】共王八年徙王淮南【按当孝文帝之十二年也】济北王志以安都侯【地理志安都阙】济南王辟光以勒侯封【勒汉书作扐竝音力地理志县名属平原也】葘川王贤以武城侯【地理志县名属平原】胶东王雄渠以白石侯封【地理志县名属金城】
　　萧相国系家第二十三
　　萧相国何【按春秋纬萧何感精而生典狱制律】以文无害【按裴注已列数家今更引二説应劭云虽为文吏而不刻害也韦昭云虽有文理不伤害】为沛主吏掾【汉书云为主吏吏功曹也又云何为沛掾是何为功曹掾也】防髙祖【説文云防救视也】奉钱三何独以五【奉音扶用反谓资俸之如字读谓奉送之也钱三百谓他人三百何独五百也刘氏云时钱有重者一当百有送钱三者】与从事常辩之【按何与御史从事常辩明言称职也故张晏曰何与共事修辩明何素有方略是也】何乃给泗水卒【租忽反】吏【按何为泗水郡卒吏如淳按律郡卒吏书佐各十人】事第一【按谓课最居第一也】何尝为丞督事【谓髙祖为沛令何为丞常监督庶事也】争走【音奏奏者趋向之】转漕【上转字刘氏音张恋反漕水运也】封为酂侯【顾氏云南乡郡名也太康地理志云魏武帝建安中分南阳立南乡酂晋武帝又曰顺阳郡也】已桡【女教反】鄂君【按功臣表鄂君即鄂千秋封安平侯】赢奉钱二【谓人皆三何独五所以为赢二也音盈】夫相国乃利民【谓相国取人田宅以为利故云乃利人也所以令相国自谢之】亡收稾【苗子还种田人留稾入官】李斯之分过【按上文李斯归恶自予是分过】
　　曹相国系家第二十四
　　平阳侯曹参【地理志平阳县属河东又按春秋纬及博物志竝云参字敬伯】中涓【古反】将击胡陵方与【地理志二县皆属山阳郡】攻秦监公军【按注公者监之名然本纪泗川监名平则平是名公为相尊之称也】丰反为魏【时雍齿守丰为魏反沛公】取砀狐父【地理志砀属梁国狐父地名在梁砀之间徐氏引伍被云呉濞败于狐父是呉与梁相拒而败处】祁善置【按司马彪郡国志谷熟有祁亭刘氏音迟又如字善置置名汉谓驿为置】攻下邑西至虞【地理志下邑虞皆属梁国】攻爰戚【苏林云县名属山阳】注宣帝时有爰戚侯【按功臣表爰戚侯赵成】及亢父【地理志县名属东平】北救阿【按阿即东阿也时章邯围田荣于东阿也】迁为戚公【谓迁参为戚令】号曰建成君【地理志建成县属沛郡】于成武南【地理志成武县属山阳】赵贲【音奔】成阳南【地理志县名在济阴成地名周武王封弟季载于成其后邑迁于成之阳故曰成阳】曲遇【丘禹反牛凶反】从攻阳武下轘辕缑氏【地理志阳武缑氏二县属河南轘辕道名在缑氏南】战阳城郭东【徐广云阳城在南阳应劭云山阳今颍阳颍阳是南阳之县】初攻下辩故道【地理志二县名皆属武都辩音皮苋反】雍斄【地理志二县名属右扶风斄音胎】攘乡髙栎【栎音厯按文颍云皆地名也然尽在右扶风今其地阙也】取咸阳更名曰新城【按汉书髙帝元年咸阳名新城武帝改曰渭城】注东郡白马有围津【顾氏按水经注曰马津有韦乡韦津韦城亦称围古今字变】尉从【才用反】天柱侯反于衍氏【天柱侯不知其谁封衍氏魏邑按在庐江潜县】邬孙遫【音速】邬东【地理志邬太原县名音乌古反】攻着漯【吐答反】阴平原鬲卢【地理志着县属济南卢县属泰山漯阴平原鬲三县属平原】上假密【汉书亦作假密按下定齐七十县则上假密非髙密亦是齐地今阙】蕲竹邑相萧留【地理志蕲竹邑相萧四县属沛韦昭云留今属彭城则汉初亦属沛也】参子窋【音张律反】岂少朕与【按少者不足之词故胡亥亦云丞相岂少我哉葢帝以丞相岂不是嫌少于我哉小顔以为我年少非也】然无言我告若也【谓恵帝语窋无得言我告汝令谏汝父当自云是已意也】与窋胡治乎【按胡何也言语参何为治窋也】觏若书一【汉书作讲故文颍云讲一作较按训直又训明言法明直若画一也觏音讲亦作觏小顔云讲和也画一言其法整齐也】窋諡【静侯】子奇代侯【諡简】子时代侯【尚平阳公主諡夷】子襄代侯【尚衞长公主】子宗代侯【諡恭】
　　留侯系家第二十五
</div>
    <div class="pagination">
<a href="史记索隐_page2.html">上一页</a><a href="史记索隐.html">1</a><a href="史记索隐_page2.html">2</a><span class="current-page">3</span><a href="史记索隐_page4.html">4</a><a href="史记索隐_page5.html">5</a><a href="史记索隐_page6.html">6</a><a href="史记索隐_page7.html">7</a><a href="史记索隐_page8.html">8</a><a href="史记索隐_page9.html">9</a><a href="史记索隐_page10.html">10</a><a href="史记索隐_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
