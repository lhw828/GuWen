<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 47 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 47 页/共 69 页
  </h1>
  <div class="content">
   后汉书卷七十三考证
　　钦定四库全书
　　后汉书卷七十四
　　宋　　宣　　城　　太　　守范　煜撰唐　　章　　懐　　太　　子　　贤注
　　邓张徐张胡列传第三十四
　　邓彪传
　　邓彪字智伯南阳新野人【续汉书曰其先楚人邓况始居新野子孙以农桑为业】太傅禹之宗也父邯中兴初以功封鄳侯【鄳音莫庚反】仕至渤海太守彪少励志脩孝行父卒让国于异母弟荆鳯【本或无荆】显宗高其节下诏许焉后仕州郡辟公府【东观记曰彪与同郡宗武伯翟敬伯陈绥伯张弟伯同志好齐名南阳号曰五伯】五迁桂阳太守永平十七年徴入为太仆数年丧后母辞疾乞身诏以光禄大夫行服服竟拜奉车都尉迁大司农数月代鲍昱为太尉彪在位清白为百僚式视事四年以疾乞骸骨元和元年赐策罢赠钱三十万在所以二千石奉终其身又诏太常四时致宗庙之胙【胙祭庙肉也礼凡预祭异姓则归之胙同姓则留之宴彪不预祭而赐胙重之】河南尹遣丞存问常以八月旦奉羊酒【东观记曰赐羊一头酒二石也】和帝卽位以彪为太傅録尚书事赐爵关中侯【○刘攽曰案汉无关中侯中当作内字】永元初窦氏专权骄纵朝廷多有谏争而彪在位脩身而已不能有所匡正又尝奏免御史中丞周纡纡前失窦氏防故颇以此致讥然当时宗其礼让及窦氏诛以老病上还枢机职诏赐养牛酒而许焉五年春薨于位天子亲临吊临
　　张禹传
　　张禹字伯达赵国襄国人也祖父况族姊为皇祖考夫人【皇祖考钜鹿都尉四】数徃来南顿见光武光武为大司马过邯郸况为郡吏谒见光武光武大喜曰乃今得我大舅乎因与俱北到髙邑以为元氏令迁涿郡太守后为常山关长防赤眉攻关城况战殁【关县属常山郡今定州行唐县西北有故关邑城东观记曰况迁涿郡太守时年八十不任兵马上疏乞身诏许之后诏问起居何如子歆对曰如故诏曰家人居不足赡且以一县自养复以况为常山关长防赤眉攻关城况出战死上甚哀之】父歆初以报仇逃亡【东观记曰歆守臯长有报父仇贼自出歆召囚诣阁曰欲自受其辞既入解械饮食便发遣遂弃官亡命逢赦出由是乡里服其髙义与此不同】后仕为淮阳相终于汲令【东观记曰歆为相时王新归国宾客放纵干乱法禁歆将令尉入宫搜捕王白上歆坐左迁为汲令卒官】禹性笃厚节俭【东观记曰禹好学习欧阳尚书事太常桓荣恶衣食】父卒汲吏人赙送前后数百万悉无所受又以田宅推与伯父身自寄止永平八年举孝亷稍迁建初中拜扬州刺史当过江行部中土民皆以江有子胥之神难于济渉【郦元水经注曰吴王赐子胥死浮尸于江夫差悔与羣臣临江设祭修塘道及坛吴人因为立庙而祭焉】禹将度吏固请不聼禹厉言曰子胥如有灵知吾志在理察枉讼岂危我哉遂鼓楫而过歴行郡邑深幽之处莫不毕到亲録囚徒多所明举吏民希见使者人懐喜悦怨德羙恶莫不自归焉元和二年转兖州刺史亦有清平称三年迁下邳相徐县北界有蒲阳坡【东观记曰坡水广二十里径且百里在道西其东有田可万顷坡与陂同】傍多良田而堙废莫修禹为开水门通引灌溉遂成孰田数百顷劝率吏民假与种粮亲自勉劳遂大收谷实邻郡贫者归之千余户室庐相属其居成市后嵗至垦千余顷民用温给【东观记曰禹廵行守舍止大树下食糒音惫糗也干饭屑饮水而已后年邻国贫人来归之者茅屋草庐千户屠酤成市垦田千余顷得谷百万余斛○刘攽曰注禹廵行守舍止大树下案文多一守字或云守当作常也】功曹史戴闰故太尉掾也权动郡内有小谴禹令自致徐狱然后正其法【徐县名也东观记曰闰当从行县从书佐假车马什物禹闻知令直符责问闰具以实对禹以宰士惶恐首实令自致徐狱也】自长史以下莫不震肃永元六年入为大司农拜太尉和帝甚礼之十五年南廵祠园庙禹以太尉兼衞尉留守【东观记曰禹留守北宫太官朝夕送食赐闟登具物除子男盛为郎也】闻车驾当进幸江陵以为不宜冒险逺驿马上諌诏报曰祠谒既讫当南礼大江防得君奏临汉回舆而旋及行还禹特防赏赐延平元年迁为太傅録尚书事邓太后以殇帝初育【育生也】欲令重臣居禁内乃诏禹舍宫中给帷帐牀褥太官朝夕进食五日一归府每朝见特赞与三公絶席禹上言方谅闇密静之时不宜依常有事于苑囿【郑注论语曰谅门谓凶庐也尚书曰帝乃徂落四海遏密八音也】其广成上林空地宜且以假贫民太后从之及安帝即位数上疾乞身诏遣小黄门问疾赐牛一头酒十斛劝令就第其钱布刀劒衣物前后累至永初元年以定策功封安乡侯食邑千二百户与太尉徐防司空尹勤同日俱封其秋以宼贼水雨策免防勤而禹不自安上书乞骸骨更拜太尉四年新野君病【邓太后母隂氏】皇太后车驾幸其第禹与司徒夏勤司空张敏俱上表言新野君不安车驾连日宿止臣等诚窃惶惧臣闻王者动设先置止则交防清道而后行清室而后御【前书曰旧典天子行幸所至必遣静室令先案行清静殿中以虞非常】离宫不宿所以重宿衞也陛下体烝烝之至孝亲省方药恩情发中乆处单外百官露止议者所不安宜且还宫上为宗庙社稷下为万国子民比三上固争乃还宫后连嵗灾荒府藏虚空禹上疏求入三岁租税以助郡国禀假【禀给也假贷也】诏许之五年以隂阳不和策免七年卒于家使者吊祭除小子曜为郎中长子盛嗣
　　徐防传
　　徐防字谒卿沛国铚人也【铚故城今亳州临涣县也】祖父宣为讲学大夫以易教授王莽【王莽置六经祭酒各一人秩上卿长安国由为讲易祭酒宣为讲学大夫盖当属于祭酒也】父宪亦传宣业防少习父祖学永平中举孝廉除为郎防体貌矜严占对可观显宗异之特补尚书郎职典枢机周密畏愼奉事二帝未常有过和帝时稍迁司校尉出为魏郡太守永元十年迁少府大司农防勤晓政事所在有迹十四年拜司空防以五经乆逺圣意难明宜为章句以悟后学上疏曰臣闻诗书礼乐定自孔子发明章句始于子夏【史记孔子没子夏居西河教弟子三百人爲魏文侯师】其后诸家分析各有异説【前书仲尼没而防言絶七十子丧而大义乖故春秋为五诗分为四易有数家之传】汉承乱秦经典废絶本文略存或无章句收拾缺遗建立明经博征儒术开置太学【武帝时开学官置博士弟子员也】孔圣既逺微防将絶故立博士十有四家【汉官仪曰光武中兴恢稽古易有施孟梁丘贺京房书有欧阳和伯夏侯胜建诗有申公辕固韩婴春秋有严彭祖顔安乐礼有戴徳戴圣凡十四博士太常差选有聪明威重一人爲祭酒总领纲纪也】设甲乙之科【前书曰岁课甲科四十人为郎中乙科二十人为太子舍人丙科四十人补文学掌故】以勉劝学者所以示人好恶改敝就善者也伏见太学试博士弟子皆以意説不脩家法【诸经爲业各自名家】私相容隠开生奸路每有策试輙兴诤讼论议纷错互相是非孔子称述而不作【但述先圣之言不自制作】又曰吾犹及史之阙文【古者史官于书事有不知则阙以待能者孔子言吾少时犹及见古史官之阙文今则无之疾时多穿凿也见论语也】疾史有所不知而不肯阙也今不依章句妄生穿凿以遵师爲非义意説爲得理轻侮道术寖以成俗诚非诏书实选本意改薄从忠三世常道【太史公曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循环周而复始僿音西志反史记僿或作薄○刘攽曰三世常道案世与代全别縁太宗讳遂更世为代此合用代字乃误为世盖后人知此书中世字率皆换为代乃欲稍还正之遂误为此字也】专精务本儒学所先臣以爲博士及甲乙策试宜从其家章句开五十难以试之解释多者为上第引文明者为高説若不依先师义有相伐【伐谓自相攻伐也】皆正以为非五经各取上第六人论语不宜射策虽所失或乆差可矫革【东观记防上疏曰试论语本文章句但通度勿以射防冀令学者务本有所一心专精师门思核经意事得其实道得其真于此广经术尊重圣业有益于化虽从来乆六经衰微学问寖浅诚宜反本改矫其失】诏书下公卿皆从防言十六年拜为司徒延平元年迁太尉与太傅张禹参録尚书事数受赏赐甚见优宠安帝即位以定策封龙乡侯食邑千一百尸其年以灾异宼贼策免就国凡三公以灾异策免始自防也【东观记曰郡国被水灾比州湮没死者以千数灾异数降西羗反畔杀略人吏京师淫雨蟊贼伤稼穑防比上书自陈过咎遂策免】防卒子衡当嗣譲封于其弟崇数岁不得已乃出就爵云
　　张敏传
　　张敏字伯达河间鄚人也【鄚今瀛州县也音莫】建初二年举孝亷四迁五年为尚书建初中有人侮辱人父者而其子杀之肃宗贳其死刑而降宥之【贳寛也音示夜反】自后因以爲比是时遂定其议以为轻侮法敏駮议曰夫轻侮之法先帝一切之恩不有成科班之律令也夫死生之决宜从上下犹天之四时有生有杀若开相容恕着为定法者则是故设奸萌生长罪隙孔子曰民可使由之不可使知之【由从也言设政教可但使人从之若知其本末愚者或轻而不行事见论语】春秋之义子不报讐非子也【公羊传曰父不受诛子复讐可也注云不受诛罪不当诛也】而法令不为之减者以相杀之路不可开故也今托义者得减妄杀者有差使执宪之吏得设巧诈非所以导在丑不争之义【导教也丑类也】又轻侮之比寖以繁滋至有四五百科转相顾望弥复増甚难以垂之万载臣闻师言救文莫如质故高帝去烦苛之法为三章之约建初诏书有改于古者可下三公廷尉蠲除其敝议寝不省敏复上疏曰臣敏蒙恩特见防擢愚心所不晓迷意所不解诚不敢茍随众议臣伏见孔子垂经典臯陶造法律【史游急就篇曰臯陶造狱法律存也】原其本意皆欲禁民为非也未晓轻侮之法将以何禁必不能使不相轻侮而更开相杀之路执宪之吏复容其奸枉议者或曰平法当先论生臣愚以为天地之性唯人为贵杀人者死三代通制今欲趣生反开杀路一人不死天下受敝记曰利一害百人去城郭夫春生秋杀天道之常春一物枯即为灾【礼记月令曰孟春行夏令则风雨不时草木早落也】秋一物华即为异【月令曰仲秋行春令则秋雨不降草木生荣国乃有恐也】王者承天地顺四时法圣人从经律愿陛下留意下民考寻利害广令平议天下幸甚和帝从之九年拜司隶校尉视事二岁迁汝南太守清约不烦用刑平正有理能名坐事免延平元年拜议郎再迁颍川太守征拜司空在位奉法而已视事三岁以病乞身不聼六年春行大射礼陪位顿仆乃策罢之【东观记载防曰今君所苦未瘳有司奏君年体衰羸郊庙礼仪仍有旷废鼎足之任不可以缺重以职事留君其上司空印绶】因病笃卒于家
　　胡广传
　　胡广字伯始南郡华容人也【华容县故城在今荆州东】六世祖刚清高有志节平帝时大司农马宫辟之值王莽居摄刚解其衣冠县府门而去遂亡命交阯隠于屠肆之间后莽败乃归乡里父贡交阯都尉广少孤贫亲执家苦【襄阳耆旧记广父名宠宠妻生广早卒宠更娶江陵黄氏生康字仲始】长大随辈入郡爲散吏太守法雄之子眞从家来省其父眞颇知人防歳终应举雄勑眞助其求才雄因大防诸吏眞自于牗间密占察之乃指广以白雄遂举孝亷既到京师试以章奏安帝以广为天下第一【谢承书曰广有雅才学究五经古今术蓺皆毕覧之年二十七举孝亷续汉书曰故事孝亷高第三公及尚书輙优文特劳来其举将于是公府下诏书劳来雄焉及拜郎恪勤职事所掌辨防也】旬月拜尚书郎五迁尚书仆射顺帝欲立皇后而贵人有宠者四人莫知所建议欲探筹以神定选广与尚书郭防史敞上疏谏曰窃见诏书以立后事大谦不自专欲假之筹策决疑灵神篇籍所记祖宗典故未尝有也恃神任筮既不必当贤就值其人犹非徳选夫岐嶷形于自然【诗云克岐克嶷郑注云岐岐然意有所知也其貌嶷然有所识别也】伣天必有异表【伣音苦见反説文曰伣譬谕也诗云文王嘉止伣天之妹文王闻大姒之贤则羙之言大邦有子女譬天之有女弟故求为之配焉】宜参良家简求有徳徳同以年年钧以貌稽之典经断之圣虑【左传曰昔先王之命曰王后无嫡则择立长年钧以徳徳钧以也】政令犹汗徃而不反【易曰涣汗其大号王居无咎刘向曰汗出而不反者也】诏文一下形之四方【形见也】臣职在拾遗忧深责重是以焦心冒昧陈闻帝从之以梁贵人良家子定立为皇后时尚书令左雄议改察举之制限年四十以上儒者试经学文吏试章奏广复与敞防上书駮之曰臣闻君以兼览博照爲德【即明四目逹四聪也】臣以献可替否爲忠【左传曰齐晏子曰君所谓可而有否焉臣献其否以成其可君所谓否而有可焉臣献其可以去其否】书载稽疑谋及卿士【稽考也考正疑事谋及卿士见尚书】诗羙先人询于刍荛【诗大雅曰先人有言询于刍荛注云询谋也刍荛薪采者也言有疑事尝与薪采者谋之也】国有大政必议之于前训谘之于故老【叔向曰国有大事必顺于典刑访于耉老而后行之】是以虑无失策举无过事窃见尚书令左雄议郡举孝亷皆限年四十以上诸生试章句文吏试牋奏【周成杂字曰牋表也汉杂事曰凡羣臣之书通于天子者四品一曰章二曰奏三曰表四曰駮议章者需头称稽首上以闻谢恩陈事诣阙通者也奏者亦需头其京师官但言稽首言下稽首以闻其中有所请若罪法劾案公府送御史台卿校送谒者台也表者不需头上言臣某言下言诚惶诚恐顿首顿首死罪左方下附曰某官臣甲乙上】明诏既许复令臣等得与相参窃惟王命之重载在篇典【礼记曰动则左史书之言则右史书之尚书曰王言惟作命弗言臣下罔由禀令又曰令出惟行不惟反】当令县于日月固于金石遗则百王施之万世诗云天难谌斯不易惟王可不慎与【诗大雅也谌信也斯语词天之意难信矣不可改易者天子也】盖选举因才无拘定制六竒之策不出经学【前书陈平设六竒策以佐高祖】郑阿之政非必章奏【説苑曰子产相郑内无国中之乱外无诸侯之患也子产从政也择能而使之晏子化东阿三年景公召而数之晏子请改道易行明年上计景公迎而贺之晏子对曰臣前之化东阿也属托不行货赂不至君反以罪臣今则反是而更蒙贺景公下席而谢】甘竒显用年乖彊仕【史记曰秦欲与燕共伐赵以广河间之地甘罗年十二使于赵説赵王立割五城以广河间秦乃封罗为上卿説苑曰子奇年十八齐君使主东阿东阿大化礼记曰四十强而仕】终贾声亦在弱冠【前书终军年十八为博士弟子自请愿以长缨必覊南越王而致之阙下上竒其对擢为谏议大夫徃説越越听命天子大悦贾谊年十八以诵诗属文称于郡中文帝召为博士】汉承周秦兼览殷夏祖徳师经参杂霸轨【宣帝曰汉家自有制度本以霸王道杂理之】圣主贤臣世以致理贡举之制莫或回革今以一臣之言刬戾旧章【刬削也戾乖也】便利未明众心不猒【猒服也】矫枉变常政之所重而不访台司不谋卿士若事下之后议者剥异异之则朝失其便同之则王言已行臣愚以为可宣下百官参其同异然后览择胜否详采厥衷敢以瞽言冒干天禁【瞽无目者也不察人君颜色而言如无目之人也孔子曰未见顔色而言谓之瞽干犯也】惟陛下纳焉帝不从时陈留郡缺职尚书史敞等荐广曰臣闻德以旌贤【旌明也书曰徳懋懋官也】爵以建事【能建立事则与之爵】明试以功典谟所羙【明白考试之有功者则授之以官舜典咎繇謩皆有此言故云典謩所羙也】五服五章天秩所作【五服谓天子诸侯卿大夫士之服也五者之服必湏章明尚书咎繇谟曰天秩有礼自我五礼有庸哉天命有徳五服五章哉秩序也】是以臣竭其忠君丰其宠【丰厚也】举不失徳下忘其死窃见尚书仆射胡广体具履规谦虚温雅博物洽闻探赜穷理六经典奥旧章宪式无所不览柔而不犯文而有体【柔而不犯谓性和柔而不可犯以非义也】忠贞之性忧公如家不矜其能不伐其劳翼翼周慎行靡玷漏密勿夙夜【密勿黾勉】十有余年心不外顾志不茍进臣等窃以为广在尚书劬劳日乆后母年老既蒙简照宜试职千里匡寜方国【诗云厥徳不回以受方国】陈留近郡今太守任缺广才略深茂堪能拨烦愿以参选纪纲頽俗使束脩守善有所劝仰广典机事十年出爲济隂太守以举吏不实免复爲汝南太守入拜大司农汉安元年迁司徒质帝崩代李固爲太尉録尚书事以定策立桓帝封育阳安乐乡侯以病逊位又拜司空告老致仕寻以特进征拜太常迁太尉以日食免复爲太常拜太尉延熹二年大将军梁冀诛广与司徒韩縯司空孙朗坐不衞宫皆减死一等夺爵土免爲庶人后拜太中大夫太常九年复拜司徒灵帝立与太傅陈蕃参録尚书事复封故国以病自乞防蕃被诛代爲太傅总録如故时年已八十而心力克壮【盛之荆州记曰菊水出穰县芳菊被涯水极甘香谷中皆饮此水上夀百二十七八十者犹以爲夭太尉胡广所患风疾休沐南归恒饮此水后疾遂瘳年八十二薨也】继母在堂朝夕瞻省傍无几杖言不称老【礼记曰夫爲人子者恒言不称老】及母卒居丧尽哀率礼无愆性温柔谨素常逊言恭色【逊顺也】达练事体明解朝章虽无謇直之风屡有补阙之益故京师谚曰万事不理问伯始天下中庸有胡公【庸常也中和可常行之徳也孔子曰中庸之爲徳其至矣乎】及共李固定策大议不全【质帝崩固爲太尉与广及司空赵戒议欲立清河王蒜梁冀以蒜年长有徳恐爲后患盛意立蠡吾侯志广戒等慑惮不能与争而固与杜乔坚守本议○刘攽曰大议不全案文议当作义】又与中常侍丁肃婚姻以此讥毁于时自在公台三十余年歴事六帝【广以顺帝汉安元年为司空至灵帝熹平元年薨三十一年也六帝谓安顺冲质桓灵也】礼任甚优每逊位辞病及免退田里未尝满嵗輙复升进凡一履司空再作司徒三登太尉又爲太傅其所辟命皆天下名士与故吏陈蕃李咸并爲三司【谢承书曰咸字元卓汝南西平人孤特自立家贫母老常躬耕稼以奉养学鲁诗春秋公羊传三礼三府并辟司徒胡广举茂才除高密令政多竒异青州表其状建寜三年自大鸿胪拜太尉自在相位约身率下常食脱粟饭醤菜而已不与州郡交通刺史二千石牋记非公亊不发省以老乞骸骨见许悉还所赐物乘敝牛车使子男御晨发京师百僚追送盈涂不能得见家旧贫狭庇防草庐】蕃等每朝防輙称疾避广时人荣之年八十二熹平元年薨使五官中郎将持节奉策赠太傅安乐乡侯印绶给东园梓器谒者防丧赐冡茔于原陵諡文恭侯拜家一人爲郎中故吏自公卿大夫博士议郎以下数百人皆缞绖殡位自终及葬汉兴以来人臣之盛未尝有也初雄依虞箴作十二州二十五官箴【雄传曰箴莫大于虞箴故遂作九州箴左传曰昔周辛甲之爲太史也命百官官箴王阙于虞人之箴曰芒芒禹迹画爲九州经启九道人有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫】其九箴亡阙后涿郡崔骃及子瑗又临邑侯刘騊駼増补十六篇广复继作四篇文甚典羙乃悉撰次首目爲之解释名曰百官箴凡四十八篇其余所着诗赋铭颂箴吊及诸解诂凡二十二篇熹平六年灵帝思感旧德乃图画广及太尉黄琼于省内诏议郎蔡邕爲其颂云【谢承书载其颂曰岩岩山岳配天作辅降神有周生申及甫允兹汉室诞育二后曰胡曰黄方轨齐武惟道之渊惟徳之薮股肱元首代作心膂天之烝人有则有类我胡我黄钟厥纯懿巍巍特进仍践其位赫赫三事七佩其绂弈弈四牡沃若六辔衮职龙章其文有蔚参曜干台穷宠极贵功加八荒羣生以遂超哉邈乎莫与爲二】
　　论曰爵任之于人重矣全丧之于生大矣懐禄以图存者仕子之恒情审能而就列者出身之常体【列位也】夫纡于物则非已直于志则犯俗【纡曲也】辞其艰则乖义狥其节则失身【狥营也】綂之方轨易因险涂难御【綂者总论上事也方轨谓平路也若履平路易可因循如践险涂则难免顚覆也】故昔人明慎于所受之分迟迟于岐路之间也【呈材效职则受之分明矣迟迟疑不前之貌也明其分则不可妄进○刘攽曰注呈材效职案文呈当作程又则受之分明矣当云则所受之分明矣】如令志行无牵于物临生不先其存后世何贬焉【守志直道视死如归则后之人何从而贬责矣】古人以宴安爲戒岂数公之谓乎【左传曰宴安酖毒不可懐也】赞曰邓张作传无咎无誉敏正疑律防议章句胡公庸庸餙情恭貌朝章虽理据正或桡【桡曲也易曰栋桡凶也】
　　后汉书卷七十四
　　后汉书卷七十四考证
　　邓彪传天子亲临吊临○诸本同【臣防汾】按上临字疑衍
　　张禹传封安乡侯○何焯校本云汉有两张禹一安昌一安乡
　　徐防传凡三公以灾异策免始自防也○监本脱去凡三公以灾异策免八字从诸本増








　　后汉书卷七十四考证
&lt;史部,正史类,后汉书&gt;
　　钦定四库全书
　　后汉书卷七十五
　　宋　　宣　　城　　太　　守范　煜撰唐　　章　　懐　　太　　子　　贤注
　　袁张韩周列传第三十五
　　袁安传【子敞　孙闳】
　　袁安字邵公汝南汝阳人也祖父良习孟氏易【孟喜字长卿东海人眀易为丞相掾见前书】平帝时举明经为太子舍人【续汉志曰太子舍人秩比二百石无员】建武初至成武令【成武今曹州县】安少传良学为人严重有威见敬于州里初为县功曹【续汉志曰县功曹史主选署功劳】奉檄诣从事从事因安致书于令【续汉志曰每州刺史皆有从事史】安曰公事自有邮驿私请则非功曹所持辞不肯受从事惧然而止【惧音九具反】后举孝亷【汝南先贤传曰时大雪积地丈余洛阳令自出案行见人家皆除雪出有乞食者至袁安门无有行路谓安已死令人除雪入戸见安僵卧问何以不出安曰大雪人皆饿不宜千人令以为贤举为孝亷也】除隂平长任城令【隂平县故城在今沂州承县西南任城今兖州县也】所在吏人畏而爱之永平十三年楚王英谋为逆事下郡覆考眀年三府举安能理剧拜楚郡太守是时英辞所连及系者数千人显宗怒甚吏案之急迫痛自诬死者甚众安到郡不入府先往案狱理其无眀验者条上出之府丞掾史皆叩头争以为阿附反虏法与同罪不可安曰如有不合太守自当坐之不以相及也遂分别具奏帝感悟即报许得出者四百余家嵗余征为河南尹政号严明然未尝以臧罪鞫人常称曰凡学仕者髙则望宰相下则希牧守锢人于圣世尹所不忍为也闻之者皆感激自励在职十年京师肃然名重朝廷建初八年迁太仆元和二年武威太守孟云上书北虏既已和亲而南部复往抄掠北单于谓汉欺之谋欲犯边宜还其生口以安慰之诏百官议朝堂公卿皆言夷狄谲诈求欲无厌【谲亦诈也】既得生口当复妄自夸大不可开许安独曰北虏遣使奉献和亲有得边生口者輙以归汉此明其畏威而非先违约也云以大臣典边不宜负信于戎狄还之足示中国优贷而使边人得安诚便司徒桓虞改议从安太尉郑司空第五伦皆恨之因大言激励虞曰诸言当还生口者皆为不忠虞廷叱之伦及大鸿胪韦彪各作色变容司隶校尉举奏安等皆上印绶谢肃宗诏报曰久议沈滞各有所志盖事以议从策由众定訚訚衎衎得礼之容【訚訚忠正貌衎衎和乐貌】寝嘿抑心更非朝廷之福君何尤而深谢其各冠履帝竟从安议明年代第五伦为司空章和元年代桓虞为司徒和帝即位窦太后临朝后兄车骑将军宪北击匈奴安与太尉宋由司空任隗及九卿诣朝堂上书谏以为匈奴不犯边塞而无故劳师逺渉损费国用徼功万里非社稷之计书连上輙寝宋由惧遂不敢复署议而诸卿稍自引止唯安独与任隗守正不移至免冠朝堂固争者十上太后不听众皆为之危惧安正色自若窦宪既出而弟衞尉笃执金吾景各专威权公于京师使客遮道夺人财物景又擅使乘驿施檄缘边诸郡发突骑及善骑射有才力者渔阳鴈门上谷三郡各遣吏将送诣景第有司畏惮莫敢言者安乃劾景擅发边兵惊惑吏人二千石不待符信而輙承景檄当伏显诛又奏司隶校尉河南尹阿附贵戚无尽节之义【续汉书曰安奏司隶郑防河南尹蔡嵩】请免官案罪并寝不报宪景等日益横尽树其亲党宾客于名都大郡【袁山松书曰河南尹王调汉阳太守朱敞南阳太守满殷高丹等皆其宾客前书曰十二万戸为大郡也】皆赋敛吏人更相赂遗其余州郡亦复望风从之安与任隗举奏诸二千石又它所连及贬秩免官者四十余人窦氏大恨但安隗素行高亦未有以害之时窦宪复出屯武威眀年北单于为耿防所破遁走乌孙塞北地空余部不知所属宪日矜已功欲结恩北虏乃上立降者左鹿蠡王阿佟【徒冬反】为北单于置中郎将领护如南单于故事事下公卿议太尉宋由太常丁鸿光禄勲耿秉等十人议可许安与任隗奏以为光武招懐南虏非谓可永安内地正以权时之算可得扞御北狄故也今朔漠既定宜令南单于反其北庭并领降众无缘复更立阿佟以増国费宗正刘方大司农尹睦同安议事奏未以时定安惧宪计遂行乃独上封事曰臣闻功有难图不可豫见事有易断较然不疑伏惟光武皇帝本所以立南单于者欲安南定北之策也恩徳甚备故匈奴遂分边境无患孝明皇帝奉承先意不敢失坠赫然命将爰伐塞北至于章和之初降者十万余人议者欲置之滨塞东至辽东【滨边也】太尉宋由光禄勲耿秉皆以为失南单于心不可先帝从之陛下奉承鸿业大开疆宇大将军远师讨伐席卷北庭此诚宣明祖宗崇立勲者也宜审其终以成厥初伏念南单于屯先父举众归徳自防恩以来四十余年三帝积累以遗陛下陛下深宜遵述先志成就其业况屯首唱大谋空尽北虏辍而弗图更立新降以一朝之计违三世之规失信于所养建立于无功由秉实知旧议而欲背弃先恩夫言行君子之枢机【易曰言行者君子之枢机枢机之发荣辱之主也】赏罚理国之纲纪论语曰言忠信行笃敬虽蛮貊行焉今若失信于一屯则百蛮不敢复保誓矣又乌桓鲜卑新杀北单于凡人之情咸畏仇讐今立其弟则二虏懐怨兵食可废信不可去【论语孔子曰足食足兵人信之矣必不得已而去于斯三者何先曰去兵曰必不得已而去于斯二者何先曰去食自古皆有死人无信不立】且汉故事供给南单于费直嵗亿九十余万西域嵗七千四百八十万今北庭弥远其费过倍是乃空尽天下而非建策之要也诏下其议安又与宪更相难折宪险急负埶言辞骄讦【讦谓发扬人之恶】至诋毁安称光武诛韩歆戴渉故事安终不移【大司徒歆坐非帝读隗嚣书自杀大司徒渉坐杀太仓令下狱死】宪竟立匈奴降者右鹿蠡王于除鞬为单于【鞬音九言反】后遂反叛卒如安策安以天子防弱外戚擅权每朝会进见及与公卿言国家事未尝不噫呜流涕【噫音医又乙戒反呜音一故反叹伤之貌也】自天子及大臣皆恃頼之四年春薨朝廷痛惜焉后数月窦氏败帝始亲万机追思前议者邪正之节乃除安子赏为郎策免宋由以尹睦为太尉刘方为司空睦河南人薨于位方平原人后坐事免归自杀初安父没母使安访求葬地道逢三书生问安何之安为言其故生乃指一处云葬此地当世为上公湏防不见安异之于是遂葬其所占之地故累世隆盛焉安子京敞最知名京字仲誉习孟氏易作难记三十万言初拜郎中稍迁侍中出为蜀郡太守子彭字伯楚少传父业历广汉南阳太守顺帝初为光禄勲行至清为吏麤粝食终于议郎尚书胡广等追表其有清絜之羙比前朝贡禹第五伦【贡禹元帝御史大夫经明行修清絜忧国也】未防显赠当时皆嗟叹之彭弟汤字仲河少传家学诸儒称其节多歴显位桓帝初为司空以豫议定策封安国亭侯食邑五百戸累迁司徒太尉以灾异防免卒諡曰康侯【风俗通曰汤时年八十六有子十二人】汤长子成左中郎早卒次子逢嗣逢字周阳以累世三公子寛厚笃信著称于时灵帝立逢以太仆豫议増封三百戸后为司空卒于执金吾朝廷以逢尝为三老特优礼之赐以珠画特诏秘器【前书曰董贤死以砂画棺音义云以朱砂画之也珠与朱同秘器棺也】饭含珠玉二十六品【谷梁传曰贝玉曰含】使五官中郎将持节奉策赠以车骑将军印绶加号特进諡曰宣文侯子基嗣位至太仆逢弟隗少歴显官【隗字次阳】先逢为三公时中常侍袁赦隗之宗也用事于中以逢隗世宰相家推崇以为外援故袁氏贵宠于世富奢甚不与它公族同献帝初隗为太傅成子绍逢子术自有传董卓忿绍术背已遂诛隗及术兄基等男女二十余人
　　敞字叔平少传易经教授以父任为太子舍人和帝时歴位将军大夫侍中出为东郡太守征拜太仆光禄勲元初三年代刘恺为司空明年坐子与尚书郎张俊交通漏泄省中语策免敞亷劲不阿权贵失邓氏防遂自杀张俊者蜀郡人有才能兄龛竝为尚书郎年少励锋气郎朱济丁盛立行不修俊欲举奏之二人闻恐因郎陈重雷义往请俊俊不听因共私赂侍史使求俊短得其私书与敞子遂封上之皆下狱当死俊自狱中占狱吏上书自讼【占谓口授也前书曰陈遵凭几口占书吏是也】书奏而俊狱已报【谓奏报论死也】廷尉将出谷门临行刑【谷门洛阳城北面中门也】邓太后诏驰骑以减死论俊假名上书谢曰臣孤恩负义自防重刑情断意讫无所复望廷尉鞠遣欧【音一口反】刀在前棺絮在后魂魄飞扬形容已枯陛下圣泽以臣尝在近密【谓为尚书郎】识臣状貌伤臣眼目留心曲虑特加徧覆丧车复还白骨更肉披棺发椁起见白日天地父母能生臣俊不能使臣俊当死复生陛下徳过天地恩重父母诚非臣俊破碎骸骨举宗腐烂所报万一臣俊徒也不得上书不胜去死就生惊喜踊跃触冒拜章当时皆哀其文朝廷由此薄敞罪而隠其死以三公礼葬之复其官子盱【况于反】盱后至光禄勲时大将军梁冀擅朝内外莫不阿附唯盱与廷尉邯郸义正身自守及桓帝诛冀使盱持节收其印绶事已具梁冀传
　　闳字夏甫彭之孙也少励操行苦身修节父贺为彭城相【风俗通曰贺字元服祖父京为侍中安帝始加元服百僚会贺临庄垂出而孙适生喜其嘉防因名字焉】闳往省谒变名姓徒行无旅既至府门连日吏不为通会阿母出见闳惊【谢承书曰乳母从内出见在门侧面貌省瘐为其垂泣闳厚丁宁此间不知吾愼勿宣露也】入白夫人乃密呼见既而辞去贺遣车送之闳称疾不肯乘反郡界无知者及贺卒郡闳兄弟迎丧不受赙赗缞绖扶柩冒犯寒露体貌枯毁手足血流见者莫不伤之服阕累征聘举召皆不应居处侧陋以耕学为业从父逢隗竝贵盛数馈之无所受闳见时方险乱而家门富盛常对兄弟叹曰吾先公福祚后世不能以徳守之而竞为骄奢与乱世争权此即晋之三郤矣【三郤谓郤锜郤犫郤至皆晋卿也各骄奢为厉公所杀事见左传】延熹末党事将作闳遂散髪絶世欲投迹深林以母老不宜远遁乃筑土室四周于庭不为戸自牖纳饮食而已旦于室中东向拜母母思闳时徃就视母去便自掩闭兄弟妻子莫得见也及母殁不为制服设位时莫能名或以为狂生潜身十八年黄巾贼起攻没郡县百姓惊散闳诵经不移贼相约语不入其闾乡人就闳避难皆得全免年五十七卒于土室【汝南先贤传曰闳临卒敇其子曰勿设殡棺但着禈衫防布单衣幅巾衬尸于板牀之上以五百墼为藏】二弟忠节操皆亚于闳忠字正甫与同郡范滂为友俱证党事得释语在滂传初平中为沛相【沛王琮相也琮光武八代孙也】乘苇车到官以清亮称及天下大乱忠弃官客防稽上虞【县名城在今越州余姚县西】一见太守王朗徒从整饰心嫌之遂称病自絶【王朗字景兴肃之父也魏志有传谢承书曰忠乘载笠盖诣朗见朗左右僮从皆着青綘采衣非其奢丽即辞疾发而退也】后孙策破防稽忠等浮海南投交阯献帝都许征为衞尉未到卒字邵甫耻其门族贵埶乃变姓名徒歩师门不应征辟终于家【谢承书曰尝入京师太学其从父逢为太尉呼与相见遇逢宴会作乐伏称头痛不听音声而退遂不复往绍术兄弟亦不与通】忠子秘为郡门下议生黄巾起秘从太守赵谦击之军败秘与功曹封观等七人以身扞刃皆死于陈谦以得免诏秘等门闾号曰七贤【谢承书曰秘字永寜封观与主簿陈端门下督范仲礼贼曹刘伟徳主记史丁子嗣记室史张仲然议生袁秘等七人擢刃突陈与战并死也】封观者有志节当举孝亷以兄名位未显耻先受之遂称风疾喑不能言火起观屋徐出避之忍而不告后数年兄得举观乃称损而仕郡焉【谢承书曰观字孝起南顿人也】
　　论曰陈平多隂谋而知其后必废【丞相陈平为高祖谋臣出六竒叹曰我多隂谋道家之所禁吾世即废以吾多隂谋祸也其后曽孙掌以衞氏亲戚贵逹愿得续封而终不得也】邴吉有隂徳夏侯胜识其当封及子孙【武帝末戾太子巫蛊事起邴吉为廷尉监时宣帝年二嵗坐太子事系望气者言长安狱中有天子气于是上遣使者分条中都官诏狱系者亡轻重一切皆杀之内者令郭穰至郡邸狱吉闭门扞拒曰它人无辜犹不可况亲曽孙乎穰不得入还以闻上曰天使之也因大赦天下曽孙赖吉得立宣帝立吉为丞相未及封而病上忧吉不起夏侯胜曰此未死也臣闻有隂徳者必飨其乐以及子孙后吉病愈封博阳侯薨子显嗣甘露中削爵为闗内侯至孙昌复封博阳侯传子至孙王莽败乃絶○刘攽曰注曽孙頼吉得立案前书立当作全】终陈掌不侯而邴昌绍国虽有不类未可致诘其大致归然矣袁公窦氏之间乃情帝室【乃情犹竭情也】引义雅正可谓王臣之烈【易曰王臣蹇蹇匪躬之故烈业也】及其理楚狱未尝鞠人于臧罪其仁心足以覃乎后昆【尔雅曰覃延也】子孙之盛不亦宜乎【此论竝华峤之词也】
　　张酺传
　　张酺字孟侯汝南细阳人赵王张敖之后也【敖父耳自楚降汉髙祖封为赵王敖嗣后有罪废为宣平侯】敖子寿封细阳之池阳乡后废因家焉酺少从祖父充受尚书能传其业【东观记曰充与光武同门学光武即位求问充充已死】又事太常桓荣勤力不怠聚徒以百数永平九年显宗为四姓小侯开学于南宫【小侯解见明帝纪也】置五经师酺以尚书教授数讲于御前以论难当意除为郎赐车马衣裳遂令入授皇太子酺为人质直守经义每侍讲间隙数有匡正之辞以严见惮【东观记曰太子家时为奢侈物未尝不正谏甚见重焉】及肃宗即位擢酺为侍中虎贲中郎将数月出为东郡太守酺自以尝经亲近未悟见出意不自得【悟晓也】上疏辞曰臣愚以经术给事左右少不更职不晓文法猥当剖符典郡班政千里必有负恩辱位之咎臣窃私自分殊不虑出城阙冀防留恩托备冗官羣僚所不安耳目所闻见不敢避好丑诏报曰经云身虽在外乃心不离王室【尚书康王之诰曰虽尔身在外乃心防不在王室也】典城临民益所以报效也好丑必上不在逺近【好丑为善恶也言事之善恶必以闻上此即报效岂拘外内也】今赐装三十万其亟之官酺虽儒者而性刚断下车擢用义勇搏击豪强长吏有杀盗徒者酺輙案之以为令长受臧犹不至死盗徒皆饥寒佣保何足穷其法乎郡吏王青者【谢承书曰青字公然东都聊城人也】祖父翁与前太守翟义起兵攻王莽及义败余众悉降翁独守节力战莽遂燔烧之父隆建武初为都尉功曹青为小史与父俱从都尉行县道遇贼隆以身衞全都尉遂死于难青亦被矢贯咽音声流喝【流或作嘶喝音一介反广苍曰声之幽也】前郡守以青身有金夷竟不能举【夷伤也】酺见之叹息曰岂有一门忠义而爵赏不及乎遂擢用极右曹【汉官仪曰督邮功曹郡之极位】乃上疏荐青三世死节宜蒙显异奏下三公由此为司空所辟【东观记曰青从此除步兵司马酺伤青不遂复举其子孝亷也】自酺出后帝每见诸王师傅尝言张酺前入侍讲屡有谏正訚訚恻恻出于诚心可谓有史鱼之风矣【訚訚忠正也恻恻恳切也史鱼衞大夫名防字子鱼孔子曰直哉史鱼邦有道如矢邦无道如矢也】元和二年东廵狩幸东郡引酺及门生并郡县掾史竝防庭中帝先备弟子之仪使酺讲尚书一篇然后修君臣之礼【东观记曰时使尚书令王鲔与酺相难上甚欣悦】赏赐殊特莫不沾洽酺视事十五年和帝初迁魏郡太守郡人郑据时为司隶校尉奏免执金吾窦景景后复位遣掾夏猛私谢酺曰郑据小人为所侵寃闻其儿为吏放纵狼籍取是曹子一人足以惊百酺大怒即收猛系狱檄言执金吾府疑猛与据子不平矫称卿意以报私讐防有赎罪令猛乃得出【东观记曰据字平卿黎阳人也为侍御史转司校尉也】顷之征入为河南尹窦景家人复击伤市卒吏捕得之景怒遣缇骑侯海等五百人欧伤市丞【説文曰缇帛丹黄色也汉官仪曰执金吾有缇骑】酺部吏杨章等穷防正海罪徙朔方景忿怨乃移书辟章等六人为执金吾吏欲因报之章等惶恐入白酺愿自引臧罪以辞景命酺即上言其状窦太后诏报自今执金吾辟吏皆勿遣及窦氏败酺乃上疏曰臣实愚憃不及大体【郑注周礼云憃愚痴騃也憃音陟降反】以为窦氏虽伏厥辜而罪刑未着后世不见其事但闻其诛非所以垂示国典贻之将来宜下理官与天下平之【平之谓平论其罪也】方宪等宠贵羣臣阿附唯恐不及皆言宪受顾命之托懐伊吕之忠【临终之命曰顾命】至乃复比邓夫人于文母【臣贤案邓夫人即穰侯邓叠母元也元出入宫掖共窦宪女壻郭举父子同谋杀害与窦氏同诛语在宪传故张酺论宪兼及其党称邓夫人者犹如前书霍光妻称霍显祁太伯母号祁夫人之类也文母文王之妻也诗曰既右烈考亦右文母】今严威既行皆言当死不复顾其前后考折厥衷臣伏见夏阳侯瓌每存忠善前与臣言常有尽节之心检敇宾客未尝犯法臣闻王政骨肉之刑有三宥之义过厚不过薄【礼记曰公族有罪狱成有司谳于公曰某之罪在大辟公曰宥之有司又曰在大辟公又曰宥之有司又曰在大辟公又曰宥之及三宥不对走出致刑于甸人公又使人追之曰虽然必宥之有司曰无及也反命于公公素服如其伦之丧也○刘攽曰案今礼记文注多下公又曰宥之五字】今议者为瓌选严能相恐其迫切必不完免宜裁加贷宥以崇厚徳和帝感酺言徙瓌封就国而已永元五年迁酺为太仆数月代尹睦为太尉【汉官仪曰睦字伯师河南巩人也】数上疏以疾乞身荐魏郡太守徐防自代帝不许使中黄门问病加以珍羞赐钱三十万酺遂称笃时子蕃以郎侍讲帝因令小黄门敕蕃曰隂阳不和万人失所朝廷望公思惟得失与国同心而托病自絜求去重任谁当与吾同忧责者非有望于断金也【断金解在皇后纪】司徒固疾司空年老【时司徒刘方司空张奋也】公其伛偻勿露所敕【伛偻言恭敬从命也左氏传曰一命而偻再命而伛三命而俯】酺惶恐诣阙谢还复视事酺虽在公位而父常居田里酺每有迁职輙一诣京师尝来候酺适防嵗节公卿罢朝俱诣酺府奉酒上寿极欢卒日众人皆庆羡之及父卒既葬诏遣使赍牛酒为释服后以事与司隶校尉晏称会于朝堂酺从容谓称曰三府辟吏多非其人称归即奏令三府各实其掾史酺本以私言不意称奏之甚懐恨防复共谢阙下酺因责让于称称辞语不顺酺怒遂廷叱之称乃劾奏酺有怨言天子以酺先帝师有诏公卿博士朝臣防议司徒吕盖奏酺位居三司知公门有仪不屏气鞠躬以湏诏命反作色大言怨让使臣不可以示四远【司隶校尉督大奸猾无所不察故曰使臣也】于是策免酺归里舍谢遣诸生闭门不通宾客左中郎将何敞及言事者多讼酺公忠帝亦雅重之十五年复拜为光禄勲数月代鲁恭为司徒月余薨乘舆缟素临吊赐冡茔地赠恩宠异于它相酺病临危敇其子曰显节陵埽地露祭欲率天下以俭【显节明帝陵也明帝遗诏无起寝庙故言埽地而祭也故酺遵奉之】吾为三公既不能宣王化令吏人从制岂可不务节约乎其无起祠堂可作槀盖庑施祭其下而已【庑屋也】曽孙济好儒学【华峤书曰蕃生磐磐生济济字元江灵帝初杨赐荐济明习典训为侍讲】光和中至司空病罢及卒灵帝以旧恩赠车骑将军闗内侯印绶其年追济侍讲有劳封子根为蔡阳乡侯济弟喜初平中为司空
　　韩棱传
　　韩棱字伯师颍川舞阳人弓高侯頽当之后也【頽当韩王信之子见前书】世为乡里着姓父寻建武中为陇西太守棱四嵗而孤养母弟以孝友称及壮推先父余财数百万与从昆弟乡里益高之初为郡功曹太守葛兴中风病不能听政棱隂代兴视事出入二年令无违者兴子尝发教欲署吏棱拒执不从因令怨者章之【章谓令上章告言之】事下案验吏以棱掩蔽兴病专典郡职遂致禁锢显宗知其忠后诏特原之由是征辟五迁为尚书令与仆射郅寿尚书陈宠同时俱以才能称肃宗尝赐诸尚书劔唯此三人特以寳劒自手署其名曰韩棱楚龙渊【晋太康记曰汝南西平县有龙泉水可淬刀劒特坚利汝南即楚分野】郅寿蜀汉文陈宠济南椎成【椎音直追反汉官椎成作鍜成】时论者为之説以棱渊深有谋故得龙渊寿明逹有文章故得汉文宠敦朴善不见外故得椎成和帝即位侍中窦宪使人刺杀齐殇王子都乡侯畅于上东门有司畏宪咸委疑于畅兄弟诏遣侍御史之齐案其事棱上疏以为贼在京师不宜舍近问远恐为奸臣所笑窦太后怒以切责棱棱固执其议及事发果如所言宪惶恐白太后求出击北匈奴以赎罪棱复上疏谏太后不从及宪有功还为大将军威震天下复出屯武威会帝西祠园陵诏宪与车驾会长安及宪至尚书以下议欲拜之伏称万嵗棱正色曰夫上交不謟下交不黩【易下系之辞也】礼无人臣称万嵗之制议者皆慙而止尚书左丞王龙私奏记上牛酒于宪棱举奏龙论为城旦【前书音义曰城旦轻刑之名也昼日伺寇虏夜暮筑长城故曰城旦】棱在朝数荐举良吏应顺吕昌周纡等皆有名当时及窦氏败棱典案其事深竟党与数月不休沐帝以为忧国忘家赐布三百疋迁南阳太守特听棱得过家上冢乡里以为荣棱发擿奸盗郡中震栗政号严平数嵗征入为太仆九年冬代张奋为司空明年薨子辅安帝时至赵相【赵王良孙商之相也】棱孙演顺帝时为丹阳太守政有能名桓帝时为司徒【演字伯南】大将军梁冀被诛演坐阿党抵罪以减死论遣归本郡【华峤书曰梁皇后崩梁贵人大幸将立大将军冀欲分其宠谋冒姓为贵人父演隂许诺及冀诛事发演坐抵罪也】后复征拜司隶校尉
　　周荣传【孙景】
　　周荣字平孙庐江舒人也肃宗时举明经辟司徒袁安府安数与论议甚器之及安举奏窦景及与窦宪争立北单于事【○刘攽曰案文多一及字】皆荣所具草窦氏客太尉掾徐齮深恶之胁荣曰子为袁公腹心之谋排奏窦氏窦氏悍士刺客满城中谨备之矣荣曰荣江淮孤生防先帝大恩以歴宰二城今复得备宰士【荣辟司徒府故称宰士】纵为窦氏所害诚所甘心故常敇妻子若卒遇飞祸无得殡敛【飞祸言仓卒而死也】冀以区区腐身觉悟朝廷及窦氏败荣由此显名自郾令擢为尚书令出为颍川太守坐法当下狱和帝思荣忠节左转共令【共县名属河内郡故城在今衞州共城县东即古共国也】岁余复以为山阳太守所歴郡县皆见称纪以老病乞身卒于家诏特赐钱二十万除子男兴为郎中兴少有名誉永宁中尚书陈忠上疏荐兴曰臣伏惟古者帝王有所号令言必雅辞必温丽垂于后世列于典经故仲尼嘉唐虞之文章从周室之郁郁【论语孔子曰大哉尧之为君也焕乎其有文章又曰周监于二代郁郁乎文哉吾从周】臣窃见光禄郎周兴【光禄主郎故曰光禄郎】孝友之行着于闺门清厉之志闻于州里蕴匵古今博物多闻【蕴藏也匵匮也】三坟之篇五典之策无所不览【伏羲神农黄帝之书曰三坟少昊颛顼高辛唐虞之书曰五典也】属文着辞有可观采尚书出纳帝命为王喉舌【尚书为王之喉舌官也李固对策曰今陛下有尚书犹天之有北斗也北斗为天之喉舌尚书亦为陛下之喉舌也】臣等既愚闇而诸郎多文俗吏鲜有雅才每为诏文宣示内外转相求请或以不能而专已自由辞多鄙固兴抱竒懐能随軰栖迟诚可叹惜诏乃拜兴为尚书郎卒兴子景
　　景字仲飨辟大将军梁冀府稍迁豫州刺史河内太守好贤爱士其拔才荐善常恐不及每至岁时延请举吏入上后堂与共宴防如此数四乃遣之赠送什物无不充备既而选其父兄子弟事相优异尝称曰臣子同贯若之何不厚先是司徒韩演在河内志在无私举吏当行一辞而已恩亦不及其家曰我举若可矣岂可令徧积一门故当时论者议此二人景后征入为将作大匠及梁冀诛景以故吏免官禁锢朝廷以景素着忠正顷之复引拜尚书令【蔡质汉仪曰延熹中京师游侠有盗发顺帝陵卖御物于市市长追捕不得周景以尺一诏召司隶校尉左雄诣台对诘雄伏于廷答对景使虎贲左骏顿头血出覆面与三日期贼便擒也】迁太仆衞尉六年代刘宠为司空是时宦官任人及子弟充塞列位景初视事与太尉杨秉举奏诸奸猾自将军牧守以下免者五十余人遂连及中常侍防东阳侯侯览【○刘攽曰案览夲传览防东人封高乡侯今此载其侯爵即当云高乡侯若载其本县名则非例也盖误二高乡字】东武阳侯具瑗皆坐黜朝廷莫不称之视事二年以地震策免岁余复代陈蕃为太尉建宁元年薨以豫议定策立灵帝追封安阳乡侯长子崇嗣至甘陵相【甘陵王理相也理即章帝曽孙】中子忠少歴列位累迁大司农【吴书曰忠字嘉谋与朱儁共败李傕于曹阳也】忠子晖前为洛阳令去官归兄弟好宾客雄江淮间出入从车常百余乘及帝崩晖闻京师不安来候忠董卓闻而恶之使兵刼杀其兄弟忠后代皇甫嵩为太尉録尚书事以灾异免复为卫尉从献帝东归洛阳
　　赞曰袁公持重诚单所奉【单尽也】惟徳不忘延世承宠孟侯经博侍言帝幙棱荣事君志同鹯雀【左传曰见无礼于其君者诛之如鹰鹯之逐鸟雀也】






　　后汉书卷七十五
　　后汉书卷七十五考证
　　袁安传后举孝廉注洛阳令自出案行见人家皆除雪出有乞食者至袁安门无有行路○孙鑛云安何由在洛阳卧宜云汝阳方是
　　袁安孙闳一见太守王朗○朗字监本误作郎今改正
　　徒歩师门下○监本有从师二字【臣防汾】按徒歩师门即从师也复称从师不成文从宋本删
　　张酺传祖父翁○父字监本误作文【臣会汾】按下文云翁独守郡定为单名改之
　　韩棱传济南椎成注汉官椎成作鍜成○【臣宗万】按汉官下脱仪字当増
　　周荣孙景去官归○监本作去官赐归【臣会汾】按他处或言予告归或言赐告归此处去官下不得更言赐归从宋本改
　　后汉书卷七十五考证
　　钦定四库全书
　　后汉书卷七十六
　　宋　　宣　　城　　太　　守范　煜撰唐　　章　　懐　　太　　子　　贤注
　　郭陈列传第三十六
　　郭躬传【弟子鎭】
　　郭躬字仲孙颍川阳翟人也家世衣冠父习小杜律【前书杜周武帝时爲廷尉御史大夫断狱深刻少子延年亦明法律宣帝时又爲御史大夫对父故言小】太守寇恂以爲决曹掾断狱至三十年用法平诸爲所决者退无怨情郡内比之东海于公年九十五卒【于公东海人丞相于定国父也爲郡决曹决狱平罹文法者于公所决皆不恨见前书也】躬少传父业讲授徒众常数百人后爲郡吏辟公府永平中奉车都尉窦固出撃匈奴骑都尉秦彭爲副彭在别屯而辄以法斩人固奏彭专擅请诛之显宗乃引公卿朝臣平其罪科躬以明法律召入议议者皆然固奏躬独曰于法彭得斩之帝曰军征校尉一统于督【督谓大将】彭旣无斧钺可得专杀人乎躬对曰一统于督者谓在部曲也【前书音义曰大将军行有伍部部有曲也】今彭专军别将有异于此兵事呼吸不容先关督帅且汉制棨防即为斧钺于法不合罪【有衣之防曰棨】帝从躬议又有兄弟共杀人者而罪未有所归帝以兄不训弟故报兄重而减弟死中常侍孙章宣诏误言两报重尚书奏章矫制罪当腰斩帝复召躬问之躬对章应罸金帝曰章矫诏杀人何谓罸金躬曰法令有故误章传命之缪于事为误误者其文则轻帝曰章与囚同县疑其故也躬曰周道如砥其直如矢【诗小雅也如砥贡赋平如矢赏罸平】君子不逆诈【论语孔子之言】君王法天刑不可以委曲生意帝曰善迁躬廷尉正坐法免后三迁元和三年拜为廷尉躬家世掌法务在寛平及典理官决狱断刑多依矜恕乃条诸重文可从轻者四十一事奏之事皆施行着于令章和元年赦天下系囚在四月丙子以前减死罪一等勿笞诣金城而文不及亡命未发觉者躬上封事曰圣恩所以减死罪使戍邉者重人命也今死罪亡命无虑万人【广雅曰无虑都凡也】又自赦以来捕得甚众而诏令不及皆当重论伏惟天恩莫不荡宥死罪已下并蒙更生而亡命捕得独不沾泽臣以为赦前犯死罪而系在赦后者可皆勿笞诣金城以全人命有益于边肃宗善之即下诏赦焉躬奏谳法科多所生全永元六年卒官中子晊亦明法律【晊音质】至南阳太守政有名迹弟子鎭鎭字桓钟少脩家业辟太尉府再迁延光中为尚书及中黄门孙程诛中常侍江京等而立济隂王鎭率羽林士击杀衞尉阎景以成大功事在宦者传再迁尚书令太傅三公奏鎭冒犯白刃手劔贼臣奸党殄灭宗庙以宁功比刘章【章齐王肥子也高帝孙诛诸吕有功封朱虚侯也】宜显爵土以励忠贞乃封鎭为定颍侯食邑二千戸拜河南尹转廷尉免永建四年卒于家诏赐冢茔地长子贺当嗣爵让与小弟时而逃去积数年诏大鸿胪下州郡追之贺不得已乃出受封累迁复至廷尉及贺卒顺帝追思镇功下诏赐鎭諡曰昭武侯贺曰成侯贺弟祯亦以能法律至廷尉鎭弟子僖【许其反】少明习家业兼好儒学有名誉延熹中亦为廷尉建宁二年代刘宠为太尉禧子鸿至司隶校尉封城安乡侯郭氏自后数世皆传法律子孙至公者一人廷尉七人侯者三人刺史二千石侍中郎将者二十余人侍御史正监平者甚众顺帝时廷尉河南吴雄季高以明法律断狱平起自孤宦致位司徒雄少时家贫丧母营人所不封土者择葬其中丧事趣办不问时日医巫皆言当族灭而雄不顾【○刘攽曰案卜葬何关医事明衍】及子防孙恭三世廷尉为法名家【名为明法之家】初肃宗时司隶校尉下邳赵兴亦不防讳忌【防忧也】每入官舎辄更缮脩馆宇移穿改筑故犯妖禁而家人爵禄益用丰炽官至颍川太守子峻太傅以才器称孙安世鲁相三叶皆为司隶时称其盛桓帝时汝南有陈伯敬者行必矩歩坐必端膝呵叱狗马终不言死目有所见不食其肉行路闻凶便解驾留止还触归忌则寄宿乡亭【隂阳书歴法曰归忌日四孟在丑四仲在寅四季在子其日不可远行归家及徙也】年老寝滞不过举孝亷后坐女壻亡吏太守邵防怒而杀之时人罔忌禁者多谈为证焉【罔无也】
　　论曰曾子云上失其道民散久矣如得其情则哀矜而勿喜【言人离散犯法乃自上之所为非下之过当哀矜之勿以得情为喜也见论语也】夫不喜于得情则恕心用恕心用则可寄枉直矣夫贤人君子断狱其必主于此乎郭躬起自佐史小大之狱必察焉【左传曰小大之狱虽不能察必以情】原其平刑审断庶于勿喜者乎若乃推己以议物舍状以贪情【秦彭孙章不死为推己亡命得减为贪情也贪与探同也】法家之能庆延于世盖由此也
　　陈宠传【子忠】
　　陈宠字昭公沛国洨人也【洨县名故城在今泗州虹县西南洨音户交反】曾祖父咸成哀间以律令为尚书平帝时王莽辅政多改汉制咸心非之及莽因吕寛事诛不附已者何武鲍宣等【平帝时王莽辅政隔絶平帝外家不得至京师莽子宇恐帝长大后见怨教帝舅衞寳令帝母上书求入莽不许宇与妇兄吕寛谋以为莽不可说而好鬼神乃夜以血洒莽第门以惊惧之事觉并诛死何武为前将军王莽先从武求举武不敢鲍宣为司隶免徙之上党吕寛事起莽案鞫并诛不附已者武与宣坐见诬中皆被诛并见前书】咸乃叹曰易称君子见几而作不俟终日吾可以逝矣【几者事之微吉凶之先见者逝徃也】即乞骸骨去职及莽簒位召咸以为掌寇大夫谢病不肯应时三子参丰钦皆在位乃悉令解官父子相与归乡里闭门不出入犹用汉家祖腊【应劭风俗通曰共工之子好逺游死为祖神汉家火行盛于午故以午日为祖也腊者岁终祭众神之名腊接也新故交接故大祭以报功也汉火行衰于戌故腊用戌日也】人问其故咸曰我先人岂知王氏腊乎其后莽复征咸遂称病笃于是乃收敛其家律令书文皆壁藏之咸性仁恕常戒子孙曰为人议法当依于轻虽有百金之利愼无与人重比建武初钦子躬为廷尉左监早卒躬生宠明习家业少为州郡吏辟司徒鲍昱府是时三府掾属专尚交游以不肯视事为高宠常非之独勤心物务数为昱陈当世便宜昱高其能转为辞曹掌天下狱讼【续汉志曰三公掾属二十四人有辞曹主讼事也】其所平决无不厌服众心时司徒辞讼久者数十年事类溷错易为轻重不良吏得生因缘【因缘谓依附以生轻重也】宠为昱撰辞讼比七卷决事科条皆以事类相从昱奏上之其后公府奉以为法三迁肃宗初为尚书是时承永平故事吏政尚严切尚书决事率近于重宠以帝新即位宜改前世苛俗乃上疏曰臣闻先王之政赏不僭刑不滥与其不得已宁僭不滥【事见左传晋大夫声子辞】故唐尧着典眚灾肆赦【尚书舜典之辞也眚过也灾害也肆缓也言过误有害当缓赦也】周公作戒勿误庻狱【尚书立政之辞也言文子文孙从今以徃惟以正道理众狱勿误也】伯夷之典惟敬五刑以成三德【三德刚柔正直尚书吕刑曰伯夷降典折民惟刑惟敬五刑以成三德】由此言之圣贤之政以刑罸为首徃者断狱严明所以威惩奸慝奸慝既平必宜济之以寛【济益也】陛下即位率由此义数诏羣僚崇晏晏【晏晏温和也尚书考灵燿曰尧聪明文塞晏晏】而有司执事未悉奉承典刑用法犹尚深刻断狱者急于篣格酷烈之痛【篣即榜也古字通用声类曰笞也说文曰格击也】执宪者烦于诋欺放滥之文或因公行私逞纵威福夫为政犹张琴瑟大急者小絶故子贡非臧孙之猛法而美郑乔之仁政【臧孙鲁大夫行猛政子贡非之曰夫政犹张琴瑟也大弦急则小弦絶矣故曰罚得则奸邪止赏得则下欢悦子之贼心见矣独不闻子产之相郑乎推贤举能抑恶善有大畧者不问其短有厚德者不非小疵家给人足囹圄空虚子产卒国人皆叩心流涕三月不闻竿琴之音其生也见爱死也可悲故曰德莫大于仁祸莫大于刻今子病而人贺子愈而人相惧曰嗟乎何命之不善子又不死臧孙慙而避位终身不出见新序】诗云不刚不柔布政优优【优优和也】方今圣德充塞假于上下【假至也音格上下天地也】宜隆先王之道荡涤烦苛之法轻薄棰楚以济羣生全广至德以奉天心帝敬纳宠言每事务于寛厚其后遂诏有司絶鉆钻诸惨酷之科【苍颉篇曰鉆持也说文曰鉆铁銸也其炎反銸音陟叶反钻膑刑谓钻去其髌骨也钻音作唤反】解妖恶之禁除文致之请谳五十余事定着于令【文致谓前人无罪文饰致于法中也】是后人俗和平屡有嘉瑞汉旧事断狱报重常尽三冬之月【报论也重死刑也】是时帝始改用冬初十月而已元和二年旱长水校尉贾宗等上言以为断狱不尽三冬故隂气微弱阳气发泄招致灾旱事在于此帝以其言下公卿议宠奏曰夫冬至之节阳气始萌故十一月有兰射干芸荔之应【易通卦验曰十一月广莫风至则兰射干生月令仲冬日短至隂阳争诸生荡芸始生荔挺出射音夜即今之乌扇也芸香草荔马薤】时令曰诸生荡安形体【时令月令也荡动也仲冬一阳爻生草木皆欲萌动也礼记月令仲冬诸生荡君子斋戒安形性也】天以为正周以为春【正春皆始也十一月万物微而未着天以为正而周以为岁首】十二月阳气上通雉雊鸡乳地以为正殷以为春【十二月二阳爻生鴈北乡阳气上通诸生皆动始萌芽地以为正殷以为岁首也月令季冬雉雊鸡乳也】十三月阳气已至天地已交万物皆出蛰虫始振人以为正夏以为春【十三月今正月也天子迎春东郊隂阳交合万物皆出于地人始初见故曰人以为正夏以为岁首也月令孟春天气下降地气上腾天地和同草木萌动东风解冻蛰虫始振也】三微成著以通三统【统者统一岁之事王者三正递用周环无穷故曰通三统三礼义宗曰三微三正也言十一月阳气始施万物动于黄泉之下微而未着其色皆赤赤者阳气故周以天正为歳色尚赤夜半为朔十二月万物始芽色白白者阴气故殷以地正为歳色尚白鸡鸣为朔十三月万物始达其色皆黒人得加功以展其业夏以人正为岁色尚黑平旦为朔故曰三微王者奉而成之各法其一以改正朔也易干凿度曰三微而成著三着而体成当此之时天地交万物通也】周以天元殷以地元夏以人元若以此时行刑则殷周岁首皆当流血不合人心不稽天意月令曰孟冬之月趣狱刑无留罪【臣贤案月令及淮南子皆言季秋趣狱刑无留罪今言孟冬未详其故】明大刑毕在立冬也又孟冬之月身欲宁事欲静【月令仲冬君子斋戒身欲宁事欲静以待隂阳之所定也○刘攽曰案文并注意孟当作仲】若以降威怒不可谓宁若以行大刑不可谓静议者咸曰旱之所由咎在改律臣以为殷周断狱不以三微而化致康平无有灾害自元和以前皆用三冬而水旱之异徃徃为患由此言之灾害自为它应不以改律秦为虐政四时行刑圣汉初兴改从简易萧何草律季秋论囚俱避立春之月【草谓创造之也论决也】而不计天地之正二王之春实颇有违【言萧何不论天地之正及殷周之春实乖正道】陛下探幽析微允执其中【允信也中正也言信执中正之道语见尚书】革百载之失建永年之功【尚书曰立功立事可以永年】上有迎承之敬下有奉微之惠【三正之月不用断狱敬承天意奉顺三微也】稽春秋之文当月令之意【春秋于春每月书王所以通三统也何休注云二月三月皆有王者二月殷正月三月夏正月也】圣功美业不宜中疑书奏帝纳之遂不复改宠性周宻常称人臣之义苦不畏愼自在枢机谢遣门人拒絶知友惟在公家而已朝廷器之【器重也】皇后弟侍中窦宪【臣贤案窦后纪及宪传并云宪窦后兄今诸本皆言弟盖误也】荐眞定令张林为尚书帝以问宠宠对林虽有才能而素行贪浊宪以此深恨宠林卒被用而以臧污抵罪及帝崩宪等秉权常衔宠乃白太后令典丧事欲因过中之黄门侍郎鲍德素敬宠说宪弟夏阳侯瓌曰陈宠奉事先帝深见纳任故久留台阁赏赐有殊今不蒙忠能之赏而计几微之故【几微言微细也】诚伤辅政容贷之德瓌亦好士深然之故得出为太山太守后转广汉太守西州豪右并兼吏多奸贪诉讼日百数宠到显用良吏王涣镡显等以为腹心【镡音徒南反】讼者日减郡中清肃先是洛县城南【洛县名故城在今益州雒县南也】每阴雨常有哭声闻于府中积数十年宠闻而疑其故使吏案行还言世衰乱时此下多死亡者而骸骨不得葬傥在于是宠怆然矜叹即勑县尽收敛葬之自是哭声遂絶及窦宪为大将军征匈奴公卿以下及郡国无不遣吏子弟奉献遗者而宠与中山相汝南张郴【光武子中山王焉相也】东平相应顺【东平王苍孙敞之相也】守正不阿后和帝闻之擢宠为大司农郴太仆顺左冯翊永元六年宠代郭躬为廷尉性仁矜及为理官数议疑狱常亲自为奏每附经典务从寛恕帝辄从之济活者甚众其深文刻敝于此少衰宠又钩校律令条法溢于甫刑者除之【钩犹动也前书曰钩校得其奸贼钩音工候反溢出也孔安国注尚书曰吕侯后为甫侯故或称甫刑也】曰臣闻礼经三百威仪三千【礼记曰礼经三百曲礼三千郑注云礼篇多亡本数未闻其中事仪有三千也】故甫刑大辟二百五刑之属三千礼之所去刑之所取【去礼之人刑以加之故曰取也】失礼则入刑相为表里者也今律令死刑六百一十耐罪千六百九十八【耐者轻刑之名也】赎罪以下二千六百八十一溢于甫刑者千九百八十九其四百一十大辟千五百耐罪七十九赎罪春秋保干图曰王者三百年一蠲法汉兴以来三百二年宪令稍增科条无限又律有三家其说各异宜令三公廷尉平定律令应经合义者可使大辟二百而耐罪赎罪二千八百并为三千悉删除其余令与礼相应以易万人视听以致刑措之美传之无穷未及施行会坐诏狱吏与囚交通抵罪诏特免刑拜为尚书迁大鸿胪宠歴二郡三卿所在有迹见称当时十六年代徐防为司空宠虽传法律而兼通经书奏议温粹号为任职相在位三年薨以太常南阳尹勤代为司空勤字叔梁笃性好学屏居人外荆棘生门时人重其节后以定策立安帝封福亭侯五百戸永初元年以雨水伤稼策免就国病卒无子国除宠子忠
　　忠字伯始永初中辟司徒府三迁廷尉正【正廷尉属官也秩千石也】以才能有声称司徒刘恺举忠明习法律宜备机密于是擢拜尚书使居三公曹【成帝置五尚书三公曹尚书主知断狱也】忠自以世典刑法用心务在寛详初父宠在廷尉上除汉法溢于甫刑者未施行【上音时掌反】及宠免后遂寝而苛法稍繁人不堪之忠畧依宠意奏上二十三条为决事比【比例也必寐反】以省请谳之敝又上除蚕室刑【蚕室宫刑名也或云犗刑也音奇败反作窨室畜火如蚕室说文曰犗騬牛也騬音缯汉旧仪注曰少府若庐狱有蚕室也】解臧吏三世禁锢狂易杀人得减重论【狂易谓狂而易性也】母子兄弟相代死听赦所代者事皆施行及邓太后崩安帝始亲朝事忠以为临政之初宜征聘贤才以宣助风化数上荐隐逸及直道之士冯良周爕杜根成翊世之徒于是公车礼聘良爕等后连有灾异诏举有道公卿百僚各上封事忠以诏书既开谏争虑言事者必多激切或致不能容乃上疏豫通帝意曰臣闻仁君广山薮之大纳切直之谋【左氏传曰川泽纳污山薮藏疾瑾瑜匿瑕国君含垢天之道也】忠臣尽謇谔之节不畏逆耳之害【史记曰赵简子有臣周舍好直谏周舍死简子曰吾闻千羊之皮不如一狐之腋众人之唯唯不如周舍之谔谔家语孔子曰忠言逆耳而利于行也】是以高祖舎周昌桀纣之譬【周昌为御史大夫尝燕入奏事高帝方拥戚姬昌走出高帝逐得骑昌项问曰我何如主也昌仰曰陛下桀纣之主也上笑不之罪也】孝文嘉爰盎人豕之讥【文帝幸慎夫人常与皇后同坐后幸上林愼夫人从盎为中郎将却慎夫人坐愼夫人怒不坐帝亦起盎前说曰陛下为愼夫人适所以祸之也独不见人豕乎上大悦人豕解见皇后纪也】武帝纳东方朔宣室之正【武帝为馆陶公主私人董偃置酒宣室东方朔为太中大夫谏曰不可夫宣室者先帝之正处也非法度之正不得入焉上曰善更置酒北宫也】元帝容薛广德自刎之切【元帝酎祭宗庙出便门欲御楼船御史大夫薛广德当车免冠谏曰宜从桥诏曰大夫冠广德曰陛下不听臣臣自刎以血污车轮帝乃从桥】昔晋平公问于叔向曰国家之患孰为大对曰大臣重禄不极谏小臣畏罪不敢言下情不上通此患之大者公曰善于是下令曰吾欲进善有谒而不通罪至死【此已上皆见新序】今明诏崇高宗之德【高宗殷王武丁也有雉登鼎耳而雊惧而修德位以永年】推宋景之诚【史记曰宋景公时荧惑守心星太史子韦请移之大臣国人与岁公皆不聼天感其诚荧惑为之退三舍也】引咎克躬谘访羣吏言事者见杜根成翊世等新蒙表录显列二台【谓杜根为侍御史成翊世为尚书郎也】必承风飨应争为切直若嘉谋异策宜辄纳用如其管穴妄有讥刺【管穴言小也史记扁鹊曰若以管窥天以隙视文隙即穴也】虽苦口逆耳不得事实且优游寛容以示圣朝无讳之美若有道之士对问高者宜垂省览特迁一等以广直言之路书御有诏拜有道高第士沛国施延为侍中延后位至太尉【谢承书曰延字君子蕲县人也少为诸生明于五经星官风角靡有不综家贫母老周流佣赁常避地于庐江临湖县种瓜后到吴郡海盐取卒月直赁作半路亭父以养其母是时吴会未分山隂冯敷为督邮到县延持箒徃敷知其贤者下车谢使入亭请与饮食脱衣与之饷饯不受顺帝征拜太尉年七十六薨】常侍江京李闰等皆为列侯共秉权任帝又爱信阿母王圣封为野王君忠内怀惧懑而未敢陈谏乃作搢绅先生论以讽文多故不载【搢插也绅大带也】自帝即位以后频遭元二之戹【元二解见邓隲传】百姓流亡盗贼并起郡县更相饰匿莫肯纠发【更相文饰隠匿盗贼也】忠独以为忧上疏曰臣闻轻者重之端小者大之源故隄溃蚁孔气泄鍼芒【韩子曰千丈之堤以蝼蚁之穴而溃黄帝素问曰针头如芒气出如筐也】是以明者愼微智者识几书曰小不可不杀【尚书康诰曰有厥罪小乃不可不杀】诗云无纵诡随以谨无良【诗大雅也言诡诳委随之人不可纵宜即罪之用谨勑不善之人也】盖所以崇本絶末钩深之虑也臣窃见元年以来盗贼连发攻亭劫掠多所伤杀夫穿窬不禁则致彊盗【论语孔子曰色厉而内荏其犹穿窬之盗乎】彊盗不断则为攻盗攻盗成羣必生大奸故亡逃之科宪令所急至于通行饮食罪致大辟【通行饮食犹今律云过致资给与同罪也饮音防食音寺】而顷者以来莫以为忧州郡督录怠慢长吏防御不肃皆欲采获虚名讳以盗贼为负虽有发觉不务清澄至有逞威滥怒无辜僵仆或有局蹐比伍转相赋敛【说文曰蹐小歩也言局身小歩畏吏之甚也】或随吏追赴周章道路是以盗发之家不敢申告邻舎比里共相压迮【迮迫也】或出私财以偿所亡其大章着不可掩者乃肯发露陵迟之渐遂且成俗寇攘诛咎皆由于此【寇盗攘窃也尚书曰无敢寇攘也○刘攽曰案文但言寇攘诛不成文理当有一逋字】前年勃海张伯路可为至戒覆车之轨其迹不远盖失之末流求之本源宜糺增旧科以防来事自今彊盗为上官若它郡县所糺觉一发部吏皆正法【上官谓郡府也若及也部吏谓督邮游徼也正法依法也】尉贬秩一等令长三月奉赎罪二发尉免官令长贬秩一等三发以上令长免官便可撰立科条处为诏文切勑刺史严加糺罸冀以猛济寛惊惧奸慝顷季夏大暑而消息不协【前书音义曰息卦曰太阳消卦曰太阴其余杂卦曰少阴太阳】寒气错时水涌为变天之降异必有其故所举有道之士可策问国典所务王事过差令处暖气不效之意庶有谠言以承天诫元初三年有诏大臣得行三年丧服阕还职忠因此上言孝宣皇帝旧令人从军屯及给事县官者大父母死未满三月皆勿徭令得葬送请依此制太后从之至建光中尚书令祝讽【祝或作祋○刘攽曰案文祝当作役】尚书孟布等奏以为孝文皇帝定约礼之制【约俭也孝文皇帝崩遗诏薄葬以日易月凡三十六日释服后以为故事】光武皇帝絶告宁之典【前书音义曰告宁休谒之名吉曰告凶曰宁古者名吏休假曰告吏二千石有予告赐告予告在官有功法所当得也赐告病三月当免天子优赐其告使带印绶将官属归家养疾也】贻则万世诚不可改宜复建武故事忠上疏曰臣闻之孝经始于爱亲终于哀戚上自天子下至庶人尊卑贵贱其义一也夫父母于子同气异息一体而分三年乃免于懐抱先圣缘人情而着其节制服二十五月是以春秋臣有大丧君三年不呼其门闵子虽要绖服事以赴公难退而致位以究私恩故称君使之非也臣行之礼也【自此已上至臣有大丧并公羊传之文也闵子骞孔子弟子也遭丧君使之从军骞乃要绖而服以从军役事了退家致位丧次极尽私恩故君使之虽非臣从君命有礼也】周室陵迟礼制不序蓼莪之人作诗自伤曰瓶之罄矣惟罍之耻【小雅蓼莪之诗也蓼蓼长大貎也莪萝也言孝子忧思中心不精不识莪萝误以为蒿也其诗曰蓼蓼者莪匪莪伊蒿哀哀父母生我劬劳瓶之罄矣惟罍之耻注云瓶小而罍大也罄尽也瓶小而尽罍大而盈言为罍耻者刺幽王不使富分贫众恤寡也】言已不得终竟子道者亦上之耻也高祖受命萧何创制大臣有宁告之科合于致忧之义【论语曾子曰吾闻夫子人未有自致者也必也亲丧乎】建武之初新承大乱凡诸国政多趣简易大臣既不得告宁而羣司营禄念私鲜循三年之丧以报顾复之恩者礼义之方实为雕损大汉之兴虽承衰敝而先王之制稍以施行故籍田之耕起于孝文【文帝二年诏曰农天下之本也其开籍田也】孝亷之贡发于孝武【武帝元光元年初令郡国举孝亷】郊祀之礼定于元成【元帝成帝时匡衡韦成定迭毁郊祀之礼也】三雍之序备于显宗【三雍明堂辟雍灵台也雍和也解具明纪也】大臣终丧成乎陛下【谓安帝诏大臣得行三年丧也】圣功美业靡以尚兹孟子有言老吾老以及人之老幼吾幼以及人之幼天下可运于掌【言敬吾老亦敬人之老爱吾幼亦爱人之幼有敬爱之心则天下归顺之也运掌言易也】臣愿陛下登高北望以甘陵之思揆度臣子之心则海内咸得其所【甘陵安帝母陵陵在清河故言北望也】宦竖不便之竟寝忠奏而从讽布议遂着于令忠以久次转为仆射时帝数遣黄门常侍及中使伯荣徃来甘陵【伯荣帝乳母王圣女也】而伯荣负宠骄蹇所经郡国莫不迎为礼谒又霖雨积时河水涌溢百姓骚动忠上疏曰臣闻位非其人则庶事不叙庶事不叙则政有得失政有得失则感动阴阳妖变为应陛下每引灾自厚不责臣司臣司狃恩莫以为负【狃音女九反诗曰将叔无狃注云狃习也言屡被恩贷不以灾变为忧负也】故天心未得隔并屡臻【隔并谓水旱不节也尚书曰一极备凶一极亡凶并音必姓反】青冀之域滛雨漏河【漏溢也】徐岱之濵海水盆溢兖豫蝗蝝滋生【蝝螽子也】荆扬稻收俭薄并凉二州羗戎叛戾加以百姓不足府帑虚匮自西徂东杼柚将空【杼柚谓机也小雅大东诗曰小东大东杼柚其空也】臣闻洪范五事一曰貎貎以恭恭作肃貎伤则狂而致常雨【洪范五行传辞】春秋大水皆为君上威仪不穆临莅不严臣下轻慢贵幸擅权阴气盛彊阳不能禁故为滛雨陛下以不得亲奉孝德皇园庙【孝徳皇安帝父清河王庆也】比遣中使致敬甘陵朱轩軿马相望道路可谓孝至矣【朱轩车使者所乘軿并也】然臣窃闻使者所过威权翕赫震动郡县王侯二千石至为伯荣独拜车下仪体上僣侔于人主长吏惶怖谴责或邪謟自媚发人修道缮理亭传多设储跱徴役无度【储积也跱具也】老弱相随动有万计赂遗仆从人数百匹顿踣呼嗟莫不叩心河间托叔父之属【河间王开安帝叔也】清河有陵庙之尊【清河王延平也陵庙所在故曰尊】及剖符大臣皆猥为伯荣屈节车下陛下不问必以陛下欲其然也伯荣之威重于陛下陛下之柄在于臣妾水灾之发必起于此昔韩嫣托副车之乘受驰视之使江都误为一拜而嫣受欧刀之诛【韩嫣弓高侯之孙也得幸于武帝武帝猎上林中先使嫣乘副车从数十百骑驰视兽江都王望见以为天子伏谒道傍嫣驱不见王怒为皇太后泣言太后衔之后嫣出入永巷以奸闻太后赐嫣死也】臣愿明主严天元之尊正干刚之位【天元犹乾元也易曰大哉乾元也】职事巨细皆任贤能不宜复令女使干错万机重察左右得无石显泄漏之奸【石显字君房少时坐法腐刑为中书令元帝委以政事公卿畏之重足一迹显恐天子一旦纳用左右间已乃取一言为验上尝使至诸宫徴发先白上恐漏尽宫门闭请诏开门上许之显故投夜还诏开宫门后果有上书告显矫诏开宫门天子闻之笑显泣曰陛下过私小臣属任以事羣下无不嫉妬欲防害者唯明主能知之上以为然而怜之】尚书纳言得无赵昌譛崇之诈【郑崇哀帝时为尚书仆射数谏争帝不许尚书令赵昌佞謟因奏崇与宗族通疑有奸上怒下崇狱死狱中也】公卿大臣得无朱博阿傅之援【哀帝时博为丞相承傅太后指奏免大司马傅喜哀帝怒下博狱自杀也】外属近戚得无王凤害商之谋【成帝舅王凤为大将军专权骄僣王商为丞相论议不能平凤隂求商短使人上书告商闺门内事商坐免王商宣帝舅乐昌侯王武之子非成帝舅成都侯也】若国政一由帝命王事每决于己则下不得偪上臣不得干君常雨大水必当霁止【霁亦止也】四方众异不能为害书奏不省时三府任轻机事专委尚书而灾眚变咎辄切免公台【切责也】忠以为非国旧体上疏谏曰臣闻君使臣以礼臣事君以忠【论语孔子对鲁定公之辞也】故三公称曰冢宰王者待以殊敬在舆为下御坐为起【汉旧仪云皇帝见丞相起谒者赞称曰皇帝为丞相起立乃坐皇帝在道丞相迎谒者赞称曰皇帝为丞相下舆立乃升车】入则参对而议政事出则监察而董是非【董督也】汉典旧事丞相所请靡有不聼今之三公虽当其名而无其实选举诛赏一由尚书尚书见任重于三公陵迟以来其渐久矣臣忠心常独不安是故临事战惧不敢穴见有所兴造【穴见言不广也】又不敢希意同僚以谬平典而谤讟日闻罪足万死近以地震策免司空陈襃【襃字伯仁庐江人也】今者灾异复欲切让三公昔考成皇帝以妖星守心移咎丞相使贲丽纳说方进方进自引卒不蒙上天之福【成帝时荧惑守心议郎李寻奏记丞相翟方进曰唯君侯尽节转凶方进忧不知所出有郎贲丽善为星言大臣宜当之上乃召见方进赐养牛上尊酒令审处焉方进即日自杀贲音肥】徒乖宋景之诚【解见前文言景公有灾身自引咎成帝不然故曰徒也】故知是非之分较然有归矣又尚书决事多违故典罪法无例诋欺为先文惨言丑有乖章宪宜责求其意割而勿聼上顺国典下防威福置方员于规矩审轻重于衡石【衡秤衡也三十斤为钧四钧为石也】诚国家之典万世之法也忠意常在褒崇大臣待下以礼其九卿有疾使者临问加赐钱布皆忠所建奏顷之迁尚书令延光三年拜司隶校尉纠正中官外戚賔客近幸惮之不欲忠在内明年出为江夏太守复留拜尚书令会疾卒初太尉张禹司徒徐防欲与忠父宠共奏追封和熹皇后父防羌校尉邓训宠以先世无奏请故事争之连日不能夺乃从二府议及训追加封諡禹防复约宠俱遣子奉礼于虎贲中郎将邓隲宠不从隲心不平之故忠不得志于邓氏及隲等败众庶多怨之而忠数上疏陷成其恶遂诋劾大司农朱宠顺帝之为太子废也诸名臣来歴祝讽等守阙固争时忠为尚书令与诸尚书复共劾奏之及帝立司隶校尉虞翊追奏忠等罪过当世以此讥焉
　　论曰陈公居理官则议狱缓死相幼主则正不僣宠【○刘攽曰案文不当作下谓正下之僣事也然陈宠无正僣宠之事陈忠乃有言伯荣疏论说似误也】可谓有宰相之器矣忠能承风亦庶乎明愼用刑而不留狱然其聼狂易杀人开父子兄弟得相代死斯大谬矣是则不善人多幸而善人常代其祸进退无所措也赞曰陈郭主刑人頼其平宠矜枯胔躬断以情忠用详密损益有程【程品式也谓彊盗发贬黜令长各有科条故曰程也】施于孙子且公且卿【施延也音羊防反】






　　后汉书卷七十六
　　后汉书卷七十六考证
　　郭躬传及典理官○旧本无典字
　　陈宠传孟冬之月趣狱刑无留罪注今言孟冬未详其故○何焯校本云下文云毕在立冬则孟冬者当作季秋
　　先是洛县城南○县字监本误作阳从宋本改
　　陈宠子忠延后位至太尉注赁作半路亭父以养其母○父字一本作卒【臣会汾】按前书音义云亭有两卒其一亭父掌开闭扫除其一求盗掌逐捕盗贼此下文云持箒徃则知为亭父无疑
  </div>
  <div class="pagination">
   <a href="后汉书四库_page46.html">
    上一页
   </a>
   <span>
    ...
   </span>
   <a href="后汉书四库_page42.html">
    42
   </a>
   <a href="后汉书四库_page43.html">
    43
   </a>
   <a href="后汉书四库_page44.html">
    44
   </a>
   <a href="后汉书四库_page45.html">
    45
   </a>
   <a href="后汉书四库_page46.html">
    46
   </a>
   <span class="current-page">
    47
   </span>
   <a href="后汉书四库_page48.html">
    48
   </a>
   <a href="后汉书四库_page49.html">
    49
   </a>
   <a href="后汉书四库_page50.html">
    50
   </a>
   <a href="后汉书四库_page51.html">
    51
   </a>
   <a href="后汉书四库_page52.html">
    52
   </a>
   <span>
    ...
   </span>
   <a href="后汉书四库_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
