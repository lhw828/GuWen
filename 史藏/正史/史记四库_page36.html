<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 36 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 36 页/共 76 页
  </h1>
  <div class="content">
   六年春晋使郤克于齐○左传及年表郤克使齐在湏公七年为鲁宣之十七年
　　郤克执齐使者四人河内杀之○左传齐侯使高固晏弱蔡朝南郭偃防及敛盂高固逃归晋人执晏弱于野王执蔡朝于原执南郭偃于温苗贲皇言于晋侯晋人缓之逸此云杀之与传异
　　十年春齐伐鲁卫○【臣照】按左传成公二年春齐侯伐我北鄙卫侯使孙良夫石稷寗相向禽将侵齐是齐伐鲁非伐卫也
　　皆因郤克索隠卫孙桓子○桓监本讹作相今改正仲姬戎姬○此句上应有脱字
　　崔杼迎故太子光而立之是为庄公○徐孚逺曰前言崔杼奔卫不言其归国又杼非命卿何以得专册立皆阙文
　　八月崔杼杀高厚晋闻齐乱伐齐至高唐○【臣照】按左传庄公即位执公子牙于句渎之丘以夙沙卫异己卫奔高唐以叛晋士匄侵齐及谷闻丧而还此皆在崔杼杀高厚前为五月事马迁并二事为一又有晋伐至高唐之文皆与传异
　　成请老于崔杼○【臣照】按左传成请老于崔杜预注济南东朝阳县西北有崔氏城成欲居崔邑以终老此作崔杼明衍杼字
　　悼公元年齐伐鲁取讙阐○左传及十二诸侯年表齐取讙阐在悼公二年
　　呉师乃去晋○监本误作呉帅齐去晋今改正
　　齐人共立悼公子壬是为简公集解徐广曰年表云简公壬者景公之子也○年表云鲍子杀悼公齐人立其子壬为简公无景公之子语
　　子宣公积立○积年表作就匝





　　史记卷三十二考证
&lt;史部,正史类,史记&gt;
　　钦定四库全书
　　史记卷三十三
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　鲁周公世家第三
　　周公旦者周武王弟也【集解谯周曰以太王所居周地为其采邑故谓周公索隐周地名在岐山之阳本太王所居后以为周公之采邑故曰周公即今之扶风雍东北故周城也諡曰周文公见国语】自文王在时旦为子孝笃仁异于羣子【索隐邹诞生本孝作敬】及武王即位旦常辅翼武王用事居多武王九年东伐至盟津周公辅行十一年伐纣至牧野【正义衞州即牧野之地东北去朝歌七十三里】周公佐武王作牧誓破殷入商宫已杀纣周公把大钺召公把小钺以夹武王衅社告纣之罪于天及殷民释箕子之囚封纣子武庚禄父使管叔蔡叔傅之以续殷祀徧封功臣同姓戚者封周公旦于少昊之虚曲阜【正义括地志云兖州曲阜县外城即鲁公伯禽所筑也】是为鲁公周公不就封留佐武王武王克殷二年天下未集武王有疾不豫羣臣惧太公召公乃缪卜【集解徐广曰古书穆字多作缪】周公曰未可以戚我先王【集解孔安国曰戚近也未可以死近先王也郑曰二公欲就文王庙卜戚忧也未可忧怖我先王也】周公于是乃自以为质设三坛周公北面立戴璧秉圭【集解孔安国曰璧以礼神圭以为防】告于大王王季文王【集解孔安国曰告谓祝辞】史策祝【集解孔安国曰史为策书祝词也郑曰策周公所作谓简书也祝者读此简书以告三王】曰惟尔元孙王发勤劳阻疾【集解徐广曰阻作淹】若尔三王是有负子之责于天以旦代王发之身【集解孔安国曰太子之责谓疾不可救也不可救于天则当以旦代之死生有命不可请代圣人叙臣子之心以垂世敎索隐尚书负为丕今此为负者谓三王负上天之责故我当代之郑曰丕读曰负】旦巧能多材多蓻能事鬼神【集解孔安国曰言可以代武王之意】乃王发不如旦多材多蓻不能事鬼神乃命于帝庭敷佑四方【集解马融曰武王受命于天帝之庭布其道以佑助四方】用能定汝子孙于下地四方之民罔不敬畏【集解孔安国曰言武王用受命帝庭之故能定先人子孙于天下四方之民无不敬畏也】无坠天之降葆命我先王亦永有所依归【集解孔安国曰言不救则坠天宝命也救之则先王长有所依归矣郑曰降下也宝犹主也有所依归为宗庙之主也正义坠直类反】今我其即命于元龟【集解孔安国曰就受三王之命于元龟卜知吉凶者也马融曰元龟大龟也】尔之许我我其以璧与圭归以俟尔命【集解孔安国曰许谓疾瘳待命当以事神也马融曰待汝命武王当愈我当死也】尔不许我我乃屏璧与圭【集解孔安国曰不许不愈也屏藏言不得事神】周公已令史策告大王王季文王欲代武王发于是乃即三王而卜卜人皆曰吉发书视之信吉【集解孔安国曰占兆书也】周公喜开籥乃见书遇吉【集解王肃曰籥藏占兆书管也】周公入贺武王曰王其无害旦新受命三王维长终是图【集解孔安国曰我新受三王命武王维长终是谋周之道】兹道能念予一人【集解马融曰一人天子也郑曰兹此也】周公藏其策金縢匮中【集解孔安国曰藏之于匮缄之以金不欲人开也】诫守者勿敢言明日武王有瘳其后武王既崩成王少在强葆之中【索隐强葆即襁褓古字少假借用之正义强阔八寸长八尺用约小儿于背而负行葆小儿被也】周公恐天下闻武王崩而畔周公乃践阼代成王摄行政当国管叔及其羣弟流言于国曰周公将不利于成王【集解孔安国曰放言于国以诬周公以惑成王也】周公乃告太公望召公奭曰我之所以弗辟【正义音避】而摄行政者恐天下畔周无以告我先王大王王季文王三王之忧劳天下久矣于今而后成武王蚤终成王少将以成周我所以为之若此于是卒相成王而使其子伯禽代就封于鲁周公戒伯禽曰我文王之子武王之弟成王之叔父我于天下亦不贱矣然我一沐三握发一饭三吐哺起以待士犹恐失天下之贤人子之鲁愼无以国骄人管蔡武庚等果率淮夷而反周公乃奉成王命兴师东伐作大诰遂诛管叔杀武庚放蔡叔收殷余民以封康叔于衞封微子于宋以奉殷祀宁淮夷东土二年而毕定诸侯咸服宗周天降祉福唐叔得禾异母同颖【集解徐广曰一作穗颖即穗也索隐尚书母作亩此为母义并通】献之成王成王命唐叔以餽周公于东土作餽禾周公既受命禾嘉天子命【集解徐广曰嘉一作鲁今书序作旅也索隐鲁字误史意云周公嘉天子命于文不必作鲁】作嘉禾东土以集周公归报成王乃为诗贻王命之曰鸱鸮【集解骃案毛诗序曰成王未知周公之志公乃为诗以遗王名之曰鸱鸮毛传曰鸱鸮鸋鴂也】王亦未敢训周公【集解徐广曰训一作诮索隐尚书作诮诮让也此作训字误耳义无所通徐氏合定其本何须云一作诮也】成王七年二月乙未王朝歩自周至丰【集解马融曰周镐京也丰文王庙所在朝者举事上朝将即土中易都大事故告文王武王庙郑曰歩行也堂下谓之歩丰镐异邑而言歩者告武王庙即行出庙入庙不以为远为父恭也索隐丰文王所作邑后武王都镐于丰立文王庙按丰在鄠县东临丰水东去镐二十五里也】使太保召公先之雒相土【集解郑曰相视也】其三月周公往营成周雒邑【集解骃案公羊传曰成周者何东周也何休曰名为成周者周道始成王所都也】卜居焉曰吉遂国之成王长能听政于是周公乃还政于成王成王临朝周公之代成王治南面倍依以朝诸侯【集解骃案礼记曰周公朝诸侯于明堂之位天子负斧依南向而立郑曰周公摄王位以明堂之礼仪朝诸侯也不于宗庙避王也天子周公也负之为言倍也斧依为斧文屏风于户牖之间周公于前立也】及七年后还政成王北面就臣位匔匔如畏然【集解徐广曰匔匔谨敬貌也见三苍音穷穷一本作□□也】初成王少时病周公乃自揃其蚤沈之河以祝于神曰王少未有识奸神命者乃旦也亦藏其策于府成王病有瘳及成王用事人或谮周公周公奔楚【索隐经典无文其事或别有所出而谯周云秦既燔书时人欲言金縢之事失其本末乃云成王少时病周公祷河欲代王死藏祝策于府成王用事人谗周公周公奔楚成王发府见策乃迎周公又与防恬传同事或然也】成王发府见周公祷书乃泣反周公周公归恐成王壮治有所淫佚乃作多士作母逸母逸称为人父母为业至长久子孙骄奢忘之以亡其家为人子可不愼乎故昔在殷王中宗严恭敬畏天命自度【集解孔安国曰用法度也】治民震惧不敢荒宁【集解马融曰知民之劳苦不敢荒废自安也】故中宗飨国七十五年其在高宗【正义武丁也】久劳于外为与小人【集解孔安国曰父小乙使之久居人间劳是稼穑与小人出入同事也马融曰武丁为太子时其父小乙使行役有所劳役于外与小人从事知小人艰难劳苦也郑曰为父小乙将师役于外也】作其即位乃有亮闇三年不言【集解孔安国曰武丁起其即王位则小乙死乃有信嘿三年不言言孝行着也郑曰楣谓之梁闇谓庐也】言乃讙【集解郑曰讙喜悦也言乃喜悦则臣民望其言久矣】不敢荒宁密靖殷国【集解马融曰宁安也】至于小大无怨【集解孔安国曰小大之政民无怨者言无非也】故高宗飨国五十五年【集解骃案尚书云五十九年】其在祖甲【集解孔安国曰王肃曰祖甲汤孙太甲也马融曰郑曰祖甲武丁子帝甲也索隐按纪年太甲唯得十二年此云祖甲享国三十三年知祖甲是帝甲明矣】不义惟王久为小人【集解孔安国曰为王不义久为小人之行伊尹放之桐宫马融曰祖甲有兄祖庚而祖甲贤武丁欲立之祖甲以王废长立少不义逃亡民间故曰不义惟王久为小人也武丁死祖庚立祖庚死祖甲立】于外知小人之依能保施小民不侮鳏寡【集解孔安国曰小人之所依依仁政也故能安顺于众民不敢侮慢惸独也】故祖甲飨国三十三年【集解王肃曰先中宗后祖甲先盛徳后有过也】多士称曰自汤至于帝乙无不率祀明德帝无不配天者【集解孔安国曰无敢失天道者故无不配天也】在今后嗣王纣诞淫厥佚不顾天及民之从也【集解徐广曰一作敬之也骃案马融曰纣大淫乐其逸无所能顾念于天施显道于民而敬之也】其民皆可诛周多士文王日中昃不暇食飨国五十年作此以诫成王成王在丰天下已安周之官政未次序于是周公作周官官别其宜作立政【集解孔安国曰周公既致政成王恐其怠忽故以君臣立政为戒也】以便百姓百姓说周公在丰病将没曰必葬我成周【集解徐广曰衞世家云管叔欲袭成周然则或说尚书者不以成周为洛阳乎诸侯年表叙曰齐晋楚秦其在成周防之甚也】以明吾不敢离成王周公既卒成王亦让葬周公于毕【正义括地志周公墓在雍州咸阳北十三里毕原上】从文王以明予小子不敢臣周公也周公卒后秋未获暴风雷雨禾尽偃大木尽防周国大恐成王与大夫朝服以开金縢书【索隐尚书武王崩后有此雷风之异今此言周公卒后更有暴风之变始开金縢之书此不然也葢由史迁不见古文尚书故谬尔】王乃得周公所自以为功代武王之说【集解徐广曰一作简骃案孔安国曰所藏请命策书本也】二公及王乃问史百执事【集解孔安国曰二公倡王启之故先见书也史百执事皆从周公请命者郑曰问者问审然否也】史百执事曰信有昔周公命我勿敢言成王执书以泣【集解郑曰泣者伤周公忠孝如是而无知之者】曰自今后其无缪卜乎【集解孔安国曰本欲敬卜吉凶今天意可知故止】昔周公勤劳王家惟予幼人弗及知今天动威以彰周公之德惟朕小子其迎我国家礼亦宜之【集解王肃曰亦宜褒有德也正义孔安国云周公以成王未寤故留东未还成王改过自新遣使者迎之亦国家礼有德之宜也王孔二说非也按言成王以开金縢之书知天风雷以彰周公之德故成王亦设郊天之礼以迎我国家先祖配食之礼亦当宜之故成王出郊天乃雨反风也】王出郊天乃雨反风禾尽起【集解孔安国曰郊以玉币谢天也天即反风起禾明郊之是也马融曰反风风还反也】二公命国人凡大木所偃尽起而筑之【集解徐广曰筑拾也骃案马融曰禾为木所偃者起其木拾其下禾乃无所失亡也】岁则大熟于是成王乃命鲁得郊【集解骃案礼记曰鲁君祀帝于郊配以后稷天子之礼】祭文王【集解骃案礼记曰诸侯不得祖天子郑曰鲁以周公之故立文王之庙也】鲁有天子礼乐者以襃周公之德也周公卒子伯禽固已前受封是为鲁公【索隐周公元子就封于鲁次子留相王室代为周公其余食小国者六人凡蒋邢茅胙祭也】鲁公伯禽之初受封之鲁三年而后报政周公周公曰何迟也伯禽曰变其俗革其礼丧三年然后除之故迟大公亦封于齐五月而报政周公周公曰何疾也曰吾简其君臣礼从其俗为也及后闻伯禽报政迟乃叹曰呜呼鲁后世其北面事齐矣夫政不简不易民不有近平易近民民必归之【集解徐广曰一本云政不简不行不行不乐不乐则不平易平易近民民必归之又一本云夫民不简不易有近乎简易民必归之索隐言为政简易者民必附近之近谓亲近也】伯禽即位之后有管蔡等反也淮夷徐戎亦并兴反【集解孔安国曰淮浦之夷徐州之戎并起为寇】于是伯禽率师伐之于肹作肹誓【集解徐广曰一作鲜一作狝骃案尚书作孔安国曰鲁东郊之地名也索隐尚书作誓今尚书大传作鲜誓鲜誓即肹誓古今字异义亦变也鲜狝也言于肹地誓众因行狝田之礼以取鲜兽而祭故字或作鲜或作狝地名即鲁卿季氏之费邑】曰陈尔甲胄无敢不善无敢伤牿【正义古毒反牿牛马牢也令臣无伤其牢恐牛马逸】马牛其风臣妾逋逃【集解郑曰风走逸臣妾厮役之属也】勿敢越逐敬【集解徐广曰一作振】复之【集解孔安国曰勿敢弃越垒伍而求逐也众人有得佚马牛逃臣妾皆敬还】无敢寇攘逾墙垣【集解郑曰寇劫取也因其失亡曰攘】鲁人三郊三隧【集解王肃曰邑外曰郊郊外曰隧不言四者东郊留守故言三也】峙尔刍茭糗粮桢榦【集解孔安国曰皆当储峙汝粮使足食多积刍茭供军牛马马融曰桢榦皆筑具桢在前榦在两傍正义糗去九反桢音眞】无敢不逮我甲戌筑而征徐戎【集解孔安国曰甲戌日当筑攻敌垒距堙之属】无敢不及有大刑【集解马融曰大刑死刑】作此肹誓遂平徐戎定鲁鲁公伯禽卒【集解徐广曰皇甫谧云伯禽以成王元年封四十六年康王十六年卒】子考公酋立【索隐系本作就邹本作遒】考公四年卒立弟熙是谓炀公【索隐熙一作怡】炀公筑茅【集解徐广曰一作第又作夷】阙门【集解骃案世本曰炀公徙鲁宋忠曰今鲁国】六年卒子幽公宰立【索隐世本名圉】幽公十四年幽公弟防杀幽公而自立是为魏公【集解徐广曰世本作微公索隐系本防作弗音弗魏作微且古书多用魏字作微则太史公意亦不殊】魏公五十年卒子厉公擢立【索隐系本作翟音持角反】厉公三十七年卒鲁人立其弟具是为献公献公三十二年卒【集解徐广曰刘歆云五十年皇甫谧云三十六年】子眞公濞立【索隐眞音愼本亦作愼公按卫亦有眞侯可通也濞系本作挚或作音匹位反邹诞本作愼公嚊也】眞公十四年周厉王无道出奔彘共和行政二十九年周宣王即位三十年眞公卒弟敖立是为武公武公九年春武公与长子括少子戏【正义许义反又音许宜反后同】西朝周宣王宣王爱戏欲立戏为鲁太子周之樊仲山父谏宣王曰废长立少不顺不顺必犯王命犯王命必诛之故出令不可不顺也令之不行政之不立【集解韦昭曰令不行则政不立】行而不顺民将弃上【集解韦昭曰使长事少故民将弃上】夫下事上少事长所以为顺今天子建诸侯立其少是教民逆也【集解唐固曰言不教之顺而教之逆】若鲁从之诸侯效之王命将有所壅【集解韦昭曰言先王立长之命将壅塞不行也】若弗从而诛之是自诛王命也【集解韦昭曰先王之命立长今鲁亦立长若诛之是自诛王命也】诛之亦失不诛亦失【集解韦昭曰诛之诛王命不诛则王命废】王其图之宣王弗听卒立戏为鲁太子夏武公归而卒【集解徐广曰刘歆云立二年】戏立是为懿公懿公九年懿公兄括之子伯御与鲁人攻弑懿公而立伯御为君【正义伯我嫁反】伯御即位十一年周宣王伐鲁杀其君伯御而问鲁公子能道顺【集解徐广曰顺一作训正义道音导顺音训】诸侯者以为鲁后樊穆仲曰【集解韦昭曰穆仲仲山父之諡也犹鲁叔孙穆子谓之穆叔也】鲁懿公弟称【正义尺证反】肃恭明神敬事耆老赋事行刑必问于遗训而咨于固实【集解徐广曰固一作故韦昭曰故实故事之是者】不干所问不犯所知宣王曰然能训治其民矣乃立称于夷宫【集解韦昭曰夷宫者宣王祖父夷王之庙古者爵命必于祖庙】是为孝公自是后诸侯多畔王命孝公二十五年诸侯畔周犬戎杀幽王秦始列为诸侯二十七年孝公卒子弗湟立【集解徐广曰表云弗生也索隐系本作弗皇年表作孝公子弗生】是为惠公惠公三十年晋人弑其君昭侯四十五年晋人又弑其君孝侯四十六年惠公卒长庶子息摄当国行君事是为隐公【索隐隐公名息系本名息姑】初惠公适夫人无子【正义适音的】公贱妾声子生子息息长为娶于宋宋女至而好惠公夺而自妻之【索隐左传宋武公生仲子手中有鲁夫人文故归鲁生桓公今此云惠公夺息妇而自妻又经传不言惠公无道左氏文亦分明不知太史公何据而为此说谯周亦深不信】生子允【集解徐广曰一作轨索隐一作兀五忽反】登宋女为夫人以允为太子及惠公卒为允少故鲁人共令息摄政不言即位隐公五年观渔于棠【集解贾逵曰棠鲁地陈渔而观之杜预曰高平方与县北有武棠亭鲁侯观渔台也】八年与郑易天子之太山之邑祊及许田君子讥之【集解骃案谷梁传曰祊者郑伯之所受命于天子而祭太山之邑也许田乃鲁之朝宿之邑天子在上诸侯不得以地相与】十一年冬公子挥謟谓隐公曰百姓便君君其遂立吾请为君杀子允君以我为相【集解骃案左传曰羽父请杀桓公将以求大宰也】隐公曰有先君命吾为允少故摄代今允长矣吾方营菟裘之地而老焉【集解服防曰菟裘鲁邑也营菟裘以作宫室欲居之以终老也杜预曰菟裘在泰山梁父县南】以授子允政挥惧子允闻而反诛之乃反谮隐公于子允曰隐公欲遂立去子子其图之请为子杀隐公子允许诺十一月隐公祭钟巫【集解贾逵曰钟巫祭名也】齐于社圃【集解杜预曰社圃园名】馆于蒍氏【集解服防曰舘舍也蒍氏鲁大夫】挥使人弑隐公于蒍氏而立子允为君是为桓公桓公元年郑以璧易天子之许田【集解麋信曰郑以祊不足当许田故复加璧】二年以宋之赂鼎入于太庙君子讥之【集解骃案谷梁传曰桓公内杀其君外成人之乱受赂而退以事其祖非礼也公羊传曰周公庙曰太庙】三年使挥迎妇于齐为夫人六年夫人生子与桓公同日故名曰同同长为太子十六年会于曹伐郑入厉公十八年春公将有行【集解杜预曰始议行事也】遂与夫人如齐申繻谏止公【集解贾逵曰申繻鲁大夫】公不听遂如齐齐襄公通桓公夫人公怒夫人夫人以告齐侯夏四月丙子齐襄公飨公【集解服防曰为公设享防之礼】公醉使公子彭生抱鲁桓公因命彭生折其胁公死于车鲁人告于齐曰寡君畏君之威不敢宁居来修好礼礼成而不反无所归咎请得彭生以除丑于诸侯齐人杀彭生以说鲁立太子同是为庄公庄公母夫人因留齐不敢归鲁庄公五年冬伐衞内衞惠公八年齐公子纠来奔九年鲁欲内子纠于齐后桓公桓公发兵击鲁鲁急杀子纠召忽死齐告鲁生致管仲鲁人施伯曰【正义世本云施伯鲁惠公孙】齐欲得管仲非杀之也将用之用之则为鲁患不如杀以其尸与之【索隐尸亦作死字】庄公不听遂囚管仲与齐齐人相管仲十三年鲁庄公与曹沫会齐桓公于柯曹沫劫齐桓公求鲁侵地已盟而释桓公桓公欲背约管仲谏卒归鲁侵地十五年齐桓公始霸二十三年庄公如齐观社【集解韦昭曰齐因祀社搜军实以示军容公往观之】三十二年初庄公筑台临党氏【集解贾逵曰党氏鲁大夫任姓】见孟女【集解贾逵曰党氏之女索隐左传云初公筑台临党氏见孟任从之閟杜预曰孟长任字也非姓耳】说而爱之许立为夫人割臂以盟【集解服防曰割其臂以与公盟】孟女生子斑斑长说梁氏女【集解杜预曰梁氏鲁大夫也】往观圉人荦自墙外与梁氏女戏【集解服防曰圉人掌养马者荦其名也正义荦力角反】斑怒鞭荦庄公闻之曰荦有力焉遂杀之是未可鞭而置也斑未得杀会庄公有疾庄公有三弟长曰庆父次曰叔牙次曰季友庄公取齐女为夫人曰哀姜哀姜无子哀姜娣【正义音田戾反】曰叔姜生子开庄公无适嗣爱孟女欲立其子斑庄公病而问嗣于弟叔牙叔牙曰一继一及鲁之常也【集解何休曰父死子继兄死弟及】庆父在可为嗣君何忧庄公患叔牙欲立庆父退而问季友季友曰请以死立斑也庄公曰曩者叔牙欲立庆父奈何季友以庄公命命叔牙待于鍼巫氏【集解杜预曰鍼巫氏鲁大夫也】使鍼季劫饮叔牙以鸩【集解服防曰鸩鸟一曰运日鸟】曰饮此则有后奉祀不然死且无后牙遂饮鸩而死鲁立其子为叔孙氏【集解杜预曰不以罪诛故得立后世继其禄也】八月癸亥庄公卒季友竟立子斑为君如庄公命待丧舍于党氏【正义未至公宫止于舅氏】先时庆父与哀姜私通欲立哀姜娣子开及庄公卒而季友立斑十月己未庆父使圉人荦杀鲁公子斑于党氏季友犇陈【集解服防曰季友内知庆父之情力不能诛故避其难出奔】庆父竟立庄公子开是为湣公【索隐系本名曰启今此作开避汉景帝讳耳春秋作闵公也】湣公二年庆父与哀姜通益甚哀姜与庆父谋杀湣公而立庆父庆父使卜齮袭杀湣公于武闱【集解贾逵曰卜齮鲁大夫也宫中之门谓之闱正义齮鱼绮反闱音韦】季友闻之自陈与湣公弟申如邾请鲁求内之鲁人欲诛庆父庆父恐奔莒于是季友奉子申入立之是为厘公【索隐湣公之弟名曰申成季相之鲁国以理于是鲁人为僖公作鲁颂】厘公亦庄公少子哀姜恐奔邾季友以赂如莒求庆父庆父归使人杀庆父庆父请奔弗听乃使大夫奚斯行哭而往庆父闻奚斯音乃自杀齐桓公闻哀姜与庆父乱以危鲁乃召之邾而杀之以其尸归戮之鲁鲁厘公请而葬之季友母陈女故亡在陈陈故佐送季友及子申季友之将生也父鲁桓公使人卜之曰男也其名曰友间于两社为公室辅【集解贾逵曰两社周社亳社也两社之间朝廷执政之臣所在】季文亡则鲁不昌及生有文在掌曰友遂以名之号为成季其后为季氏庆父后为孟氏也厘公元年以汶阳鄪封季友【集解贾逵曰汶阳鄪鲁二邑杜预曰汶阳汶水北地也汶水出泰山莱芜县索隐鄪今作费同音秘按费在汶水之北则汶阳非邑贾言二邑非也地理志东海费县班固云鲁季氏邑盖尚书费誓即是其地】季友为相九年晋里克杀其君奚齐卓子【集解徐广曰卓一作悼】齐桓公率厘公讨晋乱至高梁而还【索隐晋地在平阳县】立晋惠公十七年齐桓公卒二十四年晋文公即位三十三年厘公卒子兴立是为文公文公元年楚太子商臣弑其父成王代立三年文公朝晋襄公十一年十月甲午鲁败翟于咸【集解服防曰鲁地也】获长翟乔如富父终甥舂其喉以戈杀之【集解服防曰富父终甥鲁大夫也舂犹冲】埋其首于子驹之门【集解贾逵曰子驹鲁郭门名】以命宣伯【集解服防曰宣伯叔孙得臣子乔如也得臣获乔如以名其子使后世旌识其功】初宋武公之世鄋瞒伐宋【集解服防曰武公周平王时在春秋前二十五年鄋瞒长翟国名正义鄋作瘦音所刘反瞒莫寒反】司徒皇父帅师御之以败翟于长邱【集解杜预曰宋地名】获长翟缘斯【集解贾逵曰乔如之祖】晋之灭路【集解在鲁宣公十五年】获乔如弟棼如齐惠公二年鄋瞒伐齐齐王子城父获其弟荣如埋其首于北门【集解骃案年表齐惠公二年鲁宣公之二年】衞人获其季弟简如【集解服防曰获与乔如同时】鄋瞒由是遂亡【集解杜预曰长翟之种絶】十五年季文子使于晋十八年二月文公卒文公有二妃长妃齐女哀姜【索隐此哀非諡盖以哭而过市国人哀之谓之哀姜】生子恶及视次妃敬嬴嬖爱生子俀【集解徐广曰一作倭索隐音人唯反】俀私事襄仲【集解服防曰襄仲公子遂】襄仲欲立之叔仲曰不可【集解服防曰叔仲惠伯】襄仲请齐惠公惠公新立欲亲鲁许之冬十月襄仲杀子恶及视而立俀是为宣公哀姜归齐哭而过市曰天乎襄仲为不道杀适立庶【正义适音的】市人皆哭鲁人谓之哀姜鲁由此公室卑三桓彊【集解服防曰三桓鲁桓公之族仲孙叔孙季孙】宣公俀十二年楚庄王彊围郑郑伯降复国之十八年宣公卒子成公黑肱【集解徐广曰肱一作股】立是为成公季文子曰使我杀适立庶失大援者襄仲【集解服防曰援助也仲杀适立庶国政无常邻国非之是失大援助也杜预曰襄仲立宣公南通于楚既不固又不能坚事齐晋故云失大援】襄仲立宣公公孙归父有宠【集解服防曰归父襄仲之子】宣公欲去三桓与晋谋伐三桓会宣公卒季文子怨之归父奔齐成公二年春齐伐取我隆【集解骃案左传作龙杜预曰鲁邑在泰山博县西南】夏公与晋郤克败齐顷公于鞌齐复归我侵地四年成公如晋晋景公不敬鲁鲁欲背晋合于楚或谏乃不十年成公如晋晋景公卒因留成公送葬鲁讳之【索隐经不书其葬唯言公如晋是讳之】十五年始与呉王寿梦会钟离【正义括地志云钟离国故城在濠州钟离县东五里】十六年宣伯告晋欲诛季文子【集解服防曰宣伯叔孙乔如】文子有义晋人弗许十八年成公卒子午立是为襄公是时襄公三岁也襄公元年晋立悼公往年冬晋栾书弑其君厉公四年襄公朝晋五年季文子卒家无衣帛之妾廐无食粟之马府无金玉以相三君【索隐宣成襄也】君子曰季文子廉忠矣九年与晋伐郑晋悼公冠襄公于衞【集解骃案左传曰冠于成公之庙假钟磬焉礼也】季武子从相行礼十一年三桓氏分为三军【集解韦昭曰周礼天子六军诸侯大国三军鲁伯禽之封旧有三军其后削弱二军而已季武子欲专公室故益中军以为三军三家各征其一索隐征谓起徒役也武子为三军故一卿主一军之征赋】十二年朝晋十六年晋平公即位二十一年朝晋平公二十二年孔丘生【正义生在周灵王二十一年鲁襄二十二年晋平七年呉诸樊十年】二十五年齐崔杼弑其君庄公立其弟景公二十九年呉延陵季子使鲁问周乐尽知其意鲁人敬焉三十一年六月襄公卒其九月太子卒【集解骃案左传曰毁也索隐左传云胡女敬归之子子野立三月卒】鲁人立齐归之子裯为君【集解徐广曰裯一作袑服防曰胡归姓之国也齐谥也索隐系本作稠徐广作袑袑音绍也】是为昭公昭公年十九犹有童心【集解服防曰言无成人之志而有童子之心】穆叔不欲立【索隐鲁大夫叔孙豹宣伯侨如之弟】曰太子死有母弟可立不即立长【集解服防曰无母弟则立庶子之长】年钧择贤义钧则卜之【集解杜预曰先人事后卜筮义钧谓贤等】今裯非适嗣且又居丧意不在戚而有喜色若果立必为季氏忧季武子弗听卒立之比及葬三易衰【集解杜预曰言其嬉戏无度】君子曰是不终也昭公三年朝晋至河晋平公谢还之鲁耻焉四年楚灵王会诸侯于申昭公称病不往七年季武子卒八年楚灵王就章华台召昭公昭公往贺【集解骃案春秋云七年三月公如楚】赐昭公宝器已而悔复诈取之【集解骃案左传曰好以大屈服防曰大屈宝金可以为剑一曰大屈弓名鲁连书曰楚子享鲁侯于章华与之大曲之弓既而悔之大屈殆所谓大曲之弓也】十二年朝晋至河晋平公谢还之十三年楚公子弃疾弑其君灵王代立十五年朝晋晋留之葬晋昭公鲁耻之二十年齐景公与晏子狩竟因入鲁问礼【索隐齐系家亦然左传无其事】二十一年朝晋至河晋谢还之二十五年春鸜鹆来巢【集解骃案周礼曰鸜鹆不逾济公羊传曰非中国之禽也宜穴而巢谷梁传曰来者来中国也】师已曰文成之世童謡曰【集解贾逵曰师已鲁大夫也文成鲁文公成公】鸜欲来巢公在干侯鸜鹆入处公在外野季氏与郈氏【集解徐广曰一本作厚世本亦然】鬭鸡【集解杜预曰季平子郈昭伯二家相近故鬬鸡】季氏芥鸡羽【集解服防曰捣芥子播其鸡羽可以坌郈氏鸡目杜预曰或云以胶沙播之为芥鸡】郈氏金距【集解服防曰以金錔距】季平子怒而侵郈氏【集解服防曰怒其不下己也侵郈氏之宫地以自益】郈昭伯亦怒平子【索隐系本昭伯名恶鲁孝公之后称郈氏】臧昭伯之弟会伪谗臧氏匿季氏【集解贾逵曰昭伯臧孙赐也索隐系本臧防臧顷伯也宣叔许之孙与昭伯赐为从父昆弟也】臧昭伯囚季氏人季平子怒囚臧氏老【集解服防曰老臧氏家之大臣】臧郈氏以难告昭公昭公九月戊戌伐季氏遂入平子登台请曰君以谗不察臣罪诛之请迁沂上弗许【集解杜预曰鲁城南自有沂水平子欲出城待罪也大沂水出葢县南入泗水】请囚于鄪弗许【集解服防曰鄪季氏邑】请以五乘亡弗许【集解服防曰言五乘自省约以出】子家驹曰【索隐鲁大夫仲孙氏之族名驹諡懿伯】君其许之政自季氏久矣为徒者众众将合谋弗听郈氏曰必杀之叔孙氏之臣扆【集解骃案左传曰騣□】谓其众曰无季氏与有孰利皆曰无季氏是无叔孙氏□曰然救季氏遂败公师孟懿子【集解贾逵曰懿子仲孙何忌】闻叔孙氏胜亦杀郈昭伯郈昭伯为公使故孟氏得之三家共伐公公遂奔已亥公至于齐齐景公曰请致千社待君子家曰弃周公之业而臣于齐可乎乃止子家曰齐景公无信不如早之晋弗从叔孙见公还见平子平子顿首初欲迎昭公孟孙季孙后悔乃止二十六年春齐伐鲁取郓【集解贾逵曰鲁邑】而居昭公焉夏齐景公将内公令无受鲁赂申丰汝贾【集解贾逵曰申丰汝贾鲁大夫】许齐臣高龁子将粟五千庾【集解贾逵曰十六斗为庾五千庾八万斗索隐一本子将上有货字子将即梁邱据也龁音纥子将家臣也左传子将作子犹】子将言于齐侯曰羣臣不能事鲁君有异焉【集解服防曰异犹恠也】宋元公为鲁如晋求内之道卒【集解骃案春秋曰宋公佐卒于曲棘】叔孙昭子求内其君无病而死【索隐昭子名婼即穆叔子】不知天弃鲁乎抑鲁君有罪于鬼神也愿君且待齐景公从之二十八年昭公如晋求入季平子私于晋六卿六卿受季氏赂谏晋君晋君乃止居昭公干侯【集解杜预曰干侯在魏郡斥邱县晋境内邑】二十九年昭公如郓齐景公使人赐昭公书自谓主君【集解服防曰大夫称主比公于大夫故称主君】昭公耻之怒而去干侯三十一年晋欲内昭公召季平子平子布衣跣行【集解王肃曰示忧烕】因六卿谢罪六卿为言曰晋欲内昭公众不从晋人止三十二年昭公卒于干侯鲁人共立昭公弟宋为君是为定公定公立赵简子问史墨【集解服防曰史墨晋史蔡墨】曰季氏亡乎史墨对曰不亡季友有大功于鲁受鄪为上卿至于文子武子世增其业鲁文公卒东门遂【集解服防曰东门遂襄仲也居东门故称东门遂索隐系本竝作述邹诞作又系本遂产子家归父及昭子子婴也】杀适立庶鲁君于是失国政政在季氏于今四君矣民不知君何以得国是以为君愼器与名不可以假人【集解杜预曰器车服名爵号】定公五年季平子卒阳虎私怒囚季桓子与盟乃舍之七年齐伐我取郓以为鲁阳虎邑以从政八年阳虎欲尽杀三桓适而更立其所善庶子以代之载季桓子将杀之桓子诈而得脱三桓共攻阳虎阳虎居阳关【集解服防曰阳关鲁邑】九年鲁伐阳虎阳虎奔齐已而奔晋赵氏【正义左传云仲尼曰赵氏其世有乱乎杜预云受乱人故】十年定公与齐景公会于夹谷孔子行相事齐欲袭鲁君孔子以礼歴阶诛齐淫乐齐侯惧乃止归鲁侵地而谢过十二年使仲由毁三桓城【集解服防曰仲由子路】收其甲兵孟氏不肯堕城【集解杜预曰堕毁】伐之不克而止季桓子受齐女乐孔子去【集解孔安国曰桓子使定公受齐女乐君臣相与观之废朝礼三日】十五年定公卒子将立是为哀公【索隐系本将亦作蒋】哀公五年齐景公卒六年齐田乞弑其君儒子七年呉王夫差彊伐齐至缯征百牢于鲁季康子使子贡说呉王及太宰嚭以礼诎之呉王曰我文身不足责礼乃止八年呉为邹伐鲁至城下盟而去齐伐我取三邑十年伐齐南边十二年齐伐鲁季氏用冉有有功思孔子孔子自衞归鲁十四年齐田常弑其君简公于徐州孔子请伐之哀公不听十五年使子服景伯子贡为介适齐齐归我侵地田常初相欲亲诸侯十六年孔子卒二十二年越王勾践灭呉王夫差二十七年春季康子卒夏哀公患三桓将欲因诸侯以劫之三桓亦患公作难故君臣多间【集解贾逵曰间隙也】公游于陵阪【集解服防曰陵阪地名】遇孟武伯于衢【索隐一本作衞非也左传于孟氏之衢】曰请问余及死乎【集解杜预曰问己可得以寿死不】对曰不知也公欲以越伐三桓八月哀公如陉氏【集解杜预曰陉氏即有山氏】三桓攻公公奔于衞去如邹遂如越国人迎哀公复归卒于有山氏【集解徐广曰皇甫谧云哀公元甲辰终庚午】子寜立是为悼公悼公之时三桓胜鲁如小侯畀于三桓之家十三年三晋灭智伯分其地有之三十七年悼公卒【集解徐广曰一本云悼公即位三十年乃于秦惠王卒楚怀王死年合又自悼公以下尽与刘歆暦谱合而反违年表未详何故皇甫谧云悼公四十年元辛未终庚戌】子嘉立是为元公元公二十一年卒【集解徐广曰皇甫谧云元辛亥终辛未】子显立是为穆公【索隐系本显作不衍】穆公三十三年卒【集解徐广曰皇甫谧云元壬申终甲辰】子奋立是为共公共公二十二年卒【集解徐广曰皇甫谧云元乙巳终丙寅】子屯立是为康公【索隐屯音竹伦反】康公九年卒【集解徐广曰皇甫谧云元丁卯终乙亥】子匽立是为景公【索隐匽音偃】景公二十九年卒【集解徐广曰皇甫谧云元丙子终甲辰】子叔立是为平公【索隐系本叔作旅】是时六国皆称王平公十二年秦惠王卒三十二年平公卒【集解徐广曰皇甫谧云元乙巳终甲子】子贾立是为文公【索隐系本作湣公邹诞亦同系家或作文公】文公七年楚怀王死于秦二十三年文公卒【集解徐广曰皇甫谧云元乙丑终丁亥】子雠立是为顷公顷公二年秦拔楚之郢【集解徐广曰年表云文公十八年秦拔郢楚走陈】楚顷王东徙于陈十九年楚伐我取徐州【集解徐广曰徐州在鲁东今薛县索隐说文防邾之下邑在鲁东又郡国志曰鲁国薛县六国时曰徐州又纪年云梁惠王三十一年下邳迁于薛故名曰徐州则徐与防并音舒】二十四年楚考烈王伐灭鲁顷公亡迁于下邑【集解徐广曰下一作卞索隐下邑谓国外之小邑本或作卞邑然鲁有卞邑与此不同】为家人鲁絶祀顷公卒于柯【集解徐广曰皇甫谧云元戊子终辛亥索隐春秋齐及鲁盟于柯杜预云柯齐邑今济北东阿】鲁起周公至顷公凡三十四世太史公曰余闻孔子称曰甚矣鲁道之衰也洙泗之间龂龂如也【集解徐广曰汉书地理志云鲁滨洙泗之间其民渉渡幼者扶老者而代其任俗既薄长老不自安与幼者相让故曰龂龂如也龂鱼斤反东州语也盖幼者患苦长者长者忿愧自守故龂龂争辞所以为道衰也索隐读如论语訚訚如也言鲁道虽微而洙泗之间尚訚訚如也邹诞生亦音银又作断断如尚书读则断断是専一之义徐广又引地理志音五艰反云龂龂是鬭争之貌故繁钦遂行赋云渉洙泗而饮马耻少长之龂龂是也今按下文云至于揖让之礼则从矣鲁尚有揖让之风如论语音訚为得之】观庆父及叔牙闵公之际何其乱也隐桓之事襄仲杀适立庶三家北面为臣亲攻昭公昭公以奔至其揖让之礼则从矣而行事何其戾也
　　【索隐述赞曰武王既没成王幼孤周公摄政负扆据图及还臣列北面匔如元子封鲁少昊之墟夹辅王室世职不渝降及孝公穆仲致誉隐能让国春秋之初邱明执简褒贬备书】








　　史记卷三十三

　　史记卷三十三考证
　　鲁周公世家乃为诗贻王命之曰防鸮王亦未敢训周公○徐孚远曰乃为诗至训周公十七字宜在上文我所以为之若此句下
　　初成王少时病周公乃自揃其蚤沈之河以祝于神曰王少未有识奸神命者乃旦也亦藏其策于府成王病有瘳及成王用事人或谮周公周公奔楚成王发府见周公祷书乃泣反周公○困学纪闻曰吕子进曰考之于书启金縢之书在周公未薨前而无揃蚤事此葢一事传之者不同耳习学记言曰是时楚未有国公奚之焉诗书以为居东而异说以为南奔
　　周公在丰病将没○徐孚远曰周公作洛后成王治镐京周公治洛尚书甚明曰必葬我成周即其地也无缘在丰
　　武公九年春武公与长子括少子戏西朝周宣王○年表武公立十年而卒是为周宣王之十二年下文云夏武公归而卒是立九年也与表互异
　　二十七年孝公卒○年表作三十八年宣王诛伯御在伯御之十一年其年乃孝公元年而表以伯御元年为孝公元年故较世家多十一年
　　庆父竟立庄公子开是为湣公索隐系本名曰啓○左传疏曰杜世族谱云名啓方
　　于是季友奉子申入立之是为厘公索隐湣公之弟名曰申○杜预注左传僖公闵公庶兄成风之子
　　获乔如弟棼如○左传作焚如
　　襄公元年晋立悼公○左传及年表晋悼公立于成公十八年二月乙酉非襄公元年
　　季氏芥鸡羽集解服防曰捣芥子播其鸡羽可以坌郈氏鸡目○左传疏引此语是贾逵之说非服防也
　　齐伐我取三邑○左传八年夏齐人取讙及阐二邑齐世家亦作取二邑
　　十五年使子服景伯子贡为介适齐齐归我侵地○【臣世骏】按齐归我讙阐在八年春秋经传无十五年归侵地之事大约因归成之语而误耳
　　卒于有山氏集解徐广曰皇甫谧云哀公元甲辰终庚午○年表甲辰为定公十三年哀公元为丁未左传疏曰传称国人施罪于有山氏不得复归而卒于其家也









　　史记卷三十三考证
　　钦定四库全书
　　史记卷三十四
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　燕召公世家第四
　　召公奭与周同姓姓姬氏【集解谯周曰周之支族食邑于召谓之召公索隐召者畿内采地奭始食于召故曰召公或说者以为文王受命取岐周故墟召地分爵二公故诗有周召二南言皆在岐山之阳故言南也后武王封之北燕在今幽州蓟县故城是也亦以元子就封而次子留周室代为召公至宣王时召穆公虎其后也】周武王之灭纣封召公于北燕【集解骃案世本曰居北燕宋忠曰有南燕故云北燕】其在成王时召公为三公自陜以西召公主之自陜以东周公主之【集解何休曰陜者盖今农陜县是也】成王既防周公摄政当国践阼召公疑之作君奭【集解孔安国曰尊之曰君陈古以告之故以名篇】君奭不说周公【集解马融曰召公以周公既摄政致太平功配文武不宜复列在臣位故不说以为周公茍贪宠也】周公乃称汤时有伊尹假于皇天【集解孔安国曰伊摰佐汤功大至天谓致太平也郑曰皇天北极大帝也】在太戊时则有若伊陟臣扈假于上帝巫咸治王家【集解孔安国曰伊陟臣扈率伊尹之职使其君不陨祖业故至天之功不陨巫咸治王家言其不及二臣马融曰道至于上帝谓奉天时也郑曰上帝太微中其所綂也】在祖乙时则有若巫贤【集解孔安国曰时贤臣有如此巫贤也贤咸子巫氏也】在武丁则有若甘般【集解孔安国曰高宗即位甘般佐之后有傅说】卒维兹有陈保乂有殷【集解徐广曰一无此九字骃案王肃曰循此数臣有陈列之功安治有殷也】于是召公乃说召公之治西方甚得兆民和召公巡行乡邑有棠树【正义今之棠梨树也括地志云召伯庙在洛州寿安县西北五里召伯听讼甘棠之下周人思之不伐其树后人怀其徳因立庙有棠在九曲城东阜上】决狱政事其下自侯伯至庶人各得其所无失职者召公卒而民人思召公之政怀棠树不敢伐歌咏之作甘棠之诗自召公已下九世至惠侯【索隐并国史先失也又自惠侯已下皆无名亦不言属惟昭王父子有名盖在战国时旁见他说耳燕四十二代有二惠侯二厘侯二宣侯三桓侯二文侯盖国史微失本諡故重耳】燕惠侯当周厉王奔彘共和之时惠侯卒子厘侯立【正义厘音僖】是岁周宣王初即位厘侯二十一年郑桓公初封于郑三十六年厘侯卒子顷侯立顷侯二十年周幽王淫乱为犬戎所弑秦始列为诸侯二十四年顷侯卒子哀侯立哀侯二年卒子郑侯立【索隐諡法无郑郑或是名】郑侯三十六年卒子缪侯立缪侯七年而鲁隐公元年也十八年卒子宣侯立【索隐谯周云系本谓燕自宣侯已上皆父子相传故无所疑桓侯已下并不言属以其难明故也按今系本无燕代系宋忠依太史公书以补其阙寻徐广作音尚引系本盖近代始散逸耳】宣侯十三年卒子桓侯立【集解徐广曰古史考曰世家自宣侯已下不说其属以其难明故也】桓侯七年卒【集解骃案系本曰桓侯徙临易宋忠曰今河间易县是也】子庄公立庄公十二年齐桓公始霸十六年与宋衞共伐周惠王惠王出奔温立惠王弟頽为周王【集解谯周曰按春秋传燕与子頽逐周惠王者乃南燕姞姓也系家以为北燕失之索隐谯周云据左氏燕与衞伐周惠王乃是南燕姞姓而系家以为北燕伯故着史考云此燕是姞姓今检左氏庄十九年衞师燕师伐周二十年齐伐山戎传云执燕仲父三十年齐伐山戎传曰谋山戎以其病燕故也据传文及此记元是北燕不疑杜君妄说仲父是南燕伯为伐周故且燕衞俱是姬姓故有伐周纳王之亊若是姞燕与衞伐周则郑何以独伐燕而不伐衞乎】十七年郑执燕仲父而内惠王于周二十七年山戎来侵我齐桓公救燕遂北伐山戎而还燕君送齐桓公出境桓公因割燕所至地予燕【正义予音与括地志云燕留故城在沧州长芦县东北十七里即齐桓公分沟割燕君所至地与燕因筑此城故名燕留】使燕共贡天子如成周时职使燕复修召公之法三十三年卒子襄公立襄公二十六年晋文公为践土之会称伯三十一年秦师败于殽三十七年秦穆公卒四十年襄公卒桓公立桓公十六年卒【索隐谯周云系家襄伯生宣伯无桓今检史记并有桓公立十六年又宋忠据此史补系家亦有桓公是允南所见本异则是燕有三桓公也】宣公立宣公十五年卒昭公立昭公十三年卒武公立是岁晋灭三郤大夫武公十九年卒文公立文公六年卒懿公立懿公元年齐崔杼弑其君庄公四年卒子惠公立惠公元年齐高止来奔六年惠公多宠姬公欲去诸大夫而立宠姬宋大夫共诛姬宋【索隐宋其名也或作宗刘氏云其父兄为执政故诸大夫共灭之】惠公惧奔齐四年齐高偃如晋请共伐燕入其君晋平公许与齐伐燕入惠公惠公至燕而死【索隐春秋昭三年北燕伯欵奔齐至六年又云齐伐北燕一与此文合左传无纳欵之文而云将纳简公晏子曰燕君不入矣齐遂受赂而还事与此乖而又以欵为简公简公后惠公四代则与春秋经传不相协未可强言也】燕立悼公悼公七年卒共公立共公五年卒平公立晋公室卑六卿始彊大平公十八年呉王阖闾破楚入郢十九年卒简公立简公十二年卒献公立【索隐王劭按纪年简公后次孝公无献公然纪年之书多是伪谬聊记异耳】晋赵鞅围范中行于朝歌献公十二年齐田常弑其君简公十四年孔子卒二十八年献公卒孝公立孝公十二年韩魏赵灭智伯分其地【索隐按纪年智伯灭在成公二年也】三晋彊十五年孝公卒成公立成公十六年卒【索隐按纪年成侯名载】湣公立湣公三十一年卒厘公立【索隐年表作厘侯庄徐广云一无庄字按燕失年纪及其君名表言庄者衍字也】是岁三晋列为诸侯【索隐按纪年作文公二十四年卒简公立十三年而三晋命邑为诸侯与此不同】厘公三十年伐齐败于林营【索隐林营地名一云林地名于林地立营故曰林营】厘公卒【索隐纪年作简公四十五年卒妄也按上简公生献公则此当是厘但立年又误耳】桓公立桓公十一年卒文公立【索隐系本已上文公为闵公则湣与闵同而上懿公之父又諡文公】是岁秦献公卒秦益彊文公十九年齐威王卒二十八年苏秦始来见说文公文公予车马金帛以至赵赵肃侯用之因约六国为从长【正义从足从反长丁丈反】秦惠王以其女为燕太子妇二十九年文公卒太子立是为易王易王初立齐宣王因燕丧伐我取十城苏秦说齐使复归燕十城十年燕君为王【索隐燕君即易王也言君初以十年即称王也上言易王者易諡也后追书諡耳】苏秦与燕文公夫人私通惧诛乃说王使齐为反间欲以乱齐【集解骃案孙子兵法曰反间者因敌间而用之者也凡军之所欲击城之所欲攻人之所欲杀必先知其守将左右谒者门者舍人之姓名令吾之间必索敌间之来间我者因而利导舍之故反间可得用也正义使音所史反间音纪苋反】易王立十二年卒子燕哙立燕哙既立齐人杀苏秦苏秦之在燕与其相子之为防而苏代与子之交及苏秦死而齐宣王复用苏代燕哙三年与楚三晋攻秦不胜而还子之相燕贵重主断苏代为齐使于燕【索隐按战国策曰子之使苏代侍质子于齐齐使代报燕是也】燕王问曰齐王奚如对曰必不霸燕王曰何也对曰不信其臣苏代欲以激燕王以尊子之也于是燕王大信子之子之因遗苏代百金【正义瓒云秦以一镒为一金孟康云二十四两曰镒】而聼其所使鹿毛寿【集解徐广曰一作厝毛又曰甘陵县本名厝索隐春秋后语亦作厝毛寿又韩子作潘寿】谓燕王不如以国让相子之人之谓尧贤者以其让天下于许由许由不受有让天下之名而实不失天下今王以国让于子之子之必不敢受是王与尧同行也燕王因属国于子之子之大重【索隐大重谓尊贵也】或曰禹荐益己【索隐以己配益则益己是伯益而经传无其文未知所由或曰己语终辞】而以啓人为吏【索隐人犹臣也谓以啓臣为益吏也】及老而以啓为不足任乎天下传之于益己而啓与交党攻益夺之天下谓禹名传天下于益己而实令啓自取之今王言属国于子之而吏无非太子人者【索隐此人亦训臣也】是名属子之而实太子用事也王因收印自三百石吏已上而效之子之【索隐郑云效呈也以印呈与子之】子之南面行王事而哙老不听政顾为臣【索隐顾犹反也言哙反为子之臣也有本作愿者非】国事皆决于子之三年国大乱百姓恫恐【索隐恫犹痛也民皆恐惧】将军市被【正义人姓名】与太子平谋将攻子之诸将谓齐湣王曰因而赴之破燕必矣齐王因令人谓燕太子平曰寡人闻太子之义将废私而立公饬君臣之义【正义饬音勑】明父子之位寡人之国小不足以为先后【正义先后并去声】虽然则唯太子所以令之太子因要党聚众将军市被围公宫攻子之不克将军市被及百姓反攻太子平将军市被死以徇因搆难数月死者数万众人恫恐百姓离志孟轲谓齐王曰今伐燕此文武之时不可失也【索隐谓如武王成文王之业伐纣之时然此语与孟子不同】王因令章子将五都之兵【集解骃案章子齐人见孟子索隐五都即齐也按临淄是五都之一】以因北地之众以伐燕【索隐北地即齐之北边也】士卒不战城门不闭燕君哙死齐大胜燕子之亡【集解徐广曰年表云君哙及太子相子之皆死骃案汲冡纪年曰齐人禽子之而醢其身也】二年而燕人共立太子平是为燕昭王【集解徐广曰哙立七年而死其九年燕人共立太子平索隐按上文太子平谋攻子之而年表又云君哙及太子相子之皆死纪年又云子之杀公子平今此丈云立太子平是为燕昭王则年表纪年为谬也而赵系家云武灵王闻燕乱召公子职于韩立以为燕王使乐池送之裴骃亦以此系家无赵送公子职之事当是遥立职而送之事竟不就则昭王名平非职明矣进退叅详是年表既误而纪年因之而妄说耳】燕昭王于破燕之后即位卑身厚币以招贤者谓郭隗曰齐因孤之国乱而袭破燕孤极知燕小力少不足以报然诚得贤士以共国以雪先王之耻孤之愿也先生视可者得身事之郭隗曰王必欲致士先从隗始况贤于隗者岂远千里哉于是昭王为隗改筑宫而师事之乐毅自魏往邹衍自齐往剧辛自赵往士争趋燕燕王吊死问孤与百姓同甘苦二十八年燕国殷富士卒乐轶轻战于是遂以乐毅为上将军与秦楚三晋合谋以伐齐齐兵败湣王出亡于外燕兵独追北入至临淄尽取齐宝烧其宫室宗庙齐城之不下者独唯聊莒即墨【索隐按余篇及战国策并无聊字】其余皆属燕六岁昭王三十三年卒子惠王立惠王为太子时与乐毅有隙及即位疑毅使骑劫代将乐毅亡走赵齐田单以即墨击败燕军骑劫死燕兵引归齐悉复得其故城湣王死于莒乃立其子为襄王惠王七年卒【索隐按赵系家惠文王二十八年燕相成安君公孙操弑其王乐资以为即惠王也徐广按年表是年燕武成王元年武成即惠王子则惠王为成安君弑明矣此不言者燕远讳不告或太史公之说疎也】韩魏楚共伐燕燕武成王立武成王七年齐田单伐我拔中阳十三年秦败赵于长平四十余万十四年武成王卒子孝王立孝王元年秦围邯郸者解去三年卒子今王喜立【索隐今王犹今上也有作金者非也按諡法无金】今王喜四年秦昭王卒燕王命相栗腹约讙赵以五百金为赵王酒还报燕王曰赵王壮者皆死长平其孤未壮可伐也王召昌国君乐间问之对曰赵四战之国【正义赵东隣燕西接秦境南错韩魏北连胡貊故言四战】其民习兵不可伐王曰吾以五而伐一【索隐谓以五人而伐一人】对曰不可燕王怒羣臣皆以为可卒起二军车二千乗栗腹将而攻鄗【集解徐广曰在常山今曰高邑索隐邹氏音火角反一音昊】卿秦攻代【正义今代州也】唯独大夫将渠谓燕王曰【索隐人名姓也一云上卿秦及此将渠皆卿将官秦渠其名也国史变文而书遂失姓尔战国策云庆秦庆是姓也卿其官耳】与人通关约交以五百金饮人之王使者报而反攻之不祥兵无成功燕王不听自将偏军随之将渠引燕王绶止之曰王必无自往往无成功王蹵之以足将渠泣曰臣非以自为为王也燕军至宋子【集解徐广曰属钜鹿】赵使廉颇将击破栗腹于鄗破卿秦乐乗于代【索隐战国策曰廉颇以二十万遇栗腹于鄗乐乗以五万遇庆秦于代燕人大败与此不同】乐间奔赵廉颇逐之五百余里围其国燕人请和赵人不许必令将渠处和燕相将渠以处和【集解以将渠为相索隐谓欲令将渠处之使和也】赵听将渠解燕围六年秦灭东西周置三川郡七年秦拔赵楡次三十七城秦置太原郡九年秦王政初即位十年赵使廉颇将攻繁阳【集解徐广曰属魏郡】拔之赵孝成王卒悼襄王立使乐乗代廉颇廉颇不听攻乐乗乐乗走廉颇奔大梁十二年赵使李牧攻燕拔武遂【集解徐广曰属河间】方城【集解徐广曰属涿有督亢亭】剧辛故居赵与厐暖善【索隐暖音况远反】已而亡走燕燕见赵数困于秦而廉颇去令厐暖将也欲因赵弊攻之问剧辛辛曰厐暖易与耳燕使剧辛将击赵赵使厐暖击之取燕军二万杀剧辛秦拔魏二十城置东郡十九年秦拔赵之邺【正义即相州邺县也】九城赵悼襄王卒二十三年太子丹质于秦亡归燕二十五年秦虏灭韩王安置颍川郡二十七年秦虏赵王迁灭赵赵公子嘉自立为代王燕见秦且灭六国秦兵临易水【集解徐广曰出涿郡故安也】祸且至燕太子丹隂养壮士二十人使荆轲献督亢地图于秦【索隐徐广云涿有督亢亭地理志属广阳然督亢之田在燕东甚良沃欲献秦故画其图而献焉】因袭刺秦王秦王觉杀轲使将军王翦击燕二十九年秦攻拔我蓟燕王亡徙居辽东斩丹以献秦三十年秦灭魏三十三年秦拔辽东虏燕王喜卒灭燕是岁秦将王贲【正义贲音奔王翦子】亦虏代王嘉太史公曰召公奭可谓仁矣甘棠且思之况其人乎燕北迫蛮貉内措齐晋【索隐措交杂也又作错刘氏云争错也】崎岖彊国之间最为弱小几灭者数矣然社稷血食者八九百岁于姬姓独后亡岂非召公之烈耶
　　【索隐述赞曰召伯作相分陜而治人惠其徳甘棠是思庄送霸主惠罗宠姬文公约赵苏秦骋辞易王初立齐宣我欺燕哙无道禅位子之昭王待士思报临菑督亢不就卒见芟夷】








　　史记卷三十四
　　史记卷三十四考证
　　燕召公世家惠公多宠姬欲去诸大夫而立宠姬宋大夫共诛姬宋○【臣照】按三姬字俱应作臣世表云公欲杀公卿立幸臣公卿诛幸臣公恐出奔齐然则三姬字并为臣字之讹无疑也公欲立宠姬为妃何必去诸大夫而后得立耶
　　及苏秦死而齐宣王复用苏代○【臣照】按田完世家及六国年表齐宣王卒后四年燕王哙方立齐人杀苏秦及齐破燕并是齐湣王事与孟子异乃此处却谓是齐宣太史公不应首鼠两端葢宣为湣字之讹也顾孟子作齐宣而史记作齐湣其故不可得而考矣
　　而哙老不听政顾为臣○不监本讹作大今改正齐城之不下者独唯聊莒即墨索隐按余篇及战国策并无聊字○徐孚远曰燕将已下聊城与惠王有郄而不归则聊字衍文且齐城不防者向惟二也
　　悉复得其故城○故监本作败今依宋本作故
　　十三年秦败赵于长平四十余万○六国年表及秦本纪秦昭襄之四十七年于赵孝成王为六年是年秦阬赵卒于燕武成王为十二年此云十三年与赵世家合于秦本纪及年表差一年
　　杀剧辛○【臣照】按六国年表剧辛死于赵在十三年又按昭王即位剧辛自赵往至此经七十年歴五王当有两剧辛耶否则皆传讹也








　　史记卷三十四考证
　　钦定四库全书
　　史记卷三十五
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　管蔡世家第五
　　管叔鲜【正义音仙括地志云郑州管城县今州外城即管国城也是叔鲜所封国也】蔡叔度者周文王子而武王弟也武王同母兄弟十人母曰太姒【正义国语云杞缯二国姒姓夏禹之后太姒之家太姒文王之妃武王之母列女传云太姒者武王之母禹后姒氏之女也在郃之阳在渭之涘仁而明道文王喜之亲迎于渭造舟为梁及入太姒思齐旦夕勤劳以尽妇道太姒号曰文母文王理外文母治内太姒生十男敎诲自少及长未尝见邪僻之事言常以正道持之也】文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰成叔武【正义括地志云濮州雷泽县在东南九十一里汉郕阳县古郕伯姬姓之国其后迁于成之阳】次曰霍叔处【正义处昌汝反括地志云晋州霍邑县本汉彘县也郑注周礼云霍山在彘本春秋时霍伯国地】次曰康叔封次曰冉季载【正义冉一作井音奴甘反或作音同井国名也季载人名也伯邑考最长所以加伯诸中子咸言叔以载最少故言季载】冉季载最少同母昆弟十人【集解徐广曰文王之子为侯者十有六国】唯发旦贤左右辅文王【正义左右并去声】故文王舍伯邑考而以发为太子及文王崩而发立是为武王伯邑考既已前卒矣武王已克殷纣平天下封功臣昆弟于是封叔鲜于管【集解杜预曰管在荥阳京县东北】封叔度于蔡【集解骃案世本曰居上蔡】二人相纣子武庚禄父治殷遗民封叔旦于鲁而相周为周公封叔振铎于曹封叔武于成【索隐按春秋隐五年衞师入郕杜预曰东平刚父县有郕乡后汉地理志以为成本国又地理志云廪邱县南有成故城应劭曰武王封弟季载于成是古之成邑应仲远误云季载封耳】封叔处于霍【索隐春秋闵元年晋灭霍地理志云河东彘县霍太山在东北是霍叔之所封】康叔封冉季载皆少未得封【索隐孔安国曰康畿内国名地阙叔字也封叔名耳】武王既崩成王少周公旦专王室管叔蔡叔疑周公为之不利于成王乃挟武庚以作乱周公旦承成王命伐诛武庚杀管叔而放蔡叔迁之与车十乗徒七十人从而分殷余民为二其一封微子啓于宋以续殷祀其一封康叔为衞君是为衞康叔封季载于冉【索隐冉国也载名也季字也冉或作国语曰冉由郑姬贾逵曰文王子季之国也庄十八年楚武王克权迁于那处杜预曰那处楚地南郡编县有那口城聃与皆音奴甘反】冉季康叔皆有驯行【索隐如字音巡驯善也】于是周公举康叔为周司宼冉季为周司空【索隐事见左传定公四年】以佐成王治皆有令名于天下蔡叔度既迁而死其子曰胡胡乃改行率徳驯善周公闻之而举胡以为鲁卿士【索隐尚书云蔡仲克庸祗徳周公以为卿士叔卒乃命诸王邦之蔡元无仕鲁之文又伯禽居鲁乃是七年致政之后此言乃说居摄政之初未知史迁何凭而有斯言也】鲁国治于是周公言于成王复封胡于蔡以奉蔡叔之祀是为蔡仲【集解宋曰胡徙居新蔡】余五叔皆就国无为天子吏者【索隐五叔管叔蔡叔成叔曹叔霍叔】蔡仲卒子蔡伯荒立蔡伯荒卒子宫侯立宫侯卒子厉侯立厉侯卒子武侯立武侯之时周厉王失国奔彘共和行政诸侯多叛周武侯卒子夷侯立夷侯十一年周宣王即位二十八年夷侯卒子厘侯所事立厘侯三十九年周幽王为犬戎所杀周室卑而东徙秦始得列为诸侯【正义周幽王为犬戎所杀平王东徙洛邑秦襄公以兵救因送平王至洛故平王封襄公】四十八年厘侯卒子共侯兴立共侯二年卒子戴侯立戴侯十年卒子宣侯措父立宣侯二十八年鲁隐公初立三十五年宣侯卒子桓侯封人立桓侯三年鲁弑其君隐公二十年桓侯卒弟哀侯献舞立哀侯十一年初哀侯娶陈息侯亦娶陈【集解杜预曰息国汝南新息县】息夫人将归过蔡蔡侯不敬息侯怒请楚文王来伐我我求救于蔡蔡必来楚因击之可以有功楚文王从之虏蔡哀侯以归哀侯留九嵗死于楚凡立二十年卒蔡人立其子肹是为缪侯缪侯以其女弟为齐桓公夫人十八年齐桓公与蔡女戏船中夫人荡舟桓公止之不止公怒归蔡女而不絶也蔡侯怒嫁其弟【索隐弟女弟即荡舟之姬】齐桓公怒伐蔡蔡溃遂虏缪侯南至楚邵陵已而诸侯为蔡谢齐齐侯归蔡侯二十九年缪侯卒子庄侯甲午立庄侯三年齐桓公卒十四年晋文公败楚于城濮二十年楚太子商臣弑其父成王代立二十五年秦穆公卒三十三年楚庄王即位三十四年庄侯卒子文侯申立文侯十四年楚庄王伐陈杀夏征舒十五年楚围郑郑降楚楚复醳之【正义醳音释】二十年文侯卒子景侯同立景侯元年楚庄王卒二十九年景侯为太子般娶妇于楚而景侯通焉太子弑景侯而自立是为灵侯灵侯二年楚公子围弑其王郏敖而自立为灵王【正义郏纪洽反敖五高反】九年陈司徒招弑其君哀公【索隐招或作苕又作昭并音时遥反】楚使公子弃疾灭陈而有之十二年楚灵王以灵侯弑其父诱蔡灵侯于申【正义故申城在邓州】伏甲饮之醉而杀之刑其士卒七十人令公子弃疾围蔡十一月灭蔡使弃疾为蔡公【正义蔡之大夫也】楚灭蔡三岁楚公子弃疾弑其君灵王代立为平王平王乃求蔡景侯少子庐立之是为平侯【集解宋忠曰平侯徙下蔡索隐今系本无者近脱耳】是年楚亦复立陈楚平王初立欲亲诸侯故复立陈蔡后【集解骃案世本曰平侯者灵侯般之孙太子友之子】平侯九年卒灵侯般之孙东国攻平侯子而自立是为悼侯悼侯父曰隐太子友隐太子友者灵侯之太子平侯立而杀隐太子故平侯卒而隐太子之子东国攻平侯子而代立是为悼侯悼侯三年卒弟昭侯申立昭侯十年朝楚昭王持美裘二献其一于昭王而自衣其一楚相子常欲之不与子常谗蔡侯留之楚三年蔡侯知之乃献其裘于子常子常受之乃言归蔡侯蔡侯归而之晋请与晋伐楚十三年春与衞灵公会邵陵蔡侯私于周苌以求长于衞【集解服防曰载书使蔡在衞上】衞使史防言康叔之功德乃长衞夏为晋灭沈【集解杜预曰汝南平舆县有邥亭】楚怒攻蔡蔡昭侯使其子为质于呉以共伐楚【正义质音致】冬与呉王阖闾遂破楚入郢蔡怨子常子常恐奔郑十四年呉去而楚昭王复国十六年楚令尹为其民泣以谋蔡蔡昭侯惧二十六年孔子如蔡楚昭王伐蔡蔡恐告急于呉呉为蔡远约迁以自近易以相救昭侯私许不与大夫计呉人来救蔡因迁蔡于州来【索隐州来在淮南下蔡县】二十八年昭侯将朝于呉大夫恐其复迁乃令贼利杀昭侯【索隐利贼名也】已而诛贼利以解过而立昭侯子朔是为成侯【集解徐广曰或作景】成侯四年宋灭曹十年齐田常弑其君简公十三年楚灭陈十九年成侯卒子声侯产立声侯十五年卒子元侯立元侯六年卒子侯齐立侯齐四年楚惠王灭蔡蔡侯齐亡蔡遂絶祀后陈灭三十三年【索隐鲁哀十七年楚灭陈其楚灭蔡絶其祀又在灭陈之后三十三年即在春秋后二十三年】伯邑考其后不知所封武王发其后为周有本纪言管叔鲜作乱诛死无后周公旦其后为鲁有世家言蔡叔度其后为蔡有世家言曹叔振铎其后为曹有世家言【索隐曹亦姬姓之国而文之昭春秋之时颇称彊国传数十代而后亡岂可附管蔡亡国之末而没其篇第自合析为一篇】成叔武其后世无所见霍叔处其后晋献公时灭霍康叔封其后为衞有世家言冉季载其后世无所见
  </div>
  <div class="pagination">
   <a href="史记四库_page35.html">
    上一页
   </a>
   <span>
    ...
   </span>
   <a href="史记四库_page31.html">
    31
   </a>
   <a href="史记四库_page32.html">
    32
   </a>
   <a href="史记四库_page33.html">
    33
   </a>
   <a href="史记四库_page34.html">
    34
   </a>
   <a href="史记四库_page35.html">
    35
   </a>
   <span class="current-page">
    36
   </span>
   <a href="史记四库_page37.html">
    37
   </a>
   <a href="史记四库_page38.html">
    38
   </a>
   <a href="史记四库_page39.html">
    39
   </a>
   <a href="史记四库_page40.html">
    40
   </a>
   <a href="史记四库_page41.html">
    41
   </a>
   <span>
    ...
   </span>
   <a href="史记四库_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
