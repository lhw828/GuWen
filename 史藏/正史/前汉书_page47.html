<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 47 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 47 页/共 74 页
  </h1>
  <div class="content">
   季布栾布田叔传第七
　　季布楚人也为任侠有名【应劭曰任谓有坚完可任托以事也如淳曰相与信为任同是非为侠师古曰任谓任使其气力侠之言挟也以权力侠辅人也任音人禁反侠音下颊反○宋祁曰侠疑作挟】项籍使将兵数窘汉王【如淳曰窘困也师古曰窘音求闵反】项籍灭髙祖购求布千金敢有舍匿罪三族【师古曰舍止匿隠也】布匿濮阳周氏周氏曰汉求将军急迹且至臣家【师古曰迹谓寻其踪迹也】能聼臣臣敢进计即否愿先自刭布许之廼髠钳布衣褐【师古曰衣着之也褐毛布之衣也】置广柳车中【服防曰东郡谓广辙车为广柳车郑氏曰作大柳衣车若周礼防车也李竒曰广柳大隆穹也晋灼曰周礼説衣翣柳柳聚也众饰之所聚也此为载以防车欲人不知也师古曰晋郑二説是也隆穹所谓车軬者耳非此之谓也軬音扶晚反】并与其家僮数十人之鲁朱家所卖之【师古曰朱家鲁人见游侠传】朱家心知其季布也买置田舍乃之雒阳见汝隂侯滕公【师古曰夏侯婴也本为滕令遂号为滕公】説曰季布何罪臣各为其主用职耳【师古曰职常也言此乃常道也一曰职主掌其事也】项氏臣岂可尽诛邪今上始得天下而以私怨求一人何示不广也且以季布之贤汉求之急如此此不北走胡南走越耳夫忌壮士以资敌国此伍子胥所以鞭荆平之墓也【师古曰子胥伍员也荆即楚也子胥之父伍奢为平王所杀子胥奔吴教吴伐楚平王已卒其后吴师入郢子胥掘平王之墓取尸鞭之三百也○宋祁曰荆平字下当有王字又浙本忌字作亡】君何不从容为上言之【师古曰从音千容反】滕公心知朱家大侠意布匿其所乃许诺侍闲果言如朱家指【师古曰侍侍于天子闲谓事务之隙○宋祁曰注末当添也字】上乃赦布当是时诸公皆多布能摧刚为柔【师古曰多犹重也】朱家亦以此名闻当世布召见谢拜郎中【○宋祁曰浙本拜字下有为字】孝惠时为中郎将单于尝为书嫚吕太后【师古曰嫚谓辞语亵汚也读与慢同】太后怒召诸将议之上将军樊哙曰臣愿得十万众横行匈奴中诸将皆阿吕太后【师古曰阿曲也曲从其意】以哙言为然布曰樊哙可斩也夫以髙帝兵三十余万困于平城哙时亦在其中今哙柰何以十万众横行匈奴中面谩【师古曰谩欺诳也音嫚又音莫连反】且秦以事胡陈胜等起今创痍未瘳【师古曰痍伤也瘳差也痍音夷瘳音丑留反】哙又面谀欲揺动天下是时殿上皆恐太后罢朝遂不复议击匈奴事布为河东守孝文时人有言其贤召欲以为御史大夫又言其勇使酒难近【应劭曰使酒酒也师古曰言因酒霑洽而使气也近谓附近天子为大臣也○宋祁本云一本又言字上有人字】至留邸一月【师古曰邸诸郡朝宿之舍在京师也】见罢【师古曰既引见而罢令还郡也○刘攽曰见罢犹言见逐见弃耳非引见也】布进曰臣待罪河东陛下无故召臣此人必有以臣欺陛下者【师古曰谓妄言其贤故云欺也】今臣至无所受事【○宋祁曰一本无受字】罢去此人必有毁臣者夫陛下以一人誉召臣一人毁去臣臣恐天下有识者闻之有以窥陛下【师古曰窥见陛下浅深也】上黙然慙曰河东吾股肱郡故特召君耳布之官辩士曹丘生数招权顾金钱【孟康曰招求也以金钱事权贵而求得其形势以自燿也李竒曰持权属请人顾以金钱也师古曰二家之説皆非也言招求贵人威权因以请托故得他人顾金钱也○刘攽曰招权谓作为形势招权归已也顾金钱者谓志在金钱也顾犹念也】事贵人赵谈等【李竒曰宦者赵谈也○宋祁曰越本谈作同】与窦长君善【服防曰景帝舅】布闻寄书谏长君曰吾闻曹丘生非长者勿与通及曹丘生归欲得书请布【师古曰欲得窦长君书与布为己绍介也】窦长君曰季将军不説足下【师古曰説读曰悦】足下无往固请书遂行使人先发书【师古曰使人先致书于布发视也】布果大怒待曹丘曹丘至则揖布曰楚人谚曰得黄金百不如得季布诺【师古曰谚传也】足下何以得此声梁楚之间哉且仆与足下俱楚人使仆游扬足下名于天下顾不美乎【师古曰顾念也】何足下距仆之深也布乃大説【师古曰説读曰悦】引入留数月为上客厚送之布名所以益闻者曹丘扬之也布弟季心气盖关中遇人恭谨为任侠方数千里士争为死尝杀人亡吴从爰丝匿长事爰丝【师古曰丝爰盎字言以兄长之礼事也○宋祁云浙本注文也字作之】弟畜灌夫籍福之属尝为中司马【如淳曰中尉之司马】中尉郅都不敢加少年多时时窃借其名以行【师古曰诈自称为心之賔客徒党也】当是时季心以勇布以诺闻关中布母弟丁公【晋灼曰楚汉春秋云薛人名固师古曰此母弟为同母异父之弟○宋祁云浙本注文无之字有也字】为项羽将逐窘髙祖彭城西短兵接汉王急顾谓丁公曰两贤岂相戹哉【孟康曰丁公及彭城頼齮追上故曰两贤也师古曰孟説非也两贤髙祖自谓并谓固耳言吾与固俱是贤岂相戹困也故固感此言而止也虽与赖齮俱追而髙祖独与固言耳】丁公引兵而还及项王灭丁公谒见髙祖以丁公徇军中【师古曰徇行示也音辞俊反】曰丁公为项王臣不忠使项王失天下者也遂斩之曰使后为人臣无效丁公也
　　栾布梁人也彭越为家人时尝与布游【师古曰家人犹言编户之人也】穷困卖庸于齐为酒家保【孟康曰酒家作保保庸也可保信故谓之保师古曰谓庸作受顾也为保谓保可任使】数岁别去而布为人所略卖为奴于燕为其主家报仇【服防曰为买者报仇也】燕将臧荼举以为都尉荼为燕王布为将及荼反汉击燕虏布梁王彭越闻之乃言上请赎布为梁大夫使于齐未反【师古曰反还也】汉召彭越责以谋反夷三族枭首雒阳下诏有收视者輙捕之布还奏事彭越头下祠而哭之吏捕以闻上召布骂曰若与彭越反邪吾禁人勿收若独祠而哭之与反明矣【师古曰若汝也】趣亨之【师古曰趣读曰促促急也】方提趋汤【师古曰提举也举而欲投之于汤也趋读曰趣趋向也】顾曰愿一言而死上曰何言布曰方上之困彭城败荥阳成臯闲项王所以不能遂西徒以彭王居梁地【师古曰徒但也】与汉合从苦楚也【师古曰从音子容反】当是之时彭王壹顾与楚则汉破与汉则楚破且垓下之会微彭王项氏不亡【师古曰微无也】天下已定彭王剖符受封之欲传之万世【○宋祁曰封之之字误可删添亦字】今汉壹征兵于梁【○宋祁曰越本作今帝征兵于梁浙本从今】彭王病不行而疑以为反反形未见以苛细诛之臣恐功臣人人自危也今彭王已死臣生不如死请就亨上乃释布拜为都尉孝文时为燕相至将军布称曰穷困不能辱身非人也富贵不能快意非贤也于是尝有德厚报之有怨必以法灭之吴楚反时以功封为鄃侯【苏林曰鄃音输清河县也】复为燕相燕齐之闲皆为立社号曰栾公社布薨子贲嗣侯【师古曰贲音奔】孝武时坐为太常牺牲不如令国除
　　田叔赵陉城人也【苏林曰陉音刑】其先齐田氏也叔好劒学黄老术于乐钜公【师古曰姓乐名钜也公者老人之称也】为人亷直喜任侠【师古曰喜好也音许吏反】游诸公【师古曰诸公皆长者也】赵人举之赵相赵午言之赵王张敖以为郎中数岁赵王贤之未及迁会赵午贯髙等谋弑上事发觉汉下诏捕赵王及羣臣反者赵有敢随王罪三族唯田叔孟舒等十余人赭衣自髠钳随王至长安赵王敖事白得出【师古曰白明也】废王为宣平侯【○宋祁云一本无王字】乃进言叔等十人上召见与语汉廷臣无能出其右者【师古曰材不胜○宋祁云浙本注文作材能不胜之也】上説【师古曰説读曰悦也○宋祁云删也字】尽拜为郡守诸侯相叔为汉中守十余年孝文帝初立召叔问曰公知天下长者乎对曰臣何足以知之上曰公长者宜知之叔顿首曰故云中守孟舒长者也是时孟舒坐虏大入云中免上曰先帝置孟舒云中十余年矣虏尝一入孟舒不能坚守无故士卒战死者数百人长者固杀人乎叔叩头曰夫贯髙等谋反天子下明诏赵有敢随张王者罪三族然孟舒自髠钳随张王以身死之岂自知为云中守哉汉与楚相距士卒罢敝【师古曰罢读为疲下亦同】而匈奴冐顿新服北夷来为边寇孟舒知士卒罢敝不忍出言士争临城死敌如子为父以故死者数百人孟舒岂敺之哉【师古曰敺与驱同言不敺之令战也敺字从攴攴音普木反○宋祁曰岂敺之哉之下当有战字】是乃孟舒所以为长者于是上曰贤哉孟舒复召以为云中守后数岁叔坐法失官梁孝王使人杀汉议臣爰盎景帝召叔案梁具得其事还报上曰梁有之乎对曰有之事安在【师古曰索其状也】叔曰上无以梁事为问也【师古曰言不须更论之也】今梁王不伏诛是废汉法也如其伏诛太后食不甘味卧不安席此忧在陛下于是上大贤之以为鲁相相初至官民以王取其财物自言者百余人叔取其渠率二十人笞怒之【师古曰渠大也】曰王非汝主邪何敢自言主鲁王闻之大惭发中府钱使相偿之【师古曰中府王之财物藏也】相曰王自使人偿之不尔是王为恶而相为善也【师古曰不尔是则王为恶】鲁王好猎相常从入苑中王輙休相就馆相常暴坐苑外【师古曰于外自暴露而坐】终不休曰吾王暴露独何为舎王以故不大出游数年以官卒鲁以百金祠少子仁不受曰义不伤先人名仁以壮勇为衞将军舎人【张晏曰衞青也】数从击匈奴衞将军进言仁为郎中至二千石丞相长史失官后使刺三河还【如淳曰为刺史于三河郡三河谓河南河内河东也】奏事称意拜为京辅都尉月余迁司直数岁戾太子举兵仁部闭城门令太子得亡坐纵反者族【师古曰遣仁掌闭城门乃令太子得出故云纵反也】
　　賛曰以项羽之气而季布以勇显名楚身履军搴旗者数矣【邓展曰履军战胜蹈履之李竒曰搴防也孟康曰搴斩取也师古曰谓胜敌防取旗也邓李二説皆是搴音骞今流俗书本改履谓屡而加典字云身屡典军非也○宋祁曰注文谓屡当作为屡】可谓壮士及至困戹奴僇苟活而不变何也【师古曰僇古戮字也奴僇谓髠钳为奴而卖之也】彼自负其材受辱不羞欲有所用其未足也故终为汉名将贤者诚重其死夫婢妾贱人感槩而自杀非能勇也【师古曰感槩谓感念局狭为小节槩音工代反】其画无俚之至耳【张晏曰言其计画道理无所至故自杀耳苏林曰俚頼也言其计画无所成頼晋灼曰扬雄方言曰俚聊也许慎曰頼也此为其计画无所聊頼至于自杀耳师古曰晋説是也】栾布哭彭越田叔随张敖赴死如归彼诚知所处【如淳曰太史公曰非死者难处死者难也】虽古烈士何以加哉

　　前汉书卷三十七
　　前汉书卷三十七考证
　　季布传夫以髙帝兵三十余万○【臣召南】按史记作将兵四十余万众而本书匈奴传载布言三十二万又哙时亦在其中六字史记所无然匈奴传详载布言且及平城之歌详畧不同如此
　　又言其勇使酒难近注师古曰近谓附近天子为大臣也○顾炎武曰难近谓令人畏而逺之师古注非也
　　中尉郅都不敢加○史记作不敢不加礼
　　田叔传其画无俚之至耳○史记作其计无复之耳






　　前汉书卷三十七考证
　　钦定四库全书
　　前汉书卷三十八
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　髙五王传第八
　　髙皇帝八男吕后生孝惠帝曹夫人生齐悼惠王肥薄姬生孝文帝戚夫人生赵隐王如意赵姬生淮南厉王长诸姬生赵幽王友赵共王恢燕灵王建【郑氏曰诸姬姓也张晏曰非一之称也师古曰诸姬总言在姬妾之列者耳其知姓位者史各具言之不知氏族及秩次者则云诸姬也而赵幽以下三王非必同母盖以皆不知其所生之姬姓故总言之文三王传云诸姬生代孝王参梁懐王揖景十三王传云属诸姬子于栗姬此意皆同张云非一近得之矣春秋左氏传曰诸子仲子戎子诸子鬻姒此其例也岂以诸为姓乎郑説非矣共读曰恭其下类此】淮南厉王长自有传齐悼惠王肥其母髙祖微时外妇也【师古曰谓与旁通者】髙祖六年立食七十余城诸民能齐言者皆与齐【孟康曰此时流移故使齐言者还齐也师古曰欲其国大故多封之】孝惠二年入朝帝与齐王燕饮太后前置齐王上坐如家人礼【师古曰以兄弟齿列不从君臣之礼故曰家人也坐音材卧反】太后怒廼令人酌两巵鸩酒置前【应劭曰鸩鸟黑身赤目食蝮蛇野葛以其羽画酒中饮之立死】令齐王为寿齐王起帝亦起欲俱为寿太后恐自起反巵【师古曰反音幡】齐王怪之因不敢饮阳醉去问知其鸩廼忧自以为不得脱长安【师古曰脱免也言死于长安不得更至齐国也脱音吐活反】内史士曰【师古曰内史王官士者其名也】太后独有帝与鲁元公主今王有七十余城而公主廼食数城王诚以一郡上太后为公主汤沐邑太后必喜王无患矣于是齐王献城阳郡以尊公主为王太后【师古曰为齐王太后也言以母礼事之所以自媚也解具在惠纪】吕太后喜而许之廼置酒齐邸乐饮遣王归国后十三年薨子襄嗣
　　赵隐王如意九年立【师古曰髙祖之九年也他皆类此】四年髙祖崩【师古曰赵王之四年】吕太后征王到长安鸩杀之无子絶
　　赵幽王友十一年立为淮阳王赵隐王如意死孝惠元年徙友王赵凡立十四年【○宋祁曰四字校添】友以诸吕女为后不爱爱它姬诸吕女怒去谗之于太后曰王曰吕氏安得王【师古曰安犹焉也】太后百岁后吾必击之太后怒以故召赵王赵王至置邸不见令衞围守之不得食其羣臣或窃馈之辄捕论之赵王饿乃歌曰诸吕用事兮刘氏微廹胁王侯兮彊授我妃我妃既妒兮诬我以恶【师古曰恶音一故反】谗女乱国兮上曾不寤我无忠臣兮何故【师古曰谓不能明白之也】弃国自快中野兮苍天与直【师古曰天色苍苍故曰苍天言己之理直冀天临监之○刘攽曰弃国当属上句宋祁曰浙本无自字】于嗟不可悔兮宁早自贼【师古曰贼害也悔不早弃赵国而快意自杀于田野之中今乃被幽饿也】为王饿死兮谁者怜之吕氏絶理兮托天报仇【○宋祁曰仇音渠尤反雠也】遂幽死以民礼葬之长安髙后崩孝文即位立幽王子遂为赵王二年有司请立皇子为王上曰赵幽王幽死朕甚怜之已立其长子遂为赵王遂弟辟彊及齐悼惠王子朱虚侯章东牟侯兴居有功皆可王于是取赵之河闲立辟彊是为河闲文王文王立十三年薨子哀王福嗣一年薨无子国除赵王遂立二十六年孝景时鼂错以过削赵常山郡诸侯怨吴楚反遂与合谋起兵其相建德内史王悍谏不聼遂烧杀德悍【师古曰上云其相建德内史王悍下云烧杀德悍是为相姓建名德也而景武功臣侯表云遽侯横父建德以赵相死事子侯则是不知其姓表传不同疑后人转写此传误脱去一建字也】发兵住其西界欲待吴楚俱进北使匈奴与连和汉使曲周侯郦寄击之赵王城守邯郸相距七月吴楚败匈奴闻之亦不肯入边栾布自破齐还并兵引水灌赵城城壊王遂自杀国除景帝怜赵相内史守正死皆封其子为列侯
　　赵共王恢十一年梁王彭越诛立恢为梁王十六年赵幽王死吕后徙恢王赵恢心不乐太后以吕产女为赵王后王后从官皆诸吕也内擅权微司赵王王不得自恣王有爱姬王后鸩杀之王乃为歌诗四章令乐人歌之王悲思六月自杀太后闻之以为用妇人故自杀无思奉宗庙礼废其嗣
　　燕灵王建十一年燕王卢绾亡入匈奴明年立建为燕王十五年薨有美人子【师古曰王之美人生子也】太后使人杀之絶后
　　齐悼惠王子前后凡九人为王太子襄为齐哀王次子章为城阳景王兴居为济北王将闾为齐王志为济北王辟光为济南王【师古曰辟音壁又读曰辟】贤为葘川王卬为胶西王雄渠为胶东王齐哀王襄孝惠六年嗣立明年惠帝崩吕太后称制元年以其兄子鄜侯吕台为吕王【师古曰鄜音敷】割齐之济南郡为吕王奉邑【师古曰奉音扶用反他皆类此】明年哀王弟章入宿衞于汉髙后封为朱虚侯以吕禄女妻之后四年封章弟兴居为东牟侯皆宿衞长安髙后七年割齐琅邪郡立营陵侯刘泽为琅邪王是岁赵王友幽死于邸三赵王既废髙后立诸吕为三主擅权用事章年二十有气力忿刘氏不得职尝入侍燕饮髙后令章为酒吏章自请曰臣将种也请得以军法行酒髙后曰可酒酣章进歌舞已而曰请为太后言耕田【师古曰欲申讽喻也】髙后儿子畜之【师古曰比之于子也】笑曰顾乃父知田耳【师古曰顾念也乃汝也汝父谓髙帝也○刘攽曰儿子畜之不以人臣待之也乃父直谓王肥耳下又云齐王自以皃子年少岂可以琅邪为父也】若生而为王子安知田乎【师古曰若亦汝也】章曰臣知之太后曰试为我言田意章曰深耕穊种立苗欲疏【师古曰穊稠也穊种者言多生子孙也疏立者四散置之令为藩辅也穊音冀】非其种者鉏而去之【师古曰以斥诸吕也】太后黙然顷之诸吕有一人醉亡酒【师古曰避酒而逃亡】章追防劔斩之而还报曰有亡酒一人臣谨行军法斩之太后左右大惊业已许其军法亡以罪也因罢酒自是后诸吕惮章虽大臣皆依朱虚侯刘氏为彊【师古曰为音于伪反】其明年髙后崩赵王吕禄为上将军吕王产为相国皆居长安中聚兵以威大臣欲为乱章以吕禄女为妇知其谋乃使人隂出告其兄齐王欲令发兵西【师古曰西诣京师】朱虚侯东牟侯欲从中与大臣为内应以诛诸吕因立齐王为帝齐王闻此计与其舅驷钧郎中令祝午中尉魏勃隂谋发兵齐相召平闻之【师古曰召读曰邵】乃发兵入衞王宫魏勃绐平曰【师古曰绐诳也】王欲发兵非有汉虎符验也而相君围王固善勃请为君将兵衞衞王【师古曰谓将兵及衞守之具以禁衞王令不得发也】召平信之乃使魏勃将勃既将以兵围相府召平曰嗟乎道家之言当断不断反受其乱遂自杀于是齐王以驷钧为相魏勃为将军祝午为内史悉发国中兵使祝午绐琅邪王曰吕氏为乱齐王发兵欲西诛之齐王自以儿子年少不习兵革之事愿举国委大王大王自髙帝将也【师古曰言自髙帝之时以为将也】习战事齐王不敢离兵【服防曰不敢离其兵而到琅邪】使臣请大王幸之临葘见齐王计事并将齐兵以西平关中之乱琅邪王信之以为然廼驰见齐王齐王与魏勃等因留琅邪王而使祝午尽发琅邪国而并将其兵琅邪王刘泽既欺不得反国乃説齐王曰齐悼惠王髙皇帝长子也推本言之大王髙皇帝适长孙也【师古曰适读曰嫡】当立今诸大臣狐疑未有所定而泽于刘氏最为长年大臣固待泽决计今大王留臣无为也不如使我入关计事齐王以为然乃益具车送琅邪王琅邪王既行齐遂举兵西攻吕国之济南于是齐王遗诸侯王书曰髙帝平定天下王诸子弟悼惠王薨惠帝使留侯张良立臣为齐王惠帝崩髙后用事春秋髙聼诸吕擅废帝更立又杀三赵王灭梁赵燕以王诸吕分齐国为四【师古曰本自齐国更分为济南琅邪城阳凡为四也】忠臣进諌上或乱不聼今髙后崩皇帝春秋富【师古曰言年幼也比之于财方未匮竭故谓之富】未能治天下固待大臣诸侯今诸吕又擅自尊官聚兵严威劫列侯忠臣挢制以令天下【师古曰挢托也托天子之制诏也挢音矫】宗庙以危寡人帅兵入诛不当为王者汉闻之相国吕产等遣大将军颍隂侯灌婴将兵击之婴至荥阳乃谋曰诸吕举兵关中欲危刘氏而自立今我破齐还报是益吕氏资也乃留兵屯荥阳使人谕齐王及诸侯与连和【师古曰谕谓晓告也】以待吕氏之变而共诛之齐王闻之乃屯兵西界待约吕禄吕产欲作乱朱虚侯章与太尉勃丞相平等诛之章首先斩吕产太尉勃等乃尽诛诸吕而琅邪王亦从齐至长安大臣议欲立齐王皆曰母家驷钧恶戾虎而冠者也【张晏曰言钧恶戾如虎着冠】访以吕氏故几乱天下【如淳曰访犹方也师古曰几音钜依反○刘攽曰此访与公羊访于此义同】今又立齐王是欲复为吕氏也代王母家薄氏君子长者且代王髙帝子于今见在最为长以子则顺以善人则大臣安于是大臣乃谋迎代王而遣章以诛吕氏事告齐王令罢兵灌婴在荥阳闻魏勃本教齐王反既诛吕氏罢齐兵使使召责问魏勃勃曰失火之家岂暇先言丈人后救火乎【师古曰言以社稷将危故举兵以臣之不暇待有诏命也○宋祁曰注文以臣之或作以匡之】因退立股战而栗【师古曰股脚也战者惧之甚也】恐不能言者终无他语灌将军孰视笑曰人谓魏勃勇妄庸人耳何能为乎乃罢勃【师古曰放令去】勃父以善鼓琴见秦皇帝及勃少时欲求见齐相曹参家贫无以自通乃常独早埽齐相舍人门外舍人怪之以为物而司之得勃【师古曰物谓鬼神司者察视之】勃曰愿见相君无因故为子埽欲以求见于是舍人见勃曹参因以为舍人壹为参御言事以为贤言之悼惠王王召见拜为内史始悼惠王得自置二千石及悼惠王薨哀王嗣勃用事重于相齐王既罢兵归而代王立是为孝文帝文帝元年尽以髙后时所割齐之城阳琅邪济南郡复予齐而徙琅邪王王燕益封朱虚侯东牟侯各二千戸黄金千斤是岁齐哀王薨子文王则嗣十四年薨无子国除城阳景王章孝文二年以朱虚侯与东牟侯兴居俱立二年薨子共王喜嗣孝文十二年徙王淮南五年复还王城阳凡立三十三年薨子顷王延嗣二十六年薨子敬王义嗣九年薨子惠王武嗣十一年薨【○宋祁曰越本作十年】子荒王顺嗣四十六年薨【○宋祁曰越本作三十六年】子戴王恢嗣八年薨子孝王景嗣二十四年薨子哀王云嗣一年薨无子国絶成帝复立云兄俚为城阳王【师古曰俚音里】王莽时絶济北王兴居初以东牟侯与大臣共立文帝于代邸曰诛吕氏臣无功请与太仆滕公俱入清宫【师古曰滕公夏侯婴也】遂将少帝出迎皇帝入宫始诛诸吕时朱虚侯章功尤大大臣许尽以赵地王章尽以梁地王兴居及文帝立闻朱虚东牟之初欲立齐王故黜其功【师古曰不赏之】二年王诸子乃割齐二郡以王章兴居章兴居意自以失职夺功岁余章薨而匈奴大入边汉多发兵丞相灌婴将击之文帝亲幸太原兴居以为天子自击胡遂发兵反上闻之罢兵归长安使棘蒲侯柴将军【张晏曰柴武】击破虏济北王王自杀国除文帝悯济北王逆乱以自灭明年尽封悼惠王诸子罢军等七人为列侯【师古曰罢音皮彼反又读曰疲】至十五年齐文王又薨无子时悼惠王后尚有城阳王在文帝怜悼惠王适嗣之絶【师古曰适读曰嫡○宋祁曰越本絶字下有世字】于是乃分齐为六国尽立前所封悼惠王子列侯见在者六人为王齐孝王将闾以杨虚侯立济北王志以安都侯立葘川王贤以武成侯立胶东王雄渠以白石侯立胶西王卬以平昌侯立济南王辟光以扐侯立【服防曰扐音勒扐平原县也】孝文十六年六王同日俱立立十一年孝景三年吴楚反胶东胶西葘川济南王皆发兵应吴楚欲与齐【师古曰与之同反】齐孝王狐疑城守不聼三国兵共围齐【张晏曰胶西葘川济南也○刘奉世曰吴王濞传前云胶西胶东与葘川济南共围临葘后云胶西胶东菑川三国各引兵归则此三国无济南王也然初言四国共围齐又言三国疑必有误】齐王使路中大夫告于天子【张晏曰姓路为中大夫】天子复令路中大夫还报告齐王坚守汉兵今破吴楚矣路中大夫至三国兵围临葘数重无从入三国将与路中大夫盟曰若反言汉已破矣【师古曰若汝也反谓反易其辞也】齐趣下三国不且见屠【师古曰趣读曰促】路中大夫既许至城下望见齐王曰汉已发兵百万使太尉亚夫击破吴楚方引兵救齐齐必坚守无下三国将诛路中大夫齐初围急隂与三国通谋约未定会路中大夫从汉来其大臣乃复劝王无下三国会汉将栾布平阳侯等兵至齐【师古曰平阳侯曹襄】击破三国兵解围已后闻齐初与三国有谋将欲移兵伐齐齐孝王惧饮药自杀而胶东胶西济南葘川王皆伏诛国除独济北王在齐孝王之自杀也景帝闻之以为齐首善【师古曰言其初首无逆乱之心】以迫劫有谋非其罪也召立孝王太子寿是为懿王二十三年薨子厉王次昌嗣其母曰纪太后太后取其弟纪氏女为王后王不爱纪太后欲其家重宠【师古曰重音直用反】令其长女纪翁主入王宫【师古曰诸王女曰翁主而纪氏所生故谓之纪翁主】正其后宫无令得近王欲令爱纪氏女王因与其姊翁主奸齐有宦者徐甲【师古曰宦者奄人】入事汉皇太后【张晏曰皇太后武帝之母】皇太后有爱女曰脩成君脩成君非刘氏子【苏林曰皇太后前嫁金氏所生】太后怜之脩成君有女娥太后欲嫁之于诸侯宦者甲乃请使齐必令王上书请娥皇太后大喜使甲之齐时主父偃知甲之使齐以取后事亦因谓甲即事成幸言偃女愿得充王后宫甲至齐风以此事【师古曰风读曰讽】纪太后怒曰王有后后宫备具且甲齐贫人及为宦者入事汉初无补益乃欲乱吾王家且主父偃何为者乃欲以女充后宫甲大穷还报皇太后曰王已愿尚娥【师古曰尚配也】然事有所害恐如燕王燕王者与其子昆弟奸坐死【师古曰燕王定国传云与其子女三人奸子昆弟者言是其子女又长防非一故云子昆弟也一曰子昆弟者定国之姊妹也言定国奸其子女及其姊妹○宋祁曰浙本正文坐死字上有新字】故以燕感太后【师古曰言齐王与其姊妹奸终当坐之致死不足嫁女与之】太后曰毋复言嫁女齐事事淫闻于上【师古曰古浸字也淫犹言渐染也】主父偃由此与齐有隙偃方幸用事因言齐临菑十万户市租千金【师古曰收一市之租直千金也】人众殷富钜于长安非天子亲弟爱子不得王此今齐王于亲属益疏乃从容言吕太后时齐欲反【师古曰从音千容反】及吴楚时孝王几为乱【师古曰几音钜依反○宋祁曰自及吴楚止钜依反十七字景徳本有他本无】今闻齐王与其姊乱于是武帝拜偃为齐相且正其事偃至齐急治王后宫宦者为王通于姊翁主所者辞及王王年少惧以罪【○宋祁曰越本以作大】为吏所执诛乃饮药自杀是时赵王惧主父偃壹出败齐恐其渐疏骨肉乃上书言偃受金及轻重之短【师古曰轻重谓用心不平】天子亦因囚偃公孙曰齐王以忧死无后非诛偃无以塞天下之望【师古曰塞满也】偃遂坐诛厉王立五年国除济北王志吴楚反时初亦与通谋后坚守不发兵故得不诛徙王菑川元朔中齐国絶悼惠王后唯有二国城阳葘川菑川地比齐【师古曰比近也音频二反】武帝为悼惠王冢园在齐廼割临菑东圜悼惠王冢园邑尽以予菑川【师古曰圜谓周绕之】令奉祭祀志立三十五年薨是为懿王子靖王建嗣二十年薨子顷王遗嗣三十五年薨子思王终古嗣五凤中青州刺史奏终古使所爱奴与八子及诸御婢奸【如淳曰八子妾号】终古或参与被席【师古曰与读曰预】或白昼使臝伏犬马交接【师古曰臝者露形体也音郎果反】终古亲临观产子辄曰乱不可知使去其子【师古曰去除也音丘吕反】事下丞相御史奏终古位诸侯王以令置八子秩比六百石所以广嗣重祖也而终古禽兽行乱君臣夫妇之别悖逆人伦【师古曰悖乖也音歩内反】请逮捕有诏削四县二十八年薨子考王尚嗣五年薨子孝王横嗣三十一年薨子懐王交嗣六年薨子永嗣王莽时絶
　　赞曰悼惠之王齐最为大国以海内初定子弟少激秦孤立亡藩辅【师古曰激感发也音工歴反】故大封同姓以填天下【师古曰填音竹刄反】时诸侯得自除御史大夫羣卿以下众官如汉朝汉独为置丞相自吴楚诛后稍夺诸侯权左官附益阿党之法设【张晏曰诸侯有罪傅相不举奏为阿党师古曰皆新制律令之条也左官觧在诸侯王表附益言欲増益诸侯王也】其后诸侯唯得衣食租税贫者或乗牛车


　　前汉书卷三十八
　　前汉书卷三十八考证
　　齐悼惠王肥传七十余城○【臣召南】按髙纪以胶东胶西临淄济北博阳城阳郡七十三县封齐
　　内史士○【臣浩】按史记作内史勲
　　尊公主为王太后○【臣召南】按史记无此句但曰献城阳郡以为鲁元公主汤沐邑而已
　　齐哀王襄传顾乃父知田耳注汝父谓髙帝也○【臣召南】按顔注非也乃父谓悼惠王本髙帝微时庻子故曰知田上文髙后儿子畜之不过言亲爱耳不谓呼孙为子也下文云若生而为王子安知田乎义尤明白刘攽説是
　　非有汉虎符验也○胡三省曰按史记文帝纪三年九月初与郡国守相为铜虎符既有初字则前此未有铜虎符也召平魏勃事在前何縁有铜虎符
　　齐孝王将闾传会汉将栾布平阳侯等兵至齐注师古曰平阳侯曹襄○【臣召南】按顔注大误曹襄以武帝元光五年嗣爵岂容孝景初年已为将军索隐云按表是曹竒是也竒薨于景帝四年则救齐击破三国兵乃竒未薨前一年事耳
　　济北王志传志立三十五年薨○通鉴考异曰武纪赐淮南葘川王几杖毋朝顔注淮南王安葘川王志皆武帝诸父列也按诸侯王表志在位三十五年与传同以元光五年薨纪云菑川王志误也








　　前汉书卷三十八考证
　　钦定四库全书
　　前汉书卷三十九
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　萧何曹参传第九
　　萧何沛人也以文毋害为沛主吏掾【服防曰为人解通无嫉害也应劭曰虽为文吏而不刻害也苏林曰毋害若言无比也一曰害胜也无能胜害之者晋灼曰酷吏传赵禹为丞相亚夫吏府中皆称其亷然亚夫不任曰极知禹无害然文深不可以居大府苏説是也师古曰害伤也无人能伤害之者苏晋两説皆得其意服应非也○刘奉世曰持法者或以己意私怨陷人谓之害故贵于文毋害毋害者取其为人毋害于行则可以为吏矣文毋害者盖其时择吏之二事也亚夫所以称禹无害亷其一节也故韩信乂云无行不得推择为吏余説太泛】髙祖为布衣时数以吏事防髙祖髙祖为亭长常佑之【师古曰佑助也言居家时为何所防及为亭长何又拥助也○宋祁曰注文也字当作之字】髙祖以吏繇咸阳【师古曰繇读曰傜傜役也】吏皆送奉钱三何独以五【师古曰出钱以资行他人皆三百何独五百奉音扶用反】秦御史监郡者与从事辨之【张晏曰何与共事备辨明何素有方畧也苏林曰辟何与从事也秦时无刺史以御史监郡师古曰二説皆同○刘攽曰此句先题目下事言秦制御史监郡者凡有事皆与从事共辨之】何廼给泗水卒史【师古曰泗水郡沛所属也何为郡卒史】事第一【师古曰课最上】秦御史欲入言征何何固请得毋行【孟康曰当还入相秦事故召何也师古曰此説非也御史以何明辨欲因入奏事之次言于朝廷征何用之何心不愿以情固请而御史止故得不行也】及髙祖起为沛公何尝为丞督事【师古曰督谓监视之也何为沛丞专督众事】沛公至咸阳诸将皆争走金帛财物之府分之【师古曰走谓趣向之音奏】何独先入收秦丞相御史律令图书臧之沛公具知天下阸塞户口多少彊弱处民所疾苦者以何得秦图书也初诸侯相与约先入关破秦者王其地沛公既先定秦项羽后至欲攻沛公沛公谢之得解羽遂屠烧咸阳与范增谋曰巴蜀道险秦之迁民皆居蜀廼曰蜀汉亦关中地也故立沛公为汉王而三分关中地王秦降将以距汉王【○宋祁曰浙本距字下有塞字】汉王怒欲谋攻项羽周勃灌婴樊哙皆劝之何諌之曰【○宋祁曰谢郭去之字浙本无之字】虽王汉中之恶不犹愈于死乎汉王曰何为乃死也【○宋祁曰乃字疑作廼】何曰今众弗如百战百败不死何为周书曰天予不取反受其咎【师古曰周书者本与尚书同类盖孔子所删百篇之外刘向所奏有七十一篇】语曰天汉其称甚美【孟康曰语古语也言地之有汉若天之有河汉名号休美臣瓒曰流俗语云天汉其言常以汉配天此美名也师古曰瓒説是也天汉河汉也○宋祁曰注文河汉当作天河】夫能诎于一人之下而信于万乗之上者汤武是也【师古曰信读曰伸古通用字】臣愿大王王汉中飬其民以致贤人收用巴蜀还定三秦天下可图也汉王曰善乃遂就国以何为丞相何进韩信汉王以为大将军説汉令引兵东定三秦【○宋祁曰浙本説汉字下有王字】语在信传何以丞相留收巴蜀填抚谕告【师古曰填音竹刃反】使给军食汉二年汉王与诸侯击楚何守关中侍太子治栎阳为令约束立宗庙社稷宫室县邑辄奏上可许以从事【师古曰可其所奏许其所请依以行事】即不及奏辄以便宜施行上来以闻【应劭曰上来还乃以所为闻也】计户转漕给军汉王数失军遯去何常兴关中卒辄补缺上以此剸属任何关中事【师古曰剸读与专同又音章阮反此即言専声之急上者也今俗语犹然他皆类此属音之欲反】汉三年与项羽相距京索闲【师古曰索音山客反】上数使使劳苦丞相【师古曰劳音来到反以下亦同】鲍生谓何曰【师古曰鲍生当时有识之士姓鲍而为诸生也】今王暴衣露盖数劳苦君者有疑君心为君计莫若遣君子孙昆弟能胜兵者悉诣军所上益信君于是何从其计汉王大説【师古曰説读曰悦】汉五年已杀项羽即皇帝位论功行封羣臣争功岁余不决上以何功最盛先封为酂侯【文頴曰音赞师古曰先封何者谓诸功臣旧有爵者何最在前封也酂属南阳觧在髙纪○宋祁曰索隐邹氏云鄼属沛郡音嵯属南阳音賛又臣瓉按茂陵书萧何国在南阳则字当音賛今多呼为嵯也】食邑八千户功臣皆曰臣等身被坚执兵多者百余战少者数十合攻城畧地大小各有差今萧何未有汗马之劳徒持文墨议论不战顾居臣等上何也【师古曰顾犹反也】上曰诸君知猎乎曰知之知猎狗乎曰知之【○宋祁曰谢郭本去知猎狗乎曰知之七字】上曰夫猎追杀兽者狗也而发纵指示兽处者人也【师古曰发纵谓觧绁而放之也指示者以手指示之今俗言放狗纵音子用反而读者乃为踪迹之踪非也书本皆不为踪字自有逐踪之狗不待人发也】今诸君徒能走得兽耳功狗也至于萧何发纵指示功人也且诸君独以身从我多者三两人萧何举宗数十人皆随我功不可忘也羣臣后皆莫敢言列侯毕已受封奏位次皆曰平阳侯曹参身被七十创攻城畧地功最多宜第一上已桡功臣多封何【应劭曰桡屈也师古曰音女教反】至位次未有以复难之然心欲何第一关内侯鄂秋时为谒者【○宋祁曰浙本作鄂千秋】进曰羣臣议皆误夫曹参虽有野战畧地之功此特一时之事夫上与楚相距五岁失军亡众跳身遯者数矣【师古曰跳身谓轻身走出也】然萧何常从关中遣军补其处非上所诏令召而数万众会上乏絶者数矣夫汉与楚相守荥阳数年军无见粮【师古曰无见在之粮】萧何转漕关中给食不乏陛下虽数亡山东萧何常全关中待陛下此万世功也今虽无曹参等百数何缺于汉【师古曰数音所具反】汉得之不必待以全柰何欲以一旦之功加万世之功哉【○宋祁曰浙本加字上有而字】萧何当第一曹参次之上曰善于是乃令何第一赐带劔履上殿入朝不趋上曰吾闻进贤受上赏萧何功虽髙待鄂君廼得明于是因鄂秋故所食关内侯邑二千户封为安平侯【○宋祁曰浙本作鄂千秋】是日悉封何父母兄弟十余人皆食邑乃益封何二千户以尝繇咸阳时何送我独赢钱二也【师古曰赢余也二谓二百也众人送皆三百何独五百故云赢二也】陈豨反上自将至邯郸而韩信谋反关中吕后用何计诛信语在信传上已闻诛信使使拜丞相为相国益封五千户令卒五百人一都尉为相国衞诸君皆贺召平独吊【师古曰召读曰邵】召平者故秦东陵侯秦破为布衣贫种长安城东美故世谓东陵从召平始也平谓何曰祸自此始矣上暴露于外而君守于内非被矢石之难而益君封置衞者以今者淮隂新反于中有疑君心夫置衞衞君非以宠君也【师古曰恐其为变故守衞之○宋祁曰浙本句末有也字】愿君让封勿受悉以家私财佐军何从其计上説【师古曰説读曰悦】其秋黥布反上自将击之【○宋祁云旧本作上自将军浙本无军字】数使使问相国何为【师古曰问其居守何所营为】曰为上在军拊循勉百姓悉所有佐军如陈豨时【师古曰悉尽也尽所有粮食资用出以佐军也】客又説何曰君灭族不乆矣夫君位为相国功第一不可复加然君初入关本得百姓心十余年矣皆附君尚复孳孳得民和【师古曰孳字与孜同孜孜言不怠也○宋祁曰注文怠一作逮】上所谓数问君【○宋祁曰此疑有者字】畏君倾动关中今君胡不多买田地贱贳貣以自污上心必安【师古曰贳賖也貣音土得反】于是何从其计上乃大説上罢布军归民道行【师古曰在道上天子行】上书言相国彊贱买民田宅数千人上至何谒上笑曰今相国廼利民民所上书皆以与何曰君自谢民后何为民请曰长安地陿上林中多空地弃愿令民得入田毋收槀为兽食【师古曰槀禾秆也言恣人田之不收其槀税也槀音工老反秆音工旱反○刘攽曰言毋收藁草为兽食而已】上大怒曰相国多受贾人财物为请吾苑乃下何廷尉械系之数日王衞尉侍【如淳曰百官公卿表衞尉王氏无名字师古曰史失之也侍谓侍天子也】前问曰相国胡大罪陛下系之暴也【师古曰前问谓进而请也胡何也】上曰吾闻李斯相秦皇帝有善归主有恶自予今相国多受贾竖金为请吾苑以自媚于民【师古曰媚爱也取爱于民】故系治之王衞尉曰夫职事茍有便于民而请之眞宰相事也陛下柰何乃疑相国受贾民钱乎【○宋祁曰浙本作民人】且陛下距楚数岁陈豨黥布反时陛下自将往当是时相国守关中关中揺足则关西非陛下有也相国不以此时为利乃利贾人之金乎且秦以不闻其过亡天下夫李斯之分过又何足法哉陛下何疑宰相之浅也上不怿【师古曰怿悦也感衞尉之言故惭愧而不悦也】是日使使持节赦出何何年老素恭谨徒跣入谢上曰相国休矣【师古曰令出外自休息】相国为民请苑吾不许【○宋祁曰越本作相国为民请吾苑不许】我不过为桀纣主而相国为贤相吾故系相国欲令百姓闻吾过髙祖崩何事惠帝何病上亲自临视何疾【○宋祁曰浙本无亲字】因问曰君即百岁后谁可代君对曰知臣莫若主帝曰曹参何如何顿首曰帝得之矣何死不恨矣何买田宅必居穷辟处【师古曰辟读曰僻僻隐也】为家不治垣屋【师古曰垣墙也】曰令后世贤师吾俭不贤毋为埶家所夺孝惠二年何薨諡曰文终侯子禄嗣薨无子髙后廼封何夫人同为鄼侯小子延为筑阳侯【师古曰鄼及筑阳皆南阳县也今其地并属襄州筑音逐】孝文元年罢同更封延为鄼侯薨子遗嗣薨无子文帝复以遗弟则嗣有罪免景帝二年制诏御史故相国萧何髙皇帝大功臣所与为天下也【师古曰为治也一曰共造其功业】今其祀絶朕甚怜之其以武阳县户二千封何孙嘉为列侯嘉则弟也薨子胜嗣后有罪免武帝元狩中复下诏御史以鄼户二千四百封何曾孙庆为鄼侯布告天下令明知朕报萧相国德也庆则子也薨子寿成嗣坐为太常牺牲痩免宣帝时诏丞相御史求问萧相国后在者得孙建世等十二人复下诏以鄼户二千封建世为鄼侯传子至孙获坐使奴杀人减死论成帝时复封何孙之子南防长喜为鄼侯【苏林曰防音人足挛躃之挛钜鹿县名也师古曰喜为此县之长】传子至曾孙王莽败乃絶曹参沛人也秦时为狱掾而萧何为主吏居县为豪吏矣【师古曰言参及萧何并为吏之豪长也】髙祖为沛公也参以中涓从【如淳曰中涓如中谒者也师古曰涓洁也言其在内主知洁清埽之事盖亲近左右也】击胡陵方与【师古曰音房豫】攻秦监公军大破之【孟康曰监御史监郡者公名也晋灼曰案髙纪名平也秦一郡置守尉监三人师古曰公者时人尊称之耳晋説是也】东下薛击泗水守军薛郭西复攻胡陵取之徙守方与方与反为魏击之丰反为魏攻之赐爵七大夫北击司马欣军砀东取狐父祁善置【文頴曰善置置名也晋灼曰祁音坻师古曰狐父祁二县名也祁音钜夷反又音十夷反父音甫置若今之驿也】又攻下邑以西至虞击秦将章邯车骑攻辕戚及亢父【师古曰亢父音抗甫】先登迁为五大夫北救东阿击章邯军防陈追至濮阳攻定陶取临济南救雍丘击李由军破之杀李由虏秦候一人章邯破杀项梁也沛公与项羽引兵而东楚懐王以沛公为砀郡长将砀郡兵于是乃封参执帛【郑氏曰楚爵也张晏曰孤卿也】号曰建成君迁为戚公属砀郡【师古曰为戚县之令】其后从攻东郡尉军破之成武南击王离军成阳南又攻杠里大破之追北西至开封击赵贲军破之【师古曰贲音奔】围赵贲开封城中西击秦将杨熊军于曲遇【师古曰曲音丘羽反遇音颙】破之虏秦司马及御史各一人迁为执珪【张晏曰侯伯执珪以朝位比之如淳曰吕氏春秋得伍员者位执珪古爵名也】从西攻阳武下轘辕缑氏絶河津击赵贲军尸北破之【孟康曰尸郷之北】从南攻犨与南阳守齮战阳城郭东【应劭曰今堵阳】防陈取宛虏齮定南阳郡【师古曰髙纪言南阳守齮降封为殷侯而此传言虏齮纪传不同疑传误】从西攻武关峣关取之【师古曰峣音尧】前攻秦军蓝田南又夜击其北军大破之遂至咸阳破秦项羽至以沛公为汉王汉王封参为建成侯从至汉中迁为将军从还定三秦攻下辨故道【邓展曰武都二县也】雍斄【苏林曰右扶风二县也斄音胎】击章平军于好畤南破之围好畤取壤郷【文頴曰壤地名也】击三秦军壤东及髙栎破之【师古曰栎音歴】复围章平平出好畤走因击赵贲内史保军破之东取咸阳更名曰新城参将兵守景陵【孟康曰县名也】二十三日三秦使章平等攻参参出击大破之赐食邑于寜秦【苏林曰今华隂】以将军引兵围章邯废丘以中尉从汉王出临晋关至河内下修武度围津【师古曰在东郡】东击龙且项佗定陶破之【师古曰且音子余反佗音徒河反】东取砀萧彭城击项籍军汉军大败走参以中尉围取雍丘王武反于外黄程处反于燕【服防曰皆汉将师古曰燕东郡之县故南燕国音一千反】往击尽破之柱天侯反于衍氏进破取衍氏击羽婴于昆阳追至叶【师古曰叶南阳县也音式涉反】还攻武彊【师古曰武彊城在阳武】因至荥阳参自汉中为将军中尉从击诸侯及项王败还至荥阳【师古曰败谓战彭城而败】汉二年拜为假左丞相入屯兵关中月余魏王豹反以假丞相【○宋祁曰浙本假字下有左字】别与韩信东攻魏将孙遫东张【苏林曰东张属河东师古曰遫古速字○宋祁曰浙本正文遫字下有军字】大破之因攻安邑得魏将王襄击魏王于曲阳追至东垣生获魏王豹取平阳得豹母妻子尽定魏地凡五十二县赐食邑平阳因从韩信击赵相国夏説军于邬东【苏林曰邬太原县也师古曰説读曰悦邬音一戸反又音乙据反】大破之斩夏説韩信与故常山王张耳引兵下井陉击成安君陈余而令参还围赵别将戚公于邬城中戚公出走追斩之廼引兵诣汉王在所韩信已破赵为相国东击齐参以左丞相属焉攻破齐歴下军遂取临淄还定济北郡收着漯隂平原鬲卢【师古曰五县名也时未有济北郡史追书之耳着音竹庻反又音直庻反漯音它合反鬲与隔同】已而从韩信击龙且军于上假密【文頴曰或以为髙密】大破之斩龙且虏亚将周兰【师古曰亚将次将也】定齐郡凡得七十县得故齐王田广相田光其守相许章及故将军田既【师古曰守相为相居守者】韩信立为齐王引兵东诣陈与汉王共破项羽而参留平齐未服者汉王即皇帝位韩信徙为楚王参归相印焉髙祖以长子肥为齐王而以参为相国【○宋祁曰相国字上当有齐字】髙祖六年与诸侯剖符赐参爵列侯食邑平阳万六百三十户世世勿絶参以齐相国击陈豨将张春破之黥布反参从悼惠王将车骑十二万与髙祖会击黥布军大破之南至蕲还定竹邑相萧留【师古曰四县名】参功凡下二国县百二十二得王二人相三人将军六人大莫嚻郡守司马候御史各一人【如淳曰嚻音敖张晏曰莫敖楚卿号也时近六国故有令尹莫敖之官】孝惠元年除诸侯相国法更以参为齐丞相参之相齐齐七十城天下初定悼惠王富于春秋参尽召长老诸先生问所以安集百姓而齐故诸儒以百数【师古曰数音所具反】言人人殊参未知所定闻胶西有盖公【师古曰盖音古盍反】善治黄老言【张晏曰黄帝老子之书】使人厚币请之既见盖公盖公为言治道贵清静而民自定推此类具言之参于是避正堂舍盖公焉【师古曰舍止也】其治要用黄老术故相齐九年齐国安集大称贤相萧何薨参闻之告舍人趣治行【师古曰舍人犹家人也一説私属官主家事者也趣读曰促谓速也治行谓脩治行装也○宋祁曰浙木注文作犹言家人也】吾且入相居无何使者果召参参去属其后相【师古曰属音之欲反】曰以齐狱市为寄愼勿扰也后相曰治无大于此者乎参曰不然夫狱市者所以并容也今君扰之奸人安所容乎吾是以先之【孟康曰夫狱市者兼受善恶若穷极奸人奸人无所容窜乆且为乱秦人极刑而天下畔孝武峻法而狱繁此其効也师古曰老子云我无为民自化我好静民自正参欲以道化为本不欲扰其末也○宋祁曰浙本注文无师古曰三字】始参微时与萧何善及为宰相有隙【师古曰参自以战闘功多而封赏每在何后故怨何也○刘奉世曰此特师古意料之尔】至何且死所推贤唯参参代何为相国举事无所变更壹遵何之约束【师古曰举皆也言凡事皆无变改】择郡国吏长大【孟康曰取年长大者】讷于文辞谨厚长者即召除为丞相史吏言文刻深欲务声名輙斥去之【师古曰斥郤也】日夜饮酒卿大夫以下吏及賔客见参不事事【如淳曰不事丞相之事】来者皆欲有言至者参輙饮以醇酒【师古曰醇酒不浇谓厚酒也】度之欲有言复饮酒醉而后去【师古曰度音大各反饮音于禁反】终莫得开説【如淳曰开谓有所啓白】以为常相舍后园近吏舍吏舍日饮歌呼【师古曰呼音火故反其下并同】从吏患之无如何【师古曰从吏吏之常从相者也从音材用反】廼请参游后园闻吏醉歌呼从吏幸相国召按之乃反取酒张坐饮【师古曰张设坐席而饮也坐音才卧反】大歌呼与相和参见人之有细过掩匿覆盖之府中无事参子窋为中大夫【师古曰窋音张律反】惠帝怪相国不治事以为岂少朕与【师古曰言岂以我为年少故也与读曰欤】廼谓窋曰女归试私从容问乃父【师古曰乃汝也】曰髙帝新弃羣臣帝富于春秋君为相国日饮无所请事何以忧天下然无言吾告女也窋既洗沐归时间自从其所谏参【师古曰间谓空隙也自从其所犹言自出其意也】参怒而笞之二百曰趣入侍【师古曰趣读曰促】天下事非乃所当言也至朝时帝让参【师古曰让责也】曰与窋胡治乎【师古曰胡何也言共窋为何治也治音丈吏反】乃者我使諌君也【师古曰乃者犹言曩者】参免冠谢曰陛下自察圣武孰与髙皇帝上曰朕乃安敢望先帝参曰陛下观参孰与萧何贤【○宋祁曰浙本观参字下有能字】上曰君似不及也参曰陛下言之是也且髙皇帝与萧何定天下法令既明具陛下垂拱参等守职遵而勿失不亦可乎惠帝曰善君休矣【师古曰且令出休息】参为相国三年薨諡曰懿侯百姓歌之曰萧何为法讲若画一【文颖曰讲或作较师古曰讲和也画一言整齐也】曹参代之守而勿失载其清靖民以寜壹【师古曰载犹乗也】窋嗣侯髙后时至御史大夫传国至曾孙襄武帝时为将军击匈奴薨子宗嗣有罪完为城旦至哀帝时乃封参孙之孙本始为平阳侯二千户王莽时薨子宏嗣建武中先降河北封平阳侯至今八侯【○刘攽曰八侯字疑衍】
　　赞曰萧何曹参皆起秦刀笔吏【师古曰刀所以削书也古者用简牒故吏皆以刀笔自随也】当时録録未有竒节【师古曰録録犹鹿鹿言在凡庻之中也】汉兴依日月之末光【师古曰易文言云圣人作而万物覩又曰见龙在田天下文明賛言何参值汉初兴故以日月为喻耳】何以信谨守管籥参与韩信俱征伐【师古曰髙祖出征何每居守故言守管籥】天下既定因民之疾秦法顺流与之更始二人同心遂安海内淮隂黥布等已灭唯何参擅功名位冠羣臣声施后世【师古曰冠谓居其首】为一代宗臣【师古曰言为后世之所尊仰故曰宗臣也】庆流苖裔盛矣哉

　　前汉书卷三十九
　　前汉书卷三十九考证
　　萧何传常佑之○史记作常左右之
　　事第一○【臣召南】按事字应属上句言何给泗水郡卒史事也第一即是课最上不必有事字旧读恐非
　　汉王怒谋欲攻项羽云云○【臣召南】按汉王就国汉中一叚此史记所缺而班氏补之何为汉功臣之首宜也
　　先封为酂侯注师古曰谓诸功臣旧有爵者何最在前封也○【臣召南】按功臣表六年十二月甲申封曹参靳歙夏侯婴王吸傅寛召欧薛欧陈濞陈婴陈平凡十侯至正月丙午封张良刘纒萧何周勃樊哙郦商灌婴周昌武虎董渫孔聚陈贺陈豨共十三侯其余功臣未封者尚多即上文所云羣臣争功岁余不决者也注旧有爵者疑应作未封爵者
　　而发纵指示兽处者人也注○洪氏隶释曰踪纵据汉人数碑固多借用顔注殆未然也
　　列侯毕已受封奏位次○【臣召南】按十八侯位次定于此时
　　是日悉封何父母兄弟十余人○父母史记作父子上已闻诛信使使拜丞相为相国○【臣召南】按丞相紫绶相国则緑绶矣汉初相国惟何及曹参二人自参薨后即仍称丞相又按何为相国在淮隂既诛之后此传甚明而公卿表乃列于九年误也若在九年则豨尚未叛信尚未诛矣当以此传为正在十一年
　　曹参传攻秦监公军注晋灼曰按髙纪名平也○【臣召南】按监泗水郡御史名平不特髙纪可证夏侯婴传从攻胡陵婴与萧何降泗水监平平以胡陵降即此监公也
　　北击司马欣军砀东○【臣召南】按司马欣史记作司马尼是也髙纪作司马樊哙传与司马战砀东即此人尼二字相似未知孰正但必非长史司马欣耳
　　守景陵二十三日○史记作二十日
　　告舍人趣治行注师古曰舍人犹家人也○胡三省曰据战国防苏秦使舍人资送张仪入秦李斯为吕不韦舍人谓为私属官可也以为主家事则拘矣
　　讲若画一○讲史记作顜徐广曰顜音古项反一音较至今八侯○刘攽曰八侯字疑衍○【臣召南】按参传子窋窋子竒竒子时时子襄襄子宗参元孙本始本始子宏宏子旷即功臣表所谓今见者也八侯似非衍文






　　前汉书卷三十九考证
　　钦定四库全书
　　前汉书卷四十
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　张陈王周传第十
　　张良字子房其先韩人也大父开地【应劭曰大父祖父开地名也】相韩昭侯宣惠王襄哀王父平相厘王【师古曰厘读曰僖】悼惠王悼惠王二十三年平卒卒二十岁秦灭韩良少未宦事韩【○宋祁曰宦疑是尝字】韩破良家僮三百人弟死不葬悉以家财求客刺秦王为韩报仇以五世相韩故【师古曰从昭侯至悼惠王凡五君】良尝学礼淮阳东见仓海君【晋灼曰海神也如淳曰东夷君长也师古曰二説并非盖当时贤者之号也良既见之因而求得力士】得力士为铁椎重百二十斤秦皇帝东游至博狼沙中【服防曰河南阳武南地名也今有亭师古曰狼音浪】良与客狙击秦皇帝【师古曰狙谓密伺之音千豫反字本作觑】误中副车【师古曰副谓后乗也】秦皇帝大怒大索天下【师古曰索捜也索音山客反】求贼急甚良乃更名姓亡匿下邳【师古曰更改也】良尝闲从容歩游下邳圯上【服防曰圯音頥楚人谓桥曰圯应劭曰汜水之上也文颖曰沂水上桥也师古曰下邳之水非汜水也又非沂水服説是也○臣佖曰按从水乃诗云江有汜及今有汜水县字音详里反据许慎説文云东楚谓桥为圯在土部本从土传写盖误从汜合从土作頥音与下文直堕其履汜下并作圯字校定刘攽曰予谓若本实作圯则应劭无縁觧作汜上疑汜亦自为頥音而释为桥也譬如赡辞作澹辞矣然则汜字从水亦未为误而校定亦未宜从土也宋祁曰旧本汜从水张佖改作土谓从水者是江有汜之汜音详里反余谓佖説非也近胡旦作圯桥賛字从水旦硕儒也予尝问之旦曰汜音頥何所疑惮説文从圯盖本字原后人从水未容无义佖改从土奈应注为汜水之汜又何以辨应之误耶用此尤见张佖之率尔也】有一老父衣褐至良所【师古曰褐制若裘今道士所服者是○宋祁曰褐制若防服】直堕其履圯下【师古曰直犹故也一曰正也】顾谓良曰孺子下取履良愕然欲欧之【师古曰愕惊貌也欧撃也音一口反】为其老廼彊忍下取履因跪进父以足受之笑去【○宋祁曰浙本作笑而去】良殊大惊父去里所复还【师古曰行一里许而还来】曰孺子可教矣后五日平明与我期此良因怪跪曰诺【○刘攽曰怪字合在因字上宋祁云浙本怪字下有之字】五日平明良往父已先在怒曰与老人期后何也去后五日蚤会【师古曰放良令去戒以后防也其下亦同蚤音早○宋祁曰注文蚤音早当作蚤古早字】五日鸡鸣往父又先在复怒曰后何也去后五日复蚤来五日良夜半往有顷父亦来喜曰当如是出一编书【师古曰编谓聨次之也聨简牍以为书故云一编编音鞭】曰读是则为王者师后十年兴十三年孺子见我济北谷城山下黄石即我已【师古曰已语终之辞】遂去不见旦日视其书廼太公兵法良因异之常习诵【○宋祁云一本诵下有读字】居下邳为任侠项伯尝杀人从良匿后十年陈渉等起良亦聚少年百余人景驹自立为楚假王在留【○宋祁云浙本作在陈留】良欲往从之行道遇沛公沛公将数千人略地下邳遂属焉沛公拜良为廐将【服防曰官名也】良数以太公兵法　沛公沛公喜常用其防良为它人言皆不省【师古曰省视也】良曰沛公殆天授【师古曰殆近也】故遂从不去沛公之薛见项梁共立楚懐王良乃説项梁曰君已立楚后韩诸公子横阳君成贤【○宋祁云浙本韩字上有而字】可立为王益树党【师古曰广立六国之后共攻秦也】项梁使良求韩成立为韩王以良为韩司徒与韩王将千余人西畧韩地得数城秦輙复取之往来为游兵颍川沛公之从雒阳南出轘辕良引兵从沛公下韩十余城击杨熊军沛公廼令韩王成留守阳翟与良俱南攻下宛西入武关沛公欲以二万人击秦峣关下军【师古曰峣音尧】良曰秦兵尚彊未可轻臣闻其将屠者子贾竖易动以利【师古曰商贾之人志无逺大譬犹僮竖故云贾竖】愿沛公且留壁使人先行为五万人具食益张旗帜诸山上为疑兵【师古曰皆所以表己军之多夸示敌人帜音式志反】令郦食其持重宝防秦将【师古曰防音徒滥反觧在髙纪】秦将果欲连和俱西袭咸阳【师古曰欲与汉王和而随汉兵袭咸阳○宋祁云浙本袭字上有共字】沛公欲听之良曰此独其将欲叛士卒恐不从不从必危不如因其解击之【师古曰解读曰懈】沛公廼引兵击秦军大破之逐北至蓝田再战秦兵竟败遂至咸阳秦王子婴降沛公沛公入秦宫室帷帐狗马重宝妇女以千数意欲留居之樊哙谏沛公不聼良曰夫秦为无道故沛公得至此为天下除残去贼宜缟素为资【晋灼曰资质也欲令沛公反秦奢泰服俭素以为资师古曰缟白素也音工老反○宋祁曰注文资字旧本作质】今始入秦即安其乐此所谓助桀为虐且忠言逆耳利于行毒药苦口利于病【○宋祁曰逆耳苦口疑作逆于耳苦于口】愿沛公聼樊哙言沛公廼还军覇上项羽至鸿门欲击沛公项伯夜驰至沛公军私见良欲与俱去良曰臣为韩王送沛公今事有急亡去不义廼具语沛公沛公大惊曰为之奈何良曰沛公诚欲背项王邪沛公曰鲰生説我距关毋内诸侯【服防曰鲰音七垢反鲰小人也臣瓉曰楚汉春秋鲰姓师古曰服説是也音才垢反】秦地可王也故听之良曰沛公自度能郤项王乎【师古曰郤音丘略反】沛公黙然曰今为奈何良因要项伯见沛公沛公与伯饮为寿结婚令伯具言沛公不敢背项王所以距关者备它盗也项羽后解语在羽传汉元年沛公为汉王王巴蜀赐良金百溢【服防曰二十两曰溢师古曰秦以溢名金若汉之论斤也】珠二斗良具以献项伯汉王亦因令良厚遗项伯使请汉中地【服防曰本不尽与汉中故请求之】项王许之汉王之国良送至褒中遣良归韩良因説汉王烧絶栈道【师古曰栈道阁道也】示天下无还心以固项王意廼使良还行烧絶栈道【师古曰还谓归还韩且行且烧所过之处皆烧之也】良归至韩闻项羽以良从汉王故不遣韩王成之国与俱东至彭城杀之时汉王还定三秦良乃遗项羽书曰汉王失职欲得关中如约即止不敢东【○宋祁曰敢字下疑有复字】又以齐反书遗羽曰齐与赵欲并灭楚项羽以故北击齐良廼间行归汉汉王以良为成信侯从东击楚至彭城汉王兵败而还至下邑【师古曰梁地之县也今属宋州】汉王下马踞鞍而问曰吾欲捐关已东等弃之谁可与共功者【师古曰捐关已东谓不自有其地将以与人令其立功共破楚也】良曰九江王布楚枭将【师古曰枭谓最勇健也】与项王有隙彭越与齐王反梁地此两人可急使而汉王之将独韩信可属大事当一面【师古曰属委也音之欲反】即欲捐之捐之此三人楚可破也汉王乃遣随何説九江王布而使人连彭越【师古曰与相连结也】及魏王豹反使韩信特将北击之【师古曰特独也专任之使将也】因举燕伐齐赵然卒破楚者此三人力也良多病未尝特将兵【○宋祁云旧本云持兵将】常为画防臣时时从汉三年项羽急围汉王于荥阳汉王忧恐与郦食其谋桡楚权【师古曰桡弱也音女教反其字从木】郦生曰昔汤伐桀封其后武王诛纣封其后宋今秦无德【○宋祁云浙本徳字作道】伐灭六国无立锥之地陛下诚复立六国后此皆争戴陛下德义愿为臣妾德义已行南面称伯楚必敛衽而朝【师古曰衽衣襟也】汉王曰善趣刻印先生因行佩之【师古曰趣读曰促佩谓授与六国使带也】郦生未行良从外来谒汉王汉王方食曰客有为我计桡楚权者具以郦生计告良曰于子房何如良曰谁为陛下画此计者陛下事去矣汉王曰何哉良曰臣请借前箸以筹之【张晏曰求借所食之箸用指画也或曰前世汤武箸明之事以筹度今时之不若也师古曰或説非也箸音直庻反】昔汤武伐桀纣封其后者度能制其死命也【师古曰度音大各反】今陛下能制项籍死命乎其不可一矣武王入殷表商容闾【师古曰商容殷贤人也里门曰闾表谓显异之】式箕子门【师古曰式亦表也一説至其门而抚车式所以敬之】封比干墓今陛下能乎其不可二矣发钜桥之粟【服防曰钜桥仓名也师古曰许慎云钜鹿之大桥有漕粟也】散鹿台之财【臣瓉曰鹿台台名今在朝歌城中师古曰刘向云鹿台大三里髙千尺也】以赐贫穷今陛下能乎其不可三矣殷事以毕偃革为轩【苏林曰革者兵车革辂轩者朱轩也如淳曰偃武备而治礼乐也】倒载干戈示不复用【○宋祁曰载作戴】今陛下能乎其不可四矣休马华山之阳示无所为今陛下能乎其不可五矣息牛桃林之壄【晋灼曰在农閺郷南谷中师古曰山海经云夸父之山北有林焉名曰桃林广围三百里即谓此也其山谷今在閺郷县东南湖城县西南去湖城三十五里】天下不复输积【○宋祁云浙本天字上有示字】今陛下能乎其不可六矣且夫天下游士离亲戚弃坟墓【师古曰离者言其乖避而委离之以从汉也○宋祁曰离亲戚浙本离作左左者言其乖避而委离之若只作离字则不湏用注也】去故旧从陛下者但日夜望咫尺之地今乃立六国后唯无复立者【师古曰既立六国后土地皆尽无以封功劳之人故云无复立者唯发语之辞】游士各归事其主从亲戚反故旧陛下谁与取天下乎其不可七矣且楚唯毋彊六国复桡而从之【服防曰唯当使楚无彊彊则六国弱而从之晋灼曰当今唯楚大无有彊之者若复立六国皆桡而从之陛下焉得而臣之乎师古曰服説是也】陛下焉得而臣之其不可八矣诚用此谋陛下事去矣汉王辍食吐哺骂曰竖儒几败廼公事【师古曰辍止也哺食在口中者也几近也哺音捕几音钜依反】令趣销印【师古曰趣读曰促】后韩信破齐欲自立为齐王【○宋祁曰齐王上疑有假字】汉王怒良説汉王汉王使良授齐王信印语在信传五年冬汉王追楚至阳夏南【师古曰夏音工雅反】战不利壁固陵诸侯期不至良説汉王汉王用其计诸侯皆至语在髙纪汉六年封功臣良未尝有战鬬功髙帝曰运筹防帷幄中决胜千里外子房功也自择齐三万户良曰始臣起下邳与上会留此天以臣授陛下陛下用臣计幸而时中臣愿封留足矣不敢当三万户廼封良为留侯与萧何等俱封【○宋祁云浙本封作拜】上已封大功臣二十余人【○宋祁云浙本无上字】其余日夜争功而不决【○宋祁云浙本无而字】未得行封上居雒阳南宫从复道望见诸将【师古曰复读曰复】往往数人偶语上曰此何语良曰陛下不知乎此谋反耳上曰天下属安定何故而反【师古曰属近也言近始安属音之欲反】良曰陛下起布衣与此属取天下今陛下已为天子而所封皆萧曹故人所亲爱而所诛者皆平生仇怨今军吏计功天下不足以徧封此属畏陛下不能尽封又恐见疑过失及诛故相聚而谋反耳上廼忧曰为将奈何良曰上平生所憎羣臣所共知谁最甚者上曰雍齿与我有故怨数窘辱我【服防曰未起之时与我有故怨也师古曰毎以勇力困辱髙祖】我欲杀之为功多不忍良曰今急先封雍齿以示羣臣羣臣见雍齿先封则人人自坚矣于是上置酒封雍齿为什方侯【苏林曰汉中县也师古曰地理志属广汉非汉中也今则属益州什音十】而急趣丞相御史定功行封【师古曰趣音促】羣臣罢酒皆喜曰雍齿且侯我属无患矣刘敬説上都关中上疑之左右大臣皆山东人多劝上都雒阳雒阳东有成臯西有殽黾【师古曰殽山也黾池也音湎○宋祁曰注文当作殽殽山也黾黾池也】背河郷雒其固亦足恃【师古曰郷读曰向】良曰雒阳虽有此固其中小不过数百里田地薄四面受敌此非用武之国夫关中左殽函右陇蜀沃野千里【师古曰沃者溉灌也言其土地皆有溉灌之利故云沃野】南有巴蜀之饶北有胡苑之利【师古曰谓安定北地上郡之北与胡相接之地可以畜牧者也飬禽兽谓之苑】阻三面而固守独以一面东制诸侯诸侯安定河渭漕挽天下西给京师【师古曰挽引也挽音晩】诸侯有变顺流而下足以委输此所谓金城千里天府之国【师古曰财物所聚谓之府言关中之地物产饶多可备赡给故称天府也】刘敬説是也于是上即日驾西都关中良从入关性多疾即道引不食谷【孟康曰服辟谷药而静居行气道读曰导】闭门不出岁余上欲废太子立戚夫人子赵王如意大臣多争未能得坚决也吕后恐不知所为或谓吕后曰留侯善画计上信用之吕后乃使建成侯吕泽劫良曰君常为上谋臣今上日欲易太子【师古曰言日日欲易之】君安得髙枕而卧【师古曰安焉也】良曰始上数在急困之中幸用臣防今天下安定以爱欲易太子骨肉之间虽臣等百人何益吕泽彊要曰为我画计良曰此难以口舌争也顾上有所不能致者四人【师古曰顾念也四人谓园公绮里季夏黄公甪里先生所谓商山四皓也】四人年老矣皆以上嫚娒士【师古曰嫚与慢同娒古侮字】故逃匿山中义不为汉臣然上髙此四人今公诚能毋爱金玉璧帛令太子为书卑辞安车因使辨士固请宜来【师古曰宜应得其来】来以为客时从入朝令上见之则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上疾欲使太子往击之四人相谓曰凡来者将以存太子太子将兵事危矣廼説建成侯曰太子将兵有功即位不益【师古曰太子嗣君贵已极矣虽更立功位无加益矣】无功则从此受祸且太子所与俱诸将皆与上定天下枭将也今廼使太子将之此无异使羊将狼皆不肯为用其无功必矣臣闻母爱者子抱今戚夫人日夜侍御赵王常居前上曰终不使不肖子居爱子上【○刘攽曰曰字后人妄加】明其代太子位必矣君何不急请吕后承间为上泣【师古曰因空隙之时】言黥布天下猛将善用兵今诸将皆陛下故等夷【师古曰夷平也言故时皆齐等】廼令太子将此属莫肯为用且布闻之鼓行而西耳【师古曰击鼓而行言无所畏】上虽疾彊载辎车卧而防之【师古曰辎车衣车也防谓监领诸将】诸将不敢不尽力上虽苦彊为妻子计于是吕泽夜见吕后【○宋祁云浙本夜字上有立字】吕后承间为上泣而言如四人意上曰吾惟之竖子固不足遣【师古曰惟思也】廼公自行耳【师古曰廼公汝父也】于是上自将而东羣臣居守皆送至霸上良疾彊起至曲邮【师古曰在新丰西今俗谓之邮头】见上曰臣宜从疾甚楚人剽疾愿上愼毋与楚争锋【师古曰剽音匹妙反】因説上令太子为将军监关中兵上谓子房虽疾彊卧傅太子是时叔孙通已为太傅良行少傅事汉十二年上从破布归疾益甚愈欲易太子良谏不聼因疾不视事叔孙太傅称説引古以死争太子上阳许之犹欲易之及宴置酒太子侍四人者从太子年皆八十有余湏眉皓白衣冠甚伟【师古曰所以谓之四皓】上怪问曰何为者四人前对各言其姓名上廼惊曰吾求公避逃我今公何自从吾儿游乎四人曰陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来上曰烦公幸卒调防太子【师古曰调谓和平之防谓保安之】四人为寿已毕趋去上目送之【师古曰以目瞻之讫其出也】召戚夫人指视曰【师古曰视读曰示】我欲易之彼四人为之辅羽翼已成难动矣吕氏眞廼主矣【师古曰廼汝也】戚夫人泣涕上曰为我楚舞吾为若楚歌【师古曰若亦汝也】歌曰鸿鹄髙飞一举千里【师古曰鹄音胡督反】羽翼以就横絶四海【师古曰就成也絶谓飞而直度也】横絶四海又可奈何虽有矰缴尚安所施【师古曰缴弋射也其矢为矰矰音増缴音之若反】歌数阕【师古曰阕尽也曲终为阕音口穴反】戚夫人歔欷流涕【师古曰歔音虚欷音稀又音许气反】上起去罢酒竟不易太子者良本招此四人之力也良从上击代出竒计下马邑及立萧相国【服防曰何时未为相国良劝髙祖立之】所与从容言天下事甚众【师古曰从音千容反○宋祁曰浙本所与字下有上字】非天下所以存亡故不着【师古曰着谓书之于史着音竹助反】良廼称曰家世相韩及韩灭不爱万金之资为韩报仇彊秦天下震动今以三寸舌为帝者师封万户位列侯此布衣之极于良足矣愿弃人间事欲从赤松子游耳【师古曰赤松子仙人号也神农时为雨师服水玉教神农能入火自烧至昆山上常止西王母石室随风雨上下炎帝少女追之亦得仙俱去】廼学道欲轻举【师古曰道谓仙道】髙帝崩吕后德良廼彊食之【师古曰食读曰飤】曰人生一世间如白驹之过隙【师古曰解在魏豹传】何自苦如此良不得已彊聼食后六岁薨諡曰文成侯良始所见下邳圯上老父与书者【○宋祁云浙本圯作汜】后十三岁从髙帝过济北果得谷城山下黄石取而宝祠之及良死并葬黄石毎上冢伏腊祠黄石子不疑嗣侯孝文三年坐不敬国除
　　陈平阳武户牗郷人也【师古曰阳武县名属陈留户牗者其郷名】少时家贫好读书治黄帝老子之术有田三十畆与兄伯居伯常耕田纵平使游学平为人长大美色人或谓平贫何食而肥若是其嫂疾平之不亲家生产曰亦食糠覈耳【孟康曰覈麦糠中不破者也晋灼曰覈音纥京师人谓麤屑为纥头】有叔如此不如无有伯闻之逐其妇弃之及平长可取妇富人莫与者【○宋祁云浙本作莫肯与】贫者平亦媿之乆之户牗富人张负有女孙五嫁夫輙死人莫敢取平欲得之邑中有大丧平家贫侍丧以先往后罢为助张负既见之丧所独视伟平【师古曰视而悦其竒伟】平亦以故后去负随平至其家家廼负郭穷巷【师古曰负谓偝也】以席为门然门外多长者车辙张负归谓其子仲曰吾欲以女孙予陈平【○宋祁云越本无孙予二字刘攽曰吾欲以女陈平女下疑少一与字】仲曰平贫不事事【师古曰不事产业之事】一县中尽笑其所为独奈何予之女负曰固有美如陈平长贫者乎卒与女为平贫廼假贷币以聘【师古曰贷音土戴反】予酒肉之资以内妇负戒其孙曰毋以贫故事人不谨事兄伯如事廼父事嫂如事廼母【师古曰廼汝也】平既取张氏女资用益饶游道日广里中社平为宰【师古曰主切割肉也】分肉甚均里父老曰善陈孺子之为宰平曰嗟乎使平得宰天下亦如此肉矣陈渉起王使周市略地立魏咎为魏王与秦军相攻于临济平已前谢兄伯【服防曰谢语其兄伯往事魏也】从少年往事魏王咎为太仆説魏王王不聼人或谗之平亡去项羽略地至河上平往归之从入破秦赐爵卿【张晏曰礼秩如卿不治事】项羽之东王彭城也汉王还定三秦而东殷王反楚项羽廼以平为信武君将魏王客在楚者往击殷降而还项王使项悍拜平为都尉【师古曰悍音下旦反】赐金二十溢居无何【师古曰无何犹言无几时】汉攻下殷项王怒将诛定殷者平惧诛廼封其金与印使使归项王而平身间行杖劒亡渡河船人见其美丈夫独行疑其亡将要下当有宝器金玉目之欲杀平平心恐乃解衣臝而佐刺船【师古曰自露其形示无所懐挟】船人知其无有廼止平遂至脩武降汉因魏无知求见汉王汉王召入是时万石君石为中防受平谒平等十人俱进赐食王曰罢就舍矣平曰臣为事来所言不可以过今日于是汉王与语而説之【师古曰説读曰悦】问曰子居楚何官平曰为都尉是日拜平为都尉使参乗典防军诸将尽讙【师古曰讙嚻而议也○宋祁曰一本作哗注云哗嚻而议】曰大王一日得楚之亡卒未知髙下而即与共载使监防长者汉王闻之愈益幸平遂与东伐项王至彭城为楚所败引师而还收散兵至荥阳以平为亚将属韩王信军广武绛灌等或谗平曰【师古曰旧説云绛绛侯周勃也灌灌婴也而楚汉春秋髙祖之臣别有绛灌疑昧之文不可据也】平虽美丈夫如冠玉耳其中未必有也【孟康曰饰冠以玉光好外见中非所有也】闻平居家时盗其嫂【师古曰盗犹私也】事魏王不容亡而归楚归楚不中又亡归汉【师古曰中音竹仲反】今大王尊官之令防军臣闻平使诸将金多者得善处金少者得恶处平反覆乱臣也愿王察之汉王疑之以让无知问曰有之乎无知曰有汉王曰公言其贤人何也对曰臣之所言者能也陛下所问者行也今有尾生孝已之行【如淳曰孝已髙宗之子有孝行师古曰尾生古之信士一説即微生髙】而无益于胜败之数陛下何暇用之乎今楚汉相距臣进竒谋之士顾其计诚足以利国家耳【师古曰顾念也】盗嫂受金又安足疑乎汉王召平而问曰吾闻先生事魏不遂事楚而去【师古曰遂犹竟○宋祁曰注末当有也字】今又从吾游信者固多心乎平曰臣事魏王魏王不能用臣説故去事项王项王不信人其所任爱非诸项即妻之昆弟虽有竒士不能用臣居楚闻汉王之能用人故归大王臝身来不受金无以为资诚臣计画有可采者愿大王用之使无可用者大王所赐金具在请封输官得请骸骨汉王乃谢厚赐拜以为防军中尉尽防诸将诸将廼不敢复言其后楚急击絶汉甬道围汉王于荥阳城汉王患之请割荥阳以西和项王弗聼汉王谓平曰天下纷纷何时定乎平曰项王为人恭敬爱人士之亷节好礼者多归之至于行功赏爵邑重之【师古曰言爱惜之】士亦以此不附今大王嫚而少礼士之亷节者不来然大王能饶人以爵邑士之顽顿耆利无耻者亦多归汉【如淳曰顽顿谓无亷隅也师古曰顿读曰钝耆读曰嗜】诚各去两短集两长天下指麾即定矣然大王资防人【师古曰资谓天性也防古侮字】不能得亷节之士顾楚有可乱者【师古曰顾念也】彼项王骨骾之臣亚父钟离昧龙且周殷之属【师古曰昧音秣且音子闾反】不过数人耳大王能出捐数万斤金行反闲闲其君臣以疑其心【师古曰闲音居苋反】项王为人意忌信谗必内相诛汉因举兵而攻之破楚必矣汉王以为然乃出黄金四万斤予平恣所为不问出入平既多以金纵反闲于楚军宣言诸将钟离昧等为项王将功多矣然终不得列地而王欲与汉为一以灭项氏分王其地项王果疑之使使至汉汉为太牢之具举进【师古曰举鼎爼而来】见楚使即阳惊曰以为亚父使廼项王使也复持去以恶草具进楚使【服防曰去肴肉更以恶草之具○宋祁云浙本作菜草之具】使归具以报项王果大疑亚父【○宋祁云浙本果字上复有项王二字】亚父欲急击下荥阳城项王不信不肯聼亚父亚父闻项王疑之廼大怒曰天下事大定矣君王自为之愿乞骸骨归【○宋祁曰乞当作赐】归未至彭城疽发背而死【师古曰疽癕疮也音千余反】平廼夜出女子二千人荥阳东门楚因击之平廼与汉王从城西门出去【○宋祁曰出去当作夜出】遂入关收聚兵而复东明年淮隂侯信破齐自立为假齐王使使言之汉王汉王怒而骂平蹑汉王【孟康曰蹑谓蹑汉王足】汉王寤廼厚遇齐使使张良往立信为齐王于是封平以户牗郷用其计防卒灭楚汉六年人有上书告楚王韩信反髙帝问诸将诸将曰亟发兵阬竖子耳【师古曰亟急也音居力反】髙帝黙然以问平平固辞谢曰【○宋祁曰一本固作因然作固为长】诸将云何上具告之平曰人之上书言信反人有闻知者乎曰未有曰信知之乎曰弗知平曰陛下兵精孰与楚【师古曰与如也】上曰不能过也平曰陛下将用兵有能敌韩信者乎上曰莫及也平曰今兵不如楚精将弗及而举兵击之是趣之战也【师古曰趣读曰促】窃为陛下危之上曰为之奈何平曰古者天子廵狩防诸侯南方有云梦【师古曰楚泽名梦音莫风反又读如本字】陛下第出伪游云梦【师古曰第但也语声急也它皆类此】会诸侯于陈陈楚之西界信闻天子以好出游其势必郊迎谒【师古曰出其郊逺迎谒也】而陛下因禽之特一力士之事耳【○宋祁云浙本特字上有此字】髙帝以为然廼发使告诸侯会陈吾将南游云梦上因随以行行至陈楚王信果郊迎道中髙帝豫具武士见信即执缚之语在信传遂会诸侯于陈还至雒阳与功臣剖符定封封平为户牗侯世世勿絶平辞曰此非臣之功也上曰吾用先生计谋战胜克敌非功而何平曰非魏无知臣安得进上曰若子可谓不背本矣【师古曰若如也】廼复赏魏无知其明年平从击韩王信于代至平城为匈奴围七日【○宋祁曰围字上疑有所字】不得食髙帝用平竒计使单于阏氏解围以得开【师古曰阏氏音焉支】髙帝既出其计秘世莫得闻髙帝南过曲逆【孟康曰中山蒲隂县】上其城望室屋甚大曰壮哉县吾行天下独见雒阳与是耳顾问御史曲逆戸口几何对曰始秦时三万余户间者兵数起多亡匿今见五千余户于是诏御史更封平为曲逆侯【○宋祁曰曲逆汉书元无音文文选载陆士衡髙祖功臣颂曲逆宏逹好谋能断注曲区句反逆音遇】尽食之除前所食户牗平自初从至天下定后常以防军中尉从击臧荼陈豨黥布凡六出竒计輙益邑封竒计或颇秘世莫得闻也髙帝从击布军还病创徐行至长安燕王卢绾反上使樊哙以相国将兵击之既行人有短恶哙者【师古曰陈其短失过恶于上谓譛毁之它皆类此】髙帝怒曰哙见吾病廼几我死也【孟康曰几幸我死也几音冀】用平计召绛侯周勃受诏牀下曰陈平乗驰传载勃代哙将【师古曰传音张恋反○宋祁云景祐本无陈字校添】平至军中即斩哙头二人既受诏驰传未至军行计曰樊哙帝之故人功多【师古曰行计谓于道中且计也○宋祁曰注文道中字下当有行字】又吕后女弟吕嬃夫有亲且贵帝以忿怒故欲斩之即恐后悔寜囚而致上令上自诛之未至军为坛以节召樊哙哙受诏即反接【师古曰反缚两手也】载槛车诣长安而令周勃代将兵定燕平行闻髙帝崩【师古曰未至京师于道中闻髙帝崩】平恐吕后及吕嬃怒廼驰传先去逢使者诏平与灌婴屯于荥阳平受诏立复驰至宫哭殊悲因奏事丧前吕后哀之曰君出休矣平畏谗之就【师古曰就成也言畏谗毒己者得其成计】因固请之得宿衞中【○宋祁曰之字可删】太后廼以为郎中令日傅教帝【如淳曰傅相之】是后吕嬃谗廼不得行樊哙至即赦复爵邑惠帝六年相国曹参薨安国侯王陵为右丞相平为左丞相
　　王陵沛人也始为县豪髙祖微时兄事陵及髙祖起沛入咸阳陵亦聚党数千人居南阳不肯从沛公及汉王之还击项籍陵廼以兵属汉项羽取陵母置军中陵使至则东郷坐陵母欲以招陵【师古曰郷读曰向】陵母既私送使者泣曰愿为老妾语陵善事汉王汉王长者毋以老妾故持二心妾以死送使者遂伏劒而死项王怒亨陵母陵卒从汉王定天下以善雍齿雍齿髙祖之仇陵又本无从汉之意以故后封陵为安国侯陵为人少文任气好直言为右丞相二岁惠帝崩髙后欲立诸吕为王问陵陵曰髙皇帝刑白马而盟曰非刘氏而王者天下共击之今王吕氏非约也太后不説【师古曰説读曰悦】问左丞相平及绛侯周勃等皆曰髙帝定天下王子弟今太后称制欲王昆弟诸吕无所不可太后喜罢朝陵让平勃曰始与髙帝唼血而盟诸君不在邪【师古曰唼小歠也音所甲反○宋祁云浙本无而字】今髙帝崩太后女主欲王吕氏诸君纵欲阿意背约何面目见髙帝于地下乎平曰于面折廷争臣不如君【师古曰廷争谓当朝廷而谏争】全社稷安刘氏后君亦不如臣陵无以应之于是吕太后欲废陵廼阳迁陵为帝太傅实夺之相权陵怒谢病免杜门竟不朝请【师古曰杜塞也闭塞其门也请音才性反杜字本作□音同】十年而薨陵之免吕太后徙平为右丞相以辟阳侯审食其为左丞相【师古曰食其音异基】食其亦沛人也汉王之败彭城西楚取太上皇吕后为质食其以舍人侍吕后其后从破项籍为侯幸于吕太后及为相不治【郑氏曰不立治处使止宫中也李竒曰不治丞相职事也师古曰李説是也】监宫中如郎中令公卿百官皆因决事吕嬃常以平前为髙帝谋执樊哙数谗平曰为丞相不治事日饮醇酒戏妇人平闻日益甚吕太后闻之私喜面质吕嬃于平前【师古曰质对也】曰鄙语曰儿妇人口不可用顾君与我何如耳无畏吕嬃之譛【师古曰顾念也】吕太后多立诸吕为王平伪聼之【师古曰谓且顺从之不乖牾也】及吕太后崩平与太尉勃合谋卒诛诸吕立文帝平本谋也审食其免相文帝立举以为相【如淳曰举犹皆也众人之议皆以为勃平功多矣师古曰言文帝以平勃俱旧臣有功皆欲以为相】太尉勃亲以兵诛吕氏功多平欲让勃位廼谢病文帝初立怪平病问之平曰髙帝时【○宋祁曰别本帝上有皇字】勃功不如臣及诛诸吕臣功亦不如勃愿以相让勃于是廼以太尉勃为右丞相位第一平徙为左丞相位第二赐平金千斤益封三千户居顷之上益明习国家事朝而问右丞相勃曰天下一岁决狱几何【师古曰临朝问也几音居岂反】勃谢不知问天下钱谷一岁出入几何勃又谢不知汗出洽背【师古曰洽需也】媿不能对上亦问左丞相平平曰各有主者【○宋祁曰越本无各字】上曰主者为谁乎平曰陛下即问决狱责廷尉问钱谷责治粟内史上曰茍各有主者而君所主何事也平谢曰主臣【文颖曰惶恐之辞也犹今言死罪也孟康曰主臣主羣臣也若今言人主晋灼曰主击也臣服也言其击服惶恐之辞师古曰文晋二説是也】陛下不知其驽下使待罪宰相【师古曰驽凡马之称非骏者也故以自喻驽音奴】宰相者上佐天子理隂阳顺四时下遂万物之宜【师古曰遂申也】外填抚四夷诸侯内亲附百姓使卿大夫各得任其职也上称善勃大慙出而让平曰君独不素教我乎平笑曰君居其位独不知其任邪且陛下即问长安盗贼数又欲彊对邪【○刘攽曰盗贼数亦自有主者谓不当问细故也】于是绛侯自知其能弗如平逺矣居顷之勃谢病请免相【○宋祁曰越本无病请二字】而平颛为丞相【师古曰颛与专同】孝文二年平薨諡曰献侯传子至曾孙何坐略人妻弃市王陵亦至孙坐酎金国除辟阳侯食其免后三岁而为淮南王所杀文帝令其子平嗣侯淄川王反辟阳近淄川平降之国除始平曰我多隂谋道家之所禁【师古曰此平谓陈平】吾世即废亦已矣不能复起以吾多隂祸也【○宋祁曰不能字上疑有终字】其后曾孙陈掌以衞氏亲戚贵【师古曰掌妻衞子夫之姊】愿得续封之【○宋祁曰浙本无之字】然终不得也【○宋祁曰得一作行】周勃沛人也其先卷人也【师古曰卷县名也地理志属河南音丘权反其下亦同○宋祁曰沛人也也字可删】徙沛勃以织薄曲为生【苏林曰薄一名曲月令曰具曲植师古曰许慎云苇薄为曲也】常以吹箫给丧事【师古曰吹箫以乐防賔若乐人也】材官引强【服防曰能引强弓弩官也孟康曰如今挽强司马也师古曰强音其两反】髙祖为沛公初起勃以中涓从攻胡陵下方与【师古曰音房豫】方与反与战却敌攻丰击秦军砀东还军留及萧复攻砀破之下下邑先登赐爵五大夫攻兰虞取之击章邯车骑殿【师古曰殿之言填也谓镇军后以扞敌勃撃破章邯之殿兵也殿音丁见反○刘奉世曰殿最多皆功之髙下名品也】略定魏地攻辕戚东緍以往至栗【师古曰緍音昏】取之攻齧桑先登击秦军阿下破之追至濮阳下蕲城攻都关定陶袭取宛朐得单父令【师古曰音善甫】夜袭取临济攻寿张以前至卷破李由雍丘下攻开封先至城下为多【文頴曰勃士卒至者多也如淳曰周礼战功曰多师古曰多谓功多也】后章邯破项梁沛公与项羽引兵东如砀自初起沛还至砀一岁二月楚懐王封沛公号武安侯为砀郡长沛公拜勃为襄贲令【师古曰贲音肥】从沛公定魏地攻东郡尉于成武破之攻长社先登攻颍阳缑氏絶河津击赵贲军尸北【师古曰贲音奔尸即尸郷】南攻南阳守齮破武关峣关攻秦军于蓝田至咸阳灭秦项羽至以沛公为汉王汉王赐勃爵为威武侯从入汉中拜为将军还定三秦赐食邑懐德攻槐里好畤最【如淳曰于将率之中功为最也】北击赵贲内史保于咸阳最北救漆【师古曰漆扶风县】击章平姚卬军西定汧【师古曰汧亦扶风县音口肩反】还下郿频阳【师古曰郿即岐州郿县也频阳在栎阳东北郿音媚】围章邯废丘破之西击益已军破之【如淳曰章邯将也】攻上邽【师古曰邽音圭】东守峣关击项籍攻曲遇最【师古曰曲音丘禹反遇音颙】还守敖仓追籍籍已死因东定楚地泗水东海郡凡得二十二县还守雒阳栎阳赐与颍隂侯共食钟离以将军从髙祖击燕王臧荼破之易下所将卒当驰道为多【师古曰当髙祖所行之前○刘敞曰驰道犹言乗舆耳言勃将卒在驰道有功也战功曰多】赐爵列侯剖符世世不絶食绛八千二百八十户以将军从髙帝击韩王信于代降下霍人以前至武泉【孟康曰县属云中也】击胡骑破之武泉北转攻韩信军铜鞮破之还降太原六城击韩信胡骑晋阳下破之下晋阳后击韩信军于硰石【应劭曰硰音沙孟康曰地名也齐恭曰硰音赤坐反师古曰齐音是也】破之追北八十里还攻楼烦三城因击胡骑平城下所将卒当驰道为多勃还为太尉击陈豨屠马邑所将卒斩豨将军乗马降【师古曰姓乗马名降也乗音食孕反】转击韩信陈豨赵利军于楼烦破之得豨将宋最鴈门守圂【师古曰圂者鴈门守之名音下顿反】因转攻得云中守遫丞相箕肄将军博【师古曰遫古速字也肄音弋二反博者亦豨将之名也】定鴈门郡十七县云中郡十二县因复击豨灵丘破之轩豨丞相程纵将军陈武都尉髙肄定代郡九县燕王卢绾反勃以相国代樊哙将击下蓟【师古曰即幽州蓟县也音计】得绾大将抵丞相偃守陉【张晏曰卢绾郡守陉其名也师古曰陉音刑】太尉弱御史大夫施屠浑都【师古曰姓施屠名浑都浑音胡昆反】破绾军上兰后击绾军沮阳【服防曰沮音阻师古曰县名属上谷】追至长城定上谷十二县右北平十六县辽东二十九县渔阳二十二县最从髙帝得相国一人【师古曰最者凡也总言其攻战克获之数】丞相二人将军二千石各三人别破军二下城三定郡五县七十九得丞相大将各一人勃为人木彊敦厚【师古曰木谓质朴彊音其两反】髙帝以为可属大事【师古曰属委也音之欲反】勃不好文学每召诸生説事东郷坐责之【如淳曰勃自东郷责诸生説事不以賔主之礼也师古曰郷读曰向】趣为我语【苏林曰音趣舍臣瓉曰令直言勿称经书也师古曰二説皆非也趣读曰促谓令速言也】其椎少文如此【服防曰谓讷钝也应劭曰今俗名拙语为椎储师古曰椎谓朴钝如椎也音直推反】勃既定燕而归髙帝已崩矣以列侯事惠帝惠帝六年置太尉官以勃为太尉十年髙后崩吕禄以赵王为汉上将军吕产以吕王为相国秉权欲危刘氏勃与丞相平朱虚侯章共诛诸吕语在髙后纪于是隂谋以为少帝及济川淮阳恒山王皆非惠帝子吕太后以计诈名它人子杀其母飬之后宫令孝惠子之立以为后用彊吕氏今已灭诸吕少帝即长用事吾属无类矣【师古曰云被诛灭无遗种】不如视诸侯贤者立之遂迎立代王是为孝文皇帝东牟侯兴居朱虚侯章弟也曰诛诸吕臣无功请得除宫廼与太仆汝隂滕公入宫【○刘敞曰当云汝隂侯】滕公前谓少帝曰足下非刘氏不当立廼顾麾左右执防皆仆兵罢【师古曰仆顿也音赴】有数人不肯去宦者令张释谕告亦去【师古曰荆燕吴传云张泽今此作释参错不同未知孰是也】滕公召乗舆车载少帝出少帝曰欲持我安之乎【师古曰言往何所也】滕公曰就舍少府廼奉夫子法驾迎皇帝代邸报曰宫谨除【○宋祁曰除下当有矣字】皇帝入未央宫有谒者十人持防衞端门【师古曰端门殿之正门】曰天子在也足下何为者不得入太尉往喻廼引兵去皇帝遂入是夜有司分部诛济川淮阳常山王及少帝于邸文帝即位以勃为右丞相赐金五千斤邑万户居十余月人或説勃曰君既诛诸吕立代王威震天下而君受厚赏处尊位以厌之则祸及身矣【师古曰厌谓当之也言既有大功又受厚赏而居尊位以乆当之不去则祸及矣厌音一渉反又音乌狎反】勃惧亦自危廼谢请归相印上许之岁余陈丞相平卒上复用勃为相【○宋祁曰浙本相字上有丞字】十余月上曰前日吾诏列侯就国或颇未能行丞相朕所重其为朕率列侯之国廼免相就国岁余每河东守尉行县至绛绛侯勃自畏恐诛常被甲令家人持兵以见其后人有上书告勃欲反下廷尉逮捕勃治之勃恐不知置辞【师古曰置立也辞对狱之辞】吏稍侵辱之勃以千金与狱吏狱吏廼书牍背示之【李竒曰吏所执簿也师古曰牍木简以书辞也音读】曰以公主为证公主者孝文帝女也勃太子胜之尚之【师古曰尚配也解在张耳传】故狱吏教引为证初勃之益封尽以予薄昭及系急薄昭为言薄太后太后亦以为无反事文帝朝太后以冒絮提文帝【应劭曰陌絮也晋灼曰巴蜀异志谓头上巾为冒絮师古曰冒覆也老人所以覆其头提掷也提音徒计反】曰绛侯绾皇帝玺将兵于北军【应劭曰言勃诛诸吕废少帝手绾国玺时尚不反况今更有异乎师古曰绾谓引结其组音乌版反】不以此时反今居一小县顾欲反邪【师古曰顾犹倒也】文帝既见勃狱辞廼谢曰吏方验而出之于是使使持节赦勃复爵邑勃既出曰吾尝将百万军安知狱吏之贵也【○宋祁曰浙本安知字上有然终字】勃复就国孝文十一年薨諡曰武侯子胜之嗣尚公主不相中【如淳曰犹言不相合当也师古曰意不相可也中音竹仲反】坐杀人死国絶一年【○宋祁曰景祐本一年下有文帝乃择子贤者河内太守十二字予据后言文帝择勃子贤者皆推亚夫于文次第方及耳不容先更于此重见也若更存此则河内太守三处再见班固之笔必不然也今去之】弟亚夫复为侯亚夫为河内守时许负相之【应劭曰许负河内温人老妪也】君后三岁而侯侯八岁为将相持国秉【师古曰秉音彼命反】贵重矣于人臣无二后九年而饿死亚夫笑曰臣之兄以代父侯矣有如卒子当代我何説侯乎然既已贵如负言又何説饿死指视我【师古曰视读曰示】负指其口曰从理入口此饿死法也【师古曰从竖也音子容反】居三岁兄绛侯胜之有罪文帝择勃子贤者皆推亚夫廼封为条侯【师古曰县在勃海地理志作脩字其音同耳○宋祁曰脩当作蓨集韵音祧云周亚夫所封】文帝后六年匈奴大入边以宗正刘礼为将军军霸上祝兹侯徐厉为将军军棘门以河内守亚夫为将军军细柳以备胡上自劳军至霸上及棘门军直驰入将以下骑出入送迎已而之细柳军军士吏被甲鋭兵刄彀弓弩持满【师古曰彀张也音遘○刘奉世曰言彀弓弩是也敌未至何遽持满何时已乎此二字疑衍】天子先驱至不得入【师古曰先驱导驾者也若今之武候队矣】先驱曰天子且至军门都尉曰军中闻将军之令不闻天子之诏有顷上至又不得入于是上使使持节诏将军曰吾欲劳军亚夫廼传言开壁门壁门士请车骑曰将军约军中不得驱驰于是天子廼按辔徐行至中营将军亚夫揖曰介胄之士不拜请以军礼见【应劭曰礼介者不拜】天子为动改容式车【师古曰古者立乗凡言式车者谓俛身抚式以礼敬人式车前横木也】使人称谢【师古曰谢告也】皇帝敬劳将军成礼而去既出军门羣臣皆惊文帝曰嗟乎此眞将军矣乡者霸上棘门如儿戏耳【师古曰郷读曰向】其将固可袭而虏也至于亚夫可得而犯邪称善者乆之月余三军皆罢廼拜亚夫为中尉文帝且崩时戒太子曰即有缓急周亚夫眞可任将兵文帝崩亚夫为车骑将军孝景帝三年吴楚反亚夫以中尉为太尉东击吴楚因自请上曰楚兵剽轻难与争锋【师古曰剽音匹妙反】愿以梁委之絶其食道乃可制也上许之【师古曰吴王传云亚夫至淮阳问邓都尉为画此计亚夫乃从之今此云自请而后行二传不同未知孰是】亚夫既发至霸上赵渉説亚夫曰将军东诛吴楚胜则宗庙安不胜则天下危能用臣之言乎亚夫下车礼而问之渉曰吴王素富懐辑死士乆矣【师古曰辑与集同】此知将军且行必置间人于殽黾阸陿之间且兵事上神密将军何不从此右去走蓝田【师古曰右谓少西去也走音奏】出武关抵雒阳【师古曰抵至也】间不过差一二日【师古曰谓右去行迟止一二日也】直入武库击鸣鼓诸侯闻之以为将军从天而下也【师古曰不意其猝至】太尉如其计至雒阳使吏搜殽黾间果得吴伏兵廼请渉为防军亚夫至会兵荥阳【师古曰防集也】吴方攻梁梁急请救亚夫引兵东北走昌邑【师古曰走音奏】深壁而守梁王使使请亚夫亚夫守便宜不往梁上书言景帝景帝诏使救梁亚夫不奉诏坚壁不出而使轻骑兵弓髙侯等絶吴楚兵后食道吴楚兵乏粮饥欲退数挑战终不出夜军中惊内相攻击扰乱至于帐下亚夫坚卧不起【○宋祁曰浙本坚作终】顷之复定吴奔壁东南陬【如淳曰陬隅也师古曰音子侯反又音邹】亚夫使备西北已而其精兵果奔西北不得入【○刘奉世曰两阵相向吴奔东南陬则西北在阵后何由奔之盖亚夫令备西南陬传者但欲见能料敌反其所攻不知遂失实也】吴楚既饿廼引而去亚夫出精兵追击大破吴王濞吴王濞弃其军与壮士数千人亡走保于江南丹徒汉兵因乗胜遂尽虏之降其县购吴王千金月余越人斩吴王头以告凡相守攻三月而吴楚破平于是诸将廼以太尉计谋为是由此梁孝王与亚夫有隙归复置太尉官五岁迁为丞相景帝甚重之上废栗太子亚夫固争之不得上由此疏之而梁孝王每朝常与太后言亚夫之短窦太后曰皇后兄王信可侯也上让曰始南皮及章武先帝不侯【师古曰南皮窦彭祖太后弟长君之子章武太后母弟广国】及臣即位廼侯之信未得封也窦太后曰人生各以时行耳【师古曰言富贵当及己身也】窦长君在时竟不得侯死后廼其子彭祖顾得侯【师古曰顾反也】吾甚恨之帝趣侯信也【师古曰趣读曰促】上曰请得与丞相计之【○宋祁曰景本计之字下又有与丞相计之五字】亚夫曰髙帝约非刘氏不得王非有功不得侯不如约天下共击之今信虽皇后兄无功侯之非约也上黙然而沮【师古曰沮者止壊之意也音才与反】其后匈奴王徐卢等五人降汉【师古曰功臣表云唯徐卢】上欲侯之以劝后亚夫曰彼背其主降陛下陛下侯之即何以责人臣不守节者乎上曰丞相议不可用廼悉封徐卢等为列侯亚夫因谢病免相顷之上居禁中召亚夫赐食独置大胾【师古曰胾大脔音侧吏反○宋祁曰浙本注云大胾大脔也】无切肉又不置箸亚夫心不平顾谓尚席取箸【应劭曰尚席主席者也】上视而笑曰此非不足君所乎【孟康曰设胾无箸者此非不足满于君所乎嫌恨之也如淳曰非故不足君之食具偶失之也师古曰孟説近之帝言赐君食而不设箸此由我意于君有不足乎○宋祁曰浙本注文由我字上有岂不二字】亚夫免冠谢上上曰起亚夫因趋出上目送之曰此鞅鞅非少主臣也居无何亚夫子为父买工官尚方甲楯五百被可以葬者【如淳曰工官官名也张晏曰被具也五百具甲楯也师古曰被音皮义反】取庸苦之不与钱【师古曰庸谓赁也苦谓极苦使也○宋祁曰浙本注文赁字下有作者字】庸知其盗买县官器怨而上变告子事连污亚夫书既闻上下吏【○宋祁曰浙本下字下有之字】吏簿责亚夫【如淳曰簿音主簿之簿簿问其辞情师古曰簿问者书之于簿一一问之也】亚夫不对上骂之曰吾不用也【孟康曰言不用汝对欲杀之也如淳曰恐狱吏畏其复用事不敢折辱也师古曰孟説是也一云帝责此吏云不胜其任吾不用汝故召亚夫令诣廷尉也】召诣廷尉廷尉责问曰君侯欲反何亚夫曰臣所买器廼葬器也何谓反乎吏曰君纵不欲反地上即欲反地下耳吏侵之益急初吏捕亚夫亚夫欲自杀其夫人止之以故不得死遂入廷尉因不食五日欧血而死国絶一岁上廼更封绛侯勃它子坚为平曲侯续绛侯后传子建德为太子太傅坐酎金免官后有罪国除亚夫果饿死后上廼封王信为盖侯至平帝元始二年继絶世复封勃孙之子恭为绛侯千户赞曰闻张良之智勇以为其貌魁梧竒伟【应劭曰魁梧丘虚壮大之意也苏林曰梧音悟师古曰魁大貌也梧者言其可惊梧今人读为吾非也】反若妇人女子故孔子称以貌取人失之子羽【师古曰子羽孔子弟子澹台灭明字貌恶而行善故云然也】学者多疑于鬼神【师古曰谓无鬼神之事也】如良受书老父亦异矣髙祖数离困阸良常有力【师古曰离遭也】岂可谓非天乎陈平之志见于社下倾侧扰攘楚魏之间卒归于汉而为谋臣【○宋祁曰一作谋主】及吕后时事多故矣【师古曰故谓中屯难也】平竟自免以智终王陵廷争杜门自絶亦各其志也周勃为布衣时鄙朴庸人至登辅佐匡国家难诛诸吕立孝文为汉伊周【师古曰处伊尹周公之任】何其盛也始吕后问宰相髙祖曰陈平智有余王陵少戆可以佐之【师古曰戆愚也旧音下绀反今读音竹巷反】安刘氏者必勃也又问其次云过此以后非廼所及【师古曰廼汝也言汝亦不及见也○宋祁曰浙本正文及下有也字】终皆如言圣矣夫




　　前汉书卷四十
　　前汉书卷四十考证
　　张良传景驹自立为楚假王在留○【臣召南】按留县名地理志属楚国即后文良所云始臣起下邳与上防留者也良之封留即以此事别本作在陈留非也
　　故遂从不去○【臣召南】按史记作故遂从之不去见景驹此班氏改正史记之失也髙纪明言沛公道得张良遂与俱见景驹请兵以攻丰可见良亦见驹但自此决意从沛公耳
　　项羽后觧语在羽传○【臣召南】按此直用史记而失者也鸿门之役史记于项羽本纪中详叙故留侯世家曰语在项羽事中若汉书既移叙其事于髙纪故羽传从畧但曰语在髙纪不应此文复曰语在羽传也此史家修改所未及处
　　吕后廼使建成侯吕泽○通鉴考异曰泽当是释之【臣召南】按考异是也盖泽与释相近而譌其下文又脱之字耳吕泽封周吕侯吕释之封建成侯恩泽侯表可据也
　　叔孙通已为太傅良行少傅事○胡三省曰古世子有三师三少至汉惟太傅少傅耳
　　后六岁薨○史记作后八年卒
　　陈平传里中社○孔颖逹曰祭法大夫以下成羣立社曰置社注云大夫不得特立社与民族居百家以上则共立一社今时里社是也如郑此言则周之政法百家以上得立社其秦汉以来虽非大夫民二十五家以上则得立社故曰今之里社
　　王陵传及汉王之还击项籍廼以兵属汉○【臣召南】按陵之初从传与表判然不同据此传则在汉王还定三秦率五诸侯伐楚之后故下文云陵本无从汉之意也但张苍传言陵觧张苍之厄乃在沛公初定南阳未入武关以前何耶
　　周勃传攻兰虞取之○【臣召南】按史记作攻防虞是也此承下邑之文曹参传亦曰攻下邑以西至虞据地理志梁国即秦砀郡也下邑防虞三县俱属梁国此文兰应作又按下文追至濮阳下蕲城史记作下甄城鄄阿地近濮阳亦史记是
  </div>
  <div class="pagination">
   <a href="前汉书_page46.html">
    上一页
   </a>
   <span>
    ...
   </span>
   <a href="前汉书_page42.html">
    42
   </a>
   <a href="前汉书_page43.html">
    43
   </a>
   <a href="前汉书_page44.html">
    44
   </a>
   <a href="前汉书_page45.html">
    45
   </a>
   <a href="前汉书_page46.html">
    46
   </a>
   <span class="current-page">
    47
   </span>
   <a href="前汉书_page48.html">
    48
   </a>
   <a href="前汉书_page49.html">
    49
   </a>
   <a href="前汉书_page50.html">
    50
   </a>
   <a href="前汉书_page51.html">
    51
   </a>
   <a href="前汉书_page52.html">
    52
   </a>
   <span>
    ...
   </span>
   <a href="前汉书_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
