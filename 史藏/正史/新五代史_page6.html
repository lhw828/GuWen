<!DOCTYPE html>
<html>
<head>
    <meta charset="UTF-8">
    <title>新五代史 - 第 6 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新五代史 - 第 6 页/共 25 页</h1>
    <div class="content">　　○康怀英 
　　康怀英，兗州人也。事硃瑾为牙将，梁兵攻瑾，瑾出略食丰、沛间，留怀英守城，怀英即以城降梁，瑾遂奔于吴。太祖得怀英，大喜。后从氏叔琮攻赵匡凝，下邓州。梁兵攻李茂贞于岐，以怀英为先锋，至武功，击杀岐兵万余人，太祖喜曰：“邑名武功，真武功也。”以名马赐之。是时，李周彝以鄜坊兵救岐，屯于三原界，怀英击走之，因取其翟州而还。岐兵屯奉天，怀英栅其东北。夜半，岐兵攻之，怀英以为夜中不欲惊它军，独以三千人出战，迟明，岐兵解去，身被十余疮。李茂贞与梁和，昭宗还京师，赐怀英“迎銮毅勇功臣”。 
　　杨行密攻宿州，太祖遣怀英击走之，表宿州刺史。迁保义军节度使。丁会以潞州叛梁降晋，太祖命怀英为招讨使，将行，太祖戒之，语甚切，怀英惶恐，以谓潞州期必得，乃筑夹城围之。晋遣周德威屯于乱柳，数攻夹城，怀英不敢出战，太祖乃以李思安代怀英将，降怀英为都虞候。久之，思安亦无功，太祖大怒，罢思安，以同州刘知俊为招讨使。知俊未至军，太祖自至泽州，为怀英等军援，且督之。已而晋王李克用卒，庄宗召周德威还。太祖闻晋有丧，德威去，亦归洛阳，而诸将亦少弛。庄宗谓德威曰：“晋之所以能敌梁，而彼所惮者，先王也。今闻吾王之丧，谓我新立，未能出兵，其意必怠，宜出其不意以击之，非徒解围，亦足以定霸也。”乃与德威等疾驰六日至北黄碾，会天大昏雾，伏兵三垂冈，直趋夹城，攻破之。怀英大败，亡大将三百人，怀英以百骑遁归，诣阙请死。太祖曰：“去岁兴兵，太阴亏食，占者以为不利，吾独违之而致败，非尔过也。”释之，以为右卫上将军。 
　　刘知俊叛，奔于岐，以怀英为保义军节度使、西路副招讨使。知俊以岐兵围灵武，太祖遣怀英攻邠宁以牵之。怀英取宁、庆、衍三州，还至升平，知俊掩击之，怀英大败。徙镇感化。其后硃友谦叛附于晋，以怀英讨之，与晋人战白径岭，怀英又大败。徙镇永平，卒于镇。 
　　○刘掞 
　　刘掞，密州安丘人也。少事青州王敬武。敬武卒，子师范立。棣州刺史张蟾叛，师范遣指挥使卢洪讨蟾，洪亦叛。师范伪为好辞召洪，洪至，迎于郊外，命掞斩之座上，因使掞攻张蟾，破之。师范表掞登州刺史，以为行军司马。 
　　梁太祖西攻凤翔，师范乘梁虚，阴遣人分袭梁诸州县，它遣者谋多漏泄，事不成。独掞素好兵书，有机略。是时，梁已破硃瑾等，悉有兗、郓，以葛从周为兗州节度使，从周将兵在外，掞乃使人负油鬻城中，悉视城中虚实出入之所。油者得罗城下水窦可入，掞乃以步兵五百从水窦袭破之，徙从周家属外第，亲拜其母，抚之甚有恩礼。 
　　太祖已出昭宗于凤翔，引兵东还，遣硃友宁攻师范、从周攻掞。掞以版舆置从周母城上，母呼从周曰：“刘将军待我甚厚，无异于汝。人臣各为其主，汝可察之！”从周为之缓攻。掞乃悉简妇人及民之老疾不足当敌者出之，独与少壮者同辛苦，分衣食，坚守以待。外援不至，人心颇离，副使王彦温逾城而奔，守陴者多逸。掞乃遣人阳语彦温曰：“副使勿多以人出，非吾素遣者，皆勿以行。”又下令城中曰：“吾遣从副使者得出，否者皆族。”城中皆惑，奔者乃止。已而梁兵闻之，果疑彦温非实降者，斩之城下，由是城守益坚。 
　　师范兵已屈，从周以祸福谕掞，掞报曰：“俟吾主降，即以城还梁。”师范败，降梁，掞乃亦降。从周为具赍装，送掞归梁，掞曰：“降将蒙梁恩不诛，幸矣，敢乘马而衣裘乎！”乃素服乘驴归梁。太祖赐之冠带，饮之以酒，掞辞以量小，太祖曰：“取兗州，量何大乎？”以为元从都押衙。是时，太祖已领四镇，将吏皆功臣旧人，掞一旦以降将居其上，及诸将见掞，皆用军礼，掞居自如，太祖益奇之。 
　　太祖即位，累迁左龙武统军。刘知俊叛，陷长安，太祖遣掞与牛存节讨之，知俊走凤翔，太祖乃以长安为永平军，拜掞节度使。末帝即位，领镇南军节度使，为开封尹。 
　　杨师厚卒，分相、魏为两镇，末帝恐魏兵乱，遣掞以兵屯于魏县。魏兵果乱，劫贺德伦降晋。庄宗入魏，掞以谓晋兵悉从庄宗赴魏，而太原可袭，乃结草为人，执以旗帜，以驴负之往来城上，而潜军出黄泽关袭太原。晋兵望梁垒旗帜往来，不知其去也，以故不追。掞至乐平，遇雨，不克进而旋，急趋临清，争魏积粟，而周德威已先至，掞乃屯于莘县，筑甬道及河以馈军。 
　　久之，末帝以书责掞曰：“阃外之事全付将军，河朔诸州一旦沦没。今仓储已竭，飞輓不充，将军与国同心，宜思良画！”掞报曰：“晋兵甚锐，未可击，宜待之。”末帝复遣问掞必胜之策，掞曰：“臣无奇术，请人给米十斛，米尽则敌破矣！”末帝大怒，诮掞曰：“将军蓄米，将疗饥乎？将破敌乎？”乃遣使者监督其军。掞召诸将谋曰：“主上深居禁中，与白面兒谋，必败人事。今敌盛，未可轻动，诸君以为如何？”诸将皆欲战，掞乃悉召诸将坐之军门，人以河水一杯饮之，诸将莫测，或饮或辞，掞曰：“一杯之难犹若此，滔滔河流可尽乎？”诸将皆失色。 
　　是时，庄宗在魏，数以劲兵压掞营，掞不肯出，而末帝又数促掞，使出战。庄宗与诸将谋曰：“刘掞学《六韬》，喜以机变用兵，本欲示弱以袭我，今其见迫，必求速战。”乃声言归太原，命符存审守魏，阳为西归，而潜兵贝州。掞果报末帝曰：“晋王西归，魏无备，可击。”乃以兵万人攻魏城东，庄宗自贝州返趋击之。掞忽见晋军，惊曰：“晋王在此邪！”兵稍却，追至故元城，庄宗与符存审为两方阵夹之，掞为圆阵以御晋人。兵再合，掞大败，南奔，自黎阳济河，保滑州。末帝以为义成军节度使。明年，河朔皆入于晋，降掞亳州团练使。 
　　兗州张万进反，拜掞兗州安抚制置使。万进败死，乃拜掞泰宁军节度使。硃友谦叛，陷同州，末帝以掞为河东道招讨使，行次陕州，掞为书以招友谦，友谦不报，留月余待之。尹皓、段凝等素恶掞，乃谮之，以为掞与友谦亲家，故其逗留以养贼。已而掞兵数败，乃罢掞归洛阳，酖杀之，年六十四，赠中书令。 
　　子遂凝、遂雍，事唐皆为刺史。掞妾王氏有美色，掞卒后，入明宗宫中，是为王淑妃。明宗晚年，淑妃用事，掞二子皆被恩宠。 
　　潞王从珂反于凤翔，时遂雍为西京副留守，留守王思同率诸镇兵讨凤翔，战败东归，遂雍闭门不内，悉封府库以待潞王。潞王前军至者，悉以金帛给之。潞王见遂雍，握手流涕，由是事无大小皆与图议。废帝入立，拜遂雍淄州刺史，以掞兄琪之子遂清代遂雍为西京副留守。 
　　遂清历易、棣等五州刺史，皆有善政，迁凤州防御使、宣徽北院使，判三司。晋开运中为安州防御使以卒。遂清性至孝，居父丧哀毁，乡里称之。尝为淄州刺史，迎其母，母及郊，遂清为母执辔行数十里，州人咸以为荣。 
　　○牛存节 
　　牛存节，字赞正，青州博昌人也。初名礼，事诸葛爽于河阳，爽卒，存节顾其徒曰：“天下汹汹，当得英雄事之。”乃率其徒十余人归梁太祖。存节为人木强忠谨，太祖爱之，赐之名字，以为小校。张晊攻汴，存节破其二寨。梁攻濮州，战南刘桥、范县，存节功多。李罕之围张全义于河阳，全义乞兵于梁，太祖以存节故事河阳，知其间道，使以兵为前锋。是时岁饥，兵行乏食，存节以金帛就民易干葚以食军，击走罕之。太祖攻魏，存节下魏黎阳、临河，杀魏万二千人，与太祖会内黄。迁滑州牢城遏后指挥使。 
　　梁兵攻郓，存节使都将王言藏船郓西北隅濠中，期以日午渡兵逾濠急攻之。会营中火起，郓人登城望火，言伏不敢动，与存节失期，存节独破郓西甕城门，夺其濠桥，梁兵得俱进，遂破硃宣。从葛从周攻淮南，从周败渒河，存节收其散卒八千以归。拜亳、宿二州刺史。硃瑾走吴，召吴兵攻徐、宿，存节谋曰：“淮兵必不先攻宿，然宿沟垒素固，可以御敌。”乃夜以兵急趣徐州，比傅徐城下，瑾兵方至，望其尘起，惊曰：“梁兵已来，何其速也！”不能攻而去。已而太祖使者至，授存节军机，悉与存节意合，由是诸将益服其能。迁潞州都指挥使。太祖攻凤翔，使召存节。存节为将，法令严整而善得士心，潞人送者皆号泣。累拜邢州团练使、元帅府左都押衙。 
　　太祖即位，拜右千牛卫上将军。从康怀英攻潞州，为行营排阵使。晋兵已破夹城，存节等以余兵归，行至天井关，闻晋兵攻泽州，存节顾诸将曰：“吾行虽不受命，然泽州要害，不可失也。”诸将皆不欲救之。存节戒士卒熟息，已而谓曰：“事急不赴，岂曰勇乎！”举策而先，士卒随之。比至泽州，州人已焚外城，将降晋，闻存节至，乃稍定。存节入城，助泽人守，晋人穴地道以攻之，存节选勇士数十，亦穴地以应之，战于隧中，敌不得入，晋人解去。迁左龙虎统军、六军都指挥使、绛州刺史，迁鄜州留后。 
　　同州刘知俊叛，奔凤翔，乃迁存节匡国军节度使。友珪立，硃友谦叛附于晋，西连凤翔，存节东西受敌。同州水咸而无井，知俊叛梁，以渴不能守而走，故友谦与岐兵合围持久，欲以渴疲之，存节祷而择地凿井八十，水皆甘可食，友谦卒不能下。 
　　末帝立，加同中书门下平章事，徙镇天平。蒋殷反徐州，遣存节攻破之，以功加太尉。梁、晋相距于河上，存节病痟，而梁、晋方苦战，存节忠愤弥激，治军督士，未尝言病。病革，召归京师，将卒，语其子知业曰：“忠孝，吾子也。”不及其佗。赠太师。 
　　○张归霸 弟归厚 归弁 
　　张归霸，清河人也。末帝娶其女，是为德妃。归霸少与其弟归厚、归弁俱从黄巢，巢败东走，归霸兄弟乃降梁。秦宗权攻汴，归霸战数有功。张晊军赤冈，以骑兵挑战，矢中归霸，归霸拔之，反以射贼，一发而毙，夺其马而归。太祖从高丘望见，甚壮之，赏以金帛，并以其马赐之。使以弓手五百人伏湟中，太祖以骑数百为游兵，过晊栅，晊出兵追太祖，归霸发伏，杀晊兵千人，夺马数十匹。 
　　太祖攻蔡州，蔡将萧颢急击太祖营，归霸不暇请，与徐怀玉分出东南壁门，合击败之，太祖得拔营去。太祖攻兗、郓，取曹州，使归霸以兵数千守之，与硃瑾逆战金乡，大败之。又破濮州。晋人攻魏，归霸从葛从周救魏，战洹水，归霸擒克用子落落以与魏人。又破刘仁恭于内黄，功出诸将右。光化二年，权知邢州。迁莱州刺史，拜左卫上将军、曹州刺史。开平元年，拜右龙虎统军、左骁卫上将军。二年，拜河阳节度使，以疾卒。 
　　子汉杰，事末帝为显官，以张德妃故用事。梁亡，唐庄宗入汴，遂族诛。 
　　弟归厚，字德坤。为将善用弓槊，能以少击众。张晊屯赤冈，归厚与晊独战阵前，晊惫而却，诸将乘之，晊遂大败。太祖大悦，以为骑长。梁攻时溥，归厚以麾下先进九里山，遇徐兵而战，梁故将陈璠叛在徐，归厚望见识之，瞋目大骂，驰骑直往取之，矢中其左目。郴王友裕攻郓，屯濮州，太祖从后至，友裕徙栅，与太祖相失。太祖卒与郓兵遇，太祖登高望之，郓兵才千人，太祖与归厚以子军直冲之，战已合，郓兵大至，归厚度不能支，以数十骑卫太祖先还。归厚马中矢僵，乃持槊步斗。太祖还军中，遣张筠驰骑第取之，以为必死矣。归厚体被十余箭，得筠马乃归，太祖见之，泣曰：“尔在，丧军何足计乎！”使舁归宣武。迁右神武统军，历洺、晋、绛三州刺史。与晋人屡战未尝屈。乾化元年，拜镇国军节度使，以疾卒。子汉卿。 
　　归弁，为将亦善战，开平初为滑州长剑指挥使。子汉融。梁亡，皆族诛。 
　　○王重师 
　　王重师，许州长社人也。为人沈嘿多智，善剑槊。秦宗权陷许州，重师脱身归梁，从太祖平蔡，攻兗、郓，为拔山军指挥使。重师苦战齐、鲁间，威震邻敌。迁颍州刺史。太祖攻濮州，已破，濮人积草焚之，梁兵不得入。是时，重师方病金疮，卧帐中，诸将强之，重师遽起，悉取军中氈毯沃以水，蒙之火上，率精卒以短兵突入，梁兵随之皆入，遂取濮州。重师身被八九疮，军士负之而还。太祖闻之，惊曰：“柰何使我得濮州而失重师乎！”使医理之，逾月乃愈。王师范降，表重师青州留后，累迁佑国军节度使、同中书门下平章事。居数年，甚有威惠。重师与刘捍故有隙，捍尝构之太祖，太祖疑之。重师遣其将张君练西攻邠、凤而不先请，君练兵小败，太祖以其擅发兵，挫失国威，将召而罪之，遣刘捍代重师。重师不知太祖怒己，捍至，重师不出迎，见之青门，礼又倨，捍因驰白太祖，言重师有二志。太祖益怒，贬重师溪州刺史，再贬崖州司户参军，未行，赐死。 
　　○徐怀玉 
　　徐怀玉，亳州焦夷人也。少事梁太祖，与太祖俱起微贱。怀玉为将，以雄豪自任，而勇于战阵。从太祖镇宣武，为永城镇将。秦宗权攻梁，壁金堤、灵昌、酸枣，怀玉以轻骑连击破之，俘杀五千余人，迁左长剑都虞候。又破宗权于板桥、赤冈，拔其八栅。从太祖东攻兗、郓，破徐、宿。怀玉金创被体，战必克捷，所得赏赉，往往以分士卒，为梁名将。本名琮，太祖赐名怀玉。从太祖攻魏，败魏兵黎阳，遂东攻兗，破硃瑾于金乡。又从庞师古攻杨行密，师古败清口，怀玉独完一军，行收散卒万余人以归。迁沂州刺史，属岁屡丰，乃缮兵治壁，为战守具。已而王师范叛梁，攻东境，怀玉屡以州兵击破之。迁齐州防御使。天复四年，以州兵辽昭宗都洛阳，迁华州观察留后，以兵屯雍州。迁右羽林统军，屯于泽州，晋人攻之，为隧以入，怀玉击之隧中，晋人乃却。太祖时，历曹、晋二州刺史，晋数攻之，怀玉坚守，败晋兵于洪洞。拜保大军节度使。太祖崩，友珪自立，硃友谦附于晋，以袭鄜州，执怀玉杀之。 
梁臣传第十一 
　　○杨师厚 
　　杨师厚，颍州斤沟人也。少事河阳李罕之，罕之降晋，选其麾下劲卒百人献于晋王，师厚在籍中。师厚在晋，无所知名，后以罪奔于梁，太祖以为宣武军押衙、曹州刺史。梁攻王师范，师厚战临朐，擒其偏将八十余人，取棣州，以功拜齐州刺史。太祖攻赵匡凝于襄阳，遣师厚为先锋。师厚取谷城西童山木为浮桥，渡汉水，击匡凝，败之，匡凝弃城走。师厚进攻荆南，又走匡凝弟匡明，功为多，拜山南东道节度使、同中书门下平章事。 
　　刘知俊叛，攻陷长安，刘掞、牛存节等攻之，久不克。师厚以奇兵出，旁南山入其西门，降其守者，遂克之。晋周德威攻晋州以应知俊，师厚败之于蒙坑，以功迁保义军节度使，徙镇宣义。是时，梁兵攻赵久无功，太祖病卧洛阳，少间，乃自将北击赵。师厚从太祖至洹水，夜行迷失道，明旦，次魏县，闻敌将至，梁兵溃乱不可止，久之无敌，乃定。已而太祖疾作，乃还。明年少间，而晋军攻燕，燕王刘守光求援于梁，太祖为之击赵以牵晋，屯于龙花，遣师厚攻枣强，三月不能下。太祖怒，自往督兵战，乃破，屠之，进围蓚县。晋史建瑭以轻兵夜击梁军，梁军大扰，太祖与师厚皆弃辎重南走。太祖还东都，师厚留屯魏州。明年，太祖遇弑，友珪自立，师厚乘间杀魏牙将潘晏、臧延范等，逐出节度使罗周翰，友珪因以师厚为天雄军节度使。 
　　自太祖与晋战河北，师厚常为招讨使，悉领梁之劲兵。太祖崩，师厚遂逐其帅，而稍矜倨难制。时魏恃牙兵，其帅得以倔强。罗绍威时，牙兵尽死，魏势孤，始为梁所制。师厚已得志，乃复置银枪效范军。友珪阴欲图之，召师厚入计事。其吏田温等劝师厚勿行，师厚曰：“吾二十年不负硃家，今若不行，则见疑而生事，然吾知上为人，虽往，无如我何也。”乃以劲兵二万朝京师，留其兵城外，以十余人自从，入见友珪，友珪益恐惧，赐与巨万而还。 
　　已而末帝谋讨友珪，问于赵岩，岩曰：“此事成败，在招讨杨公尔。得其一言谕禁军，吾事立办。”末帝乃遣马慎交阴见师厚，布腹心。师厚犹豫未决，谓其下曰：“方郢王弑逆时，吾不能即讨。今君臣之分已定，无故改图，人谓我何？”其下或曰：“友珪弑父与君，乃天下之恶，均王仗大义以诛贼，其事易成。彼若一朝破贼，公将何以自处？”师厚大悟，乃遣其将王舜贤至洛阳，见袁象先计事，使硃汉宾以兵屯滑州为应。末帝卒与象先杀友珪。 
　　末帝即位，封师厚鄴王，诏书不名，事无巨细皆以谘之，然心益忌而畏之。已而师厚疡发卒，末帝为之受贺于宫中。由是始分相、魏为两镇。魏军乱，以魏博降晋，梁失河北自此始。 
　　○王景仁 
　　王景仁，庐州合淝人也。初名茂章，少从杨行密起淮南。景仁为将骁勇刚悍，质略无威仪，临敌务以身先士卒，行密壮之。梁太祖遣子友宁攻王师范于青州，师范乞兵于行密，行密遣景仁以步骑七千救师范。师范以兵背城为两栅，友宁夜击其一栅，栅中告急，趣景仁出战，景仁按兵不动。友宁已破一栅，连战不已。迟明，景仁度友宁兵已困，乃出战，大败之，遂斩友宁，以其首报行密。 
　　是时，梁太祖方攻郓州，闻子友宁死，以兵二十万倍道而至，景仁闭垒示怯，伺梁兵怠，毁栅而出，驱驰疾战，战酣退坐，召诸将饮酒，已而复战。太祖登高望见之，得青州降人，问：“饮酒者为谁？”曰：“王茂章也。”太祖叹曰：“使吾得此人为将，天下不足平也！”梁兵又败。景仁军还，梁兵急追之，景仁度不可走，遣裨将李虔裕以众一旅设覆于山下以待之，留军不行，解鞍而寝。虔裕疾呼曰：“追兵至矣，宜速走，虔裕以死遏之！”景仁曰：“吾亦战于此也。”虔裕三请，景仁乃行，而虔裕卒战死，梁兵以故不能及，而景仁全军以归。 
　　景仁事行密，为润州团练使。行密死，子渥自宣州入立，以景仁代守宣州。渥已立，反求宣州故物，景仁惜不与，渥怒，以兵攻之。景仁奔于钱镠，镠表景仁领宣州节度使。梁太祖素识景仁，乃遣人召之，景仁间道归梁，仍以为宁国军节度使，加同中书门下平章事。久之，未有以用，使参宰相班，奉朝请而已。 
　　开平四年，以景仁为北面招讨使，将韩勍、李思安等兵伐赵；行至魏州，司天监言：“太阴亏，不利行师。”太祖亟召景仁等还，已而复遣之。景仁已去，太祖思术者言，驰使者止景仁于魏以待。景仁已过邢、洺，使者及之，景仁不奉诏，进营于柏乡。乾化元年正月庚寅，日有食之，崇政使敬翔白太祖曰：“兵可忧矣！”太祖为之旰食。是日，景仁及晋人战，大败于柏乡，景仁归诉于太祖，太祖曰：“吾亦知之，盖韩勍、李思安轻汝为客，不从节度尔。”乃罢景仁就第，后数月，悉复其官爵。 
　　末帝立，以景仁为淮南招讨使，攻庐、寿，军过独山，山有杨行密祠，景仁再拜号泣而去。战于霍山，梁兵败走，景仁殿而力战，以故梁兵不甚败。景仁归京师，病疽卒，赠太尉。 
　　○贺瑰 
　　贺瑰，字光远，濮州人也。事郓州硃宣为都指挥使。梁太祖攻硃瑾于兗州，宣遣瑰与何怀宝、柳存等以兵万人救兗州，瑰趋待宾馆，欲绝梁饷道。梁太祖略地至中都，得降卒，言瑰等兵趋待宾馆矣！以六壬占之，得“斩关”，以为吉，乃选精兵夜疾驰百里，期先至待宾以逆瑰，而夜黑，兵失道，旦至钜野东，遇瑰兵，击之，瑰等大败。瑰走，梁兵急追之，瑰顾路穷，登冢上大呼曰：“我贺瑰也，可勿杀我！”太祖驰骑取之，并取怀宝等数十人，降其卒三千余人。是日，大风扬沙蔽天，太祖曰：“天怒我杀人少邪？”即尽杀降卒三千人，而系瑰及怀宝等至兗城下以招瑾，瑾不纳，因斩怀宝等十余人，而独留瑰。瑰感太祖不杀，誓以身自效。从太祖平青州，以为曹州刺史。太祖即位，累迁相州刺史。末帝时，迁左龙虎统军，宣义军节度使。 
　　贞明元年，魏兵乱，贺德伦降晋，晋王入魏州。刘掞败于故元城，走黎阳，贝、卫、洺、磁诸州皆入于晋。晋军取杨刘，末帝乃以瑰为招讨使，与谢彦章等屯于行台。晋军迫瑰十里而栅，相持百余日。瑰与彦章有隙，伏甲杀之，庄宗喜曰：“将帅不和，梁亡无日矣！”乃令军中归其老疾于鄴，以轻兵袭濮州。瑰自行台蹑之，战于胡柳陂，晋人辎重在阵西，瑰军将薄之，晋军乱，斩其将周德威，尽取其辎重。军已胜，阵无石山，日暮，晋兵仰攻之，瑰军下山击晋军，瑰大败，晋遂取濮州，城德胜，夹河为栅。瑰以舟兵攻南栅，不能得，还军行台，以疾卒，年六十二，赠侍中。有子光图。 
　　○王檀 
　　王檀，字众美，京兆人也。少事梁太祖为小校，尚让攻梁，战尉氏门，檀勇出诸将，太祖奇之，迁踏白副指挥使。从硃珍募兵东方，战数有功。梁与蔡兵战板桥，李重裔马踣，为蔡兵所擒，檀驰取之，并获其将一人。从太祖破魏内黄，迁冲山都虞候。复从硃珍攻徐州，檀获其将一人。梁兵攻王师范，檀以一军破其密州，拜密州刺史。太祖即位，迁保义军节度使，潞州东北面招讨使。王景仁败于柏乡，晋兵围邢州，太祖大惧，欲自将救之，檀止太祖，请自拒敌，力战，卒全邢州，以功加同中书门下平章事，进封琅琊郡王。友珪立，徙镇宣化。贞明元年又徙匡国。是时，庄宗取魏博，檀以谓晋兵悉在河北，乃以奇兵西出阴地袭太原，不克而还。徙镇天平，檀尝招纳亡盗居帐下，帐下兵乱，入杀檀，年五十八，赠太师，谥曰忠毅。 
　　○马嗣勋 
　　马嗣勋，濠州钟离人也，少事州为客将，为人材武有辩。梁太祖攻濠州，刺史张遂遣嗣勋持牌印降梁。杨行密攻遂，遂又使嗣勋乞兵于太祖。梁兵未至，濠州已没，嗣勋无所归，乃留事梁，太祖以为宣武军元从押衙。太祖西攻凤翔，行至华州，遣嗣勋入说韩建，建即时出降。天祐二年，罗绍威将诛牙军，乞兵于梁，梁女嫁魏，适死，太祖乃遣嗣勋以长直千人为彩舆入魏，致兵器于舆中，声言助葬。嗣勋馆铜台，夜与魏新乡镇兵攻石柱门，入迎绍威家属，卫之。乃益取魏甲兵攻牙军，牙军不知兵所从来，莫能为备，杀其八千余人，迟明皆尽。嗣勋中重疮卒。太祖即位，赠太保。 
　　○王虔裕 
　　王虔裕，琅琊临沂人也。为人健勇善骑射，以弋猎为生。少从诸葛爽起青、棣间，其后爽为汝州防御使，率兵北击沙陀，还入长安攻黄巢。爽兵败降巢，巢以爽为河阳节度使。中和三年，孙儒陷河阳，虔裕随爽奔于梁。是时，太祖新就镇，黄巢、秦宗权等兵方盛，太祖数为所窘，而梁未有佗将，乃以虔裕将骑兵，常为先锋击巢陈、蔡间，拔其数栅。巢走，梁兵蹑之，战于万胜戍，贼败而东，虔裕功为多，乃表虔裕义州刺史。黄巢已去，秦宗权攻许、郑，与梁为敌境，大小百余战，虔裕常有功。秦贤攻汴南境，太祖遣虔裕拒贤于尉氏，战败，失一裨将，太祖怒，拘虔裕于军中。邢州孟迁降梁，为晋人所围，太祖遣虔裕以精兵百人疾驰，夜破晋围，入邢州，迟明，立梁旗帜于城上，晋人以为救兵至，乃退。已而晋兵复来，迁执虔裕降于晋，见杀。 
　　○谢彦章 
　　谢彦章，许州人也。幼事葛从周，从周怜其敏惠，养以为子，授之兵法，从周以千钱置大盘中，为行阵偏伍之状，示以出入进退之节，彦章尽得之。及壮，事梁太祖为骑将。是时，贺瑰善用步卒，而彦章与孟审澄、侯温裕皆善将骑兵，审澄、温裕所将不过三千，彦章多而益办。彦章事末帝，累迁匡国军节度使。贞明四年，晋攻河北，贺瑰为北面招讨使，彦章为排阵使，屯于行台。彦章为将，好礼儒士，虽居军中，尝儒服，或临敌御众，肃然有将帅之威，左右驰骤，疾若风雨。晋人望其行阵齐整，相谓曰：“谢彦章必在此也！”其名重敌中如此。瑰心忌之。彦章与瑰行视郊外，瑰指一地语彦章曰：“此地冈阜隆起，其中坦然，营栅之地也。”已而晋兵栅之，瑰疑彦章阴以告晋，益恶之。彦章故与马步都虞候硃珪有隙，瑰欲速战，彦章请持重以老敌，珪乃诬彦章以为将反。瑰旦享士，使珪伏甲杀之，审澄、温裕皆见害。 
唐臣传第十二 
　　○郭崇韬 
　　郭崇韬，代州雁门人也，为河东教练使。为人明敏，能应对，以材干见称。庄宗为晋王，孟知祥为中门使，崇韬为副使。中门之职，参管机要，先时，吴珙、张虔厚等皆以中门使相继获罪。知祥惧，求外任，庄宗曰：“公欲避事，当举可代公者。”知祥乃荐崇韬为中门使，甚见亲信。 
　　晋兵围张文礼于镇州，久不下，而定州王都引契丹入寇。契丹至新乐，晋人皆恐，欲解围去，庄宗未决，崇韬曰：“契丹之来，非救文礼，为王都以利诱之耳，且晋新破梁军，宜乘已振之势，不可遽自退怯。”庄宗然之，果败契丹。庄宗即位，拜崇韬兵部尚书、枢密使。 
　　梁王彦章击破德胜，唐军东保杨刘，彦章围之。庄宗登垒，望见彦章为重堑以绝唐军，意轻之，笑曰：“我知其心矣，其欲持久以弊我也。”即引短兵出战，为彦章伏兵所射，大败而归。庄宗问崇韬：“计安出？”是时，唐已得郓州矣，崇韬因曰：“彦章围我于此，其志在取郓州也。臣愿得兵数千，据河下流，筑垒于必争之地，以应郓州为名，彦章必来争，既分其兵，可以图也。然板筑之功难卒就，陛下日以精兵挑战，使彦章兵不得东，十日垒成矣。”庄宗以为然，乃遣崇韬与毛璋将数千人夜行，所过驱掠居人，毁屋伐木，渡河筑垒于博州东，昼夜督役，六日垒成。彦章果引兵急攻之，时方大暑，彦章兵热死，及攻垒不克，所失太半，还趋杨刘，庄宗迎击，遂败之。 
　　康延孝自梁奔唐，先见崇韬，崇韬延之卧内，尽得梁虚实。是时，庄宗军朝城，段凝军临河。唐自失德胜，梁兵日掠澶、相，取黎阳、卫州，而李继韬以泽潞叛入于梁，契丹数犯幽、涿，又闻延孝言梁方召诸镇兵欲大举，唐诸将皆忧惑，以谓成败未可知。庄宗患之，以问诸将，诸将皆曰：“唐得郓州，隔河难守，不若弃郓与梁，而西取卫州、黎阳，以河为界，与梁约罢兵，毋相攻，庶几以为后图。”庄宗不悦，退卧帐中，召崇韬问计，崇韬曰：“陛下兴兵仗义，将士疲战争、生民苦转饷者，十余年矣。况今大号已建，自河以北，人皆引首以望成功而思休息。今得一郓州，不能守而弃之，虽欲指河为界，谁为陛下守之？且唐未失德胜时，四方商贾，征输必集，薪刍粮饷，其积如山。自失南城，保杨刘，道路转徙，耗亡太半。而魏、博五州，秋稼不稔，竭民而敛，不支数月，此岂按兵持久之时乎？臣自康延孝来，尽得梁之虚实，此真天亡之时也。愿陛下分兵守魏，固杨刘，而自郓长驱捣其巢穴，不出半月，天下定矣！”庄宗大喜曰：“此大丈夫之事也！”因问司天，司天言：“岁不利用兵。”崇韬曰：“古者命将，凿凶门而出。况成算已决，区区常谈，岂足信也！”庄宗即日下令军中，归其家属于魏，夜渡杨刘，从郓州入袭汴，八日而灭梁。庄宗推功，赐崇韬铁券，拜侍中、成德军节度使，依前枢密使。庄宗与诸将以兵取天下，而崇韬未尝居战阵，徒以谋议居佐命第一之功，位兼将相，遂以天下为己任，遇事无所回避。而宦官、伶人用事，特不便也。 
　　初，崇韬与宦者马绍宏俱为中门使，而绍宏位在上。及庄宗即位，二人当为枢密使，而崇韬不欲绍宏在己上，乃以张居翰为枢密使，绍宏为宣徽使。绍宏失职怨望，崇韬因置内勾使，以绍宏领之。凡天下钱谷出入于租庸者，皆经内勾。既而文簿繁多，州县为弊，遽罢其事，而绍宏尤侧目。崇韬颇惧，语其故人子弟曰：“吾佐天子取天下，今大功已就，而群小交兴，吾欲避之，归守镇阳，庶几免祸，可乎？”故人子弟对曰：“俚语曰：‘骑虎者，势不得下。’今公权位已隆，而下多怨嫉，一失其势，能自安乎？”崇韬曰：“奈何？”对曰：“今中宫未立，而刘氏有宠，宜请立刘氏为皇后，而多建天下利害以便民者，然后退而乞身。天子以公有大功而无过，必不听公去。是外有避权之名，而内有中宫之助，又为天下所悦，虽有谗间，其可动乎？”崇韬以为然，乃上书请立刘氏为皇后。 
　　崇韬素廉，自从入洛，始受四方赂遗，故人子弟或以为言，崇韬曰：“吾位兼将相，禄赐巨万，岂少此邪？今籓镇诸侯，多梁旧将，皆主上斩袪射钩之人也。今一切拒之，岂无反侧？且藏于私家，何异公帑？”明年，天子有事南郊，乃悉献其所藏，以佐赏给。 
　　庄宗已郊，遂立刘氏为皇后。崇韬累表自陈，请依唐旧制，还枢密使于内臣，而并辞镇阳，优诏不允。崇韬又曰：“臣从陛下军朝城，定计破梁，陛下抚臣背而约曰：‘事了，与卿一镇。’今天下一家，俊贤并进，臣惫矣，愿乞身如约。”庄宗召崇韬谓曰：“朝城之约，许卿一镇，不许卿去。欲舍朕，安之乎？”崇韬因建天下利害二十五事，施行之。 
　　李嗣源为成德军节度使，徙崇韬忠武。崇韬因自陈权位已极，言甚恳至。庄宗曰：“岂可朕居天下之尊，使卿无尺寸之地？”崇韬辞不已，遂罢其命，仍为侍中、枢密使。 
　　同光三年夏，霖雨不止，大水害民田，民多流死。庄宗患宫中暑湿不可居，思得高楼避暑。宦官进曰：“臣见长安全盛时，大明、兴庆宫楼阁百数。今大内不及故时卿相家。”庄宗曰：“吾富有天下，岂不能作一楼？”乃遣宫苑使王允平营之。宦官曰：“郭崇韬眉头不伸，常为租庸惜财用，陛下虽欲有作，其可得乎？”庄宗乃使人问崇韬曰：“昔吾与梁对垒于河上，虽祁寒盛暑，被甲跨马，不以为劳。今居深宫，廕广厦，不胜其热，何也？”崇韬对曰：“陛下昔以天下为心，今以一身为意，艰难逸豫，为虑不同，其势自然也。愿陛下无忘创业之难，常如河上，则可使繁暑坐变清凉。”庄宗默然。终遣允平起楼，崇韬果切谏。宦官曰：“崇韬之第，无异皇居，安知陛下之热！”由是谗间愈入。 
　　河南县令罗贯，为人强直，颇为崇韬所知。贯正身奉法，不受权豪请托，宦官、伶人有所求请，书积几案，一不以报，皆以示崇韬。崇韬数以为言，宦官、伶人由此切齿。河南自故唐时张全义为尹，县令多出其门，全义厮养畜之。及贯为之，奉全义不屈，县民恃全义为不法者，皆按诛之。全义大怒，尝使人告刘皇后，从容为白贯事，而左右日夜共攻其短。庄宗未有以发。皇太后崩，葬坤陵，陵在寿安，庄宗幸陵作所，而道路泥涂，桥坏。庄宗止舆问：“谁主者？”宦官曰：“属河南。”因亟召贯，贯至，对曰：“臣初不奉诏，请诘主者。”庄宗曰：“尔之所部，复问何人！”即下贯狱，狱吏榜掠，体无完肤。明日，传诏杀之。崇韬谏曰：“贯罪无佗，桥道不修，法不当死。”庄宗怒曰：“太后灵驾将发，天子车舆往来，桥道不修，卿言无罪，是朋党也！”崇韬曰：“贯虽有罪，当具狱行法于有司。陛下以万乘之尊，怒一县令，使天下之人，言陛下用法不公，臣等之过也。”庄宗曰：“贯，公所爱，任公裁决！”因起入宫，崇韬随之，论不已。庄宗自阖殿门，崇韬不得入。贯卒见杀。 
　　明年征蜀，议择大将。时明宗为总管，当行。而崇韬以谗见危，思立大功为自安之计，乃曰：“契丹为患北边，非总管不可御。魏王继岌，国之储副，而大功未立，且亲王为元帅，唐故事也。”庄宗曰：“继岌，小子，岂任大事？必为我择其副。”崇韬未及言，庄宗曰：“吾得之矣，无以易卿也。”乃以继岌为西南面行营都统，崇韬为招讨使，军政皆决崇韬。 
　　唐军入蜀，所过迎降。王衍弟宗弼，阴送款于崇韬，求为西川兵马留后，崇韬以节度使许之。军至成都，宗弼迁衍于西宫，悉取衍嫔妓、珍宝奉崇韬及其子廷诲。又与蜀人列状见魏王，请崇韬留镇蜀。继岌颇疑崇韬，崇韬无以自明，因以事斩宗弼及其弟宗渥、宗勋，没其家财。蜀人大恐。 
　　崇韬素嫉宦官，尝谓继岌曰：“王有破蜀功，师旋，必为太子，俟主上千秋万岁后，当尽去宦官，至于扇马，亦不可骑。”继岌监军李从袭等见崇韬专任军事，心已不平，及闻此言，遂皆切齿，思有以图之。庄宗闻破蜀，遣宦官向延嗣劳军，崇韬不郊迎，延嗣大怒，因与从袭等共构之。延嗣还，上蜀簿，得兵三十万，马九千五百匹，兵器七百万，粮二百五十三万石，钱一百九十二万缗，金银二十二万两，珠玉犀象二万，文锦绫罗五十万匹。庄宗曰：“人言蜀天下之富国也，所得止于此邪？”延嗣因言蜀之宝货皆入崇韬，且诬其有异志，将危魏王。庄宗怒，遣宦官马彦珪至蜀，视崇韬去就。彦珪以告刘皇后，刘皇后教彦珪矫诏魏王杀之。 
　　崇韬有子五人，其二从死于蜀，余皆见杀。其破蜀所得，皆籍没。明宗即位，诏许归葬，以其太原故宅赐其二孙。 
　　当崇韬用事，自宰相豆卢革、韦悦等皆倾附之，崇韬父讳弘，革等即因佗事，奏改弘文馆为崇文馆。以其姓郭，因以为子仪之后，崇韬遂以为然。其伐蜀也，过子仪墓，下马号恸而去，闻者颇以为笑。然崇韬尽忠国家，有大略。其已破蜀，因遣使者以唐威德风谕南诏诸蛮，欲因以绥来之，可谓有志矣！ 
　　○安重诲 
　　安重诲，应州人也。其父福迁，事晋为将，以骁勇知名。梁攻硃宣于郓州，晋兵救宣，宣败，福迁战死。重诲少事明宗，为人明敏谨恪。明宗镇安国，以为中门使，及兵变于魏，所与谋议大计，皆重诲与霍彦威决之。明宗即位，以为左领军卫大将军、枢密使，兼领山南东道节度使。固辞不拜，改兵部尚书，使如故。在位六年，累加侍中兼中书令。 
　　重诲自为中门使，已见亲信，而以佐命功臣，处机密之任，事无大小，皆以参决，其势倾动天下。虽其尽忠劳心，时有补益，而恃功矜宠，威福自出，旁无贤人君子之助，其独见之虑，祸衅所生，至于臣主俱伤，几灭其族，斯其可哀者也。 
　　重诲尝出，过御史台门，殿直马延误冲其前导，重诲怒，即台门斩延而后奏。是时，随驾子军士桑弘迁，殴伤相州录事参军；亲从兵马使安虔，走马冲宰相前导。弘迁罪死，虔决杖而已。重诲以斩延，乃请降敕处分，明宗不得已从之，由是御史、谏官无敢言者。 
　　宰相任圜判三司，以其职事与重诲争，不能得，圜怒，辞疾，退居于磁州。硃守殷以汴州反，重诲遣人矫诏驰至其家，杀圜而后白，诬圜与守殷通谋，明宗皆不能诘也。而重诲恐天下议己因取三司积欠二百余万，请放之，冀以悦人而塞责，明宗不得已，为下诏蠲除之。其威福自出，多此类也。 
　　是时，四方奏事，皆先白重诲然后闻。河南县献嘉禾，一茎五穗，重诲视之曰：“伪也。”笞其人而遣之。夏州李仁福进白鹰，重诲却之，明日，白曰：“陛下诏天下毋得献鹰鹞，而仁福违诏献鹰，臣已却之矣。”重诲出，明宗阴遣人取之以入。佗日，按鹰于西郊，戒左右：“无使重诲知也！”宿州进白兔，重诲曰：“兔阴且狡，虽白何为！”遂却而不白。 
　　明宗为人虽宽厚，然其性夷狄，果于杀人。马牧军使田令方所牧马，瘠而多毙，坐劾当死，重诲谏曰：“使天下闻以马故，杀一军使，是谓贵畜而贱人。”令方因得减死。明宗遣回鹘侯三驰传至其国。侯三至醴泉县，县素僻，无驿马，其令刘知章出猎，不时给马，侯三遽以闻。明宗大怒，械知章至京师，将杀之，重诲从容为言，知章乃得不死。其尽忠补益，亦此类也。 
　　重诲既以天下为己任，遂欲内为社稷之计，而外制诸侯之强。然其轻信韩玫之谮，而绝钱镠之臣；徒陷彦温于死，而不能去潞王之患；李严一出而知祥贰，仁矩未至而董璋叛；四方骚动，师旅并兴，如投膏止火，适足速之。此所谓独见之虑，祸衅所生也。 
　　钱镠据有两浙，号兼吴越而王，自梁及庄宗，常异其礼，以羁縻臣属之而已。明宗即位，镠遣使朝京师，寓书重诲，其礼慢。重诲怒，未有以发，乃遣其嬖吏韩玫、副供奉官乌昭遇复使于镠。而玫恃重诲势，数凌辱昭遇，因醉使酒，以马箠击之。镠欲奏其事，昭遇以为辱国，固止之。及玫还，返谮于重诲曰：“昭遇见镠，舞蹈称臣，而以朝廷事私告镠。”昭遇坐死御史狱，乃下制削夺镠官爵，以太师致仕，于是钱氏遂绝于唐矣。 
　　潞王从珂为河中节度使，重诲以谓从珂非李氏子，后必为国家患，乃欲阴图之。从珂阅马黄龙庄，其牙内指挥使杨彦温闭城以叛。从珂遣人谓彦温曰：“我遇汝厚，何苦而反邪？”报曰：“彦温非叛也，得枢密院宣，请公趋归朝廷耳！”从珂走虞乡，驰骑上变。明宗疑其事不明，欲究其所以，乃遣殿直都知范氲以金带袭衣、金鞍勒马赐彦温，拜彦温绛州刺史，以诱致之。重诲固请用兵，明宗不得已，乃遣侍卫指挥使药彦稠、西京留守索自通率兵讨之，而诫曰：“为我生致彦温，吾将自讯其事。”彦稠等攻破河中，希重诲旨，斩彦温以灭口。重诲率群臣称贺，明宗大怒曰：“朕家事不了，卿等不合致贺！”从珂罢镇，居清化里第。重诲数讽宰相，言从珂失守，宜得罪，冯道因白请行法。明宗怒曰：“吾兒为奸人所中，事未辨明，公等出此言，是不欲容吾兒人间邪？”赵凤因言：“《春秋》责帅之义，所以励为臣者。”明宗曰：“皆非公等意也！”道等惶恐而退。居数日，道等又以为请，明宗顾左右而言他。明日，重诲乃自论列，明宗曰：“公欲如何处置，我即从公！”重诲曰：“此父子之际，非臣所宜言，惟陛下裁之。”明宗曰：“吾为小校时，衣食不能自足，此兒为我担石灰，拾马粪，以相养活，今贵为天子，独不能庇之邪！使其杜门私第，亦何与公事！”重诲由是不复敢言。 
　　孟知祥镇西川，董璋镇东川，二人皆有异志，重诲每事裁抑，务欲制其奸心，凡两川守将更代，多用己所亲信，必以精兵从之，渐令分戍诸州，以虞缓急。二人觉之，以为图己，益不自安。既而遣李严为西川监军，知祥大怒，斩严；又分阆州为保宁军，以李仁矩为节度使以制璋，且削其地，璋以兵攻杀仁矩。二人遂皆反。唐兵戍蜀者，积三万人，其后知祥杀璋，兼据两川，而唐之精兵皆陷蜀。 
　　初，明宗幸汴州，重诲建议，欲因以伐吴，而明宗难之。其后户部尚书李钅粦得吴谍者言：“徐知诰欲举吴国以称籓，愿得安公一言以为信。”鏻即引谍者见重诲，重诲大喜以为然，乃以玉带与谍者，使遗知诰为信，其直千缗。初不以其事闻，其后逾年，知诰之问不至，始奏贬鏻行军司马。已而捧圣都军使李行德、十将张俭告变，言：“枢密承旨李虔徽语其客边彦温云：‘重诲私募士卒，缮治甲器，欲自伐吴。又与谍者交私。’”明宗以问重诲，重诲惶恐，请究其事。明宗初颇疑之，大臣左右皆为之辨，既而少解，始告重诲以彦温之言，因廷诘彦温，具伏其诈，于是君臣相顾泣下。彦温、行德、俭皆坐族诛。重诲因求解职，明宗慰之曰：“事已辨，慎无措之胸中。”重诲论请不已，明宗怒曰：“放卿去，朕不患无人！”顾武德使孟汉琼至中书，趣冯道等议代重诲者。冯道曰：“诸公苟惜安公，使得罢去，是纾其祸也。”赵凤以为大臣不可轻动。遂以范延光为枢密使，而重诲居职如故。 
　　董璋等反，遣石敬瑭讨之，而川路险阻，粮运甚艰，每费一石，而致一斗。自关以西，民苦输送，往往亡聚山林为盗贼。明宗谓重诲曰：“事势如此，吾当自行。”重诲曰：“此臣之责也。”乃请行。关西之人闻重诲来，皆已恐动，而重诲日驰数百里，远近惊骇。督趣粮运，日夜不绝，毙踣道路者，不可胜数。重诲过凤翔，节度使硃弘昭延之寝室，使其妻子奉事左右甚谨。重诲酒酣，为弘昭言：“昨被谗构，几不自全，赖人主明圣，得保家族。”因感叹泣下。重诲去，弘昭驰骑上言：“重诲怨望，不可令至行营，恐其生事。”而宣徽使孟汉琼自行营使还，亦言西人震骇之状，因述重诲过恶。重诲行至三泉，被召还。过凤翔，弘昭拒而不纳，重诲惧，驰趋京师。未至，拜河中节度使。 
　　重诲已罢，希旨者争求其过。宦者安希伦，坐与重诲交私，常与重诲阴伺宫中动息，事发弃市。重诲益惧，因上章告老。以太子太师致仕；而以李从璋为河中节度使，遣药彦稠率兵如河中虞变。重诲子崇绪、崇赞，宿卫京师，闻制下，即日奔其父。重诲见之，惊曰：“渠安得来！”已而曰：“此非渠意，为人所使耳。吾以一死报国，余复何言！”乃械送二子于京师，行至陕州，下狱。明宗又遣翟光业至河中，视重诲去就，戒曰：“有异志，则与从璋图之。”又遣宦者使于重诲。使者见重诲，号泣不已，重诲问其故，使者曰：“人言公有异志，朝廷遣药彦稠率师至矣！”重诲曰：“吾死未塞责，遽劳朝廷兴师，以重明主之忧。”光业至，从璋率兵围重诲第，入拜于庭。重诲降而答拜，从璋以楇击其首，重诲妻走抱之而呼曰：“令公死未晚，何遽如此！”又击其首，夫妻皆死，流血盈庭。从璋检责其家赀，不及数千缗而已。明宗下诏，以其绝钱镠，致孟知祥、董璋反，及议伐吴，以为罪。并杀其二子，其余子孙皆免。 
　　重诲得罪，知其必死，叹曰：“我固当死，但恨不与国家除去潞王！”此其恨也。 
　　呜呼，官失其职久矣！予读梁宣底，见敬翔、李振为崇政院使，凡承上之旨，宣之宰相而奉行之。宰相有非其见时而事当上决者，与其被旨而有所复请者，则具记事而入，因崇政使闻，得旨则复宣而出之。梁之崇政使，乃唐枢密之职，盖出纳之任也，唐常以宦者为之，至梁戒其祸，始更用士人，其备顾问、参谋议于中则有之，未始专行事于外也。至崇韬、重诲为之，始复唐枢密之名，然权侔于宰相矣。从世因之，遂分为二，文事任宰相，武事任枢密。枢密之任既重，而宰相自此失其职也。 
唐臣传第十三 
　　○周德威 
　　周德威，字镇远，朔州马邑人也。为人勇而多智，能望尘以知敌数。其状貌雄伟，笑不改容，人见之，凛如也。事晋王为骑将，稍迁铁林军使，从破王行瑜，以功迁衙内指挥使。其小字阳五，当梁、晋之际，周阳五之勇闻天下。梁军围晋太原，令军中曰：“能生得周阳五者为刺史。”有骁将陈章者，号陈野义，常乘白马被硃甲以自异，出入阵中，求周阳五，欲必生致之。晋王戒德威曰：“陈野义欲得汝以求刺史，见白马硃甲者，宜善备之！”德威笑曰：“陈章好大言耳，安知刺史非臣作邪？”因戒其部兵曰：“见白马硃甲者，当佯走以避之。”两军皆阵，德威微服杂卒伍中。陈章出挑战，兵始交，德威部下见白马硃甲者，因退走，章果奋槊急追之，德威伺章已过，挥铁槌击之，中章堕马，遂生擒之。 
　　梁攻燕，晋遣德威将五万人为燕攻梁，取潞州，迁代州刺史、内外蕃汉马步军都指挥使。梁军舍燕攻潞，围以夹城，潞州守将李嗣昭闭城拒守，而德威与梁军相持于外逾年。嗣昭与德威素有隙，晋王病且革，语庄宗曰：“梁军围潞，而德威与嗣昭有隙，吾甚忧之！”王丧在殡，庄宗新立，杀其叔父克宁，国中未定，而晋之重兵，悉属德威于外，晋人皆恐。庄宗使人以丧及克宁之难告德威，且召其军。德威闻命，即日还军太原，留其兵城外，徒步而入，伏梓宫前恸哭几绝，晋人乃安。遂从庄宗复击梁军，破夹城，与李嗣昭欢如初。以破夹城功，拜振武节度使、同中书门下平章事。 
　　天祐七年秋，梁遣王景仁将魏、滑、汴、宋等兵七万人击赵。赵王王熔乞师于晋，晋遣德威先屯赵州。冬，梁军至柏乡，赵人告急，庄宗自将出赞皇，会德威于石桥，进距柏乡五里，营于野河北。晋兵少，而景仁所将神威、龙骧、拱宸等军，皆梁精兵，人马铠甲饰以组绣金银，其光耀日，晋军望之色动。德威勉其众曰：“此汴、宋佣贩兒，徒饰其外耳，其中不足惧也！其一甲直数十千，擒之适足为吾资，无徒望而爱之，当勉以往取之。”退而告庄宗曰：“梁兵甚锐，未可与争，宜少退以待之。”庄宗曰：“吾提孤军出千里，其利速战。今不乘势急击之，使敌知吾之众寡，则吾无所施矣！”德威曰：“不然，赵人能城守而不能野战。吾之取胜，利在骑兵，平川广野，骑兵之所长也。今吾军于河上，迫贼营门，非吾用长之地也。”庄宗不悦，退卧帐中，诸将无敢入见。德威谓监军张承业曰：“王怒老兵。不速战者，非怯也。且吾兵少而临贼营门，所恃者，一水隔耳。使梁得舟筏渡河，吾无类矣！不如退军鄗邑，诱敌出营，扰而劳之，可以策胜也。”承业入言曰：“德威老将知兵，愿无忽其言！”庄宗遽起曰：“吾方思之耳。”已而德威获梁游兵，问景仁何为，曰：“治舟数百，将以为浮梁。”德威引与俱见，庄宗笑曰：“果如公所料。”乃退军鄗邑。德威晨遣三百骑叩梁营挑战，自以劲兵三千继之。景仁怒，悉其军以出，与德威转斗数十里，至于鄗南。两军皆阵，梁军横亘六七里，汴、宋之军居西，魏、滑之军居东。庄宗策马登高，望而喜曰：“平原浅草，可前可却，真吾之胜地！”乃使人告德威曰：“吾当为公先，公可继进。”德威谏曰：“梁军轻出而远来，与吾转战，其来必不暇赍粮糗，纵其能赍亦不暇食，不及日午，人马俱饥，因其将退而击之胜。”诸将亦皆以为然。至未申时，梁军东偏尘起，德威鼓噪而进，麾其西偏曰：“魏、滑军走矣！”又麾其东偏曰：“梁军走矣！”梁阵动，不可复整，乃皆走，遂大败。自鄗追至于柏乡，横尸数十里，景仁以十余骑仅而免。自梁与晋争，凡数十战，其大败未尝如此。 
　　刘守光僭号于燕，晋遣德威将三万出飞狐以击之。德威入祁沟关，取涿州，遂围守光于幽州，破其外城，守光闭门距守。而晋军尽下燕诸州县，独幽州不下，围之逾年乃破之，以功拜卢龙军节度使。德威虽为大将，而常身与士卒驰骋矢石之间。守光骁将单廷珪，望见德威于阵，曰：“此周阳五也！”乃挺枪驰骑追之。德威佯走，度廷珪垂及，侧身少却，廷珪马方驰，不可止，纵其少过，奋槌击之，廷珪坠马，遂见擒。庄宗与刘掞相持于魏，掞夜潜军出黄泽关以袭太原，德威自幽州以千骑入土门以蹑之。掞至乐平，遇雨不得进而还。德威与掞俱东，争趋临清。临清有积粟，且晋军饷道也，德威先驰据之，以故庄宗卒能困掞军而败之。 
　　庄宗勇而好战，尤锐于见敌。德威老将，常务持重以挫人之锋，故其用兵，常伺敌之隙以取胜。十五年，德威将燕兵三万人，与镇、定等军从庄宗于河上，自麻家渡进军临濮，以趋汴州。军宿胡柳陂，黎明，候骑报曰：“梁军至矣！”庄宗问战于德威，德威对曰：“此去汴州，信宿而近，梁军父母妻子皆在其中，而梁人家国系此一举。吾以深入之兵，当其必死之战，可以计胜，而难与力争也。且吾军先至此，粮爨具而营栅完，是谓以逸待劳之师也。王宜按军无动，而臣请以骑军扰之，使其营栅不得成，樵爨不暇给，因其劳乏而乘之，可以胜也。”庄宗曰：“吾军河上，终日俟敌，今见敌不击，复何为乎？”顾李存审曰：“公以辎重先，吾为公殿。”遽督军而出。德威谓其子曰：“吾不知死所矣！”前遇梁军而阵：王居中，镇、定之军居左，德威之军居右，而辎重次右之西。兵已接，庄宗率银枪军驰入梁阵，梁军小败，犯晋辎重，辎重见梁硃旗，皆惊走入德威军，德威军乱，梁军乘之，德威父子皆战死。庄宗与诸将相持而哭曰：“吾不听老将之言，而使其父子至此！”庄宗即位，赠德威太师。明宗时，加赠太尉，配享庄宗庙。晋高祖追封德威燕王。子光辅，官至刺史。 
　　○符存审 子彦超　彦饶　彦卿 
　　符存审，字德详，陈州宛丘人也。初名存，少微贱，尝犯法当死，临刑，指旁坏垣顾主者曰：“愿就死于彼，冀得垣土覆尸。”主者哀而许之，为徙垣下。而主将方饮酒，顾其爱妓，思得善歌者佐酒，妓言：“有符存常为妾歌，甚善。”主将驰骑召存审，而存审以徙垣下故，未加刑，因往就召，使歌而悦之，存审因得不死。其后事李罕之，从罕之归晋，晋王以为义兒军使，赐姓李氏，名存审。 
　　从晋王击李匡俦，为前锋，破居庸关。又从击王行瑜，破龙泉寨，以功迁检校左仆射。从李嗣昭攻汾州，执李瑭，迁左右厢步军指挥使。又从嗣昭攻潞州，降丁会。从周德威破梁夹城，迁忻州刺史、蕃汉马步军指挥使。晋、赵攻燕，梁救燕，击赵深州，围蓚县，存审与史建瑭军下博，击走梁军，迁领邢州团练使。魏博叛梁降晋，存审为前锋，屯临清。庄宗入魏，存审殿军魏县，与刘掞相距于莘西。从庄宗败掞于故元城，阎宝以邢州降，乃以存审为安国军节度使。毛璋以沧州降，徙存审横海，加同中书门下平章事。 
</div>
    <div class="pagination">
<a href="新五代史_page5.html">上一页</a><a href="新五代史.html">1</a><a href="新五代史_page2.html">2</a><a href="新五代史_page3.html">3</a><a href="新五代史_page4.html">4</a><a href="新五代史_page5.html">5</a><span class="current-page">6</span><a href="新五代史_page7.html">7</a><a href="新五代史_page8.html">8</a><a href="新五代史_page9.html">9</a><a href="新五代史_page10.html">10</a><a href="新五代史_page11.html">11</a><span>...</span><a href="新五代史_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
