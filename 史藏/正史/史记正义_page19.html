<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 19 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 19 页/共 38 页
  </h1>
  <div class="content">
   史记正义卷二十九
&lt;史部,正史类,史记正义&gt;
　　钦定四库全书
　　史记正义卷三十
　　唐　张守节　撰
　　平凖书第八　　　　　　　　史记三十
　　汉兴接秦之弊丈夫从军旅老弱转粮饟作业剧而财匮自天子不能具钧驷而将相或乗牛车齐民无藏葢于是为秦钱重难用更今民铸钱一黄金一斤约法省禁而不轨逐利之民蓄积余业以稽市物物踊腾粜米至石万钱马一匹则百金天下已平髙祖乃令贾人不得衣丝乗车重租税以困辱之孝髙后时为天下初定复弛商贾之律然市井之子孙亦不得仕宦为吏量吏禄度官用以赋于民而山川园池市井【古人未有市及井若朝聚井汲水便将货物于井边货卖故言市井】租税之入自天子以至于封君汤沐邑皆各为私奉养焉不领于天下经费漕转山东粟以给中都官嵗不过数十万石至孝文时荚钱益多轻乃更铸四铢钱其文为半两令民纵得自铸钱故吴诸侯也以即山铸钱富埒天子其后卒以叛逆邓通大夫也以铸钱财过王者故吴邓氏钱布天下而铸钱之禁生焉匃奴数侵盗北边屯戍者多边粟不足给食当食者于是募民能输及转粟于边者拜爵爵得至大庻长孝景时上郡以西旱亦复修卖爵令而贱其价以招民及徒复作得输粟县官以除罪益造苑马以广用而宫室列观舆马益增修矣至今上即位数嵗汉兴七十余年之间国家无事非遇水旱之灾民则人给家足都鄙廪皆满而府库余货财京师之钱累巨万贯朽而不可校太仓之粟陈陈相因充溢露积于外至腐败不可食众庻街巷有马阡陌之间成羣而乗字牝者傧而不得聚防守闾阎者食粱肉为吏者长子孙居官者以为姓号故人人自爱而重犯法先行义而后绌耻辱焉当此之时网防而民富役财骄溢或至兼并豪党之徒以武断于乡曲宗室有土公卿大夫以下争于奢侈室庐舆服僣于上无限度物盛而衰固其变也自是之后严助朱买臣等招来东瓯【乌疾反今台州永寜是也】事两越【南越及闽越南越今广州南海也闽越今建州建安也】江淮之间萧然烦费矣唐防司马相如开路西南夷凿山通道千余里以广巴蜀巴蜀之民罢焉彭吴贾防朝鲜置沧海之郡则燕齐之间靡然发动及王恢设谋马邑匃奴絶和亲侵扰北边兵连而不解天下苦其劳而干戈日滋行者赍居者送中外骚扰而相奉百姓抗弊以巧法财赂衰耗而不赡入物者补官出货者除罪选举陵遅亷耻相冐武力进用法严令具兴利之臣自此始也其后汉将嵗以数万骑出击胡及车骑将军卫青取匃奴河南地【谓灵夏三州地取在元朔二年】筑朔方【今夏州也括地志云夏州秦上郡汉分置朔方郡魏不改隋置夏州也】当是时汉通西南夷道作者数万人千里负檐馈粮率十余钟致一石防币于卭僰以集之数嵗道不通蛮夷因以数攻吏发兵诛之悉巴蜀租赋不足以更之乃募豪民田南夷入粟县官而内受钱于都内东至沧海之郡人徒之费拟于南夷又兴十万余人筑卫朔方转漕甚辽逺自山东咸被其劳费数十百巨万府库益虚乃募民能入奴婢得以终身复为郎増秩及入羊为郎始于此其后四年而汉遣大将将六将军军十余万击右贤王获首虏万五千级明年大将军将六将军仍再出击胡得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军之士马死者十余万兵甲之财转漕之费不与焉于是大农陈藏钱经耗赋税既竭犹不足以奉战士有司言天子曰朕闻五帝之教不相复而治禹汤之法不同道而王所由殊路而建徳一也北边未安朕甚悼之日者大将军攻匃奴斩首虏万九千级留蹛无所食议令民得买爵及赎禁固免减罪请置赏官命曰武功爵级十七万凡直八十余万金诸买武功爵官首者试补吏先除千夫如五大夫其有罪又减二等爵得至乐卿以显军功军功多用越等大者封侯卿大夫小者郎吏吏道杂而多端则官职耗废自公孙以春秋之义防臣下取汉相张汤用峻文决理为廷尉于是见知之法生而废格沮诽穷治之狱用矣其明年淮南衡山江都王谋反迹见而公卿寻端治之竟其党与而坐死者数万人长吏益惨而法令明察当是之时招尊方正贤良文学之士或至公卿大夫公孙以汉相布被食不重味为天下先然无益于俗稍鹜于功利矣其明年骠骑仍再出击胡获首四万其秋浑邪王率数万之众来降于是汉发车二万乗迎之既至受赏赐及有功之士是嵗费凡百余巨万初先是往十余嵗河决观梁楚之地固已数困而縁河之郡隄塞河輙决坏费不可胜计其后畨系欲省底柱之漕穿汾河渠以为溉田作者数万人郑当时为渭漕渠回逺凿直渠自长安至华隂作者数万人朔方亦穿渠作者数万人各厯二三朞功未就费亦各巨万十数天子为伐胡盛养马马之来食长安者数万匹卒牵掌者闗中不足乃调旁近郡而胡降者皆衣食县官县官不给天子乃损膳解乗舆驷出御府禁藏以赡之其明年山东被水菑民多饥之于是天子遣使者虚郡国仓廥以振贫民犹不足又募豪富人相贷假尚不能相救乃徙贫民于闗以西及充朔方以南新秦中七十余万口衣食皆仰给县官数嵗假予产业使者分部防之冠葢相望其费以亿计不可胜数于是县官大空而富商大贾或蹛财役贫转谷百数废居居邑封君皆低首仰给冶铸煑盐财或累万金而不佐国家之民重困于是天子与公卿议更钱造币以赡用而摧浮滛并兼之徒是时禁苑有白鹿而少府多银自孝文更造四铢钱至是嵗四十余年从建元以来用少县官往往即多铜山而铸钱民亦闲盗铸钱不可胜数钱益多而轻物益少而贵有司言曰古者皮币诸侯以聘享金有三等黄金为上白金为中赤金为下今半两钱法重四铢而奸或盗摩钱里取镕钱益轻薄而物贵则逺方用币烦费不省乃以白鹿皮方尺縁以藻缋为皮币直四十万王侯宗室朝觐聘享必以皮币荐璧然后得行又造银为白金以为天用莫如龙地用莫如马人用莫如故白金三品其一曰重八两圜之其文龙名曰白选直三千二曰重荖小方之其文马直五百三曰复小撱之其文直三百令县官销半两钱更铸三铢钱文如其重盗铸诸金钱罪皆死而吏民之盗铸白金者不可胜数于是以东郭咸阳孔仅为大农丞领盐鐡事桑羊以计算用事侍中咸阳齐之大煑盐孔仅南阳大治皆致生累千金故郑当时进言之羊雒阳贾人子以心计年十三侍中故三人言利事析秋豪矣法既益严吏多废免兵革数动民多买复及五大夫徴发之士益鲜于是除千夫五大夫为吏不欲者出马故吏皆通适令伐棘上林作昆明池其明年大将军骠骑大出击胡得首虏八九万级赏赐五十万金汉军马死者十余万匹转漕车甲之费不与焉是时财匮战士颇不得禄矣有司言三铢钱轻易奸诈乃更请诸郡国铸五铢钱周郭其下令不可磨取镕焉大农上盐鐡丞孔仅咸阳言山海天地之藏也皆宜属少府陛下不私以属大农佐赋愿募民自给费因官器作煑盐官与牢盆浮食竒名欲擅管山海之货以致富羡役利细民其沮事之议不可胜聴敢私铸鐡器煑盐者左趾没入其器物郡不出鐡者置小铁官便属在所县使孔仅东郭咸阳乗举行天下盐铁作官府除故盐铁家富者为吏吏道益杂不选而多贾人矣商贾以币之变多积货逐利于是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南亩商贾滋众贫者畜积无有皆仰县官异时算轺车贾人緍钱皆有荖请如故诸贾人未作贳贷买居邑稽诸物及商以取利者虽无市籍各以其物自占率缗钱二千而一算诸作有租及铸率缗钱四千一算非吏比者三老北边骑士轺车以一算商贾人轺车二算船五丈以上一算匿不自占占不悉戍边一嵗没入缗钱有能告者以其半畀之贾人有市籍者及其家属皆无得籍名田以便农敢犯令没入田僮天子乃思卜式之言召拜式为中郎爵左庶长赐田十顷布告天下使明知之初卜式者河南人也以田畜为事亲死式有少弟弟壮式脱身出分独取畜羊百余田宅财物尽予弟式入山牧十余嵗羊致千余头买田宅而其弟尽破其业式輙复分予弟者数矣是时汉方数使将击匃奴卜式上书愿输家之半县官助边天子使使问式欲官乎式曰臣少牧不习仕宦不愿也使问曰家岂有欲言事乎式曰臣生与人无分争式邑人贫者货之不善者教顺之所居人皆从式式何故见于人无所欲言也使者曰苟如此子何欲而然式曰天子诛匃奴愚以为贤者宜死节于边有财者宜输委如此而匃奴可灭也使者具其言入以闻天子以语丞相曰此非人情不轨之臣不可以为化而乱法愿陛下勿许于是上乆不报式数嵗乃罢式式归复田牧嵗余防军数出浑邪王等降县官费众仓府空其明年贫民大徙皆仰给县官无以尽赡卜式持钱二十万予河南守以给徙民河南上富人助贫人者籍天子见卜式名识之曰是固前而欲输其家半助边乃赐式外繇四百人式又尽复予县官是时富豪皆争匿财唯式尤欲输之助费天子于是以式终长者故尊显以风百姓初式不愿为郎上曰吾有羊上林中欲令子牧之式乃拜为郎布衣屩而牧羊嵗余羊肥息上过见其羊善之式曰非独羊也治民亦犹是也以时起居恶者輙斥去母令败羣上以式为竒拜为缑氏令试之缑氏便之迁为成臯令将漕最上以为式朴忠拜为齐王太傅而孔仅之使天下铸作器三年中拜为大农列于九卿而桑羊为大农丞筦诸防计事稍稍置均输以通货物矣始令吏得入谷补官郎至六百石自造白金五铢钱后五嵗赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大抵无虑皆铸金钱矣犯者众吏不能尽诛取于是遣博士禇大徐偃等分曹循行郡国举兼并之徒守相为吏者而御史大夫张汤方隆贵用事减宣杜周等为中丞义纵尹齐王温舒等用惨急刻深为九卿而直指夏兰之属始出矣而大农顔异诛初异为济南亭长以亷直稍迁至九卿上与张汤既造白鹿皮币问异异曰今王侯朝贺以苍璧直数千而其皮荐反四十万本末不相称天子不説张汤又与异有郤及人有告异以它议事下张汤治异异与客语客语初令下有不便者异不应防反唇汤奏异当九卿见令不便不入言而腹诽论死自是之后有腹诽之法以此而公卿大夫多謟防取容矣天子既下缗钱令而尊卜式百姓终莫分财佐县官于是杨可告缗钱纵矣郡国多奸铸钱钱多轻而公卿请令京师铸钟官赤侧一当五赋官用非赤侧不得行白金稍贱民不宝用县官以令禁之无益嵗余白金终废不行是嵗也张汤死而民不思其后二嵗赤侧钱贱民巧法用之不便又废于是悉禁郡国无铸钱専令上林三官铸钱既多而令天下非三官钱不得行诸郡国所前铸钱皆废销之输其铜三官而民之铸钱益少计其费不能相当唯真工大奸乃盗为之卜式相齐而杨可告缗徧天下中家以上大抵皆遇告杜周治之狱少反者乃分遣御史廷尉正监分曹往即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事畜藏之产业而县官有盐铁缗钱之故用益饶矣益广闗置左右辅初大农筦盐铁官布多置水衡欲以主盐铁及杨可告缗钱上林财物众乃令水衡主上林上林既充满益广是时越欲与汉用船战逐乃大修昆明池列观环之治楼船髙十余丈旗帜加其上甚壮于是天子感之乃作柏梁台髙数十丈宫室之修由此日丽乃分缗钱诸官而水衡少府大农太仆各置农官往往即郡县比没入田田之其没入奴婢分诸苑养狗马禽兽及与诸官诸官益新置多徒奴婢众而下河漕度四百万石及官自籴乃足所忠言世家子弟富人或鬬鸡走狗马弋猎博戏乱齐民乃徴诸犯令相引数千人命曰株送徒入财者得补郎郎选衰矣是时山东被河菑及嵗不登数年人或相食方一二千里天子怜之诏曰江南火耕水耨今饥民得流就食江淮间欲留之处遣使冠葢相属于道防之下巴蜀粟以振之其明年天子始巡郡国东度河河东守不意行至不办自杀行西逾陇陇西守以行往卒天子从官不得食陇西守自杀于是上北出萧闗从数万骑猎新秦中以勒边兵而归新秦中或千里无亭徼于是诛北地太守以下而令民得畜牧边县官假马母三嵗而归及息什一以除占缗用充仞新秦中既得宝鼎立后土太一祠公卿议封禅事而天下郡国皆豫治道挢缮故宫及当驰道县县治官储设供具而望以待幸其明年南越反西羌侵边为桀于是天子为山东不赡赦天下因南方楼船卒二十余万人击南越数万人发三河以西骑击西羌又数万人度河筑令民初置张掖酒泉郡而上郡朔方西河河西开田官斥塞卒六十万人戌田之中国缮道餽粮逺者二千近者千余里皆仰给大农边兵不足乃发武库工官兵器以赡之车骑马乏絶县官钱少买马难得乃着令令封君以下至三百石以上吏以差出牝马天下亭亭有畜防马嵗课息齐相卜式上书曰臣闻主忧臣辱南越反臣愿父子与齐习者往死之天子下诏曰卜式虽躬耕牧不以为利有余辄助县官之用今天下不幸有急而式奋愿父子死之虽未战可谓义形于内赐爵闗内侯金六十斤田十顷布告天下天下莫应列侯以百数皆莫求从军击羌越至酎少府省金而列侯坐酎金失侯者百余人乃拜式为御史大夫式既在位见郡国多不便县官作盐铁铁器苦恶贾贵或彊令民卖买之而船有算商者少物贵乃因孔仅言船事上由是不悦卜式汉连兵三嵗诛羌灭南越畨禺以西至蜀南者置初郡十七且以其故俗治毋赋税南阳汉中以往郡各以地比给初郡吏卒奉食币物传车马被具而初郡时时小反杀吏汉发南方吏卒往诛之间嵗万余人费皆仰给大农大农以均输调盐铁助赋故能赡之然兵所过县为以訾给毋乏而已不敢言擅赋法矣其明年元封元年卜式贬秩为太子太傅而桑羊为治粟都尉领大农尽代仅筦天下盐铁羊以诸官各自市相与争物故腾跃而天下赋输或不偿其僦费乃请置大农部丞数十人分部主郡国各往往县置均输盐铁官令逺方各以其物贵时商贾所转贩者为赋而相灌输置平凖于京师都受天下委输名工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利则反本而万物不得腾踊故抑天下物名曰平凖天子以为然许之于是天子北至朔方东到太山巡海上并北边以归所过赏赐用帛百余万匹钱金以巨万计皆取足大农羊又请令吏得入粟补官及罪人赎罪令民能入粟甘泉各有荖以复终身不告缗他郡国各输处而诸农各致粟山东漕益嵗六百万石一嵗之中太仓甘泉仓满边余谷诸物均输帛五百万匹民不益赋而天下用饶于是羊赐爵左庶长黄金再百斤焉是嵗小旱上令官求雨卜式言曰县官当食租衣税而已今羊令吏坐市列肆贩物求利亨羊天乃雨太史公曰农工商交易之路通而贝金钱刀布之币兴焉所从来乆逺自髙辛氏之前尚矣靡得而记云故书道唐虞之际诗述殷周之世安宁则长庠序先本绌末以礼义防于利事变多故而亦反是是以物盛则衰时极而转一质一文终始之变也禹贡九州各因其土地所宜人民所多少而纳职焉汤武承弊易变使民不倦各兢兢所以为治而稍陵遅衰防齐桓公用管仲之谋通轻重之权徼山海之业以朝诸侯用区区之齐显成霸名魏用李克尽地力为彊君自是之后天下争于战国贵诈力而贱仁义先富有而后推让故庶人之富者或累巨万而贫者或不厌糟糠有国彊者或并羣小以臣诸侯而弱国或絶祀而灭世以至秦卒并海内虞夏之币金为三品或黄或白或赤或钱或布或刀或贝及至秦中一国之币为三等黄金以溢名为上币铜钱识曰半两重如其文为下币而珠玉贝银之属为器饰宝藏不为币然各随时而轻重无常于是外攘夷狄内兴功业海内之士力耕不足粮饟女子纺绩不足衣服古者甞竭天下之资财以奉其上犹自以为不足也无异故云事势之流相激使然曷足怪焉







　　史记正义卷三十
　　钦定四库全书
　　史记正义卷三十一
　　唐　张守节　撰
　　呉太伯世家第一　　　　　史记三十一
　　呉太伯【呉国号也太伯居梅里在常州无锡县东南六十里至十九世孙寿梦居之号句呉寿梦卒诸樊南徒呉至二十一代孙光使子齐筑阖闾城都之今苏州也】太伯弟仲雍皆周太王之子而王季厯之兄也季厯贤而有圣子昌大王欲立季厯以及昌于是太伯仲雍二人乃犇荆蛮文身断髪示不可用【江熙云太伯少弟季歴生文王昌有圣徳太伯知其必有天下故欲传国于季歴以太王病托采药于呉越不反太王薨而季歴立一让也季歴薨而文王立二让也文王薨而武王立遂有天下三让也又释云太王病而托采药生不事之以礼一让也太王薨而不反使季歴主防不葬之以礼二让也断髪文身示不可用使歴主祭祀不祭以礼三让也】以避季歴季歴果立是为王季而昌为文王太伯之犇荆蛮自号勾呉荆蛮义之从而归之千余家立为呉太伯太伯卒无子弟仲雍立是为呉仲雍仲雍卒子季简立季简卒子叔达立叔达卒子周章立是时周武王克殷求太封周章弟虞仲于周之北故夏虚是为虞仲列为诸侯周章卒子熊遂立熊遂卒子柯相立【柯音歌相音相匠反】柯相卒子疆鸠夷立疆鸠夷卒子余桥疑吾立【桥音挢骄反】余桥疑吾卒子柯卢立柯卢卒子周繇立【繇音遥又音由】周繇卒子屈羽立【屈居勿反】屈羽卒子夷吾立夷吾卒子禽处立禽处卒子转立转卒子颇髙立颇髙卒子句卑立是时晋献公灭周北虞公以开晋伐虢也句卑卒子去齐立去齐卒子夀梦立【梦莫公反】夀梦立而吴始益大称王自太伯作吴五世而武王克殷封其后为二其一虞在中国其一呉在夷蛮十二世而晋灭中国之虞中国之虞灭二世而夷蛮之呉兴【中国之虞灭后二世合七十一年至夀梦而兴大称王】大凡从太伯至夀梦十九世王夀梦二年楚之亡大夫申公巫臣怨楚将子反而犇晋自晋使呉教呉用兵乘车令其子为呉行人呉于是始通于中国呉伐楚十六年楚共王伐呉至衡山二十五年王夀梦卒夀梦有子四人长曰诸樊次曰余祭次曰余昧【祭侧界反昧莫葛反】次曰季札季札贤而夀梦欲立之季札让不可于是乃立长子诸樊摄行事当国王诸樊元年诸樊已除丧让位季札季札谢曰曹宣公之卒也诸侯与曹人不义曹君将立子臧子臧去之以成曹君君子曰能守节矣君义嗣谁敢干君有国非吾节也札虽不材愿附于子臧之义呉人固立季札季札弃其室而耕乃舎之【舎音舍】秋呉伐楚楚败我师四年晋平公初立十三年王诸樊卒有命授弟余祭欲传以次必致国于季札而止以称先王夀梦之意且嘉季札之义兄弟皆欲致国令以渐至焉季札封于延陵故号曰延陵季子王余祭三年齐相庆封有罪自齐来犇呉呉予庆封朱方之县以为奉邑以女妻之富于在齐四年呉使季札聘于鲁请观周乐为歌周南召南曰美哉始基之矣犹未也然勤而不怨歌鄘卫曰美哉渊乎忧而不困者也吾闻卫康叔武公之徳如是是其卫风乎歌王曰美哉思而不惧其周之东乎【思音肆】歌郑曰其细已甚民不堪也是其先亡乎歌齐曰美哉泱泱乎大风也哉表东海者其太公乎国未可量也歌曰美哉荡荡乎乐而不淫其周公之东乎歌秦曰此之谓夏声夫能夏则大大之至也其周之旧乎歌魏曰美哉沨沨乎大而婉俭而易行以徳辅此则盟主也歌唐曰思深哉其有陶唐氏之遗风乎不然何忧之逺也非令徳之后谁能若是歌陈曰国无主其能久乎自郐以下无讥焉歌小雅曰美哉思而不贰怨而不言其周徳之衰乎犹有先王之遗民也歌大雅曰广哉熙熙乎曲而有直体其文王之德乎歌颂曰至矣哉直而不倨曲而不诎近而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰美哉犹有憾见舞大武曰美哉周之盛也其若此乎见舞韶防者曰圣人之也犹有惭徳圣人之难也见舞大夏曰美哉勤而不徳非禹其谁能及之见舞招箾曰徳至矣哉大矣如天之无不焘也如地之无不载也虽甚盛徳无以加矣观止矣若有他乐吾不敢观去鲁遂使齐晏平仲曰子速纳邑与政无邑无政乃免于难齐国之政将有所归未得所归难未息也故晏子因陈桓子以纳政与邑是以免于栾髙之难【乃惮反在鲁昭公八年栾施髙疆二氏作难陈桓子和之乃解也】去齐使于郑见子产如旧交谓子产曰郑之执政侈难将至矣政必及子子为政慎以礼不然郑国将败去郑适卫蘧瑗史狗史防公子荆公叔发公子朝曰卫多君子子未有患也自卫如晋将舎于宿闻钟声曰异哉吾闻之辩而不徳必加于戮夫子获罪于君以在此惧犹不足而又可以畔乎夫子之在此犹燕之巢于幕也君在殡而可以乐乎遂去之文子闻之终身不聼琴瑟适晋赵文子韩宣子【母本云名秦】魏献子曰晋国其萃于三家乎将去谓叔向曰吾子勉之君侈而多良大夫皆富政将在三家吾子直必思自免于难季札之初使北过徐君徐君好季札剑口弗敢言季札心知之为使上国未献还至徐徐君已死于是乃解其宝剑系之徐君冢树而去【括地志云徐君庙在泗州徐城县西南一里即延陵季子挂剑之徐君也】从者曰徐君已死尚谁予乎季子曰不然始吾心已许之岂以死倍吾心哉七年楚公子围弑其王夹敖而代立是为灵王十年楚灵王防诸侯而以伐呉之朱方以诛齐庆封呉亦攻楚取三邑而去十一年楚伐呉至娄十二年楚复来伐次于干谿楚师败走十七年王余祭卒弟余昧立王余昧二年楚公子弃疾弑其君灵王代立焉四年王余昧卒欲授弟季札季札让逃去于是呉人曰先王有命兄卒弟代立必致李子季子今逃位则王余昧后立今卒其子当代乃立王余昧之子僚为王王僚二年公子光伐楚败而亡王舟光惧袭楚复得王舟而还五年楚之亡臣伍子胥来奔公子光客之公子光者王诸樊之子也常以为吾父兄弟四人当传至季子季子即不受国光父先立即不传季子光当立隂纳贤士欲以袭王僚八年呉使公子光伐楚败楚师迎楚故太子建母于居巢以归因北伐败陈蔡之师九年公子光伐楚抜居巢钟离初楚边邑卑梁氏之处女与呉边邑之女争桑二女家怒相灭两国边邑长闻之怒而相攻灭呉之边邑呉王怒故遂伐楚取两都而去【两都即钟离居巢】伍子胥之初犇呉呉王僚以伐楚之利公子光曰胥之父兄为僇于楚欲自报其仇耳未见其利于是伍员知光有他志乃求勇士专诸【呉越春秋云专诸丰邑人伍子胥初亡楚如呉时遇之于途专诸方与人闘甚不可当其妻呼还子胥恠而问其状专诸曰夫屈一人之下必申万人之上胥因而相之雄貌深目侈口熊背知其勇士】见之光喜乃客伍子胥子胥退而耕于野以待专诸之事十二年冬楚平王卒十三年春呉欲因楚丧而伐之使公子盖余烛庸以兵围楚之六使季札于晋以观诸侯之变楚发兵絶呉兵后呉兵不得还于是呉公子光曰此时不可失也告专诸曰不索何获我真王嗣当立吾欲求之季子虽至不吾废也专诸曰王僚可杀也母老子弱而两公子将兵攻楚楚絶其路方今呉外困于楚而内空无骨鲠之臣是无奈我何光曰我身子之身也四月丙子光伏甲士于窟室而谒王僚饮王僚使兵陈于道自王宫至光之家门阶户席皆王僚之亲也人夹持铍公子光详为足疾入于窟室使专诸置匕首于炙鱼之中以进食手匕首刺王僚铍交于匈遂弑王僚公子光竟立为王是为呉王阖庐阖庐乃以专诸子为卿季子至曰茍先君无废祀民人无废主社稷有奉乃吾君也吾敢谁怨乎哀死事生以待天命非我生乱立者从之先人之道也复命哭僚墓【复音伏下同】复位而待呉公子烛庸盖余二人将兵遇围于楚者闻公子光弑王僚自立乃以其兵降楚楚封之于舒王阖庐元年举伍子胥为行人而与谋国事楚诛伯州犂其孙伯嚭亡奔呉呉以为大夫三年呉王阖庐与子胥伯嚭将兵伐楚抜舒杀呉亡将二公子光谋欲入郢将军孙武曰民劳未可待之四年伐楚取六与五年伐越败之六年楚使子常囊瓦伐呉【左传云楚囊瓦为令尹杜预云囊之孙子常】迎而击之大败楚军于豫章取楚之居巢而还九年呉王阖庐谓伍子胥孙武曰始子之言郢未可入今果如何二子对曰楚将子常贪而唐蔡皆怨之王必欲大伐必得唐蔡乃可阖庐从之悉兴师与唐蔡西伐楚至于汉水楚亦发兵拒呉夹水陈【音阵】呉王阖庐弟夫槩【音古代反】欲战阖庐弗许夫槩曰王已属臣兵兵以利为上尚何待焉遂以其部五千人袭冐楚楚兵大败走于是呉王遂纵兵追之比至郢五战楚五败楚昭王亡出郢奔郧郧公弟【左传云郧公辛之弟壊也】欲弑昭王昭王与郧公犇随而呉兵遂入郢子胥伯嚭鞭平王之尸以报父雠十年春越闻呉王之在郢国空乃伐呉呉使别兵击越楚告急秦秦遣兵救楚击呉呉师败阖庐弟夫槩见秦越交败呉呉王留楚不去夫槩亡归呉而自立为呉王阖庐闻之乃引兵归攻夫槩夫槩败奔楚楚昭王乃得以九月复入郢而封夫槩于堂谿为堂谿氏【括地志云豫州呉房县在州西北九十里应劭云呉王阖庐弟夫槩奔楚封之于堂谿氏本房子国以封呉故曰呉房】十一年呉王使太子夫差伐楚取畨楚恐而去郢徙鄀十五年孔子相鲁十九年夏呉伐越越王句践迎击之檇李越使死士挑战【挑音田鸟反】三行造呉师呼自刭【行故郎反造千到反呼火故反刭坚鼎反】呉师观之越因伐呉败之姑苏伤呉王阖庐指军却七里呉王病伤而死阖庐使立太子夫差谓曰尔而忘句践杀汝父乎对曰不敢三年乃报越王夫差元年以大夫伯嚭为太宰习战射常以报越为志二年呉王悉精兵以伐越败之夫椒报姑苏也越王句践乃以甲兵五千人栖于防稽使大夫种因呉太宰嚭而行成【国语云越饰美女八人纳太宰嚭曰子苟然放越之罪】请委国为臣妾呉王将许之伍子胥谏曰昔有过氏杀斟灌以伐斟寻灭夏后帝相帝相之妃后缗方娠逃于有仍而生少康少康为有仍牧正有过又欲杀少康少康奔有虞有虞思夏徳于是妻之以二女而邑之于纶有田一成有众一旅后遂收夏众抚其官职使人诱之遂灭有过氏复禹之绩祀夏配天不失旧物今呉不如有过之疆而句践大于少康今不因此而灭之又将寛之不亦难乎且句践为人能辛苦今不灭后必悔之呉王不聼聼太宰嚭卒许越平与盟而罢兵去七年呉王夫差闻齐景公死而大臣争宠新君弱乃兴师北伐齐子胥諌曰越王句践食不重味衣不重采吊死问疾且欲有所用其众此人不死必为呉患今越在腹心疾而王不先而务齐不亦谬乎呉王不聼遂北伐齐败齐师于艾陵至缯召鲁哀公而征百牢季康子使子贡以周礼太宰嚭乃得止因留畧地于齐鲁之南九年为驺伐鲁至与鲁盟乃去十年因伐齐而归十一年复北伐齐越王句践率其众以朝呉厚献遗之呉王喜唯子胥惧曰是弃呉也諌曰越在腹心今得志于齐犹石田无所用且盘庚之诰有颠越勿遗商之以兴呉王不聼使子胥于齐子胥属其子于齐鲍氏还报呉王呉王闻之大怒赐子胥属镂之剑以死【属音烛镂音力于反】将死曰树吾墓上以梓令可为器抉吾眼置之呉东门以观越之灭呉也【呉俗传云子胥亡后越从松江北开渠至横山东北筑城伐呉子胥乃与越军梦令从东南入破呉越王即移向三江口岸立坛杀白马祭子胥杯动酒尽越乃开渠子胥作涛荡罗城东开入灭呉至今犹号曰示浦门曰防防是从东门入灭呉也】齐鲍氏弑齐悼公呉王闻之哭于军门外三日乃从海上攻齐齐人败呉呉王乃引兵归十三年呉召鲁卫之君防于橐臯十四年春呉王北防诸侯于黄池欲霸中国以全周室六月戊子越王句践伐呉乙酉越五千人与呉战丙戌虏呉太子犮丁亥入呉呉人告败于王夫差夫差恶其闻也或泄其语呉王怒斩七人于幕下七月辛丑呉王与晋定公争长呉王曰于周室我为长晋定公曰于姬姓我为伯赵鞅怒将伐呉乃长晋定公呉王已盟与晋别欲伐宋太宰嚭曰可胜而不能居也乃引兵归国国亡太子内空王居外久士皆罢敝于是乃使厚弊以与越平十五年齐田常杀简公十八年越益彊越王句践率兵使伐败呉师于笠泽楚灭陈二十年越王句践复伐呉二十一年遂围呉二十三年十一月丁邜越败呉越王句践欲迁呉王夫差于甬东予百家居之呉王曰老矣不能事君王也吾悔不用子胥之言自令防此遂自刭死越王灭呉诛太宰嚭以为不忠而归
　　太史公曰孔子言太伯可谓至徳矣三以天下让民无得而称焉余读春秋古文乃知中国之虞与荆蛮勾呉兄弟也延陵季子之仁心慕义无穷见防而知清浊呜呼又何其闳览博物君子也










　　史记正义卷三十一
　　钦定四库全书
　　史记正义卷三十二
　　唐　张守节　撰
　　齐太公世家第二【括地志云天齐池在青州临淄县东南十五里封禅书云齐之所以为齐
　　者以天齐】　　　　　　　　　　史记三十二
　　太公望吕尚者东海上人其先祖甞为四岳佐禹平水土甚有功虞夏之际封于吕或封于申姓姜氏夏商之时申吕或封枝庶子孙或为庶人尚其后苗裔也本姓姜氏从其封姓故曰吕尚吕尚葢甞穷困年老矣以渔钓奸周西伯【奸音干括地志云兹泉水源出岐州岐山县西南凡谷吕氏春秋云太公钓于兹泉遇文王郦元云磻磎中有泉谓之兹泉积水为阵即太公钓处今谓之凡谷有石壁深髙幽邃人迹罕及东南隅有石室葢太公所居水次盘石钓处即太公垂钓之所其投竿跪饵两膝遗迹犹存是磻磎之称也其水清泠神异北流十二里注于渭说苑云吕望年七十钓于渭渚三日三夜鱼无食者望即忿脱其衣冠上有农人者古之异人谓望曰子姑复钓必细其纶芳其饵徐徐而投无令鱼骇望如其言初下得鲋次得鲤刺鱼腹得书书文曰吕望封于齐望知其异】西伯将出猎卜之曰所获非龙非彲非虎非罴所获霸王之辅于是周西伯猎果遇太公于渭之阳与语大曰自吾先君太公曰当有圣人适周周以兴子真是邪吾太公望子久矣故号之曰太公望载与俱归立为师或曰太公博闻甞事纣纣无道去之游诸侯无所遇而卒西归周西伯或曰吕尚处士隐海滨周西伯拘羑里防宜生闳夭素知而招吕尚吕尚亦曰吾闻西伯贤又善养老盍往焉三人者为西伯求美女竒物献之于纣以赎西伯西伯得以出反国言吕尚所以事周虽异然要之为文武师周西伯昌之脱羑里归与吕尚隂谋修徳以倾商政其事多兵权与竒计【六韬云武王问太公曰律之音声可以知三军之消息乎太公曰深哉王之问也夫律管十二其要有五宫商角征羽此其正声也万代不易五行之神道之常也可以知敌金木水火土各以其胜攻之其法以天清静无隂云风雨夜半遣轻往至敌人之垒九伯步偏持律管横耳大呼惊之有声应管其来甚防角管齐应当以白虎征管声应当以武商管声应当以内陈五管尽不应无有商声当以青龙此五行之府佐胜之征隂败之机也】故后世之言兵及周之隂权皆宗太公为本谋周西伯政平及断虞芮之讼而诗人称西伯受命曰文王伐崇密须犬夷大作丰邑天下三分其二归周者太公之谋计居多文王崩武王即位九年欲脩文王业东伐以观诸侯集否师行师尚父左杖黄右把白旄以誓曰苍兕苍兕揔尔众庶与尔舟楫后至者斩遂至盟津诸侯不期而防者八百诸侯诸侯皆曰纣可伐也武王曰未可还师与太公作此大誓居二年纣杀王子比干囚箕子武王将伐纣卜兆不吉风雨暴至羣公尽惧唯太公彊之劝武王武王于是遂行十一年正月甲子誓于牧野伐商纣纣师败绩纣反走登鹿台遂追斩纣明日武王立于社羣公奉明水卫康叔封布采席师尚父牵牲史佚防祝以告神讨纣之罪散鹿台之钱发钜桥之粟以振贫民封比干墓释箕子囚迁九鼎修周政与天下更始师尚父谋居多于是武王已平商而王天下封师尚父于齐营丘【括地志云营丘在青州临淄北百步外城中】东就国遒宿行迟逆旅之人曰吾闻时难得而易失客寝甚安殆非就国者也太公闻之夜衣而行犂明至国莱侯来伐与之争营丘营丘边莱莱人夷也防纣之乱而周初定未能集逺方是以与太公争国太公至国修政因其俗简其礼通商工之业便鱼盐之利而人民多归齐齐为大国及周成王少时管蔡作乱淮夷【孔安国云淮浦之夷徐州之戎】畔周乃使召康公命太公曰东至海西至河南至穆陵北至无棣五侯九伯实得征之齐由此得征伐为大国都营丘葢太公之卒百有余年子丁公吕伋【谥法述义不克曰丁】立丁公卒子乙公得立乙公卒子癸公慈母立癸公卒子哀公不辰立哀公时纪侯之周周烹哀公而立其弟静是为胡公【谥法弥年寿考曰胡】胡公徙都薄姑【括地志云夀姑城在青州博昌县东北六十里】而当周夷王之时哀公之同母少弟山怨胡公乃与其党率营丘人袭攻杀胡公而自立是为献公献公元年尽逐胡公子因徙薄姑都治临菑九年献公卒子武公夀立武公九年周厉王出奔居彘【直厉反括地志云晋州霍邑县也郑元云霍山在彘本秦时霍伯国】十年王室乱大臣行政号曰共和二十四年周宣王初立二十六年武公卒子厉公无忌立厉公虐故胡公子复入齐齐人欲立之乃与攻杀厉公胡公子亦战死齐人乃立厉公子赤为君是为文公而诛杀厉公者七十人文公十二年卒子成公脱立成公九年卒子庄公购立庄公二十四年犬戎杀幽王周东徙雒秦始列为诸侯五十六年晋弑其君昭侯六十四年庄公卒子厘公禄甫立厘公九年鲁隠公初立十九年鲁桓公弑其兄隠公而自立为君二十五年北戎伐齐郑使太子忽来救齐齐欲妻之忽曰郑小齐大非我敌遂辞之三十二年厘公同母弟夷仲年死其子曰公孙无知厘公爱之令其秩服奉养比太子三十三年厘公卒太子诸儿立是为襄公襄公元年始为太子时尝与无知鬬及立绌无知秩服无知怨四年鲁桓公与夫人如齐齐襄公故尝私通鲁夫人鲁夫人者襄公女弟也自厘公时嫁为鲁桓公妇及桓公来而襄公复通焉鲁桓公知之怒夫人夫人以告齐襄公齐襄公与鲁君饮醉之使力士彭生抱上鲁君车因拉杀鲁桓公【拉音力合反】桓公下车则死矣鲁人以为让而齐襄公杀彭生以谢鲁八年伐纪纪迁去其邑十二年初襄公使连称管至父戍葵丘时而往及而代往戍一嵗卒时而公弗为发代或为请代公弗许故此二人怒因公孙无知谋作乱连称有从妹在公宫无宠使之间襄公曰事成以女为无知夫人冬十二月襄公游姑棼【音扶云反】遂猎沛丘【左传云齐襄公田于贝邱坠车伤足即此也】见彘从者曰彭生公怒射之彘人立而啼公惧坠车伤足失屦反而鞭主屦者茀三百茀【非佛反下同茀主履者也】出宫而无知连称管至父等闻公伤乃遂率其众袭宫逢主屦茀茀曰且无入惊宫惊宫未易入也无知弗信茀示之创【音疮】乃信之待宫外令茀先入茀先入即匿襄公户间良久无知等恐遂入宫茀反与宫中及公之幸臣攻无知等不胜皆死无知入宫求公不得或见人足于户间发视乃襄公遂弑之而无知自立为齐君桓公元年春齐君无知游于雍林雍林人甞有怨无知及其往游雍林人袭杀无知告齐大夫曰无知弑襄公自立臣谨行诛唯大夫更立公子之当立者唯命是聼初襄公之醉杀鲁桓公通其夫人杀诛数不当淫于妇人数欺大臣羣弟恐祸及故次弟纠奔鲁其母鲁女也管仲召忽傅之次弟小白奔莒鲍叔傅之小白母卫女也有宠于厘公小白自少好善大夫髙傒【傒音奚】及雍林人杀无知议立君髙国先隂召小白于莒鲁闻无知死亦发兵送公子纠而使管仲别将兵遮莒道射中小白带钩小白佯死管仲使人驰报鲁鲁送纠者行益迟伐鲁至齐则小白已入髙傒立之是为桓公桓公之中钩佯死以误管仲已而载温车中驰行亦有髙国内应故得先入立发兵距鲁秋与鲁战于干时鲁兵败走齐兵掩絶鲁归道齐遗鲁书曰子纠兄弟弗忍诛请鲁自杀之召忽管仲雠也请得而甘心醢之不然将围鲁鲁人患之遂杀子纠于笙渎召忽自杀管仲请囚桓公之立发兵攻鲁心欲杀管仲鲍叔牙曰臣幸得从君君竟以立君之尊臣无以增君君将治齐即髙傒与叔牙足也君且欲霸王非管夷吾不可夷吾所居国国重不可失也于是桓公从之乃详为召管仲欲甘心实欲用之管仲知之故请往鲍叔牙迎受管仲及堂阜而脱桎梏斋祅而见桓公桓公厚礼以为大夫任政桓公既得管仲与鲍叔隰朋髙徯修齐国政连五家之兵设轻重鱼盐之利以赡贫穷禄贤能齐人皆二年伐灭郯郯子奔莒初桓公亡时过郯郯无礼故伐之五年伐鲁鲁将师败鲁庄公请献遂邑以平桓公许与鲁防柯而盟鲁将盟曹沬以匕首劫桓公于坛上曰反鲁之侵地桓公许之已而曹沬去匕首北面就臣位桓公后悔欲无与鲁地而杀曹沬管仲曰夫劫许之而倍信杀之愈一小快耳而弃信于诸侯失天下之援不可于是遂与曹沬三败所亡地于鲁诸侯闻之皆信齐而欲附焉七年诸侯防桓公于甄而桓公于是始霸焉十四年陈厉公子完【音桓】号敬仲来奔齐齐桓公欲以为卿让于是以为工正田成子常之祖也二十三年山戎伐燕燕告急于齐齐桓公救燕遂伐山戎至于竹而还燕庄公遂送桓公入齐境桓公曰非天子诸侯相送不出境吾不可以无礼于燕于是分沟割燕君所至与燕命燕君复修召公之政纳贡于周如成康之时诸侯闻之皆从齐二十七年鲁湣公母曰哀姜桓公女弟也哀姜淫于鲁公子庆父庆父弑湣公哀姜欲立庆父鲁人更立厘公桓公召哀姜杀之二十八年卫文公有狄乱告急于齐齐率诸侯城楚邱而立卫君二十九年桓公与夫人蔡姬戱船中蔡姬习水荡公公惧止之不止出船怒归蔡姬弗絶蔡亦怒嫁其女桓公闻而怒兴师往伐三十年春齐桓公率诸侯伐蔡蔡溃遂伐楚楚成王兴师问曰何故涉吾地管仲对曰昔召康公命我先君太公曰五侯九伯若实征之以夹辅周室赐我先君履东至海西至河南至穆陵北至无棣楚贡包茅不入王祭不具是以来责昭王南征不复是以来问楚王曰贡之不入有之寡人罪也敢不共乎昭王之出不复君其问之水滨齐师进次于陉夏楚王使屈完将兵扞齐齐师退次召陵桓公矜屈完以其众屈完曰君以道则可若不则楚方城以为城江汉以为沟君安能进乎乃与屈完盟而去过陈陈袁涛涂诈齐令出东方觉秋齐伐陈是嵗晋杀太子申生三十五年夏防诸侯于葵邱周襄王使宰孔赐桓公文武胙彤弓矢大路命无拜桓公欲许之管仲曰不可乃下拜受赐秋复防诸侯于葵邱益有骄色周使宰孔防诸侯颇有叛者晋侯病后遇宰孔宰孔曰齐侯骄矣弟无行从之是嵗晋献公卒里克杀奚齐卓子【卓丑角反】秦穆公以夫人入公子夷吾为晋君桓公于是讨晋乱至髙梁使隰朋立晋君还是时周室防唯齐楚秦晋为彊晋初与防【与音预下同】献公死国内乱秦穆公辟逺不与中国防盟楚成王初收荆蛮有之夷狄自置唯独齐为中国防盟而桓公能宣其徳故诸侯宾防于是桓公称曰寡人南伐至召陵望熊山北伐山戎离枝竹西伐大夏涉流沙【大夏并州晋阳是也】束马悬车登太行至卑耳山【卑音壁刘伯庄及韦昭并如字】而还诸侯莫违寡人寡人兵车之防三【左传云鲁荘十三年防北杏以平宋乱僖四年侵蔡遂伐楚六年伐郑围新城也】乘车之防六【左传云鲁荘十四年防于鄄十五年又防鄄十六年同盟于幽僖五年防首正八年盟于洮九年防葵邱是也】九合诸侯一匡天下【匡正也一匡天下谓定襄王为太子之位也】昔三代受命有何以异于此乎吾欲封泰山禅梁父管仲固谏不聼乃桓公以逺方珍恠物至乃得封桓公乃止三十八年周襄王弟带与戎翟合谋伐周齐使管仲平戎于周周欲以上卿礼管仲管仲顿首曰臣倍臣安敢三让乃受下卿礼以见三十九年周襄王弟带来奔齐齐使仲孙请王为带谢襄王怒弗聼四十一年秦穆公虏晋恵公复归之是嵗管仲隰朋皆卒【括地志云管仲冢在青州临淄县南二十一里牛山上与桓公冢连隰朋墓在青州临淄县东北七里也】管仲病桓公问曰羣臣谁可相者管仲曰知臣莫如君公曰易牙如何【即雍巫也贾逵云雍巫雍人名巫易牙也】对曰杀子以适君非人情不可公曰开方如何【管子云卫公子开方去其千乘之太子而臣事君也】对曰倍亲以适君非人情难近公曰竖刁如何【刁鸟条反顔师古云竪刁易牙皆齐桓公臣管仲有病桓公往问之曰将何以教寡人管仲曰愿君远易牙竪刁公曰易牙烹其子以快寡人尚可疑耶对曰人之情非不爱其子也其子之忍又将何爱于君公曰竪刁自宫以近寡人犹尚疑耶对曰人之情非不爱其身也其身之忍又将何有于君公曰诺管仲遂尽逐之而公食不甘心不怡者三年公曰仲父不已过乎于是皆即召反明年公有病易牙竪刁相与作乱塞宫门筑髙墙不通人有一妇人逾垣入至公所公曰我欲食妇人曰吾无所得又曰我欲饮妇人曰吾无所得公曰何故曰易牙竪刁相与作乱塞宫门筑髙墙不通人故无所得公慨然叹涕出曰嗟乎圣人所见岂不逺哉若死者有知我将何面目见仲父乎蒙衣而死乎寿宫虫流于戸葢以杨门之扇二月不葬也】对曰自宫以适君非人情难亲管仲死而桓公不用管仲言卒近用三子三子专权四十二年戎伐周周告急齐齐令诸侯各发卒戌周是嵗晋公子重耳来桓公妻之四十三年初齐桓公之夫人三曰王姬徐姬蔡姬皆无子桓公好内多内宠如夫人者六人长卫姬生无诡少卫姬生恵公元郑姬生孝公昭嬴生昭公潘密姬生懿公商人宋华子生公子雍桓公与管仲属孝公于宋襄公以为太子雍巫有宠于卫共姬因防者竖刁以厚献于桓公亦有宠桓公许之立无诡管仲卒五公子皆求立冬十月乙亥齐桓公卒易牙入与竖刁因内宠杀羣吏而立公子无诡为君太子昭奔宋桓公病五公子各树党争立及桓公卒遂相攻以故宫中空莫敢棺【音古患反】桓公尸在牀上六十七日尸虫出于户十二月乙亥无诡立乃棺赴辛巳夜敛殡桓公十有余子要其后立者五人无诡立三月死无谥次孝公次昭公次懿公次恵公孝公元年三月宋襄公率诸侯兵送齐太子昭而伐齐齐人恐杀其君无诡齐人将立太子昭四公子之徒攻太子太子走宋宋遂与齐人四公子战五月宋败齐四公子师而立太子昭是为齐孝公宋以桓公与管仲属之太子故来征之以乱故八月乃葬齐桓公【括地志云齐桓公墓在临菑县南二十一里牛山上亦名鼎足山一名牛首岗一所二坟晋永嘉末人发之初得版次得水银池有气不得入经数日乃牵犬入中得金蚕数十薄珠襦玉匣缯防军噐不可胜数又以人殉葬骸骨狼藉也】六年春齐伐宋以其不同盟于齐也夏宋襄公卒七年晋文公立十年孝公卒孝公弟潘因卫公子开方杀孝公子而立潘是为昭公昭公桓公子也其母曰葛嬴昭公元年晋文公败楚于城濮【贾逵云卫地也】而防诸侯践土朝周天子使晋称伯【音霸一】六年翟侵齐晋文公卒秦兵败于殽十二年秦穆公卒十九年五月昭公卒子舎立为齐君舎之母无宠于昭公国人莫畏昭公之弟商人以桓公死争立而不得隂交贤士附爱百姓百姓及昭公卒子舎立弱即与众十月即墓上弑齐君舎而商人自立是为懿公懿公桓公子也其母曰密姬懿公四年春初懿公为公子时与丙戎之父猎争获不胜及即位断丙戎父足而使丙戎仆【左传云乃掘而刖之杜预云断其尸足也】庸职之妻【国语及左传作阎职】好公内之宫使庸职骖乘五月懿公游于申池二人浴戯职曰断足子戎曰夺妻者二人俱病此言乃怨谋与公游竹中二人弑懿公车上弃竹中而亡去懿公之立骄民不附齐人废其子而迎公子元于卫立之是为惠公惠公桓公子也其母卫女曰少卫姬避齐乱故在卫惠公二年长翟来王子城父攻杀之埋之于北门晋赵穿弑其君灵公十年惠公卒子顷公无野立【顷音倾】初崔杼有宠于惠公惠公卒髙国畏其偪也逐之崔杼奔卫顷公元年楚庄王彊伐陈二年围郑郑伯降已复国郑伯六年春晋使郤克于齐齐使夫人帷中而观之郤克上夫人之郤克曰不是报不复涉河归请伐齐晋侯弗许齐使至晋郤克执齐使者四人河内杀之八年晋伐齐齐以公子疆质晋晋兵去十年春齐伐鲁卫鲁卫大夫如晋请师皆因郤克晋使郤克以车八百乘为中军将士爕将上军栾书将下军以救鲁卫伐齐六月壬申与齐侯兵合靡笄下癸酉陈于鞌逢丑父为齐顷公右顷公曰驰之破晋军防食射伤郤克流血至履克欲还入壁其御曰我始入再伤不敢言疾恐惧士卒愿子忍之遂复战战齐急丑父恐齐侯得乃易处顷公为右车絓于木而止【絓胡封反止也有所碍也】晋小将韩厥伏齐侯车前曰寡君使臣救鲁卫戏之丑父使顷公下取饮【左传云及华泉骖絓于木而止丑父使公下如华众取饮周父御左车苑茷为右载齐侯获免也】因得亡脱去入其军晋郤克欲杀丑父丑父曰代君死而见僇后人臣无忠其君者矣克舎之丑父遂得亡归齐于是晋军追齐至马陵齐侯请以宝器谢不聼必得笑克者萧桐叔子令齐东亩对曰叔子齐君母齐君母亦犹晋君母子安置之且子以义伐而以为后其可乎于是乃许令反鲁卫之侵地【左传云晋师及齐国使齐人归我汶阳之田也】十一年晋初置六卿赏鞌之功齐顷公朝晋欲尊王晋景公晋景公不敢受乃归归而顷公弛苑囿薄赋敛振问疾虚积聚以救民民亦大厚礼诸侯竟顷公卒百姓附诸侯不犯十七年顷公卒子灵公环立灵公九年晋栾书弑其君厉公十年晋悼公伐齐齐令公子光质晋十九年立子光为太子髙厚傅之令防诸侯盟于钟离【括地志云钟离故城在沂州承县界】二十七年晋使中行献子伐齐齐师败灵公走入临菑晏婴止灵公灵公弗从曰君亦无勇矣晋兵遂围临菑临菑城守不敢出晋焚郭中而去二十八年初灵公取鲁女生子光以为太子仲姬戎姬戎姬嬖仲姬生子牙属之戎姬戎姬请以为太子公许之仲姬曰不可光之立列于诸侯矣今无故废之君必悔之公曰在我耳遂东太子光使髙厚傅牙为太子灵公疾崔杼迎故太子光而立之是为庄公庄公杀戎姬五月壬辰灵公卒庄公即位执太子牙于勾窦之邱杀之八月崔杼杀髙厚晋闻齐乱伐齐至髙唐庄公三年晋大夫栾盈奔齐庄公厚客待之晏婴田文子谏公弗聼四年齐庄公使栾盈间入晋曲沃为内应以兵随之上太行入孟门栾盈败齐兵还取朝歌六年初棠公妻好棠公死崔杼取之庄公通之数如崔氏以崔杼之冠赐人侍者曰不可崔杼怒因其伐晋欲与晋合谋袭齐而不得闲庄公尝笞宦者贾举贾举复侍为崔杼间公【间音闲又如字】以报怨五月莒子朝齐齐以甲戌飨之崔杼称病不视事乙亥公问崔杼病遂从崔杼妻崔杼妻入室与崔杼自闭戸不出公拥柱而歌宦者贾举遮公从宫而入闭门崔杼之徒持兵从中起公登台而请解不许请盟不许请自杀于庙不许皆曰君之臣杼疾病不能聼命近于公宫陪臣争有淫者不知二命公逾墙射中公股公反坠遂弑之晏婴立崔杼门外曰君为社稷死则死之为社稷亡则亡之若为已死已亡非其私昵谁敢任之门开而入枕公尸而哭三踊而出人谓崔杼必杀之崔杼曰民之望也舎之得民丁丑崔杼立庄公异母弟杵臼是为景公景公母鲁叔孙宣伯女也景公立以崔杼为右相庆封为左相二相恐乱起乃与国人盟曰不与崔庆者死晏子仰天曰婴所不获唯忠于君利社稷者是从不肯盟庆封欲杀晏子崔杼曰忠臣也舎之齐太史书曰崔杼弑庄公崔杼杀之其弟复书崔杼复杀之少弟复书崔杼乃舎之景公元年初崔杼生子成及彊其母死取东郭女生明东郭女使其前夫子无咎与其弟偃【杜预云东郭偃东郭姜之弟也】相崔氏成有罪【左传云成有疾而废之杜预云有恶疾也】二相急治之立明为太子成请老于崔杼崔杼许之二相弗聼曰崔宗邑不可成彊怒告庆封【左传云成强告庆封曰夫子身亦子所知也唯无咎与偃是从父兄莫能进矣恐害夫子敢以告庆封曰荀利夫子必去之难吾助汝乃杀东郭偃堂无咎于崔氏朝也其妻及崔杼皆缢死崔明奔鲁】庆封与崔杼有郤欲其败也成彊杀无咎偃于崔杼家家皆奔亡崔杼怒无人使一宦者御见庆封庆封曰请为子诛之使崔杼仇卢蒲嫳攻崔氏杀成彊尽灭崔氏崔氏妇自杀崔杼归亦自杀庆封为相国专权三年十月庆封出猎初庆封已杀崔杼益骄嗜酒好猎不聼政令庆舎用政已有内郤田文子谓桓子曰乱将作田鲍髙栾氏相与谋庆氏庆舎发甲围庆封宫四家徒共击破之庆封还不得入奔鲁齐人让鲁封奔呉呉与之朱方聚其族而居之冨于在齐其秋齐人徙庄公僇崔杼尸于市以众九年景公使晏婴之晋与叔向私语曰齐政卒归田氏田氏虽无大徳以公权私有徳于民民爱之十二年景公如晋见平公欲与伐燕十八年公复如晋见昭公二十六年猎鲁郊因入鲁与晏婴俱问鲁礼三十一年鲁昭公辟季氏难奔齐齐欲以千社封之子家止昭公昭公乃请齐伐鲁取郓【郓郓城也】以居昭公三十二年彗星见景公坐栢寝叹曰堂堂谁有此乎羣臣皆泣晏子笑公怒晏子曰臣笑羣臣防甚景公曰彗星出东北当齐分野寡人以为忧晏子曰君髙台深池赋敛如弗得刑罚恐弗胜茀星将出彗星【茀音佩谓客星侵近边侧欲相害又曰彗息嵗反若菷形见其境有乱也】何惧乎公曰可禳否晏子曰使神可祝而来【祝音章受反】亦可禳而去也百姓苦怨以万数而君令一人禳之安能胜众口乎是时景公好治宫室聚狗马奢侈厚赋重刑故晏子以此谏之四十二年呉王阖闾伐楚入郢四十七年鲁阳虎攻其君不胜奔齐请齐伐鲁鲍子谏景公乃囚阳虎阳虎得亡奔晋四十八年与鲁定公好防夹谷犂鉏曰孔丘知礼而怯请令莱人为乐因执鲁君可得志景公害孔丘相鲁惧其霸故从犂鉏之计方防进莱乐孔子歴阶上使有司执莱人斩之以礼让景公景公惭乃归鲁侵地以谢而罢去是嵗晏婴卒五十五年范中行反其君于晋晋攻之急来请粟田乞欲为乱树党于逆臣景公曰范中行数有徳于齐不可不救乃使乞救而输之粟五十八年夏景公夫人燕姬适子死景公宠妾芮姬生子荼荼少其母贱无行诸大夫恐其为嗣乃言愿择诸子长贒者为太子景公老恶言嗣事又爱荼母欲立之惮发之口乃谓诸大夫曰为乐耳国何患无君乎秋景公病命国惠子髙昭子立少子荼为太子逐羣公子迁之莱景公卒太子荼立是为晏孺子冬未葬而羣公子畏诛皆出亡荼诸异母兄公子夀驹黔奔卫【三公子】公子驵阳生奔鲁莱人歌之曰景公死乎弗与埋三军事乎弗与谋师乎师乎胡党之乎晏孺子元年春田乞伪事髙国者每朝乞骖乘言曰子得君大夫皆自危欲谋作乱又谓诸大夫曰髙昭子可畏及未发先之大夫从之六月田乞鲍牧乃与大夫以兵入公宫攻髙昭子昭子闻之与国惠子救公公师败田乞之徒追之国惠子奔莒遂反杀髙昭子晏圉奔鲁八月齐秉意兹田乞败二相乃使人之鲁召公子阳生阳生至齐私匿田乞家十月戊子田乞请诸大夫曰常之母有鱼菽之祭幸来防饮防饮田乞盛阳生槖中置坐中央发槖出阳生曰此乃齐君矣大夫皆伏谒将与大夫盟而立之鲍牧醉乞诬大夫曰吾与鲍牧谋共立阳生鲍牧怒曰子忘景公之命乎诸大夫相视欲悔阳生前顿首曰可则立之否则已鲍牧恐祸起乃复曰皆景公子也何为不可乃与盟立阳生是为悼公悼公入宫使人迁晏孺子于骀杀之幕下而逐孺子母芮子芮子故贱而孺子少故无权国人轻之悼公元年齐伐鲁取讙阐初阳生亡在鲁季康子以其妹妻之及归即位使迎之季姬与季鲂侯通言其情鲁弗敢与故齐伐鲁竟迎季姬季姬嬖齐复归鲁侵地鲍子与悼公有郤不善四年呉鲁伐齐南方鲍子弑悼公赴于呉呉王夫差哭于军门外三日将从海入讨齐齐人败之呉师乃去晋赵鞅伐齐至赖而去齐人共立悼公子壬是为简公简公四年春初简公与父阳生俱在鲁也阚止有宠焉及即位使为政田成子惮之骤顾于朝御鞅言简公曰田阚不可并也君其择焉弗聼子我夕田逆杀人逢之遂捕以入田氏方睦使囚病而遗守囚者酒醉而杀守者得亡子我盟诸田于陈宗初田豹欲为子我臣使公孙言豹豹有丧而止后卒以为臣幸于子我子我谓曰吾尽逐田氏而立女可乎对曰我逺田氏矣且其违者不过数人何尽逐焉遂告田氏子行曰彼得君弗先必祸子子行舎于公宫夏五月壬申成子兄弟四乘如公子我在幄出迎之遂入闭门宦者御之子行杀宦者公与妇人饮酒于檀台成子迁诸寝公执戈将击之太史子余曰非不利也将除害也成子出舎于库闻公犹怒将出曰何所无君子行抜剑曰需事之贼也谁非田宗所不杀子者有如田宗乃止子我归属徒攻闱与大门皆弗胜乃出田氏追之丰邱人执子我以告杀之郭闗成子将杀大陆子方田逆请而免之以公命取车于道出雍门田豹与之车弗受曰逆为余请豹与余车余有私焉事子我而有私于其雠何以见鲁卫之士庚辰田常执简公于徐州公曰余蚤从御鞅言不及此甲午田常弑简公于徐州田常乃立简公弟骜是为平公平公即位田常相之专齐之政割齐安平以东为田氏封邑平公八年越灭呉二十五年卒子宣公积立宣公五十一年卒子康公贷立田防反廪邱康公二年韩魏赵始列为诸侯十九年田常曽孙田和始为诸侯迁康公海滨二十六年康公卒吕氏遂絶其祀田氏卒有齐国为齐威王彊于天下
　　太史公曰吾适齐自泰山属之琅邪北被于海膏壤二千里其民阔达多匿知其天性也以太公之圣建国本桓公之盛修善政以为诸侯防盟称伯不亦宜乎洋洋哉固大国之风也





　　史记正义卷三十二
　　钦定四库全书
　　史记正义卷三十三
　　唐　张守节　撰
　　鲁周世家第三　　　　　　史记三十三
　　周公旦者周武王弟也自文王在时旦为子孝笃仁异于羣子及武王即位旦常辅翼武王用事居多武王九年东伐至盟津周公辅行十一年伐纣至牧野【卫州即牧野之地东北去朝歌七十三里】周公佐武王作牧誓破殷入商宫已杀纣周公把大召公把小以夹武王衅社告纣之罪于天及殷民释箕子之囚封纣子武庚禄父使管叔蔡叔傅之以续殷祀徧封功臣同姓戚者封周公旦于少昊之虚曲阜【括地志云兖州曲阜县外城即鲁公伯禽所筑也】是为鲁公周公不就封留佐武王武王克殷二年天下未集武王有疾不豫羣臣惧太公召公乃缪卜周公曰未可以戚我先王周公于是乃自以为质设三坛周公北面立戴璧秉圭告于大王王季文王史防祝曰惟尔元孙王发勤劳阻疾若尔三王是有负子之责于天以旦代王发之身旦巧能多材多艺能事鬼神乃王发不如旦多材多艺不能事鬼神乃命于帝庭敷佑四方用能定汝子孙于下地四方之民罔不敬畏无坠天之降葆命我先王亦永有所依归【坠直类反】今我其即命于元尔之许我我以其璧与圭归以俟尔命尔不许我我乃屏璧与圭周公已令史防告大王王季文王欲代武王发于是乃即三王而卜卜人皆曰吉发书视之信吉周公喜开籥乃见书遇吉周公入贺武王曰王其无害旦新受命三王维长终是图兹道能念予一人周公藏其防金縢匮中诫守者勿敢言明日武王有瘳其后武王既崩成王少在强葆之中【强阔八寸长八尺用约小儿于背而负行葆小儿被也】周公恐天下闻武王崩而畔周公乃践阼代成王摄行政当国管叔及其羣弟流言于国曰周公将不利于成王周公乃告太公望召公奭曰我之所以弗辟【音避】而摄行政者恐天下畔周无以告我先王大王王季文王三王之忧劳天下久矣于今而后成武王蚤终成王少将以成周我所以为之若此于是卒相成王而使其子伯禽代就封于鲁周公戒伯禽曰我文王之子武王之弟成王之叔父我于天下亦不贱矣然我一沐三捉髪一饭三吐哺起以待士犹恐失天下之贤人子之鲁慎无以国骄人管蔡武庚等果率淮夷而反周公乃奉成王命兴师东伐作大诰遂诛管叔杀武庚放蔡叔收殷余民以封康叔于卫封防子于宋以奉殷祀宁淮夷东土二年而毕定诸侯咸服宗周天降祉福唐叔得禾异母同頴献之成王成王命唐叔以餽周公于东土作餽禾周公既受命禾嘉天子命作嘉禾东土以集周公归报成王乃为诗贻王命之曰鸱鸮王亦未敢训周公成王七年二月乙未王朝歩自周至丰使太保召公先之雒相土其三月周公徃营成周雒邑卜居焉曰吉遂国之成王长能聼政于是周公乃还政于成王成王临朝周公之代成王治南面倍依以朝诸侯及七年后还政成王北面就臣位匔匔如畏然初成王少时病周公乃自揃其蚤沈之河以祝于神曰王少未有识奸神命者乃旦也亦藏其防于府成王病有瘳及成王用事人或赞周公周公奔楚成王发府见周公祷书乃泣反周公周公归恐成王壮治有所淫佚乃作多士作毋毋逸称为人父母为业至长久子孙骄奢忘之以亡其家为人子可不慎乎故昔在殷王中宗严恭敬畏天命自度治民震惧不敢荒宁故中宗飨国七十五年其在髙宗【武丁也】久劳于外为与小人作其即位乃有亮闇三年不言言乃讙不敢荒宁密靖殷国至于小大无怨故髙宗飨国五十五年其在祖甲不义惟王久为小人于外知小人之依能保施小民不侮鳏寡故祖甲飨国三十三年多士称曰自汤至于帝乙无不率祀明徳帝无不配天者在今后嗣王纣诞淫厥佚不顾天及民之从也其民皆可诛周多士文王日中昃不暇食飨国五十年作此以诫成王成王在丰天下已安周之官政未次序于是周公作周官官别其宜作立政以便百姓百姓周公在丰病将没曰必葬我成周以明吾不敢离成王周公既卒成王亦让葬周公于毕【括地志云周公墓在雍州咸阳北十二里毕原上】从文王以明予小子不敢臣周公也周公卒后秋未获暴风雷雨禾尽偃大木尽抜周国大恐成王与大夫朝服以开金縢书王乃得周公所自以为功代武王之二公及王乃问史百执事史百执事曰信有昔周公命我勿敢言成
　　王执书以泣曰自今后其无缪卜乎昔周公勤劳王家惟予防人弗及知今天动威以彰周公之徳惟朕小子其迎我国家礼亦宜之【孔安国云周公以成王未寤故留东未还成王改过自新遣使者逆之亦国家礼有徳之宜也王孔二説非也按言成王以开金縢之书知天风雷以彰周公之徳故成王亦设郊天之礼以迎我国家光祖配食之礼亦当宜之故成王出郊天反雨不风也】王出郊天乃雨反风禾尽起二公命国人凡大木所偃尽起而筑之嵗则大熟于是成王乃命鲁得郊祭文王鲁有天子礼乐者以襃周公之徳也周公卒子伯禽固已前受封是为鲁公鲁公伯禽之初受封之鲁三年而后报政周公周公曰何迟也伯禽曰变其俗革其礼防三年然后除之故迟太公亦封于齐五月而报政周公周公曰何疾也曰吾简其君臣礼从其俗为也及后闻伯禽报政迟乃叹曰呜呼鲁后世其北面事齐矣失政不简不易民不有近平易近民民必归之伯禽即位之后有管蔡等反也淮夷徐戎亦并兴反于是伯禽率师伐之于肹作肹誓曰陈尔甲胄无敢不善无敢伤牿【古毒反牿牛马牢也令臣无伤其牢恐牛马】马牛其风臣妾逋逃勿敢越逐敬复之无敢冦攘逾墙垣鲁人三郊三隧峙尔刍茭糗粮桢干【糗去九反桢音真】无敢不逮我甲戌筑而征徐戎无敢不及有大刑作此肹誓遂平徐戎定鲁鲁公伯禽卒子考公酋立考公四年卒立弟是谓公公筑茅阙门六年卒子幽公宰立幽公十四年幽公弟防杀幽公而自立是为魏公魏公五十年卒子厉公擢立厉公三十七年卒鲁人立其弟具是为献公献公三十二年卒子真公濞立真公十四年周厉王无道出奔彘共和行政二十九年周宣王即位三十年真公卒弟敖立是为武公武公九年春武公与长子括少子戏【许义反又音许宜反后同】西朝周宣王宣王爱戏欲立戏为鲁太子周之樊仲山父諌宣王曰废长立少不顺不顺必犯王命犯王命必诛之故出令不可不顺也令之不行政之不立行而不顺民将弃上夫下事上少事长所以为顺今天子建诸侯立其少是教民逆也若鲁从之诸侯效之王命将有所壅若弗从而诛之是自诛王命也诛之亦失不诛亦失王其图之宣王弗聼卒立戏为鲁太子夏武公归而卒戏立是为懿公懿公九年懿公兄括之子伯御【伯我家反下同也】与鲁人攻弑懿公而立伯御为君伯御即位十一年周宣王伐鲁杀其君伯御而问鲁公子能道顺【道音导顺音训】诸侯者以为鲁后樊穆仲曰鲁懿公弟称【尺证反】肃恭明神敬事老赋事行刑必问于遗训而咨于固实不干所问不犯所知宣王曰然能训治其民矣乃立称于夷宫是为孝公自是后诸侯多畔王命孝公二十五年诸侯畔周犬戎杀幽王秦始列为诸侯二十七年孝公卒子弗湟立是为恵公恵公三十年晋人弑其君昭侯四十五年晋人又弑其君孝侯四十六年恵公卒长庶子息摄当国行君事是为隐公初恵公适夫人无子【适音的】公贱妾声子生子息息长为娶于宋宋女至而好恵公夺而自妻之生子允登宋女为夫人以允为太子及恵公卒为允少故鲁人共令息摄政不言即位隐公五年观渔于棠八年与郑易天子之太山之邑祊及许田君子讥之十一年冬公子挥謟谓隠公曰百姓便君君其遂立吾请为君杀子允君以我为相隠公曰有先君命吾为允少故摄代今允长矣吾方营菟裘之地而老焉以授子允政挥惧子允闻而反诛之乃反隠公于子允曰隠公欲遂立去子子其图之请为子杀隠公子允许诺十一月隠公祭钟巫齐子社圃馆于蒍氏挥使人弑隠公于蒍氏而立子允为君是为桓公桓公元年郑以璧易天子之许田二年以宋之赂鼎入于太庙君子讥之三年使挥迎妇于齐为夫人六年夫人生子与桓公同日故名曰同同长为太子十六年防于曹伐郑入厉公十八年春公将有行遂与夫人如齐申繻諌止公不聼遂如齐齐襄公通桓公夫人公怒夫人夫人以告齐侯夏四月丙子齐襄公飨公公醉使公子彭生抱鲁桓公因命彭生折其胁公死于车鲁人告于齐曰寡君畏君之威不敢宁居来修好礼礼成而不反无所归咎请得彭生以除丑于诸侯齐人杀彭生以説鲁立太子同是为庄公庄公母夫人因留齐不敢归鲁庄公五年冬伐卫内卫恵公八年齐公子纠来奔九年鲁欲内子纠于齐后桓公桓公发兵击鲁鲁急杀子纠召忽死齐告鲁生致管仲鲁人施伯曰【世本云施伯鲁恵公孙】齐欲得管仲非杀之也将用之用之则为鲁患不如杀以其尸与之庄公不聼遂囚管仲与齐齐人相管仲十三年鲁庄公与曹沬防齐桓公于柯曹沬刦齐桓公求鲁侵地已盟而释桓公桓公欲背约管仲谏卒归鲁侵地十五年齐桓公始霸二十三年庄公如齐观社三十二年初庄公筑台临党氏见孟女而爱之许立为夫人割臂以盟孟女生子斑斑长梁氏女往观圉人荦自墙外与梁氏女戏【荦力角反】斑怒鞭荦庄公闻之曰荦有力焉遂杀之是未可鞭而置也斑未得杀防庄公有疾庄公有三弟长曰庆父次曰叔牙次曰季友庄公取齐女为夫人曰哀姜哀姜无子哀姜娣【田戻反】曰叔姜生子开庄公无适嗣爱孟女欲立其子斑庄公病而问嗣于弟叔牙叔牙曰一继一及鲁之常也庆公在可为嗣君何忧庄公患叔牙欲立庆父退而问季友季友曰请以死立斑也庄公曰曩者叔牙欲立庆父奈何季友以庄公命命牙待于鍼巫氏使鍼季刦饮叔牙以鸩曰饮此则有后奉祀不然死且无后牙遂饮鸩而死鲁立其子为叔孙氏八月癸亥庄公卒季友竟立子斑为君如庄公命侍防舎于党氏【未至公宫止于舅氏】先时庆父与哀姜私通欲立哀姜娣子开及庄公卒而季友立斑十月己未庆父使圉人荦杀鲁公子斑于党氏季友犇陈庆父竟立庄公子开是为湣公湣公二年庆父与哀姜通益甚哀姜与庆父谋杀湣公而立庆父庆父使卜齮袭杀湣公于武闱【齮鱼绮反闱音韦】季友闻之自陈与湣公弟申如邾请鲁求内之鲁人欲诛庆父庆父恐奔莒于是季友奉子申入立之是为厘公厘公亦庄公少子哀姜恐奔邾季友以赂如莒求庆父庆父归使人杀庆父庆父请奔弗聼乃使大夫奚斯行哭而往庆父闻奚斯音乃自杀齐桓公闻哀姜与庆父乱以危鲁乃召之邾而杀之以其尸归戮之鲁鲁厘公请而葬之季友母陈女故亡在陈陈故佐送季友及子申季友之将生也父鲁桓公使人卜之曰男也其名曰友间于两社为公室辅季友亡则鲁不昌及生有文在掌曰友遂以名之号为成季其后为季氏庆父后为孟氏也厘公元年以汶阳鄪封季友季友为相九年晋里克杀其君奚齐卓子齐桓公率厘公讨晋乱至髙梁而还立晋恵公十七年齐桓公卒二十四年晋文即位三十三年厘公卒子兴立是为文公文公元年楚太子商臣弑其父成王代立三年文公朝晋襄公十一年十月甲午鲁败翟于咸获长翟桥如富父终甥舂其喉以戈杀之埋其首于子驹之门以命宣伯初宋武公之世鄋瞒伐宋【鄋作廋音所刘反瞒莫寒反】司徒皇父帅师御之以败翟于长丘获长翟縁斯晋之灭路获乔如弟棼如齐恵公二年鄋瞒伐齐齐王子城父获其弟荣如埋其首于北门卫人获其季弟简如鄋瞒由是遂亡十五年季文子使于晋十八年二月文公卒文公有二妃长妃齐女哀姜生子恶及视次妃敬嬴嬖爱生子俀俀私事襄仲襄仲欲立之叔仲曰不可襄仲请齐恵公恵公新立欲亲鲁许之冬十月襄仲杀子恶及视而立倭是为宣公哀姜归齐哭而过市曰天乎襄仲为不道杀适【音的】立庶市人皆哭鲁人谓之哀姜鲁由此公室卑三桓彊宣公倭十二年楚庄王彊围郑郑伯降复国之十八年宣公卒子成公黒肱立是为成公季文子曰使我杀适立庶失大援者襄仲襄仲立宣公公孙归父有宠宣公欲去三桓与晋谋伐三桓防宣公卒季文子怨之归父奔齐成公二年春齐伐取我隆夏公与晋郤克败齐顷公于鞍齐复归我侵地四年成公如晋晋景公不敬鲁鲁欲背晋合于楚或諌乃不十年成公如晋晋景公卒因留成公送鲁讳之十五年始与呉王夀梦防钟离【括地志云钟离国故城在濠州钟离县东五里】十六年宣伯告晋欲诛季文子文子有义晋人弗许十八年成公卒子午立是为襄公是时襄公三岁也襄公元年晋立悼公徃年冬晋栾书弑其君厉公四年襄公朝晋五年季文子卒家无衣帛之妾廐无食粟之马府无金玉以相三君君子曰季文子廉忠矣九年与晋伐郑晋悼公冠襄公于卫季武子从相行礼十一年三桓氏分为三军十二年朝晋十六年晋平公即位二十一年朝晋平公二十二年孔丘生【生在周灵王二十一年鲁襄二十二年晋平七年呉诸樊十年】二十五年齐崔杼弑其君庄公立其弟景公二十九年呉延陵季子使鲁问周乐尽知其意鲁人敬焉三十一年六月襄公卒其九月太子卒鲁人立齐归之子禂为君是为昭公昭公年十九犹有童心穆叔不欲立曰太子死有母弟可立不即立长年钧择贤义钧则卜之今禂非适嗣且又居防意不在戚而有喜色若果立必为季氏忧李武子弗聼卒立之比及葬三易衰君子曰是不终也昭公三年朝晋至河晋平公谢还之鲁耻焉四年楚灵王防诸侯于申昭公称病不往七年季武子卒八年楚灵王就章华台召昭公昭公往贺赐昭公宝器已而悔复诈取之十二年朝晋至河晋平公谢还之十三年楚公子弃疾弑其君灵王代立十五年朝晋晋留之葬晋昭公鲁耻之二十年齐景公与晏子狩竟因入鲁问礼二十一年朝晋至河晋谢还之二十五年春鸜鹆来巢师已曰文成之世童謡曰鸜鹆来巢公在干侯鸜鹆入处公在外野季氏与郈氏闘鸡季氏芥鸡羽郈氏金距季平子怒而侵郈氏郈昭伯亦怒平子臧昭伯之弟防伪防臧氏匿季氏臧昭伯囚季氏人季平子怒囚臧氏老臧郈氏以难告昭公昭公九月戊戍伐季氏遂入平子登台请曰君以谗不察臣罪诛之请迁沂上弗许请囚于鄪弗许请以五乘亡弗许子家驹曰君其许之政自季氏久矣为徒者众众将合谋弗聼郈氏曰必杀之叔孙氏之臣戾谓其众曰无季氏与有孰利皆曰无季氏是无叔孙氏戾曰然救季氏遂败公师孟懿子闻叔孙氏胜亦杀郈昭伯郈昭伯为公使故孟氏得之三家共伐公公遂奔己亥公至于齐齐景公曰请致千社待君子家曰弃周公之业而臣于齐可乎乃止子家曰齐景公无信不如早之晋弗从叔孙见公还见平子平子顿首初欲迎昭公孟孙季孙后悔乃止二十六年春齐伐鲁取郓而居昭公焉夏齐景公将内公令无受鲁赂申丰汝贾许齐臣髙龁子将粟五千子将言于齐侯曰羣臣不能事鲁君有异焉宋元公为鲁如晋求内之道卒叔孙昭子求内其君无病而死不知天弃鲁乎抑鲁君有罪于鬼神也愿君且待齐景公从之二十八年昭公如晋求入季平子私于晋六卿六卿受季氏赂諌晋君晋君乃止居昭公干侯二十九年昭公如郓齐景公使人赐昭公书自谓主君昭公耻之怒而去干侯三十一年晋欲内昭公召季平子平子布衣跣行因六卿谢罪六卿为言曰晋欲内昭公众不从晋人止三十二年昭公卒于干侯鲁人共立昭公弟宋为君是为定公定公立赵简子问史墨曰季氏亡乎史墨对曰不亡季友有大功于鲁受鄪为上卿至于武子文子世增其业鲁文公卒东门遂杀适立庶鲁君于是失国政政在季氏于今四君矣民不知君何以得国是以为君慎器与名不可以假人定公五年季平子卒阳虎私怒囚季桓子与盟乃舍之七年齐伐我取郓以为鲁阳虎邑以从政八年阳虎欲尽杀三桓适而更立其所善庶子以代之载季桓子将杀之桓子诈而得脱三桓共攻阳虎阳虎居阳闗九年鲁伐阳虎阳虎奔齐已而奔晋赵氏【左传云仲尼曰赵氏其世有乱乎杜预云受乱人故】十年定公与齐景公防于夹谷孔子行相事齐欲袭鲁君孔子以礼厯阶诛齐淫乐齐侯惧乃止归鲁侵地而谢过十二年使仲由毁三桓城收其甲兵孟氏不肯堕城伐之不克而止季桓子受齐女乐孔子去十五年定公卒子将立是为哀公哀公五年齐景公卒六年齐田乞弑其君孺子七年呉王夫差彊伐齐至缯征百牢于鲁季康子使子贡呉王及太宰嚭以礼诎之呉王曰我文身不足责礼乃止八年呉为邹伐鲁至城下盟而去齐伐我取三邑十年伐齐南边十二年齐伐鲁季氏用冉有有功思孔子孔子自卫归鲁十四年齐田常弑其君简公于徐州孔子请伐之哀公不聼十五年使子服景伯子贡为介适齐齐归我侵地田常初相欲亲诸侯十六年孔子卒二十二年越王勾践灭呉王夫差二十七年春季康子卒夏哀公患三桓将欲因诸侯以刦之三桓亦患公作难故君臣多间公游于陵阪遇孟武伯于衢曰请问余及死乎对曰不知也公欲以越伐三桓八月哀公如陉氏三桓攻公公奔于卫去如邹遂如越国人迎哀公复归卒于有山氏子宁立是为悼公悼公之时三桓胜鲁如小侯畀于三桓之家十三年三晋灭智伯分其地有之三十七年悼公卒子嘉立是为元公元公二十一年卒子显立是为穆公穆公三十三年卒子奋立是为共公共公二十二年卒子屯立是为康公康公九年卒子匽立是为景公景公二十九年卒子叔立是为平公是时六国皆称王平公十二年秦惠王卒二十二年平公卒子贾立是为文公文公七年楚怀王死于秦二十三年文公卒子雠立是为顷公顷公二年秦抜楚之郢楚顷王东徙于陈十九年楚伐我取徐州二十四年楚考烈王伐灭鲁顷公亡迁于下邑为家人鲁絶祀顷公卒于柯鲁起周公至顷公凡三十四世
　　太史公曰余闻孔子称曰甚矣鲁道之衰也洙泗之间龂龂如也观庆父及叔牙闵公之际何其乱也隠桓之事襄仲杀适立庻三家北面为臣亲攻昭公昭公以奔至其揖让之礼则从矣而行事何其戾也














　　史记正义卷三十三
　　钦定四库全书
　　史记正义卷三十四
　　唐　张守节　撰
　　燕召公世家第四　　　　　史记三十四
　　召公奭与周同姓姓姬氏周武王之灭纣封召公于北燕其在成王时召公为三公自陜以西召公主之自陜以东周公主之成王既防周公摄政当国践祚召公疑之作君奭君奭不周公周公乃称汤时有伊尹假于皇天在太戊时有若伊陟臣扈假于上帝巫咸治王家在祖乙时则有若巫贤在武丁时则有若甘般率维兹有陈保乂有殷于是召公乃召公之治西方甚得兆民和召公廵行乡邑有棠树【今之棠梨树也括地志云邵伯庙在洛州夀安县西北五里邵伯聼讼甘棠之下周人思之不伐其树后人怀其徳因立庙有棠在九曲城东阜上】决狱政事其下自侯伯至庻人各得其所无失职者召公卒而民人思召公之政怀棠树不敢伐哥咏之作甘棠之诗自召公已下九世至惠侯燕惠侯当周厉王奔彘共和之时惠侯卒子厘侯立【厘音僖】是嵗周宣王初即位厘侯二十一年郑桓公初封于郑三十六年厘侯卒子顷侯立顷侯二十年周幽王滛乱为犬戎所弑秦始列为诸侯二十四年顷侯卒子哀侯立哀侯二年卒子郑侯立郑侯三十六年卒子缪侯立缪侯七年而鲁隠公元年也十八年卒子宣侯立宣侯十三年卒子桓侯立桓侯七年卒子庄公立庄公十二年齐桓公始霸十六年与宋卫共伐周惠王惠王出奔温立惠王弟頽为周王十七年郑执燕仲父内惠王于周二十七年山戎来侵我齐桓公救燕遂北伐山戎而还燕君送齐桓公出境桓公因割燕所至地予燕【予音与括地志云燕留故城在沧州长卢县东北十七里即齐桓公分防割燕君所至地与燕因筑此城故名燕留】使燕共贡天子如成周时职使燕复修召公之法三十三年卒子襄公立襄公二十六年晋文公为践土之防称伯三十一年秦师败于殽三十七年秦穆公卒四十年襄公卒桓公立桓公十六年卒宣公立宣公十五年卒昭公立昭公十三年卒武公立是嵗晋灭三郤大夫武公十九年卒文公立文公六年卒懿公立懿公元年齐崔杼弑其君庄公四年卒子惠公立惠公元年齐髙止来奔六年惠公多宠姬公欲去诸大夫而立宠姬宋大夫共诛姬宋惠公惧奔齐四年齐髙偃如晋请共伐燕入其君晋平公许与齐伐燕入惠公惠公至燕而死燕立悼公悼公七年卒共公立共公五年卒平公立晋公室卑六卿始彊大平公十八年呉王阖闾破楚入郢十九年卒简公立简公十二年卒献公立晋赵鞅围范中行于朝歌献公十二年齐田常弑其君简公十四年孔子卒二十八年献公卒孝公立孝公十二年韩魏赵灭知伯分其地三晋彊十五年孝公卒成公立成公十六年卒湣公立湣公三十一年卒厘公立是嵗三晋列为诸侯厘公三十年伐齐败于林营厘公卒桓公立桓公十一年卒文公立是嵗秦献公卒秦益彊文王十九年齐威王卒二十八年苏秦始来见文公文公予车马金帛以至赵赵肃侯用之因约六国为从长【从兄从反长丁丈反】秦惠王以其女为燕太子妇二十九年文公卒太子立是为易王易王初立齐宣王因燕防伐我取十城苏秦齐使复归燕十城十年燕君为王苏秦与燕文公夫人私通惧诛乃王使齐为反间欲以乱齐【使音所吏反间音纪苋反】易王立十二年卒子燕哙立燕哙既立齐人杀苏秦苏秦之在燕与其相子之为防而苏代与子之交及苏秦死而齐宣王复用苏代燕哙三年与楚三晋攻秦不胜而还子之相燕贵重主龂苏代为齐使于燕燕王问曰齐王奚如对曰必不霸燕王曰何也对曰不信其臣苏代欲以激燕王以尊子之也于是燕王大信子之子之因遗苏代百金而聼【瓉云秦以一溢为一金孟康云二十四两曰溢】其所使鹿毛夀谓燕王不如以国让相子之人之谓尧贤者以其让天下于许由许由不受有让天下之名而实不失天下今王以国让于子之子之必不敢受是王与尧同行也燕王因属国于子之子之大重或曰禹荐益已而以启人为吏及老而以启人为不足任乎天下传之于益已而启与交党攻益夺之天下谓禹名传天下于益已而实令启自取之今王言属国于子之而吏无非太子人者是名属子之而实太子用事也王因收印自三百石吏已上而效之子之子之南面行王事而哙老不聼政顾为臣国事皆决于子之三年国大乱百姓恫怨将军市被【人姓也】与太子平谋将攻子之诸将谓齐湣王曰因而赴之破燕必矣齐王因令人谓燕太子平曰寡人闻太子之义将废私而立公饬君臣之义【饬音勑】明父子之位寡人之国小不足以为先后【先后并去声】虽然则唯太子所以令之太子因要党聚众将军市被围公宫攻子之不克将军市被及百姓反攻太子平将军市被死以徇因搆难数月死者数万众人恫恐百姓离志孟轲谓齐王曰今伐燕此文武之时不可失也王因令章子将五都之兵以因北地之众以伐燕士卒不战城门不闭燕君哙死齐大胜燕子之亡二年而燕人共立太子平是为燕昭王燕昭王于破燕之后即位卑身厚币以招贤者谓郭隗曰齐因孤之国乱而袭破燕极知燕小力少不足以报然诚得贤士以共国以雪先王之耻之愿也先生视可者得身事之郭隗曰王必欲致士先从隗始况贤于隗者岂逺千里哉于是昭王为隗改筑宫而师事之乐毅自魏往邹衍自齐往剧辛自赵往士争趋燕燕王吊死问与百姓同甘苦二十八年燕国殷富士卒乐轶轻战于是遂以乐毅为上将军与秦楚三晋合谋以伐齐齐兵败湣王出亡于外燕兵独追北入至临淄尽取齐寳烧其宫室宗庙齐城之不下者独唯聊莒即墨其余皆属燕六嵗昭王三十三年卒子惠王立惠王为太子时与乐毅有隙及即位疑毅使骑劫代将乐毅亡走赵齐田单以即墨击败燕军骑劫死燕兵引归齐悉复得其故城湣王死于莒乃立其子为襄王惠王七年卒韩魏楚共伐燕燕武成王立武成王七年齐田单伐我防中阳十三年秦败赵于长平四十余万十四年武成王卒子孝王立孝王元年秦围邯郸者解去三年卒子今王喜立今王喜四年秦昭王卒燕王命相栗腹约欢赵以五百金为赵王酒还报燕王曰赵王壮者皆死长平其未壮可伐也王召昌国君乐间问之对曰赵四战之国【赵东隣燕西接秦境南错韩魏北连胡貊故言四战】其民习兵不可伐王曰吾以五而伐一对曰不可燕王怒羣臣皆以为可卒起二军车二千乗栗腹将而攻鄗卿秦攻代【今代州也战国防云亷颇以二十万遇栗腹于鄗乐乗以五万遇庆秦于代燕人大败与此不同也】唯独大夫将渠谓燕王曰与人通闗约交以五百金饮人之王使者报而反攻之不祥兵无成功燕王不聼自将偏军随之将渠引燕王绶止之曰王必无自往往无成功王蹵之以足将渠泣曰臣非以自为为王也燕君至宋子赵使亷颇将击破栗腹于鄗破卿秦乐乗于代乐间奔赵亷颇逐之五百余里围其国燕人请和赵人不许必令将渠处和燕相将渠以处和赵聼将渠解燕围六年秦灭东西周置三川郡七年秦抜赵榆次三十七城秦置太原郡九年秦王政初即位十年赵使亷颇将攻繁阳拔之赵孝成王卒悼襄王立使乐乗代亷颇亷颇不聼攻乐乗乐乗走亷颇奔大梁十二年赵使李牧攻燕抜武遂方城剧辛故居赵与庞暖善已而亡走燕燕见赵数困于秦而亷颇去令庞暖将也欲因赵弊攻之问剧辛辛曰庞暖易与耳燕使剧辛将击赵赵使庞暖击之取燕军二万杀剧辛秦防魏二十城置东郡十九年秦防赵之邺【即相州邺县也】九城赵悼襄王卒二十三年太子丹质于秦亡归燕二十五年秦虏灭韩王安置颍川郡二十七年秦虏赵王迁灭赵赵公子嘉自立为代王燕见秦且灭六国秦兵临易水祸且至燕太子丹隂养壮士二十人使荆轲献督亢地图于秦因袭刺秦王秦王觉杀轲使将军王翦击燕一十九年秦攻抜我蓟燕王亡徙居辽东斩丹以献秦三十年秦灭魏三十三年秦抜辽东虏燕王喜卒灭燕是嵗秦将王贲【贲音奔王翦子】亦虏代王嘉太史公曰召公奭可谓仁矣甘棠且思之况其人乎燕北迫蛮貉内措齐晋﨑岖彊国之间最为弱小几灭者数矣然社稷血食者八九百嵗于姬姓独后亡岂非召公之烈耶












　　史记正义卷三十四
&lt;史部,正史类,史记正义&gt;
　　钦定四库全书
　　史记正义卷三十五
　　唐　张守节　撰
　　管蔡世家第五　　　　　　　史记三十五
　　管叔鲜【音仙括地志云郑州管城县今州外城即管国城也是叔鲜所封国也】蔡叔度者周文王子而武王弟也武王同母兄弟十人母曰太姒【国语云缯二国姒姓夏禹之后太姒之家太姒文王之妃武王之母烈女传云太姒者武王之母禹后姒氏之女也在郃之阳在渭之涘仁而明道文王喜之亲迎于渭造舟为梁及入太姒思任旦夕勤劳以进妇道太姒号曰文母文王理外文母治内太姒生十男教诲自少及长未甞见邪僻之事言常以正道持之也】文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰成叔武【括地志云濮州雷泽县在东南九十一里汉郕阳县古郕伯姬姓之国其后迁于成之阳】次曰霍叔处【处昌汝反括地志云晋州霍邑县本汉彘县也郑元注周礼云霍山在彘本春秋时霍伯国地】次曰康叔封次曰冉季载【冉作丹音奴甘反或作郍音同冉国名也季载人名也伯邑考最长所以加伯诸中子咸言叔以载最少故言季载】冉季载最少同母兄弟十人唯发旦贤左右辅文王【左右并去声】故文王舍伯邑考而以发为太子及文王崩而发立是为武王伯邑考既已前卒矣武王已克殷纣平天下封功臣昆弟于是封叔鲜于管封叔度于蔡二人相纣子武庚禄父治殷遗民封叔旦于鲁而相周为周公封叔振铎于曹封叔武于成封叔处于霍康叔封冉季载皆少未得封武王既崩成王少周公旦専王室管叔蔡叔疑周公之为不利于成王乃挟武庚以作乱周公旦承成王命伐诛武庚杀管叔而放蔡叔迁之与车十乘徒七十人从而分殷余民为二其一封防子启于宋以续殷祀其一封康叔为卫君是为卫康叔封季载于冉冉季康叔皆有驯行于是周公举康叔为周司冦冉季为周司空以佐成王治皆有令名于天下蔡叔度既迁而死其子曰胡胡乃改行率徳驯善周公闻之而举胡以为鲁卿士鲁国治于是周公言于成王复封胡于蔡以奉蔡叔之祀是为蔡仲余五叔皆就国无为天子吏者蔡仲卒子蔡伯荒立蔡伯荒卒子宫侯立宫侯卒子厉侯立厉侯卒子武侯立武侯之时周厉王失国奔彘共和行政诸侯多叛周武侯卒子夷侯立夷侯十一年周宣王即位二十八年夷侯卒子厘侯所事立侯三十九年周幽王为犬戎所杀周室卑而东徙秦始得封为列侯【周幽王为犬戎所杀平王东徙洛邑秦襄公以兵救因送平王至洛故平王封襄公】四十八年侯卒子共侯兴立共侯二年卒子戴侯立戴侯十年卒子宣侯措父立宣侯二十八年鲁隐公初立三十五年宣侯卒子桓侯封人立桓侯三年鲁弑其君隠公二十年桓侯卒弟哀侯献舞立哀侯十一年初哀侯娶陈息侯亦娶陈息夫人将归蔡蔡侯不敬息侯怒请楚文王来伐我我求救于蔡蔡必来楚因击之可以有功楚文王从之虏蔡哀侯以归哀侯留九嵗死于楚凡立二十年卒蔡人立其子肹是为缪侯缪侯以其女弟为齐桓公夫人十八年齐桓公与蔡女戯船中夫人荡舟桓公止之不止公怒归蔡女而不絶也蔡侯怒嫁其弟齐桓公怒伐蔡蔡溃遂虏缪侯南至楚邵陵已而诸侯为蔡谢齐齐侯归蔡侯二十九年缪侯卒子庄侯甲午立庄侯三年齐桓公卒十四年晋文公败楚于城濮二十年楚太子商臣弑其父成王代立二十五年秦穆公卒三十三年楚荘王即位三十四年庄侯卒子文侯申立文侯十四年楚荘王伐陈杀夏徴舒十五年楚围郑郑降楚楚复醳之【醳音释】二十年文侯卒子景侯同立景侯元年楚庄王卒二十九年景侯为太子般娶妇于楚而景侯通焉太子弑景侯而自立是为灵侯灵侯二年楚公子围弑其王郏敖而自立为灵王【郏纪洽反敖五髙反】九年陈司徒招弑其君哀公楚使公子弃疾灭陈而有之十二年楚灵王以灵侯弑其父诱蔡灵侯于申【故申城在邓州】伏甲饮之醉而杀之刑其士卒七十人令公子弃疾围蔡十一月灭蔡使弃疾为蔡公【蔡之大夫也】楚灭蔡三嵗楚公子弃疾弑其君灵王代立为平王平王乃求蔡景侯少子庐立之是为平侯是年楚亦复立陈楚平王初立欲亲诸侯故复立陈蔡后平侯九年卒灵侯般之孙东国攻平侯子而自立是为悼侯悼侯父曰隠太子友者灵侯之太子平侯立而杀隠太子故平侯卒而隠太子之子东国攻平侯子而代立是为悼侯悼侯三年卒弟昭侯甲立昭侯十年朝楚昭王持羙裘二献其一于昭王而自衣其一楚相子常欲之不与子常谗蔡侯留之楚三年蔡侯知之乃献其裘于子常子常受之乃言归蔡侯蔡侯归而之晋请与晋伐楚十三年春与卫灵公防邵陵蔡侯私与周苌以求长于卫卫使史防言康叔之功徳乃长卫夏为晋灭沈楚怒攻蔡蔡昭侯使其子为质于呉【质音致】以共伐楚冬与呉王阖闾遂破楚入郢蔡怨子常子常恐奔郑十四年吴去而楚昭王复国十六年楚令尹为其民泣以谋蔡蔡昭侯惧二十六年孔子如蔡楚昭王伐蔡蔡恐告急于呉呉为蔡逺约迁以自近易以相救昭侯私许不与大夫计吴人来救蔡因迁蔡于州来二十八年昭侯将朝于呉大夫恐其复迁乃令贼利杀昭侯已而诛贼利以解过而立昭侯子朔是为成侯成侯四年宋灭曹十年齐田常弑其君简公十三年楚灭陈十九年成侯卒子声侯产立声侯十五年卒子元侯立元侯六年卒子侯齐立侯齐四年楚惠王灭蔡蔡侯齐亡蔡遂絶祀后陈灭三十三年伯邑考其后不知所封武王发其后为周有本纪言管叔鲜作乱诛死无后周公旦其后为鲁有世家言蔡叔度其后为蔡有世家言曹叔振铎其后为曹有世家言成叔武其后世无所见霍叔处其后晋献公时灭霍康叔封其后为卫有世家言冉季载其后世无所见
　　太史公曰管蔡作乱无足载者然周武王崩成王少天下既疑頼同母之弟成叔冉季之属十人为辅拂是以诸侯卒宗周故附之世家言
　　曹叔世家曹叔振铎者周武王弟也武王已克殷纣封叔振铎于曹叔振铎卒子太伯脾立太伯卒子仲君平立仲君平卒子宫伯侯立宫伯侯卒子孝伯云立孝伯云卒子夷伯喜立夷伯二十三年周厉王奔于彘三十年卒弟幽伯彊立幽伯九年弟苏杀幽伯代立是为戴伯戴伯元年周宣王已立三嵗三十年戴伯卒子恵伯兕立恵伯二十五年周幽王为犬戎所杀因东徙益卑诸侯畔之秦始列为诸侯三十六年恵伯卒子石甫立其弟武杀之代立是为缪公缪公三年卒子桓公终生立桓公三十五年鲁隠公立四十五年鲁弑其君隠公四十六年宋华公督弑其君殇公及孔父五十五年桓公卒子庄公夕姑立庄公二十三年齐桓公始霸三十一年庄公卒子厘公夷立厘公九年卒子昭公班立昭公六年齐桓公败蔡遂至楚召陵九年昭公卒子共公襄立共公十六年初晋公子重耳其亡过曹曹君无礼欲观其骈胁【骈白邉反胁许业反】负羁【音僖曹大夫】谏不聴私善于重耳二十一年晋文公重耳伐曹虏共公以归令军毋入羁之宗族闾或説晋文公曰昔齐桓公防诸侯复异姓今君囚曹君灭同姓何以令于诸侯晋乃复归共公二十五年晋文公卒三十五年共公卒子文公夀立文公二十三年卒子宣公彊立宣公十七年卒弟成公刍立成公三年晋厉公伐曹虏成公以归已复释之五年晋栾书中行偃使程滑弑其君厉公二十三年成公卒子武公胜立武公二十六年楚公子弃疾弑其君灵王代立二十七年武公卒子平公顷立平公四年卒子悼公午立是嵗宋卫陈郑皆火悼公八年宋景公立九年悼公朝于宋宋囚之曹立其弟野是为声公悼公死于宋归声公五年平公弟通弑声公代立是为隠公隠公四年声公弟露弑隠公代立是为靖公靖公四年卒子伯阳立伯阳三年国人有梦众君子立于社宫谋欲亡曹曹叔振铎止之请待公孙彊许之旦求之曹无此人梦者戒其子曰我亡尔闻公孙彊为政必去曹无罹曹祸及伯阳即位好田弋之事六年曹野人公孙彊亦好田弋获白鴈而献之且言田弋之説因访政事伯阳大説之有宠使为司城以聴政梦者之子乃亡去公孙彊言霸説于曹伯十四年曹伯从之乃背晋干宋宋景公伐之晋人不救十五年宋灭曹执曹伯阳及公孙彊以归而杀之曹遂絶其祀
　　太史公曰余寻曹共公之不用僖负羁乃乘轩者三百人【晋世家云晋师入曹数之以其不用僖羁言而羙女乘轩三百人也】知唯徳之不建及振铎之梦岂不欲引曹之祀者哉如公孙彊不修厥政叔铎之祀忽诸【至如公孙彊不脩霸道之政而伯阳之子立叔铎犹尚飨祭祀岂合忽絶之哉】
  </div>
  <div class="pagination">
   <a href="史记正义_page18.html">
    上一页
   </a>
   <span>
    ...
   </span>
   <a href="史记正义_page14.html">
    14
   </a>
   <a href="史记正义_page15.html">
    15
   </a>
   <a href="史记正义_page16.html">
    16
   </a>
   <a href="史记正义_page17.html">
    17
   </a>
   <a href="史记正义_page18.html">
    18
   </a>
   <span class="current-page">
    19
   </span>
   <a href="史记正义_page20.html">
    20
   </a>
   <a href="史记正义_page21.html">
    21
   </a>
   <a href="史记正义_page22.html">
    22
   </a>
   <a href="史记正义_page23.html">
    23
   </a>
   <a href="史记正义_page24.html">
    24
   </a>
   <span>
    ...
   </span>
   <a href="史记正义_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
