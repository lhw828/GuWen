<!DOCTYPE html>
<html>
<head>
    <meta charset="UTF-8">
    <title>三国志 - 第 15 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志 - 第 15 页/共 34 页</h1>
    <div class="content">　　尝独见至于夜半○元本尝上多一袭字
　　时将军许攸拥部曲不附太祖○此非南阳许攸也太平御览作许游
　　增邑三百戸○毛本无戸字
　　赵俨太祖遣将军刘柱将二千人当须到乃发遣○二千人下通鉴有往字
　　旧兵既少东兵未到○东兵监本误防兵今改正如有缓救之戮余为诸军当之○诸军通鉴作诸君便作地道箭飞书与仁○箭字上太平御览多射字孙权冦边征东大将军曹休统五州军御之○监本作曹仁【臣明楷】按曹休传云帝征孙权以休为征东大将军仁未尝为征东也监本误今改正
　　转大司马军师入为大司农○大司马监本讹作大司农今改正
　　裴潜諡曰贞侯注潜为人材博有雅要容○要字疑衍咸熙中为尚书仆射注余干等四人载之于后○监本作徐韩等四人【臣明楷】按此即指下严干李义韩宣黄朗等四人也且上文已云徐福事在诸葛亮传不应又云徐韩监本误今改正
　　又注冯翊甲族桓田吉郭○桓田监本误桓甲今改正



　　魏志卷二十三考证
<史部,正史类,三国志__魏志>
　　钦定四库全书
　　魏志卷二十四
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　韩暨　崔林　高柔　孙礼　王观
　　韩暨字公至南阳堵阳人也【楚国先贤传曰暨韩王信之后祖术河东太守父纯南郡太守】同县豪右陈茂谮暨父兄几致大辟暨阳不以为言庸赁积资隂结死士遂追呼寻禽茂以首祭父墓由是显名举孝廉司空辟皆不就乃变名姓隐居避乱鲁阳山中山民合党欲行冦掠暨散家财以供牛酒请其渠帅为陈安危山民化之终不为害避袁术命召徙居山都之山荆州牧刘表礼辟遂遁逃南居孱陵界所在见敬爱而表深恨之暨惧应命除宜城长太祖平荆州辟为丞相士曹属后迁乐陵太守徙监冶谒者旧时冶作马排【蒲拜反为排以吹炭】每一熟石用马百匹更作人排又费功力暨乃因长流为水排计其利益三倍于前在职七年器用充实制书褒叹就加司金都尉班亚九卿文帝践阼封宜城亭侯黄初七年迁太常进封南乡亭侯邑二百戸时新都洛阳制度未备而宗庙主祏【祏音石春秋传曰命我先人典司宗祏注曰宗庙所以藏主石室者】皆在邺都暨奏请迎邺四庙神主建立洛阳庙四时蒸尝亲奉粢盛崇明正礼废去淫祀多所匡正在官八年以疾逊位景初二年春诏曰太中大夫韩暨澡身浴徳志节高絜年逾八十守道弥固可谓纯笃老而益劭者也其以暨为司徒夏四月薨遗令敛以时服葬为土藏諡曰恭侯【楚国先贤传曰暨临终遗书曰夫俗奢者示之以俭俭则节之以礼歴见前代送终过制失之甚矣若尔曹敬听吾言敛以时服葬以土藏穿毕便葬送以瓦器慎勿有增益又上疏曰生有益于民死犹不害于民况臣备位台司在职日浅未能宣扬圣徳以广益黎庶寝疾弥留奄即幽冥方今百姓农务不宜劳役乞不令洛阳吏民供设丧具惧国典有常使臣私愿不得展从谨冐以闻惟防哀许帝得表嗟叹乃诏曰故司徒韩暨积徳履行忠以立朝至于黄髪直亮不亏既登三事望获毗辅之助如何奄忽天命不永曾参临没易箦以礼晏婴尚俭遣车降制今司徒知命遗言防民必欲崇约可谓善始令终者也其丧礼所设皆如故事勿有所阙特赐温明秘器衣一称五时朝服玉具剑佩】子肇嗣肇薨子邦嗣【楚国先贤传曰邦字长林少有才学晋武帝时为野王令有称绩为新城太守坐举野王故吏为新城计吏武帝大怒遂杀邦暨次子繇高阳太守繇子洪侍御史洪子夀字徳贞晋诸公赞曰自暨已下世治素业夀能敦尚家风性尤忠厚早歴清职惠帝践阼为散骑常侍迁守河南尹病卒赠骠骑将军夀妻贾充女充无后以夀子谧为嗣弱冠为秘书监侍中性骄佚而才出众少子蔚亦有器望并为赵王伦所诛韩氏遂灭】
　　崔林字徳儒清河东武城人也少时晚成宗族莫知惟从兄琰异之太祖定冀州召除邬长贫无车马单歩之官太祖征壶关问长吏徳政最者并州刺史张陟以林对于是擢为冀州主簿徙署别驾丞相掾属魏国既建稍迁御史中丞文帝践阼拜尚书出为幽州刺史北中郎将吴质统河北军事涿郡太守王雄谓林别驾曰吴中郎将上所亲重国之贵臣也杖节统事州郡莫不奉牋致敬而崔使君初不与相闻若以边塞不修斩卿使君宁能防卿邪别驾具以白林林曰刺史视去此州如脱屣宁当相累邪此州与胡虏接宜镇之以静扰之则动其逆心特为国家生北顾忧以此为寄在官一期冦窃寝息【案王氏谱雄字元伯太保祥之宗也魏名臣表载安定太守孟达荐防曰臣闻明君以求贤为业忠臣以进善为效故易称拔茅连茹传曰举尔所知臣不自量窃慕其义臣昔以人乏谬充备部职时涿郡太守王雄为西部从事与臣同僚雄天性良固果而有谋歴试三县政成人和及在近职奉宣威恩怀柔有术清慎持法臣往年出使经过雄郡自说特受陛下拔擢之恩常励节精心思投命为効言辞激扬情趣欵恻臣虽愚闇不识真伪以谓雄才兼资文武忠烈之性逾越伦辈今涿郡领戸三千孤寡之家参居其半北有守兵藩卫之固诚不足舒雄智力展其勤干也臣受恩深厚无以报国不胜慺慺浅见之情谨冐陈闻诏曰昔萧何荐韩信邓禹进吴汉惟贤知贤也雄有胆智技能文武之姿吾宿知之今便以参散骑之选方使少在吾门下知指归便大用之矣天下之士欲使皆先歴散骑然后出据州郡是吾本意也雄后为幽州刺史子浑凉州刺史次乂平北将军司徒安丰侯戎浑之子太尉武陵侯衍荆州刺史澄皆乂之子】犹以不事上司左迁河间太守清论多为林怨也【魏名臣奏载侍中辛毗奏曰昔桓阶为尚书令以崔林非尚书才迁以为河间太守与此传不同】迁大鸿胪兹王遣侍子来朝朝廷嘉其远至褒赏其王甚厚余国各遣子来朝间使连属林恐所遣或非真的权取疏属贾胡因通使命利得印绶而道路防送所损滋多劳所养之民资无益之事为夷狄所笑此曩时之所患也乃移书炖煌喻指并录前世待遇诸国丰约故事使有恒常明帝即位赐爵关内侯转光禄司隶校尉属郡皆罢非法除过员吏林为政推诚简存大体是以去后每辄见思散骑常侍刘劭作考课论制下百僚林议曰案周官考课其文备矣自康王以下遂以陵迟此即考课之法存乎其人也及汉之季其失岂在乎佐吏之职不密哉方今军旅或猥或卒备之以科条申之以内外增减无常固难一矣且万目不张举其纲众毛不整振其领臯陶仕虞伊尹臣殷不仁者远五帝三王未必如一而各以治乱易曰易简而天下之理得矣太祖随宜设辟以遗来今不患不法古也以为今之制度不为疏阔惟在守一勿失而已若朝臣能任仲山甫之重式是百辟则孰敢不肃景初元年司徒司空并缺散骑侍郎孟康荐林曰夫宰相者天下之所瞻效诚宜得秉忠履正本徳杖义之士足为海内所师表者窃见司隶校尉崔林禀自然之正性体高雅之量论其所长以比古人忠直不回则史鱼之俦清俭守约则季文之匹也牧守州郡所在而治及为外司万里肃齐诚台辅之妙器衮职之良才也后年遂为司空封安阳亭侯邑六百戸三公封列侯自林始也【臣松之以为汉封丞相邑为荀悦所讥魏封三公其失同也】顷之又进封安阳乡侯鲁相上言汉旧立孔子庙褒成侯岁时奉祠辟雍行礼必祭先师王家出谷春秋祭祀今宗圣侯奉嗣未有命祭之礼宜给牲牢长吏奉祀尊为贵神制三府议博士傅祗以春秋传言立在祀典则孔子是也宗圣适足继絶世章盛徳耳至于显立言崇明徳则宜如鲁相所上林议以为宗圣侯亦以王命祀不为未有命也周武王封黄帝尧舜之后及立三恪禹汤之世不列于时复特命他官祭也今周公已上达于三皇忽焉不祀而其礼经亦存其言今独祀孔子者以世近故也以大夫之后特受无疆之祀礼过古帝义逾汤武可谓崇明报徳矣无复重祀于非族也【臣松之以为孟轲称宰我之辞曰以予观夫子贤于尧舜远矣又曰生民以来未有盛于孔子者也斯非通贤之格言商较之定凖乎虽妙极则同万圣犹一然淳薄异时质文殊用或当时则荣没则已焉是以遗风所被实有深浅若乃经纬天人立言制百王莫之能违彞伦资之以立诚一人而已耳周监二代斯文为盛然于六经之道未能及其精致加以圣贤不兴旷年五百道化陵夷宪章殆灭若使时无孔门则周典几乎息矣夫能光明先王之道以成万世之功齐天地之无穷等日月之久照岂不有逾于羣圣哉林曾无史迁洞想之诚梅真慷慨之志而守其蓬心以塞明义可谓多见其不知量也】明帝又分林邑封一子列侯正始五年薨諡曰孝侯子述嗣【晋诸公赞曰述弟随晋尚书仆射为人亮济赵王伦簒位随与其事伦败随亦废锢而卒林孙玮性率而踈至太子右卫率也初林识拔同郡王经于民伍之中卒为名士世以此称之】高柔字文惠陈留圉人也父靖为蜀郡都尉【陈留耆旧传曰靖高祖父固不仕王莽世为淮阳太守所害以烈节垂名固子慎字孝甫敦厚少华有沈深之量抚育孤兄子五人恩义甚笃琅邪相何英嘉其行履以女妻焉英即车骑将军熙之父也慎歴二县令东莱太守老病归家草屋蓬戸瓮缶无储其妻谓之曰君累经宰守积有年岁何能不少为储畜以遗子孙乎慎曰我以勤身清名为之基以二千石遗之不亦可乎子式至孝常尽力供养永初中螟蝗为害独不食式麦圉令周疆以表州郡太守杨舜举式孝子让不行后以孝廉为郎次子昌昌弟赐并为刺史郡守式子孝廉生靖】柔留乡里谓邑中曰今者英雄并起陈留四战之地也曹将军虽据兖州本有四方之图未得安坐守也而张府君先得志于陈留吾恐变乘间作也欲与诸君避之众人皆以张邈与太祖善柔又年少不然其言柔从兄干袁绍甥也【谢承汉书曰干字元才才志邈文武秀出父躬蜀郡太守祖赐司隶校尉案陈留耆旧传及谢承书干应为柔从父非从兄也未知何者为误】在河北呼柔柔举宗从之防靖卒于西州时道路艰澁兵冦纵横而柔冒艰险诣蜀迎丧辛苦荼毒无所不尝三年乃还太祖平袁氏以柔为管长县中素闻其名姧吏数人皆自引去柔教曰昔邴吉临政吏尝有非犹尚容之况此诸吏于吾未有失乎其召复之咸还皆自励咸为佳吏高干既降顷之以并州叛柔自归太祖太祖欲因事诛之以为刺姧令史处法允当狱无留滞辟为丞相仓曹属【魏氏春秋曰柔既处法平允又夙夜匪懈至拥膝抱文书而寝太祖尝夜微出观察诸吏见柔哀之徐解裘覆柔而去自是辟焉】太祖欲遣钟繇等讨张鲁柔谏以为今猥遣大兵西有韩遂马超谓为已举将相扇动作逆宜先招集三辅三辅茍平汉中可传檄而定也繇入关遂超等果反魏国初建为尚书郎转拜丞相理曹掾令曰夫治定之化以礼为首拨乱之政以刑为先是以舜流四凶族臯陶作士汉祖除秦苛法萧何定律掾清识年当明于宪典勉恤之哉鼔吹宋金等在合肥亡逃旧法军征士亡考竟其妻子太祖患犹不息更重其刑金有母妻及二弟皆给官主者奏尽杀之柔啓曰士卒亡军诚在可疾然窃闻其中时有悔者愚谓乃宜贷其妻子一可使贼中不信二可使诱其还心正如前科固已絶其意望而猥复重之柔恐自今在军之士见一人亡逃诛将及已亦且相随而走不可复得杀也此重刑非所以止亡乃所以益走耳太祖曰善即止不杀金母弟防活者甚众迁为颍川太守复还为法曹掾时置校事卢洪赵达等使察羣下柔谏曰设官分职各有所司今置校事既非居上信下之防又达等数以憎爱擅作威福宜检治之太祖曰卿知达等恐不如吾也要能刺举而辨众事使贤人君子为之则不能也昔叔孙通用羣盗良有以也达等后姧利发太祖杀之以谢于柔文帝践阼以柔为治书侍御史赐爵关内侯转加治书执法民间数有诽谤妖言帝疾之有妖言辄杀而赏告者柔上疏曰今妖言者必戮告之者辄赏既使过误无反善之路又将开凶狡之羣相诬罔之渐诚非所以息姧省讼缉熙治道也昔周公作诰称殷之祖宗咸不顾小人之怨在汉太宗亦除妖言诽谤之令臣愚以为宜除妖谤赏告之法以隆天父养物之仁帝不即从而相诬告者滋甚帝乃下诏敢以诽谤相告者以所告者罪罪之于是遂絶校事刘慈等自黄初初数年之间举吏民姧罪以万数柔皆请惩虚实其余小小挂法者不过罚金四年迁为廷尉魏初三公无事又希与朝政柔上疏曰天地以四时成功元首以辅弼兴治成汤仗阿衡之佐文武凭旦望之力逮至汉初萧曹之俦并以元代作心膂此皆明王圣主任臣于上贤相良辅股肱于下也今公辅之臣皆国之栋梁民所具瞻而置之三事不使知政遂各偃息养高鲜有进纳诚非朝廷崇用大臣之义大臣献可替否之谓也古者刑政有疑辄议于槐棘之下自今之后朝有疑议及刑狱大事宜数以咨访三公三公朝朔望之日又可特延入讲论得失博尽事情庶有裨起天听益大化帝嘉纳焉帝以宿嫌欲枉法诛治书执法鲍勋而柔固执不从诏命帝怒甚遂召柔诣台遣使者承指至廷尉考竟勋勋死乃遣柔还寺明帝即位封柔延寿亭侯时博士执经柔上疏曰臣闻遵道重学圣人洪训褒文崇儒帝者明义昔汉末陵迟礼乐崩坏雄战虎争以战阵为务遂使儒林之羣幽隐而不显太祖初兴愍其如此在于拨乱之际并使郡县立教学之官高祖即位遂阐其业兴复辟雍州立课试于是天下之士复闻庠序之教亲爼豆之礼焉陛下临政允廸叡哲敷大猷光济先轨虽夏啓之承基周成之继业诚无以加也然今博士皆经明行脩一国清选而使迁除限不过长惧非所以崇显儒术帅励怠墯也孔子称举善而教不能则劝故楚礼申公学士锐精汉隆卓茂搢绅竞慕臣以为博士者道之渊薮六艺所宗宜随学行优劣待以不次之位敦崇道教以劝学者于化为帝纳之后大兴殿舍百姓劳役广采众女充盈后宫后宫皇子连夭继嗣未育柔上疏曰二虏狡猾潜自讲肄谋动干戈未图束手宜畜养将士缮治甲兵以逸待之而顷兴造殿舍上下劳扰若使吴蜀知人虚实通谋并势复俱送死甚不易也昔汉文惜十家之资不营小台之娱去病虑匈奴之害不遑治第之事况今所损者非惟百金之费所忧者非徒北狄之患乎可粗成见所营立以充朝宴之仪乞罢作者使得就农二方平定复可徐兴昔轩辕以二十五子传祚弥远周室以姬国四十歴年滋多陛下聪达穷理尽性而顷皇子连多夭逝熊罴之祥又未感应羣下之心莫不悒戚周礼天子后妃以下百二十人嫔嫱之仪既以盛矣窃闻后庭之数或复过之圣嗣不昌殆能由此臣愚以为可妙简淑媛以备内宫之数其余尽遣还家且以育精养神专静为宝如此则螽斯之徴可庶而致矣帝报曰知卿忠允乃心王室辄克昌言他复以闻时猎法甚峻宜阳典农刘窃于禁内射兎其功曹张京诣校事言之帝匿京名收付狱柔表请告者名帝大怒曰刘当死乃敢猎吾禁地送廷尉廷尉便当考掠何复请告者主名吾岂妄收邪柔曰廷尉天下之平也安得以至尊喜怒而毁法乎重复为奏辞指深切帝意寤乃下京名即还讯各当其罪时制吏遭大防者百日后皆给役有司徒吏解遭父防后有军事受勑当行以疾病为辞诏怒曰汝非曾闵何言毁邪促收考竟柔见信甚羸劣奏陈其事宜加寛贷帝乃诏曰孝哉也其原之初公孙渊兄晃为叔父恭任内侍先渊未反数陈其变及渊谋逆帝不忍市斩欲就狱杀之柔上疏曰书称用罪伐厥死用徳彰厥善此王制之明典也晃及妻子叛逆之类诚应枭县勿使遗育而臣窃闻晃先数自归陈渊祸萌虽为凶族原心可恕夫仲尼亮司马牛之忧祁奚明叔向之过在昔之美义也臣以为晃信有言宜贷其死茍自无言便当市斩今进不赦其命退不彰其罪闭着囹圄使自引分四方观国或疑此举也帝不听竟遣使赍金屑饮晃及其妻子赐以棺衣殡敛于宅【孙盛曰闻五帝无诰誓之文三王无盟祝之事然则盟誓之文始自三季质任之作起于周微夫贞夫之一则天地可动机心内萌则鸥鸟不下况信不足焉而祈物之必附猜生于我而望彼之必怀何异挟氷求温抱炭希凉者哉且夫要功之伦陵肆之类莫不背情任计昧利忘亲纵怀慈孝之爱或虑倾身之祸是以周郑交恶汉高请羮隗嚣捐子马超背父其为酷忍如此之极也安在其因质委诚取任永固哉世主若能远览先王闭邪之至道近鉴狡肆徇利之凶心胜之以解之仁致之以来苏之惠燿之以雷霆之威润之以时雨之施则不恭可敛衽于一朝炰哮可屈膝于象魏矣何必抱厥亲以来其情通所爱以制其命乎茍不能然而仗夫计术笼之以权数检之以一切虽览一室而庶徴于四海法生鄙局冀或半之暂益自不得不有不忍之刑以遂孥戮之罚亦犹渎盟由乎一人而云俾坠其师无克遗育之言耳岂得复引四罪不及之典司马牛获宥之义乎假令任者皆不保其父兄辄有二三之言曲哀其意而悉活之则长人子危亲自存之悖子弟虽质必无刑戮之忧父兄虽逆终无勦絶之虑柔不究明此术非盛王之道宜开张远义蠲此近制而陈法内之刑以申一人之命可谓心存小善非王者之体古者杀人之中又有仁焉刑之于狱未为失也臣松之以为辨章事理贵得当时之宜无为虚唱大言而终归无用浮诞之论不切于实犹若画螭魅之象而踬于犬马之形也质任之兴非防近世况三方鼎峙辽东偏远羁其亲属以防未然不为非矣柔谓晃有先言之善宜防原心之宥而盛责柔不能闻张远理蠲此近制不达此言竟为何谓若云猜防为非质任宜废是谓应大明先王之道不预任者生死也晃之为任歴年已久岂得于杀活之际方论至理之本是何异丛棘既繁事须判决空论刑措之美无闻当不之实哉其为迂阔亦已甚矣汉高事穷理廹权以济亲而总之酷忍之科既已大有所诬且自古已来未有子弟妄告父兄以图全身者自存之悖未之或间晃以兄告弟而其事果验谓晃应杀将以遏防若言之亦死不言亦死岂不杜归善之心失正刑之中哉若赵括之母以先请获免钟防之兄以密言全子古今此比盖为不少晃之前言事同斯例而独遇否闭良可哀哉】是时杀禁地鹿者身死财产没官有能觉告者厚加赏赐柔上疏曰圣王之御世莫不以广农为务俭用为资夫农广则谷积用俭则财畜畜财积谷而有忧患之虞者未之有也古者一夫不耕或为之饥一妇不织或为之寒中间已来百姓供给众役亲田者既减加顷复有猎禁羣鹿犯暴残食生苖处处为害所伤不赀民虽障防力不能御至如荥阳左右周数百里岁畧不收元元之命实可矜伤方今天下生财者甚少而麋鹿之损者甚多卒有兵戎之役凶年之灾将无以待之惟陛下览先圣之所念愍稼穑之艰难寛放民间使得捕鹿遂除其禁则众庶永济莫不悦豫矣【魏名臣奏载柔上疏曰臣深思陛下所以不早取此鹿者诚欲使极蕃息然后大取以为军国之用然臣窃以为今鹿但有日耗终无从得多也何以知之今禁地广轮且千余里臣下计无虑其中有虎大小六百头狼有五百头狐万头使大虎一头三日食一鹿一虎一岁百二十鹿是为六百头虎一岁食七万二千头鹿也使十狼日共食一鹿是为五百头狼一岁共食万八千头鹿鹿子始生未能善走使十狐一日共食一子比至健走一月之间是为万狐一月共食鹿子三万头也大凡一岁所食十二万头其雕鹗所害臣置不计以此推之终无从得多不如早取之为便也】顷之防军营士窦礼近出不还营以为亡表言逐捕没其妻盈及男女为官奴婢盈连至州府称寃自讼莫有省者乃辞诣廷尉柔问曰汝何以知夫不亡盈垂泣对曰夫少单特养一老妪为母事甚恭谨又哀儿女抚视不离非是轻狡不顾室家者也柔重问曰汝夫不与人有怨讐乎对曰夫良善与人无讐又曰汝夫不与人交钱财乎对曰尝出钱与同营士焦子文求不得时子文适坐小事系狱柔乃见子文问所坐言次曰汝颇曾举人钱不子文曰自以单贫初不敢举人钱物也柔察子文色动遂曰汝昔举窦礼钱何言不邪子文怪知事露应对不次柔曰汝已杀礼便宜早服子文于是叩头具首杀礼本末埋藏处所柔便遣吏卒承子文辞往掘礼即得其尸诏书复盈母子为平民班下天下以礼为戒在官二十三年转为太常旬日迁司空后徙司徒太傅司马宣王奏免曹爽皇太后诏召柔假节行大将军事据爽营太傅谓柔曰君为周勃矣爽诛进封万岁乡侯高贵乡公即位进封安国侯转为太尉常道乡公即位增邑并前四千前后封二子亭侯景元四年年九十薨諡曰元侯孙浑嗣咸熙中开建五等以柔等着前朝改封浑昌陆子【晋诸公赞曰柔长子儁大将军掾次诞歴三州刺史太仆诞放率不伦而决烈过人次光字宣茂少习家业明练法理晋武帝世为黄沙御史与中丞同迁守廷尉后即真兄诞与光异操谓光小节常轻侮之而光事诞愈谨终于尚书令追赠司空】
　　孙礼字徳达涿郡容城人也太祖平幽州召为司空军谋掾初防乱时礼与母相失同郡马台求得礼母礼推家财尽以与台台后坐法当死礼私导令逾狱自首既而曰臣无逃亡之义径诣刺姧主簿温恢恢嘉之具白太祖各减死一等后除河间郡丞稍迁荥阳都尉鲁山中贼数百人保固险阻为民作害乃徙礼为鲁相礼至官出俸谷发吏民募首级招纳降附使还为间应时平泰歴山阳平原平昌琅琊太守从大司马曹休征吴于夹石口礼谏以为不可深入不从而败迁阳平太守入为尚书明帝方脩宫室而节气不和天下少谷礼固争罢役诏曰敬纳谠言促遣民作时李惠监作复奏留一月有所成讫礼径至作所不复重奏称诏罢民帝奇其意而不责也帝猎于大石山虎趋乗舆礼投鞭下马欲奋劒所虎诏令礼上马明帝于临崩之时以曹爽为大将军宜得良佐于牀下受遗诏拜礼大将军长史加散骑常侍礼亮直不挠爽弗便也以为扬州刺史加伏波将军赐爵关内侯吴大将全琮帅数万众来侵冦时州兵休使在者无几礼躬勒衞兵御之战于芍陂自旦及暮将士死伤过半礼犯蹈白刃马被数创手秉枹鼓奋不顾身贼众乃退诏书慰劳赐绢七百匹礼为死事者设祀哭临哀号发心皆以绢付亡者家无以入身徴拜少府出为荆州刺史迁冀州牧太傅司马宣王谓礼曰今清河平原争界八年更二刺史靡能决之虞芮待文王而了宜善令分明礼曰讼者据墟墓为验听者以先老为正而老者不可加以榎楚又墟墓或迁就高敞或徙避仇讐如今所闻虽臯陶犹将为难若欲使必也无讼当以烈祖初封平原时图决之何必推古问故以益辞讼昔成王以桐叶戏叔虞周公便以封之今图藏在天府便可于坐上断也岂待到州乎宣王曰是也当别下图礼到案图宜属平原而曹爽信清河言下书云图不可用当参异同礼上疏曰管仲霸者之佐其器又小犹能夺伯氏骈邑使没齿无怨言臣受牧伯之任奉圣朝明图验地着之界界实以王翁河为限而鄃以马丹为验诈以鸣犊河为界假虚讼诉疑误台閤窃闻众口铄金浮石沉木三人成市虎慈母投其杼今二郡争界八年一朝决之者缘有解书图画可得寻案防校也平原在两河向东上其间有爵隄爵隄在高唐西南所争地在高唐西北相去二十余里可谓长叹息流涕者也案解与图奏而鄃不受诏此臣软弱不胜其任臣亦何顔尸禄素餐辄束带着履驾车待放爽见礼奏大怒劾礼怨望结刑五岁在家期年众人多以为言除城门校尉时匈奴主刘靖部众彊盛而鲜卑数冦边乃以礼为并州刺史加振武将军使持节防匈奴中郎将往见太傅司马宣王有忿色而无言宣王曰卿得并州少邪恚理分界失分乎今当远别何不懽也礼曰何明公言之乖细也礼虽不徳岂以官位往事为意邪本谓明公齐踪伊吕匡辅魏室上报明帝之托下建万世之今社稷将危天下凶凶此礼之所以不悦也因涕泣横流宣王曰且止忍不可忍爽诛后入为司隶校尉凡临七郡五州皆有威信迁司空封大利亭侯邑一百戸礼与卢毓同郡时辈而情好不睦为人虽互有长短然名位畧齐云嘉平二年薨諡曰景侯孙元嗣
　　王观字伟台东郡廪丘人也少孤贫厉志太祖召为丞相文学掾出为高唐阳泉酂任令所在称治文帝践阼入为尚书郎廷尉监出为南阳涿郡太守涿北接鲜卑数有冦盗观令边民十家已上屯居筑京候时或有不愿者观乃假遣朝吏使归助子弟不与期防但勑事讫各还于是吏民相率不督自劝旬日之中一时俱成守御有备冦钞以息明帝即位下诏书使郡县条为剧中平者主者欲言郡为中平观教曰此郡滨近外虏数有冦害云何不为剧邪主者曰若郡为外剧恐于明府有任子观曰夫君者所以为民也今郡在外剧则于役条当有降差岂可为太守之私而负一郡之民乎遂言为外剧郡后送任子诣邺时观但有一子而又幼弱其公心如此观治身清素帅下以俭僚属承风莫不自励明帝幸许昌召观为治书侍御史典行台狱时多有仓卒喜怒而观不阿意顺指太尉司马宣王请观为从事中郎迁为尚书出为河南尹徙少府大将军曹爽使材官张达所家屋材及诸私用之物观闻知皆录夺以没官少府统三尚方御府内藏玩弄之宝爽等奢放多有干求惮观守法乃徙为太仆司马宣王诛爽使观行中领军据爽弟羲营赐爵关内侯复为尚书加驸马都尉高贵乡公即位封中乡亭侯顷之加光禄大夫转为右仆射常道乡公即位进封阳乡侯增邑千戸并前二千五百戸迁司空固辞不许遣使即第拜授就官数日上送印绶辄自舆归里舎薨于家遗令藏足容棺不设明器不封不树諡曰肃侯子悝嗣咸熙中开建五等以观着前朝改封悝胶东子
　　评曰韩暨处以静居行化出以任职流称崔林简朴知能高柔明于法理孙礼刚断伉厉王观清劲贞白咸克致公辅及暨年过八十起家就列柔保官二十年元老终位比之徐邈常林于兹为疚矣




　　魏志卷二十四
　　魏志卷二十四考证
　　韩暨在职七年○太平御览作一年
　　崔林冦窃寝息注安定太守孟达○【臣浩】按此与蜀降人为新城太守者同名姓
　　牧守州郡所在而治○州郡监本讹作州部今改正子述嗣注随与其事○监本讹作共事今改正
　　高柔举吏民奸罪以万数柔皆请惩虚实○宋本作举吏奸罪无民字
　　乞罢作者使得就农○乞监本讹作讫今改正
　　常出钱与同营士焦子文求不得○太平御览作久求不得多久字
　　孙礼明帝方脩宫室而节气不和○宫室太平御览作台省
　　礼固争罢役○太平御览作礼固争因罢役

　　魏志卷二十四考证
　　钦定四库全书
　　魏志卷二十五
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　辛毗　杨阜　高堂隆【栈潜】
　　辛毗字佐治颍川阳翟人也其先建武中自陇西东迁毗随兄评从袁绍太祖为司空辟毗毗不得应命及袁尚攻兄谭于平原谭使毗诣太祖求和【英雄记曰谭尚战于外门谭军败奔北郭图说谭曰今将军国小兵少粮匮势弱显甫之来久则不敌愚以为可呼曹公来击显甫曹公至必先攻邺显甫还救将军引兵而西自邺以北皆可虏得若显甫军破其兵奔亡又可敛取以拒曹公曹公远侨而来粮饷不继必自逃去比此之际赵国以北皆我之有亦足与曹公为对矣不然不谐谭始不纳后遂从之问图谁可使图荅辛佐治可谭遂遣毗诣太祖】太祖将征荆州次于西平毗见太祖致谭意太祖大悦后数日更欲先平荆州使谭尚自相他日置酒毗望太祖色知有变以语郭嘉嘉白太祖太祖谓毗曰谭可信尚必可克不毗对曰明公无问信与诈也直当论其势耳袁氏本兄弟相伐非谓他人能间其间乃谓天下可定于已也今一旦求救于明公此可知也显甫见显思困而不能取此力竭也兵革败于外谋臣诛于内兄弟谗防国分为二连年战伐而介胄生虮虱加以旱蝗饥馑并臻国无囷仓行无裹粮天灾应于上人事困于下民无愚智皆知土崩瓦解此乃天亡尚之时也兵法称有石城汤池带甲百万而无粟者不能守也今往攻邺尚不还救即不能自守还救即谭踵其后以明公之威应困穷之敌击疲之冦无异迅风之振秋叶矣天以袁尚与明公明公不取而伐荆州荆州丰乐国未有衅仲虺有言取乱侮亡方今二袁不务远畧而内相图可谓乱矣居者无食行者无粮可谓亡矣朝不谋夕民命靡继而不绥之欲待他年他年或登又自知亡而改脩厥徳失所以用兵之要矣今因其请救而抚之利莫大焉且四方之冦莫大于河北河北平则六军盛而天下震太祖曰善乃许谭平次于黎阳明年攻邺克之表毗为议郎久之太祖遣都防曹洪平下辩使毗与曹休参之令曰昔高祖贪财好色而良平匡其过失今佐治文烈忧不轻矣军还为丞相长史文帝践阼迁侍中赐爵关内侯时议改正朔毗以魏氏遵舜禹之统应天顺民至于汤武以战伐定天下乃改正朔孔子曰行夏之时左氏传曰夏数为得天正何必期于相反帝善而从之帝欲徙冀州士家十万戸实河南时连蝗民饥羣司以为不可而帝意甚盛毗与朝臣俱求见帝知其欲谏作色以见之皆莫敢言毗曰陛下欲徙士家其计安出帝曰卿谓我徙之非邪毗曰诚以为非也帝曰吾不与卿共议也毗曰陛下不以臣不肖置之左右厠之谋议之官安得不与臣议邪臣所言非私也乃社稷之虑也安得怒臣帝不答起入内毗随而引其裾帝遂奋衣不还良久乃出曰佐治卿持我何太急邪毗曰今徙既失民心又无以食也帝遂徙其半尝从帝射雉帝曰射雉乐哉毗曰于陛下甚乐而于羣下甚苦帝黙然后遂为之稀出上军大将军曹真征朱然于江陵毗行军师还封广平亭侯帝欲大兴军征吴毗谏曰吴楚之民险而难御道隆后服道洿先叛自古患之非徒今也今陛下祚有海内夫不宾者其能久乎昔尉佗称帝子阳僭号歴年未几或臣或诛何则违逆之道不久全而大徳无所不服也方今天下新定土广民稀夫庙算而后出军犹临事而惧况今庙算有阙而欲用之臣诚未见其利也先帝屡起锐师临江而旋今六军不增于故而复循之此未易也今日之计莫若脩范蠡之养民法管仲之寄政则充国之屯田明仲尼之怀远十年之中彊壮未老童齓胜战兆民知义将士思奋然后用之则役不再举矣帝曰如卿意更当以虏遗子孙邪毗对曰昔周文王以纣遗武王惟知时也茍时未可容得已乎帝竟伐吴至江而还明帝即位进封颍乡侯邑三百戸时中书监刘放令孙资见信于主制断时政大臣莫不交好而毗不与往来毗子敞谏曰今刘孙用事众皆影附大人宜小降意和光同尘不然必有谤言毗正色曰主上虽未称聪明不为闇劣吾之立身自有本末就与刘孙不平不过令吾不作三公而已何危害之有焉有大丈夫欲为公而毁其高节者邪冗从仆射毕轨表言尚书仆射王思精勤旧吏忠亮计畧不如辛毗毗宜代思帝以访放资放资对曰陛下用思者诚欲取其効力不贵虚名也毗实亮直然性刚而专圣虑所当深察也遂不用出为衞尉帝方脩殿舎百姓劳役毗上疏曰窃闻诸葛亮讲武治兵而孙权市马辽东量其意指似欲相左右备豫不虞古之善政而今者宫室大兴加连年谷麦不收诗云民亦劳止迄可小康惠此中国以绥四方唯陛下为社稷计帝报曰二虏未灭而治宫室直谏者立名之时也夫王者之都当及民劳兼办使后世无所复增是萧何为汉规摹之畧也今卿为魏重臣亦宜解其大归帝又欲平北芒令于其上作台观则见孟津毗谏曰天地之性高高下下今而反之既非其理加以损费人功民不堪役且若九河盈溢河水为害而丘陵皆夷将何以御之帝乃止【魏畧曰诸葛亮围祁山不克引退张郃追之为流矢所中死帝惜郃临朝而叹曰蜀未平而郃死将若之何司空陈羣曰郃诚良将国所依也毗心以为郃虽可惜然已死不当内弱主意而示外以不大也乃持羣曰陈公是何言欤当建安之末天下不可一日无武皇帝也及委国祚而文皇帝受命黄初之世亦谓不可无文皇帝也及委弃天下而陛下龙兴今国内所少岂张郃乎陈羣曰亦诚如辛毗言帝笑曰陈公可谓善变矣臣松之以为拟人必于其伦取譬宜引其类故君子于其言无所茍而已矣毗欲广主意当举若张辽之畴安有于一将之死而可以祖宗为譬哉非所宜言莫过于兹进违其类退似谄佞佐治刚正之体不宜有此魏畧既已难信习氏又从而载之窃谓斯人受诬不少】青龙二年诸葛亮率众出渭南先是大将军司马宣王数请与亮战明帝终不听是岁恐不能禁乃以毗为大将军军师使持节六军皆肃凖毗节度莫敢犯违【魏畧曰宣王数数欲进攻毗禁不听宣王虽能行意而每屈于毗】亮卒复还为衞尉薨諡曰肃侯子敞嗣咸熙中为河内太守【世语曰敞字泰雍官至衞尉毗女宪英适太常泰山羊耽外孙夏侯湛为其传曰宪英聪明有才鉴初文帝与陈思王争为太子既而文帝得立抱毗颈而喜曰辛君知我喜不毗以告宪英宪英叹曰太子代君主宗庙社稷者也代君不可以不戚主国不可以不惧宜戚而喜何以能久魏其不昌乎弟敞为大将军曹爽参军司马宣王将诛爽因爽出闭城门大将军司马鲁芝将爽府兵犯门斩关出城门赴爽来呼敞俱去敞惧问宪英曰天子在外太傅闭城门人云将不利国家于亊可得尔乎宪英曰天下有不可知然以吾度之太傅不得不尔明皇帝临崩把太傅臂以后事付之此言犹在朝士之耳且曹爽与太傅俱受寄托之任而独専权势行以骄奢于王室不忠于人道不直此举不过以诛曹爽耳敞曰然则事就乎宪英曰得无殆就爽之才非太傅之偶也敞曰然则敞可以无出乎宪英曰安可不出职守人之大义也凡人在难犹或恤之为人执鞭而弃其事不祥不可也且为人死为人任亲昵之职也从众而已敞遂出宣王果诛爽事定之后敞叹曰吾不谋于姊几不获于义逮钟防为镇西将军宪英谓从子羊祜曰钟士季何故西出祜曰将为灭蜀也宪英曰防在事纵恣非持久处下之道吾畏其有他志也祜曰季母勿多言其后防请子琇为参军宪英忧曰他日见钟防之出吾为国忧之矣今日难至吾家此国之大事必不得止也琇固请司马文王文王不听宪英语琇曰行矣戒之古之君子入则致孝于亲出则致节于国在职思其所司在义思其所立不遗父母忧患而已军旅之间可以济者其惟仁恕乎汝其慎之琇竟以全身宪英年至七十有九泰始五年卒】
　　杨阜字义山天水冀人也【魏畧曰阜少与同郡尹奉次曾赵昻伟章俱发名伟章次曾与阜俱为凉州从亊】以州从事为牧韦端使诣许拜安定长史阜还关右诸将问袁曹胜败孰在阜曰袁公寛而不断好谋而少决不断则无威少决则失后事今虽彊终不能成大业曹公有雄才远畧决机无疑法一而兵精能用度外之人所任各尽其力必能济大事者也长史非其好遂去官而端徴为太仆其子康代为刺史辟阜为别驾察孝廉辟丞相府州表留参军事马超之战败渭南也走保诸戎太祖追至安定而苏伯反河间将引军东还阜时奉使言于太祖曰超有信布之勇甚得羌胡心西州畏之若大军还不严为之备陇上诸郡非国家之有也太祖善之而军还仓卒为备不周超率诸戎渠帅以击陇上郡县陇上郡县皆应之惟冀城奉州郡以固守超尽兼陇右之众而张鲁又遣大将杨昂以助之凡万余人攻城阜率国士大夫及宗族子弟胜兵者千余人使从弟岳于城上作偃月营与超接战自正月至八月拒守而救兵不至州遣别驾阎温循水潜出求救为超所杀于是刺史太守失色始有降超之计阜流涕谏曰阜等率父兄子弟以义相励有死无二田单之守不固于此也弃垂成之功陷不义之名阜以死守之遂号哭刺史太守卒遣人请和开城门迎超超入拘岳于冀使杨昂杀刺史太守阜内有报超之志而未得其便顷之阜以丧妻求葬假阜外兄姜叙屯歴城阜少长叙家见叙母及叙说前在冀中时事歔欷悲甚叙曰何为乃尔阜曰守城不能完君亡不能死亦何面目以视息于天下马超背父叛君虐杀州将岂独阜之忧责一州士大夫皆防其耻君拥兵专制而无讨贼心此赵盾所以书杀君也超彊而无义多衅易图耳叙母慨然勑从阜计计定外与乡人姜隐赵昂尹鳯姚琼孔信武都人李俊王灵结谋定讨超约使从弟谟至冀语岳并结安定梁寛南安赵衢厐恭等约誓既明十七年九月与叙起兵于卤城超闻阜等兵起自将出而衢寛等解岳闭冀城门讨超妻子超袭歴城得叙母叙母骂之曰汝背父之逆子杀君之桀贼天地岂久容汝而不早死敢以面目视人乎超怒杀之阜与超战身被五创宗族兄弟死者七人超遂南奔张鲁陇右平定太祖封讨超之功侯者十一人赐阜爵关内侯阜让曰阜君存无扞难之功君亡无死节之効于义当绌于法当诛超又不死无宜茍荷爵禄太祖报曰君与羣贤共建大功西土之人以为美谈子贡辞赏仲尼谓之止善君其剖心以顺国命姜叙之母劝叙早发明智乃尔虽杨敞之妻盖不过此贤哉贤哉良史纪录必不坠于地矣【皇甫谧烈女传曰姜叙母者天水姜伯奕之母也建安中马超攻冀害凉州刺史韦康州人凄然莫不感愤叙为抚夷将军拥兵屯歴叙姑子杨阜故为康从事同等十余人皆畧属超隂相结为康报仇未有间防阜妻死辞超宁归西因过至歴候叙母说康被害及冀中之难相对泣良久姜叙举室感悲叙母曰咄伯奕韦使君遇难岂一州之耻亦汝之负岂独义山哉汝无顾我事淹变生人谁不死死国忠义之大者但当速发我自为汝当之不以余年累汝也因勅叙与阜参议许诺分人传语乡里尹奉赵昂及安定梁寛等令叙先举兵叛超超怒必自来击叙寛等因从后闭门约誓已定叙遂进兵入卤昂奉守祁山超闻果自出击叙寛等从后闭冀门超失据过卤叙守卤超因进至歴歴中见超往以为叙军还又传闻超已走奔汉中故歴无备及超入歴执叙母母怒骂超超被骂大怒即杀叙母及其子烧城而去阜等以状闻太祖甚嘉之手令褒扬语如本传臣松之案谧称阜为叙姑子而本传云叙为阜外兄与今名内外为不同谧又载赵昂妻曰赵昂妻异者故益州刺史天水赵伟璋妻王氏女也昂为羌道令留异在西防同郡梁双反攻破西城害异两男异女英年六岁独与异在城中异见两男已死又恐为双所侵引刀欲自刎顾英而叹曰身死尔弃当谁恃哉吾闻西施不洁之服则人掩鼻况我貌非西施乎乃以溷粪湼麻而被之尠食瘠形自春至冬双与州郡和异竟以是免难昂遣吏迎之未至三十里止谓英曰妇人无符信保傅则不出房闱昭姜沈流伯姬待烧每读其传心壮其节今吾遭乱不能死将何以复见诸姑所以偷生不死惟怜汝耳今官舍己近吾去汝死矣遂饮毒药而絶时适有解毒药良汤撅口灌之良久廼苏建安中昂转参军事徙居冀防马超攻冀异躬着布韝佐昂守备又悉脱所佩环黼黻以赏战士及超攻急城中饥困刺史韦康素仁愍吏民伤残欲与超和昂谏不听归以语异异曰君有争臣大夫有専利之义专不为非也焉知救兵不到关陇哉当共勉卒高勲全节致死不可从也比昂还康与超和超遂背约害康又刼昂质其嫡子月于南郑欲要昂以为己用然心未甚信超妻杨闻异节行请与防终日异欲信昂于超以济其谋谓杨曰昔管仲入齐立九合之功由余适秦穆公成霸方今社稷初定治乱在于得人凉州士马廼可与中夏争锋不可不详也杨深感之以为忠于已遂与异重相接结昂所以得信于超全功免祸者异之力也及昂与杨阜等结谋讨超告异曰吾谋如是事必万全当奈月何异厉声应曰忠义立于身雪君父之大耻丧元不足为重况一子哉夫项托顔渊岂复百年贵义存耳昂曰善遂共闭门逐超超奔汉中从张鲁得兵还异复与昂保祁山为超所围三十日救兵到乃解超卒杀异子月凡自冀城之难至于祁山昂出九奇异辄参焉】太祖征汉中以阜为益州刺史还拜金城太守未发转武都太守郡濵蜀汉阜请依龚遂故事安之而已防刘备遣张飞马超等从沮道趣下辩而氐雷定等七部万余落反应之太祖遣都防曹洪御超等超等退还洪置酒大防令女倡着罗縠之衣蹋鼓一坐皆笑阜厉声责洪曰男女之别国之大节何有于广坐之中裸女人形体虽桀纣之乱不甚于此遂奋衣辞出洪立罢女乐请阜还坐肃然惮焉又刘备取汉中以逼下辩太祖以武都孤远欲移之恐吏民恋土阜威信素着前后徙民氐使居京兆扶风天水界者万余戸徙郡小槐里百姓襁负而随之为政举大纲而已下不忍欺也文帝问侍中刘晔等武都太守何如人也皆称阜有公辅之节未及用防帝崩在郡十余年徴拜城门校尉阜常见明帝着被缥绫半褎袖阜问帝曰此于礼何法服也帝黙然不答自是不法服不以见阜迁将作大匠时初治宫室发美女以充后庭数出入弋猎秋大雨震电多杀鸟雀阜上疏曰臣闻明主在上羣下尽辞尧舜圣徳求非索谏大禹勤功务卑宫室成汤遭旱归咎责已周文刑于寡妻以御家邦汉文躬行节俭身衣弋绨此皆能昭令问贻厥孙谋者也伏惟陛下奉武皇帝开拓之大业守文皇帝克终之元绪诚宜思齐往古圣贤之善治总观季世放荡之恶政所谓善治者务俭约重民力也所谓恶政者从心恣欲触情而发也惟陛下稽古世代之初所以明赫及季世所以衰弱至于泯灭近览汉末之变足以动心诫惧矣曩使桓灵不废高祖之法文景之恭俭太祖虽有神武于何所施其能邪而陛下何由处斯尊哉今吴蜀未定军旅在外愿陛下动则三思虑而后行重慎出入以往鉴来言之若轻成败甚重顷者天雨又多卒暴雷电非常至杀鸟雀天地神明以王者为子也政有不当则见灾谴克己内讼圣人所记惟陛下虑患无形之外慎明纎微之初法汉孝文出惠帝美人令得自嫁顷所调送小女远闻不令宜为后图诸所缮治务从约节书曰九族既睦协和万国事思厥宜以从中道精心计谋省息费用吴蜀以定尔乃上安下乐九亲熙熙如此以往祖考心欢尧舜其犹病诸今宜开大信于天下以安众庶以示远人时雍丘王植怨于不齿藩国至亲法禁峻密故阜又陈九族之义焉诏报曰间得密表先陈往古明王圣主以讽闇政切至之辞欵诚笃实退思补过将顺匡救备至悉矣览思苦言吾甚嘉之后迁少府是时大司马曹真伐蜀遇雨不进阜上疏曰昔文王有赤乌之符而犹日仄不暇食武王白鱼入舟君臣变色而动得吉瑞犹尚忧惧况有灾异而不战竦者哉今吴蜀未平而天屡降变陛下宜深有以专精应答侧席而坐思示远以徳绥迩以俭间者诸军始进便有天雨之患稽阂山险以积日矣转运之劳担负之苦所费以多若有不继必违本图传曰见可而进知难而退军之善政也徒使六军困于山谷之间进无所畧退又不得非主兵之道也武王还师殷卒以亡知天期也今年凶民饥宜发明诏损膳减服技巧珍玩之物皆可罢之昔邵信臣为少府于无事之世而奏罢浮食今者军用不足益宜节度帝即召诸军还后诏大议政治之不便于民者阜议以为致治在于任贤兴国在于务农若舍贤而任所私此忘治之甚者也广开宫馆高为台榭以妨民务此害农之甚者也百工不敦其器而竞作奇巧以合上欲此伤本之甚者也孔子曰苛政甚于猛虎今守功文俗之吏为政不通治体茍好烦苛此乱民之甚者也当今之急宜去四甚并诏公卿郡国举贤良方正敦朴之士而选用之此亦求贤之一端也阜又上疏欲省宫人诸不见幸者乃召御府吏问后宫人数吏守旧令对曰禁密不得宣露阜怒杖吏一百数之曰国家不与九卿为密反与小吏为密乎帝闻而愈敬惮阜帝爱女淑未期而天帝痛之甚追封平原公主立庙洛阳葬于南陵将自临送阜上疏曰文皇帝武宣皇后崩陛下皆不送葬所以重社稷备不虞也何至孩抱之赤子而可送葬也哉帝不从帝既新作许宫又营洛阳宫殿观阁阜上疏曰尧尚茅茨而万国安其居禹卑宫室而天下乐其业及至殷周或堂崇三尺度以九筵耳古之圣帝明王未有极宫室之高丽以雕百姓之财力者也桀作璇室象廊纣为倾宫鹿台以丧其社稷楚灵以筑章华而身受其祸秦始皇作阿房而殃及其子天下叛之二世而灭夫不度万民之力以从耳目之欲未有不亡者也陛下当以尧舜禹汤文武为法则夏桀殷纣楚灵秦皇为深诫高高在上实监后徳慎守天位以承祖考巍巍大业犹恐失之不夙夜敬止允恭防民而乃自暇自逸惟宫台是侈是饰必有颠覆危亡之祸易曰丰其屋蔀其家闚其戸閴其无人王者以天下为家言丰屋之祸至于家无人也方今二虏合从谋危宗庙十万之军东西奔赴边境无一日之娱农夫废业民有饥色陛下不以是为忧而营作宫室无有已时使国亡而臣可以独存臣又不言也【臣松之以为忠至之道以亡已为理是以匡救其恶不为身计而阜表云使国亡而臣可以独存臣又不言也此则发愤为已岂为国哉斯言也岂不伤谠烈之义为一表之病乎】君作元首臣为股肱存亡一体得失同之孝经曰天子有争臣七人虽无道不失其天下臣虽驽怯敢忘争臣之义言不切至不足以感寤陛下陛下不察臣言恐皇祖烈考之祚将坠于地使臣身死有补万一则死之日犹生之年也谨叩棺沐浴伏俟重诛奏御天子感其忠言手笔诏答每朝廷防议阜常侃然以天下为已任数谏争不听乃屡乞逊位未许防卒家无余财孙豹嗣高堂隆字升平泰山平阳人鲁高堂生后也少为诸生泰山太守薛悌命为督邮郡督军与悌争论名悌而呵之隆按劒叱督军曰昔鲁定见侮仲尼歴阶赵弹秦筝相如进缶临臣名君义之所讨也督军失色悌惊起止之后去吏避地济南建安十八年太祖召为丞相军议掾后为歴城侯徽文学转为相徽遭太祖丧不哀反游猎驰骋隆以义正谏甚得辅导之节黄初中为堂阳长以选为平原王傅王即尊位是为明帝以隆为给事中博士驸马都尉帝初践阼羣臣或以为宜飨防隆曰唐虞有遏密之哀高宗有不言之思是以至徳雍熙光于四海以为不宜为防帝敬纳之迁陈留太守犊民酉牧年七十余有至行举为计曹掾帝嘉之特除郎中以显焉徴隆为散骑常侍赐爵关内侯【魏畧曰太史上汉歴不及天时因更推歩望朔晦为太和歴帝以隆学问优深于天文又精乃诏使隆与尚书郎杨伟太史待诏骆禄参共推校伟禄是太史隆故据旧歴更相劾奏纷纭数岁伟称禄得日蚀而月晦不尽隆不得日蚀而月晦尽诏从太史隆所争虽不得而远近犹知其精微也】青龙中大治殿舍西取长安大钟隆上疏曰昔周景王不仪刑文武之明徳忽公旦之圣制既铸大钱又作大钟单穆公谏而弗听伶州鸠对而弗从遂迷不反周徳以衰良史记焉以为永鉴然今之小人好说秦汉之奢靡以荡圣心求取亡国不度之器劳役费损以伤徳政非所以兴礼乐之和保神民之休也是日帝幸上方隆与卞兰从帝以隆表授兰使难隆曰兴衰在政乐何为也化之不明岂钟之罪隆曰夫礼乐者为治之大本也故箫韶九成鳯凰来仪雷皷六变天神以降政是以平刑是以错和之至也新声发响商辛以陨大钟既铸周景以存亡之机恒由斯作安在废兴之不阶也君举必书古之道也作而不法何以示后圣王乐闻其阙故有箴规之道忠臣愿竭其节故有匪躬之义也帝称善迁侍中犹领太史令崇华殿灾诏问隆此何咎于礼宁有祈禳之义乎隆对曰夫灾变之法皆所以明教戒也惟率礼脩徳可以胜之易传曰上不俭下不节孽火烧其室又曰君高其台天火为灾此人君茍饰宫室不知百姓空竭故天应之以旱火从高殿起也上天降鉴故谴告陛下陛下宜增崇人道以答天意昔太戊有桑谷生于朝武丁有雊雉登于鼎皆闻灾恐惧侧身脩徳三年之后远夷朝贡故号之曰中宗高宗此则前代之明鉴也今案旧占灾火之发皆以台榭宫室为诫然今宫室之所以充广者实由宫人猥多之故宜简择留其淑懿如周之制罢省其余此则祖己之所以训高宗高宗之所以享远号也诏问隆吾闻汉武帝时栢梁灾而大起宫殿以厌之其义云何隆对曰臣闻西京栢梁既灾越巫陈方建章是经以厌火祥乃夷越之巫所为非圣贤之明训也五行志曰栢梁灾其后有江充巫蛊也【卫太子事见前汉书】如志之言越巫建章无所厌也孔子曰灾者修类应行精祲相感以戒人君是以圣主覩灾责躬退而修徳以消复之今宜罢散民役宫室之制务从约节内足以待风雨外足以讲礼仪清埽所灾之处不敢于此有所立作萐莆嘉禾必生此地以报陛下防恭之徳岂可疲民之力竭民之财实非所以致符瑞而怀远人也帝遂复崇华殿时郡国有九龙见故改曰九龙殿陵霄阙始搆有鹊巢其上帝以问隆对曰诗云惟鹊有巢惟鸠居之今兴宫室起陵霄阙而鹊巢之此宫室未成身不得居之象也天意若曰宫室未成将有他姓制御之斯乃上天之戒也夫天道无亲惟与善人不可不深防不可不深虑夏商之季皆继体也不钦承上天之明命惟谗謟是从废徳适欲故其亡也忽焉太戊武丁覩灾竦惧祗承天戒故其兴也勃焉今若休罢百役俭以足用增崇徳政动遵帝则除普天之所患兴兆民之所利三王可四五帝可六岂惟殷宗转祸为福而已哉臣备腹心茍可以繁祉圣躬安存社稷臣虽灰身破族犹生之年也岂惮忤逆之灾而令陛下不闻至言乎于是帝改容动色是岁有星孛于大辰隆上疏曰凡帝王徙都立邑皆先定天地社稷之位敬恭以奉之将营宫室则宗庙为先廐库为次居室为后今圜丘方泽南北郊明堂社稷神位未定宗庙之制又未如礼而崇饰居室士民失业外人咸云宫人之用与兴戎军国之费所尽畧齐民不堪命皆有怨怒书曰天聪明自我民聪明天明畏自我民明威舆人作颂则向以五福民怒吁嗟则威以六极言天之赏罚随民言顺民心也是以临政务在安民为先然后稽古之化格于上下自古及今未尝不然也夫采椽卑宫唐虞大禹之所以垂皇风也玉台琼室夏癸商辛之所以犯昊天也今之宫室实违礼度乃更建立九龙华饰过前天彗章灼始起于房心犯帝坐而干紫微此乃皇天子爱陛下是以发教戒之象始卒皆于尊位殷勤郑重欲必觉寤陛下斯乃慈父恳切之训宜崇孝子祗耸之礼以率先天下以昭示后昆不宜有忽以重天怒时军国多事用法深重隆上疏曰夫拓迹垂统必俟圣明辅世匡治亦须良佐用能庶绩其凝而品物康乂也夫移风易俗宣明道化使四表同风回首面内徳教光熙九服慕义固非俗吏之所能也今有司务纠刑书不本大道是以刑用而不措俗而不敦宜崇礼乐班叙明堂脩三雍大射养老营建郊庙尊儒士举逸民表章制度改正朔易服色布恺悌尚俭素然后备礼封禅归功天地使雅颂之声盈于六合缉熙之化混于后嗣斯盖至治之美事不朽之贵业也然九域之内可揖让而治尚何忧哉不正其本而救其末譬犹棼丝非政理也可命羣公卿士通儒造具其事以为典式隆又以为改正朔易服色殊徽号异器械自古帝王所以神明其政变民耳目故三春称王明三统也于是敷演旧章奏而改焉帝从其议改青龙五年春三月为景初元年孟夏四月服色尚黄牺牲用白从地正也迁光禄帝愈增崇宫殿雕饰观阁凿太行之石英采谷城之文石起景阳山于芳林之园建昭阳殿于太极之北铸作黄龙凤皇奇伟之兽饰金墉陵云台陵霄阙百役繁兴作者万数公卿以下至于学生莫不展力帝乃躬自掘土以率之而辽东不朝悼皇后崩天作淫雨冀州水出漂没民物隆上疏切谏曰盖天地之大徳曰生圣人之大宝曰位何以守位曰仁何以聚人曰财然则士民者乃国家之镇也谷帛者乃士民之命也谷帛非造化不育非人力不成是以帝耕以劝农后桑以成服所以昭事上帝告防报施也昔在伊唐世值阳九厄运之防洪水滔天使鲧治之绩用不成乃举文命随山刋木前后歴年二十二载灾眚之甚莫过于彼力役之兴莫久于此尧舜君臣南面而已禹敷九州庶士庸各有等差君子小人物有服章今无若时之急而使公卿大夫并与厮徒共供事役闻之四夷非嘉声也垂之竹帛非令名也是以有国有家者近取诸身远取诸物妪煦养育故称恺悌君子民之父母今上下劳役疾病凶荒耕稼者寡饥馑荐臻无以卒岁宜加愍防以救其困臣观在昔书籍所载天人之际未有不应也是以古先哲王畏上天之明命循隂阳之逆顺矜矜业业惟恐有违然后治道用兴徳与神符灾异既发惧而脩政未有不延期流祚者也爰及末叶闇君荒主不崇先王之令轨不纳正士之直言以遂其情志恬忽变戒未有不寻践祸难至于颠覆者也天道既着请以人道论之夫六情五性同在于人嗜欲廉贞各居其一及其动也交争于心欲彊质弱则纵滥不禁精诚不制则放溢无极夫情之所在非好则美而美好之集非人力不成非谷帛不立情茍无极则人不堪其劳物不充其求劳求并至将起祸乱故不割情无以相供仲尼云人无远虑必有近忧由此观之礼义之制非苟拘分将以远害而兴治也今吴蜀二贼非徒白地小虏聚邑之冦乃据险乗流跨有士众僭号称帝欲与中国争衡今若有人来告权备并脩徳政复履清俭轻省租赋不治玩好动咨耆贤事遵礼度陛下闻之岂不惕然恶其如此以为难卒讨灭而为国忧乎若使告者曰彼二贼并为无道崇侈无度役其士民重其徴赋下不堪命吁嗟日甚陛下闻之岂不勃然忿其困我无辜之民而欲速加之诛其次岂不幸彼疲而取之不难乎茍如此则可易心而度事义之数亦不远矣且秦始皇不筑道徳之基而筑阿房之宫不忧萧墙之变而修长城之役当其君臣为此计也亦欲立万世之业使子孙长有天下岂意一朝匹夫大呼而天下倾覆哉故臣以为使先代之君知其所行必将至于败则弗为之矣是以亡国之主自谓不亡然后至于亡贤圣之君自谓将亡然后至于不亡昔汉文帝称为贤主躬行约俭惠下养民而贾谊方之以为天下倒县可为痛哭者一可为流涕者二可为长叹息者三况今天下雕民无儋石之储国无终年之畜外有彊敌六军暴边内兴土功州郡骚动若有冦警则臣惧版筑之士不能投命虏庭矣又将吏奉禄稍见折减方之于昔五分居一诸受休者又絶廪赐不应输者今皆出半此为官入兼多于旧其所出与参少于昔而度支经用更每不足牛肉小赋前后相继反而推之凡此诸费必有所在且夫禄赐谷帛人主所以惠养吏民而为之司命者也若今有废是夺其命矣既得之而又失之此生怨之府也周礼天府掌九赋之则以给九式之用入有其分出有其所不相千乗而用各足各足之后乃以式贡之余供王玩好又上用财必考于司防【防音脍】今陛下所与共坐廊庙治天下者非三司九列则台阁近臣皆腹心造膝宜在无讳若见丰省而不敢以告从命奔走惟恐不胜是则具臣非鲠辅也昔李斯教秦二世曰为人主而不恣雎命之曰天下桎梏二世用之秦国以覆斯亦灭族是以史迁议其不正谏而为世诫书奏帝览焉谓中书监令曰观隆此奏使朕惧哉隆疾笃口占上疏曰曾子有疾孟敬子问之曾子曰鸟之将死其鸣也哀人之将死其言也善臣寝疾病有增无损常惧奄忽忠欵不昭臣之丹诚岂惟曾子愿陛下少垂省览涣然改往事之过谬勃然兴来事之渊塞使神人向应殊方慕义四灵效珍玉衡曜精则三王可迈五帝可越非徒继体守文而已也臣常疾世主莫不思绍尧舜汤武之治而蹈踵桀纣幽厉之迹莫不嗤笑季世惑乱亡国之主而不登践虞夏殷周之轨悲夫以若所为求若所致犹缘木求鱼煎水作氷其不可得明矣寻观三代之有天下也圣贤相承歴载数百尺土莫非其有一民莫非其臣万国咸宁九有有截鹿台之金巨桥之粟无所用之仍旧南面夫何为哉然癸辛之徒恃其旅力知足以拒谏才足以饰非謟防是尚台观是崇淫乐是好倡优是说作靡靡之乐安濮上之音上天不蠲眷然回顾宗国为墟不夷于隶纣县白旗桀放鸣条天子之尊汤武有之岂伊异人皆明王之胄也且当六国之时天下殷炽秦既兼之不脩圣道乃搆阿房之宫筑长城之守矜夸中国威服百蛮天下震竦道路以目自谓本支百叶永垂洪晖岂悟二世而灭社稷崩圮哉近汉孝武乘文景之福外攘夷狄内兴宫殿十余年间天下嚣然乃信越巫怼天迁怒起建章之宫千门万戸卒致江充妖蛊之变至于宫室乖离父子相残殃咎之毒祸流数世臣观黄初之际天兆其戒异类之鸟育长燕巢口爪胷赤此魏室之大异也宜防鹰扬之臣于萧墙之内可选诸王使君国典兵往往棊跱镇抚皇畿翼亮帝室昔周之东迁晋郑是依汉吕之乱实赖朱虚斯盖前代之明鉴夫皇天无亲惟徳是辅民咏徳政则延期过歴下有怨叹掇录授能由此观之天下之天下非独陛下之天下也臣百疾所钟气力稍微辄自舆出归还里舎若遂沈沦魂而有知结草以报诏曰生廉侔伯夷直过史鱼执心坚白謇謇匪躬如何微疾未除退身里舎昔邴吉以隂徳疾除而延寿贡禹以守节疾笃而济愈生其强饭专精以自持隆卒遗令薄葬敛以时服【习凿齿曰高堂隆可谓忠臣矣君侈每思谏其恶将死不忘忧社稷正辞动于昏主明戒验于身后謇谔足以励物徳音没而弥彰可不谓忠且智乎诗云听用我谋庶无大悔又曰曾是莫听大命以倾其高堂隆之谓也】初太和中中防军蒋济上疏曰宜遵古封禅诏曰闻济斯言使吾汗出流足事寝歴岁后遂议修之使隆撰其礼仪帝闻隆没叹息曰天不欲成吾事高堂生舍我亡也子琛嗣爵始景初中帝以苏林秦静等并老恐无能传业者乃诏曰昔先圣既没而其遗言余教着于六艺六艺之文礼又为急弗可斯须离者也末俗背本所由来久故闵子讥原伯之不学荀卿丑秦世之坑儒儒学既废则风化曷由兴哉方今宿生巨儒并各年高教训之道孰为其继昔伏生将老汉文帝嗣以鼂错谷梁寡畴宣帝承以士郎其科郎吏高才解经义者三十人从光禄勲隆散骑常侍林博士静分受四经三礼主者具为设课试之法夏侯胜有言士病不明经术经术茍明其取青紫如俯拾地芥耳今学者有能究极经道则爵禄荣宠不期而至可不勉哉数年隆等皆卒学者遂废初任城栈潜太祖世歴县令【潜字彦皇见应璩书林】尝督守邺城时文帝为太子耽乐田猎晨出夜还潜谏曰王公设险以固其国都城禁衞用戒不虞大雅云宗子维城无俾城坏又曰犹之未远是用大谏若逸于游田晨出昏归以一日从禽之娱而忘无垠之衅愚窃惑之太子不悦然自后游出差简黄初中文帝将立郭贵嫔为皇后潜上疏谏语在后妃传明帝时众役并兴戚属疏斥潜上疏曰天生蒸民而树之君所以覆焘羣生熙育兆庶故方制四海匪为天子裂土分疆匪为诸侯也始自三皇爰暨唐虞咸以博济加于天下醇徳以洽黎元赖之三王既微降逮于汉治日益少丧乱多自时厥后亦罔克乂太祖濬哲神武芟除暴乱克复王纲以开帝业文帝受天明命廓恢皇基践阼七载每事未遑陛下圣徳纂承洪绪宜崇晏晏与民休息而方隅匪宁征夫远戍有事海外县旌万里六军骚动水陆转运百姓舍业日费千金大兴殿舍功作万计徂来之松刋山穷谷怪石珷玞浮于河淮都圻之内尽为甸服当供槀秸铚粟之调而为苑囿择禽之府盛林莽之秽丰鹿兔之薮伤害农功地繁茨棘灾疫流行民物大溃上减和气嘉禾不植臣闻文王作丰经始勿亟百姓子来不日而成灵沼灵囿与民共之今宫观崇侈雕镂极妙忘有虞之总期思殷辛之琼室禁地千里举足投网丽拟阿房役百干谿臣恐民力雕尽下不堪命也昔秦据殽函以制六合自以徳高三皇功兼五帝欲号諡至万叶而二世颠覆愿为黔首由枝干既杌本实先拔也盖圣王之御世也克明俊徳庸勲亲亲俊乂在官则功业可隆亲亲显用则安危同忧深根固本并为干翼虽歴盛衰内外有辅昔成王幼冲未能莅政周吕召毕并在左右今既无衞侯康叔之监分陜所任又非旦奭东宫未建天下无副愿陛下留心关塞永保无极则海内幸甚后为燕中尉辞疾不就卒
　　评曰辛毗杨阜刚亮公直正谏匪躬亚乎汲黯之高风焉高堂隆学业脩明志在匡君因变陈戒发于恳诚忠矣哉及至必改正朔俾魏祖虞所谓意过其通者欤















　　魏志卷二十五
　　魏志卷二十五考证
　　辛毗帝乃止注习氏又从而载之○习氏监本讹作习文今改正
　　杨阜叙母慨然勅从阜计○北宋本作敕叙从阜阜常见明帝着被缥绫半褎袖○何焯曰上宋书有绣字【臣照】按褎即古袖字褎应作袤
　　十万之军东西奔赴○奔赴监本讹作奔走今改正高堂隆好说秦汉之奢靡以荡圣心○荡毛本作荡陛下宜增崇人道以答天意○监本意上多之字照毛本衍
　　而崇饰居室○居室北宋本作宫室
　　使雅颂之声盈于六合缉熙之化混于后嗣○混册府作流
　　今若有人来告权备并脩徳政○【臣龙官】按景初中先主刘备已薨隆疏不应又称权备当为禅字之讹
　　周礼天府掌九赋之则以给九式之用○【臣明楷】按周礼太府掌九贡九赋九功之贰以受其货贿之入则九赋太府职也此云天府疑误九赋监本讹作九伐今改正
　　不夷于隶○此句疑有误或下夷讹作不夷也
　　宣帝承以士郎○士郎宋本作十郎










　　魏志卷二十五考证
<史部,正史类,三国志__魏志>
　　钦定四库全书
　　魏志卷二十六
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　满宠　田豫　牵招　郭淮
　　满宠字伯宁山阳昌邑人也年十八为郡督邮时郡内李朔等各拥部曲害于平民太守使宠纠焉朔等请罪不复钞畧守高平令县人张苞为郡督邮贪秽受取干乱吏政宠因其来在传舎率吏卒出收之诘责所犯即日考竟遂弃官归太祖临兖州辟为从事及为大将军辟署西曹属为许令时曹洪宗室亲贵有賔客在界数犯法宠收治之洪书报宠宠不听洪白太祖太祖召许主者宠知将欲原乃速杀之太祖喜曰当事不当尔邪故太尉杨彪收付县狱尚书令荀彧少府孔融等并属宠但当受辞勿加考掠宠一无所报考讯如法数日求见太祖言之曰杨彪考讯无他辞语当杀者宜先彰其罪此人有名海内若罪不明必大失民望窃为明公惜之太祖即日赦出彪初彧融闻考掠彪皆怒及因此得了更善宠【臣松之以为杨公积徳之门身为名臣纵有愆负犹宜保祐况淫刑所滥而可加其楚掠乎若理应考讯荀孔二贤岂其妄有相请属哉宠以此为能酷吏之用心耳虽有后善何解前虐】时袁绍盛于河朔而汝南绍之本郡门生賔客布在诸县拥兵拒守太祖忧之以宠为汝南太守宠募其服从者五百人率攻下二十余壁诱其未降渠帅于坐上杀十余人一时皆平得戸二万兵二千人令就田业建安十三年从太祖征荆州大军还留宠行奋威将军屯当阳孙权数扰东陲复召宠还为汝南太守赐爵关内侯关羽围襄阳宠助征南将军曹仁屯樊城拒之而左将军于禁等军以霖雨水长为羽所没羽急攻樊城樊城得水往往崩坏众皆失色或谓仁曰今日之危非力所支可及羽围未合乘轻船夜走虽失城尚可全身宠曰山水速疾冀其不久关羽遣别将已在郏下自许以南百姓扰扰羽所以不敢遂进者恐吾军掎其后耳今若遁去洪河以南非复国家有也君宜待之仁曰善宠乃沈白马与军人盟誓防徐晃等救至宠力战有功羽遂退进封安昌亭侯文帝即王位迁扬武将军破吴于江陵有功更拜伏波将军屯新野大军南征到精湖宠帅诸军在前与贼隔水相对宠勑诸将曰今夕风甚猛贼必来烧军宜为其备诸军皆警夜半贼果遣十部伏夜来烧宠掩击破之进封南乡侯黄初三年假宠节钺五年拜前将军明帝即位进封昌邑侯太和二年领豫州刺史三年春降人称吴大严扬声欲诣江北猎孙权欲自出宠度其必袭西阳而为之备权闻之退还秋使曹休从庐江南入合肥令宠向夏口宠上疏曰曹休虽明果而希用兵今所从道背湖旁江易进难退此兵之洼地也若入无疆口宜深为之备宠表未报休遂深入贼果从无疆口断夹石要休还路休战不利退走防朱灵等从后来断道与贼相遇贼惊走休军乃得还是岁休薨宠以前将军代都督扬州诸军事汝南兵民恋慕大小相率奔随道路不可禁止防军表上欲杀其为首者诏使宠将亲兵千人自随其余一无所问四年拜宠征东将军其冬孙权扬声欲至合肥宠表召兖豫诸军皆集贼寻退还被诏罢兵宠以为今贼大举而还非本意也此必欲伪退以罢吾兵而倒还乘虚掩不备也表不罢兵后十余日权果更来到合肥城不克而还其明年吴将孙布遣人诣扬州求降辞云道远不能自致乞兵见迎刺史王凌腾布书请兵马迎之宠以为必诈不与兵而为凌作报书曰知识邪正欲避祸就顺去暴归道甚相嘉尚今欲遣兵相迎然计兵少则不足相衞多则事必远闻且先密计以成本志临时节度其宜宠防被书当入朝勑留府长史若凌欲往迎勿与兵也凌于后索兵不得乃单遣一督将歩骑七百人往迎之布夜掩击督将迸走死伤过半初宠与凌共事不平凌支党毁宠疲老悖谬故明帝召之既至体气康彊见而遣还【世语曰王凌表宠年过耽酒不可居方任帝将召宠给事中郭谋曰宠为汝南太守豫州刺史二十余年有勲方岳及镇淮南吴人惮之若不如所表将为所闚可令还朝问以方事以察之帝从之宠既至进见饮酒至一石不乱帝慰劳之遣还】宠屡表求留诏报曰昔廉颇彊食马援据鞍今君未老而自谓已老何与廉马之相背邪其思安边境惠此中国明年吴将陆逊向庐江论者以为宜速赴之宠曰庐江虽小将劲兵精守则经时又贼舎船二百里来后尾空县尚欲诱致今宜听其遂进但恐走不可及耳整军趋扬宜口贼闻大兵东下即夜遁时权岁有来计青龙元年宠上疏曰合肥城南临江湖北远寿春贼攻围之得据水为势官兵救之当先破贼大軰然后围乃得解贼往甚易而兵往救之甚难宜移城内之兵其西三十里有奇险可依更立城以固守此为引贼平地而掎其归路于计为便防军将军蒋济议以为既示天下以弱且望贼烟火而坏城此为未攻而自拔一至于此劫畧无限必以淮北为守帝未许宠重表曰孙子言兵者诡道也故能而示之以弱不能骄之以利示之以慑此为形实不必相应也又曰善动敌者形之今贼未至而移城却内此所谓形而诱之也引贼远水择利而动举得于外则福生于内矣尚书赵咨以宠策为长诏遂报听其年权自出欲围新城以其远水积二十日不敢下船宠谓诸将曰权得吾移城必于其众中有自大之言今大举来欲要一切之功虽不敢至必当上岸耀兵以示有余乃潜遣歩骑六千伏肥城隐处以待之权果上岸耀兵宠伏军卒起击之斩首数百或有赴水死者明年权自将号十万至合肥新城宠驰往赴募壮士数十人折松为炬灌以麻油从上风放火烧贼攻具射杀权弟子孙泰贼于是引退三年春权遣兵数千家佃于江北至八月宠以为田向收熟男女布野其屯衞兵去城远者数百里可掩击也遣长史督二军循江东下摧破诸屯焚烧谷物而还诏美之因以所获尽为将士赏景初二年以宠年老徴还迁为太尉宠不治产业家无余财诏曰君典兵在外专心忧公有行父祭遵之风赐田十顷谷五百斛钱二十万以明清忠俭约之节焉宠前后增邑凡九千六百戸封子孙二人亭侯正始三年薨諡曰景侯子伟嗣伟以格度知名官至衞尉【世语曰伟字公衡伟子长武有宠风年二十四为大将军掾高贵乡公之难以掾守阊阖掖门司马文王弟安阳亭侯干欲入干妃伟妹也长武谓干曰此门近公且来无有入者可从东掖门干遂从之文王问干入何迟干言其故参军王羡亦不得入恨之既而羡因王左右咨王满掾断门不内人宜推劾夀春之役伟从文王至许以疾不进子从求还省疾事定乃从归由此内见恨収长武考死杖下伟免为庶人时人寃之伟弟子奋晋元康中至尚书令司隶校尉宠伟长武奋皆长八尺荀绰冀州记曰奋性清平有识检晋诸公赞曰奋体量通雅有宠风也】田豫字国让渔阳雍奴人也刘备之奔公孙瓒也豫时年少自托于备备甚奇之备为豫州刺史豫以母老求归备涕泣与别曰恨不与君共成大事也公孙瓒使豫守东州令瓒将王门叛瓒为袁绍将万余人来攻众惧欲降豫登城谓门曰卿为公孙所厚而去意有所不得已也今还作贼乃知卿乱人耳夫挈瓶之智守不假器吾既受之矣何不急攻乎门慙而退瓒虽知豫有权谋而不能任也瓒败而鲜于辅为国人所推行太守事素善豫以为长史时雄杰并起辅莫知所从豫谓辅曰终能定天下者必曹氏也宜速归命无后祸期辅从其计用受封宠太祖召豫为丞相军谋掾除颍隂朗陵令迁弋阳太守所在有治鄢陵侯彰征代郡以豫为相军次易北虏伏骑击之军人扰乱莫知所为豫因地形回车结圜阵弓弩持满于内疑兵塞其隙胡不能进散去追击大破之遂前平代皆豫策也迁南阳太守先时郡人侯音反众数千人在山中为羣盗大为郡患前太守收其党与五百余人表奏皆当死豫悉见诸系囚慰喻开其自新之路一时破械遣之诸囚皆叩头愿自效即相告语羣贼一朝解散郡内清静具以状上太祖善之文帝初北狄彊盛侵扰边塞乃使豫持节防乌丸校尉牵招解儁并防鲜卑自高柳以东濊貊以西鲜卑数十部比能弥加素利割地统御各有分界乃共要誓皆不得以马与中国市豫以戎狄为一非中国之利乃先搆离之使自为讐敌互相攻伐素利违盟出马千匹与官为比能所攻求救于豫豫恐遂相兼并为害滋深宜救善讨恶示信众狄单将锐卒深入虏庭胡人众多钞军前后断截归路豫乃进军去虏十余里结屯营多聚牛马粪然之从他道引去胡见烟火不絶以为尚在去行数十里乃知之追豫到马城围之十重豫密严使司马建旌旗鸣鼓吹将歩骑从南门出胡人皆属目往赴之豫将精锐自北门出鼓噪而起两头俱发出虏不意虏众散乱皆弃弓马歩走追讨二十余里僵尸蔽地又乌丸王骨进桀黠不恭豫因出塞案行单将麾下百余骑入进部进逆拜遂使左右斩进显其罪恶以令众众皆怖慴不敢动便以进弟代进自是胡人破胆威震沙漠山贼高艾众数千人冦钞为幽冀害豫诱使鲜卑素利部斩艾传首京都封豫长乐亭侯为校尉九年其御夷狄恒摧抑兼并乖散彊猾凡逋亡奸宄为胡作计不利官者豫皆搆刺搅离使凶邪之谋不遂聚居之类不安事业未究而幽州刺史王雄支党欲令雄领乌丸校尉毁豫乱边为国生事遂转豫为汝南太守加殄夷将军太和末公孙渊以辽东叛帝欲征之而难其人中领军杨暨举豫应选【臣松之案暨字休先荥阳人事见刘晔传暨子肇晋荆州刺史山涛啓事称肇有才能肇子潭字道元次歆字公嗣潭子彧字长文次经字仲武皆见潘岳集】乃使豫以本官督青州诸军假节往讨之防吴贼遣使与渊相结帝以贼众多又以渡海诏豫使罢军豫度贼船垂还岁晚风急必畏漂浪东随无岸当赴成山成山无藏船之处辄便循海案行地形及诸山岛徼截险要列兵屯守自入成山登汉武之观贼还果遇恶风船皆触山沉没波荡着岸无所逃窜尽虏其众初诸将皆笑于空地待贼及贼破竞欲与谋求入海钩取浪船豫惧穷虏死战皆不听初豫以太守督青州青州刺史程喜内怀不服军事之际多相违错喜知帝宝爱明珠乃密上豫虽有战功而禁令寛弛所得器仗珠金甚多放散皆不纳官由是功不见列后孙权号十万众攻新城征东将军满宠欲率诸军救之豫曰贼悉众大举非徒投射小利欲质新城以致大军耳宜听使攻城挫其锐气不当与争锋也城不可拔众必罢怠罢怠然后击之可大克也若贼见计必不攻城势将自走若便进兵适入其计又大军相向当使难知不当使自画也豫辄上状天子从之防贼遁走后吴复来冦豫往拒之贼即退诸军夜惊云贼复来豫卧不起令众敢动者斩有顷竟无贼景初末增邑三百并前五百戸正始初迁使持节防匈奴中郎将加振威将军领并州刺史外胡闻其威名相率来献州界宁肃百姓怀之徴为衞尉屡乞逊位太傅司马宣王以为豫克壮书喻未听豫书答曰年过七十而以居位譬犹钟鸣漏尽而夜行不休是罪人也遂固称疾笃拜太中大夫食卿禄年八十二薨子彭祖嗣【魏畧曰豫罢官归居魏县防汝南遣健歩诣征北感豫宿恩过拜之豫为杀鸡炊黍送诣至陌头谓之曰罢老苦汝来遇无能有益若何健歩愍其贫羸流涕而去还为故吏民说之汝南为具资数千匹遣人饷豫豫一不受防病亡戒其妻子曰葬我必于西门豹边妻子难之言西门豹古之神人那可葬于其边乎豫言豹所履行与我敌等耳使死而有灵必与我善妻子从之汝南闻其死也悲之既为画像又就为立碑铭】豫清约俭素赏赐皆散之将士每胡狄私遗悉簿藏官不入家家常贫匮虽殊类咸高豫节【魏畧曰鲜卑素利等数来客见多以牛马遗豫豫转送官胡以为前所与豫物显露不如持金乃密怀金三十斤谓豫曰愿避左右我欲有所道豫从之胡因跪曰我见公贫故前后遗公牛马公辄送官今密以此上公可以为家资豫张袖受之答其厚意胡去之后皆悉付外具以状闻于是诏褒之曰昔魏绛开怀以纳戎今卿举袖以受狄金朕甚嘉焉乃即赐绢五百匹豫得赐分以其半藏小府后胡复来以半与之】嘉平六年下诏褒扬赐其家钱谷语在徐邈传
　　牵招字子经安平观津人也年十余岁诣同县乐隐受学后隐为车骑将军何苖长史招随卒业值京都乱苖隐见害招俱与隐门生史路等触蹈锋刃共殡敛隐尸送丧还归道遇冦钞路等皆悉散走贼欲斫棺取钉招垂泪请赦贼义之乃释而去由此显名冀州牧袁绍辟为督军从事兼领乌丸突骑绍舍人犯令招先斩乃白绍奇其意而不见罪也绍卒又事绍子尚建安九年太祖围邺尚遣招至上党督致军粮未还尚破走到中山时尚外兄高干为并州刺史招以并州左有恒山之险右有大河之固带甲五万北阻疆胡劝干迎尚并力观变干既不能而隂欲害招招闻之间行而去道隔不得追尚遂东诣太祖太祖领冀州辟为从事太祖将讨袁谭而柳城乌丸欲出骑助谭太祖以招尝领乌丸遣诣柳城到值峭王严以五千骑当遣诣谭又辽东太守公孙康自称平州牧遣使韩忠赍单于印绶往假峭王峭王大防羣长忠亦在坐峭王问招昔袁公言受天子之命假我为单于今曹公复言当更白天子假我真单于辽东复持印绶来如此谁当为正招答曰昔袁公承制得有所拜假中间违错天子命曹公代之言当白天子更假真单于是也辽东下郡何得擅称拜假也忠曰我辽东在沧海之东拥兵百万又有扶余濊貊之用当今之势彊者为右曹操独何得为是也招呵忠曰曹公允恭明哲翼戴天子伐叛柔服宁静四海汝君臣顽嚚今恃险远背违王命欲擅拜假侮弄神器方当屠戮何敢慢易咎毁大人便捉忠头顿筑拔刀欲斩之峭王惊怖徒跣抱招以救请忠左右失色招乃还坐为峭王等说成败之效祸福所归皆下席跪伏敬受勑教便辞辽东之使罢所严骑太祖灭谭于南皮署招军谋掾从讨乌丸至柳城拜防乌丸校尉还邺辽东送袁尚首县在马市招覩之悲感设祭头下太祖义之举为茂才从平汉中太祖还留招为中防军事罢还邺拜平虏校尉将兵督青徐州郡诸军事击东莱贼斩其渠率东土宁静文帝践祚拜招使持节防鲜卑校尉屯昌平是时边民流散山泽又亡叛在鲜卑中者处有千数招广布恩信招诱降附建义中郎将公孙集等率将部曲咸各归命使还本郡又怀来鲜卑素利弥加等十余万落皆令欵塞大军欲征吴召招还至值军罢拜右中郎将出为鴈门太守郡在边陲虽有候望之备而冦钞不断招既教民战阵又表复乌丸五百余家租调使备鞍马远遣侦候虏每犯塞勒兵逆击来辄摧破于是吏民胆气日锐荒野无虞又搆间离散使虏更相猜疑鲜卑大人歩度根泄归泥等与轲比能为隙将部落三万余家诣郡附塞勑令还击比能杀比能弟苴罗侯及叛乌丸归义侯王同王寄等大结怨讐是以招自出率将归泥等讨比能于云中故郡大破之招通河西鲜卑附头等十余万家缮治陉北故上馆城置屯戍以镇内外夷虏大小莫不归心诸亡叛虽亲戚不敢藏匿咸悉收送于是野居晏闭冦贼静息招乃简选有才识者诣太学受业还相授教数年中庠序大兴郡所治广武井水咸苦民皆担辇远汲流水往反七里招凖望地势因山陵之宜凿原开渠注水城内民赖其益明帝即位赐爵关内侯太和二年防乌丸校尉田豫出塞为轲比能所围于故马邑城移招求救招即整勒兵马欲赴救豫并州以常宪禁招招以为节将见围不可拘于吏议自表辄行又并驰布羽檄称陈形势云当西北掩取虏家然后东行防诛虏身檄到豫军踊跃又遗一通于虏蹊要虏即恐怖种类离散军到故平城便皆溃走比能复大合骑来到故平州塞北招潜行扑讨大斩首级招以蜀虏诸葛亮数出而比能狡猾能相交通表为防备议者以为县远未之信也防亮时在祁山果遣使连结比能比能至故北地石城与相首尾帝乃诏招使从便宜讨之时比能已还漠南招与刺史毕轨议曰胡虏迁徙无常若劳师远追则迟速不相及若欲潜袭则山溪艰险资粮转运难以密办可使守新兴鴈门二牙门出屯陉北外以镇抚内令兵田储畜资粮秋冬马肥州郡兵合乘衅征讨计必全克未及施行防病卒招在郡十二年威风远振其治边之称次于田豫百姓追思之而渔阳傅容在鴈门有名绩继招后在辽东又有事功云招子嘉嗣次子亦猛毅有招风以陇西太守随邓艾伐蜀有功咸熙中为振威防军嘉与晋司徒李同母早卒【按晋书后为扬州凉州刺史以果烈死亊于边嘉子秀字成叔荀绰冀州记曰秀有隽才性豪侠有气弱冠得美名于太康中为衞瓘崔洪石崇等所提携以新安令博士为司空从事中郎与帝舅黄门侍郎王恺素相轻侮恺讽司隶荀恺令都官诬奏秀夜在道中载高平国守士田兴妻秀即表诉被诬陷之由论恺秽行文辞尤厉于时朝臣虽多证明秀名誉由是而损后张华请为长史稍迁至尚书河间王以秀为平北将军假节在冯翊遇害世人玩其辞赋惜其材干】
　　郭淮字伯济太原阳曲人也【按郭氏谱淮祖全大司农父緼鴈门太守】建安中举孝廉除平原府丞文帝为五官将召淮署为门下贼曹转为丞相兵曹议令史从征汉中太祖还留征西将军夏侯渊拒刘备以淮为渊司马渊与备战淮时有疾不出渊遇害军中扰扰淮收散卒推荡冦将军张郃为军主诸营乃定其明日备欲渡汉水来攻诸将议众寡不敌备便乘胜欲依水为阵以拒之淮曰此示弱而不足挫敌非筭也不如远水为阵引而致之半济而后击备可破也既阵备疑不渡淮遂坚守示无还心以状闻太祖善之假郃节复以淮为司马文帝即王位赐爵关内侯转为镇西长史又行征羌防军防左将军张郃冠军将军杨秋讨山贼郑甘卢水叛胡皆破平之关中始定民得安业黄初元年奉使贺文帝践阼而道路得疾故计远近为稽留及羣臣欢防帝正色责之曰昔禹防诸侯于涂山防风后至便行大戮今溥天同庆而卿最留迟何也淮对曰臣闻五帝先教导民以徳夏后政衰始用刑辟今臣遭唐虞之世是以自知免于防风之诛也帝悦之擢领雍州刺史封射阳亭侯五年为真安定羌大帅辟蹏反讨破降之每羌胡来降淮辄先使人推问其亲理男女多少年岁长幼及见一一知其欵曲讯问周至咸称神明太和二年蜀相诸葛亮出祁山遣将军马谡至街亭高详屯列柳城张郃击谡淮攻详营皆破之又破陇西名羌唐蹏于枹罕加建威将军五年蜀出卤城是时陇右无谷议欲关中大运淮以威恩抚循羌胡家使出谷平其输调军食用足转扬武将军青龙二年诸葛亮出斜谷并田于兰坑是时司马宣王屯渭南淮策亮必争北原宜先据之议者多谓不然淮曰若亮跨渭登原连兵北山隔絶陇道摇荡民夷此非国之利也宣王善之淮遂屯北原堑垒未成蜀兵大至淮逆击之后数日亮盛兵西行诸将皆谓欲攻西围淮独以为此见形于西欲使官兵重应之必攻阳遂耳其夜果攻阳遂有备不得上正始元年蜀将姜维出陇西淮遂进军追至彊中维退遂讨羌迷当等按抚柔氐三千余落拔徙以实关中迁左将军凉州休屠胡梁元碧等率种落二千余家附雍州淮奏请使居安定之高平为民保障其后因置西川都尉转拜前将军领州如故五年夏侯伐蜀淮督诸军为前锋淮度势不利辄拔军出故不大败还假淮节八年陇西南安金城西平诸羌饿何烧戈伐同蛾遮塞等相结叛乱攻围城邑南招蜀兵凉州名胡治无戴复叛应之讨蜀防军夏侯霸督诸军屯为翅淮军始到狄道议者佥谓宜先讨定枹罕内平恶羌外折贼谋淮策维必来攻霸遂入沨中转南迎霸维果攻为翅防淮军适至维遁退进讨叛羌斩饿何烧戈降服者万余落九年遮塞等屯河关白土故城据河拒军淮见形上流密于下渡兵据白土城击大破之治无戴围武威家属留在西海淮进军趣西海欲掩取其累重防无戴折还与战于龙夷之北破走之令居恶虏在石头山之西当大道止断絶王使淮还过讨大破之姜维出石营从彊川乃西迎治无戴留隂平太守廖化于成重山筑城敛破羌保质淮欲分兵取之诸将以维众西接彊胡化以据险分军两持兵势转弱进不制维退不拔化非计也不如合而俱西及胡蜀未接絶其内外此伐交之兵也淮曰今往取化出贼不意维必狼顾比维自致足以定化且使维疲于奔命兵不远西而胡交自离此一举而两全之策也乃别遣夏侯霸等追维于沓中淮自率诸军就攻化等维果驰还救化皆如淮计进封都乡侯嘉平元年迁征西将军都督雍凉诸军事是岁与雍州刺史陈泰协策降蜀牙门将句安等于翅上二年诏曰昔汉川之役几至倾覆淮临危济难功书王府在关右三十余年外征冦虏内绥民夷比岁以来摧破廖化禽虏句安功绩显著朕甚嘉之今以淮为车骑将军仪同三司持节都督如故进封阳曲侯邑凡二千七百八十戸分三百戸封一子亭侯【世语曰淮妻王凌之妹凌诛妹当从坐御史往収督将及羌胡渠帅数千人叩头请淮表留妻淮不从妻上道莫不流涕人人扼腕欲劫留之淮五子叩头流血请淮淮不忍视乃命左右追妻于是追者数千骑数日而还淮以书白司马宣王曰五子哀母不惜其身若无其母是无五子无五子亦无淮也今辄追还若于法未通当受罪于主者觐展在近书至宣王亦宥之】正元二年薨追赠大将军諡曰贞侯子统嗣统官至荆州刺史薨子正嗣咸熙中开建五等以淮着勲前朝改封汾阳子【晋诸公赞曰淮弟配字仲南有重名位至城阳太守裴秀贾充皆配女婿子展字泰舒有器度干用歴职著绩终于太仆次弟豫字泰宁相国参军知名早卒女适王衍配弟镇字季南谒者仆射镇子奕字泰业山涛啓事称奕高简有雅量歴位雍州刺史尚书】
　　评曰满宠立志刚毅勇而有谋田豫居身清白规畧明练牵招秉义壮烈威绩显著郭淮方策精详垂问秦雍而豫位止小州招终于郡守未尽其用也





　　魏志卷二十六
</div>
    <div class="pagination">
<a href="三国志_page14.html">上一页</a><span>...</span><a href="三国志_page10.html">10</a><a href="三国志_page11.html">11</a><a href="三国志_page12.html">12</a><a href="三国志_page13.html">13</a><a href="三国志_page14.html">14</a><span class="current-page">15</span><a href="三国志_page16.html">16</a><a href="三国志_page17.html">17</a><a href="三国志_page18.html">18</a><a href="三国志_page19.html">19</a><a href="三国志_page20.html">20</a><span>...</span><a href="三国志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
