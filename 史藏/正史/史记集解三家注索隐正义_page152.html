<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 152 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 152 页/共 204 页</h1>
    <div class="content">〔一〕集解新序曰：「斯在逐中，道上上谏书，达始皇，始皇使人逐至骊邑，得还。」
始皇三十四年，置酒咸阳宫，博士仆射周青臣等颂始皇威德。齐人淳于越进谏曰：「臣闻之，殷周之王千余岁，封子弟功臣自为支辅。今陛下有海内，而子弟为匹夫，卒有田常、六卿之患，臣无辅弼，何以相救哉？事不师古而能长久者，非所闻也。今青臣等又面谀以重陛下过，〔一〕非忠臣也。」始皇下其议丞相。丞相谬其说，绌其辞，乃上书曰：「古者天下散乱，莫能相一，是以诸侯并作，语皆道古以害今，饰虚言以乱实，人善其所私学，以非上所建立。今陛下并有天下，别白黑〔二〕而定一尊；〔三〕而私学乃相与非法教之制，闻令下，即各以其私学议之，入则心非，出则巷议，非主以为名，异趣以为高，率群下以造谤。如此不禁，则主势降乎上，党与成乎下。禁之便。臣请诸有文学诗书百家语者，蠲除去之。令到满三十日弗去，黥为城旦。所不去者，医药卜筮种树之书。若有欲学者，以吏为师。」始皇可其议，收去诗书百家之语以愚百姓，使天下无以古非今。明法度，定律令，皆以始皇起。同文书。〔四〕治离宫别馆，周遍天下。明年，又巡狩，外攘四夷，斯皆有力焉。
〔一〕索隐重音逐用反。重者，再也。
〔二〕索隐刘氏云：「前时国异政，家殊俗，人造私语，莫辨其真，今乃分别白黑也。」
〔三〕索隐谓始皇并六国，定天下，海内共尊立一帝，故云。
〔四〕正义六国制令不同，今令同之。
斯长男由为三川守，诸男皆尚秦公主，女悉嫁秦诸公子。三川守李由告归咸阳，李斯置酒于家，百官长皆前为寿，门廷车骑以千数。李斯喟然而叹曰：「嗟乎！吾闻之荀卿曰『物禁大盛』。夫斯乃上蔡布衣，闾巷之黔首，上不知其驽下，遂擢至此。当今人臣之位无居臣上者，可谓富贵极矣。物极则衰，吾未知所税驾也！」〔一〕
〔一〕索隐税驾犹解驾，言休息也。李斯言己今日富贵已极，然未知向后吉凶止泊在何处也。
始皇三十七年十月，行出游会稽，并海上，北抵琅邪。〔一〕丞相斯、中车府令赵高兼行符玺令事，皆从。始皇有二十余子，长子扶苏以数直谏上，上使监兵上郡，〔二〕蒙恬为将。少子胡亥爱，请从，上许之。余子莫从。〔三〕
〔一〕正义今沂州。
〔二〕正义上郡故城在绥州上县东南五十里。
〔三〕集解辩士隐姓名，遗秦将章邯书曰「李斯为秦王死，废十七兄而立今王」也。然则二世是秦始皇第十八子。此书在善文中。
其年七月，始皇帝至沙丘，〔一〕病甚，令赵高为书赐公子扶苏曰：「以兵属蒙恬，与丧会咸阳而葬。」书已封，未授使者，始皇崩。书及玺皆在赵高所，独子胡亥、丞相李斯、赵高及幸宦者五六人知始皇崩，余群臣皆莫知也。李斯以为上在外崩，无真太子，故秘之。置始皇居辒辌车中，〔二〕百官奏事上食如故，宦者辄从辒辌车中可诸奏事。〔三〕
〔一〕正义沙丘台在邢州。
〔二〕集解徐广曰：「一作『辎车』。」
〔三〕集解文颖曰：「辒辌车如今丧?车也。」孟康曰：「如衣车，有窗牖，闭之则温，开之则凉，故名之『辒辌车』也。」如淳曰：「辒辌车，其形广大，有羽饰也。」
赵高因留所赐扶苏玺书，而谓公子胡亥曰：「上崩，无诏封王诸子而独赐长子书。长子至，即立为皇帝，而子无尺寸之地，为之柰何？」胡亥曰：「固也。吾闻之，明君知臣，明父知子。父捐命，不封诸子，何可言者！」赵高曰：「不然。方今天下之权，存亡在子与高及丞相耳，愿子图之。且夫臣人与见臣于人，制人与见制于人，岂可同日道哉！」胡亥曰：「废兄而立弟，是不义也；不奉父诏而畏死，是不孝也；能薄而材谫，〔一〕强因人之功，是不能也：三者逆德，天下不服，身殆倾危，社稷不血食。」高曰：「臣闻汤、武杀其主，天下称义焉，不为不忠。卫君杀其父，而卫国载其德，孔子着之，不为不孝。夫大行不小谨，盛德不辞让，乡曲各有宜而百官不同功。故顾小而忘大，后必有害；狐疑犹豫，后必有悔。断而敢行，鬼神避之，后有成功。愿子遂之！」胡亥喟然叹曰：「今大行未发，丧礼未终，岂宜以此事干丞相哉！」赵高曰：「时乎时乎，闲不及谋！赢粮跃马，唯恐后时！」
〔一〕集解史记音隐宰显反。索隐音义云宰殄反。刘氏音将浅反，则谫亦浅义。古人语自有重轻，所以文字有异。
胡亥既然高之言，高曰：「不与丞相谋，恐事不能成，臣请为子与丞相谋之。」高乃谓丞相斯曰：「上崩，赐长子书，与丧会咸阳而立为嗣。书未行，今上崩，未有知者也。所赐长子书及符玺皆在胡亥所，定太子在君侯与高之口耳。事将何如？」斯曰：「安得亡国之言！此非人臣所当议也！」高曰：「君侯自料能孰与蒙恬？功高孰与蒙恬？谋远不失孰与蒙恬？无怨于天下孰与蒙恬？长子旧而信之孰与蒙恬？」斯曰：「此五者皆不及蒙恬，而君责之何深也？」高曰：「高固内官之厮役也，幸得以刀笔之文进入秦宫，管事二十余年，未尝见秦免罢丞相功臣有封及二世者也，卒皆以诛亡。皇帝二十余子，皆君之所知。长子刚毅而武勇，信人而奋士，即位必用蒙恬为丞相，君侯终不怀通侯之印归于乡里，明矣。高受诏教习胡亥，使学以法事数年矣，未尝见过失。慈仁笃厚，轻财重士，辩于心而诎于口，尽礼敬士，秦之诸子未有及此者，可以为嗣。君计而定之。」斯曰：「君其反位！斯奉主之诏，听天之命，何虑之可定也？」高曰：「安可危也，危可安也。安危不定，何以贵圣？」斯曰：「斯，上蔡闾巷布衣也，上幸擢为丞相，封为通侯，子孙皆至尊位重禄者，故将以存亡安危属臣也。岂可负哉！夫忠臣不避死而庶几，〔一〕孝子不勤劳而见危，人臣各守其职而已矣。君其勿复言，将令斯得罪。」高曰：「盖闻圣人迁徙无常，就变而从时，见末而知本，观指而睹归。物固有之，安得常法哉！方今天下之权命悬于胡亥，高能得志焉。且夫从外制中谓之惑，从下制上谓之贼。故秋霜降者草花落，水摇动者万物作，〔二〕此必然之效也。君何见之晚？」斯曰：「吾闻晋易太子，〔三〕三世不安；齐桓兄弟争位，〔四〕身死为戮；纣杀亲戚，〔五〕不听谏者，国为丘墟，遂危社稷：三者逆天，宗庙不血食。斯其犹人哉〔六〕，安足为谋！」高曰：「上下合同，可以长久；中外若一，事无表里。君听臣之计，即长有封侯，世世称孤，必有乔松之寿，孔、墨之智。今释此而不从，祸及子孙，足以为寒心。善者因祸为福，君何处焉？」斯乃仰天而叹，垂泪太息曰：「嗟乎！独遭乱世，既以不能死，安托命哉！」于是斯乃听高。高乃报胡亥曰：「臣请奉太子之明命以报丞相，丞相斯敢不奉令！」
〔一〕索隐斯言忠臣之节，本不避死。言己今日亦庶几尽忠不避死也。
〔二〕索隐水摇者，谓冰泮而水动也，是春时而万物皆生也。
〔三〕正义谓废申生，立奚齐也。
〔四〕正义谓小白与公子纠。
〔五〕正义谓杀比干，囚箕子。
〔六〕索隐言我今日犹是人，人道守顺，岂能为逆谋。故下云「安足与谋」。
于是乃相与谋，诈为受始皇诏丞相，立子胡亥为太子。更为书赐长子扶苏曰：「朕巡天下，祷祠名山诸神以延寿命。今扶苏与将军蒙恬将师数十万以屯边，十有余年矣，不能进而前，士卒多秏，无尺寸之功，乃反数上书直言诽谤我所为，以不得罢归为太子，日夜怨望。扶苏为人子不孝，其赐剑以自裁！将军恬与扶苏居外，不匡正，宜知其谋。为人臣不忠，其赐死，以兵属裨将王离。」封其书以皇帝玺，遣胡亥客奉书赐扶苏于上郡。
使者至，发书，扶苏泣，入内舍，欲自杀。蒙恬止扶苏曰：「陛下居外，未立太子，使臣将三十万众守边，公子为监，此天下重任也。今一使者来，即自杀，安知其非诈？请复请，复请而后死，未暮也。」使者数趣之。扶苏为人仁，谓蒙恬曰：「父而赐子死，尚安复请！」即自杀。蒙恬不肯死，使者即以属吏，系于阳周。〔一〕
〔一〕集解徐广曰：「属上郡。」正义阳周，宁州罗川县之邑也。
使者还报，胡亥、斯、高大喜。至咸阳，发丧，太子立为二世皇帝。以赵高为郎中令，常侍中用事。
二世燕居，乃召高与谋事，谓曰：「夫人生居世闲也，譬犹骋六骥过决隙也。吾既已临天下矣，欲悉耳目之所好，穷心志之所乐，以安宗庙而乐万姓，长有天下，终吾年寿，其道可乎？」高曰：「此贤主之所能行也，而昏乱主之所禁也。臣请言之，不敢避斧钺之诛，愿陛下少留意焉。夫沙丘之谋，诸公子及大臣皆疑焉，而诸公子尽帝兄，大臣又先帝之所置也。今陛下初立，此其属意怏怏皆不服，恐为变。且蒙恬已死，蒙毅将兵居外，臣战战栗栗，唯恐不终。且陛下安得为此乐乎？」二世曰：「为之柰何？」赵高曰：「严法而刻刑，令有罪者相坐诛，至收族，灭大臣而远骨肉；贫者富之，贱者贵之。尽除去先帝之故臣，更置陛下之所亲信者近之。此则阴德归陛下，害除而奸谋塞，群臣莫不被润泽，蒙厚德，陛下则高枕肆志宠乐矣。计莫出于此。」二世然高之言，乃更为法律。于是群臣诸公子有罪，辄下高，令鞠治之。杀大臣蒙毅等，公子十二人僇死咸阳市，十公主矺死于杜，〔一〕财物入于县官，相连坐者不可胜数。
〔一〕集解史记音隐曰：「矺音贮格反。」索隐矺音宅，与「磔」同，古今字异耳。磔谓裂其支体而杀之。
公子高欲奔，恐收族，乃上书曰：「先帝无恙时，臣入则赐食，出则乘舆。御府之衣，臣得赐之；中厩之宝马，臣得赐之。臣当从死而不能，为人子不孝，为人臣不忠。不忠者无名以立于世，臣请从死，愿葬郦山之足。唯上幸哀怜之。」书上，胡亥大说，召赵高而示之，曰：「此可谓急乎？」赵高曰：「人臣当忧死而不暇，何变之得谋！」胡亥可其书，赐钱十万以葬。
法令诛罚日益刻深，群臣人人自危，欲畔者众。又作阿房之宫，治直〔道〕、驰道，赋敛愈重，戍傜无已。于是楚戍卒陈胜、吴广等乃作乱，起于山东，杰俊相立，自置为侯王，叛秦，兵至鸿门而却。李斯数欲请闲谏，二世不许。而二世责问李斯曰：「吾有私议而有所闻于韩子也，曰『尧之有天下也，堂高三尺，采椽不斲，〔一〕茅茨不翦，虽逆旅之宿不勤于此矣。冬日鹿裘，夏日葛衣，粢粝之食〔二〕，藜藿之羹，饭土匦，〔三〕啜土铏，〔四〕虽监门之养不觳于此矣。〔五〕禹凿龙门，通大夏，疏九河，曲九防，〔六〕决渟水致之海，〔七〕而股无胈，〔八〕胫无毛，手足胼胝，面目黎黑，遂以死于外，葬于会稽，臣虏之劳不烈于此矣』。然则夫所贵于有天下者，岂欲苦形劳神，身处逆旅之宿，口食监门之养，手持臣虏之作哉？此不肖人之所勉也，非贤者之所务也。彼贤人之有天下也，专用天下适己而已矣，此所贵于有天下也。夫所谓贤人者，必能安天下而治万民，今身且不能利，将恶能治天下哉！故吾愿赐志广欲，长享天下而无害，为之柰何？」李斯子由为三川守，群盗吴广等西略地，过去弗能禁。章邯以破逐广等兵，使者覆案三川相属，诮让斯居三公位，如何令盗如此。李斯恐惧，重爵禄，不知所出，乃阿二世意，欲求容，以书对曰：
〔一〕集解徐广曰：「采，一名栎。一作『柞』。」索隐采，木名，即今之栎木。
〔二〕索隐粢音资。粝音郎葛反。粢者，稷也。粝者，?粟饭也。
〔三〕集解徐广曰：「一作『溜』。」
〔四〕集解音刑。
〔五〕集解徐广曰：「觳音学。觳，一作『毂』，推也。」索隐觳音学。尔雅「觳，尽也」。言监门下人饭犹不尽此。若徐氏云「一作『毂』。毂，推也」，则字宜作「较」。邹氏音角。
〔六〕正义谓河之九曲，别为堤防。
〔七〕集解徐广曰：「致，一作『放』。」
〔八〕集解胈，肤毳皮。
夫贤主者，必且能全道而行督责之术者也。〔一〕督责之，则臣不敢不竭能以徇其主矣。此臣主之分定，上下之义明，则天下贤不肖莫敢不尽力竭任以徇其君矣。是故主独制于天下而无所制也。能穷乐之极矣，贤明之主也，可不察焉！
〔一〕索隐督者，察也。察其罪，责之以刑罚也。
故申子曰「有天下而不恣睢，〔一〕命之曰以天下为桎梏」者，〔二〕无他焉，不能督责，而顾以其身劳于天下之民，若尧、禹然，故谓之「桎梏」也。夫不能修申、韩之明术，行督责之道，专以天下自适也，而徒务苦形劳神，以身徇百姓，则是黔首之役，非畜天下者也，何足贵哉！夫以人徇己，则己贵而人贱；以己徇人，则己贱而人贵。故徇人者贱，而人所徇者贵，自古及今，未有不然者也。凡古之所为尊贤者，为其贵也；而所为恶不肖者，为其贱也。而尧、禹以身徇天下者也，因随而尊之，则亦失所为尊贤之心矣，夫可谓大缪矣。谓之为「桎梏」，不亦宜乎？不能督责之过也。
〔一〕索隐上音资二反，下音呼季反。恣睢犹放纵也。谓肆情纵恣也。
〔二〕正义言有天下不能自纵恣督责，乃劳身于天下若尧、禹，即以天下为桎梏于身也。
故韩子曰：「慈母有败子而严家无格虏」者，何也？〔一〕则能罚之加焉必也。故商君之法，刑弃灰于道者。〔二〕夫弃灰，薄罪也，而被刑，重罚也。彼唯明主为能深督轻罪。夫罪轻且督深，而况有重罪乎？故民不敢犯也。是故韩子曰「布帛寻常，庸人不释〔三〕，铄金百溢，盗跖不搏」者，〔四〕非庸人之心重，寻常之利深，而盗跖之欲浅也；又不以盗跖之行，为轻百镒之重也。搏必随手刑，则盗跖不搏百镒；而罚不必行也，则庸人不释寻常。是故城高五丈，而楼季不轻犯也；〔五〕泰山之高百仞，而跛?牧其上。〔六〕夫楼季也而难五丈之限，岂跛?也而易百仞之高哉？峭堑之势异也。〔七〕明主圣王之所以能久处尊位，长执重势，而独擅天下之利者，非有异道也，能独断而审督责，必深罚，故天下不敢犯也。今不务所以不犯，而事慈母之所以败子也，则亦不察于圣人之论矣。夫不能行圣人之术，则舍为天下役何事哉？可不哀邪！〔八〕
〔一〕索隐格，强扞也。虏，奴隶也。言严整之家本无格扞奴仆也。
〔二〕正义弃灰于道者黥也。韩子云：「殷之法，弃灰于衢者刑。子贡以为重，问之。仲尼曰：『灰弃于衢必燔，人必怒，怒则斗，斗则三族，虽刑之可也。』。」
〔三〕索隐八尺曰寻，倍寻曰常，以言其少也。庸人弗释者，谓庸人见则取之而不释，以其罪轻，故下云「罚不必行，则庸人弗释寻常」是也。
〔四〕索隐尔雅「铄，美也」。言百溢之美金在于地，虽有盗跖之行亦不取者，为财多而罪重也，故下云「搏必随手刑，盗跖不搏」也。搏犹攫也，取也。凡鸟翼击物曰搏，足取曰攫，故人取物亦谓之搏。
〔五〕集解许慎曰：「楼季，魏文侯之弟。」王孙子曰：「楼季之兄也。」
〔六〕集解诗云：「?羊坟首。」毛传曰：「牝曰?。」
〔七〕索隐峭，峻也，高也，七笑反。堑音渐。以言峭峻则难登，故楼季难五丈之限；平堑则易涉，故跛?牧于泰山也。
〔八〕索隐舍犹废也，止也。言为人主不能行圣人督责之术，则已废止，何为勤身苦心，为天下所役，是何哉？「可不哀邪」，言其非也。
且夫俭节仁义之人立于朝，则荒肆之乐辍矣；谏说论理之臣闲于侧，则流漫之志诎矣；烈士死节之行显于世，则淫康之虞废矣。故明主能外此三者，而独操主术以制听从之臣，而修其明法，故身尊而势重也。凡贤主者，必将能拂世磨俗，〔一〕而废其所恶，立其所欲，故生则有尊重之势，死则有贤明之谥也。是以明君独断，故权不在臣也。然后能灭仁义之涂，掩驰说之口，困烈士之行，塞聪揜明，内独视听，故外不可倾以仁义烈士之行，而内不可夺以谏说忿争之辩。故能荦然独行恣睢之心而莫之敢逆。若此然后可谓能明申、韩之术，而修商君之法。法修术明而天下乱者，未之闻也。故曰「王道约而易操」也。唯明主为能行之。若此则谓督责之诚，则臣无邪，臣无邪则天下安，天下安则主严尊，主严尊则督责必，督责必则所求得，所求得则国家富，国家富则君乐丰。故督责之术设，则所欲无不得矣。群臣百姓救过不给，何变之敢图？若此则帝道备，而可谓能明君臣之术矣。虽申、韩复生，不能加也。
〔一〕索隐拂音扶弗反。磨音莫何反。拂世，盖言与代情乖戾。磨俗，言磨砺于俗使从己。
书奏，二世悦。于是行督责益严，税民深者为明吏。二世曰：「
若此则可谓能督责矣。」刑者相半于道，而死人日成积于市。杀人众者为忠臣。二世曰：「若此则可谓能督责矣。」
初，赵高为郎中令，所杀及报私怨众多，恐大臣入朝奏事毁恶之，乃说二世曰：「天子所以贵者，但以闻声，群臣莫得见其面，故号曰『朕』。且陛下富于春秋，未必尽通诸事，〔一〕今坐朝廷，谴举有不当者，则见短于大臣，非所以示神明于天下也。且陛下深拱禁中，与臣及侍中习法者待事，事来有以揆之。〔二〕如此则大臣不敢奏疑事，天下称圣主矣。」二世用其计，乃不坐朝廷见大臣，居禁中。赵高常侍中用事，事皆决于赵高。
〔一〕集解徐广曰：「通，或宜作『照』。」
〔二〕集解徐广曰：「揆，一作『拨』也。」
高闻李斯以为言，乃见丞相曰：「关东群盗多，今上急益发繇治阿房宫，〔一〕聚狗马无用之物。臣欲谏，为位贱。此真君侯之事，君何不谏？」李斯曰：「固也，吾欲言之久矣。今时上不坐朝廷，上居深宫，吾有所言者，不可传也，欲见无闲。」赵高谓曰：「君诚能谏，请为君候上闲语君。」于是赵高待二世方燕乐，妇女居前，使人告丞相：「上方闲，可奏事。」丞相至宫门上谒，如此者三。二世怒曰：「吾常多闲日，丞相不来。吾方燕私，丞相辄来请事。丞相岂少我哉？且固我哉？」〔二〕赵高因曰：「如此殆矣！夫沙丘之谋，丞相与焉。今陛下已立为帝，而丞相贵不益，此其意亦望裂地而王矣。且陛下不问臣，臣不敢言。丞相长男李由为三川守，楚盗陈胜等皆丞相傍县之子，以故楚盗公行，〔三〕过三川，城守不肯击。高闻其文书相往来，未得其审，故未敢以闻。且丞相居外，权重于陛下。」二世以为然。欲案丞相，恐其不审，乃使人案验三川守与盗通状。李斯闻之。
〔一〕索隐房音旁，一如字。
〔二〕索隐谓以我幼故轻我也。云「固我」者，一云以我为短少，且固陋于我也，于义为疏。
〔三〕集解徐广曰：「公，一作『讼』，音松。」
是时二世在甘泉，方作觳抵优俳之观。〔一〕李斯不得见，因上书言赵高之短曰：「臣闻之，臣疑其君，无不危国；妾疑其夫，无不危家。今有大臣于陛下擅利擅害，与陛下无异，此甚不便。昔者司城子罕相宋，身行刑罚，以威行之，期年遂劫其君。田常为简公臣，爵列无敌于国，私家之富与公家均，布惠施德，下得百姓，上得群臣，阴取齐国，杀宰予于庭，即弒简公于朝，遂有齐国。此天下所明知也。今高有邪佚之志，危反之行，如子罕相宋也；私家之富，若田氏之于齐也。兼行田常、子罕之逆道而劫陛下之威信，其志若韩?为韩安相也。〔二〕陛下不图，臣恐其为变也。」二世曰：「何哉？夫高，故宦人也，然不为安肆志，不以危易心，絜行修善，自使至此，以忠得进，以信守位，朕实贤之，而君疑之，何也？且朕少失先人，无所识知，不习治民，而君又老，恐与天下绝矣。朕非属赵君，当谁任哉？且赵君为人精廉强力，下知人情，上能适朕，君其勿疑。」李斯曰：「不然。夫高，故贱人也，无识于理，贪欲无厌，求利不止，列势次主，求欲无穷，臣故曰殆。」二世已前信赵高，恐李斯杀之，乃私告赵高。高曰：「丞相所患者独高，高已死，丞相即欲为田常所为。」于是二世曰：「其以李斯属郎中令！」
〔一〕集解应劭曰：「战国之时，稍增讲武之礼，以为戏乐，用相夸示，而秦更名曰角抵。角者，角材也。抵者，相抵触也。」文颖曰：「案：秦名此乐为角抵，两两相当，角力，角伎蓺射御，故曰角抵也。」骃案：觳抵即角抵也。
〔二〕索隐?，亦作「起」，并音怡。韩大夫弒其君悼公者。然韩无悼公，或郑之嗣君。案表，韩?事昭侯，昭侯已下四代至王安，其说非也。
赵高案治李斯。李斯拘执束缚，居囹圄中，仰天而叹曰：「嗟乎，悲夫！不道之君，何可为计哉！昔者桀杀关龙逢，纣杀王子比干，吴王夫差杀伍子胥。此三臣者，岂不忠哉，然而不免于死，身死而所忠者非也。今吾智不及三子，而二世之无道过于桀、纣、夫差，吾以忠死，宜矣。且二世之治岂不乱哉！日者夷其兄弟而自立也，杀忠臣而贵贱人，作为阿房之宫，赋敛天下。吾非不谏也，而不吾听也。凡古圣王，饮食有节，车器有数，宫室有度，出令造事，加费而无益于民利者禁，故能长久治安。今行逆于昆弟，不顾其咎；侵杀忠臣，不思其殃；大为宫室，厚赋天下，不爱其费：三者已行，天下不听。今反者已有天下之半矣，而心尚未寤也，而以赵高为佐，吾必见寇至咸阳，麋鹿游于朝也。」
于是二世乃使高案丞相狱，治罪，责斯与子由谋反状，皆收捕宗族宾客。赵高治斯，榜掠千余，不胜痛，自诬服。斯所以不死者，自负其辩，有功，实无反心，幸得上书自陈，幸二世之寤而赦之。李斯乃从狱中上书曰：「臣为丞相治民，三十余年矣。逮秦地之陕隘。先王之时秦地不过千里，兵数十万。臣尽薄材，谨奉法令，阴行谋臣，资之金玉，使游说诸侯，阴修甲兵，饰政教，官斗士，尊功臣，盛其爵禄，故终以胁韩弱魏，破燕、赵，夷齐、楚，卒兼六国，虏其王，立秦为天子。罪一矣。地非不广，又北逐胡、貉，南定百越，以见秦之强。罪二矣。尊大臣，盛其爵位，以固其亲。罪三矣。立社稷，修宗庙，以明主之贤。罪四矣。更克画，平斗斛度量文章，布之天下，以树秦之名。罪五矣。治驰道，兴游观，以见主之得意。罪六矣。缓刑罚，薄赋敛，以遂主得众之心，万民戴主，死而不忘。罪七矣。若斯之为臣者，罪足以死固久矣。上幸尽其能力，乃得至今，愿陛下察之！」书上，赵高使吏弃去不奏，曰：「囚安得上书！」
赵高使其客十余辈诈为御史、谒者、侍中，更往覆讯斯。斯更以其实对，辄使人复榜之。后二世使人验斯，斯以为如前，终不敢更言，辞服。奏当上，二世喜曰：「微赵君，几为丞相所卖。」及二世所使案三川之守至，则项梁已击杀之。使者来，会丞相下吏，赵高皆妄为反辞。
二世二年七月，具斯五刑，论腰斩咸阳市。斯出狱，与其中子俱执，顾谓其中子曰：「吾欲与若复牵黄犬俱出上蔡东门逐狡兔，岂可得乎！」遂父子相哭，而夷三族。
李斯已死，二世拜赵高为中丞相，事无大小辄决于高。高自知权重，乃献鹿，谓之马。二世问左右：「此乃鹿也？」左右皆曰「马也」。二世惊，自以为惑，乃召太卜，令卦之，太卜曰：「陛下春秋郊祀，奉宗庙鬼神，斋戒不明，故至于此。可依盛德而明斋戒。」于是乃入上林斋戒。日游弋猎，有行人入上林中，二世自射杀之。赵高教其女婿咸阳令阎乐劾不知何人贼杀人移上林。高乃谏二世曰：「天子无故贼杀不辜人，此上帝之禁也，鬼神不享，天且降殃，当远避宫以禳之。」二世乃出居望夷之宫。
留三日，赵高诈诏卫士，令士皆素服持兵内乡，入告二世曰：「
山东群盗兵大至！」二世上观而见之，恐惧，高既因劫令自杀。引玺而佩之，左右百官莫从；上殿，殿欲坏者三。高自知天弗与，群臣弗许，乃召始皇弟，授之玺。〔一〕
〔一〕集解徐广曰：「一本曰『召始皇弟子婴，授之玺』。秦本纪云『子婴者，二世之兄子也』。」索隐刘氏云：『弟』字误，当为『孙』。子婴，二世兄子。」
子婴既位，患之，乃称疾不听事，与宦者韩谈及其子谋杀高。高上谒，请病，因召入，令韩谈刺杀之，夷其三族。
子婴立三月，沛公兵从武关入，至咸阳，群臣百官皆畔，不适。〔一〕子婴与妻子自系其颈以组，降轵道旁。〔二〕沛公因以属吏。项王至而斩之。遂以亡天下。
〔一〕集解徐广曰：「适音敌。」
〔二〕正义轵道在万年县东北十六里。
太史公曰：李斯以闾阎历诸侯，入事秦，因以瑕衅，以辅始皇，卒成帝业，斯为三公，可谓尊用矣。斯知六蓺之归，不务明政以补主上之缺，持爵禄之重，阿顺苟合，严威酷刑，听高邪说，废适立庶。诸侯已畔，斯乃欲谏争，不亦末乎！人皆以斯极忠而被五刑死，察其本，乃与俗议之异。不然，斯之功且与周、召列矣。
【索隐述赞】鼠在所居，人固择地。斯效智力，功立名遂。置酒咸阳，人臣极位。一夫诳惑，变易神器。国丧身诛，本同末异。
史记卷八十八
蒙恬列传第二十八
蒙恬者，其先齐人也。恬大父蒙骜，〔一〕自齐事秦昭王，官至上卿。秦庄襄王元年，蒙骜为秦将，伐韩，取成皋、荥阳，作置三川郡。二年，蒙骜攻赵，取三十七城。始皇三年，蒙骜攻韩，取十三城。五年，蒙骜攻魏，取二十城，作置东郡。始皇七年，蒙骜卒。骜子曰武，武子曰恬。恬尝书狱典文学。〔二〕始皇二十三年，蒙武为秦裨将军，与王翦攻楚，大破之，杀项燕。二十四年，蒙武攻楚，虏楚王。蒙恬弟毅。
〔一〕索隐音敖。又邹氏音五到反。
〔二〕索隐谓恬尝学狱法，遂作狱官，典文学。
始皇二十六年，蒙恬因家世得为秦将，攻齐，大破之，拜为内史。秦已并天下，乃使蒙恬将三十万众北逐戎狄，收河南。〔一〕筑长城，因地形，用制险塞，起临洮，〔二〕至辽东，〔三〕延袤万余里。于是渡河，据阳山，〔四〕逶蛇而北。暴师于外十余年，居上郡。是时蒙恬威振匈奴。始皇甚尊宠蒙氏，信任贤之。而亲近蒙毅，位至上卿，出则参乘，入则御前。恬任外事而毅常为内谋，名为忠信，故虽诸将相莫敢与之争焉。
〔一〕正义谓灵、胜等州。
〔二〕集解徐广曰：「属陇西。」
〔三〕正义辽东郡在辽水东，始皇筑长城东至辽水，西南至海（之上）。
〔四〕集解徐广曰：「五原西安阳县北有阴山。阴山在河南，阳山在河北。」
赵高者，诸赵疏远属也。赵高昆弟数人，皆生隐宫，〔一〕其母被刑僇，世世卑贱。秦王闻高强力，通于狱法，举以为中车府令。高既私事公子胡亥，喻之决狱。高有大罪，秦王令蒙毅法治之。毅不敢阿法，当高罪死，除其宦籍。帝以高之敦于事也，〔二〕赦之，复其官爵。
〔一〕集解徐广曰：「为宦者。」索隐刘氏云：「盖其父犯宫刑，妻子没为官奴婢，妻后野合所生子皆承赵姓，并宫之，故云『兄弟生隐宫』。谓『隐宫』者，宦之谓也。」
〔二〕集解徐广曰：「敦，一作『敏』。」
始皇欲游天下，道九原，〔一〕直抵甘泉，〔二〕乃使蒙恬通道，自九原抵甘泉，堑山堙谷，千八百里。道未就。
〔一〕正义九原郡，今胜州连谷县是。
〔二〕正义宫在雍州。
始皇三十七年冬，行出游会稽，并海上，〔一〕北走琅邪。〔二〕道病，使蒙毅还祷山川，未反。
</div>
    <div class="pagination">
<a href="史记集解三家注索隐正义_page151.html">上一页</a><span>...</span><a href="史记集解三家注索隐正义_page147.html">147</a><a href="史记集解三家注索隐正义_page148.html">148</a><a href="史记集解三家注索隐正义_page149.html">149</a><a href="史记集解三家注索隐正义_page150.html">150</a><a href="史记集解三家注索隐正义_page151.html">151</a><span class="current-page">152</span><a href="史记集解三家注索隐正义_page153.html">153</a><a href="史记集解三家注索隐正义_page154.html">154</a><a href="史记集解三家注索隐正义_page155.html">155</a><a href="史记集解三家注索隐正义_page156.html">156</a><a href="史记集解三家注索隐正义_page157.html">157</a><span>...</span><a href="史记集解三家注索隐正义_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
