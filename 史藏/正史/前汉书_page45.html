<!DOCTYPE html>
<html>
<head>
    <meta charset="UTF-8">
    <title>前汉书 - 第 45 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 45 页/共 74 页</h1>
    <div class="content">










　　前汉书卷三十一考证
<史部,正史类,前汉书>
　　钦定四库全书
　　前汉书卷三十二
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　张耳陈余传第二
　　张耳大梁人也【臣瓒曰今陈留大梁城也】少时及魏公子毋忌为客【师古曰毋忌六国时信陵君也言其尚及见毋忌为之賔客】尝亡命游外黄【师古曰命者名也凡言亡命谓脱其名籍而逃亡○刘奉世曰顔解太迂直避祸自逃其命尔】外黄富人女甚美庸奴其夫【师古曰言不恃頼其夫视之若庸奴】亡邸父客【如淳曰父时故賔客也师古曰邸归也音丁礼反】父客谓曰必欲求贤夫从张耳女听为请决嫁之【师古曰请决絶于前夫而嫁于耳】女家厚奉给耳耳以故致千里客宦为外黄令
　　陈余亦大梁人好儒术游赵苦陉【张晏曰苦陉章帝丑其名改曰汉昌师古曰陉音刑】富人公乗氏以其女妻之余年少父事耳相与为刎颈交【师古曰刎断也刎颈交者言托契深重虽断颈絶头无所顾也刎音舞粉反】髙祖为布衣时尝从耳游秦灭魏购求耳千金余五百金两人变名姓俱之陈为里监门【师古曰监门卒之贱者故为卑职以自隐】吏尝以过笞余余欲起耳摄使受笞【师古曰摄谓引持之】吏去耳数之曰【师古曰数责也音所具反】始吾与公言何如今见小辱而欲死一吏乎余谢罪陈渉起蕲至陈耳余上谒渉【师古曰上其谒而见也上谒若今之通名】渉见左右生平数闻耳余贤见大喜陈豪桀説渉曰将军被坚执鋭帅士卒以诛暴秦复立楚社稷功徳宜为王陈渉问两人两人对曰将军瞠目张胆【师古曰张胆言勇之甚】出万死不顾之计为天下除残今始至陈而王之视天下私【师古曰视读曰示】愿将军毋王急引兵而西遣人立六国后自为树党【师古曰树立也】如此野无交兵诛暴秦据咸阳以令诸侯则帝业成矣今独王陈恐天下解也【师古曰解谓离散其心也】渉不听遂立为王耳余复説陈王曰大王兴梁楚务在入闗未及收河北也臣尝游赵知其豪桀【师古曰与相知也】愿请竒兵略赵地于是陈王许之以所善陈人武臣为将军耳余为左右校尉与卒三千人从白马渡河【师古曰津名即今滑州白马县界也】至诸县説其豪桀【邓展曰至河北县説之】曰秦为乱政虐刑残灭天下北为长城之役南有五领之戍【服防曰山领有五因以为名交趾合浦界有此领师古曰服説非也领者西自衡山之南东穷于海一山之限耳而别标名则有五焉裴氏广州记云大庾始安临贺桂阳揭阳是为五领邓徳明南康记曰大庾领一也桂阳骑田领二也九真都厐领三也临贺萌渚领四也始安越城领五也师古曰裴説是也】外内骚动百姓罢敝【师古曰罢读曰疲】头防箕敛【服防曰吏到其家人人头数出谷以箕敛之】以供军费财匮力尽【师古曰匮竭也】重以苛法【师古曰重音直用反】使天下父子不相【师古曰言无聊頼以相保养】今陈王奋臂为天下倡始莫不向应【师古曰倡读曰唱向读曰响】家自为怒各报其怨【师古曰为音于伪反】县杀其令丞郡杀其守尉今以张大楚王陈【师古曰言张建大楚之国而王于陈也○刘奉世曰按陈胜立为王号张楚耳云张大楚者斥其号也】使吴广周文将卒百万西撃秦于此时而不成封侯之业者非人豪也夫因天下之力而攻无道之君报父兄之怨而成割地之业此一时也豪桀皆然其言廼行收兵得数万人号武信君【师古曰武臣自号也】下赵十余城余皆城守莫肯下乃引兵东北击范阳范阳人蒯通说其令徐公降武信君又説武信君以侯印封范阳令语在通传赵地闻之不战下者三十余城至邯郸耳余闻周章军入闗至戏郤【苏林曰至戏地而郤兵】又闻诸将为陈王徇地多以防毁得罪诛怨陈王不以为将军而以为校尉廼说武臣曰陈王非必立六国后【师古曰非不也】今将军下赵数十城独介居河北【晋灼曰介音戞臣瓒曰介特也师古曰二说并非也介隔也读如本字】不王无以填之【师古曰塡音竹刃反】且陈王听防还报恐不得脱于祸愿将军毋失时武臣乃听遂立为赵王以余为大将军耳为丞相使人报陈王陈王大怒欲尽族武臣等家而发兵撃赵相国房君谏曰秦未亡今又诛武臣等家此生一秦也不如因而贺之使急引兵西击秦陈王从其计徙系武臣等家宫中封耳子敖为成都君使使者贺赵趣兵西入闗【师古曰趣读曰促】耳余说武臣曰王王赵非楚意特以计贺王【师古曰言力不能制且事安抚为权宜之计耳】楚已灭秦必加兵于赵愿王毋西兵北徇燕代南收河内以自广赵南据大河北有燕代楚虽胜秦必不敢制赵赵王以为然因不西兵而使韩广略燕李良略常山张黡略上党【师古曰黡音乌防反】韩广至燕燕人因立广为燕王赵王乃与耳余北略地燕界赵王闲出为燕军所得【师古曰闲出谓投闲隙而防出也】燕囚之欲与分地【师古曰要劫之令割赵地输燕以和解也】使者往燕輙杀之以固求地耳余患之有厮养卒谢其舎曰【苏林曰厮取薪者也养养人者也舍谓所舍宿主人也晋灼曰以辞相告曰谢师古曰谢其舍谓告其舍中人也故下言舎中人皆笑今流俗书夲于此舍下輙加人字非也厮音斯】吾为二公说燕与赵王载归【师古曰二公张耳陈余○宋祁曰别本为字作谓】舎中人皆笑曰使者往十辈皆死若何以能得王【师古曰若汝也次下亦同】乃走燕壁【师古曰走趣也音奏】燕将见之问曰知臣何欲燕将曰若欲得王耳曰君知张耳陈余何如人也燕将曰贤人也曰其志何欲燕将曰欲得其王耳赵卒笑曰君未知两人所欲也夫武臣张耳陈余杖马棰下赵数十城【张晏曰言其不用兵革也师古曰棰谓马挝也音止橤反】亦各欲南面而王夫臣之与主岂可同日道哉顾其埶初定【师古曰顾思念也】且以长少先立武臣以持赵心今赵地已服两人亦欲分赵而王时未可耳今君囚赵王念此两人名为求王实欲燕杀之此两人分赵而王夫以一赵尚易燕【师古曰易轻也音弋豉反】况以两贤王左提右挈而责杀王灭燕易矣【师古曰提挈言相扶持也】燕以为然乃归赵王养卒为御而归李良已定常山还报赵王赵王复使良略太原至石邑秦兵塞井陉未能前秦将诈称二世使使遗良书不封【张晏曰欲其漏泄君臣相疑也】曰良尝事我得显幸诚能反赵为秦赦良罪贵良良得书疑不信之邯郸益请兵【师古曰之徃也】未至道逢赵王姊从百余骑良望见以为王伏谒道旁王姊醉不知其将使骑谢良良素贵起慙其从官从官有一人曰天下叛秦能者先立且赵王素出将军下今女儿乃不为将军下车请追杀之良以得秦书欲反赵未决因此怒遣人追杀王姊遂袭邯郸邯郸不知竟杀武臣赵人多为耳余耳目者故得脱出収兵得数万人客有说耳余曰两君羁旅【张晏曰羁寄旅客也】而欲附赵难可独立立赵后辅以谊【师古曰谓求取六国时赵王后而立之以名义自辅助也】可就功【师古曰就成也】乃求得赵歇立为赵王居信都【张晏曰歇赵之苗裔也信都襄国也○宋祁曰乃求旧木作仍求非是】李良进兵击余余败良良走归章邯章邯引兵至邯郸皆徙其民河内夷其城郭【师古曰夷平也】耳与赵王歇走入钜鹿城王离围之余北收常山兵得数万人军钜鹿北章邯军钜鹿南棘原筑甬道属河【师古曰属聨及也】饟王离【师古曰饟古饷字谓馈运其军粮也】王离兵食多急攻钜鹿钜鹿城中食尽耳数使人召余余自度兵少不能敌秦不敢前数月耳大怒怨余使张黡陈释往让余【师古曰让责也】曰始吾与公为刎颈交今王与耳旦暮死而公拥兵数万不肻相救胡不赴秦俱死【师古曰胡何也】且什有一二相全【师古曰十中尚冀得一二胜秦○宋祁曰别本无有字】余曰所以不俱死欲为赵王张君报秦今俱死如以肉餧虎何益【师古曰餧飤也音于伪反】张黡陈释曰事已急要以俱死立信安知后虑余曰吾顾以无益【师古曰顾思念也】廼使五千人令张黡陈释先尝秦军【师古曰尝试也言若尝食也】至皆没当是时燕齐楚闻赵急皆来救张敖亦北收代得万余人来皆壁余旁项羽兵数絶章邯甬道王离军乏食项羽悉引兵渡河破章邯军诸侯军乃敢击秦军遂虏王离于是赵王歇张耳得出钜鹿与余相见责让余问张黡陈释所在余曰黡释以必死责臣臣使将五千人先尝秦军皆没耳不信以为杀之数问余余怒曰不意君之望臣深也【师古曰望怨望也以下亦同】岂以臣重去将哉【师古曰重难也】廼脱解印绶与耳耳不敢受余起如厠客有说耳曰天予不取反受其咎今陈将军与君印绶不受反天不祥急取之耳乃佩其印収其麾下余还亦望耳不让趋出遂收其兵【○宋祁曰一本不让字上无耳字又别本遂收字上有耳字】余独与麾下数百人之河上泽中渔猎由此有隙赵王歇复居信都耳从项羽入闗项羽立诸侯耳雅游多为人所称【师古曰雅故也言其久故倦游交结英杰是以多为人所称誉也○刘攽曰荀卿书有俗儒有雅儒雅儒异于俗者也耳之游雅故多为人所称一説多字属上句】项羽素亦闻耳贤廼分赵立耳为常山王治信都【师古曰治为治处也音丈吏反】信都更名襄国余客多説项羽陈余张耳一体有功于赵羽以余不从入闗闻其在南皮即以南皮旁三县封之而徙赵王歇王代耳之国余愈怒曰耳与余功等也今耳王余独侯及齐王田荣叛楚余乃使夏説説田荣【师古曰夏説读曰悦説田荣音式鋭反】曰项羽为天下宰不平尽王诸将善地徙故王王恶地今赵王乃居代愿王假臣兵请以南皮为扞蔽【师古曰扞蔽犹言藩屛也】田荣欲树党乃遣兵从余余悉三县兵【师古曰悉尽也】袭常山王耳耳败走曰汉王与我有故【张晏曰汉王布衣时常从耳游也】而项王彊立我我欲之楚【师古曰羽既彊盛又为所立是以狐疑莫知所往】甘公曰【文颖曰善説星者甘氏也晋灼曰齐人】汉王之入闗五星聚东井东井者秦分也【师古曰分音扶问反】先至必王楚虽彊后必属汉耳走汉汉亦还定三秦方围章邯废丘耳谒汉王汉王厚遇之【师古曰高纪云元年五月汉王定雍地东如咸阳引兵围雍王废丘而遣诸将畧地八月塞王欣翟王翳皆降汉二年十月陈余击常山王张耳耳败走降汉而此传乃言方围废丘时耳谒汉王隔以他事于后始云汉二年东击楚则与帝纪前后参错不同疑传误也】余已败耳皆收赵地迎赵王于代复为赵王赵王徳余【师古曰懐其徳】立以为代王余为赵王弱国初定留傅赵王而使夏说以相国守代【师古曰为代相国而居守】汉二年东击楚使告赵欲与俱余曰汉杀张耳乃从于是汉求人类耳者斩其头遗余余乃遣兵助汉汉败于彭城西余亦闻耳诈死即背汉汉遣耳与韩信击破赵井陉斩余泜水上【苏林曰泜音祗也晋灼曰问其方人音柢师古曰苏晋二説皆是也苏音祗敬之祗音执夷反古音如是晋音根柢之柢音丁计反今其土俗呼水则然】追杀赵王歇襄国【○景徳本无此七字刘攽曰斩余泜水上下有追杀赵王歇襄国七字】四年夏立耳为赵王五年秋耳薨諡曰景王子敖嗣立为王尚髙祖长女鲁元公主为王后七年髙祖从平城过赵赵王旦暮自上食体甚卑有子婿礼高祖箕踞骂詈甚慢之【师古曰箕踞者谓申两脚其形如箕】赵相贯高赵午年六十余故耳客也怒曰吾王孱王也【孟康曰冀州人谓懦弱为孱师古曰音士连反】说敖曰天下豪桀并起能者先立今王事皇帝甚恭皇帝遇王无礼请为王杀之敖齧其指出血【师古曰自齧其指出血以表至诚而为誓约不背汉也】曰君何言之误且先王亡国赖皇帝得复国徳流子孙秋毫皆帝力也愿君无复出口贯高等十余人相谓曰吾等非也吾王长者不背德且吾等义不辱今帝辱我王故欲杀之何廼污王为【师古曰言何为乃污染王】事成归王事败独身坐耳八年上从东垣过【师古曰击韩王信余冦于东垣还而过赵】贯髙等乃壁人栢人要之置厠【文颖曰置人厠壁中以伺髙祖○刘攽曰置顿止之次名也置之厠中故云置厠东海贡荔枝五里一堠十里一置宋祁曰东垣一作南垣】上过欲宿心动问曰县名为何曰栢人栢人者廹于人不宿去九年贯髙怨家知其谋告之于是上逮捕赵王诸反者赵午等十余人皆争自刭贯高独怒骂曰谁令公等为之今王实无谋而并捕王公等死谁当白王不反者【师古曰白明也】乃槛车与王诣长安【师古曰槛车者车而为槛形谓以板四周之无所通见】高对狱曰独吾属为之王不知也吏榜笞数千【师古曰榜谓捶击之音彭他皆类此】刺爇身无完者【应劭曰以铁刺之又烧灼之师古曰爇音而悦反】终不复言吕后数言张王以鲁元故不宜有此上怒曰使张敖据天下岂少廼女虖【师古曰廼汝也】廷尉以贯髙辞闻上曰壮士谁知者以私问之【张晏曰以和悦问之臣瓒曰字多作私谓以私情相问也师古曰瓒説是也】中大夫泄公曰臣素知之【师古曰泄音薛】此固赵国立名义不侵为然诺者也【师古曰侵犹犯负也】上使泄公持节问之箯舆前卬视泄公【师古曰箯舆者编竹木以为舆形如今之食舆矣高时榜笞刺爇委困故以箯舆处之也箯音鞭卬读曰仰】劳苦如平生欢【师古曰劳苦相劳问其勤苦也】与语问张王果有谋不【师古曰果犹决】高曰人情岂不各爱其父母妻子哉今吾三族皆以论死岂以王易吾亲哉【师古曰易代也】顾为王实不反【师古曰顾思念也】独吾等为之具道本根所以王不知状于是泄公具以报上上廼赦赵王上贤高能自立然诺使泄公赦之告曰张王已出上多足下【师古曰多犹重也】故赦足下高曰所以不死白张王不反耳今王已出吾责塞矣【师古曰塞当也满也】且人臣有簒弑之名岂有面目复事上哉乃仰絶亢而死【苏林曰亢颈大脉也俗所谓胡脉也师古曰亢者縂谓颈耳尔雅云亢鸟咙即喉咙也音下郎反又音工郎反荀悦论曰贯髙首为乱谋杀主之贼虽能证明其主小亮不塞大逆私行不赎公罪春秋之义大居正罪无赦可也】敖已出尚鲁元公主如故【师古曰尚犹配也易泰卦九二爻辞曰得尚于中行王弼亦以为配也诸言尚公主者其义皆然而説者乃云尚公主与尚书尚食同意训尚为主言主掌之失其理矣公主既尊又非物类不得以主掌为辞贡禹又云诸侯则国人承翁主益知尚不得言主掌也】封为宣平侯于是上贤张王诸客皆以为诸侯相郡守语在田叔传及孝惠高后文景时张王客子孙皆为二千石初孝惠时齐悼惠王献城阳郡尊鲁元公主为太后【师古曰为齐太后以母礼事之】髙后元年鲁元太后薨后六年宣平侯敖复薨【○刘攽曰复字疑衍】吕太后立敖子偃为鲁王以母为太后故也【师古曰以公主为齐王太后故立其子为王】又怜其年少孤弱乃封敖前妇子二人夀为乐昌侯侈为信都侯高后崩大臣诛诸吕废鲁王及二侯孝文即位复封故鲁王偃为南宫侯薨子生嗣武帝时生有罪免国除元光中复封偃孙广国为睢陵侯薨子昌嗣【师古曰睢音虽】太初中昌坐不敬免国除孝平元始二年继絶世封敖孙庆忌为宣平侯食千戸
　　赞曰张耳陈余世所称贤其宾客厮役皆天下俊桀所居国无不取卿相者然耳余始居约时【晋灼曰始在贫贱俭约之时】相然信死岂顾问哉及据国争权卒相灭亡何乡者慕用之诚【师古曰乡读曰向向谓曩昔也】后相背之盭也【师古曰盭古戾字戾违也】埶利之交古人羞之盖谓是矣


　　前汉书卷三十二
　　前汉书卷三十二考证
　　张耳传庸奴其夫○王楙曰史记谓嫁庸奴亡其夫是夫本庸奴又亡去也班史削去嫁亡二字义便不同
　　宦为外黄令○【臣召南】按史记作宦魏为外黄令是也必有魏字以别于秦汉书删之即下文秦购耳以千金不明矣
　　陈余传耳余为左右校尉○【臣召南】按此文上史记有邵骚为防军一句又下文张耳为右丞相下有邵骚为左丞相一句汉书删去实于事情不核
　　蒯通说其令徐公○【臣召南】按汉书于史记亦多所订正如説项羽之韩生及此传范阳令徐公是也又如贯髙説张敖语史作今王事高祖甚恭生前岂应称諡汉书改髙祖为皇帝当矣
　　余廼使夏説説田荣○【臣召南】按史记作使张同夏説则遣説田荣者有二人此祗夏説一人又中大夫泄公曰臣素知之史记作臣之邑子素知之言生同县而又相识也
　　尊鲁元公主为太后注师古曰为齐太后以母礼事之○【臣召南】按顔注无理惠纪中刘攽已辨之矣












　　前汉书卷三十二考证
　　钦定四库全书
　　前汉书卷三十三
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　魏豹田儋韩王信传第三
　　魏豹故魏诸公子也【师古曰六国时魏也】其兄魏咎故魏时封为寗陵君秦灭魏【文颖曰魏大梁也】为庶人陈胜之王也咎往从之胜使魏人周市徇魏地【师古曰徇略也音辞峻反】魏地已下欲立周市为魏王市曰天下昏乱忠臣乃见【师古曰言当昏乱之时忠臣乃得显其节义也老子道经曰国家昏乱有忠臣】今天下共畔秦其谊必立魏王后廼可齐赵使车各五十乗立市为王市不受迎魏咎于陈五反【师古曰反谓回还也】陈王廼遣立咎为魏王章邯已破陈王进兵击魏王于临济魏王使周市请救齐楚齐楚遣项它田巴将兵随市救魏【师古曰楚遣项它齐遣田巴○刘奉世曰田儋传儋自将兵救魏章邯杀儋临济下非遣田巴也】章邯遂击破杀周市等军围临济咎为其民约降【师古曰与章邯为誓而约降】约降定咎自杀【师古曰但欲全其人而身自不降】魏豹亡走楚楚懐王予豹数千人复徇魏地项羽已破秦兵降章邯豹下魏二十余城立为魏王【师古曰项羽立之】豹引精兵从项羽入闗羽封诸侯欲有梁地【师古曰羽欲自取梁地】廼徙豹于河东都平阳为西魏王汉王还定三秦渡临晋豹以国属焉遂从击楚于彭城汉王败还至荥阳豹请视亲病【师古曰亲谓母也】至国则絶河津畔汉汉王谓郦生曰缓颊往説之郦生往豹谢曰人生一世闲如白驹过隙【师古曰言其速疾也白驹谓日景也隙壁际也】今汉王嫚侮人骂詈诸侯羣臣如奴耳非有上下礼节吾不忍复见也汉王遣韩信击豹遂虏之传豹诣荥阳以其地为河东太原上党郡汉王令豹守荥阳楚围之急周苛曰反国之王难与共守遂杀豹【师古曰反国言其尝叛也】
　　田儋狄人也【师古曰狄县名也地理志属千乘】故齐王田氏之族也【师古曰亦六国时齐也】儋从弟荣荣弟横皆豪桀宗彊能得人陈渉使周市略地北至狄狄城守儋阳为缚其奴从少年之廷欲谒杀奴【服防曰古杀奴婢皆当告官儋欲杀令故诈缚奴以谒也师古曰阳缚其奴为杀奴之状廷县廷之中也音定今流俗书本为字作伪非也阳即伪耳不当重言之】见狄令因击杀令而召豪吏子弟曰诸侯皆反秦自立齐古之建国儋田氏当王遂自立为齐王发兵击周市市军还去儋因率兵东略定齐地秦将章邯围魏王咎于临济急魏王请救于齐儋将兵救魏章邯夜衘枚击大破齐楚军杀儋于临济下儋从弟荣收儋余兵东走东阿齐人闻儋死乃立故齐王建之弟田假为王田角为相田闲为将以距诸侯荣之走东阿章邯追围之项梁闻荣急廼引兵击破章邯东阿下章邯走而西项梁因追之而荣怒齐之立假廼引兵归击逐假假亡走楚相角亡走赵角弟闲前救赵因不敢归荣廼立儋子市为王荣相之横为将平齐地项梁既追章邯章邯兵益盛项梁使使趣齐兵共击章邯【师古曰趣读曰促】荣曰楚杀田假赵杀角闲廼出兵楚懐王曰田假与国之王穷而归我杀之不谊【○刘奉世曰谓田假与国之王者项梁之语也见羽传中】赵亦不杀田角田闲以市于齐齐王曰蝮蠚手则斩手蠚足则斩足【应劭曰蝮一名虺蠚螫也螫人手足则割去其肉不然则死师古曰尔雅及説文皆以为蝮即虺也博三寸首大如擘而郭璞云各自一种蛇其蝮蛇细颈大头焦尾色如绶文文间有毛似猪鬛鼻上有针大者长七八尺一名反鼻非虺之类也以今俗名证之郭説得矣虺若土色所在有之俗呼土虺其蝮唯出南方蝮音芳六反蠚音火各反螫音式亦反虺音许伟反擘者人手大指也音歩歴反】何者为害于身也田假田角田闲于楚赵非手足戚【文颖曰言将亡身非手足忧也臣瓉曰田假于楚非手足之亲也师古曰瓉説是也】何故不杀且秦复得志于天下则齮龁首用事者坟墓矣【如淳曰齮侧齧也龁齩也师古曰首用事谓起兵而立号者也齮音螘龁音纥齩音五绞反】楚赵不听齐齐亦怒终不肯出兵章邯果败杀项梁【师古曰击败而杀之】破楚兵楚兵东走而章邯渡河围赵于钜鹿项羽由此怨荣羽既存赵降章邯西灭秦立诸侯王廼徙齐王市更王胶东治即墨【师古曰治谓都之也音丈吏反下皆类此】齐将田都从共救赵因入闗故立都为齐王治临菑故齐王建孙田安项羽方渡河救赵安下济北数城引兵降项羽羽立安为济北王治博阳荣以负项梁不肯助楚攻秦故不得王赵将陈余亦失职不得王二人俱怨项羽荣使人将兵助陈余令反赵地而荣亦发兵以距击田都都亡走楚荣留齐王市毋之胶东市左右曰项王强暴王不就国必危市惧廼亡就国荣怒追击杀市于即墨还攻杀济北王安自立为王尽并三齐之地【师古曰三齐齐及济北胶东】项王闻之大怒乃北伐齐荣兵距之城阳荣兵败走平原平原民杀荣项羽遂烧夷齐城郭【师古曰夷平也】所过尽屠破齐人相聚畔之荣弟横収齐散兵得数万人反击项羽于城阳而汉王帅诸侯败楚入彭城项羽闻之廼释齐【师古曰释觧也】而归撃汉于彭城因连与汉战相距荣阳以故横复收齐城邑立荣子广为王而横相之政事无巨细皆断于横定齐三年闻汉将韩信引兵且东击齐齐使华毋伤田觧【师古曰二人也华音戸化反】军歴下以距汉【张晏曰济南歴山之下】防汉使郦食其往説王广及相横与连和横然之廼罢歴下守备纵酒【师古曰纵放也放意而饮酒】且遣使与汉平【师古曰方欲遣使】韩信廼渡平原袭破齐歴下军因入临菑王广相横以郦生为卖已而亨之【师古曰谓其与韩信合谋】广东走髙密横走博【苏林曰泰山博县】守相田光走城阳【师古曰守相者言为相而专主居守之事】将军田既军于胶东楚使龙且救齐【师古曰且音子闾反】齐王与合军髙密汉将韩信曹参破杀龙且虏齐王广汉将灌婴追得守相光至博而横闻王死自立为王还击婴婴败横军于赢下【晋灼曰泰山赢县也师古曰音弋成反】横亡走梁归彭越越时居梁地中立且为汉且为楚【师古曰言在楚汉之间居中自立而两助之也中音竹仲反】韩信已杀龙且因进兵破杀田既于胶东灌婴破杀齐将田吸于千乗【师古曰吸音许及反】遂平齐地汉灭项籍汉王立为皇帝彭越为梁王横惧诛而与其徒属五百余人入海居隝中【韦昭曰海中山曰隝师古曰音于老反】髙帝闻之以横兄弟本定齐齐人贤者多附焉今在海中不収后恐有乱廼使使赦横罪而召之横谢曰臣亨陛下之使郦食其今闻其弟商为汉将而贤臣恐惧不敢诏请为庶人守海隝中使还报髙帝廼诏卫尉郦商曰齐王横即至人马从者敢动揺者致族夷【师古曰族夷言平除其族】廼复使使持节具告以诏意曰横来大者王小者乃侯耳【师古曰大者谓横身小者其徒属○刘奉世曰髙帝唯召横耳故许之大者封王小亦不失为侯详语意可知岂为其徒众哉】不来且兵加诛横廼与其客二人乗传诣雒阳【师古曰传音张恋反】至尸乡厩置【应劭曰尸乡在偃师城西臣瓉曰案厩置谓置马以传驿者】横谢使者曰人臣见天子当洗沐止留谓其客曰横始与汉王俱南面称孤【师古曰王者自称曰孤盖为谦也老子徳经曰贵以贱为本髙以下为基是以侯王自谓孤寡不谷】今汉王为天子而横廼为亡虏北面事之其媿固已甚矣又吾亨人之兄与其弟并肩而事主【师古曰并音歩鼎反】纵彼畏天子之诏不敢动揺我独不媿于心乎且陛下所以欲见我不过欲壹见我面貌耳陛下在雒阳今斩吾头驰三十里间形容尚未能败犹可知也遂自刭令客奉其头从使者驰奏之髙帝髙帝曰嗟乎有以起布衣兄弟三人更王【师古曰更音工衡反】岂非贤哉为之流涕而拜其二客为都尉发卒二千以王者礼横既二客穿其冡旁皆自刭从之髙帝闻而大惊以横之客皆贤者吾闻其余尚五百人在海中使使召至闻横死亦皆自杀于是乃知田横兄弟能得士也韩王信故韩襄王孽孙也【张晏曰孺子为孽师古曰孽谓庶耳张説非也】长八尺五寸项梁立楚懐王燕齐赵魏皆已前王唯韩无有后故立韩公子横阳君成为韩王欲以抚定韩地项梁死定陶成犇懐王【师古曰犇古奔字】沛公引兵击阳城使张良以韩司徒徇韩地得信以为韩将将其兵从入武闗沛公为汉王信从入汉中乃説汉王曰项王王诸将王独居此迁也士卒皆山东人竦而望归及其蠭东乡可以争天下【郑氏曰及军中将士气锋也师古曰髙纪及韩彭英卢传皆称斯説是楚王韩信之辞而此传复云韩王信之语岂史家谬错乎将二人所劝大指实同也竦谓引领举足也蠭与锋同乡读曰向】汉王还定三秦乃许王信先拜为韩太尉将兵略韩地项籍之封诸王皆就国韩王成以不从无功不遣之国更封为穰侯【文颖曰穰南阳县也臣瓉曰穰县属江夏师古曰文説是也】后又杀之闻汉遣信略韩地乃令故籍游吴时令郑昌为韩王距汉【孟康曰项籍在吴时昌为吴县令】汉二年信略定韩地十余城汉王至河南信急击韩王昌昌降汉汉乃立信为韩王常将韩兵从汉王使信与周苛等守荥阳楚拔之信降楚已得亡归汉【师古曰降楚后复得归汉】汉复以为韩王竟从击破项籍五年春与信剖符王颍川【师古曰剖分也为合符而分之】六年春上以为信壮武北近巩雒【师古曰巩即今巩县】南廹宛叶【师古曰南阳之二县也宛音于元反叶音式渉反】东有淮阳皆天下劲兵处也乃更以太原郡为韩国徙信以备胡都晋阳信上书曰国被边【李竒曰被音被马之被师古曰被犹带也】匈奴数入晋阳去塞逺请治马邑上许之秋匈奴冐顿大入围信信数使使胡求和觧汉发兵救之疑信数闲使有二心【师古曰闲私也】上赐信书责让之曰专死不勇专生不任【李奇曰言为将军赍必死之意不得为勇赍必生之心不任军事传曰期死非勇也必生非任也】寇攻马邑君王力不足以坚守乎安危存亡之地此二者朕所以责于君王【师古曰言虽处危亡之地执忠履信可以安存责其有二心】信得书恐诛因与匈奴约共攻汉以马邑降胡击太原七年冬上自往击破信军铜鞮【师古曰上党之县也鞮音丁奚反】斩其将王喜信亡走匈奴与其将白土人曼丘臣王黄【张晏曰白土县名也属上郡】立赵苖裔赵利为王【师古曰六国时赵后】复收信散兵【○宋祁云景祐本无散字】而与信及冐顿谋攻汉【○刘攽曰下云而与信及冐顿谋攻汉则上不当有与字】匈奴使左右贤王将万余骑与王黄等屯广武以南至晋阳【师古曰广武亦大原之县】与汉兵战汉兵大破之追至于离石复破之【师古曰离石西河之县】匈奴复聚兵楼烦西北汉令车骑击匈奴常败走汉乗胜追北闻冐顿居代谷上居晋阳使人视冐顿还报曰可击上遂至平城上白登【服防曰台名去平城七里如淳曰平城旁之髙地若丘陵也师古曰在平城东山上去平城十余里今其处犹存服説非也】匈奴骑围上上乃使人厚遗阏氏【师古曰阏氏匈奴单于之妻也阏音于连反氏音支】阏氏説冐顿曰今得汉地犹不能居且两主不相戹居七日胡骑稍引去【○宋祁云景祐本有两稍字】天雾汉使人往来胡不觉护军中尉陈平言上曰胡者全兵【李竒曰言唯弓矛无杂仗○章衡曰李注非是使胡有杂仗则传矢外郷之説不得行欤且竒何以知匈奴无杂仗匈奴特无弩耳全兵者言匈奴自战其地也】请令彊弩傅两矢外乡【师古曰傅读曰附每一弩而加两矢外乡者以御敌也乡读曰向】徐行出围入平城汉救兵亦至胡骑遂觧去汉亦罢兵归信为匈奴将兵往来击边令王黄等説误陈豨十一年春信复与胡骑入居参合【师古曰代郡之县】汉使柴将军击之【邓展曰柴竒也应劭曰柴武也晋灼曰竒武之子师古曰应説是也】遗信书曰陛下寛仁诸侯虽有叛亡而后归輙复故位号不诛也【师古曰复音扶目反】大王所知今王以败亡走胡非有大罪急自归信报曰陛下擢仆闾巷南面称孤此仆之幸也荥阳之事仆不能死囚于项籍此一罪也寇攻马邑仆不能坚守以城降之此二罪也今为反寇将兵与将军争一旦之命此三罪也夫种蠡无一罪身死亡【文颖曰大夫种范蠡也师古曰二人皆越王句践之臣也大夫种位为大夫名种也有功于越而句践逼令自死范蠡即陶朱公也浮海而逃之齐又居陶自号朱公竟以寿终信引之以自喻者葢言种不去则见杀蠡逃亡则获免蠡音礼】仆有三罪而欲求活此伍子胥所以偾于吴世也【苏林曰偾音奋孟康曰偾犹毙也言子胥得罪于夫差而不知去所以毙于世也师古曰偾谓僵仆而倒也音方问反】今仆亡匿山谷间旦暮乞貣蛮夷【师古曰貣音吐得反】仆之思归如痿人不忘起盲者不忘视【师古曰痿风痹病也音人佳反】埶不可耳遂战柴将军屠参合斩信信之入匈奴与太子俱及至穨当城生子因名曰穨当韩太子亦生子婴至孝文时穨当及婴率其众降汉封穨当为弓髙侯【晋灼曰功臣表属营陵】婴为襄城侯【晋灼曰功臣表属魏郡】吴楚反时弓髙侯功冠诸将传子至孙孙无子国絶婴孙以不敬失侯穨当孽孙嫣【郑氏曰音陵之师古曰郑音是也音偃】贵幸名显当世嫣弟説【师古曰説读曰悦】以校尉击匈奴封龙侯【师古曰字或作雒】后坐酎金失侯【○孔武仲杂説汉多以酎金失侯其故何也考史记平凖书武帝方事夷狄而击羗越卜式上书愿父子往死之帝侯卜式赐金六十斤田十顷以风天下天下莫应而列侯百数皆莫求从军撃羗者故于宗庙酎时使少府省诸侯所献金斤两少者色恶者王削县侯失国焉葢缘诸侯之不从军武帝忿焉乃设此法故失侯者百余人而尊式为御史大夫】复以待诏为横海将军击破东越封按道侯【师古曰史记年表并卫青传载韩説初封龙侯后为按道侯皆与此传同而汉书功臣侯表乃云龙頟侯名譊按道侯名説列为二人与此不同疑表误】太初中为游击将军屯五原外列城还为光禄勲掘蛊太子宫为太子所杀【师古曰掘音其勿反】子兴嗣坐巫蛊诛上曰游击将军死事无论坐者【服防曰时无故见杀而无为之论坐伏辜者也臣瓉曰按説无故见杀而子复为巫蛊见诛皆为怨枉故上曰毋有应论坐者也师古曰二説皆非言韩説以掘蛊为太子所杀死于国事忠诚可闵今兴虽以巫蛊见诛其昆弟宗族应从坐者可勿论之所以追宠説也】乃复封兴弟增为龙侯增少为郎诸曹侍中光禄大夫昭帝时至前将军与大将军霍光定防立宣帝益封千户本始二年五将征匈奴增将三万骑出云中斩首百余级至期而还神爵元年代张安世为大司马车骑将军领尚书事增世贵防为忠臣事三主重于朝廷为人寛和自守以温顔逊辞承上接下无所失意保身固宠不能有所建明五凤二年薨諡曰安侯子宝嗣亡子国除成帝时继功臣后封增兄子岑为龙侯薨子持弓嗣王莽败乃絶
　　賛曰周室既壊至春秋末诸侯耗尽【师古曰耗减也言渐少而尽也音呼到反】而炎黄唐虞之苖裔尚犹颇有存者【师古曰谓神农黄帝尧舜之后】秦灭六国而上古遗烈埽地尽矣【师古曰烈业也】楚汉之际豪桀相王唯魏豹韩信田儋兄弟为旧国之后然皆及身而絶横之志节賔客慕义犹不能自立岂非天虖韩氏自弓髙后贵显葢周烈近与【晋灼曰韩先与周同姓其后苖裔事晋封于韩原姓韩氏韩厥其后也故曰周烈臣瓉曰案武王之子方于三代世为最近也师古曰左氏传云邘晋应韩武之穆也据如此賛所云则韩万先祖武王之裔而杜预等以为出自曲沃成师未详其説与读曰欤】

　　前汉书卷三十三
　　前汉书卷三十三考证
　　魏豹传围临济○【臣召南】按后志陈留郡平邱县有临济亭即此临济为魏咎所都也张守节觧史记指齐州临济县非是
　　田儋传因进兵破杀田既于胶东○【臣浩】按史记作因令曹参云云则破杀田既乃曹参事与灌婴破杀田吸同韩信未身至胶东也
　　入海居隝中○【臣召南】按北史杨愔避防东入田横岛史记正义曰海州东海县有岛山去岸八十里
　　韩王信传韩王信○【臣召南】按刘知防谓韩王本名信都史削去一字遂与淮隂无别此臆説也史无削人名字之理两人姓名偶同故称韩王信以别之知几因表有信都二字妄为此觧不知因司徒讹为申徒因申徒又讹为信都官名本一而音转字别遂致不同非韩王本名信都也
　　故韩襄王孽孙也○【臣召南】按唐书宰相世系表韩襄王为秦所灭少子虮虱生信
　　北近巩雒南廹宛叶东有淮阳○胡三省曰韩之分晋其地南至宛叶西包巩洛接于新安宜阳东有颍川而淮阳之地则属于楚及汉定天下韩王信剖符王颍川其地东兼有淮阳所谓北近南廹言其境相廹近耳不属韩也
　　请治马邑○胡三省曰时定襄未置郡故太原之地北被邉兼有雁门之马邑







　　前汉书卷三十三考证
　　钦定四库全书
　　前汉书卷三十四
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　韩彭英卢吴传第四
　　韩信淮隂人也家贫无行不得推择为吏【李竒曰无善行可推举选择也】又不能治生为商贾【师古曰行卖曰商坐贩曰贾】常从人寄食其母死无以葬【○宋祁曰或无其字】廼行营髙燥地令傍可置万家者【师古曰言其有大志也行音下更反燥音先老反】信从下乡南昌亭长食【张晏曰下乡属淮隂】亭长妻苦之【师古曰苦厌也】廼晨炊蓐食【张晏曰未起而牀蓐中食】食时信往不为具食信亦知其意自絶去至城下钓有一漂母哀之饭信【韦昭曰以水击絮曰漂师古曰哀怜而饭之漂音匹妙反饭音扶晚反】竟漂数十日信谓漂母曰吾必重报母母怒曰大丈夫不能自食吾哀王孙而进食【苏林曰王孙如言公子也】岂望报乎淮隂少年又侮信曰虽长大好带刀劒怯耳众辱信曰能死刺我不能出跨下【师古曰众辱于众中辱之跨下两股之间也】于是信孰视俛出跨下【师古曰俛亦俯字】一市皆笑信以为怯及项梁度淮信乃杖劒从之【师古曰言直带一劎更无余资】居戏下无所知名【师古曰泛在旌戏之下也戏读曰麾又音许宜反】梁败又属项羽为郎中信数以防干项羽【○宋祁曰或无此项字】羽弗用汉王之入蜀信亡楚归汉未得知名为连敖【李竒曰楚官名】坐法当斩其畴十三人皆已斩【师古曰畴类也】至信信乃仰视适见滕公【师古曰夏侯婴】曰上不欲就天下乎【○宋祁曰或无此上字】而斩壮士滕公竒其言壮其貎释弗斩【师古曰释放也置也】与语大说之言于汉王汉王以为治粟都尉上未竒之也数与萧何语何竒之至南郑诸将道亡者数十人信度何等已数言【师古曰度计量也音大各反】上不我用即亡何闻信亡不及以闻自追之人有言上曰丞相何亡上怒如失左右手居一二日何来谒上且怒且喜骂何曰若亡何也【师古曰若汝也】何曰臣非敢亡追亡者耳上曰所追者谁也曰韩信上复骂曰诸将亡者以数十公无所追追信诈也何曰诸将易得至如信国士无防【师古曰为国家之竒士】王必欲长王汉中无所事信【张晏曰无事用信】必欲争天下非信无可与计事者顾王防安决【师古曰顾思念也】王曰吾亦欲东耳安能郁郁乆居此乎【○宋祁曰或无久字】何曰王计必东能用信信即留不能用信信终亡耳王曰吾为公以为将何曰虽为将信不留王曰以为大将何曰幸甚于是王欲召信拜之何曰王素嫚无礼【师古曰嫚与慢同】今拜大将如召小儿此乃信所以去也王必欲拜之择日齐戒设坛场具礼乃可王许之诸将皆喜人人各自以为得大将至拜乃韩信也一军皆惊信已拜上坐王曰丞相数言将军将军何以教寡人计防信谢因问王曰今东乡争权天下岂非项王邪【师古曰乡读曰向】上曰然信曰大王自料勇悍仁彊孰与项王【师古曰料量也与如也】汉王黙然良乆曰弗如也信再拜贺曰唯【师古曰唯应辞音弋癸反○刘奉世曰唯字当属下句读如本字此类甚多】信亦以为大王弗如也然臣尝事项王请言项王为人也项王意乌猝嗟千人皆废【李竒曰猝嗟犹咄嗟也言羽一咄嗟千人皆失气也晋灼曰意乌恚怒声也猝嗟形发动也废不收也师古曰意乌晋説是也猝嗟暴猝嗟叹也猝音千忽反】然不能任属贤将【师古曰属委也音之欲反】此特匹夫之勇也【师古曰特但也】项王见人恭谨言语姁姁【师古曰姁姁和好貌也音许于反】人有病疾涕泣分食饮至使人有功当封爵刻印刓忍不能予【苏林曰刓音刓角之刓刓与抟同手弄角讹不忍授也师古曰刓音五丸反抟音大官反又音专】此所谓妇人之仁也项王虽霸天下而臣诸侯不居闗中而都彭城又背义帝约而以亲爱王诸侯不平诸侯之见项王逐义帝江南亦皆归逐其主自王善地项王所过亡不残灭多怨百姓【师古曰结怨于百姓】百姓不附特刧于威彊服耳【师古曰彊音其两反其下彊以威王亦同】名虽为覇实失天下心【师古曰羽自号西楚霸王故云名为霸也】故曰其彊易弱【师古曰易使弱也】今大王诚能反其道任天下武勇何不诛【师古曰言何所不诛也下皆类此】以天下城邑封功臣何不服以义兵从思东归之士何不散【师古曰散谓四散而立功○刘攽曰何不散者言义兵无敌诸侯之众无不离散而败也】且三秦王为秦将【师古曰章邯司马欣董翳】将秦子弟数嵗而所杀亡不可胜计又欺其众降诸侯至新安项王诈阬秦降卒二十余万人唯独邯欣翳脱【师古曰脱免也音土活反】秦父兄怨此三人痛于骨髓今楚彊以威王此三人秦民莫爱也大王之入武闗秋毫亡所害【师古曰秋毫喩细微之物】除秦苛法与民约法三章耳秦民亡不欲得大王王秦者于诸侯之约大王当王闗中闗中民户知之【师古曰言家家皆知】王失职之蜀民亡不恨者【师古曰之徃也】今王举而东三秦可传檄而定也【师古曰檄谓檄书也传檄可定言不足用兵也檄解在髙纪】于是汉王大喜自以爲得信晩遂聼信计部署诸将所击【师古曰部分而署置之】汉王举兵东出陈仓定三秦二年出闗收魏河南韩殷王皆降令齐赵共击楚彭城汉兵败散而还信复发兵与汉王会荥阳复击破楚京索间【师古曰索音山客反】以故楚兵不能西汉之败却彭城【师古曰兵败于彭城而却退也却音丘畧反】塞王欣翟王翳亡汉降楚齐赵魏亦皆反与楚和汉王使郦生徃説魏王豹豹不聼乃以信爲左丞相击魏信问郦生魏得毋用周叔爲大将乎【○宋祁云一本作大将军】曰栢直也信曰竖子耳遂进兵击魏魏盛兵蒲坂塞临晋信廼益爲疑兵【师古曰多张兵形令敌人疑也】陈船欲渡临晋而伏兵从夏阳以木罂缶渡军袭安邑【服防曰以木柙防罂缶以渡也韦昭曰以木爲器如罂缶也师古曰服説是也罂缶谓瓶之大腹小口者也音一政反临晋在今同州朝邑县界夏阳在韩城县界○宋祁曰伏越本作复○刘敞曰复当作伏】魏王豹惊引兵迎信信遂虏豹定河东使人请汉王愿益兵三万人臣请以北举燕赵东击齐南絶楚之粮道西与大王会于荥阳汉王与兵三万人遣张耳与俱进击赵代破代禽夏说阏与【李奇曰夏说代相也孟康曰阏与是邑名也在上党隰县师古曰说读曰悦阏音一曷反与音豫】信之下魏代汉輙使人收其精兵诣荥阳以距楚信耳以兵数万欲东下井陉击赵赵王成安君陈余闻汉且袭之聚兵井陉口号称二十万广武君李左车说成安君曰闻汉将韩信渉西河虏魏王禽夏说新喋血阏与【师古曰喋音牒喋血解在文纪】今乃辅以张耳议欲以下赵【师古曰言其立计议知此】此乘胜而去国远鬬其锋不可当臣闻千里餽粮士有饥色【师古曰言难继也餽字与馈同】樵苏后防师不宿饱【师古曰樵取薪也苏取草也小雅白华之诗云樵彼桑薪樵音在消反】今井陉之道车不得方轨骑不得成列【师古曰方轨谓倂行也列行列】行数百里其埶粮食必在后愿足下假臣奇兵三万人从间路绝其辎重【师古曰间路微路也重音直用反】足下深沟高垒勿与战彼前不得鬭退不得还吾奇兵绝其后野无所掠卤不至十日两将之头可致戏下【师古曰戏读曰麾又音许宜反】愿君留意臣之计必不爲二子所禽矣成安君儒者常称义兵不用诈谋奇计谓曰吾闻兵法什则围之倍则战【师古曰言多十倍者可以围敌多一倍者战则可胜】今韩信兵号数万其实不能千里袭我亦以罢矣【师古曰罢读曰疲】今如此避弗击后有大者何以距之诸侯谓吾怯而轻来伐我不听广武君策信使间人窥知其不用【师古曰间人微伺之也】还报则大喜乃敢引兵遂下未至井陉口三十里止舎【师古曰舍息也】夜半传发选轻骑二千人【孟康曰传令军中使发也】人持一赤帜【师古曰帜旌旗之属也音式志反】从间道萆山而望赵军【如淳曰萆音蔽依山自覆蔽也师古曰蔽隐于山间使敌不见】戒曰赵见我走必空壁逐我若疾入拔赵帜立汉帜【师古曰若汝也】令其裨将传餐【服防曰立驻传餐食也如淳曰小饭曰餐破赵后乃当共饱食也师古曰餐古飡字音千安反】曰今日破赵会食诸将皆呒然阳应曰诺【孟康曰呒音抚不精明也刘德曰音怃师古曰刘音是也音文府反】信谓军吏曰赵已先据便地壁且彼未见大将旗鼓未肻击前行【师古曰行音胡郎反】恐吾阻险而还【○刘奉世曰前行当属下句言我若前行又恐阻险而还耳所以先使万人陈也行如字】乃使万人先行出背水阵赵兵望见大笑平旦信建大将旗鼓鼓行出井陉口【师古曰声鼓而行】赵开壁击之大战良久于是信张耳弃鼓旗走水上军【师古曰走趣也音奏】复疾战赵空壁争汉鼓旗【○刘奉世曰复疾战三字衍文】逐信耳信耳已入水上军军皆殊死战不可败【师古曰殊绝也谓决意必死○宋祁曰逐信张耳信张耳已入水上军疑有二张字】信所出奇兵二千骑者赵空壁逐利卽驰入赵壁皆拔赵旗帜立汉赤帜二千赵军已不能得信耳等欲还归壁壁皆汉赤帜大惊以汉爲皆已破赵王将矣遂乱遁走赵将虽斩之弗能禁于是汉兵夹击破虏赵军斩成安君泜水上【师古曰泜音祗又音丁计反】禽赵王歇信乃令军毋斩广武君有生得之者购千金顷之有缚而至戏下者信解其缚东乡坐西乡对而师事之【师古曰乡皆读曰向】诸校効首虏休皆贺【师古曰诸校诸部也犹今言诸营也効致也谓各致其所获】因问信曰兵法有右背山陵前左水泽今者将军令臣等反背水陈曰破赵会食臣等不服然竟以胜此何术也信曰此在兵法顾诸君弗察耳【师古曰顾念也】兵法不曰防之死地而后生投之亡地而后存乎且信非得素拊循士大夫经所谓敺市人而战之也【师古曰经亦谓兵法也敺与驱同也忽入市而敺取其人令战言非素所练习○宋祁曰浙本注文同也无也字】其埶非置死地人人自爲战今即予生地皆走宁尚得而用之乎诸将皆服曰非所及也于是问广武君曰仆欲北攻燕东伐齐何若有功【师古曰何若犹言何如也】广武君辞曰臣闻亡国之大夫不可以图存【师古曰图谋也】败军之将不可以语勇若臣者何足以权大事乎信曰仆闻之百里奚居虞而虞亡之秦而秦伯【师古曰百里奚本虞臣也后事于秦遂爲大夫穆公用其言以取霸伯读曰霸】非愚于虞而智于秦也用与不用听与不听耳向使成安君听子计仆亦禽矣仆委心归计愿子勿辞广武君曰臣闻智者千虑必有一失愚者千虑亦有一得故曰狂夫之言圣人择焉顾恐臣计未足用【师古曰顾念也】愿效愚忠故成安君有百战百胜之计一日而失之军败鄗下【李竒曰鄗音羮臛之臛常山县也光武卽位于此故改曰高邑】身死泜水上今足下虏魏王禽夏説不旬朝破赵二十万众诛成安君名闻海内威震诸侯众庶莫不辍作怠惰靡衣婾食倾耳以待命者【师古曰辍止也靡轻丽也婾与偸字同偸茍且也言为靡丽之衣茍且而食恐惧之甚不为久计也】然而众劳卒罢【师古曰罢读曰疲】其实难用也今足下举勌敝之兵顿之燕坚城之下情见力屈【师古曰见显露也屈尽也见音胡电反屈音其勿反】欲战不拔旷日持久粮食单竭【师古曰单亦尽】若燕不破【○宋祁曰若一作弱】齐必距境而以自彊二国相持则刘项之权未有所分也臣愚窃以爲亦过矣信曰然则何由【师古曰由从也言当从何计也】广武君对曰当今之计不如按甲休兵百里之内牛酒日至以飨士大夫北首燕路【师古曰首谓趣向也音式究反】然后发一乘之使奉咫尺之书以使燕【师古曰八寸曰咫咫尺者言其简牍或长咫或长尺喩轻率也今俗言尺书或言尺牍盖其遗语耳】燕必不敢不听从燕而东临齐虽有智者亦不知爲齐计矣如是则天下事可图也兵故有先声而后实者此之谓也信曰善敬奉敎于是用广武君策发使燕燕从风而靡乃遣使报汉因请立张耳王赵以抚其国汉王许之楚数使竒兵度河击赵王耳信徃来救赵因行定赵城邑发卒佐汉楚方急围汉王荥阳汉王出南之宛叶【师古曰之徃也宛叶二县名宛音于元反叶音式渉反】得九江王布入成臯楚复急围之四年汉王出成臯度河独与滕公从张耳军脩武至宿传舎晨自称汉使驰入壁张耳韩信未起即其卧夺其印符【师古曰就其卧处】麾召诸将易置之信耳起乃知独汉王来大惊汉王夺两人军【○宋祁曰学官景徳本作两人军印浙本无印字】即令张耳备守赵地拜信爲相国发赵兵未发者击齐【文颖曰谓赵人未尝见者】信引兵东未度平原闻汉王使郦食其已説下齐信欲止蒯通説信令击齐语在通传信然其计遂度河袭歴下军至临菑齐王走髙密使使于楚请救信已定临菑东追至髙密西楚使龙且将号称二十万救齐【师古曰且音子余反】齐王龙且并军与信战未合【师古曰欲战而未交兵也】或説龙且曰汉兵远鬬穷宼战锋不可当也【○宋祁曰一本战字上有久字】齐楚自居其地战兵易败散【师古曰近其室家懐顾望也】不如深壁令齐王使其信臣招所亡城【师古曰信臣常所亲信之臣】城闻王在楚来救必反汉汉二千里客居齐齐城皆反之其埶无所得食可毋战而降也龙且曰吾平生知韩信爲人易与耳寄食于漂母无资身之策受辱于跨下无兼人之勇不足畏也且救齐而降之吾何功今战而胜之齐半可得【师古曰自谓当得封齐之半地】何爲而止遂战与信夹潍水陈【师古曰潍音维潍水出琅邪北经县东北经台昌入海即禹贡所云潍淄其道者也○宋祁曰注文经县当作箕县】信乃夜令人爲万余囊盛沙以壅水上流引兵半渡击龙且【○宋祁曰旧本半字下有夜字去留两意俱通旧本龙且无龙字校本添】阳不胜还走龙且果喜曰固知信怯遂追渡水信使人决壅囊水大至龙且军太半不得渡即急击杀龙且龙且水东军散走齐王广亡去信追北至城阳虏广楚卒皆降遂平齐使人言汉王曰齐夸诈多变反覆之国南边楚【师古曰邉近也】不爲假王以塡之其埶不定【师古曰塡音竹刃反】今权轻不足以安之臣请自立爲假王当是时楚方急围汉王于荥阳使者至发书【张晏曰发信使者所赍书也】汉王大怒骂曰吾困于此旦暮望而来佐我【师古曰而汝也】乃欲自立爲王张良陈平伏后蹑汉王足因附耳语曰汉方不利宁能禁信之自王乎不如因立善遇之使自爲守不然变生汉王亦寤因复骂曰大丈夫定诸侯即爲眞王耳何以假爲遣张良立信爲齐王征其兵使击楚楚以亡龙且【○宋祁曰以疑作已】项王恐使盱台人武渉徃説信曰足下何不反汉与楚楚王与足下有旧故且汉王不可必【师古曰必谓必信之】身居项王掌握中数矣【师古曰数音山角反】然得脱背约复击项王其不可亲信如此今足下虽自以爲与汉王爲金石交【师古曰称金石者取其坚固】然终爲汉王所禽矣足下所以得须臾至今者以项王在项王即亡次取足下何不与楚连和三分天下而王齐今释此时自必于汉王以击楚且爲智者固若此邪信谢曰臣得事项王数年官不过郎中位不过执防【张晏曰郎中宿衞执防】言不听画策不用故背楚归汉汉王授我上将军印数万之众【○宋祁曰浙本数万字上有御字】解衣衣我推食食我【师古曰下衣音于记反下食读曰飤也】言听计用吾得至于此夫人深亲信我背之不祥幸为信谢项王武渉已去蒯通知天下权在于信深説以三分天下之计【○宋祁曰景祐本越本无之计字作鼎足而王】语在通传信不忍背汉又自以功大汉王不夺我齐遂不听汉王之败固陵用张良计征信将兵会垓下项羽死髙祖袭夺信军徙信为楚王都下邳信至国召所从食漂母赐千金及下乡亭长钱百【师古曰以耻辱之】曰公小人为徳不竟【师古曰言晨炊蓐食】召辱已少年令出跨下者以为中尉告诸将相曰此壮士也方辱我时宁不能死死之无名故忍而就此【师古曰就成也成今日之功】项王亡将钟离昧【师古曰昧音莫曷反】家在伊庐【刘徳曰东海朐南有此邑韦昭曰今中庐县也师古曰韦説非也中庐在襄阳之南】素与信善项王败昧亡归信汉怨昧闻在楚诏楚捕之信初之国行县邑陈兵出入【师古曰行音下更反】有变告信欲反【师古曰凡言变告者谓告非常之事】书闻【师古曰闻于天子】上患之用陈平谋伪游于云梦者实欲袭信信弗知髙祖且至楚信欲发兵自度无罪【师古曰度音大各反】欲谒上恐见禽人或説信曰斩昧谒上上必喜亡患信见昧计事昧曰汉所以不击取楚以昧在公若欲捕我自媚汉吾今死公随手亡矣乃骂信曰公非长者卒自刭信持其首谒于陈髙祖令武士缚信载后车信曰果若人言狡兎死良狗亨【张晏曰狡犹猾也师古曰此黄石公三畧之言】上曰人告公反遂械信至雒阳赦以为淮隂侯信知汉王畏恶其能【○宋祁曰浙本无王字按六年游云梦时髙祖已即帝位不容更称王也】称疾不朝从【师古曰朝朝见也从从行也】由此日怨望居常鞅鞅【师古曰鞅鞅志不满也音于两反○宋祁曰当作于向反】羞与绛灌等列尝过樊将军哙哙趋拜送迎言称臣曰大王乃肻临臣信出门笑曰生乃与哙等为伍【师古曰言俱为列侯】上尝从容与信言诸将能各有差【师古曰从音千容反】上问曰如我能将几何信曰陛下不过能将十万上曰如公何如曰如臣多多益办耳上笑曰多多益办何为为我禽信曰陛下不能将兵而善将将此乃信之为陛下禽也且陛下所谓天授非人力也后陈豨为代相监边辞信信挈其手【师古曰挈谓执提之】与歩于庭数匝仰天而叹曰子可与言乎吾欲与子有言豨因曰唯将军命信曰公之所居天下精兵处也而公陛下之信幸臣也人言公反陛下必不信再至陛下乃疑三至必怒而自将吾为公从中起天下可图也陈豨素知其能信之曰谨奉教汉十年豨果反髙帝自将而徃信病不从【○宋祁曰浙本病字上有称字】隂使人之豨所而与家臣谋夜诈赦诸官徒奴欲发兵袭吕后太子部署已定待豨报其舎人得罪信信囚欲杀之【晋灼曰楚汉春秋云谢公也○刘奉世曰按功臣表告信反者舍人栾説也○宋祁曰功臣侯表云慎阳栾説为淮隂侯舍人告淮隂侯信反侯二千戸】舎人弟上书变告信欲反状于吕后吕后欲召恐其党不就【师古曰党音他朗反】乃与萧相国谋诈令人从帝所来称豨已破羣臣皆贺相国绐信曰虽病强入贺【师古曰绐诈也】信入吕后使武士缚信斩之长乐钟室【师古曰钟室谓悬钟之室】信方斩曰吾不用蒯通计反为女子所诈岂非天哉遂夷信三族髙祖已破豨归至闻信死且喜且哀【○宋祁曰景祐本哀下有之字】问曰信死亦何言吕后道其语髙祖曰此齐辩士蒯通也召欲亨之通至自説释弗诛【师古曰自説谓自解説也释放也置也○刘攽曰释解也犹云解説也】语在通传【○宋祁曰浙本无此四字】彭越字仲昌邑人也常渔钜野泽中为盗【师古曰渔捕鱼也钜野即今郓州钜野县】陈胜起或谓越曰豪桀相立畔秦仲可効之越曰两龙方鬬且待之【师古曰两龙谓秦与陈胜】居嵗余泽间少年相聚百余人往从越请仲为长越谢不愿也少年强请乃许与期旦日日出时后会者斩旦日日出十余人后后者至日中于是越谢曰臣老诸君强以为长今期而多后不可尽诛诛最后者一人令校长斩之【师古曰一校之长也校音下教反】皆笑曰何至是请后不敢于是越乃引一人斩之设坛祭令徒属徒属皆惊畏越不敢仰视乃行畧地收诸侯散卒得千余人沛公之从砀北击昌邑越助之昌邑未下沛公引兵西越亦将其众居钜野泽中收魏败散卒项籍入闗王诸侯还归越众万余人无所属齐王田荣叛项王汉乃使人赐越将军印使下济隂以击楚【○刘氏曰田荣使越击楚此不合有汉字】楚令萧公角将兵击越越大破楚军汉二年春与魏豹及诸侯东击楚越将其兵三万余人归汉外黄【师古曰于外黄来归汉】汉王曰彭将军收魏地得十余城欲急立魏后今西魏王豹魏咎从弟真魏也【郑氏曰豹真魏后也】廼拜越为魏相国擅将兵畧定梁地【师古曰擅专也使专为此事】汉王之败彭城解而西也越皆亡其所下城独将其兵北居河上汉三年越常往来为汉游兵击楚絶其粮于梁地项王与汉王相距荥阳越攻下雎阳外黄十七城项王闻之乃使曹咎守成臯自东收越所下城邑皆复为楚越将其兵北走谷城项王南走阳夏【师古曰走并音奏夏音攻雅反】越复下昌邑旁二十余城得粟十余万斛以给汉食汉王败使使召越并力击楚【○刘攽曰汉王败此时汉未败其败字疑是数字】越曰魏地初定尚畏楚未可去汉王追楚为项籍所败固陵乃谓留侯曰诸侯兵不从为之奈何留侯曰彭越本定梁地功多始君王以魏豹故拜越为相国今豹死亡后且越亦欲王而君王不蚤定【师古曰蚤古早字】今取雎阳以北至谷城皆许以王彭越又言所以许韩信语在髙纪于是汉王发使使越如留侯策使者至越乃引兵会垓下项籍死立越为梁王都定陶六年朝陈九年十年皆来朝长安陈豨反代地髙帝自往击之至邯郸征兵梁梁王称病使使将兵诣邯郸髙帝怒使人让梁王【师古曰让责也】梁王恐欲自往谢其将扈辄曰王始不往见让而往往即为禽不如遂发兵反梁王不听称病梁太仆有罪亡走汉吿梁王与扈辄谋反于是上使使掩捕梁王囚之雒阳有司治反形已具【张晏曰扈辄劝越反越不听而云反形已具有司非也臣瓒曰扈辄劝越反而越不诛輙是反形已具也师古曰瓒説是也】请论如法上赦以为庶人徙蜀青衣【文颖曰青衣县名】西至郑【师古曰即今华州郑县是也】逢吕后从长安东欲之雒阳道见越越为吕后泣涕自言亡罪愿处故昌邑吕后许诺诏与俱东【○宋祁曰一本作涕泣一无诏字】至雒阳吕后言上曰彭越壮士也今徙之蜀此自遗患不如遂诛之妾谨与俱来于是吕后令其舎人吿越复谋反廷尉奏请遂夷越宗族【○宋祁曰宗字当作三字】
　　黥布六人也【师古曰六县名也解在髙纪】姓英氏少时客相之当刑而王及壮坐法黥布欣然笑曰人相我当刑而王几是乎【臣瓒曰几近也师古曰几音钜依反】人有闻者共戱笑之布以论输骊山【师古曰有罪论决而输作于骊山】骊山之徒数十万人布皆与其徒长豪桀交通乃率其曹耦亡之江中为羣盗【师古曰曹辈也】陈胜之起也布乃见番君【师古曰番音蒲何反】其众数千人番君以女妻之章邯之灭陈胜破吕臣军布引兵北击秦左右校破之青波【师古曰地名也】引兵而东闻项梁定会稽西渡淮布以兵属梁梁西击景驹秦嘉等布常冠军【师古曰言其骁勇为众军之最】项梁闻陈渉死立楚懐王以布为当阳君项梁败死怀王与布及诸侯将皆军彭城【○宋祁曰军字疑作聚】当是时秦急围赵赵数使人请救怀王怀王使宋义为上将【○宋祁曰越本将字下有军字】项籍与布皆属之北救赵及籍杀宋义河上自立为上将军使布先渉河【师古曰渉谓无舟楫而渡也】击秦军数有利籍乃悉引兵从之遂破秦军降章邯等楚兵常胜功冠诸侯诸侯兵皆服属楚者以布数以少败众也项籍之引兵西至新安又使布等夜击阬章邯秦卒二十余万人至闗不得入又使布等先从间道破闗下军【师古曰间道防道也】遂得入至咸阳布为前锋项王封诸将立布为九江王都六尊怀王为义帝徙都长沙廼隂令布击之布使将追杀之郴齐王田荣叛楚项王往撃齐征兵九江布称病不往遣将将数千人行汉之败楚彭城布又称病不佐楚项王由此怨布数使使者谯让召布【师古曰谯让责之也谯音在笑反】布愈恐不敢往项王方北忧齐赵西患汉所与者独布又多其材【师古曰多犹重也】欲亲用之以故未撃汉王与楚大战彭城不利出梁地至虞【师古曰即今宋州虞城县是也○刘攽曰上文云汉之败楚彭城此文又云汉与楚大战彭城不利出梁按随何説前后殊参差云汉王大战彭城不利出梁地至虞是则项王已去齐矣安得复言留项王于齐及随何自明已功亦云陛下攻彭城楚王未去齐也然则汉王使随何在未至彭城之前明矣实説项王伐齐召兵黥布汉王度羽得布共伐齐西方有变必留布而羽自至故欲使人説布叛楚布叛楚则项王必自终齐事故必数月留而汉可取天下矣及随何説布归汉汉果得以入彭城也然则説辞差错或楚汉初记事者各不同班氏合之不能无误耳又检髙纪二年败彭城三年布方归汉此时汉与楚相持荣阳矣此传文云项王留而攻下邑非事理也及随何説词亦自不伦疑汉之辩士寓言如此非本语也】谓左右曰如彼等者无足与计天下事者谒者随何进曰不审陛下所谓汉王曰孰能为我使淮南【师古曰孰谁也】使之发兵背楚留项王于齐数月我之取天下可以万全随何曰臣请使之乃与二十人俱使淮南至太宰主之【服防曰淮南太宰作内主】三日不得见随何因説太宰曰王之不见何必以楚为彊以汉为弱此臣之所为使【师古曰此事正是臣所为来欲言之】使何得见言之而是邪是大王所欲闻也言之而非邪使何等二十人伏斧质淮南市【师古曰质鍖也言伏于鍖上而斧斩之鍖音竹林反】以明背汉而与楚也太宰廼言之王王见之随何曰汉王使使臣敬进书大王御者窃怪大王与楚何亲也淮南王曰寡人北乡而臣事之【师古曰乡读曰向以下亦同】随何曰大王与项王俱列为诸侯北乡而臣事之必以楚为彊可以托国也项王伐齐身负版筑以为士卒先【李竒曰版墙版也筑杵也】大王宜悉淮南之众【师古曰悉尽也】身自将为楚军前锋今乃发四千人以助楚夫北面而臣事人者固若是乎夫汉王战于彭城项王未出齐也大王宜埽淮南之众日夜会战彭城下【师古曰埽者谓尽举之如埽地之为○宋祁曰彭城字下当更有城字】今抚万人之众无一人度淮者隂拱而观其孰胜【师古曰敛手曰拱孰谁也言不动揺坐观成败也○宋祁曰观其字下当有势字】夫托国于人者固若是乎大王提空名以乡楚【师古曰提举也乡读曰向】而欲厚自托臣窃为大王不取也然大王不背楚者以汉为弱也夫楚兵虽彊天下负之以不义之名【师古曰负加也加于身上若言被也】以其背明约而杀义帝也然而楚王特以战胜自彊汉王收诸侯还守成臯荥阳下蜀汉之粟深沟壁垒分卒守徼乘塞楚人还兵间以梁地【服防曰梁在楚汉之中央师古曰间音居苋反】深入敌国八九百里【张晏曰羽从齐还当经梁地八九百里乃得羽地也○刘奉世曰方是时彭越反梁地故何言羽深入敌国乃至荥阳成臯尔从齐还彭城自不经梁地也】欲战则不得攻城则力不能老弱转粮千里之外楚兵至荥阳成臯汉坚守而不动进则不得攻退则不能解故楚兵不足罢也【师古曰不足者言易也罢读曰疲】使楚兵胜汉则诸侯自危惧而相救夫楚之彊适足以致天下之兵耳故楚不如汉其埶易见也今大王不与万全之汉而自托于危亡之楚臣窃为大王或之臣非以淮南之兵足以亡楚也夫大王发兵而背楚项王必留留数月汉之取天下可以万全臣请与大王杖劎而归汉王汉王必裂地而分大王又况淮南必大王有也【○宋祁曰南本浙本淮南字下更有淮南二字】故汉王敬使使臣进愚计愿大王之留意也淮南王曰请奉命隂许叛楚与汉未敢泄楚使者在【文颖曰在淮南王所也】方急责布发兵随何直入曰九江王已归汉楚何以得发兵布愕然楚使者起何因説布曰事已搆【师古曰搆结也言背楚之事已结成也】独可遂杀楚使毋使归而疾走汉并力【师古曰走音奏以下亦同】布曰如使者教因起兵而攻楚楚使项声龙且攻淮南项王留而攻下邑【师古曰县名也在梁地】数月【○刘奉世曰数月字宜属上句此文虽符上文留项王于齐数月然事理全在下邑又非齐地】龙且攻淮南破布军布欲引兵走汉恐项王撃之故间行与随何俱归汉至汉王方踞牀洗【师古曰洗濯足也音先典反】而召布入见布大怒悔来欲自杀出就舎张御食饮从官如汉王居布又大喜过望【师古曰髙祖以布先久为王恐其意自尊大故峻其礼令布折服已而羙其帷帐厚其饮食多其从官以悦其心此权道也张音竹亮反若今言张设】于是乃使人之九江楚已使项伯收九江兵尽杀布妻子布使者颇得故人幸臣将众数千人归汉汉益分布兵而与俱北收兵至成臯四年秋七月立布为淮南王与撃项籍布使人之九江得数县五年布与刘贾入九江诱大司马周殷殷反楚遂举九江兵与汉撃楚破垓下项籍死上置酒对众折随何曰腐儒【师古曰腐者烂败言无所堪任】为天下安用腐儒哉【师古曰髙祖意欲褒赏随何恐羣臣不服故对众折辱令其自数功劳也】随何跪曰夫陛下引兵攻彭城楚王未去齐也陛下发歩卒五万人骑五千能以取淮南乎曰不能随何曰陛下使何与二十人使淮南如陛下之意是何之功贤于歩卒数万骑五千也然陛下谓何腐儒为天下安用腐儒何也上曰吾方图子之功【师古曰图谋也】乃以随何为防军中尉布遂剖符为淮南王都六九江庐江衡山豫章郡皆属焉六年朝陈七年朝雒阳九年朝长安十一年髙后诛淮隂侯布因心恐夏汉诛梁王彭越盛其醢以徧赐诸侯【师古曰反者被诛皆以为醢即刑法志所云葅其骨肉是也】至淮南淮南王方猎见醢因大恐隂令人部聚兵伺旁郡警急【师古曰恐被收捕即欲发兵反】布有所幸姬病就医医家与中大夫贲赫对门【师古曰贲音肥姓贲名赫】赫乃厚餽遗从姬饮医家姬侍王从容语次誉赫长者也【师古曰从音千容反】王怒曰女安从知之【师古曰安从何由者也】具道王疑与乱赫恐称病王愈怒欲捕赫赫上变事乘传诣长安【师古曰传音张恋反】布使人追不及赫至上变言布谋反有端可先未发诛也【师古曰及其未发兵先诛伐之】上以其书语萧相国萧相国曰布不宜有此【师古曰不应有反谋】恐仇怨妄诬之【师古曰怨音于元反】请繋赫使人微验淮南王【师古曰微验不显言其事○宋祁曰防或作征旧本及李本并作征今改作微景徳本无王字】布见赫以罪亡上变已疑其言国隂事汉使又来颇有所验遂族赫家发兵反反书闻上乃赦赫以为将军【○宋祁曰浙本上字下更有上字】召诸将问布反为之奈何皆曰发兵阬竖子耳何能为汝隂侯滕公以问其客薛公薛公曰是固当反滕公曰上裂地而封之疏爵而贵之【张晏曰疏分也】南面而立万乘之主其反何也薛公曰前年杀彭越往年杀韩信【张晏曰往年与前年同耳文相避也】三人皆同功一体之人也自疑祸及身故反耳滕公言之上曰臣客故楚令尹薛公其人有筹策可问上乃见问薛公对曰布反不足怪也使布出于上计山东非汉之有也出于中计胜负之数未可知也出于下计陛下安枕而卧矣上曰何谓上计薛公对曰东取吴西取楚并齐取鲁传檄燕赵固守其所山东非汉之有也何谓中计东取吴西取楚并韩取魏据敖仓之粟塞成臯之险胜败之数未可知也何谓下计东取吴西取下蔡归重于越身归长沙【师古曰重辎重也音直用反】陛下安枕而卧汉无事矣上曰是计将安出【师古曰是者谓布也】薛公曰出下计上曰胡为废上计而出下计【师古曰胡何也】薛公曰布故骊山之徒也致万乘之主此皆为身不顾后为百姓万世虑者也故出下计上曰善封薛公千戸遂发兵自将东击布布之初反谓其将曰上老矣厌兵必不能来使诸将诸将独患淮隂彭越今已死余不足畏故遂反果如薛公揣之【文颖曰揣度也音初委反○刘攽曰上曰善按薛公所言英布出下计不尽如薛言布取荆又败楚遂与上遇何尝归重于越身归长沙乎又史云果如薛公所揣今未见揣者疑薛公本亦揣知布意上厌兵不来先言之故曰果如也或曰此亦辩士寓言非实事见布后死长沙故云归重耳】东击荆荆王刘贾走死富陵【师古曰县名属临淮郡】尽劫其兵渡淮击楚楚发兵与战徐僮闲【师古曰二县之闲也】爲三军欲以相救为竒【师古曰不聚一处分而为三欲互相救出竒谲】或説楚将曰布善用兵民素畏之且兵法诸侯自战其地为散地【师古曰谓在其本地恋土怀安故昜逃散】今别为三彼败吾一余皆走安能相救不听布果破其一军二军散走遂西与上兵遇蕲西会垂【师古曰会音工外反垂音大瑞反解在髙纪○宋祁曰髙帝纪作会缶】布兵精甚上乃壁庸城【邓展曰地名也】望布军置陈如项籍军上恶之与布相望见隃谓布何苦而反【师古曰隃读曰遥】布曰欲为帝耳上怒骂之遂战破布军布走渡淮数止战不利与百余人走江南布旧与番君防故长沙哀王使人诱布【晋灼曰芮之孙囘也师古曰防表云惠帝二年哀王囘始立今此是芮之子成王臣耳传旣不同晋説亦误也】僞与俱亡走越【师古曰伪谓诈为此计】布信而随至番阳番阳人杀布兹乡【师古曰鄡阳县之乡也鄡音口尧反】遂灭之封贲赫为列侯将率封者六人
　　卢绾丰人也与髙祖同里绾亲与髙祖太上皇相爱【晋灼曰亲父也绾之父与髙祖父太上皇相爱】及生男髙祖绾同日生里中持羊酒贺两家及髙祖绾壮学书又相爱也里中嘉两家亲相爱【○宋祁曰浙本嘉作□】生子同日壮又相爱复贺羊酒髙祖为布衣时有吏事避宅绾常随上下【师古曰避宅谓不居其家潜匿东西】及髙祖初起沛绾以客从入汉为将军常侍中从东击项籍以太尉常从出入卧内衣被食饮赏赐羣臣莫敢望虽萧曹等特以事见礼至其亲幸莫及绾者封为长安侯长安故咸阳也项籍死使绾别将与刘贾击临江王共尉【李竒曰共敖子也师古曰共读曰龚】还从击燕王臧荼皆破平时诸侯非刘氏而王者七人上欲王绾为羣臣觖望【师古曰觖谓相觖也望怨望也觖音决○宋祁曰浙本注文相字下有又字】及虏臧荼乃下诏诏诸将相列侯择羣臣有功者以爲燕王羣臣知上欲王绾皆曰太尉长安侯卢绾常从平定天下功最多可王上乃立绾为燕王诸侯得幸莫如燕王者绾立六年以陈豨事见疑而败豨者宛句人也【师古曰宛句县名也地理志属济隂宛音于元反句音劬】不知始所以得从及韩王信反入匈奴上至平城还豨以郎中封为列侯以赵相国将监赵代边边兵皆属焉【○刘奉世曰不知始所以得从按功臣表自着豨起及以破臧荼封阳夏侯当是传误尔又曰以赵相国赵字当作代】豨少时常称慕魏公子【师古曰谓信陵君无忌】及将守边招致賔客常告过赵【师古曰因休告之假而过赵】賔客随之者千余乘邯郸官舍皆满豨所以待客如布衣交皆出客下【师古曰言屈已礼之不以富贵自尊大】赵相周昌乃求入见上具言豨賔客盛擅兵于外恐有变上令人覆案豨客居代者诸为不法事多连引豨豨恐隂令客通使王黄曼丘臣所【师古曰二人皆韩王信将】汉十年秋太上皇崩上因是召豨豨称病遂与王黄等反自立为代王劫畧赵代上闻乃赦吏民为豨所诖误劫畧者上自击豨破之语在髙纪初上如邯郸击豨【师古曰如往也】燕王绾亦击其东北豨使王黄求救匈奴绾亦使其臣张胜使匈奴言豨等军破胜至胡故燕王臧荼子衍亡在胡见胜曰公所以重于燕者以习胡事也燕所以乆存者以诸侯数反兵连不决也今公为燕欲急灭豨等豨等已尽次亦至燕公等亦且为虏矣公何不令燕且缓豨而与胡连和事寛得长王燕即有汉急可以安国胜以为然廼私令匈奴兵击燕绾疑胜与胡反上书请族胜胜还报具道所以为者绾寤乃诈论他人以脱胜家属使得为匈奴闲【师古曰闲音居苋反】而隂使范齐之豨所欲令久连兵母决【晋灼曰使豨久亡畔○宋祁曰浙本注文久字下有亡字】汉旣斩豨其裨将降言燕王绾使范齐通计谋豨所上使使召绾绾称病又使辟阳侯审食其御史大夫赵尧往迎绾因验问其左右绾愈恐閟匿【师古曰閟闭也闭其踪迹藏匿其人也閟音秘】谓其幸臣曰非刘氏而王者独我与长沙耳往年汉族淮隂诛彭越皆吕后计今上病属任吕后【师古曰属音之欲反】吕后妇人专欲以事诛异姓王者及大功臣廼称病不行其左右皆亡匿语颇泄辟阳侯闻之归具报上益怒又得匈奴降者言张胜亡在匈奴为燕使于是上曰绾果反矣使樊哙击绾绾悉将其宫人家属骑数千居长城下伺幸上病瘉自入谢【师古曰瘉与愈同】髙祖崩绾遂将其众亡入匈奴匈奴以为东胡卢王为蛮夷所侵夺常思复归居嵗余死胡中髙后时绾妻与其子亡降会髙后病不能见舍燕邸【师古曰舎止也诸侯王及诸郡朝宿之馆在京师者谓之邸】为欲置酒见之髙后竟崩绾妻亦病死孝景帝时绾孙它人以东胡王降【如淳曰为东胡王而来降也东胡乌九也】封为恶谷侯传至曾孙有罪国除
　　吴芮秦时番阳令也【师古曰番音蒲何反】甚得江湖闲民心号曰番君天下之初叛秦也黥布归芮芮妻之【师古曰嫁女与之也妻音千计反他皆类此】因率越人举兵以应诸侯沛公攻南阳廼遇芮之将梅鋗【师古曰销音呼悬反】与偕攻析郦【师古曰二县也并属南阳郦音郎益反】降之及项羽相王【李竒曰自相尊王也】以芮率百越佐诸侯从入闗故立芮为衡山王都邾【师古曰邾音朱又音洙】其将梅鋗功多封十万戸为列侯项籍死上以鋗有功从入武闗故德芮徙为长沙王都临湘一年薨諡曰文王子成王臣嗣薨子哀王囘嗣薨子共王右嗣【师古曰共读曰恭】薨子靖王羌嗣孝文后七年薨无子国除初文王芮髙祖贤之制诏御史长沙王忠其定着令【邓辰曰汉约非刘氏不王而芮王故着令中使特王也或曰以芮至忠故着令也师古曰寻后赞文或説是也○刘奉世曰其定着令予谓兼用邓二説乃着令之意也赞文以谓忠而得王故着于令尔徒忠无它事何以着令邪○刘攽曰长沙王忠其定着令定着令者谓于令着长沙王车服土地之类也功臣表陆量侯须无令长受令长沙王此亦一证】至孝惠髙后时封芮庶子二人为列侯传国数世絶
　　赞曰昔髙祖定天下功臣异姓而王者八国张耳吴芮彭越黥布臧荼卢绾与两韩信皆徼一时之权变以诈力成功【师古曰徼要也音工尧反】咸得裂土南面称孤见疑强大怀不自安事穷埶迫卒谋叛逆终于灭亡张耳以智全至子亦失国唯吴芮之起不失正道故能传号五世以无嗣絶庆流支庶有以矣夫【师古曰以其不用诈力也】着于甲令而称忠也【师古曰甲者令篇之次也】






　　前汉书卷三十四
　　前汉书卷三十四考证
　　韩信传项王意乌猝嗟○史记作喑恶叱咤又言语姁姁史记作呕呕
　　诸侯之见项王逐义帝江南云云○【臣召南】按诸侯归逐其主自王善地即指田都王临淄田市王济北臧荼王燕司马卭王殷张耳王常山皆徙其故王于他处也不然信拜大将在四月诸侯已各就国罢兵矣乌知后有田荣杀田都田市及臧荼杀韩广事乎
　　其实不能○【臣召南】按不能断句言实兵不能数万也史记作其实不过数千能千里而袭我亦已罢极能字属下句读
　　斩成安君泜水上○水经注泜水即井陉山水世谓之鹿泉水东北流屈迳陈余垒又东注绵蔓水
　　其舍人得罪信注晋灼曰楚汉春秋云谢公也○【臣召南】按刘奉世即据功臣表以正晋灼之误是也但本书表作乐説史表作栾説乐栾字形相似未知孰是
　　黥布传徴兵九江布称病不往○【臣召南】按叙此事于追杀义帝之后与史记合是也乃项羽传叙于追杀义帝之前盖误
　　太宰主之○胡三省曰此非周官之太宰也汉奉常属官有太宰
　　番阳人杀布兹乡注师古曰鄡阳县之乡也○胡三省曰据史汉髙纪皆言追斩布番阳则兹乡当在番阳界
　　将率封者六人○【臣召南】按功臣表中牟侯单右车邔侯黄极忠博阳侯周聚阳羡侯灵常下相侯泠耳髙陵侯王虞人并以击布功封与期思侯贲赫凡七侯也
　　卢绾传绾以客从入汉为将军○【臣召南】按史记作从入汉中是也此文汉下脱中字耳
　　绾孙它人以东胡王降封为恶谷侯○【臣召南】按它人史记及本书表作它之则人字误也恶谷史记及本书表作亚谷则恶字亦误也又按此及史记并云绾孙而本书及史表并云绾子必有一误
　　吴芮传子共王右嗣薨子靖王羌嗣○按异姓诸侯王表共王右作共王若靖王羌作靖王产
　　封芮庶子二人为列侯○【臣召南】按表便侯沅陵侯是也


</div>
    <div class="pagination">
<a href="前汉书_page44.html">上一页</a><span>...</span><a href="前汉书_page40.html">40</a><a href="前汉书_page41.html">41</a><a href="前汉书_page42.html">42</a><a href="前汉书_page43.html">43</a><a href="前汉书_page44.html">44</a><span class="current-page">45</span><a href="前汉书_page46.html">46</a><a href="前汉书_page47.html">47</a><a href="前汉书_page48.html">48</a><a href="前汉书_page49.html">49</a><a href="前汉书_page50.html">50</a><span>...</span><a href="前汉书_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
