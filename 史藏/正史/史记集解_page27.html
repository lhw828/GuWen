<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 27 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 27 页/共 27 页
  </h1>
  <div class="content">
   史记一百二十六
　　滑稽列传第六十六
　　孔子曰六艺于治一也礼以节人乐以发和书以道事诗以达意易以神化春秋以义太史公曰天道恢恢岂不大哉谈言防中亦可以解纷
　　淳于髠者齐之赘壻也长不满七尺滑稽多辩数使诸侯未尝屈辱齐威玉之时喜隐好为淫乐长夜之饮沈湎不治委政卿大夫百官荒乱诸侯竝侵国且危亡在于旦暮左右莫敢谏淳于髠説之以隐曰国中有大鸟止王之庭三年不蜚又不鸣王知此鸟何也王曰此鸟不飞则已一飞冲天不鸣则已一鸣鷩人于是乃朝诸县令长七十二人赏一人诛一人奋兵而出诸侯振鷩皆还齐侵地威行三十六年语在田完世家中威王八年楚大发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶王曰先生少之乎髠曰何敢王曰笑岂有説乎髠曰今者臣从东方来见道傍有禳田者操一豚蹄酒一盂祝曰瓯窭满篝【徐广曰篝笼也】污邪满车【司马彪曰污邪下地田也】五谷蕃熟穰穰满家臣见其所持者狭而所欲者奢故笑之于是齐威王乃益赍黄金千溢白璧十双车马百驷髠辞而行至赵赵王与之精兵十万革车千乗楚闻之夜引兵而去威王大説置酒后宫召髠赐之酒问曰先生能饮几何而醉髠对曰臣饮一斗亦醉一石亦醉威王曰先生饮一斗而醉恶能饮一石哉其説可得闻乎髠曰赐酒大王之前执法在傍御史在后髠恐惧俯伏而饮不过一斗径醉矣若亲有严客髠帣韝鞠【徐广曰帣収衣裒也裒衿也鞲臂捍也音沟鞠曲也音其纪反又与跽同谓小跪也】侍酒于前时赐余沥奉觞上夀数起饮不过二斗径醉矣若朋友交游久不相见卒然相觏欢然道故私情相语饮可五六斗径醉矣若乃州闾之防男女杂坐行酒稽留六博投壶相引为曹握手无罚目眙不禁【徐广曰眙吐甑反直视貌】前有墯珥后有遗簪髠窃乐此饮可八斗而醉二参日暮酒防合尊促坐男女同席履舄交错杯盘狼籍堂上烛灭主人留髠而送客【徐广曰一本云留髠坐起送客】罗襦襟解防闻芗泽当此之时髠心最欢能饮一石故曰酒极则乱乐极则悲万事尽然言不可极极之而衰以讽咏焉齐王曰善乃罢长夜之饮以髠为诸侯主客宗室置酒髠常在侧其后百余年楚有优孟优孟者故楚之乐人也长八尺多辩常以谈笑讽谏楚庄王之时有所爱马衣以文绣置之华屋之下席以露牀啗以枣脯马病肥死使羣臣丧之欲以棺椁大夫礼葬之左右争之以为不可王下令曰有敢以马諌者罪至死优孟闻之入殿门仰天大哭王惊而问其故优孟曰马者王之所爱也以楚国堂堂之大何求不得而以大夫礼葬之薄请以人君礼葬之王曰何如对曰臣请以雕玉为棺文梓为椁楩枫豫章为题凑【苏林曰以木累棺外木头皆内向故曰题凑】发甲卒为穿圹老弱负土齐赵陪位于前韩魏翼卫其后【楚庄王时未有韩赵魏三国】庙食太牢奉以万户之邑诸侯闻之皆知大王贱人而贵马也王曰寡人之过一至此乎为之奈何优孟曰请为大王六畜葬之以垅灶为椁铜歴为棺赍以姜枣荐以木兰祭以粳稻衣以火光葬之于人腹赐于是王乃使以马属太官无令天下久闻也楚相孙叔敖知其贤人也善待之病且死属其子曰我死汝必贫困若往见优孟言我孙叔敖之子也居数年其子穷困负薪逢优孟与言曰我孙叔敖子也父且死时属我贫困往见优孟优孟曰若无逺冇所之即为孙叔敖衣冠抵掌谈语【战国防曰苏秦説赵王华屋之下扺掌而言张载曰谈説之容贮也】嵗余像孙叔敖楚王及左右不能别也庄王置酒优孟前为夀庄王大惊以为孙叔敖复生也欲以为相优孟曰请归与妇计之三日而为相庄王许之三日后优孟复来王曰妇言谓何孟曰妇言愼无为楚相不足为也如孙叔敖之为楚相尽忠为廉以治楚楚王得以霸今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也念为廉吏奉法守职竟死不敢为非廉吏安可为也楚相孙叔敖持廉至死方今妻子穷困负薪而食不足为也于是庄王谢优孟乃召孙叔敖子封之寝丘【徐广曰在固始】四百户以奉其祀后十世不絶此知可以言时矣其后二百余年秦有优旃　优旃者秦倡朱儒也善为笑言然合于大道秦始皇时置酒而天雨陛楯者皆沾寒优旃见而哀之谓之曰汝欲休乎陛楯者皆曰幸甚优旃曰我即呼汝汝疾应曰诺居有顷殿上上夀呼万嵗优旃临槛大呼曰陛楯郎郎曰诺优旃曰汝虽长何益幸雨立我虽短也幸休居于是始皇使陛楯者得半相代始皇尝议欲大苑囿东至函谷闗西至雍陈仓优旃曰善多纵禽兽于其中寇从东方来令麋鹿触之足矣始皇以故辍止二世立又欲漆其城优旃曰善王上虽无言臣固将请之漆城虽于百姓愁费然佳哉漆城荡荡寇来不能上即欲就之易为漆耳顾难为荫室于是二世笑之以其故止居无何二世杀死优旃归汉数年而卒太史公曰淳于髠仰天大笑齐威王横行优孟揺头而歌负薪者以封优旃临槛疾呼陛楯得以半更岂不亦伟哉
　　褚先生曰臣幸得以经术为郎而好读外家传语窃不逊让复作故事滑稽之语六章编之于左可以览观意以示后世好事者读之以游心骇耳以附益上方太史公之三章　武帝时有所幸倡郭舍人者发言陈辞虽不合大道然令人主和説武帝少时东武侯母常养帝帝壮时号之曰大乳母率一月再朝朝奏入有诏使幸臣马游卿以帛五十匹赐乳母又奉饮糒飱养乳母乳母上书曰某所有公田愿得假倩之帝曰乳母欲得之乎以赐乳母乳母所言未尝不听有诏得令乳母乗车行驰道中当此之时公卿大臣皆敬重乳母乳母家子孙奴从者横暴长安中当道掣顿人车马夺人衣服闻于中不忍致之法有司请徙乳母家室处之于边奏可乳母当入至前面见辞乳母先见郭舎人为下泣舍人曰即入见辞去疾步数还顾乳母如其言谢去疾步数还顾郭舍人疾言骂之曰咄老女子何不疾行陛下已壮矣宁尚须汝乳而活耶尚何还顾于是人主怜焉悲之乃下诏止无徙乳母罚谪谮之者　武帝时齐人有东方生名朔以好古传书爱经术多所博观外家之语朔初入长安至公车上书凡用三千奏牍公车令两人共持举其书仅然能胜之人主从上方读之止辄乙其处读之二月乃尽诏拜以为郎常在侧侍中数召至前谈语人主未尝不説也时诏赐之食于前饮已尽怀其余肉持去衣尽汚数赐缣帛檐掲而去徒用所赐钱帛取少妇于长安中好女率取妇一嵗所者即弃去更取妇所赐钱财尽索之于女子人主左右诸郎半呼之狂人人主闻之曰令朔在事无为是行者若等安能及之哉朔任其子为郎又为侍谒者常持节出使朔行殿中郎谓之曰人皆以先生为狂朔曰如朔等所谓避世于朝廷间者也古之人乃避世于深山中时坐席中酒酣据其地歌曰陆沈于俗避世金马门宫殿中可以避世全身何必深山之中蒿庐之下金马门者宫署门也门傍有铜马故谓之曰金马门时防聚宫下博士诸先生与论议共难之曰苏秦张仪一当万乗之主而都卿相之位泽及后世今子大夫修先王之术慕圣人之义讽诵诗书百家之言不可胜数着于竹帛自以为海内无双即可谓博闻辩智矣然悉力尽忠以事圣帝旷日持久积数十年官不过侍郎位不过执防意者尚有遗行邪其故何也东方生曰是固非子之所能备也彼一时也此一时也岂可同哉夫张仪苏秦之时周室大坏诸侯不朝力政争权相禽以兵并为十二国未有雌雄得士者强失士者亡故説聴行通身处尊位泽及后世子孙长荣今非然也圣帝在上徳流天下诸侯宾服威振四夷连四海之外以为席安于覆盂天下均平合为一家动发举事犹如运之掌中贤与不肖何以异哉方今以天下之大士民之众竭精驰説竝进辐凑者不可胜数悉力慕义困于衣食或失门户使张仪苏秦与仆竝生于今之世曽不能得掌故安敢望常侍侍郎乎传曰天下无害葘虽有圣人无所施其才上下和同虽有贤者无所立功故曰时异则事异虽然安可以不务修身乎诗曰鼓钟于宫声闻于外鹤鸣九皋声闻于天茍能修身何患不荣太公躬行仁义七十二年逢文王得行其説封于齐七百嵗而不絶此士之所以日夜孜孜修学行道不敢止也今世之处士时虽不用崛然独立块然独处上观许由下察接舆策同范蠡忠合子胥天下和平与义相扶寡偶少徒固其常也子何疑于余哉于是诸先生黙然无以应也建章宫后閤重栎中有物出焉其状似麋以闻武帝往临视之问左右羣臣习事通经术者莫能知诏东方朔视之朔曰臣知之愿赐美酒粱饭大飱臣臣乃言诏曰可已飱又曰某所有公田鱼池蒲苇数顷陛下以赐臣臣朔乃言诏曰可于是朔乃肯言曰所谓驺牙者也逺方当来归义而驺牙先见其齿前后若一齐等无牙故谓之驺牙其后一嵗所匈奴混邪王果将十万众来降汉乃复赐东方生钱财甚多至老朔且死时谏曰诗云营营青蝇止于蕃恺悌君子无信谗言谗言罔极交乱四国愿陛下逺巧佞退谗言帝曰今顾东方朔多善言怪之居无几何朔果病死传曰鸟之将死其鸣也哀人之将死其言也善此之谓也　武帝时大将军卫青者卫后兄也【徐广曰卫青传曰子夫之弟也】封为长平侯从军击匈奴至余吾水上而还斩首捕虏有功来归诏赐金千斤将军出宫门齐人东郭先生以方士待诏公车当道遮衞将军车拜谒曰愿白事【徐广曰衞青传云甯乗説青而拜为东海都尉】将军止车前东郭先生旁车言曰王夫人新得幸于上家贫今将军得金千斤诚以其半赐王夫人之亲人主闻之必喜此所谓竒策便计也卫将军谢之曰先生幸告之以便计请奉教于是卫将军乃以五百金为王夫人之亲夀王夫人以闻武帝帝曰大将军不知为此问之安所受计策对曰受之待诏者东郭先生诏召东郭先生拜以为郡都尉东郭先生久待诏公车贫困饥寒衣敝履不完行雪中履有上无下足尽践地道中人笑之东郭先生应之曰谁能履行雪中令人视之其上履也其履下处乃似人足者乎及其拜为二千石佩青緺【徐广曰音一音螺青绶】出宫门行谢主人故所以同官待诏者等比祖道于都门外荣华道路立名当世【徐广曰东郭先生也】此所谓衣褐怀宝者也当其贫困时人莫省视至其贵也乃争附之谚曰相马失之痩相士失之贫其此之谓邪王夫人病甚人主至自往问之曰子当为王欲安所置之对曰愿居洛阳人主曰不可洛阳有武库敖仓当闗口天下咽喉自先帝以来传不为置王然闗东国莫大于齐可以为齐王王夫人以手击头呼幸甚王夫人死号曰齐王太后薨　昔者齐王使淳于髠献鹄于楚出邑门道飞其鹄徒掲空笼造诈成辞往见楚王曰齐王使臣来献鹄过于水上不忍鹄之渇出而饮之去我飞亡吾欲刺腹绞颈而死恐人之议吾王以鸟兽之故令士自伤杀也鹄毛物多相类者吾欲买而代之是不信而欺吾王也欲赴他国奔亡痛吾两主使不通故来服过叩头受罪大王楚王曰善齐王有信士若此哉厚赐之财倍鹄在也　武帝时征北海太守诣行在所有文学卒史王先生者自请与太守俱吾有益于君君许之诸府掾功曹白云王先生嗜酒多言少实恐不可与俱太守曰先生意欲行不可逆遂与俱行至宫下待诏宫府门王先生徒怀钱沽酒与卫卒仆射饮日醉不视其太守太守入跪拜王先生谓戸郎曰幸为我呼吾君至门内遥语户郎为呼太守太守来望见王先生先生曰天子即问君何以治北海令无盗贼君对曰何哉对曰选择贤材各任之以其能赏异等罚不肖王先生曰对如是是自誉自伐功不可也愿君对言非臣之力尽陛下神灵威武所变化也太守曰诺召入至于殿下有诏问之曰何以治北海令盗贼不起叩头对言非臣之力尽陛下神灵威武之所变化也武帝大笑曰于呼安得长者之语而称之安所受之对曰受之文学卒史帝曰今安在对曰在宫府门外有诏召拜王先生为水衡丞以北海太守为水衡都尉传曰美言可以市尊行可以加人君子相送以言小人相送以财魏文侯时西门豹为邺令豹往到邺防长老问之民所疾苦长老曰苦为河伯娶妇以故贫豹问其故对曰邺三老廷掾常嵗赋敛百姓收取其钱得数百万用其二三十万为河伯娶妇与祝巫共分其余钱持归当其时巫行视小家女好者云是当为河伯妇即聘取洗沐之为治新缯绮縠衣间居齐戒为治斋宫河上张缇绛帷女居其中为具牛酒饭食行十余日共粉饰之如嫁女床席令女居其上浮之河中始浮行数十里乃没其人家有好女者恐大巫祝为河伯取之以故多持女逺逃亡以故城中益空无人又困贫所从来久逺矣民人俗语曰即不为河伯娶妇水来漂没溺其人民云西门豹曰至为河伯娶妇时愿三老巫祝父老送女河上幸来告语之吾亦往送女皆曰诺至其时西门豹往防之河上三老官属豪长者异父老皆防以人民往观之者三二千人其巫老女子也已年七十从弟子女十人所皆衣绘单衣立大巫后西门豹曰呼河伯妇来视其好丑即将女出帷中来至前豹视之顾谓三老巫祝父老曰是女子不好烦大巫妪为入报河伯得更求好女后日送之即使吏卒共抱大巫妪投之河中有顷曰巫妪何久也弟子趣之复以弟子一人投河中有顷曰弟子何久也复使一人趣之复投一弟子河中凡投三弟子西门豹曰巫妪弟子是女子也不能白事烦三老为入白之复投三老河中西门豹簪笔罄折向河立待良久长老吏傍观者皆惊恐西门豹顾曰巫妪三老不来还奈之何欲复使廷掾与豪长者一人入趣之皆叩头叩头且破额血流地色如死灰西门豹曰诺且留待之须臾须臾豹曰廷掾起矣状河伯留客之久若皆罢去归矣邺吏民大惊恐从是以后不敢复言为河伯娶妇西门豹即发民凿十二渠引河水灌民田田皆溉当其时民治渠少烦苦不欲也豹曰民可以乐成不可与虑始今父老子弟虽患苦我然百嵗后期令父老子孙思我言至今皆得水利民人以给足富十二渠经絶驰道到汉之立而长吏以为十二渠桥絶驰道相比近不可欲合渠水且至驰道合三渠为一桥邺民人父老不肯听长吏以为西门君所为也贤君之法式不可更也长吏终聴置之故西门豹为邺令名闻天下泽流后世无絶已时几可谓非贤大夫哉传曰子产治郑民不能欺子贱治单父民不忍欺西门豹治邺民不敢欺三子之才能谁最贤哉辩治者当能别之【魏文帝问羣臣三不欺于君徳孰优太尉钟丝司徒华歆司空王朗对曰臣以为君任徳则臣感义而不忍欺君任察则臣畏觉而不能欺君任刑则臣畏罪而不敢欺任徳感义与夫导徳齐礼有耻且格等超者也任察畏罪与夫导政齐刑免而无耻同归者也孔子曰为政以徳譬如北辰居其所而众星共之考以斯言论以斯义臣等以为不忍欺不能欺优劣之县在于权衡非徒抵卬之差乃钧铢之觉也且前志称仁者安仁智者利仁畏罪者强仁挍其仁者功则无以殊核其为仁者则不得不异安仁者性善者也利仁者力行者也强仁者不得已者也三仁相比则安仁优矣易称神而化之使民宜之若君化使民然也然则安仁之化与夫强仁之化优劣亦不得不相县絶也然则三臣之不欺虽同所以不欺异矣则纯以恩义崇不欺与以威察成不欺既不可同概而比量又不得错综而易处】









　　史记集解卷一百二十六
　　钦定四库全书
　　史记集解卷一百二十七
　　宋　裴骃　撰
　　史记一百二十七
　　日者列传第六十七【墨子曰墨子北之齐遇日者日者曰帝以今日杀黑龙于北方而先生之色黑不可以北墨子不聴遂北至淄水墨子不遂而反焉日者曰我谓先生不可以北然则古人占卜筮通谓之日者墨子亦云非但史记也】
　　自古受命而王王者之兴何尝不以卜筮决于天命哉其于周尤甚及秦可见代王之入任于卜者太卜之起由汉兴而有司马季主者楚人也卜于长安东市宋忠为中大夫贾谊为博士同日俱出洗沐相从议论诵易先王圣人之道术究徧人情相视而叹贾谊曰吾闻古之圣人不居朝廷必在卜医之中今吾已见三公九卿朝士大夫皆可知矣试之卜数中以观采二人即同舆而之市游于卜肆中天新雨道少人司马季主间坐弟子三四人侍方辩天地之道日月之运阴阳吉凶之本二大夫再拜谒司马季主视其状貌如类有知者即礼之使弟子延之坐坐定司马季主复理前语分别天地之终始日月星辰之纪差次仁义之际列吉凶之符语数千言莫不顺理宋忠贾谊瞿然而悟猎缨正襟危坐曰吾望先生之状听先生之辞小子窃观于世未尝见也今何居之卑何行之污司马季主捧腹大笑曰观大夫类有道术者今何言之陋也何辞之野也今夫子所贤者何也所髙者谁也今何以卑污长者二君曰尊官厚禄世之所髙也贤才处之今所处非其地故谓之卑言不信行不验取不当故谓之污夫卜筮者世俗之所贱简也世皆言曰夫卜者多言夸严以得人情虚髙人禄命以説人志擅言祸灾以伤人心矫言鬼神以尽人财厚求拜谢以私于己此吾之所耻故谓之卑污也司马季主曰公且安坐公见夫被髪童子乎日月照之则行不照则止问之日月疵瑕吉凶则不能理由是观之能知别贤与不肖者寡矣贤之行也直道以正谏三谏不听则退其誉人也不望其报恶人也不顾其怨以便国家利众为务故官非其任不处也禄非其功不受也见人不正虽贵不敬也见人有污虽尊不下也得不为喜去不为恨非其罪也虽累辱而不愧也今公所谓贤者皆可为羞矣卑疵而前孅趍而言相引以势相导以利比周宾正【徐广曰客旅谓之宾人求长官谓之正】以求尊誉以受公奉事私利枉主法猎农民以官为威以法为机求利逆暴譬无异于操白刃刼人者也初试官时倍力为巧诈饰虚功执空文以誷主上用居上为右试官不让贤陈功见伪增实以无为有以少为多以求便势尊位食饮驱驰从姬歌儿不顾于亲犯法害民虚公家此夫为盗不操矛弧者也攻而不用刃者也欺父母未有罪而弑君未伐者也何以为髙贤才乎盗贼发不能禁夷貃不服不能摄奸邪起不能塞官耗乱不能治四时不和不能调嵗谷不孰不能适才贤不为是不忠也才不贤而托官位利上奉妨贤者处是窃位也有人者进有财者礼是伪也子独不见防枭之与凤皇翔乎兰芷芎防弃于广野蒿萧成林使君子退而不显众公等是也述而不作君子义也今夫卜者必法天地象四时顺于仁义分策定卦旋式正棊【徐广曰式音拭】然后言天地之利害事之成败昔先王之定国家必先龟策日月而后乃敢代正时日乃后入家产子必先占吉凶后乃有之自伏羲作八卦周文王演三百八十四爻而天下治越王句践仿文王八卦以破敌国霸天下由是言之卜筮有何负哉且夫卜筮者埽除设坐正其冠带然后乃言事此有礼也言而鬼神或以享忠臣以事其上孝子以养其亲慈父以畜其子此有徳者也而以义置数十百钱病者或以愈且死或以生患或以免事或以成嫁子娶妇或以养生此之为徳岂直数十百钱哉此夫老子所谓上徳不徳是以有徳今夫卜筮者利大而谢少老子之云岂异于是乎庄子曰君子内无饥寒之患外无刼夺之忧居上而敬居下不为害君子之道也今夫卜筮者之为业也积之无委聚藏之不用府库徙之不用辎车负装之不重止而用之无尽索之时持不尽索之物游于无穷之世虽庄氏之行未能增于是也子何故而云不可卜哉天不足西北星辰西北移地不足东南以海为池日中必移月满必亏先王之道乍存乍立公责卜者言必信不亦惑乎公见夫谈士辩人乎虑事定计必是人也然不能以一言説人主意故言必称先王语必道上古虑事定计饰先王之成功语其败害以恐喜人主之志以求其欲多言夸严【徐广曰一作险】莫大于此矣然欲彊国成功尽忠于上非此不立今夫卜者导惑教愚也夫愚惑之人岂能以一言而知之哉言不厌多故骐骥不能与罢驴为驷而凤皇不与燕雀为羣而贤者亦不与不肖者同列故君子处卑隐以辟众自匿以辟伦微见徳顺以除羣害以明天性助上养下多其功利不求尊誉公之等喁喁者也何知长者之道乎宋忠贾谊忽而自失芒乎无色怅然噤口不能言于是摄衣而起再拜而辞行洋洋也出市门仅能自上车伏轼低头卒不能出气居三日宋忠见贾谊于殿门外乃相引屏语相谓自叹曰道髙益安势髙益危居赫赫之势失身且有日矣夫卜而有不审不见夺糈【徐广曰音所骃案离骚经曰怀椒糈而要之王逸云糈精米所以享神】为人主计而不审身无所处此相去逺矣犹天冠地履也此老子之所谓无名者万物之始也天地旷旷物之熙熙或安或危莫知居之我与若何足预彼哉彼久而愈安虽曽氏之义【徐广曰曾一作庄】未有以异也久之宋忠使匈奴不至而还抵罪而贾谊为梁懐王傅王墯马薨谊不食毒恨而死此务华絶根者也
　　太史公曰古者卜人所以不载者多不见于篇及至司马季主余志而着之
　　褚先生曰臣为郎时游观长安中见卜筮之贤大夫观其起居行步坐起自动誓正其衣冠而当乡人也有君子之风见性好解妇来卜对之顔色严振未尝见齿而笑也从古以来贤者避世有居止舞泽者有居民间闭口不言有隐居卜筮间以全身者夫司马季主者楚贤大夫游学长安通易经术黄帝老子博闻逺见观其对二大夫贵人之谈言称引古明王圣人道固非浅闻小数之能及卜筮立名声千里者各往往而在传曰富为上贵次之既贵各各学一伎能立其身黄直丈夫也陈君夫妇人也以相马立名天下齐张仲曲成侯以善击刺学用劎立名天下留长孺以相彘立名荥阳褚氏以相牛立名能以伎能立名者甚多皆有髙世絶人之风何可胜言故曰非其地树之不生非其意教之不成夫家之教子孙当视其所以好好含茍生活之道因而成之故曰制宅命子足以观士子有处所可谓贤人臣为郎时与太卜待诏为郎者同署言曰孝武帝时聚防占家问之某日可取妇乎五行家曰可堪舆家曰不可建除家曰不吉丛辰家曰大凶厯家曰小凶天人家曰小吉太一家曰大吉辩讼不决以状闻制曰避诸死忌以五行为主人取于五行者也















　　史记集解卷一百二十七
　　钦定四库全书
　　史记集解卷一百二十八
　　宋　裴骃　撰
　　史记一百二十八
　　龟策列传第六十八
　　太史公曰自古圣王将建国受命兴动事业何尝不宝卜筮以助善唐虞以上不可记已自三代之兴各据祯祥涂山之兆从而夏啓世飞燕之卜顺故殷兴百谷之筮吉故周王王者决定诸疑参以卜筮断以蓍龟不易之道也蛮夷氐羌虽无君臣之序亦以决疑之卜或以金石或以草木【徐广曰一作革】国不同俗然皆可以战伐攻击推兵求胜各信其神以知来事略闻夏殷欲卜者乃取蓍龟已则弃去之以为龟藏则不灵蓍久则不神至周室之卜官尝寳藏蓍龟又其大小先后各有所尚要其归等耳或以为圣王遭事无不定决疑无不见其设稽神求问之道者以为后世衰微愚不师智人各自安化分为百室道散而无垠故推归之至微要洁于精神也或以为昆虫之所长圣人不能与争其处吉凶别然否多中于人至髙祖时因秦太卜官天下始定兵革未息及孝惠享国日少吕后女主孝文孝景因袭掌故未遑讲试虽父子畴官世世相传其精微深妙多所遗失至今上即位博开艺能之路悉延百端之学通一伎之士咸得自效絶伦超竒者为右无所阿私数年之间太卜大集防上欲击匈奴西攘大宛【徐广曰攘一作襄襄除也】南收百越卜筮至预见表象先图其利及猛将推锋执节获胜于彼而蓍龟时日亦有力于此上尤加意赏赐至或数千万如丘子明之属富溢贵宠倾于朝廷至以卜筮射蛊道巫蛊时或颇中素有睚眦不快因公行诛恣意所伤以破族灭门者不可胜数百僚荡恐皆曰龟策能言后事觉姧穷亦诛三族夫摓策定数【徐广曰摓音逢一作违】灼龟观兆变化无穷是以择贤而用占焉可谓圣人重事者乎周公卜三龟而武王有瘳纣为暴虐而元龟不占晋文将定襄王之位卜得黄帝之兆【左传曰遇黄帝战于阪泉之兆】卒受彤弓之命献公贪骊姬之色卜而兆有口象其祸竟流五世楚灵将背周室卜而龟逆【左传曰灵王卜曰余尚得天下不吉投龟訽天而呼曰是区区者而不余畀余必自取之】终被干溪之败兆应信诚于内而时人明察见之于外可不谓两合者哉君子谓夫轻卜筮无神明者悖背人道信祯祥者鬼神不得其正故书建稽疑五谋而卜筮居其二五占从其多明有而不专之道也余至江南观其行事问其长老云龟千嵗乃游莲叶之上【徐广曰莲一作领领与莲声相近或假借字也】蓍百茎共一根【徐广曰刘向云龟千嵗而灵蓍百年而一本生百茎】又其所生兽无虎狼草无毒螫江傍家人常畜龟饮食之以为能导引致气有益于助衰养老岂不信哉　褚先生曰臣以通经术受业博士治春秋以髙第为郎幸得宿卫出入宫殿中十有余年窃好太史公传太史公之传曰三王不同龟四夷各异卜然各以决吉凶略闚其要故作龟策列传臣往来长安中求龟策列传不能得故之大卜官问掌故文学长老习事者写取龟策卜事编于下方闻古五帝三王发动举事必先决蓍龟曰下有防灵上有兔丝上有捣蓍下有神龟所谓伏灵者在兔丝之下状似飞鸟之形新雨已天清静无风以夜捎兔丝去之即以烛此地【徐广曰笼也葢然火而笼罩其上也音沟陈涉世家曰夜火也】烛之火灭即记其处以新布四丈环置之明即掘取之入四尺至七尺得矣过七尺不可得伏灵者千嵗松根也食之不死闻蓍生满百茎者其下必有神龟守之其上常有青云覆之传曰天下和平王道得而蓍茎长丈其丛生满百茎方今世取蓍者不能中古法度不能得满百茎长丈者取八十茎已上蓍长八尺即难得也人民好用卦者取满六十茎已上长满六尺者即可用矣记曰能得名龟者财物归之家必大富至千万一曰北斗龟二曰南辰龟三曰五星龟四曰八风龟五曰二十八宿龟六曰日月龟七曰九州龟八曰玉龟凡八名龟龟图各有文在腹下文云云者此某之龟也略记其大指不写其图取此龟不必满尺二寸民人得长七八寸可宝矣今夫珠玉宝器虽有所深藏必见其光必出其神明其此之谓乎故玉处于山而木润渊生珠而岸不枯者【徐广曰一无不字许氏説淮南以为滋润钟于明珠致令岸枯也】润泽之所加也明月之珠出于江海藏于蚌中蚗龙伏之【徐广曰许氏説淮南云蚗龙龙属也音决】王者得之长有天下四夷宾服能得百茎蓍并得其下龟以卜者百言百当足以决吉凶神龟出于江水中庐江郡常嵗时生龟长尺二寸者二十枚输太卜官太卜官因以吉日剔取其腹下甲龟千嵗乃满尺二寸王者发军行将必钻龟庙堂之上以决吉凶今髙庙中有龟室藏内以为神宝传曰取前足臑骨穿佩之【徐广曰臑音乃毛反臑臂】取龟置室西北隅悬之以入深山大林中不惑臣为郎时见万毕石朱方传曰有神龟在江南嘉林中嘉林者兽无虎狼鸟无防枭草无毒螫野火不及斧斤不至是为嘉林龟在其中常巢于芳运之上左胁书文曰甲子重光【徐广曰子一作于】得我者匹夫为人君有土正【徐广曰正长也为有土之官长】诸侯得我为帝王求之于白蛇蟠杅【徐广曰一孤反】林中者斋戒以待譺然状如有人来告之因以醮酒他髪【徐广曰他一作被】求之三宿而得由是观之岂不伟哉故龟可不敬与南方老人用龟支牀足行二十余嵗老人死移牀龟尚生不死龟能行气导引问者曰龟至神若此然太卜官得生龟何为辄杀取其甲乎近世江上人有得名龟畜置之家因大富与人议欲遣去人教杀之勿遣遣之破人家龟见梦曰送我水中无杀吾也其家终杀之杀之后身死家不利人民与君王者异道人民得名龟其状类不宜杀也以往古故事言之古明王圣主皆杀而用之宋元王时得龟亦杀而用之谨连其事于左方令好事者观择其中焉宋元王二年江使神龟使于河至于泉阳渔者豫且举网得而囚之置之笼中夜半龟来见梦于宋元王曰我为江使于河而幕网当吾路泉阳豫且得我我不能去身在患中莫可告语王有徳义故来告诉元王惕然而悟乃召博士卫平而问之曰今寡人梦见一丈夫延颈而长头衣绣之衣而乗辎车来见梦于寡人曰我为江使于河而幕网当吾路泉阳豫且得我我不能去身在患中莫可告语王有徳义故来告诉是何物也卫平乃援式而起【徐广曰式音勑】仰天而视月之光观斗所指定日处乡规矩为辅副以权衡四维已定八卦相望视其吉凶介虫先见乃对元王曰今昔壬子宿在牵牛河水大防鬼神相谋汉正南北江河固期南风新至江使先来白云壅汉万物尽留斗柄指日使者当囚服而乘辎车其名为龟王急使人问而求之王曰善于是王乃使人驰而往问泉阳令曰渔者几何家名谁为豫且豫且得龟见梦于王王故使我求之泉阳令乃使吏案籍视图水上渔者五十五家上流之庐名为豫且泉阳令曰诺乃与使者驰而问豫且曰今昔汝渔何得豫且曰夜半时举网得龟【庄子曰得白龟围五尺】使者曰今龟安在曰在笼中使者曰王知子得龟故使我求之豫且曰诺即系龟而出之笼中献使者使者载行出于泉阳之门正昼无见风雨晦防云盖其上五采青黄雷雨竝起风将而行入于端门见于东箱身如流水润泽有光望见元王延颈而前三步而止缩颈而却复其故处元王见而怪之问卫平曰龟见寡人延颈而前以何望也缩颈而复是何当也卫平对曰龟在患中而终肯囚王有徳义使人活之今延颈而前以当谢也缩颈而却欲望亟去也元王曰善哉神至如此乎不可久留趣驾送龟勿令失期卫平对曰龟者是天下之宝也先得此龟者为天子且十言十当十战十胜生于深渊长于黄土知天之道明于上古游三千嵗不出其域安平静正动不用力夀蔽天地莫知其极与物变化四时变色居而自匿伏而不食春苍夏黄秋白冬黒明于阴阳审于刑德先知利害察于祸福以言而当以战而胜王能宝之诸侯尽服王勿遣也以安社稷元王曰龟甚神灵降于上天陷于深渊在患难中以我为贤徳厚而忠信故求告寡人寡人若不遣也是渔者也渔者利其肉寡人贪其力下为不仁上为无徳君臣无礼何从有福寡人不忍奈何勿遣卫平对曰不然臣闻盛徳不报重寄不归天与不受天夺之宝今龟周流天下还服其所上至苍天下薄泥涂还徧九州未尝愧辱无所稽留今至泉阳渔者辱而囚之王虽遣之江河必怒务求报仇自以为侵因神与谋淫雨不霁水不可治若为枯旱风而埃蝗虫暴生百姓失时王行仁义其罚必来此无他故其祟在龟后虽悔之岂有及哉王勿遣也元王慨然而叹曰夫逆人之使絶人之谋是不暴乎取人之有以自为宝是不强乎寡人闻之暴得者必暴亡强取者必后无功桀纣暴强身死国亡今我听子是无仁义之名而有暴强之道江河为汤武我为桀纣未见其利恐离其咎寡人狐疑安事此宝趣驾送归勿令久留卫平对曰不然王其无患天地之间累石为山髙而不坏地得为安故云物或危而顾安或轻而不可迁人或忠信而不如诞谩【徐广曰诞一作訑音吐和反】或丑恶而宜大官或美好佳丽而为众人患非神圣人莫能尽言春秋冬夏或暑或寒寒暑不和贼气相奸同嵗异节其时使然故令春生夏长秋收冬藏或为仁义或为暴强暴强有乡仁义有时万物尽然不可胜治大王聴臣臣请悉言之天出五色以辩白黒地生五谷以知善恶人民莫知辨也与禽兽相若谷居而穴处不知田作天下祸乱阴阳相错悤悤疾疾【徐广曰一作病】通而不相择妖防数见传为单薄圣人别其生使无相获禽兽有牝牡置之山原鸟有雌雄布之林泽有介之蛊置之谿谷故牧人民为之城郭内经闾术外为阡陌夫妻男女赋之田宅列其室屋为之图籍别其名族立官置吏劝以爵禄衣以桑麻养以五谷耕之耰之【徐广曰音忧】鉏之耨之【徐广曰耨除草也】口得所嗜目得所美身受其利以是观之非强不至故曰田者不强囷仓不盈商贾不强不得其赢妇女不强布帛不精官御不强其势不成大将不强卒不使令侯王不强没世无名故云强者事之始也分之理也物之纪也所求于强无不有也王以为不然王独不闻玉椟只雉【徐广曰只一作双】出于昆山明月之珠出于四海镌石拌蚌【徐广曰镌音子旋反拌音判】传卖于市圣人得之以为大宝大宝所在乃为天子今王自以为暴不如拌蚌于海也自以为强不过镌石于昆山也取者无咎宝者无患今龟使来抵网而遭渔者得之见梦自言是国之宝也王何忧焉元王曰不然寡人闻之谏者福也防者贼也人主聴谀是愚惑也虽然祸不妄至福不徒来天地合气以生百财阴阳有分不离四时十有二月日至为期圣人彻焉身乃无灾明王用之人莫敢欺故云福之至也人自生之祸之至也人自成之祸与福同刑与徳双圣人察之以知吉凶桀纣之时与天争功拥遏鬼神使不得通是固已无道矣防臣有众桀有防臣名曰赵梁敎为无道劝以贪狼系汤夏台杀关龙逢左右恐死偸防于傍国危于累卵皆曰无伤称乐万嵗或曰未央蔽其耳目与之诈狂汤卒伐桀身死国亡聴其防臣身独受殃春秋着之至今不忘纣有防臣名为左强夸而目巧教为象郎【礼记曰日巧之室郑曰但用目巧善意作室不甲法度许愼曰象牙郎】将至于天又有玉牀犀玉之器象箸而羮圣人剖其心壮士斩其胻【胻音衡脚胫也】箕子恐死被髪佯狂杀周太子歴囚文王昌投之石室将以昔至明阴兢活之【徐广曰兢一作】与之俱亡入于周地得太公望兴卒聚兵与纣相攻文王病死载尸以行太子发代将号为武王战于牧野破之华山之阳纣不胜败而还走围之象郎自杀宣室【徐广曰天子之居名曰宣室】身死不葬头悬车轸四马曳行寡人念其如此肠如涫汤【徐广曰涫音馆一作沸】是人皆富有天下而贵至天子然而大傲欲无厌时举事而喜髙贪狼而骄不用忠信听其防臣而为天下笑今寡人之邦居诸侯之间曽不如秋毫举事不当又安亡逃卫平对曰不然河虽神贤不如昆仑之山江之源理不如四海而人尚夺取其宝诸侯争之兵革为起小国见亡大国危殆杀人父兄虏人妻子残国灭庙以争此宝战攻分争是暴强也故云取以暴强而治以文理无逆四时必亲贤士与阴阳化鬼神为使通于天地与之为友诸侯兵服民众殷喜邦家安宁与世更始汤武行之乃取天子春秋着之以为经纪王不自称汤武而自比桀纣桀纣为暴强也固以为常桀为瓦室【世本曰昆吾作陶张华博物记亦云桀作瓦葢是昆吾为桀作也】纣为象郎征丝灼之务以费民赋敛无度杀戮无方杀人六畜以韦为囊囊盛其血与人县而射之与天帝争强逆乱四时先百鬼尝谏者辄死防者在傍圣人伏匿百姓莫行天数枯旱国多妖祥螟虫嵗生五谷不成民不安其处鬼神不享飘风日起正昼晦防日月竝蚀灭息无光列星奔乱皆絶纪纲以是观之安得久长虽无汤武时固当亡故汤伐桀武王尅纣其时使然乃为天子子孙续世终身无咎后世称之至今不已是皆当时而行见事而强乃能成其帝王今龟大宝也为圣人使传之贤士不用手足雷电将之风雨送之流水行之侯王有徳乃得当之今王有徳而当此宝恐不敢受王若遣之宋必有咎后虽悔之亦无及己元王大悦而喜于是元王向日而谢再拜而受择日斋戒甲乙最良乃刑白雉及与骊羊以血灌龟于坛中央以刀剥之身全不伤脯酒礼之横其腹肠荆攴卜之必制其创理达于理文相错迎使工占之所言尽当邦福重宝【徐广曰福音副藏也】闻于傍乡杀牛取革被郑之桐【徐广曰牛革桐为鼓也】草木毕分化为甲兵战胜攻取莫如元王元王之时卫平相宋宋国最强龟之力也故云神至能见梦于元王而不能自出渔者之笼身能十言尽当不能通使于河还报于江贤能令人战胜攻取不能自解于刀锋免剥刺之患圣能先知亟见而不能令卫平无言言事百全至身而挛当时不利又焉事贤贤者有恒常士有适然是故明有所不见听有所不闻人虽贤不能左画方右画圆日月之明而时蔽于浮云羿名善射不如雄渠蠭门【新序曰楚熊渠子夜行见伏石当道以为虎而射之应没羽淮南子曰射者重以逢蒙门子之巧刘歆七略有蠭门射法也】禹名为辨智而不能胜鬼神地柱折天故无椽又奈何责人于全孔子闻之曰神龟知吉凶面骨直空枯日为徳而君于天下辱于三足之乌月为刑而相佐见食于虾蟇猬辱于鹊【郭璞曰猬能制虎见鹊仰地淮南万毕曰鹊令猬反腹者猬憎其意心恶之也】腾蛇之神而殆于即且【郭璞曰腾蛇龙属也蝍蛆似蝗大腹食蛇脑也】竹外有节理中直空虚松柏为百木长而守门闾日辰不全故有孤虚【甲乙谓之日子丑谓之辰六甲孤虚法甲子旬中无戌亥戌亥即为孤辰已即为虚甲戌旬中无申酉申酉为孤寅卯为虚甲申旬中无午未午未为孤子丑即为虚甲午旬中无辰巳辰巳为孤戌亥即为虚甲辰旬中无寅卯寅卯为孤申酉即为虚甲寅旬中无子丑子丑为孤午未即为虚刘歆七略有风后孤虚二十卷】黄金有疵白玉有瑕事有所疾亦有所徐物有所拘亦有所据罔有所数亦有所疎人有所贵亦有所不如何可而适乎物安可全乎天尚不全故世为屋不成三瓦而陈之【徐广曰一云为屋成欠三瓦而陈之也】以应之天天下有阶物不全乃生也
　　褚先生曰渔者举网而得神龟龟自见梦宋元王元王召博士卫平告以梦龟状平运式定日月分衡度视吉凶占龟与物色同平谏王留神龟以为国重宝美矣古者筮必称龟者以其令名所从来久矣余述而为传三月　二月　正月　十二月　十一月【中关内髙外下】四月首仰　足开　肣开　首俛大　五月　横吉　首
　　俛大　六月　七月　八月　九月　十月
　　卜禁曰子亥戌不可以卜及杀龟日中如食已卜暮昏龟之徼也不可以卜庚辛可以杀及以钻之常以月旦祓龟先以清水澡之以卵祓之乃持龟而遂之若常以为祖【徐广曰一作视】人若已卜不中皆祓之以卵东向立灼以荆若刚木土【徐广曰一作十一】卵指之者三持龟以卵周环之祝曰今日吉谨以梁卵焍黄祓去玉灵之不祥玉灵必信以诚知万事之情辨兆皆可占不信不诚则烧玉灵其灰以征后龟其卜必北向龟甲必尺二寸　卜先以造【徐广曰有灶也】灼钻钻中已又灼龟首各三又复灼所钻中曰正身灼首曰正足【徐广曰一作止】各三即以造三周龟祝曰假之玉灵夫子夫子玉灵荆灼而心令而先知而上行于天下行于渊诸灵数莿【徐广曰音策】莫如汝信今目良日行一良贞【徐广曰行一作身】其欲卜某即得而喜不得而悔即得发乡我身长大手足收人皆上偶不得发乡我身挫折中外不相应手足灭去　灵龟卜祝曰假之灵龟五筮五灵不知神龟之灵知人死知人生某身良贞某欲求某物即得也头见足发内外相应即不得也头仰足肣内外自随可得占　卜占病者祝曰今某病困死首上开内外交骇身节折不死首仰足肣卜病者崇曰今病有崇无呈无崇有呈兆有中崇有内外崇有外卜系者出不出不出横吉安若出足开首仰有外　卜求财物其所当得得首仰足开内外相应即不得呈兆首仰足肣　卜有卖若买臣妾马牛得之首仰足开内外相应不得首仰足肣呈兆若横吉安　卜击盗聚若干人在某所今某将卒若干人往击之当胜首仰足开身正内自桥外下不胜足肣首仰身首【徐广曰一作简】内下外髙　卜求当行不行行首足开不行足肣首仰若横吉安安不行　卜往击盗当见不见见首仰足肣有外不见足开首仰　卜往盗见不见见首仰足肣肣胜有外不见足开首仰　卜闻盗来不来来外髙内下足肣首仰不来足开首仰若横吉安期之自次　卜迁徙去官不去去足开有肣外首仰不去自去即足肣呈兆若横吉安　卜居官尚吉不吉呈兆身正若横吉安不吉身节折首仰足开　卜居室家吉不吉吉呈兆身正若横吉安不吉身折节首仰足开　卜嵗中禾稼孰不孰孰首仰足开内外自桥外自垂不孰足肣手仰有外卜嵗中民疫不疫疫首仰足肣身节有强外不疫身正首仰足开　卜嵗中有兵无兵无兵呈兆若横吉安有兵首仰足开身作外强情　卜见贵人吉不吉吉足开首仰身正内自桥不吉首仰身节折足肣有外若无渔卜请谒于人得不得得首仰足开内自桥不得首仰
　　足肣有外　卜追亡人当得不得得首仰足肣内外相应不得首仰足开若横吉安　卜渔猎得不得得首仰足开内外相应不得足肣首仰若横吉安　卜行遇盗不遇遇首仰足开身节折外髙内下不遇呈兆　卜天雨不雨雨首仰有外外髙内下不雨首仰足开若横吉安　卜天雨霁不霁霁呈兆足开首仰不霁横吉命曰横吉安以占病病甚者一日不死不甚者卜曰瘳不死系者重罪不出轻罪环出过一日不出久毋伤也求财物买臣妾马牛一日环得过一日不得不得行者不行来者环至过食时不至不来击盗不行行不遇闻盗不来徙官不徙居官家室皆吉嵗稼不孰民疾疫无疾嵗中无兵见人行不行不喜请谒人不行不得追亡人渔猎不得行不遇盗雨不雨霁不霁　命曰呈兆病者不死系者出行者行来者来市买得追亡人得过一日不得问行者不到　命曰柱彻卜病不死系者出行者行来者来而市买不得忧者毋忧追亡人不得　命曰首仰足肣有内无外占病病甚不死系者解求财物买臣妾马牛不得行者闻言不行来者不来闻盗不来闻言不至徙官闻言不徙居官有忧居家多灾嵗稼中孰民疾疫多病嵗中有兵闻言不开见贵人吉请谒不行行不得善言追亡人不得渔猎不得行不遇盗雨不雨甚霁不霁故其莫字皆为首备问之曰备者仰也故定以为仰此私记也　命曰首仰足肣有内无外占病病甚不死系者不出求财买臣妾不得行者不行来者不来击盗不见闻盗来内自惊不来徙官不徙居官家室吉嵗稼不孰民疾疫有病甚嵗中无兵见贵人吉请谒追亡人不得亡财物财物不出得渔猎不得行不遇盗雨不雨霁不霁凶　命曰呈兆首仰足肣以占病不死系者未出求财物买臣妾马牛不得行不行来不来击盗不相见闻盗来不来徙官不徙居官久多忧居家室不吉嵗稼不孰民病疫嵗中毋兵见贵人不吉请谒不得渔猎得少行不遇盗雨不雨霁不霁不吉　命曰呈兆首仰足开以占病病笃死系囚出求财物买臣妾马牛不得行者行来者来击盗不见盗闻盗来不来徙官徙居官不久居家室不吉嵗稼不孰民疾疫有而少嵗中无兵见贵人不见吉请谒追亡人渔猎不得行遇盗雨不雨霁小吉　命曰首仰足肣以占病不死系者久毋伤也求财物买臣妾马牛不得行者不行击盗不行来者来闻盗来徙官闻言不徙居家室不吉嵗稼不熟民疾疫少嵗中毋兵见贵人得见请谒追亡人渔猎不得行遇盗雨不雨霁不霁吉　命曰首仰足开有内以占病者死系者出求财物买臣妾马牛不得行者行来者来击盗行不见盗闻盗来不来徙官徙居官不久居家室不吉嵗孰民疾疫有而少嵗中毋兵见贵人不吉请谒追亡人渔猎不得行不遇盗雨霁霁小吉不霁吉命曰横吉内外自桥以占病占曰毋瘳死系者毋罪出求财物买臣妾马牛得行者行来者来击盗合交等闻盗来来徙官徙居家室吉嵗孰民疫无疾嵗中无兵见贵人请谒追亡人渔猎得行遇盗雨霁雨霁大吉　命曰横吉内外自吉以占病病者死系不出求财物买臣妾马牛追亡人渔猎不得行者不来击盗不相见闻盗不来徙官徙居官有忧居家室见贵人请谒不吉嵗稼不孰民疾疫嵗中无兵行不遇盗雨不雨霁不霁不吉命曰渔人以占病者病者甚不死系者出求财物买
　　臣妾马牛击盗请谒追亡人渔猎得行者行来闻盗来不来徙官不徙居家室吉嵗稼不孰民疾疫嵗中毋兵见贵人吉行不遇盗雨不雨霁不霁吉　命曰首仰足肣内髙外下以占病病者甚不死系者不出求财物买臣妾马牛追亡人渔猎得行不行来者来击盗胜徙官不徙居官有忧无伤也居家室多忧病嵗大孰民疾疫嵗中有兵不至见贵人请谒不吉行遇盗雨不雨霁不霁吉　命曰横吉上有仰下有柱病久不死系者不出求财物买臣妾马牛追亡人渔猎不得行不行来不来击盗不行行不见闻盗来不来徙官不徙居家室见贵人吉嵗大孰民疾疫嵗中毋兵行不遇盗雨不雨霁不霁大吉　命曰横吉楡仰以占病不死系者不出求财物买臣妾马牛至不得行不行来不来击盗不行行不见闻盗来不来徙官不徙居官家室见贵人吉嵗孰嵗中有疾疫毋兵请谒追亡人不得渔猎至不得行不得行不遇盗雨霁不霁小吉　命曰横吉下有柱以占病病甚不环有瘳无死系者出求财物买臣妾马牛请谒追亡人渔猎不得行来不来击盗不合闻盗来来徙官居官吉不久居家室不吉嵗不孰民毋疾疫嵗中毋兵见贵人吉行不遇盗雨不雨霁小吉　命曰载所以占病环有瘳无死系者出求财物买臣妾马牛请谒追亡人渔猎得行者行来者来击盗相见不相合闻盗来来徙官徙居家室忧见贵人吉嵗孰民毋疾疫嵗中毋兵行不遇盗雨不雨霁霁吉　命曰根格以占病者不死系久毋伤求财物买臣妾马牛请谒追亡人渔猎不得行不行来不来击盗盗行不合闻盗不来徙官不徙居家室吉嵗稼中民疾疫无死见贵人不得见行不遇盗雨不雨大吉　命曰首仰足肣外髙内下卜有忧无伤也行者不来病久死求财物不得见贵人者吉　命曰外髙内下卜病不死有祟而市买不得居官家室不吉行者不行来者不来系者久毋伤吉　命曰头见足发有内外相应以占病者起系者出行者行来者来求财物得吉　命曰呈兆首仰足开以占病病甚死系者出有忧求财物买臣妾马牛请谒追亡人渔猎不得行不行来不来击盗不合闻盗来来徙官居官家室不吉嵗恶民疾疫无死嵗中毋兵见贵人不吉行不遇盗雨不雨霁不吉　命曰呈兆首仰足开外髙内下以占病不死有外祟系者出有忧求财物买臣妾马牛相见不会行行来闻言不来击盗胜闻盗来不来徙官居官家室见贵人不吉嵗中民疾疫有兵请谒追亡人渔猎不得闻盗遇盗雨不雨霁凶　命曰首仰足肣身折内外相应以占病病甚不死系者久不出求财物买臣妾马牛渔猎不得行不行来不来击盗有用胜闻盗来来徙宫不徙居官家室不吉嵗不孰民疾疫嵗中有兵不至见贵人喜请谒追亡人不得遇盗凶　命曰内格外垂行者不行来者不来病者死系者不出求财物不得见人不见大吉　命曰横吉内外相自桥楡仰上柱上柱足足肣以占病病甚不死系久不抵罪求财物买臣妾马牛请谒追亡人渔猎不得行不行来不来居官家室见贵人吉徙官不徙嵗不大孰民疾疫有兵有兵不会行遇盗闻言不见雨不雨霁霁大吉　命曰头仰足肣内外自随卜忧病者甚不死居官不得居行者行来者不来求财物不得求人不得吉　命曰横吉下有柱卜来者来卜曰即不至未来卜病者过一日毋瘳死行者不行求财物不得系者出　命曰横吉内外自举以占病者久不死系者久不出求财物得而少行者不行来者不来见贵人见吉　命曰内髙外下疾轻足发求财物不得行者行病者有瘳系者不出来者来见贵人不见吉　命曰外格求财物不得行者不行来者不来系者不出不吉病者死求财物不得见贵人见吉　命曰内自举外来正足发者行来者来求财物得病者久不死系者不出见贵人见吉　此横吉上柱外内内自举足肣以卜有求得病不死系者毋伤未出行不行来不来见人不见百事尽吉　此横吉上柱外内自举柱足以作以卜有求得病死环起系留毋伤环出行不行来不来见人不见百事吉可以举兵此挺诈有外以卜有求不得病不死数起系祸罪闻言毋伤行不行来不来此挺诈有内以卜有求不得病有死数起留祸罪无伤系出行不行来者不来见人不见　此挺诈内外自举以卜有求得病不死系毋罪行行来来田贾市渔猎尽喜　此狐狢以有卜求不得病死难起系留毋罪难出可居宅可娶妇嫁女行不行来不来见人不见有忧不忧　此狐彻以卜有求不得病者死系留有抵罪行不行来不来见人不见言语定百事尽不吉　此首俯足肣身节折以卜有求不得病者死留系有罪望行者不来行不行来不来见人不见　此挺内外自垂以卜有求不晦病不死难起系留毋罪难出行不行来不来见人不见不吉　此横吉楡仰首俯以卜有求难得病难起不死系难出毋伤也可居家室以娶妇嫁女　此横吉上柱载正身节折内外自举以卜病者卜日不死其一日乃死　此横吉上柱足肣内自举外自垂以卜病卜日不死其一日乃死为人病首俯足诈有外无内病者占龟未己急死卜轻失大一日不死　首仰足肣以卜有求不得以系有罪人言语恐之毋伤行不行见人不见
　　大论曰外者人也内者自我也外者女也内者男也首俛者忧大者身也小者枝也大法病者足肣者生足开者死行者足开至足肣者不至行者足肣不行足开行有求足开得足肣者不得系者足肣不出开出其卜病也足开而死者内髙而外下也



　　史记集解卷一百二十八
&lt;史部,正史类,史记集解&gt;
　　钦定四库全书
　　史记集解卷一百二十九
　　宋　裴骃　撰
　　史记一百二十九
　　货殖列传第六十九
　　老子曰至治之极邻国相望鸡狗之声相闻民各甘其食美其服安其俗乐其业至老死不相往来必用此为务挽近世涂民耳目则几无行矣太史公曰夫神农以前吾不知已至若诗书所述虞夏以来耳目欲极声色之好口欲穷刍豢之味身安逸乐而心夸矜势能之荣使俗之渐民久矣虽戸説以论终不能化故善者因之其次利道之其次教诲之其次整齐之最下者与之争夫山西饶材竹谷纑【徐广曰纻属可以为布】旄玉石山东多鱼盐漆丝声色江南出柟梓姜桂金锡连【徐广曰音莲铅之未链者】丹沙犀瑇瑁珠玑齿革龙门碣石北多马牛羊旃裘筋角铜铁则千里往往山出棊置此其大较也皆中国人民所喜好谣俗被服饮食奉生送死之具也故待农而食之虞而出之工而成之商而通之此宁有政教发征期会哉人各任其能竭其力以得所欲故物贱之征贵贵之征贱各劝其业乐其事若水之趋下日夜无休时不召而自来不求而民出之岂非道之所符而自然之验邪周书曰农不出则乏其食工不出则乏其事商不出则三寳絶虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则富家贫富之道莫之夺予而巧者有余拙者不足故太公望封于营丘地泻卤【徐广曰泻音昔泻卤咸地也】人民寡于是太公劝其女功极技巧通鱼盐则人物归之繦至而辐凑故齐冠带衣履天下海岱之间敛袂而往朝焉其后齐中衰管子修之设轻重九府则桓公以霸九合诸侯一匡天下而管氏亦有三归位在陪臣富于列国之君是以齐富彊至于威宣也故曰仓廪实而知礼节衣食足而知荣辱礼生于有而废于无故君子富好行其德小人富以适其力渊深而鱼生之山深而兽往之人富而仁义附焉富者得势益彰失势则客无所之以而不乐夷狄益甚谚曰千金之子不死于市此非空言也故曰天下熈熈皆为利来天下壤壤皆为利往夫千乘之王万家之侯百室之君尚犹患贫而况匹夫编户之民乎昔者越王句践困于会稽之上乃用范蠡计然【徐广曰计然者范蠡之师也名研故谚曰研桑心算骃案范子曰计然者葵丘濮上人姓辛氏字文子其先晋国亡公子也尝南游于越范蠡师事之】计然曰知鬬则修备时用则知物二者形万货之情可得而观已故岁在金穰水毁木饥火旱旱则资舟水则资车物之理也六岁穰六岁旱十二岁一大饥夫粜二十病农九十病末末病则财不出农病则草不辟矣上不过八十下不减三十则农末俱利平粜齐物关市不乏治国之道也积着之理务完物无息币以物相贸易腐败而食之货勿留无敢居贵论其有余不足则知贵贱贵上极则反贱贱下极则反贵贵出如粪土贱取如珠玉财币欲其行如流水修之十年国富厚赂战士士赴矢石如渇得饮遂报彊吴观兵中国称号五霸范蠡既雪会稽之耻乃喟然而叹曰计然之策七越用其五而得意既已施于国吾欲用之家乃乘扁舟【汉书音义曰特舟也】浮于江湖变名易姓适齐为防夷子皮之陶为朱公朱公以为陶天下之中诸侯四通货物所交易也乃治产积居与时逐【汉书音义曰逐时而居货】而不责于人故善治生者能择人而任时十九年之中三致千金再分散与贫交疏昆弟此所谓富好行其德者也后年衰老而听子孙子孙修业而息之遂至巨万【徐广曰万万也】故言富者皆称陶朱公子赣既学于仲尼退而仕于卫废着鬻财于曹鲁之间【徐广曰子赣传云废居着犹居也着读音如贮】七十子之徒赐最为饶益原宪不厌糟糠匿于穷巷子贡结驷连骑束帛之币以聘享诸侯所至国君无不分庭与之抗礼夫使孔子名布扬于天下者子贡先后之也此所谓得势而益彰者乎　白圭周人也当魏文侯时李克务尽地力而白圭乐观时变故人弃我取人取我与夫岁孰取谷予之丝漆蠒出取帛絮与之食太隂在卯穰明岁衰恶至午旱明岁美至酉穰明岁衰恶至子大旱明岁美有水至卯积着率岁倍欲长钱取下谷长石斗取上种能薄饮食忍嗜欲节衣服与用事僮仆同苦乐趋时若猛兽摰鸟之发故曰吾治生产犹伊尹吕尚之谋孙吴用兵商鞅行法是也是故其智不足与权变勇不足以决断仁不能以取予彊不能有所守虽欲学吾术终不告之矣盖天下言治生祖白圭白圭其有所试矣能试有所长非茍而已也猗顿用盬盐起【孔丛曰猗顿鲁之穷士也耕则常饥桑则常寒闻朱公富往而问术焉朱公告之曰子欲速富当畜五防于是乃适西河大畜牛羊于猗氏之南十年之间其息不可计赀拟王公驰名天下以兴富于猗氏故曰猗顿】而邯郸郭纵以铁冶成业与王者埓富乌氏倮【韦昭曰乌氏县名属安定倮名也】畜牧及众斥卖求竒缯物间献遗戎王【徐广曰间一作奸不以公正谓之奸也】戎王什倍其偿与之畜畜至用谷量马牛【韦昭曰满谷则具不复数】秦始皇帝令倮比封君以时与列臣朝请而巴蜀寡妇清其先得丹穴【徐广曰涪陵出丹】而擅其利数世家亦不訾清寡妇也能守其业用财自卫不见侵犯秦皇帝以为贞妇而客之为筑女懐清台夫倮鄙人牧长清穷乡寡妇礼抗万乘名显天下岂非以富邪汉兴海内为一开关梁弛山泽之禁是以富商大贾周流天下交易之物莫不通得其所欲而徙豪杰诸侯强族于京师关中自汧雍以东至河华膏壤沃野千里自虞夏之贡以为上田而公刘适邠太王王季在岐文王作丰武王治镐故其民犹有先王之遗风好稼穑殖五谷地重重为邪及秦文孝缪居雍隙【徐广曰隙者间孔也地居陇蜀之间要路故曰隙】陇蜀之货物而多贾献孝公徙栎邑【徐广曰在冯翊】栎邑北却伐翟东通三晋亦多大贾武昭治咸阳因以汉都长安诸陵四方辐凑并至而会地小人众故其民益玩巧而事末也南则巴蜀巴蜀亦沃野地饶巵【徐广曰音支烟支也紫赤色也】姜丹沙石铜铁【徐广曰邛都出铜临邛出铁】竹木之器南御滇僰僰僮西近邛笮笮马旄牛然四塞栈道千里无所不通唯裦斜绾毂其口【徐广曰在汉中】以所多易所鲜天水陇西北地上郡与关中同俗然西有羌中之利北有戎翟之畜畜牧为天下饶然地亦穷险唯京师要其道故关中之地于天下三分之一而人众不过什三然量其富什居其六昔咸人都河东【徐广曰尧都晋阳也】殷人都河内周人都河南夫三河在天下之中若鼎足王者所更居也建国各数百千岁土地小狭民人众都国诸侯所聚会故其俗纤俭习事杨平阳陈西贾秦翟北贾种代种代石北也【徐广曰石邑县也在常山】地边胡数被冦人民矜懻忮【晋灼曰懻音慨忮音坚瓒曰懻音慨今以土名强直为懻中也】好气任侠为奸不事农商然迫近北夷师旅亟往中国委输时有竒羡其民羯羠不均【徐广曰羠音兕一音囚几反皆健羊名】自全晋之时固已患其慓悍而武灵王益厉之其谣俗犹有赵之风也故杨平阳陈掾其间得所欲温轵西贾上党北贾赵中山中山地薄人众犹有沙丘纣淫地余民【晋灼曰言地薄人众犹复有沙丘纣淫地余民通系之于淫风而言也】民俗懁急【徐广曰懁急也音绢一作懁一作恵也音翾也】仰机利而食丈夫相聚游戏悲歌忼慨起则相随椎剽休则掘冡作巧奸冶【徐广曰一作蛊】多美物【徐广曰美一作弄一作椎】为倡优女子则鼔鸣瑟跕屣【徐广曰跕音怗张晏曰跕屣也瓉曰蹑跟为跕也】游媚贵富入后宫徧诸侯然邯郸亦漳河之间一都会也北通燕涿南有郑卫郑卫俗与赵相类然近梁鲁微重而矜节【徐广曰矜一作务】濮上之邑徙野王【徐广曰卫君角徙野王】野王好气任侠卫之风也夫燕亦勃碣之间一都会也南通齐赵东北边胡上谷至辽东地踔逺人民希数被冦大与赵代俗相类而民雕捍少虑有鱼盐枣栗之饶北邻乌桓夫余东绾秽貉朝鲜眞畨之利洛阳东贾齐鲁南贾梁楚故泰山之阳则鲁其隂则齐齐带山海【徐广曰齐世家曰齐自泰山属之琅琊北被于海膏壤二千里其民阔达多匿智】膏壤千里宜桑麻人民多文防布帛鱼盐临菑亦海岱之间一都会也其俗寛缓阔达而足智好议论地重难动摇怯于众鬬勇于持刺故多劫人者大国之风也其中具五民【服防曰士农工商贾也如淳曰游子乐其俗不复归故有五方之民】而邹鲁滨洙泗犹有周公遗风俗好儒备于礼故其民龊龊颇有桑麻之业无林泽之饶地小人众俭啬畏罪逺邪及其衰好贾趋利甚于周人夫自鸿沟以东【徐广曰在荥阳】芒砀以北【徐广曰今为临淮】属巨野此梁宋也【徐广曰今陶之浚仪】陶雎阳亦一都会也【徐广曰今之定陶】昔尧作游成阳【如淳曰作起也成阳在定陶】舜渔于雷泽【徐广曰在成阳】汤止于亳【徐广曰今梁国薄县】其俗犹有先王遗风重厚多君子好稼穑虽无山川之饶能恶衣食致其蓄藏越楚则有三俗夫自淮北沛陈汝南南郡此西楚也其俗剽轻易发怒地薄寡于积聚江陵故郢都西通巫巴东有云梦之饶【徐广曰在华容】陈在楚夏之交通鱼盐之货其民多贾徐僮取虑【徐广曰皆在下邳】则清刻矜已诺彭城以东东海吴广陵此东楚也其俗类徐僮胊缯以北俗则齐浙江南则越夫吴自阖庐春申王濞三人招致天下之喜游子弟东有海盐之饶章山之铜三江五河之利亦江东一都会也衡山【徐广曰都邾邾县属江夏】九江江南【徐广曰髙帝所制江南者丹阳也秦置为鄣郡武帝改名丹阳】豫章长沙是南楚也其俗大类西楚郢之后徙寿春亦一都会也而合肥受南北潮皮革鲍木输会也与闽中于越杂俗【徐广曰在临淮】故南楚好辞巧説少信江南卑湿丈夫早夭多竹木豫章出黄金【徐广曰鄱阳有之】长沙出连锡然堇堇物之所有取之不足以更费【应劭曰堇少也更偿也言金少少耳取之不足用故贵用也】九疑【徐广曰山在营道县南】苍梧以南至儋耳者与江南大同俗而扬越多焉番禺亦其一都会也珠玑犀瑇瑁果布之凑【韦昭曰果为龙眼离攴之属布葛布】颍川南阳夏人之居也【徐广曰禹居阳翟】夏人政尚忠朴犹有先王之遗风颍川敦愿秦末世迁不轨之民于南阳南阳西通武关郧关【徐广曰按汉中一作郧字】东南受汉江淮宛亦一都会也俗杂好事业多贾其任侠交通颍川故至今谓之夏人夫天下物所鲜所多人民谣俗山东食海盐山西食盐卤领南沙北固往往出盐大体如此矣总之楚越之地地广人希饭稻羮鱼或火耕而水耨【徐广曰乃遘反除草也】果隋【徐广曰地理志作蓏】蠃蛤不待贾而足地埶饶食无饥馑之患以故呰窳【徐广曰音紫呰窳茍且堕嬾之谓也骃案应劭曰呰弱也晋灼曰窳病也】偷生无积聚而多贫是故江淮以南无冻饿之人亦无千金之家沂泗水以北宜五谷桑麻六畜地小人众数被水旱之害民好畜藏故秦夏梁鲁好农而重民三河宛陈亦然加以商贾齐赵设智巧仰机利燕代田畜而事蚕由此观之贤人深谋于廊庙论议朝廷守信死节隠居岩宂之士设为名高者安归乎归于富厚也是以亷吏久久更富亷贾归富【骃案归者取利而不停货也】富者人之情性所不学而俱欲者也故壮士在军攻城先登陷阵却敌斩将搴旗前防矢石不避汤火之难者为重赏使也其在闾巷少年攻剽椎埋劫人作奸掘冡铸币任侠并兼借交报仇簒逐幽隠不避法禁走死地如骛者【徐广曰骛作流】其实皆为财用耳今夫赵女郑姬设形容揳鸣琴揄长袂蹑利屣【徐广曰揄音臾蹑一作跕跕音吐协反屣音山耳反舞屣也】目挑心招出不逺千里不择老少者奔富厚也游闲公子饰冠剑连车骑亦为富厚容也弋射渔猎犯晨夜冒霜雪驰阬谷不避猛兽之害为得味也博戏驰逐鬬鸡走狗作色相矜必争胜者重失负也医方诸食技术之人焦神极能为重糈也吏士舞文弄法刻章伪书不避刀锯之诛者没于赂遗也农工商贾畜长固求富益货也此有知尽能索耳终不余力而让财矣谚曰百里不贩樵千里不贩籴居之一岁种之以谷十岁树之以木百岁来之以德德者人物之谓也今有无秩禄之奉爵邑之入而乐与之比者命曰素封封者食租税岁率户二百千戸之君则二十万朝觐聘享出其中庶民农工商贾率亦岁万息二千户百万之家则二十万而更傜租赋出其中衣食之欲恣所好美矣故曰陆地牧马二百蹄【驷案汉书音义曰五十匹】牛蹄角千【骃案汉书音义曰百六十七头也马贵而牛贱以此为率】千足羊泽中千足彘【韦昭曰二百五十头】水居千石鱼陂【徐广曰鱼以斤两为计也】山居千章之材【徐广曰一作楸骃案韦昭曰楸木所以为辕音秋】安邑千树枣燕秦千树栗蜀汉江陵千树橘淮北常山已南河济之间千树萩陈夏千亩漆齐鲁千亩桑麻渭川千亩竹及名国万家之城带郭千亩亩钟之田【徐广曰六斛四斗也】若千亩巵茜【徐广曰巵音支鲜支也茜音倩一名红蓝其花染缯赤黄也】千畦姜韭【徐广曰千畦二十五亩骃案韦昭曰畦犹垅】此其人皆与千戸侯等然是富给之资也不窥市井不行异邑坐而待取身有处士之义而取给焉若至家贫亲老妻子软弱岁时无以祭祀进醵饮食【徐广曰会聚食】被服不足以自通如此不慙耻则无所比矣是以无财作力少有鬬智既饶争时此其大经也今治生不待危身取给则贤人勉焉是故本富为上末富次之奸富最下无岩处奇士之行而长贫贱好语仁义亦足羞也凡编户之民富相什则卑下之伯则畏惮之千则役万则仆物之理也夫用贫求富农不如工工不如商刺绣文不如倚市门此言末业贫者之资也通邑大都酤一岁千酿醯醤千【徐广曰长颈罂】浆千甔【徐广曰大罂缶】屠牛羊彘千皮贩谷粜千钟【徐广曰出谷也粜音掉也】薪槀千车船长千丈木千章【汉书音义曰洪洞方槀章材也旧将作大匠掌材曰章曹椽】竹竿万个【徐广曰古贺反】其轺车百乘【徐广曰马车也】牛车千两木器髤者千枚【徐广曰髤音休漆也】铜器千钧【徐广曰三十斤】素木铁器若巵茜千石【徐广曰百二十斤为石案汉书音义曰素木素器也】马蹄躈千【徐广曰躈苦吊反马八髎也音料】牛千足羊彘千双僮手指千【汉书音义曰僮奴婢也古者无空手游日皆有作务作务须手指故曰手指以别马牛蹄角也】筋角丹沙千斤其帛絮细布千钧文采千匹搨布皮革千石【徐广曰搨音吐合反骃案汉书音义曰搨布白叠也】漆千斗糵麴盐豉千瓵【徐广曰或作合器名有瓵孙叔敖云瓵瓦器受斗六升合为瓵音贻】鲐鮆千斤【汉书音义曰音如楚人言荠鮆鱼与鲐鱼也】鲰千石鲍千钧【徐广曰鲰音邹鲰鱼也】枣栗千石者三之狐鼦裘千皮羔羊裘千石旃席千具佗果菜千钟子贷金千贯节驵会【徐广曰驵音祖朗反马侩也骃案汉书音义曰会亦是侩也节物贵贱也谓估侩其余利比千乘之家】贪贾三之亷贾五之【汉书音义曰贪贾未当卖而卖未可买而买故得利少而十得三亷贾贵而卖贱乃买故十得五】此亦比千乘之家其大率也佗杂业不中什二则非吾财也请略道当世千里之中贤人所以富者令后世得以观择焉蜀卓氏之先【徐广曰卓一作淖】赵人也用铁冶富秦破赵迁卓氏卓氏见虏略独夫妻推辇行诣迁处诸迁虏少有余财争与吏求近处处葭萌【徐广曰属广汉】唯卓氏曰此地狭薄吾闻汶山之下沃野下有蹲防【徐广曰古蹲字作踆骃案汉书音义曰水乡多鸱其山下有沃野灌溉一曰大芋】至死不饥民工于市易贾乃求逺迁致之临卭大喜即铁山鼔铸运筹策倾滇蜀之民富至僮千人田池射猎之乐拟于人君程郑山东迁虏也亦冶铸贾椎髻之民富埓卓氏俱居临卭宛孔氏之先梁人也用铁冶为业秦伐魏迁孔氏南阳大鼔铸规陂池连车骑游诸侯因通商贾之利有游闲公子之赐与名【韦昭曰优游闲暇也】然其赢得过当愈于纤啬家致富数千金故南阳行贾尽法孔氏之雍容鲁人俗俭啬而曹邴氏尤甚以铁冶【徐广曰鲁县出铁】起富至巨万然家自父兄子孙约俛有拾仰有取贯贷行贾偏郡国邹鲁以其故多去文学而趋利者以曹邴氏也齐俗贱奴虏而刁间独爱贵之桀黠奴人之所患也唯刁间收取使之逐鱼盐商贾之利或连车骑交守相然愈益任之终得其力起富数千万故曰宁爵毋刁【汉书音义曰奴自相谓曰宁欲免去作民有爵邪将止为刁氏作奴乎无发声语助】言其能使豪奴自饶而尽其力周人既纤【汉书音义曰俭啬也】而师史尤甚转毂以百数贾郡国无所不至洛阳街居在齐秦楚赵之中贫人学事富家相矜以久贾【汉书音义曰谓街巷居民无田地皆相矜久贾在此诸国也】数过邑不入门设任此等故师史能致七千万宣曲任氏之先【徐广曰高祖功臣有宣曲侯】为督道仓吏【汉书音义曰若今吏督租谷使上道输在所也韦昭曰督道秦边县名】秦之败也豪杰皆争取金玉而任氏独窖仓粟【徐广曰窖音校穿地以藏也】楚汉相距荥阳也民不得耕种米石至万而豪杰金玉尽归任氏任氏以此起富富人争奢侈而任氏折节为俭力田畜田畜人争取贱贾任氏独取贵善富者数世然任公家约非田畜所出弗衣食公事不毕则身不得饮酒食肉以此为闾里率故富而主上重之塞之斥也唯桥姚已致马千匹牛倍之羊万头粟以万钟计【汉书音义曰边塞主斥侯卒也唯此人能致富至此】吴楚七国兵起时长安中列侯封君行从军旅赍贷子钱子钱家以为侯邑国在关东关东成败未决莫肯与唯无盐氏出捐千金贷其息什之三月吴楚平一岁之中则无盐氏之息什倍用此富埓关中关中富商大贾大抵尽诸田田啬田兰韦家栗氏安陵杜杜氏【徐广曰安陵及杜二县名各有杜姓也宣帝以杜为杜陵】亦巨万此其章章尤异者也【徐广曰异一作淑又作较】皆非有爵邑奉禄弄法犯奸而富尽椎埋去就与时俯仰获其赢利以末致财用本守之以武一切用文持之变化有概故足术也若至力农畜工虞商贾为权利以成富大者倾郡中者倾县下者倾乡里者不可胜数夫纤啬筋力治生之正道也而富者必用竒胜田农拙业【徐广曰古拙字亦作掘也】而秦阳以葢一州掘冡奸事也而田叔以起博戏恶业也而桓发用之富行贾丈夫贱行也而雍乐成以饶贩脂辱处也而雍伯千金【徐广曰雍一作翁】卖浆小业也而张氏千万洒削薄技也【徐广曰洒或作细骃案汉书音义曰治刀劒者】而郅氏鼎食冒脯简微耳浊氏连骑马医浅方张里击钟此皆诚壹之所致由是观之富无经业则货无常主能者辐凑不肖者瓦解千金之家比一都之君巨万者乃与王者同乐岂所谓素封者邪非也


　　史记集解卷一百二十九
　　钦定四库全书
　　史记集解卷一百三十
　　宋　裴骃　撰
　　史记一百三十
　　太史公自序第七十
　　昔在颛顼命南正重以司天北正黎以司地唐虞之际绍重黎之后使复典之至于夏商故重黎氏世序天地其在周程伯休甫其后也【应劭曰封为程国伯休甫字也】当周宣王时失其守而为司马氏司马氏世典周史惠襄之间司马氏去周适晋【张晏曰周惠王襄王有子頽叔带之难故司马氏奔晋】晋中军随会奔秦而司马氏入少梁自司马氏去周适晋分散或在卫或在赵或在秦其在卫者相中山【徐广曰名喜也】在赵者以传劒论显【服防曰世善传劒也苏林曰传手搏论而释之晋灼曰史记吴起赞曰非信仁兼勇不能传劒论兵书也】蒯聩其后也在秦者名错与张仪争论于是惠王使错将伐蜀遂拔因而守之【苏林曰守郡守也】错孙靳【徐广曰一作蕲】事武安君白起而少梁更名曰夏阳靳与武安君阬赵长平军【文颖曰赵孝成时】还而与之俱赐死杜邮塟于华池【晋灼曰地名在鄠县】靳孙昌昌为秦主铁官当始皇之时蒯聩孙卬为武信君将【徐广曰张耳传云武臣自号武信君】而徇朝歌诸侯之相王王卬于殷汉之伐楚卬归汉以其地为河内郡昌生无泽无泽为汉市长无泽生喜喜为五大夫卒皆塟高门【苏林曰长安北门也瓒曰长安城无高门】喜生谈谈为太史公【如淳曰汉仪注太史公武帝置位在丞相上天下计书先上太史公副上丞相序事如古春秋迁死后宣帝以其官为令行太史公文书而已瓒曰百官表无太史公茂陵中书司马谈以太史丞为太史令】太史公学天官于唐都受易于杨何【徐广曰淄川人】习道论于黄子【徐广曰儒林传曰黄生好黄老之术】太史公仕于建元元封之间愍学者之不达其意而师悖乃论六家之要指曰易大传【张晏曰谓易繋辞】天下一致而百虑同归而殊涂夫隂阳儒墨名法道德此务为治者也直所从言之异路有省不省耳尝窃观隂阳之术大祥【徐广曰一作详骃案李奇曰月令星官是其枝叶也】而众忌讳使人拘而多所畏然其序四时之大顺不可失也儒者博而寡要劳而少功是以其事难尽从然其序君臣父子之礼列夫妇长幼之别不可易也墨者俭而难遵是以其事不可徧循然其彊本节用不可废也法家严而少恩然其正君臣上下之分不可改矣名家使人俭而善尖真然其正名实不可不察也道家使人精神专一动合无形赡足万物其为术也因隂阳之大顺采儒墨之善撮名法之要与时迁移应物变化立俗施事无所不宜指约而易操事少而功多儒者则不然以为人主天下之仪表也主倡而臣和主先而臣随如此则主劳而臣逸至于大道之要去健羡【如淳曰知雄守雌是去健也不见可欲使心不乱是去羡也】绌聪明释此而任术夫神大用则竭形太劳则敝形神骚动欲与天地长久非所闻也夫隂阳四时八位十二度二十四节【张晏曰八位八卦位也十二度十二次也二十四节就中气也各有禁忌谓日月也】各有教令顺之者昌逆之者不死则亡未必然也故曰使人拘而多畏夫春生夏长秋收冬藏此天道之大经也弗顺则无以为天下纲纪故曰四时之大顺不可失也夫儒者以六艺为法六艺经传以千万数累世不能通其学当年不能究其礼故曰博而寡要劳而少功若夫列君臣父子之礼序夫妇长幼之别虽百家弗能易也墨者亦尚尧舜道言其德行曰堂高三尺土阶三等茅茨不翦采椽不刮食土簋【徐广曰一作溜骃案服防曰土簋用土作此器】啜土刑粝梁之食【张晏曰一斛粟七斗米为粝瓒曰五斗粟三斗米为粝音剌韦昭曰粝礲也】藜藿之羮夏日葛衣冬日鹿裘其送死桐棺三寸举音不尽其哀教丧礼必以此为万民之率使天下法若此则尊卑无别也夫世异时移事业不必同故曰俭而难遵要曰彊本节用则人给家足之道也此墨子之所长虽百家弗能废也法家不别亲疎不殊贵贱一断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家弗能改也名家苛察缴绕【服防曰缴音近叫呼谓烦也如淳曰缴绕犹纒绕不通大体也】使人不得反其意专决于名而失人情故曰使人俭而善失真若夫控名责实参伍不失【晋灼曰引名责实参错交互明知事情】此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先不为物后【韦昭曰因物为制】故能为万物主有法无法因时为业有度无度因物与合故曰圣人不朽时变是守虚者道之常也因者君之纲也羣臣竝至使各自明也其实中其声者谓之端实不中其声者谓之窽【徐广曰音欵空也骃案李奇曰声别名也】窽言不听奸乃不生贤不肖自分白黑乃形在所欲用耳何事不成乃合大道混混防防光燿天下复反无名凡人所生者神也所托者形也神大用则竭形大劳则敝形神离则死死者不可复生离者不可复反故圣人重之由是观之人者生之本也形者生之具也【韦昭曰声气者神也肢体者形也】不先定其神而曰我有以治天下何由哉太史公既掌天官不治民有子曰迁迁生龙门【徐广曰在冯翊夏阳县骃案苏林曰禹所凿龙门也】耕牧河山之阳年十岁则诵古文二十而南游江淮上会稽探禹穴【张晏曰禹巡狩至会稽而崩因葬焉上有孔穴民间云禹入此穴】闚九疑浮于沅湘北涉汶泗讲业齐鲁之都观孔子之遗风乡射邹峄戹困鄱薛彭城【徐广曰峄音亦县名有山也鄱音皮邹鄱薛三县属鲁】过梁楚以归于是迁仕为郎中奉使西征巴蜀以南南略邛笮昆明还报命【徐广曰元鼎六年平西南夷以为五郡其明年元封元年是也】是岁天子始建汉家之封而太史公留滞周南【徐广曰挚虞曰古之周南今之洛阳】不得与从事故发愤且卒而子迁适使反见父于河洛之间太史公执迁手而泣曰余先周室之太史也自上世尝显功名于虞夏典天官事后世中衰絶于予乎汝复为太史则续吾祖矣今天子接千岁之统封泰山而余不得从行是命也夫命也夫余死汝必为太史为太史无忘吾所欲论著矣且夫孝始于事亲中于事君终于立身扬名于后世以显父母此孝之大者夫天下称诵周公言其能论歌文武之德宣周邵之风达太王王季之思虑爰及公刘以尊后稷也幽厉之后王道缺礼乐衰孔子修旧起废论诗书作春秋则学者至今则之自获麟以来四百余岁【案年表鲁哀公十四年获麟至汉元封元年三百七十一年】而诸侯相兼史记放絶今汉兴海内一统明主贤君忠臣死义之士余为太史而弗论载废天下之史文余甚惧焉汝某念哉迁俯首流涕曰小子不敏请悉论先人所次旧闻弗敢阙卒三岁而迁为太史令防史记【徐广曰防音抽】石室金匮之书五年而当太初元年【李竒曰迁为太史后五年适当于武帝太初元年此时述史记】十一月甲子朔旦冬至天厯始改建于明堂诸神受纪【徐广曰封禅序曰封禅则万灵罔不禋祀骃案韦昭曰告于肖神与天下更始着纪于是】太史公曰先人有言自周公卒五百岁而有孔子孔子卒后至于今五百岁有能绍明世正易传继春秋本诗书礼乐之际意在斯乎意在斯乎小子何敢让焉上大夫壶遂曰昔孔子何为而作春秋哉太史公曰余闻董生曰【服防曰仲舒也】周道衰废孔子为鲁司寇诸侯害之大夫壅之孔子知言之不用道之不行也是非二百四十二年之中以为天下仪表贬天子退诸侯讨大夫以达王事而已矣子曰我欲载之空言不如见之于行事之深切着明也夫春秋上明三王之道下辨人事之纪别嫌疑明是非定犹豫善善恶恶贤贤贱不肖存亡国继絶世补敝起废王道之大者也易着天地隂阳四时五行故长于变礼经纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋是非故长于治人是故礼以节人乐以发和书以道事诗以达意易以道化春秋以道义拨乱世反之正莫近于春秋春秋文成数万其指数千【张晏曰春秋万八千字当言减而云成数字误也骃谓太史公此辞是述董生之言董仲舒自治公羊公羊春秋经传凡有四万四千余字故云文成数万也不得如张议但论经万八千字便为之误】万物之散聚皆在春秋春秋之中弑君三十六亡国五十二诸侯奔走不得保其社稷者不可胜数察其所以皆失其本已故易曰失之豪厘【徐广曰一云差以豪厘】差以千里【余广曰一云谬以千里骃案今易无此语易纬有之】故曰臣弑君子弑父非一旦一夕之故也其渐久矣故有国者不可以不知春秋前有谗而弗见后有贼而不知为人臣者不可以不知春秋守经事而不知其宜遭变事而不知其权为人君父而不通于春秋之义者必首恶之名为人臣子而不通于春秋之义者必陷簒弑之诛死罪之名其实皆以为善为之不知其义被之空言而不敢辞【张晏曰赵盾不知讨贼而不敢辞其罪也】夫不通礼义之旨至于君不君臣不臣父不父子不子夫君不君则犯臣不臣则诛父不父则无道子不子则不孝此四行者天下之大过也以天下之大过予之则受而弗敢辞故春秋者礼之大宗也夫礼禁未然之前法施已然之后法之所为用者易见而礼之所为禁者难知壶遂曰孔子之时上无明君下不得任用故作春秋垂空文以断礼义当一王之法今夫子上遇明天子下得守职万事既具咸各序其宜夫子所论欲以何明太史公曰唯唯否否【晋灼曰唯唯谦应也否否不通者也】不然余闻之先人曰伏羲至纯厚作易八卦尧舜之盛尚书载之礼乐作焉汤武之隆诗人歌之春秋采善贬恶推三代之德褒周室非独刺讥而已也汉兴已来至明天子获符瑞封禅改正朔易服色受命于穆清【如淳曰受天命淸和之气】泽流罔极海外殊俗重译款塞【应劭曰款叩也皆叩塞门来服从也如淳曰款寛也请除守塞者自保不为冦害】请来献见者不可胜道臣下百官力诵圣德犹不能宣尽其意且士贤能而不用有国者之耻主上明圣而德不布闻有司之过也且余尝掌其官废明圣盛德不载灭功臣世家贤大夫之业不述堕先人所言罪莫大焉余所谓述故事整齐其世传非所谓作也而君比之于春秋谬矣于是论次其文七年【徐广曰天汉三年】而太史公遭李陵之祸幽于缧绁乃喟然而叹曰是余之罪也夫是余之罪也夫身毁不用矣退而深惟曰夫诗书隠约者欲遂其志之思也昔西伯拘羑里【徐广曰在汤隂】演周易孔子厄陈蔡作春秋屈原放逐着离骚左丘失明厥有国语孙子膑脚而论兵法不韦迁蜀世传吕览韩非囚秦説难孤愤诗三百篇大抵圣贤发愤之所为作也此人皆意有所郁结不得通其道也故述往事思来者于是卒述陶唐以来至于麟止【张晏曰武帝获麟迁以为述事之端上纪黄帝下至麟止犹春秋止于获麟也】自黄帝始维昔黄帝法天则地四圣遵序【徐广曰颛顼帝喾尧舜】各成法度唐尧逊位虞舜不台厥美帝功万世载之作五帝本纪第一维禹之功九州攸同光唐虞际德流苗裔夏桀淫骄乃放鸣条作夏本纪第二维契作商爰及成汤太甲居桐德盛阿衡武丁得説乃称高宗帝辛湛湎诸侯不享作殷本纪第三维弃作稷德盛西伯武王牧野实抚天下幽厉昏乱既丧酆镐陵迟至赧洛邑不祀作周本纪第四维秦之先伯翳佐禹穆公思义悼豪之旅以人为殉诗歌黄鸟昭襄业帝作秦本纪第五始皇既立并兼六国销锋铸鐻【徐广曰严安上书销其兵铸以为种鐻也】维偃干革尊号称帝矜武任力二世受运子婴降虏作始皇本纪第六秦失其道豪杰并扰项梁业之子羽接之杀庆救赵【徐广曰宋义为上将号庆子冠军】诸侯立之诛婴背懐天下非之作项羽本纪第七子羽暴虐汉行功德愤发蜀汉还定三秦诛籍业帝天下惟宁改制易俗作高帝本纪第八惠之早霣诸吕不台【徐广曰无台辅之德也一曰怡怿也不为百姓所悦】崇彊禄产诸侯谋之杀隠幽友【徐广曰赵隠王如意赵幽王友】大臣洞疑遂及宗祸作吕太后本纪第九汉既初兴继嗣不明迎王践祚天下归心蠲除肉刑开通关梁广恩博施厥称太宗作孝文本纪第十诸侯骄恣吴首为乱京师行诛七国伏辜天下翕然大安殷富作孝景本纪第十一汉兴五世隆在建元外攘夷狄内修法度封禅改正朔易服色作今上本纪第十二维三代尚矣年纪不可考盖取之谱牒旧闻本于兹于是略推作三代世表第一幽厉之后周室衰微诸侯专政春秋有所不纪而谱牒经略五霸更盛衰欲睹周世相先后之意作十二诸侯年表第二春秋之后陪臣秉政彊国相王以至于秦卒并诸夏灭封地擅其号作六国年表第三秦既暴虐楚人发难项氏遂乱汉乃扶义征伐八年之间天下三嬗事繁变众故详着秦楚之际月表第四汉兴已来至于太初百年诸侯废立分削谱纪不明有司靡踵彊弱之原云以世【徐广曰一作云已也天汉序曰敞义依敞庶几云已】作汉兴以来诸侯年表第五维高祖元功辅臣股肱剖符而爵泽流苗裔忘其昭穆或杀身陨国作高祖功臣侯者年表第六惠景之间维申功臣宗属爵邑作惠景间侯者年表第七北讨强胡南诛劲越征伐夷蛮武功爰列作建元以来侯者年表第八诸侯既彊七国为从子弟众多无爵封邑推恩行义其势销弱德归京师作王子侯者年表第九国有贤相良将民之师表也维见汉兴以来将相名臣年表贤者记其治不贤者彰其事作汉兴以来将相名臣年表第十维三代之礼所损益各殊务然要以近情性通王道故礼因人质为之节文略协古今之变作礼书第一乐者所以移风易俗也自雅颂声兴则已好郑卫之音郑卫之音所从来久矣人情之所感逺俗则懐【徐广曰乐者所以感和人情人情既感则逺方殊俗莫不懐柔向化也】比乐书以述来古作乐书第二非兵不强非德不昌黄帝汤武以兴桀纣二世以崩可不愼欤司马法所从来尚矣太公孙吴王子【徐广曰王子成甫】能绍而明之切近世极人变作律书第三律居隂而治阳厯居阳而治隂律厯更相治间不容翲忽五家之文怫异维太初之元论作厯书第四【徐广曰论一作编】星气之书多杂禨祥不经推其文考其应不殊比集论其行事验于轨度以次作天官书第五受命而王封禅之符罕【徐广曰一云答应】用用则万灵罔不禋祀追本诸神名山大川礼作封禅书第六维禹浚川九州攸宁爰及宣防决渎通沟作河渠书第七维币之行以通农商其极则玩巧并兼兹殖争于机利去本趋末作平凖书以观事变第八太伯避厯江蛮是适文武攸兴古公王迹阖庐弑僚宾服荆楚夫差克齐子胥防夷信嚭亲越吴国既灭嘉伯之让作吴世家第一申吕肖矣【徐广曰肖音痟痟犹衰微】尚父侧微卒归西伯文武是师功冠羣公缪权于幽【徐广曰缪错也犹云纒结也权智潜谋幽昧不显所谓太公隂谋】番番黄髪爰飨营丘不背柯盟桓公以昌九合诸侯霸功显彰田阚争宠姜姓解亡【徐广曰阚一云监解一作迁】嘉父之谋作齐太公世家第二依之违之周公绥之愤发文德天下和之辅翼成王诸侯宗周隠桓之际是独何哉三桓争彊鲁乃不昌嘉旦金縢作周公世家第三武王克纣天下未协而崩成王既幼管蔡疑之淮夷叛之于是召公率德安集王室以宁东土燕易之禅乃成祸乱嘉甘棠之诗作燕世家第四管蔡相武庚将宁旧商及旦摄政二叔不飨杀鲜放度周公为盟太任十子周以宗强嘉仲悔过作管蔡世家第五王后不絶舜禹是説维德休明苗裔防烈百世享祀爰周陈楚实灭之齐田既起舜何人哉作陈世家第六收殷余民叔封始邑申以商乱酒材是告及朔之生卫倾不宁南子恶蒯瞆子父易名周德卑微战国既强卫以小弱角独后亡嘉彼康诰作卫世家第七嗟箕子乎嗟箕子乎正言不用乃反为奴武庚既死周封微子襄公伤于君子孰称景公谦德荧惑退行剔成暴虐【徐广曰一云偃宋剔成君生偃】宋乃灭亡嘉微子问太师作宋世家第八武王既崩叔虞邑唐君子讥名卒灭武公骊姬之爱乱者五世重耳不得意乃能成霸六卿专权晋国以耗嘉文公锡珪鬯作晋世家第九重黎业之吴囘接之殷之季世粥子牒之周用熊绎熊渠是续庄王之贤乃复国陈既赦郑伯班师华元懐王客死兰咎屈原好谀信谗楚并于秦嘉庄王之义作楚世家第十少康之子实宾南海文身断髪鼋鱓与处既守封禺【徐广曰封禺山在武康县南】奉禹之祀句践困彼乃用种蠡嘉句践夷蛮能修其德灭彊吴以尊周室作越王句践世家第十一桓公之东太史是庸及侵周禾王人是议祭仲要盟郑久不昌子产之仁绍世称贤三晋侵伐郑纳于韩嘉厉公纳惠王作郑世家第十二维骥騄耳乃章造父赵夙事献衰续厥绪佐文尊王卒为晋辅襄子困辱乃禽智伯主父生缚饿死探爵王迁辟淫良将是斥嘉鞅讨周乱作赵世家第十三毕万爵魏十人知之及绛戮干戎翟和之文侯慕义子夏师之恵王自矜齐秦攻之既疑信陵诸侯罢之卒亡大梁王假厮之嘉武佐晋文申霸道作魏世家第十四韩厥隂德赵武攸兴绍絶立废晋人宗之昭侯显列申子庸之疑非不信秦人袭之嘉厥辅晋匡周天子之赋作韩世家第十五完子避难适齐为援隂施五世齐人歌之成子得政田和为侯王建动心乃迁于共嘉威宣能拨浊世而独宗周作田敬仲完世家第十六周室既衰诸侯恣行仲尼悼礼废乐崩追修经术以达王道匡乱世反之于正见其文辞为天下制仪法垂六艺之统纪于后世作孔子世家第十七桀纣失其道而汤武作周失其道而春秋作秦失其政而陈涉发迹诸侯作难风起云蒸卒亡秦族天下之难自涉发难作陈涉世家第十八成皋之台薄氏始基诎意适代厥崇诸窦栗姬偩贵王氏乃遂陈后太骄卒尊子夫嘉夫德若斯作外戚世家第十九汉既谲谋禽信于陈越荆剽轻乃封弟交为楚王爰都彭城以彊淮泗为汉宗藩戊溺于邪礼复绍之嘉游辅祖作楚元王世家第二十维祖师旅刘贾是与为布所袭丧其荆吴营陵激吕乃王琅邪怵午信齐往而不归遂西入关遭立孝文获复王燕天下未集贾泽以族为汉藩辅作荆燕世家第二十一天下已平亲属既寡悼惠先壮实镇东土哀王擅兴发怒诸吕驷钧暴戾京师弗许厉之内淫祸成主父嘉肥股肱作齐悼惠王世家第二十二楚人围我荥阳相守三年萧何填抚山西推计踵兵给粮食不絶使百姓爱汉不乐为楚作萧相国世家第二十三与信定魏破赵拔齐遂弱楚人续何相国不变不革黎庶攸宁嘉参不伐功矜能作曹相国世家第二十四运筹帷幄之中制胜于无形子房计谋其事无知名无勇功图难于易为大于细作留侯世家第二十五六竒既用诸侯宾从于汉吕氏之亊平为本谋终安宗庙定社稷作陈丞相世家第二十六诸吕为从谋弱京师而勃反经合于权呉楚之兵亚夫驻于昌邑以戹齐赵而出委以梁作绛侯世家第二十七七国叛逆蕃屏京师唯梁为扞偩爱矜功几获于祸嘉其能距吴楚作梁孝王世家第二十八五宗既王亲属洽和诸侯大小为藩爰得其宜僭拟之事稍衰贬矣作五宗世家第二十九三子之王文辞可观作三王世家第三十末世争利维彼奔义让国饿死天下称之作伯夷列传第一晏子俭矣夷吾则奢齐桓以霸景公以治作管晏列传第二李耳无为自化清净自正韩非揣事情循势理作老子韩非列传第三自古王者而有司马法穰苴能申明之作司马穰苴列传第四非信亷仁勇不能传兵论劒与道同符内可以治身外可以应变君子比德焉作孙子吴起列传第五维建遇谗爰及子奢尚既匡父伍员奔吴作伍子胥列传第六孔氏述文弟子兴业咸为师传崇仁厉义作仲尼弟子列传第七鞅去卫适秦能明其术彊霸孝公后世遵其法作商君列传第八天下患衡秦毋餍而苏子能存诸侯约从以抑贪彊作苏秦列传第九六国既从亲而张仪能明其説复散解诸侯作张仪列传第十秦所以东攘【徐广曰一作襄】雄诸侯樗里甘茂之策作樗里甘茂列传第十一苞河山【徐广曰苞一作施】围大梁使诸侯敛手而事秦者魏冉之功作穰侯列传第十二南拔鄢郢北摧长平遂围邯郸武安为率破荆灭赵王翦之计作白起王翦列传第十三猎儒墨之遗文明礼义之统纪絶惠王利端列往世兴衰【徐广曰一作壊】作孟子荀卿列传第十四好客喜士士归于薛为齐捍楚魏作孟尝君列传第十五争冯亭以权【徐广曰以一作反太史公讥平原君利令智昏故云争冯亭反权】如楚以救邯郸之围使其君复称于诸侯作平原君虞卿列传第十六能以富贵下贫贱贤能诎于不肖唯信陵君为能行之作魏公子列传第十七以身徇君遂脱彊秦使驰説之士南乡走楚者黄歇之义作春申君列传第十八能忍訽于魏齐【徐广曰訽音逅】而信威于彊秦推贤让位二子有之作范雎蔡泽列传第十九率行其谋连五国兵为弱燕报彊齐之雠雪其先君之耻作乐毅列传第二十能信意彊秦而屈体亷子用徇其君俱重于诸侯作亷颇蔺相如传第二十一湣王既失临淄而奔莒唯田单用即墨破走骑劫遂存齐社稷作田单列传第二十二能设诡説解患于围城轻爵禄乐肆志作鲁仲连邹阳列传第二十三作辞以讽谏连类以争义离骚有之作屈原贾生列传第二十四结子楚亲使诸侯之士斐然争入事秦作吕不韦列传第二十五曹子匕首鲁获其田齐明其信豫让义不为二心作刺客列传第二十六能明其画因时推秦遂得意于海内斯为谋首作李斯列传第二十七为秦开地益众北靡匈奴据河为塞因山为固建榆中作防恬列传第二十八填赵塞常山以广河内弱楚权明汉王之信于天下作张耳陈余列传第二十九收两河上党之兵从至彭城越之侵掠梁地以苦项羽作魏豹彭越列传第三十以淮南畔楚归汉汉用得大司马殷卒破子羽于陔下【徐广曰隄塘之名也】作黥布列传第三十一楚人迫我京索而信拔魏赵定燕齐使汉三分天下有其二以灭项籍作淮隂侯列传第三十二楚汉相距巩洛而韩信为填颍川卢绾絶籍粮饷作韩信卢绾列传第三十三诸侯畔项王唯齐连子羽城阳汉得以间遂入彭城作田儋列传第三十四攻城野战获功归报哙商有力焉非独鞭策又与之脱难作樊郦列传第三十五汉既初定文理未明苍为主计整齐度量序律厯作张丞相列传第三十六结言通使约懐诸侯诸侯咸亲归汉为藩辅作郦生陆贾列传第三十七欲详知秦楚之事唯周緤常从高祖平定诸侯作靳蒯成列传第三十八徙彊族都关中和约匈奴明朝廷礼次宗庙仪法作刘敬叔孙通列传第三十九能摧刚作柔卒为列臣栾公不劫于势而倍死作季布栾布列传第四十敢犯颜色以达主义不顾其身为国家树长画作袁盎朝错列传第四十一守法不失大理言古贤人增主之明作张释之冯唐列传第四十二敦厚慈孝讷于言敏于行务在鞠躬君子长者作万石张叔列传第四十三守节切直义足以言亷行足以厉贤任重权不可以非礼挠作田叔列传第四十四扁鹊言医为方者宗守数精明后世修序弗能易也而仓公可谓近之矣作扁鹊仓公列传第四十五维仲之省【徐广曰吴王之王由父省】厥濞王吴遭汉初定以填抚江淮之间作吴王濞列传第四十六吴楚为乱宗属唯婴贤而喜士士乡之率师抗山东荥阳作魏其武安列传第四十七智足以应近世之变寛足用得人作韩长孺列传第四十八勇于当敌仁爱士卒号令不顺师徒乡之作李将军列传第四十九自三代已来匈奴常为中国患害欲知彊弱之时设备征讨作匈奴列传第五十直曲塞广河南破神连通西国靡北胡作卫将军骠骑列传第五十一大臣宗室以侈靡相高唯用节衣食为百吏先作平津侯列传第五十二汉既平中国而佗能集扬越以保南藩纳贡职作南越列传第五十三吴之叛逆瓯人斩濞【徐广曰今之永寕是东瓯也】葆守封禺为臣作东越列传第五十四燕丹散乱辽间满収其亡民厥聚海东以集真藩【徐广曰一作莫藩音普寒反】葆塞为外臣作朝鲜列传第五十五唐防使畧通夜郎而卭笮之君请为内臣受吏作西南夷列传第五十六子虚之事大人赋説靡丽多夸然其指风谏归于无为作司马相如列传第五十七黥布叛逆子长国之以填江淮之南安剽楚庶民作淮南衡山列传第五十八奉法循理之吏不伐功矜能百姓无称亦无过行作循吏列传第五十九正衣冠立于朝廷而羣臣莫敢言浮説长孺矜焉好荐人称长者壮有溉【徐广曰一作慨】作汲黯列传第六十自孔子卒京师莫崇庠序唯建元元狩之间文辞粲如也作儒林列传第六十一民倍本多巧奸轨弄法善人不能化唯一切严削为能齐之作酷吏列传第六十二汉既通使大夏而西极逺蛮引领内乡欲亲中国作大宛列传第六十三救人于戹振人不胆仁者有乎不既信【徐广曰一云不慨信】不倍言义者有取焉作游侠列传第六十四夫事人君能説主耳目和主颜色而获亲近非独色爱能亦各有所长作佞幸列传第六十五不流世俗不争势利上下无所凝滞人莫之害以道之用作滑稽列传第六十六齐楚秦赵为日者各有俗所用欲循【徐广曰一作总】观其大防作日者列传第六十七三王不同四夷各异卜然各以决吉凶略闚其要作策列传第六十八布衣匹夫之人不害于政不妨百姓取与以时而息财富智者有采焉作货殖列传第六十九维我汉继五帝末流接三代统业周道废秦拨去古文焚灭诗书故明堂石室金匮玉版【如淳曰刻玉版以为文字】图籍散乱于是汉兴萧何次律令韩信申军法张苍为章程【如淳曰章厯数之章术也程者权衡丈尺斛斗之平法也瓒曰茂陵书丞相为工用程数其中言百工用材多少之量及制度之程品者是也】叔孙通定礼仪则文学彬彬稍进诗书往往间出矣自曹参荐盖公言黄老而贾生晁错明申商公孙以儒显百年之间天下遗文古事靡不毕集太史公太史公仍父子相续纂其职曰于戏余维先人尝掌斯事显于唐虞至于周复典之故司马氏世掌天官至于余乎钦念哉钦念哉罔罗天下放失旧闻王迹所兴原始察终见盛观衰论考之行事略推三代录秦汉上记轩辕下至于兹着十二本纪既科条之矣并时异世年差不明作十表礼乐损益律数改易兵权山川鬼神天人之际承敝通变作八书二十八宿环北辰三十辐共一毂【汉书音义曰象黄帝已下三十世家老子言车三十辐运行无穷以象王者如此也】运行无穷辅拂股肱之臣配焉忠信行道以奉主上作三十世家扶义俶傥不令已失时立功名于天下作七十列传凡百三十篇五十二万六千五百字为太史公书序略以拾遗补蓺【李奇曰六艺也】成一家之言厥协六经异传整齐百家杂语藏之名山副在京师俟后世圣人君子第七十【卫宏汉书旧仪注曰司马迁作景帝本纪极言其短及武帝过武帝怒而削去之后坐举李陵陵降匈奴故下迁室有怨言下狱死】太史公曰余述厯黄帝以来至太初而讫百三十篇【汉书音义曰十篇阙有录无书张晏曰迁没之后亡景纪武纪礼书乐书律书汉兴已来将相年表日者列传三王世家龟策列传傅靳蒯成列传元成之间禇先生补阙作武帝纪三王世家龟策日者列传言辞鄙陋非迁本意已】



　　史记集解卷一百三十
  </div>
  <div class="pagination">
   <a href="史记集解_page26.html">
    上一页
   </a>
   <span>
    ...
   </span>
   <a href="史记集解_page22.html">
    22
   </a>
   <a href="史记集解_page23.html">
    23
   </a>
   <a href="史记集解_page24.html">
    24
   </a>
   <a href="史记集解_page25.html">
    25
   </a>
   <a href="史记集解_page26.html">
    26
   </a>
   <span class="current-page">
    27
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
