<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 163 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 163 页/共 291 页
  </h1>
  <div class="content">
   张勇，字非熊，陕西咸宁人。善骑射，仕明为副将。顺治二年，英亲王阿济格师次九江，勇来降，檄令招抚，得总兵以下七百馀人。授游击，隶陕西总督孟乔芳标下。时李自成将贺珍、贺弘器、李明义等分据汉中、兴安、固原诸地，窥西安。勇与副将任珍、马宁等御战，屡败之。四年，宁夏叛将马德结弘器陷安定，勇从总兵刘芳名率师赴援，战，马宁阵擒德，勇攻克固原，获弘器、明义，诛之。
　　四年，米喇印、丁国栋以兰州叛，陷临洮。勇与副将陈万略率师夹击，破贼，复临洮。逐贼至岷州，败之宫堡，又败之马韩山。贼分窜二崖洞，歼焉；又败之马家坪，获明延长王识駉。乔芳攻拔兰州，喇印、国栋走甘州。勇等率师与乔芳会，遂渡河而西。八月，至甘州，贼出战，屡击败之。六年正月，总兵南一魁夺门入，勇入城巷战，贼夜遁，逐之至北山，歼贼甚众。斩喇印於水泉，国栋走肃州，师从之。五月，至肃州，伏壕外，伺贼出牧，擒斩，不使得入。十二月，勇与马宁督兵树云梯登城，遂复肃州，诛国栋，超授甘肃总兵。十年，叙功，授三等阿达哈哈番。
　　大学士洪承畴视师湖广，勇请自效，诏奖其忠勤，召诣京师。承畴亦荐勇智勇兼备，所部兵精马足，请移授经略右标总兵，上许之。勇入对，赐冠服、甲胄、弓矢，加右都督。勇移家京师，乞赐宅；子云翥，以廕授陕西卫指挥，乞改隶京卫，并得旨俞允。勇将行，命内大臣索尼等传谕曰：“当今良将如勇者甚少。军务不可悬度，当相机而行，勿负才轻敌。”至军，佐承畴屡破敌。十五年，从徇贵州，明将罗大顺焚新添卫，勇率兵驰战，大顺走十万谿，勇与一魁等破其垒。复从信郡王多尼下云南，次盘江。明兵焚铁索桥，勇夜督兵造梁，黎明，全军皆得渡，破明将白文选於七星关。十六年，加左都督。十七年，命移镇临元、广西诸处。十八年，迁云南提督。
　　康熙二年，以勇久镇甘肃，威名素著，属番詟服，命还镇甘肃。三年，加太子太保。西喇塔拉饶水草，号大草滩，厄鲁特蒙古乞驻牧於此。勇以其地当要隘，不容逼处，自往谕之，事遂寝。因请筑城其地，曰永固。旁建八寨，相联属为声势。四年，蒙古徙牧近边，请增西宁兵四千五百二十。部议下总督覆覈，上特命允之。
　　十二年，吴三桂反，四川总兵吴之茂叛应之。十三年，三桂使招勇，勇执其使以闻。陕西提督王辅臣亦叛，勇督兵防御。十四年，巡抚华善疏言：“辅臣遥应三桂，西番土回乘隙并起，河西危甚，得免沦陷，皆勇之力。请敕许勇便宜。”命授靖逆将军，仍领提督，总兵以下听指挥。辅臣招勇，勇斩其使，上嘉之，封靖逆侯。
　　勇遣西宁总兵王进宝率师攻兰州。辅臣将潘瑀攻洮州，曾文耀攻河州，番部乘隙肆掠。勇率兵攻河州，文耀败走。别遣土官杨朝樑攻洮州，自督兵继其后，瑀亦败走。上嘉勇谋略，以其次子云翼为太仆寺卿。勇进攻巩昌，辅臣将任国治等潜师入城，与城兵共出战。勇与副将刘宣圣等奋击，截其归路，斩馘过半，获四百七十三人。时辅臣据平凉，贝勒洞鄂督兵围攻，久不下，上命勇率师会之。勇疏言巩昌要地，兵力难分，下廷臣议，令勇固守巩昌。
　　吴三桂遣其将吴之茂自四川北犯，为辅臣声援，屯西和。勇与振武将军佛尼埒及进宝等御之，三战皆胜。宁夏兵变，戕提督陈福。勇还驻巩昌，疏荐天津总兵赵良栋才勇，命即授宁夏提督。十五年，叙复洮、河二州功，加少保兼太子太保。
　　吴之茂屯乐门，分兵攻陷通渭。勇督兵道伏羌赴援，至十八盘坡，与之茂兵遇，张两翼冲击，之茂兵溃，乘胜复通渭。进攻乐门，之茂据险，列十一寨，勇度地，令横营山梁。营甫立，贼齐出，勇令兵持草一束，与都统赫叶分击南北山梁，贼亦南北应战。火器发，贼败走入寨，兵投草填堑直进，杀贼千馀。之茂收馀众复战，勇勒兵冲击，之茂大败。勇与佛尼勒、进宝等尽平贼寨。之茂夜走，追败之牡丹园，又败之西和北山，之茂仅以数骑遁。大学士图海出视师，辅臣降，勇遣兵收平凉、庆阳、巩昌诸属县。诏褒勇功，进一等侯，加少傅兼太子太师。
　　十七年，准噶尔台吉噶尔丹兵入河套，厄鲁特部为所败，假道赴青海，阑入内地，勇驱令出塞。二十一年，入觐。二十二年，以老病乞休，谕留之。二十三年，闻青海蒙古游牧近边城，率兵赴丹山防御，至甘州，病笃。上闻，遣医并其子云翼驰驿往视。寻率，赠少师仍兼太子太师，赐祭葬，谥襄壮。
　　勇身经数百战，克府五、州县五十，右足中流矢，伤骨，不能履，常以肩舆督战。临敌若无事，而智计横出，每以寡胜众。居恆恂恂退让，宾礼贤士。用人尽其材，其所甄拔，往往起卒伍为大将，良栋、进宝尤其著者也。
　　子云翼，袭爵，官至江南提督。卒，谥恪定。雍正间，祀勇贤良祠。乾隆三十三年，命以一等侯世袭罔替。四十七年，诏褒勇、良栋、进宝勋绩，尤称勇有古名将风。时勇四世孙承勋袭爵，以散秩大臣旷班，降三等侍卫，命复还散秩大臣。
　　赵良栋，字擎宇，甘肃宁夏人，先世居榆林。顺治二年，师定陕西，良栋应募，隶总督孟乔芳标下，檄署潼关守备。从征秦州、巩昌，击败叛将贺珍、武大定。授宁夏水利屯田都司。五年，讨河西回，擒丁国栋。良栋在行间，擢高台游击。十三年，以经略洪承畴荐，从征云、贵，授督标中军副将。康熙元年，擢云南广罗总兵。先后剿平马乃、陇纳、水西诸苗。四年，移镇贵州平远，遭父丧，吴三桂以水西未大定，留勿遣。良栋辞，忤三桂，同官为排解，乃得归终制。八年，起山西大同总兵。十一年，移镇直隶天津。
　　十二年，三桂反。十三年，宁夏兵变，戕提督陈福。甘肃提督张勇荐良栋，擢宁夏提督。入觐，奏宁夏乱兵，宜诛首恶、宥胁从，上颔之。良栋请留孥京师，赐宅以居。简精兵百疾驰赴镇，宣上谕抚慰。察知倡乱者把总刘德，而参将熊虎与其谋，戕福者营兵阎国贤、陈进忠。乃分兵使出防，散其党羽，逮虎等正其罪，请旨斩之。
　　是时大将军图海督师平凉，讨王辅臣，良栋及平凉提督王进宝并听指挥，分兵定秦州、西和、礼县。十八年，良栋疏言：“宁夏兵旧习骄纵，臣三年训练，渐遵纪律，并严禁侵剋额饷，众志思奋。臣年渐老，不乘时努力，虚负上恩。今湖南既定，宜取汉中、兴安，规四川。臣原精选所部步骑五千，独当一路。”上览奏嘉许，下图海。图海议先破栈道、益门镇诸处贼垒，分四道进取；而凉州提督孙思克疏请缓师，得旨切责。乃以十月定师期，良栋将所部出徽县。师进破密树关，遣兵袭黄渚关分敌势，大战，破三桂兵，克徽县。思克出略阳，方次阶州。良栋师自徽县进克略阳，三桂将吴之茂败走。良栋复进取阳平关，徇沔县。进宝出凤县定汉中，良栋与会师宁羌，各奏捷。授良栋勇略将军，仍领宁夏提督。
　　十九年，良栋与进宝分道进次白水坝，三桂兵夹江而阵，江水方涨，不得舟，贼矢石如雨。良栋令於众曰：“视我鞭所向，敢退者斩！”一军皆奋呼。良栋擐甲，骤马乱流而渡，师从之，敌发砲，伤数十人，无回顾者。三桂兵错愕奔溃，逐之过青川，败之石峡沟，再败之青箐山，下龙安府，渡明月江，经绵竹。三桂兵尽溃，所置巡抚张文德及其将汪文元等皆降，遂复成都，盖出师甫十日。上奖良栋功，擢云贵总督，加兵部尚书，仍领将军。良栋念宁夏当有代者，镇兵且不能从征，疏辞总督，上弗许。部议宁夏改设总兵，上即授良栋子廕生弘灿，仍将镇兵从征。
　　时进宝亦克保宁，与建威将军吴丹等徇顺庆、重庆、遵义，皆下。良栋分遣游击冶国用等西徇雅州，复象岭、建昌诸卫。东略叙州，定纳溪、永宁诸县。疏请敕陕西、四川督抚诸臣合筹运饷济军。师自四川分道：一自保宁出永宁，达霑益；一自成都出建昌，达武定。并下云南。上韪其言，谕诸将帅协谋定策。寻议吴丹出永宁，良栋出建昌。吴世璠遣其将胡国柱、夏国相等攻陷永宁，犯泸州、叙州，复聚窥建昌。良栋檄总兵硃衣客将八千人援建昌，硃衣客战不胜，退驻雅州。建昌守兵食尽，弃城走。良栋劾吴丹拥兵不进，致永宁陷贼，并及硃衣客引退状，诏解吴丹将军以授佛尼埒，逮硃衣客下刑部。
　　二十年，良栋率师次朝天关，遣弘灿出马湖绕贼兵后，战凤凰村，再战观音崖。贼据崖，弘灿督兵攀崖袭其后，馘三百，俘八十馀。令总兵李芳述、偏图等逐至黄茅冈，贼分三道拒战，弘灿分兵应之，自旦至暮，大破贼，斩其将沈明、张文祥，国柱等遁走。复泸州、叙州，遂克永宁，徇荣经。良栋与会师夹江，克雅州，进复建昌。渡金沙江，次武定。
　　大将军贝子彰泰统湖广、广西诸路满、汉兵四十万下云南，攻会城，屯城东归化寺，西亘碧鸡关，连营四十里，前临昆明湖，湖中不设兵。世璠收馀众固守，自水道转运，相持数月未下。九月，良栋至军，周视营垒，请於彰泰曰：“我师不速战，相持日久，粮不继，何以自存？”彰泰曰：“皇上豢养满洲兵，岂可轻进委之於敌？且尔兵初来，亦宜体养，何可令其伤损？”良栋不从，率所部夜攻南坝，破垒夺桥，遂薄城。彰泰语良栋：“尔兵攻已瘁，宜暂退，令总督蔡毓荣代守。”良栋曰：“我兵死战所得地，奈何令他人守乎？”於是彰泰令诸军悉进，世璠兵出城，战於桂花寺，诸军皆奋斗，世璠兵大败，乃自杀，馀众以城降。云南平。
　　自三桂镇云南，至世璠覆亡，历年久，子女玉帛充积饶富。城破，诸将争取之，独良栋无所取，戢所部兵丝毫毋敢犯。
　　硃衣客就逮，具疏辨，谓良栋与兵少，又无后应，是以退还。进宝亦疏谓建昌之陷，罪在良栋。良栋复劾硃衣客欺饰狡辨，且谓辨疏出进宝。上以军事急，命俟事平察议。云南既定，召良栋诣京师，进宝亦入觐，谕曰：“当贼据汉中负固，诸将咸谓恢复为难，独良栋首发议进剿，与进宝同取汉中。嗣因意见不相合，遂分道克成都，而进宝亦取保宁。成都不下，保宁未易拔；保宁不下，成都未易守：是二将并有功也。时贼皆入川抗战，我师乘虚自沅州、镇远取贵阳，川中寇复张，已复之疆土几至再陷，则二将不能和衷之所致也。二将不谙大体，私忿攻讦。朕念其功绩并茂，惟欲保全，互讦章奏，皆置不问，但论失援建昌罪。”部议硃衣客论斩，吴丹夺官籍没，良栋夺官。上命硃衣客免死为奴，吴丹夺官，良栋改授銮仪使。
　　二十二年，良栋疏陈战功，请察议，下王大臣等议：良栋失建昌，以功抵罪；止叙从征将士弘灿、芳述、偏图，并加左都督。良栋寻乞病归。二十五年，上念良栋克云南，廉洁守法纪，复将军、总督原衔。二十七年，入觐，复自陈战功，上命还里牒部具奏。二十八年，授拜他喇布勒哈番。
　　三十年，噶尔丹扰边，命西安将军尼雅翰等出防宁夏，以军事谘良栋。三十二年，以宁夏总兵冯德昌赴甘州，命良栋暂领镇兵。良栋劾德昌剋军粮，德昌坐罢。三十三年，命良栋率兵驻土喇御噶尔丹，旋召诣京师。三十四年，良栋复自陈战功为大将军图海、彰泰所抑，并咎大学士明珠蔽功，上责其褊隘，还其疏，仍敕部优叙，授一等精奇尼哈番。良栋原留京师，乞田宅。御史龚翔麟劾良栋骄纵，上原之，赉白金二千，令归里。
　　三十六年，良栋病，尚书马齐自宁夏还，奏状，手诏存问，赐人葠、鹿尾。寻卒，年七十有七。上方征噶尔丹，次榆林，谕曰：“良栋伟男子，著有功绩。性躁心窄，每与人不合，奏事朕前，言语粗率。朕保全功臣，始终优容之，所请无不允。今病卒，宜为其妻子区处，使得安生。”至宁夏，命皇长子允禔临其丧，赐祭葬，谥襄忠。五十九年，上谕群臣，犹举良栋至云南与彰泰议军事，谓决於进战乃得成切。乾隆四十七年，进一等伯，世袭罔替。
　　子弘灿，初以廕生特授宁夏总兵，历川北、真定、黄岩、南赣诸镇。康熙三十八年，授浙江提督，调广东。四十五年，授两广总督。五十五年，入觐，辞还，奏言久处炎海，年事就衰，请移近地自效。寻授兵部尚书。五十六年，诣京师，至武昌，道卒，谥敏恪。
　　弘燮，初授完县知县，再迁天津道。良栋卒，袭一等精奇尼哈番，复授天津道。三迁河南巡抚，调直隶。五十四年，谕奖弘燮抚直隶十年，任事勤劳，旗、民辑睦，盗案稀少，加总督衔。六十一年，卒，谥肃敏。弘燮在官亏库帑，特命弘灿子之垣以郎中署直隶巡抚，责完补。世宗即位，以之垣庸劣，令解任。寻命免追亏项，诏谓念良栋旧勋也。
　　王进宝，字显吾，甘肃靖远人。精骑射。顺治初，从孟乔芳讨定河西回，授守备，隶甘肃总兵张勇标下。十一年，勇调经略右标总兵，南征，进宝从徇湖南。十五年，下贵州，师次十万谿，悬崖千仞，明将李定国遣其将罗大顺扼险屯守。进宝率众攀崖直上，捣其巢，大顺奔溃，以功迁经略右标中营游击。康熙二年，勇还为甘肃提督，进宝亦改授提标左营游击，随军有功，迁参将。厄鲁特蒙古欲得大草滩驻牧，勇用进宝议，持不可。既，城永固，以进宝为副将驻其地。十二年，擢西宁总兵。
　　王辅臣攻陷兰州，勇遣进宝率师讨之。次黄河，夜以革囊结筏自蔡湾渡，破贼皋兰龙尾山，获辅臣将李廷玉。遂东拔安定，复金县。西攻临洮，会大雪，讠冋贼不诫备，袭破之。辅臣使持吴三桂劄招进宝，进宝以闻，加左都督。四月，进攻兰州。辅臣遣兵开壁出战，进宝督兵奋击，自旦至日中，擒斩过半。贼败入壁，为长围困之，断其粮运。六月，辅臣兵造筏黄河，谋潜遁。进宝缘河要之，贼计蹙，其将赵士升出降。
　　其秋，三桂遣其将王屏籓、吴之茂自四川入陕西，为辅臣声援。之茂据西和凤凰山，进宝督兵讨之，初合，我师败绩；夜，之茂兵来袭，进宝以计环攻之，蹙之党家山，大溃，多坠崖死。十五年，擢陕西提督，仍兼领西宁总兵，驻秦州。之茂进据北山，断临洮、巩昌道。进宝与将军佛尼埒分兵赴援，击败之，获其将徐大仁。战罗家堡，再战盐关，屡胜。之茂集溃兵万馀屯铁叶硖、红山堡，筑垒，护以密椿，潜出运刍粮。进宝遣兵破贼牡丹园，获粮械。大将军图海进攻平凉，辅臣引四川叛将谭弘犯通渭。进宝引数十骑入自东峡口，闻将军赫叶战败，寇方张，令诸军伐木曳以行，尘大起，寇骇走，追杀数十里。分兵进攻，复静宁，於是平凉遂下。六月，师次乐门，甫立营，之茂兵来攻，进宝督兵环击，歼其裨将数辈。复与佛尼埒合兵，战屡胜，之茂仅以十馀骑溃走。平原、固原悉定。论功，授二等阿思哈尼哈番。上褒进宝忠义，进一等，授奋威将军，仍兼提督平凉诸军事。
　　十七年，复庆阳，斩其将袁本秀。十八年，图海议取汉中。图海与总兵费雅达自栈道先驱，进宝疏乞令长子用予随征，上授以副将。师进次宝鸡，进宝遣用予击贼红花铺，大败之，克凤、两当二县。复进次武关，令用予将偏师绕出关后，进宝督兵夜斩关入，获其将罗朝兴等。复进夺鸡头关，直趋汉中，屏籓率其众自青石关走广元，进宝遣兵追击，其将杨永祚、孙启耀来降，遂尽复汉中地。时赵良栋亦克略阳，命分道定四川。将军吴丹、鄂克济哈率满洲兵继进，进宝自青石关进次神宣驿，督兵夺朝天关，疾驰进，拔广元。屏籓走保宁。
　　十九年，分兵趋保宁，距城二十里当孔道立营，屏籓以二万人出战，进宝督兵奋击，大破之。追至锦屏山，连拔贼垒，夺浮桥。薄城，守兵贯弓注矢，进宝披襟示之曰：“何不射我？”守兵皆惊愕。用予斩门入，进宝戢诸军毋惊井里，皆曰：“此仁义将军也！”屏籓与其将陈君极缢焉，获之茂与其将张起龙、郭天春等十七人，诛之。分部诸将及次子用宾复昭化，剑州、苍溪、蓬州、广安、合州、西充、岳池诸州县悉定。
　　时良栋已克成都，授云贵总督，移军下云南。诏进宝留镇四川，驻保宁。擢用予松潘总兵。进宝疏称疾乞休，命还固原就医，即令用予护诸军驻保宁。寻改用予固原总兵。良栋檄川、陕诸军从征，进宝疏言所属诸军宜留镇守，请停拨遣，从之。三桂将胡国柱、夏国相等自贵州入四川，谭弘既降复叛，陷建昌。良栋疏劾进宝，进宝言方卧疾，固原、建昌之陷，罪在良栋，诏趣进宝还保宁护诸军。叙功，进三等精奇尼哈番，用予加左都督，授拖沙喇哈番。二十年，三桂将马宝犯叙州，用予击卻之，并复纳溪、江安、仁怀、合江诸县，降其将何德成等，宝窜还云南。上命用予率所部驻永宁。
　　二十一年，云南平，进宝入觐，良栋亦诣京师，命王大臣发还互劾章奏，并宣谕：“二臣功绩并茂，欲矜全保护之；私忿攻讦，不谙大体，皆置不问。”语互详良栋传。赉服物，还镇。二十三年，疾甚乞休，时用予已调太原总兵，命偕太医驰驿视疾。寻移甘肃总兵，俾便奉侍。二十四年，进宝卒，赠太子太保，赐祭葬，谥忠勇。用予袭爵，进二等，寻卒官。乾隆三十三年，命世袭罔替。四十七年，进一等，用宾授侍卫。进宝所部多材武，王万祥尤著。
　　万祥，字瑞宇，会宁人。幼丧父母，依其戚郭氏，从其姓。进宝官游击，应募入伍，屡当军锋。积功至副将。攻兰州，万祥请先取临洮，进宝率兵以夜半至城下。万祥见城有缺，令裨将阎润先登，縋万祥上，数十人从，守者惊觉，发矢石。万祥语众曰：“今欲退无路，惟有猛进！”手刃数人，众继上，遂克临洮。
　　宁夏兵变，军中流言汹汹，万祥告进宝。翌日，阳引兵退，而置伏以待。敌来追，伏起，敌大败。俄，至者益众，万祥中矢，手拔，战益奋，左辅又创，仍力战，敌乃溃奔，克通渭。进宝愤城人通贼，将悉按诛之，万祥谏而止。攻汉中，将二千四百人断敌运道，敌弃寨，屯八角原，复攻之下。土寇起，击斩其渠。拔凤县，分兵取两当。雪夜进攻武关，擒其将刘哈性。战阎王碥，用予陷围中，万祥驰援，伤右股，还固原疗治。进宝为疏请复姓，授定海总兵，调兴化。台湾定，复调台湾，擢福建陆路提督。卒，赠太子少保，谥壮敏。
　　孙思克，字荩臣，汉军正白旗人。父得功，以明游击降太祖，有功，附金玉和传。思克其次子也。初授王府护卫。顺治八年，管牛录额真，并授刑部理事官。十一年，迁甲喇额真。从军，自湖南下贵州、云南，转战有功。康熙二年，擢甘肃总兵，驻凉州。
　　五年，厄鲁特蒙古徙牧大草滩，慰遣之。不受命，战於定羌庙，败去，扬言将分道入边为寇。思克与提督张勇疏请用兵，廷议不可轻启兵衅，令严防边境，抚恤番人。思克乃偕勇修筑边墙，首扁都口西水关，至嘉峪关止，於是厄鲁特蒙古入边牧者皆徙走。思克遍视南山诸险隘，分兵固御，乃益敕军纪，简将才，汰冗卒，覈饷糈，剔蠹蚀，戢兵安民，疆圉敉宁。总督卢崇峻以闻，加右都督。
　　十三年，提督王辅臣以平凉叛应吴三桂，临洮、巩昌皆附，兰州亦陷。总督哈占檄思克赴援，思克率师道阿坝红水芦塘至索桥，结筏渡河，克靖远，附近诸城堡悉下。厄鲁特墨尔根台吉乘隙毁隘，入为寇，副将陈达阵没。思克乃留参将刘选胜等守靖远，率师还凉州，墨尔根台吉引去。高台黄番复入边为寇，攻围暖泉、顺德诸堡。思克率师赴甘州，黄番亦远遁，乃复渡河而东，与勇会师。疏言所部兵自草地往来劳苦，乞恩加犒赏，上特许之。
　　思克会勇围巩昌，时大将军贝勒洞鄂攻秦州未下，三桂遣兵自四川至，营南山上，势方张。檄思克率二千人自巩昌赴援，壁州西，与相持。辅臣将陈万策等诣思克降，巴三纲遁走，遂克秦州。南山寇溃窜，思克与将军佛尼埒等追击，败之阎关，复礼县；复败之西和，夺门入，斩所置吏，清水、伏羌诸县皆下。复还军巩昌，遣万策等入城谕辅臣将陈可等，以巩昌十七州县降。河东悉定。
　　乃会攻平凉，思克率师出静宁，击败辅臣将李国樑，斩级五百，获裨将三，复其城。进次华亭，辅臣将高鼎率裨将二十八、兵千馀，迎降。遂至平凉，与贝勒洞鄂师会。城兵出战，思克徒步督所部当贼，战南山，战城北，八战辄胜。又为九覆，败贼南郭外。贼阻我军掘壕，思克挥兵急击，贼退复逼者三，皆败去。攻泾州白起寨，挥兵先登，克寨，获辅臣将李茂。又败之甲子峪，败之马营子、麻布岭，洞鄂上其功。十五年，图海代洞鄂督师，至城北虎山墩度形势，并侦通固原道。贼伏兵万馀猝起，思克急击之，逐北十馀里，被巨创。辅臣乞降，思克还凉州。诏褒思克功，擢凉州提督，授世职一等阿达哈哈番。思克疏谢，因言：“虎山墩之战，贼斫臣右臂，伤筋骨。今已成残疾，乞解任回旗。”温旨慰留。十六年，叙功，进三等阿思哈尼哈番。噶尔丹为乱，诸蒙古徙入边扰民，思克与勇遣兵驱之，乃去。
　　十八年，上敕图海合诸军下四川，定四道进兵，思克与将军毕力克图出略阳。会京师地震，诏内外大臣陈所见。思克疏言：“汉中、兴安山岭纡险，贼划断要隘，师未能直入。绿旗兵不尽强壮，马又多羸瘦，满洲兵亦无多。若各路调取，又恐地偪番夷，秋高马肥，乘机思逞。秦地多山，土不生秔稻，采买麦豆，用民负载驮运，餽运维艰。诸军闻京师地震，倾坏房屋，压毙人口，各有内顾忧。不若今秋暂缓出师，选强壮，饲战马，俟来春再议进兵。”上命学士拉隆礼至凉州宣谕诘责，思克引罪。与毕力克图率师攻阶州，进克文成、沔诸县。上命思克还凉州。寻以总督哈占奏，移驻庄浪。二十年，庆阳民耿飞纠番酋达尔嘉济农等为乱，犯河州，思克与勇遣兵讨平之。二十二年，追论请缓师罪，罢提督，夺世职，仍留总兵。二十三年，复授甘肃提督。
　　二十九年，学士达瑚、郎中桑格使西域归，至嘉峪关外，为西海阿奇罗卜藏所劫。思克遣游击硃应祥诱质其宰桑，达瑚等乃得返。又遣副将潘育龙、游击韩成率师讨之，斩四百馀级，阿奇罗卜藏败走。复使诘责西海诸台吉，诸台吉惧，籍阿奇罗卜藏家偿所掠。思克疏请免穷治，上嘉思克筹画合宜，如其请。
　　三十年，疏言：“噶尔丹巢穴距边三十馀程，其从子策妄阿喇布坦在西套住牧。虽叔侄为仇，虑其复合，侵掠西海，道必经嘉峪关外。今设副将，威望未尊，兵不盈千，不足资控御。请设总兵一、兵三千，以固边圉。甘肃地瘠民贫，布种收穫，与腹地迥别。纵遇丰年，输将国赋，仅赡八口，并无盖藏。兵马粮料，不敷供支。宜於河西要地，屯积粮草。本地无粮可买，輓运又恐劳民。请开事例，捐纳加级、纪录、职监。俟边储稍充，即行停止。”三十一年，加太子少保，予世职拜他喇布勒哈番。疏乞休，复慰留。加振武将军。
　　三十二年，噶尔丹为乱，命内大臣郎岱率禁旅出驻宁夏，以思克为参赞。三十五年，上亲征，大将军费扬古当西路，思克率师出宁夏，与会於翁金。上驻跸克鲁伦河，噶尔丹遁去，费扬古督兵邀击，战於昭莫多。思克将绿旗兵居中，与诸军并力奋战，大破之，逐北三十馀里，噶尔丹引数骑走。诏褒谕，召诣京师，命侍卫迎劳，御制诗，书箑以赐。入对暢春园，赐绥怀堂额及端罩、四团龙补服、孔雀翎、衣冠、鞍马，并赉从入京师官兵粮料。命驻肃州，诇噶尔丹踪迹。三十七年，叙功，加拖沙喇哈番。三十九年，以病乞休，遣医往视，仍命留任养疴。寻卒，赠太子太保，赐祭葬，谥襄武。丧还京师，命皇长子允禔临奠。
　　思克镇边久，威惠孚洽。丧还自甘州，至潼关，凡道所经，军民号泣相送。上闻状，叹曰：“使思克平昔居官不善，何以得此？”进世职一等阿思哈尼哈番兼拖沙喇哈番。乾隆四年，定封一等男。三十二年，命世袭罔替。曾孙庆成，自有传。
　　马进良，甘肃西宁人。初入伍，隶思克军。从攻平凉，辅臣拒战，贼斫思克手。进良闻之，曰：“斫我总兵手，我必杀之！”乃入贼阵，逐斫思克手者杀之，身被数创。叙功，累迁游击。思克请补中军参将，格部议，上特允之。复再迁，授古北口总兵。上征噶尔丹，命将千五百人从。擢直隶提督，谕奖饬营伍，训练严明。中军参将缺，上特授其子龙。寻以老乞休。卒，赐祭葬，谥襄毅。
　　论曰：世称河西四将，以勇为冠，忠勇笃诚，识拔裨佐，同时至专阃，奉指挥维谨。高宗许为古名将，允哉！良栋、进宝，转战定四川，进宝实首功，乃忼爽多所忤，圣祖力全之，始以功名终。进宝亦与良栋龃，不令并下云南，怏怏称疾，命其子代将。思克请缓师，虽不得与良栋、进宝同功，仍俾坐镇，皆圣祖驭将之略也。思克战功微不逮，而惓惓爱民，可谓知本矣。

　　列传四十三
　　蔡毓荣哈占杭爱鄂善华善董卫国佟国正周有德张德地
　　伊辟王继文
　　蔡毓荣，字仁庵，汉军正白旗人。父士英，初籍锦州。从祖大寿来降，授世职牛录章京。从转战有功。顺治间，累迁至右副都御使。出为江西巡抚，疏陈兵后荒芜，请除荒田赋额十万八千五百四十顷有奇；又以瑞、袁二府科粮偏重，疏请蠲瑞属浮粮九万九千馀石，定袁属赋额自一斗六升七八合减至九升三合：皆得请。又疏论铜塘封禁山不宜开采，咸为民所颂。寻改漕运总督，加兵部尚书，以疾告归。十三年，卒，谥襄敏。
　　毓荣，其次子也。初授佐领，兼刑部郎中。寻授御史，兼参领，迁秘书院学士。康熙初，授侍郎，历刑、吏二部。九年，授四川湖广总督，驻荆州。累疏言：“四川民少田荒，请广招开垦。招民三百户，予议叙，垦田五年，起科”；“四川冲要营员用沿边例题补”；“移驻官兵子弟得入籍应试”。并下部议行。
　　十二年，吴三桂反，毓荣遣沅州总兵崔世禄率兵入贵州，夷陵总兵徐治都、永州总兵李芝兰继进，上命速遣提督桑额守沅州。寻授顺承郡王勒尔锦为大将军，率八旗兵讨三桂，驻荆州，谕毓荣督饷。十三年，分设四川总督，命毓荣专督湖广，以招民垦荒功，加兵部尚书。三桂破沅州，世禄降。常德、澧州、长沙、岳州相继陷。部议毓荣当夺官，命留任。寻居父丧，命在任守制，督绿旗兵进剿。毓荣令副将胡士英等分防江口。叛将杨来嘉据南漳，屡出掠，令襄阳总兵刘成龙御之，战屡胜。广西提督马雄降三桂，腾书两广总督金光祖，言毓荣将率绿营兵赴岳州降三桂。光祖密使告毓荣，毓荣以闻，请解任，命殚心供职，毋以反间引嫌。
　　十四年，勒尔锦请增绿旗兵援、剿二营，领以两副将，命毓荣统辖。十七年，毓荣督造战舰成，率绿旗兵五千，从大将军贝勒尚善进攻岳州，与讨逆将军鄂纳等以舟八百馀入洞庭湖，击三桂兵，大败之，发砲沈其舟，歼寇甚众。遣将舣君山，载土伐木塞诸港。分兵屯三眼桥、七里山，绝寇转粮道。寇犯我粮艘，夹击，复大败之，斩级千馀。会三桂死，其孙世璠以丧还。师克岳州，进定长沙、衡州。十八年，疏言：“湖南境惟辰州尚为三桂守。枫木岭、神龙冈两道皆险隘。我师疲顿，当小休。俟粮草克继，会师进攻。”上命给事中摩罗、郎中伊尔格图传谕曰：“贼败遁负险，宜用绿旗步兵。毓荣所属官兵强壮，不难攻取险隘，剿除馀寇。其具方略以闻。”毓荣疏请专责一人，总统诸路绿旗兵水陆并进，上即授毓荣绥远将军，赐敕，总统绿旗兵，总督董卫国、周有德、提督赵赖等并受节制。十九年，督兵分道出枫木岭、辰龙关，水师并进，克辰州，再进克沅州，并复泸溪、溆浦、麻阳诸县。
　　大将军贝子彰泰与会师，自沅州入贵州境。彰泰疏言绿旗兵已与满洲兵会，若各自调遣，虑未能合力奏功。上命毓荣军机关白大将军。寻与卫国督兵克镇远、思南。世璠将夏国相等以二万人屯平远西南山，分兵据江西坡，坡天险，国相为象阵。我师迫险攻象阵，不能克，毓荣以红旗督战，众奔不可止，师败绩。越二日复战，鼓众奋进，国相弃险走，遂克贵阳。二十年，从彰泰下云南，次曲靖。会师进薄会城，屯归化寺，夺重关及太平桥。世璠将余从龙等出降，诇知其虚实。赵良栋师至，趣进攻，毓荣军大东门。世璠自杀，城下。云南平。毓荣还任湖广总督。
　　二十一年，调云贵总督。累疏区画善后诸事：“一曰蠲荒赋。云南陷寇八载，按亩加粮。驱之锋镝，地旷丁稀，无徵地丁。额赋应予蠲除，招徠开垦。二曰制土夷。前此土目世职，不过宣慰，三桂滥加至将军、总兵。初投诚，权用伪衔给劄，今当改给土职。旧为三桂夺职者，察明予袭。三曰靖逋逃。三桂旧部奉裁，徵兵散失。八旗仆从，兔脱鼠窜。宜厚自首赏，重惩窝隐。所获逃人，量从末减，庶闻风自归。四曰理财源。云南赋税不足供兵食。地产五金，令民开采，官总其税。省会及禄丰、蒙自、大理设炉铸钱。故明沐氏庄田及入官叛产，均令变价，以裕钱本。田仍如例纳赋，兵弁馀丁，垦荒起科，编入里甲，俾赋有馀而饷可节。五曰酌安插。逆属尝随伍，当遣发极边。若仅受伪衔，并未助逆，宜免迁徙。六曰收军仗。私造军器，应坐谋叛论罪。土司藏刀枪，民以铅硝、硫黄贸易，皆严禁。七曰劝捐输。云南民鲜盖藏，偶有灾祲，无从告籴。请暂开捐监事例。八曰弭野盗。鲁魁在万山中，初为新习阿蒙土人所据，啸聚为盗。内通新平、开化、元江、易门，外接车里、孟艮、镇元、猛缅。三桂授以伪职，今虽改授土司。仍宜厚集土练，分驻隘口，防侵轶为患。九曰敦实政。兵后整理抚绥，其要在垦荒芜，广树蓄，裕积贮，兴教化，严保甲，通商贾，崇节俭，蠲杂派，恤无告，止滥差。州县吏即以此十事为殿最。十曰举废坠。各府州县学宫，自三桂煽乱，悉皆颓坏。今宜倡率修复。通省税粮，既有成额，宜均本折定，留运驿站，酌加工食，俾民间永无派累。”疏入，廷臣议行。别疏言：“督标旧额兵四千，请增千为五营。吴三桂设十镇，今改为六。在迤西者：曰鹤丽、曰永顺、曰楚姚蒙景，在迤东者：曰开化、曰临元澂江、曰曲寻武霑。”“中甸旧辖丽江土府，三桂割畀蒙、番互市。今互市已停，蒙、番所设喇嘛营官未撤，宜令土知府木尧仍归其地。”
　　初，师自贵州下云南，毓荣劾董卫国不听调度，上命俟事平再议。二十二年，部议卫国未尝违误，且有复镇远功，请免议，上责毓荣妒功诬奏，下部议，削五级。二十五年，授总督仓场侍郎，改兵部。领侍卫内大臣佟国维等疏言侍卫纳尔泰自陈前使云南，毓荣令其子琳餽以银九百；内务府又发毓荣入云南以三桂女孙为妾，并徇纵逆党状：下刑部，鞫实，拟斩，籍没，命免死，与琳并戍黑龙江。赦还。三十八年，卒。
　　哈占，伊尔根觉罗氏，满洲正蓝旗人。自官学生授鸿胪寺赞礼郎，累迁兵部督捕理事官。康熙八年，授秘书院学士。十一年，擢兵部侍郎。
　　十二年，授陕西总督。甫到官，吴三桂反，四川提督郑蛟麟、总兵吴之茂等叛应之，与三桂将王屏籓谋寇陕西。上授都统赫业安西将军，会西安将军瓦尔喀讨之，命哈占与巡抚杭爱督饷，并敕与提督张勇、王辅臣修边备，辑军民。十三年，复命尚书莫洛经略陕西，敕凡事谘哈占乃行。哈占以汉中、广元山迳险峻，疏请造船略阳速粮运。寻又命贝勒董额为定西大将军，护诸将出秦州，徇四川。寇劫略阳粮艘，上命四川总督周有德督川境转饷。哈占疏请令山西协助，上以山西道远多劳费，发帑十五万，使在西安采运；并谕宜稍增其直，俾民乐输送。会辅臣叛，莫洛遇害。董额以饷不继，自汉中引还西安。
　　十四年，诏哈占分兵防兰州，哈占疏言西安兵少不宜分遣。上命云贵总督鄂善率师驻兴安、汉中，既又命守延安，哈占迭奏请留西安不遣。时辅臣据平凉，同州游击李师膺叛，戕韩城知县翟世琪，胁神道岭营卒，合蒲城土寇陷延安。固原道陈彭、定边副将硃龙皆以城叛。辅臣分兵四出，陷旁近诸州县，遂破兰州，巡抚华善走凉州。遣将逐贼邠州、淳化、三水、长武、汉阴、石泉、甘泉、宝鸡诸处，战辄胜。董额师克秦州，总兵王进宝亦复兰州。定边、延安皆下。上趣董额督兵合攻平凉。哈占闻兴安游击王可成叛，移潼关绿旗兵守商州，移西安满洲兵守潼关。俄闻兴安叛兵已破商州旧县关，逼西安，疏请敕董额分兵赴援。上责哈占曰：“辅臣初叛，朕以兰州近边要地，令哈占发兵镇守。哈占以西安兵少不遣，兰州遂陷。又以延安居要冲，命鄂善屯守，哈占留之西安，延安复陷。哈占但知有西安，重兵自卫，贻误非小！”别敕董额急攻平凉，仍遣将军吴丹率师自太原移驻潼关，员外郎拉笃祜率榆林蒙古兵益西安。十五年，大学士图海代董额为大将军，围平凉，辅臣降。哈占疏请安辑降众，设置官吏。事皆下部议行。
　　十九年，将军赵良栋克成都，王进宝克保宁，郡县以次底定。哈占疏言军饷自西安运保宁，应令四川接运。上以四川初定，未能任转饷，命自略阳水道运叙州。寻敕哈占率师赴保宁，规复云南。哈占复疏请命四川督饷，户部侍郎赵璟、金鼐疏言陕西转饷入四川，四川吏不之恤，道远民滋困。
　　尚书宋德宜言陕西、四川宜以一总督董理，庶两省民劳逸得平，乃改设川陕总督，以命哈占。哈占师次保宁，时叛将谭弘、彭时亨四出劫掠为民害，上命速剿定，进攻云南。哈占遣总兵高孟击时亨，败贼南溪罗石桥，复营山、渠二县。二十年，镇南将军噶尔汉收忠、万、开、建始、云阳、梁山诸州县。弘走死。孟逐时亨，亦复广安、达、大竹、东乡诸州县。时亨势蹙，降。敕哈占率师赴叙州，会建昌、永宁两路兵进征。哈占师发永宁，追击三桂将马进宝，入贵州。次毕节，进宝降。复进次威宁。大将军贝子彰泰疏言云南已合围，师足用，兵多粮少，宜令哈占还四川。哈占复进次曲靖，闻命引还。寻以破时亨功，加兵部尚书衔。弘将牟一乾、一举诣遵义降，分驻巴县、涪州。哈占疏请移陕西，懦者归农，强者入伍，上从之。二十二年，授兵部尚书。二十四年，调礼部。以疾乞休，上疏自述在军时积劳成病。上以哈占未尝立功，斥其妄，命仍殚力供职自赎。二十五年，卒。
　　杭爱，章佳氏，满洲镶白旗人。父古尔嘉珲，顺治初为国子监祭酒。杭爱初授笔帖式，累迁吏部郎中。康熙十一年，超授山西布政使。谕曰：“朕知汝才能，外省事重，籓司职掌最要。其克尽忠诚，毋负简任！”十二年，擢陕西巡抚。军兴，命督饷。十九年，调四川。叛将谭弘据万县为乱，命杭爱慰抚夔州诸路。二十年，建昌土司安泰宁谋乱，敕与将军王进宝招之来降。哈占师进次永宁，命杭爱督趣输运。自三桂乱，四川悉陷，民多流亡，兵占耕民田不纳赋。杭爱疏请清釐，又乞蠲罗森妄报垦荒升科田四百馀亩，上特允之。二十二年，卒，谥勤襄。
　　鄂善，纳喇氏，满洲镶黄旗人。初自侍卫授秘书院学士，迁副都御史。康熙九年，授陕西巡抚。十一年，擢山西陕西总督，寻改专督陕西。十二年，调云南，以哈占代。三桂反，诏鄂善留湖广。十三年，改兼督云、贵，命从师进征。三桂陷湖南郡县，吏议镌五级，命留任。王辅臣叛，命与副都统穆舒浑率师自襄阳移守兴安、汉中。十四年，次西安，哈占疏留助守。上复命移守榆林、延安，哈占再疏留不遣。及毕力克图击辅臣，复延安，鄂善乃遵上指移驻，招抚流民，分守栈道，寇来犯，击之退。授甘肃巡抚。十七年，坐失察布政使伊图蚀帑、清水知县佟国佐苛敛，部议当夺官，命留任。十八年，以计典罢。寻卒。
　　华善，亦伊尔根觉罗氏，满洲镶黄旗人。初授笔帖式，累迁刑部郎中。顺治十三年，从大将军伊尔德克舟山，累进世职拜他喇布勒哈番兼拖沙喇哈番。康熙初，累迁弘文院学士。九年，授甘肃巡抚，疏请免逃荒额赋。西和、礼县大疫，华善发帑治赈，并以春耕期迫，令市耕牛、具籽种，事竟乃疏闻，部议以违例当责偿，上命宽之。辅臣反，攻兰州，游击董正己叛应之，布政使成额降寇，华善与按察使伊图走永昌，疏请假提督张勇便宜讨辅臣，与勇及王进宝、陈福、孙思克分道进兵，规复兰州。华善与勇督兵赴临洮，遣将收河、洮二州，复督兵攻巩昌，克之，会进宝亦克兰州，谕嘉劳。十五年，疏请免临洮、巩昌二府逋赋。寻卒於官。
　　董卫国，汉军正白旗人。初授佐领，累官秘书院学士。顺治十八年，擢山西巡抚。康熙四年，加工部尚书衔。十三年，改兵部尚书衔。
　　吴三桂反，陷长沙，卫国疏请发兵备袁州、吉安，上命副都统根特自兗州移兵赴援。耿精忠亦反，侵宁都、广昌、南丰诸府县，饶州参将程凤、广信副将柯升叛应之，构土寇破都昌，窥南康。卫国密疏闻，上命定南将军希尔根会卫国剿御。精忠兵逼袁州，山民棚居与相结，谓之“棚寇”。卫国请设袁临总兵，荐副将赵应奎有胆略堪任，上从之。南瑞总兵杨富谋叛，卫国廉得实，寘之法，并歼其党，上嘉之。寻改设江西总督，以命卫国。精忠兵及棚寇分犯新昌、上高，卫国遣诸将佟国栋、赵登举、张射光赴援，大破贼，斩其渠左宗榜。十四年，与希尔根等招降泰和、龙泉、永新、庐陵诸县。参赞桑额自上高克新昌，被檄引去；寇抵隙复入，城并陷，遣其徒遏广信粮道。卫国请督兵进剿，大将军简亲王喇布驻师南昌，疏留之。十五年，遣诸将吴友明逐寇瑞州，复上高、新昌。复遣援靖安，诸将许盛、杨以松克泰和、定南。十六年，以土寇杨玉泰窃据宜黄、乐安、崇仁山谷中，发兵讨之。崇仁寇蔡仕伯、宜黄寇沈凤祥等出降。破贼於大岭，克乐安，玉泰亦降。
　　湖南平江及铜鼓营寇起，卫国留提督赵赖守乐安，移兵入湖南，简亲王檄发卫国标下兵悉赴乐安。卫国疏闻，且言省城驻满洲兵不过二百，虑不足守御，乞赐罢斥，上严旨诘简亲王，并谕此后徵发当谘卫国。卫国遣兵徇建昌，定泸溪，自将出芳塘，别遣诸将出黄冈口，遂克铜鼓营。平江乃定。
　　未几，精忠将韩大任侵宁都，时简亲王出驻吉安，卫国请与会师合剿，上命绿营兵听便宜调遣。十七年，巡抚佟国正遣将破大任。精忠将郭应辅等分屯万安、泰和诸县，卫国督兵进击，斩四万馀，降者亦四万六千有奇。
　　吴三桂犯永兴，薄吉安，上命卫国守铜鼓营。三桂既死，其将据岳州、长沙，师围之未下。卫国请自铜鼓营督兵援剿，上嘉许，并授以方略。未几，岳州、长沙皆下。十八年，命会大将军安亲王岳乐谋进取，遂合军出衡州、宝庆，破贼紫阳河、双井铺，克武冈。给事中李宗孔劾卫国为总督不治事，失民心，廷议夺官，上宽之。十九年，破鸭婆、黄茅诸隘，攻靖州。与都统穆占会师逐吴世璠将吴应麟等，克沅州。进薄镇远，力战夺石港口，抵大岩门。世璠将张足法悉众迎战，卫国亲督兵奋击，大破之。足法夜遁，逐之至油闸关而还，遂克镇远。贵州既定，大将军贝子彰泰下云南，留卫国守贵阳。二十年，云南平，命还任。
　　二十一年，调湖广总督。卫国初自湖南入贵州，蔡毓荣以不听调度论劾。事平，下廷议，上右卫国谴毓荣。御史蒋伊又论卫国纵兵俘掠，江西总督于成龙为疏辩。卫国朝京师，濒行，谕曰：“尔在外二十馀年，民情宜悉知。前此方用兵，不免扰民。今天下承平，当思休养，兴革利病，务在实行。朕知尔有劳，毋畏人言，勉图后效。”月馀，卒，赐祭葬。
　　佟国正，佟佳氏，汉军正黄旗人。自拔贡生授江南无为知州，累迁安徽按察使。康熙十三年，迁江西布政使。卫国改总督，白色纯代为巡抚。十四年，色纯卒，大将军安亲王岳乐奏国正得民心，擢巡抚。十五年，命出驻赣州。叛将严自明等偪南康，国正遣许盛等赴援，破贼库镇铺，破其垒十七，逐北七十馀里。自明等走南安，又遣别将黄士标、王割耳等犯信丰，国正遣杨以松及诸将周球等分三道击之，士标等走南雄。盛进克上犹，球进克龙泉。国正闻师定漳州，遣球及诸将刘体君等出间道援剿。十六年，破贼五里排，会里、瑞金、崇义以次下。韩大任自宁都败窜万安，国正遣兵四出断道，并绝粮运；令以松等追击，战鸕鹚寨，战老虎洞，屡败之。大任走汀州，降。江西平。叙功，累进兵部尚书衔。十八年，左副都御史杨雍建疏论国正莅任数载，治绩无闻。京察循例自陈，降二级调用。四十七年，卒於家。
　　周有德，字彝初，汉军镶红旗人。顺治二年，自贡生授弘文院编修。五年，从英亲王阿济格讨叛将姜瓖，还，迁侍读。康熙元年，迁国史院侍读学士，寻擢弘文院学士。
　　二年，授山东巡抚。三年，以获逃人加工部侍郎衔。迭疏请宽登、莱、青三府海禁，俾居民得捕鱼资生；请以历城明季籓府地视民田科赋；请复孤贫口粮；请以德州驻防兵旧给民地五百馀顷仍还之民，驻防兵视陕西、浙江例支月粮；请蠲逋赋六十馀万，暨察出逃亡荒芜虚增田额户口凡四十万有奇，悉予免除。四年，济南、兗州、东昌、青州四府旱灾，请加赈恤；登州、莱州二府歉收，请免本年额赋；皆下部议行。
　　六年，擢两广总督。七年，上遣都统特锦等会勘广东沿海边界，设兵防汛，俾民复业。有德疏言：“界外民苦失业，闻许仍归旧地，踊跃欢呼。第海滨辽阔，使待勘界既明，始议安插，尚需时日，穷民迫不及待。请令州县官按迁户版籍给还故业。”得旨允行。是冬，遭父丧，平南王尚可喜疏言沿海兵民，方赖经营安辑，请命在任守制。凡三年而事定。九年，疏请还京师治丧，许之。
　　十年，旱，求言，编修陈志纪疏言：“上忧勤惕厉，而尝为督抚诸大臣方营第宅，蓄倡优，近在辇毂下，不守法度，何以责远方大吏廉节？”上命指实，覆疏举郎廷佐、张长庚、苗澄，祖泽溥、张朝璘、许世昌并及有德，下部严察，有德坐居丧营造，又於志纪覆疏未入时，嘱讬毋及其名，夺官，追缴诰命。
　　吴三桂反，十三年，起授四川总督。三桂将吴之茂、彭时亨等犯广元，有德与副都统科尔宽分道击败之，阵斩裨将徐应昌等。上命经略尚书莫洛自陕西入四川，敕有德与巡抚张德地固守广元诸路，并督军饷。三桂将何德成等自昭化攻二郎关，谋夺我师储峙，有德遣兵击德成，走还昭化，复犯广元；有德与科尔宽等复击败之，逐北三十馀里。时亨屯七盘、朝天诸关，劫略阳粮艘，广元饷不给。寇窥阳平，将军席卜臣屯蟠龙山为所劫，断我师饷道，上命有德固守阳平诸路。
　　王辅臣叛，十四年，上命大将军贝勒董额讨之，以有德参赞军务，命督诸军协击。董额克秦州，有德乞还诰命，吏部持非例，上特许之。十五年，从大将军大学士图海攻平凉，辅臣降。图海疏令有德还驻西安。之茂等尚驻秦岭，十七年，与副都统觉和讬督兵击之，降其裨将王世祜等。
　　十八年，调云贵总督。师克汉中，上谕责“有德、德地等前驻广元督饷迟误，致数年来逆贼逋诛，兵民苦累。今大兵前进，督抚诸臣有误饷运，以军法从事。”王大臣议师自湖广进征云、贵，绿旗兵当有统帅，以湖广总督蔡毓荣及有德名上，上以命毓荣，令有德受节制。有德寻疾作，留驻常德。十九年，卒。
　　张德地，初名刘格，汉军镶蓝旗人。初以通晓国书，在户部学习。顺治九年，授宗人府主事，累迁户部督捕理事官。康熙元年，擢顺天府尹。二年，授四川巡抚。疏言：“四川自张献忠乱后，地旷人稀，请招民承垦。文武吏招民百户、垦田十顷以上，予迁转。”下部议行。累加工部尚书衔。十年，武生刘琯等讦德地主武乡试得贿鬻武举，遣副都御史阿范等按治，德地坐斩，命免死夺官。德地叩阍称枉，下部覆议，以事无据，复官。十三年，复授四川巡抚。时亨犯广元，德地与有德督兵御之。十四年，王辅臣叛，命协守西安，寻又命出驻延安。广元之役，有德劾德地弃城走，夺官。二十二年，卒。
　　伊辟，字卢源，山东新城人。顺治五年，举乡试第一。十二年，成进士，改庶吉士。十三年，授御史。十四年，巡按山西，捕长治乱民勒化龙，穷治其党与。十六年，还，掌京畿道，擢通政司参议。累迁大理寺卿。
　　康熙十九年，授云南巡抚。时吴世璠未平，师自广西、贵州、四川分道入，辟督饷。围会城未下，同知刘昆不屈於三桂，为所絷，至是始脱出。辟从谘策，昆曰：“公用人宽，降人予原职。今安宁、晋宁、昆阳、呈贡诸县令悉降人，昆池舟楫往来无禁。岂有父兄被围而子弟不为转输者？”辟为罢诸降人，寇饷渐断。师久次，虑饷不继。辟疏请贵州、广西二路协济银米，上以二路道险山多，转运不便，遣户部郎中明额礼、萨木哈诣军酌议采买。军中或议取食民间，布政使王继文持不可，曰：“现粮支三日，昆阳、宜良寇遗粮，方具资庀役运诣军前。两广随军饷银十万在曲靖，当请於总督金光祖，乞相假。过三日饷不继，请正继文军法。”辟言於大将军贝子彰泰，用其议。不三日，银粟皆至，民以得安，饷亦无阙。辟疏言：“云南地处天末，当得重臣弹压。元镇以亲王，明则黔国公任留守。王师计日荡平，臣自镇远至云南，途次闻士民语，佥谓大将军贝子彰泰、内大臣额驸华善所过不扰，请特简一人镇守。”章下所司。辟旋病作，遗疏荐继文自代。卒，赐祭葬。
　　继文，字在燕，汉军镶黄旗人。自官学生授弘文院编修，迁兵部督捕副理事官。顺治十二年，考选御史，巡按陕西。初受事，即疏劾布政使黄纪、兴屯道白士麟贪污不法，夺官逮治。十四年，还京师，都察院列上继文在官劾文武吏四十馀，督开荒田七千顷有奇，招徠流移民五千八百馀，察出虚冒钱粮七千七百有奇，实心任事，允为称职。迁户部郎中。十八年，授江西饶九南道。康熙三年，调浙江宁绍台道。六年，缺裁。
　　十三年，师讨吴三桂，命以候补道从左都御史多诺等如荆州督饷，用继文策度地建仓，分餽东西二路军及水师。旋授云南布政使，从师进征。二十年，代辟为巡抚，佐将军赵良栋攻克会城，云南遂定。二十一年，与总督蔡毓荣疏言：“会城东南旧有金汁河，引盘龙江水入昆明池，旧存坝闸涵洞，积水溉田。世璠毁为壕堑，令官吏捐资修治。”下部议，捐银百，纪录一次。二十五年，以忧归。二十八年，复授巡抚，疏言：“黑井盐课，三桂月增课银二千两，请豁除。屯田科赋十倍於民田，重为民累，请分别改视民田起科。”三十年，疏言：“土司奏销迟误，例无处分，请比照流官计俸罚米，移贮附近常平仓备荒赈。”皆议行。
　　三十三年，擢云贵总督。三十七年，讨平鲁魁山寇，釐定汛界，驻兵防守。又疏议收水西宣慰使地，改属大定、平远、黔西三州流官管辖，均如所请。是岁冬，朝京师，以老病乞致仕。寻命修理子牙河工。赐御书榜曰“烟霞耆旧”。四十年，加兵部尚书衔。四十二年，卒，赐祭葬。子用霖，官山东布政使。
　　论曰：毓荣统绿旗兵下云南，廉清不逮赵良栋，战绩与相亚。哈占镇陕西，卫国定江西，有德略四川，督饷治军，其於戡乱皆与有功。云南既下，抚绥安集之绩，毓荣开之，继文成之，自是西南遂底於平矣。

　　列传四十四
　　赵国祚许贞周球徐治都胡世英唐希顺李麟
　　赵应奎赵赖李芳述陈世凯许占魁
　　赵国祚，汉军镶红旗人。父一鹤，太祖时来归。天聪间，授三等甲喇章京。国祚其次子也。初授牛录额真，屯田义州。从征黑龙江。取前屯卫、中后所。顺治初，从征江南，克扬州、嘉兴、江阴，皆有功。世职自半个前程累进二等阿达哈哈番。历官自甲喇额真累迁镶白旗汉军固山额真。
　　十三年，加平南将军，驻师温州。十五年，授浙江总督。郑成功犯温州，国祚督兵击卻之，得舟九十馀。成功又犯宁波，副都统夏景梅、总兵常进功等督兵击卻之，奏捷，上以成功自引退，疏语铺张，饬毋蹈明末行间陋习，罔上冒功。成功旋大举犯江宁，督兵防御，事定，部议国祚等玩寇，当夺官，诏改俸。国祚督浙江四年，颇尽心民事。岁饥，米值昂，发帑平粜，并移檄邻省毋遏粜，民以是德之。十八年，调山东，复调山西。康熙元年，甄别各直省督抚，国祚以功不掩过，解任。
　　吴三桂反，十三年，起国祚江西提督，驻九江。三桂兵入江西境，命移驻南昌。耿精忠应三桂，亦遣兵犯江西，陷广信、建昌。国祚与将军希尔根、哈尔哈齐督兵赴援，精忠将易明自建昌以万馀人迎战。师分道纵击，破贼，逐北七十馀里，克抚州。明复以万馀人来攻，国祚与前锋统领沙纳哈、署护军统领瓦岱等奋击破之，斩四千馀级。十四年，大将军安亲王岳乐请以国祚随征，报可。十五年，师进攻长沙，三桂兵来犯，国祚击之败走。寻命移驻茶陵。十八年，长沙下，从安亲王攻宝庆。世璠将吴国贵据武冈，国祚与建义将军林兴珠督兵力战，砲殪国贵，克武冈。国祚以创发乞休。二十七年，卒，年八十，赐祭葬，谥敏壮。子月袭职，自广东驻防协领累迁至正红旗汉军都统。
　　许贞，字荩臣，福建海澄人。初为郑氏将。康熙三年，率所部至漳州降，授左都督，驻九江。寻移赣县，以荒地畀降兵屯垦，号“屯垦都督”。
　　十三年，耿精忠反，遣其将贾振鲁、曾若千犯赣州，陷石城，围宁都。广信、建昌诸山寇应之，州县多残破。贞选所部得健卒四百，会游击周球赴援，败贼於黄地，斩级千馀，获甲帜、砲械无算，遂解宁都围，复石城。未几，贼犯兴国，贞驰剿，多斩获。进攻雩都、瑞金，战天华山、李芬江、长乐里，屡破贼，克桥头、五仙、白奇、田产、江头、上龙、宝石诸寨，降贼万馀，出难民三万有奇。巡抚白色纯上其功，诏嘉许，加太子少保。总督董卫国请增置抚建广总兵驻建昌，即以命贞。贞督兵复宜黄、崇仁、乐安诸县。精忠使诱贞，贞不发书，械其使以闻，予世职拖沙喇哈番。
　　时大将军安亲王岳乐驻建昌，精忠遣其将耿继善、杨玉太、李懋珠等分屯城外麻姑、二圣诸山，岳乐忧之，贞曰：“贼虽多，易与，请先破一砦。”即夕驰攻萧家坪，破一砦。岳乐乃督兵自吉安进攻长沙，留满洲兵五百俾贞守建昌。贞所部仅二千，贼诇守兵寡，攻城，分屯城东南从姑山，贞自将锐卒攻之，直上破垒，贼引卻。麻姑山最峻，贼数万人屯其上，环山立寨。贞休兵数月，时就山麓操演，贼易之，不为备。十五年，春水发，溪涧皆可舟，贼寨隔水为浮桥相属。贞复引兵操山麓，出不意，督兵直上突贼垒，别将舟载薪焚浮桥，一日破六十馀砦，斩其将揭重信等，其众歼焉。
　　继善屯二圣山，馀众分屯沙坪、红门、梓木岭。贞复休兵数月，当暑，督兵出攻，肉薄，陟崖，大破贼。继善弃砦走入杉关，师从之，进克金谿、南丰。复进克广昌，攻泸溪。泸溪在万山中，精忠将杨益茂、林镇等以四万人守隘，为之栅。贞督兵陟岭，援栅以上，焚其垒，遂克泸溪。懋珠寇南丰，贞赴援，击贼杨梅岩，斩其将王大耀等，进克新城。十六年，懋珠、玉太走入乐安，副都统尼满、提督赵赖与贞会师进攻。贞出西路，击贼白石岭，复乐安。玉太以六千人来降。韩大任自吉安走入乐安，贞督兵击之，遇於跌水岭。一日与八战，走宁都，立木城都湖堑而守。围之两月，大任出走，败之永丰，又败之黄塘老虎峒，众死亡略尽；走福建，诣康亲王军前降。
　　十七年，逐贼广昌，破藤吊、枫树二寨。二寨地绝峻，贞驻师永安山与相对，发火器遥击，焚其寨，乃破之。叙功，进世职拜他喇布勒哈番，擢抚建广饶吉南六府提督。广信土贼江机、杨一豹以数万人屯江浒山，倚险立木城，四出剽掠。贞与总督董卫国分兵进攻，迭克要隘。贼退入鸡公山、猴子岭，复袭破之，斩万六千馀级。一豹走洪山。十八年，贞复督兵自弋阳双港进攻，屡挫贼，斩一豹弟一虎及其众二千四百有奇。机、一豹俱窜走。命贞提督江西全省军务。十九年，逐贼入江浒山，贞诇贼谋夜劫营，令筑垒，兵露刃立垣下，别将伏林中。贼至，见垣内刃如林，惊走，伏发，大破之。一豹、机亦走福建降。
　　二十一年，自陈乞罢，诏慰留。寻调广东提督，朝京师，上褒劳备至，加拖沙喇哈番。贞莅粤十四年，造哨船，设塘汛，昼夜巡逻，盗贼屏迹。三十四年，卒，赠少傅，赐祭葬。
　　贞和易，谦抑不伐。驭军严整，戒所部毋淫掠。收城邑，他将议攻山砦，贞曰：“寇乱方烈，民结寨自保，非尽盗也。”止勿攻，全活甚众。江西民甚德之。
  </div>
  <div class="pagination">
   <a href="清史稿_page162.html">
    上一页
   </a>
   <span>
    ...
   </span>
   <a href="清史稿_page158.html">
    158
   </a>
   <a href="清史稿_page159.html">
    159
   </a>
   <a href="清史稿_page160.html">
    160
   </a>
   <a href="清史稿_page161.html">
    161
   </a>
   <a href="清史稿_page162.html">
    162
   </a>
   <span class="current-page">
    163
   </span>
   <a href="清史稿_page164.html">
    164
   </a>
   <a href="清史稿_page165.html">
    165
   </a>
   <a href="清史稿_page166.html">
    166
   </a>
   <a href="清史稿_page167.html">
    167
   </a>
   <a href="清史稿_page168.html">
    168
   </a>
   <span>
    ...
   </span>
   <a href="清史稿_page164.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
