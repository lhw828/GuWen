<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 156 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 156 页/共 291 页
  </h1>
  <div class="content">
   九年七月，有张自盛者，为乱於福建，阑入江西境，保大觉岩，国柱檄提督刘光弼击斩所置总兵李全等，遂获自盛。十一年正月，明将张名振攻崇明、刘河、吴淞，国柱募水师，遣总兵王璟、副将张恩达分将之，败之於靖江，复败之於泰兴，毁其舟，名振引去。二月，有赖龙者，为乱於湖广，号“红头贼”，自桂东侵江西境，国柱与湖广总督祖泽远合兵攻桂东，得龙，乱乃定，复加太子太保。旋致仕。国柱初至江南，驻防兵与民不相习，国柱善为抚戢，令行禁止，兵民相安。康熙三年二月，卒。
　　天聪八年，举人凡十六人，汉人习汉书者，齐国儒、硃灿然、罗绣锦、梁正大、雷兴、马国柱、金柱、王来用，得八人。国柱及绣锦、兴、来用入关后，皆至督抚，而国柱、绣锦、兴又同值文馆。
　　绣锦，亦辽阳人，以诸生来归。天聪五年，与马鸣佩同授工部启心郎。六年，上以大凌河新附人众，计国中无问官民，计口储粮，有馀悉输官，视市值记籍，徐为之偿；有馀粮不输者，许家人告发。绣锦、鸣佩疏言：“民有馀粮，孰肯输之官？纵令首告，有仇则讦，无仇则隐，所得必少。且民不敢以粮入市，新人粮不足及旧人之无粮者，皆无所於籴。不若出令，无问满、汉、蒙古官生军民，人输粮一斗。有粮者固易办，无粮者人出银二三钱，籴以输官，亦无大损；其有馀粮原输官者，奖以升赏：此两便之术也。”崇德元年五月，授内国史院学士。纂太祖实录成，得优赉。汉军旗制定，隶镶蓝旗。七年，兼牛录额真。
　　顺治元年，从入关，七月，命以右副都御史，巡抚河南。时李自成西走，其党掠卫辉、怀庆间，而原武、新乡诸县盗竞起。绣锦至官，与总兵官祖可法等谋防御。疏言：“自成之众二万馀，攻怀庆甚急。明尚书张缙彦等拥兵河上，副将郭光辅、参将郝尚周不应徵调，叛而为寇。明兵在南，流寇在西，请发兵靖乱。”上已令豫亲王多铎为定国大将军，帅师南征，令取道河南捕治群寇。绣锦亦遣卫辉参将赵士忠等攻破娄兒寺盗寨，擒其渠。绣锦请以河北荒地万馀亩令守兵屯垦，得旨俞允。
　　二年十一月，擢兼兵部右侍郎，总督湖广、四川。湖南诸州县尚为明守，自成从子锦拥众降於明，侵湖北。绣锦至荆州，锦率众来攻。顺承郡王勒克德浑自江宁来援，锦败走。勒克德浑师还，锦又至，绣锦帅师御之，锦复败走。有胡公绪者，据天门八百洲，四出焚掠，戕署盐道周世庆，绣锦遣中军副将唐国臣、署总兵杨文富等分道讨之，获公绪，毁其巢。三年六月，遣总兵官徐勇击破麻城山寨，获其渠梅增、周文江；岳州署总兵官高蛟龙等击斩满大壮，获龙见明等。九月，明总督何腾蛟寇岳州，绣锦遣将御之，多所斩获。十月，遣总兵郑四维等定夷陵、枝江、宜都三州县。
　　四年，定南大将军恭顺王孔有德等略湖广，取长沙、衡州、宝庆、辰州诸府。绣锦条奏增设镇协，下部议行。王光泰以郧阳叛，上命侍郎喀喀木帅师讨之，绣锦与合兵克郧阳，光泰走四川。五年，金声桓以江西叛，湖南骚动，常德、武冈、辰、沅诸府州复入於明。绣锦疏留喀喀木驻荆州，而分遣总兵徐勇、马蛟麟等分守要隘，屡败明将马进忠等。上复命郑亲王济尔哈朗共率师徇湖南，渐收诸郡县。绣锦疏请移降卒腹地，毋使师还后复为馀孽煽诱，上嘉纳其言。九年七月，卒，赠兵部尚书。
　　弟绘锦，自通政司理事官再迁，终贵州巡抚。
　　兴，亦辽东人。太祖时，以诸生选直文馆。事太宗，授秘书院副理事官。崇德间，迁都察院理事官。汉军旗制定，隶正黄旗。顺治元年十月，命以右副都御史巡抚天津。李联芳、张成轩为乱沧州、南皮间，兴与总兵官娄光先帅师讨之。成轩等将遁出海，师已扼海口，乃惊溃，投水死者强半。兴复遣兵捕治，斩渠宥胁，盗尽散。疏言大沽海口为神京门户，请置战船为备，下所司议行。二年四月，移巡抚陕西。陕西方被兵，民多流亡，兴招徠抚绥，疏述其状。上旌以冠服、裘马。三年，肃亲王豪格帅师自陕西徇四川，师未至，有孙守法者，为乱於兴安；贺珍又以汉中叛。兴移潼关兵戍商州，密檄汉羌道胡全才为备，待师至，悉戡定。兴疏请陇州置兵，临洮、巩昌留屯军防边，皆报可。四年四月，以疾乞罢。十年八月，复起巡抚河南。未上，卒，赠兵部侍郎。
　　来用，亦隶镶蓝旗。授工部启心郎。顺治初，再迁山西布政使。三年，师略四川，三月，授来用户部右侍郎，总督山西、川、陕粮饷，驻西安。疏言陕西兵后民困，请蠲荒徵熟。山西铜缺，铸钱多，定值过低，商不前，请酌增。四年，疏言汉南遘贺珍乱，蹂躏荒残，请恩赈，并敕部储备肃亲王还师饷糈。五年，疏言河西回乱，运河阻，诸军南讨，请发湖广漕供饷。又言汉中屯军岁饷数十万，请专设饷司。皆如所请。六年，疏言兵出镇，赡其孥如所食糈。司兵者请自离伍日起，司饷者请自到军日起，持异议，请定例画一。部议以应徵日起，中途逃亡，不得滥与。八年正月，御史聂玠劾来用专倚中军王桢，自隳职业，部议左迁，援赦免。七月，裁缺。九年，命巡抚顺天。十年，移驻河间。十一年，以定南王孔有德丧归，其属吏或格诏书不出迎，坐左迁。十四年，改授河南大梁道。寻卒。
　　丁文盛，广宁人。初为明诸生。天命六年，归太祖。天聪间，授兵部启心郎。七年正月，偕同官赵福星疏言：“师行戒毋扰民，子女玉帛，秋毫无犯，但发仓库以佐军兴。攻关东八城，当先其易者，后其难者。舍宁、锦、前卫，但得其他小城，因粮以度师，进攻山海。旧制编民为兵，十丁而取一。当令诸甲喇及领屯将吏，慎选年事盛强、身家相称者，毋许以他人代。永平砲兵衣食不足，宜择其技精者授千总，督演习，食糈视铸砲之工。哈喇沁降者置辽河外，虑且逃亡，宜移屯腹地。”
　　及孔有德。耿仲明来降，五月，文盛、福星上疏请水陆并进，攻山海，取旅顺；并言：“毛帅来归，令金、汉官吏出羊、鸡、鹅、米、肉以赡其兵。臣虑新人未必肥，而旧人已不胜瘠。复使市马，力尤不能举。若用八门税，一二月已足。”孔有德等，毛文龙部曲，文龙尝使冒其姓，故是时犹称毛帅。及旅顺既下，七月，文盛、福星复请城旅顺，加意防守。考绩，授世职牛录章京。
　　顺治初，从入关，授山东登莱兵备道参政。二年六月，授右佥都御史，巡抚山东。濰县盗张广为乱，以数千人攻莱州，文盛令游击冯武乡等讨之，战三埠，再战红山口，斩广党尼思齐、赵明春。广走平度，游击杨遇明逐之，及於徐里甿，射广殪，歼其徒。明季马政弛，驿马缺，求诸民，文盛疏请以馀存驿站银市马。明季增牙税及他杂税，文盛疏请罢。临清、东昌、平山诸卫置兵五千人，虚额逾半，文盛疏请减，留二千人，节饷令州县募壮丁逐捕盗贼。别疏又请教有司清刑狱，禁狱卒毋虐囚。皆下部议行。三年，盗发茌平、高唐诸县，文盛请兵，上遣副都统觉善率师捕治。四年，文盛被弹事不胜任，左迁河南按察使，稍迁福建布政使。七年，卒。
　　文盛子思孔，字景行。顺治九年进士，选庶吉士。四迁，授陕西汉羌道副使，康熙二年，巡抚贾汉复劾思孔追胥役蚀粮草逾限，左迁河南开封府同知。思孔诣通政使自列胥役蚀粮草，狱瘐家罄。事上巡抚，巡抚久乃入告未尝逾限，下总督白如梅勘实。复授直隶通蓟道。直隶未设布政、按察两司，八年，巡抚金世德请增置保定守道领钱穀，以授思孔。再迁江南布政使。时吴三桂乱方定，师行江西、湖广，思孔主餽运，应期不愆。禁旅还自福建，庀役具舟，科量悉当。修苏州府学，置育婴堂、养济院，诸政皆举。二十一年，遇大计，总督于成龙以思孔督赋未中程，不得举卓异，特疏荐廉能，上命准卓异。二十二年，擢偏沅巡抚。偏沅所领七郡，溪山环互，民、僚杂处，反侧初定，馀孽每煽乱，思孔抚其渠，群盗渐散。复岳麓书院，御书旌楣。
　　二十七年，移抚河南，方上，而有夏逢龙之乱，复移抚湖北。逢龙私自署置千总胡耀乾，参将李廷秀，马兵周凯、万金镒皆号总兵，守备林德号副将。上命振武将军瓦岱帅师讨之，趣思孔诣荆州主饷。思孔以武昌仓库皆陷贼，诸军饷乏，乃发河南库帑，护诣襄阳，诸军资以济，疏报称旨。七月，瓦岱师至，蹙贼黄州，诛逢龙，而耀乾等尚据武昌拒命。思孔至汉口，具舟渡江，单骑叩汉阳门，呼耀乾出见，耀乾等遂降。思孔入武昌，数耀乾等罪而诛之，并戮所置巡抚傅尔学、布政娄方顺、驿道金奇功，凡八人，武昌遂定。九月，复设湖广总督，以命思孔。陈龙越八者，逢龙之徒也，二十八年五月，谋为变，期夜半。思孔晡始闻，执陈龙越八戮於市，他悉不问。设水师，分戍武昌、荆州、岳州、常德。尝岁饥，便宜发帑市米江西，平值以籴。
　　三十三年四月，移督云、贵。八月，卒。
　　祝世昌，辽阳人。先世在明初授辽阳定边前卫世袭指挥，十数传至世昌，为镇江城游击。天命六年，太祖克辽阳，世昌率三百馀人来降，仍授游击，统其众。命董筑沈阳、辽阳、海州三城，事竟，授沈阳城守昂邦章京。
　　天聪五年，从征大凌河。六年，太宗阅乌真超哈兵，赉诸将，世昌与焉。寻迁礼部承政，授世职参将。七年七月，克旅顺。世昌疏请大举伐明，谓：“攻城当专用红衣砲，国中新旧三十馀具，沈阳留四具，城守已足，馀悉载军中。砲多则糜药亦多，药局制药，硝丁淋硝虑不足於用。旅顺新获硝磺，宜以其半送氵审阳制药。师行克城邑，当得练达谨慎之吏，不求小利，不贪财贿，乃能戢民心、保疆圉，宜预选令从军备任使。用兵当兼奇正，轻兵先发，夺人畜，掠储峙，然后整军挟红衣砲自大道徐进。”上寻遣贝勒阿巴泰等将二千人略山海关外，未深入，引还。
　　崇德七年，疏请禁俘良家妇鬻入乐户，上谕都察院承政张存仁、祖可法曰：“世昌岂不知朕禁乐户？而为此疏，不过徇汉人，藉此要誉耳。朕度世昌身在我国，心犹乡明。世昌果忠於明，明以元功臣田、刘、张三姓之裔隶乐户，世昌何不闻有言乎？朕视满、蒙、汉若一体，尔等同心辅国。譬诸五味，贵调剂得宜。若各相庇护，是犹咸苦酸辛不得其和。尔等徇世昌而不举劾，咎在尔等。曾子曰：‘吾日三省吾身。’尔等能如曾之省身，则何过之有？”旋命固山额真石廷柱、马光远与诸汉官会鞫，坐世昌死。其弟世廕同居，知其事，启心郎孙应时为改疏稿，皆死。礼部承政甲喇章京姜新、甲喇章京马光先见疏稿称善，当夺职坐罚。上命诛应时，而贷世昌、世廕，徙边外席北。新解承政，与光先皆贳罪。
　　顺治二年，召还，隶汉军镶红旗。四年七月，授右副都御史，巡抚山西。时盗发盂、五台、永宁、静乐诸县，世昌遣兵捕治。五年十二月，上遣英亲王阿济格等戍大同备边，总兵官姜瓖疑见诛，遂叛。世昌檄诸县兵还守省城，瓖遣兵陷朔州、岢岚，攻代州急，世昌帅师赴援，疏请发禁旅出居庸取大同，分兵出紫荆关，至代州济师。上命阿济格等讨瓖，别遣敬谨亲王尼堪等帅师镇太原。六年正月，瓖将姚举等掠平原驿，戕冀宁道王昌龄，下忻州。固山额真库鲁克、达尔汉、阿赖等破举众石岭关，举弃忻州走。既，复袭陷宁武，万鍊踞偏关，刘迁破繁峙、静乐及交城东关。世昌疏趣援，尼堪师至，出攻宁武，逾月未下，移师向大同。瓖党以其间攻陷保德、交城、石楼、永和诸县，世昌复请发禁旅守太原、曲沃。李建泰以大学士罢归，谋应瓖叛，世昌得其手书以闻。会瓖为其将杨振威所杀，以大同降，师讨定汾、绛、潞安、永宁、宁乡诸州县。建泰与瓖将李大猷等入太平，师从之，建泰等亦降。是岁平阳盗虞允、韩昭宣为乱，攻陷州县，应瓖，陕西总督孟乔芳将兵击破之，世昌以闻。山西底定。七年，卒，谥僖靖。
　　天聪间，有徐明远者，疏陈时事，因言：“军中得良家妇，上悉令归故夫。此诚如天之仁，禹、汤、文、武殆莫能过。臣窃见遵化、永平俘得良家妇，其主贪利，辄鬻入乐户，得无损上仁声？且乐户既多，吏民游冶，损财物，耗精血，於国无益。买良为贱，古著於令甲，今岂可任其所为而不之禁乎？”明远盖自永平降者，事互见张存仁传。世昌继以为言，乃得罪。
　　论曰：顺治初，诸督抚多自文馆出。盖国方新造，用满臣与民阂，用汉臣又与政地阂，惟文馆诸臣本为汉人，而侍直既久，情事相浃，政令皆习闻，为最宜也。文盛、世昌未尝直文馆，而自太祖朝已来附，抒谠效忱，遂与文奎、栖凤、国柱辈分领疆圻，各著声绩。天聪间诸言时政者，并以类附见。当时章奏，流传盖鲜，经纶草昧，毋俾终湮也。

　　列传二十七
　　李国英刘武元库礼胡全才申朝纪马之先刘弘遇
　　于时跃苏弘祖吴景道李日芃刘清泰佟岱秦世祯陈锦
　　李国英，汉军正红旗人，初籍辽东。仕明隶左良玉部下，官至总兵。顺治二年，与良玉子梦庚来降。三年，从肃亲王豪格下四川，讨张献忠，授成都总兵。五年，擢四川巡抚。
　　献忠既灭，其将孙可望、刘文秀等降於明，分遣所部王命臣等窜川南，谭弘、谭文、谭诣、杨展、刘惟明等窜川东，与李自成旧部郝摇旗、李来亨、袁宗第、刘二虎、邢十万、马超等遥为声援。弘犯保宁，国英击败之。命臣据顺庆，国英分兵三道，水陆并进，克其城，获其将李先德、硃朝国等。邢十万、马超所据地近保宁，国英偕总兵惠应诏讨之，获其将胡敬，复潼川，逐之至绵州，获所置吏吕济民等。寻招惟明、展来降，遂下绵州。六年，进复安县，克彰明，破曲山关，徇石泉。有谢光祖者，据寨抗，师行，遣兵破斩之。七年，遣副将曹纯忠、刘汉臣徇川北诸郡县，设伏击斩寇渠老铁匠、黄鹞子。九年，可望、文秀大举寇保宁，横列十五里，势张甚。国英督兵捣其中坚，别遣兵出间道击其后，大破之，授世职二等阿达哈哈番。
　　十一年，加兵部尚书。时可望等破成都，重庆、夔州、嘉定皆为明守。吴三桂、李国翰驻军汉中，国英请敕进兵。十三年，加太子太保。十四年，擢陕西四川总督。三桂等自汉中下重庆，遂趋贵州。文、弘、诣、二虎等分屯忠州、万县，合军攻重庆，总兵程廷俊、严自明御之，败走。文又合十三家兵逼重庆，国英自保宁赴援，次合江，诣杀文以降。国英入城安抚，弘亦与其将郝承裔、陈达先后出降。文所部犹据涪、忠二州，国英遣总兵王明德击破之。十七年，承裔据雅州复叛，国英督兵至嘉定，分三道进剿，破竹箐关入，承裔走黎州，追获之。十八年，川、陕各设总督，命国英专辖四川。
　　康熙元年，明石泉王奉鋡攻叙州，国英讨平之。时摇旗、来亨、二虎、宗第等据茅麓山，出掠四川、湖广、陕西错壤诸州县。议三省合军讨之，国英疏言：“贼巢横据险要，我师进攻，未能联合。宜豫会师期，分道并入，使贼三路受敌，彼此不暇兼顾。一路既平，就近会师，贼可尽歼。”上命将军穆里玛、图海将禁旅讨之，国英与西安将军富喀禅、副都统都敏会剿。明年，督兵进巫山，趋陈家坡，破二虎垒。二虎走死，摇旗、宗第夜遁。总兵梁加琦、佐领巴达世逐之至黄草坪，获摇旗、宗第及所置吏洪育鰲等。又遣总兵李良桢破小尖寨，获明东安王盛蒗，叛将贺珍子道宁以所部降。四年，疏言：“全川底定，裁留通省兵四万五千名，以马二、步一战守各半定额。”从之。五年，卒，谥勤襄。七年，追叙国英功，授世职一等阿思哈尼哈番。
　　孙永升，袭职。雍正间，官南阳总兵。坐事戍军台。世宗念国英前劳，召还，洊擢至工部尚书。以永升从子时敏袭职。乾隆初，定封一等男。
　　刘武元，字镇籓，汉军镶红旗人，初籍辽东。仕明官游击，佐祖大寿守大凌河，天聪五年，从大寿出降。崇德六年，授刑部参政。顺治元年，改授甲喇额真，予世职三等甲喇章京。二年，授天津兵备道。三年，擢南赣巡抚。四年，遣副将刘伯禄、徐启仁等剿捕瑞金、石城，兴国、龙安，宁都、上犹诸州县土寇，克鱼骨、莲花、丁田、钩刀嘴诸寨，斩其渠叶南枝、刘志谕、刘飞等。
　　五年正月，金声桓、王得仁以南昌叛，江西诸郡县皆附，外连闽、粤，赣州介其间。武元召诸将歃血誓，得仁以二十万人来攻，启仁出降，围合。武元城守三月，粮尽，斥家财佐军，励士卒奋战，遂破得仁兵。得仁退屯东山，引武元空城出战，将设伏邀击。武元知其谋，天未明，兵数百持炬为前驱，得仁兵望见，伏尽出，力战，得仁中创遁。声桓闻我师至九江，谋退保南昌，武元出奇兵袭其后，败之太湖港，斩获无算。
　　十月，叛将李成栋复来攻，众号百万。武元先出兵数百挠之，夜縋城出死士劫破十馀垒，遂令诸将分兵东、西、南三门出战，大破之，成栋以数骑走。叙功，加右都御史，兼兵部侍郎，赐紫貂冠服、甲胄、佩刀、鞍马。六年，征南大将军谭泰既克南昌，遣梅勒额真觉善等与武元会师，克信丰，成栋宵遁，堕水死。武元分遣副将先启玉、参将鲍虎、游击左云龙等捕成栋馀党，定瑞金、雩都、崇义诸县。进攻梅岭，破木城五，获成栋将刘治国。
　　七年，平南王尚可喜徇广东，师自南安入，武元遣副将栗养志以兵从，克南雄、韶州二府。又遣副将高进库，游击杨继、洪起元等剿宁都土寇彭顺庆，副将杨遇明、刘伯禄、贾熊、董大用等剿大庾土寇罗荣。顺庆应声桓为乱，自号军门，窥伺郡邑；荣自明季倡乱楚、粤间，自号五军都督，聚众数万，阻山结寨二十馀，四出劫掠：至是皆就戮。叙功，加太子太保、兵部尚书。遇恩诏，进世职一等阿达哈哈番又一拖沙喇哈番。十年，引疾还京。十一年，卒，赠少保，谥明靖。
　　瀇，武元长子，袭职。疏请追叙武元赣州全城功，进二等阿思哈尼哈番。官至副都统。
　　浩，武元次子。康熙间，官广西浔州知府。孙延龄叛，城陷被戕，并及其子中枢、中梁、中柱、中楫。事闻，赠太仆卿。
　　库礼，喜塔腊氏，满洲正白旗人。太祖创业初，其四世祖昂果都理巴颜来归。库礼事太宗。
　　崇德初，徵朝鲜兵从征伐，命库礼将其军。五年，睿亲王多尔衮等伐明，围锦州。上遣户部参政硕詹使朝鲜，发水师五千人、米万斛诣大凌河，库礼与梅勒额真洪尼哈将三十人导。六年，从郑亲王济尔哈朗围锦州，克其郛，斩八百馀级。复与噶布什贤噶喇依昂邦萨穆什喀攻松山北崖，库礼以朝鲜兵二百馀先登。科尔沁部人或降於明，发砲中库礼手，库礼不为动，督战益力，卒破明兵。攻松山，明兵击正红、镶蓝二旗分守地，库礼与左翼将领勒卜忒击之，明兵引卻。以功授世职牛录章京，赉所获牲畜。七年，擢户部参政。
　　顺治初，改户部侍郎。论定都功，加半个前程。旋坐阿豫亲王多铎指，集视八旗女子，论罚鍰。二年，命如淮安总理漕储。四年九月，盐城土寇窃发，库礼与漕运总督杨声远亲往抚慰。未几，其渠周文山等以八百人夜袭淮安，自夹城东门缺口入，攻库礼官廨。库礼率中军张大治、旗鼓王国印将帐下卒数十人御之，其妻尽出廨储矢，仆婢赍送助战，众皆一当百，自丑至辰，所杀伤过当。文山等溃走，逐斩百八十馀级，尽收其印劄、军械，城赖以全。
　　有称明益王者，奉唐王聿键隆武号，屯庙湾，有众数千、舟百馀，将攻淮安，库礼与声远等计，设伏以待。敌舟扬帆直上，至车家桥，伏发，水陆夹击，敌死者过半，馀众走还庙湾。固山额真张大猷、巡抚陈之龙以师从之，敌据刘庄场，为屯凡十，以次剿抚，旬日乃尽定。考满，进三等阿达哈哈番。寻召还。
　　七年，致仕，复进一等阿达哈哈番加拖沙喇哈番。卒，谥僖恪。
　　胡全才，山西文水人。明崇祯进士，官兵部主事。顺治元年，固山额真叶臣定山西，疏荐，起原官。二年，自郎中授陕西汉羌道，驻汉中。时叛将贺珍为乱，全才上官，抚绥彫瘵，安集流亡。招明将赵光远部曲齐升、王明德、李世勋等来降，尽收其军械，与知府杨可经等练士卒，聚刍粮为备。珍突至围城，升等奋勇冲击，世勋中流矢死。城守三十馀日，援师至，珍遁走，汉中得全。工部侍郎赵京仕疏言汉中重地，宜设巡抚，且荐全才才称仕。
　　三年，擢宁夏巡抚。四年，疏请颁本朝律典及性理、通鉴诸书，令士子诵习。又疏言：“宁夏旧额兵三万有奇，设总兵及中军副将分统之。其后兵裁及半，罢中军副将。往者总兵应徵发，叛将王元遂乘隙戕巡抚焦安民为乱。宜复旧制，广兵额，设中军，调征兴庆副将马宁尝擒斩王元，请仍补斯缺。”下部议，并如所请。元党马德既降复叛，全才与总兵刘芳名发兵讨诛之。语详芳名传。是岁山、陕蝗见，全才为捕蝗法授州县吏，蝗至，如法捕辄尽，不伤稼。因以其法上闻，命传示诸直省。
　　初，全才任汉羌道时，令凡受贺珍劄付者，许自首，仍予劄付如其官。旋揭告汉羌总兵尤可望苛罚冒饷，藏匿伪官，可望即以擅给劄付讦全才，并坐罢。全才诣部自陈，部议以全才功大罪小，复除江西饶南道。
　　十年，经略洪承畴奏荐，令从征湖南。寻命抚治郧阳，提督军务。李自成将郝摇旗、刘体纯等降於明，及明桂王走南徼，遂屯聚房、竹群山间为盗。全才分兵扼冲要，驰察穀城、南漳诸地形势，檄诸将进讨，战屡胜。十三年，明桂王所置总兵李企晟入郧阳，与摇旗等合，全才遣诸将硃光祚等密捕之，执企晟。旋擢湖广总督，卒官，赠兵部尚书，谥勤毅。
　　申朝纪，汉军镶蓝旗人，初籍辽东。天聪八年，授刑部启心郎。文馆硃延庆疏陈时事，荐朝纪温雅正直，练达世务，处家俭，守身约，讷言敏行，足任鸿钜。崇德元年，赐人户、牲畜。
　　顺治元年，授河南河北道，驻怀庆，李自成之党二万馀来犯，朝纪登陴守御，昼夜不少懈，有渠乘白马薄壕，麾众攻城，朝纪举砲殪之，贼悉惊窜。二年，迁江南布政使，擢山西巡抚。三年，疏言：“驿递累民，始自明季，计粮养马，按亩役夫。臣禁革驿递滥应、里甲私派。请饬勒石各驿，永远遵守，俾毋蹈前辙。”又疏言：“各省驿站银旧额十五万有奇，明季裁充兵饷。驿费不足，辄私派於民。请敕部复原额。”又疏言：“赋役全书应裁、应留诸项，请覈实详酌，俾有司不得私徵滥派。”疏并下部议行。四年，阳城民王希尧、贾国昌等以邪教倡乱，朝纪遣中军都司白璧同冀南道武延祚率兵捕治，悉诛希尧、国昌等。汾州营卒李本清、任自兴等据永宁铜柱寨为乱，朝纪赴汾州，遣冀宁道王昌龄等率兵捕治，获本清等，焚其寨。宁乡民杨春暢等复以左道据冷泉寨为乱，朝纪遣平阳副将范承宗等讨平之，擢宣大山西总督。五年，卒。
　　延庆，汉军镶黄旗人。入关，官至江西巡抚。
　　顺治间，治山、陕著绩效者，又有马之先、刘弘遇。
　　马之先，汉军镶蓝旗人，初籍金州卫。顺治初，以诸生授昌平知州。四迁至湖广布政使。七年，授江西巡抚。土寇王才据终南山肆掠，之先遣游击陈明顺等自子午镇进剿，才窜走，败之高关峪，又败之化羊峪，获才。又捕治诸盗何紫山、孙守金、唐珍玉等。十一年，自成馀党刘二虎、郝摇旗等侵入陕西境，之先与汉兴总兵赵光兴发兵三道迎击，破小广峪寨，斩其将傅奇，迁宣大山西总督。十三年，调川陕总督，加兵部尚书，入觐，上谕之曰：“陕西天下咽喉，尔当视孟乔芳倍加勤慎，方克有济。”十四年，卒，谥勤僖。
　　刘弘遇，汉军正蓝旗人，初籍辽东。与弟奇遇，并以诸生入祖大寿幕，佐军谘。天命间，太祖伐明，次三岔河，弘遇与奇遇挈家来归，籍明诸边兵马数目，并画战守事陈奏。上曰：“得广宁，当官汝！”久之未用。崇德元年，上疏乞自效，命大学士范文程等试之，授弘文院副理事官。
　　顺治元年，译辽、金、元三史成，赐白金、鞍马。寻授工部理事官，迁山西朔州道。二年，与副将侯大节等捕治蒋家峪、黑草嘴土寇，擢陕西布政使。五年，授安徽巡抚。金声桓叛江西，皖北盗蜂起。弘遇如池州，分遣镇将逐捕盗渠王贰甫等，移驻安庆，与总督马国柱捕治英山、霍山、潜山诸盗，得其渠孔文灿等，馀盗悉平。六年，裁缺召还。
　　七年，授山西巡抚。时姜瓖乱初定，其党窜匿保德、五台、府谷诸县山谷间。弘遇请免逋赋，甦驿困，矜恤诸死事家。又疏言：“兵后民田荒芜殆尽，前此师讨姜瓖，竭蹶供刍粮。今捕治馀寇，日需输輓。值二麦未收，秋禾遇蝗灾，农失耕时。”得旨，下所司蠲赈。又与总督佟养量、总兵刚阿泰剿五台山寇刘永忠、高鼎，降陕西土寇杨茂。
　　弘遇抚山西四年，建忠烈祠祀守土诸臣死姜瓖乱者，并修太原、阳曲学宫，筑汾河诸堤，山西民诵其惠。旋以捕治土寇未入奏即籍没，给事中张璿论弘遇专擅，寻奉诏甄别督抚，弘遇左授福建督粮道。十八年，卒。
　　于时跃，汉军正白旗人，初籍广宁。顺治二年，以诸生授安徽合肥知县。寻迁河南怀庆知府。四年，擢河南道。灵宝、卢氏二县寇发，时跃与副将寇徽音、游击孔国养等入山捕治，破其寨，斩寇渠刘芳、张进泽、张三桂等，寇乃平。七年，迁山西按察使。时跃善听讼，讼至即定谳，民称之曰于不落。九年，迁山西布政使。坐在陕西荐举属吏失当，左迁。经略洪承畴荐其才，命赴军前效用。寻复荐补湖广驿盐道。
　　十二年，超擢广西巡抚。明宗人盛浓、盛添据富川，结土寇王心、蒋乾相等，■H0集瑶、僮，窥旁近郡县。时跃会提督线国安、总兵全节讨平之。十三年，明将龙韬屯柳州，时跃密约国安与定南王护卫李茹春、总兵温如珍等，督兵攻之，阵斩韬，逐北三十馀里，馀众悉遁。十四年，师下云南，时跃疏请宾州设兵防守，并分屯柳州备策应，下所司议行。明桂王由榔号召诸降附土寇，假以公侯，分据郡县：郁林则李胜、李乔华，怀集则何奎豹、李盛功，富川、贺县则马宝、梁忠，南宁、太平则贺凡仪、曹友，并倚险为巢，四出侵掠。僮寇罗法达、廖仁伦等复扰临桂、永福、荔浦、修仁诸县。时跃亲督兵捕治，所陷城邑次第克复，叙加都察院副都御史。十八年，擢广西总督。明德阳王至濬走安南，时跃招使来降。叙功，加右都御史。康熙二年，卒。
　　苏弘祖，汉军正红旗人，初籍辽阳。崇德三年，以举人授户部启心郎，赐朝衣一袭，免丁四。八年，考满，授世职牛录章京。顺治初，授河南河北道。累迁陕西布政使，世职累进三等阿达哈哈番。十年，坐计典失实，左授福建福宁道。十三年，迁左佥都御史。十五年，授南赣巡抚。十七年，雩都寇发，弘祖斥资造火器，遣兵捣其巢，擒其渠李玉廷。别有土寇谢上逵、罗一鉴、徐黄毛等，据广东平远五指石，界连闽、赣。弘祖发兵讨之，上逵诈降，潜走匿红畬。弘祖遣将李宗韬以计擒斩一鉴、黄毛等七人，夜进兵，逐贼至柑子窝中木溪，毁五指石寨，攻红畬，贼缚上逵献，斩之。十八年，遣游击王把什捕治广昌土寇，乘雨攻不备，破滴水、羊石二寨，斩千馀级，擒其渠幸连升、萧来信。康熙元年，甄别督抚，弘祖解任。三年，卒。
　　吴景道，汉军正黄旗人，初籍辽东广宁卫。天聪间，授吏部启心郎。崇德元年，改都察院理事官。疏劾刑部理事官郎位贪污不法状，鞫实，黜郎位，追赃贷死。郎位衔景道甚，诱都察院笔帖式李民表与同居，讦景道，鞫虚，民表坐诛，籍郎位半产。景道以不察民表违禁移居他旗，罚如例。景道疏论睿亲王多尔衮专擅，坐夺官。
　　顺治二年，起授河南布政使，擢巡抚。时河北初定，河南五府馀寇未靖。宝丰宋养气、新野陈蛟、商城黄景运等各聚数千人，侵掠城邑。景道檄总兵高第、副将沈朝华等分道捕治，诛养气等。四年，郧阳土寇王光泰率千馀人犯淅川，景道遣参将尤见等与总兵张应祥合兵击卻之。五年，罗山土寇张其伦据鸡笼山寨，出掠，景道遣都司硃国强、佟文焕等督兵讨之，破寨，擒戮其伦，并其党硃智明、赵虎山等。曹县土寇范慎行等煽宁陵、商丘、考城、虞城、仪封、兰阳、祥符、封丘诸县土寇，并起为盗，屯黄河北岸。景道檄第督兵讨之，寇退保长垣，第以师从之，寇走兰阳。景道遣文焕督兵追击，斩千馀级。薄曹县，寇列栅拒守。景道檄总兵孔希贵自卫辉道肥城，断寇东走路。游击赵世泰、都司韩进等率精骑分道夹击，战於东明，歼寇数千，获慎行诛之，馀众悉溃散。叙功，加兵部侍郎。七年，进尚书。八年，商州土寇何紫山等掠卢氏，夜袭世泰营，第督兵扼击，走商南。景道檄应祥督兵讨之，寇尽歼。九年，以塞汴河决口，与河道总督杨方兴同赐鞍马、冠服。十年，以老疾乞休。十三年，卒，赠太子太保，谥悫僖。
　　李日芃，汉军正蓝旗人，初籍辽阳。太宗时，命以诸生入内院理事，赐五户。顺治元年，授永平知府。三年，迁霸州兵备道。授知州张儒策，谕降土寇李振宇等数百人，擢佥都御史。四年，加右副都御史，授操江巡抚。金声桓以江西叛，日芃亲督兵屯小孤山磨盘洲，令同知赵廷臣、参将汪义、游击袁诚等迎击。五年，战於彭泽，得舟二十馀，寇中砲及溺死者无算。六年，裁安徽巡抚，命日芃摄其事。土寇余尚鉴挟明宗室统锜■H0声桓馀党据险为二十馀寨，掠桐城、潜山、太湖诸县。日芃遣副将梁大用等督兵讨之，克皖涧寨，进围飞旗寨，断水道，分兵四路合击，拔之。又破桃围等寨，擒戮统锜、尚鉴，馀大小和山等十八寨皆降。九年，加兵部侍郎。十年，讨平徽州赤岭土寇张惟良。十一年，甄别直省督抚，加兵部尚书。明将张名振屡自海入江犯镇江、瓜州，劫漕艘。日芃令於镇江檀家洲测江水，浅则植椿，深则编筏，环以铁索，阻来舟。两岸置砲，南自镇江至圌山，北自瓜洲至三江口，建新堤，设木桥，通巡兵往来。令圌山、瓜洲等四营守备更番督水师防御。五里置一汛，讥察详密。诸寇匿江为薮，俘斩略尽。十二年，加太子太保。旋卒，谥忠敏。
　　刘清泰，汉军正红旗人，初籍辽阳，名朝卿，以诸生归太宗，赐今名。崇德六年，试一等，入内院办事。顺治二年，擢弘文院学士。九年，充会试副考官。授浙江福建总督。
　　时郑成功据厦门，陷漳浦、海澄、南靖诸县，上命其父芝龙作书，敕清泰谕降。十年二月，清泰疏劾巡抚张学圣、巡道黄澍、总兵马得功前此侦成功赴粤，潜袭厦门，攫其家赀，致成功修怨，连陷城邑，学圣等并坐黜。三月，清泰得成功报芝龙书，略言就抚后，原得浙东、岭南地驻兵。清泰疏上闻，并论成功语浮讠夸，议抚当详慎，上嘉其远虑。五月，平南将军金砺攻海澄，以饷不继，还军漳浦。会上敕封成功海澄公，畀以泉、漳、惠、潮四郡地，遂罢兵。清泰请驻军浦城备不虞，从之。十一年，疏言：“成功虽降，不薙发，其党逞掠如故，降无实意。宜发禁旅赴福建，驻要地，资策应。”下诸王大臣议。清泰旋以病乞假，还驻杭州。成功发兵攻陷漳、泉，上授郑亲王世子济度为定远大将军，率师讨之。左都御史龚鼎孳疏劾清泰当金砺攻海澄，不能同心合力，及招抚未定，又不控扼险要，致海疆被陷，坐夺官。
　　十八年，圣祖即位，起秘书院学士，授河南总督。康熙三年，以报垦荒地万馀顷，加兵部尚书。四年，以疾致仕。卒。
　　佟岱，汉军正蓝旗人，先世居佟佳。父佟三，归太祖，任梅勒额真。佟岱与兄养量同授牛录额真。养量顺治初官至宣大总督，驻阳和，有惠於民。佟岱崇德元年从伐朝鲜，以纵掠降民坐死，命夺官，罚鍰以赎。三年，授吏部副理事官，兼甲喇额真。六年，师围锦州，七年，攻塔山、杏山，皆在行，擢正蓝旗汉军梅勒额真。八年，从克前屯卫、中后所，予世职牛录章京。
　　顺治元年，从克太原。二年，从讨李自成，师自陕西徇湖广，遂下江南。与总兵金声桓驻守九江，定南康、南昌、瑞州、袁州诸府，以所俘获奏闻。因疏言：“故明锺祥王慈若等衰残废弃，或存其馀喘，彰我朝浩荡之仁。”得旨：“故明诸王赴京朝见。”旋令摄湖广总督。三年，还京，授兵部侍郎。复从征湖南，自岳州进长沙，战衡州，克宝庆、武冈。六年，复从讨姜瓖，拔浑源、左卫、朔州、汾州、太谷诸城。世职累进一等阿达哈哈番兼拖沙喇哈番，历户、吏诸部。
　　十一年，代清泰为浙江福建总督。疏请申海禁，断接济，片帆不得出海，违者罪至死。十二年，成功陷舟山，十三年，复陷台州。佟岱与巡抚秦世祯不协，互劾。上为移世祯操江巡抚，召佟岱还京，以李率泰代。佟岱不即行，复疏自叙剿抚功，上责其冒功恋禄，下李率泰等按状，夺官，留军功三等阿达哈哈番。卒。
　　秦世祯，汉军正蓝旗人，初籍广宁。顺治二年，以贡生除直隶文安知县。三年，行取授御史，疏请画一各省裁免赋役，从之。四年，巡按浙江。八年，甄别台员，列一等。寻命巡按江南。世祯察淮、扬各郡蠹役害民，严治其罪。徒党聚盟，仇诉告者，世祯执为首者系之狱，疏上其事，并言惩蠹於事后，不若使不为蠹。请饬督抚以下至州县，毋於经制外滥设胥役，并定年限，毋令久充，上从之。
　　时方大兵后，田亩淆乱，官为丈量，胥役因缘为奸。世祯令编列“鱼鳞册”，使民自丈量，赢缩胥复其旧，荒坍皆有别。州县徵赋，民或逾额输纳，世祯限夏税五月，秋粮九月，先给“易知单”，示以科则定数。又令每甲汇列赋额及输户为“滚单”，使里长按户递传，输赋则填注。先行之苏州，民以为便，条列以闻，通行诸府。又以徵银设櫃，有司奉行不实，请增司府印封，立日收簿，输户自封投櫃，验数书之簿。又请革佥点粮长之例，改官收官兑。并下部，著为令。巡抚土国宝贪酷病民，以世祯劾，罢。
　　十年，还京，迁大理寺丞。十一年，擢浙江巡抚，疏请增造战舰，精选水师；别疏言沿海渔舟，往往通寇，请按保甲法，以二十五舟为一队，无事听采捕，有事助守御：并议行。十二年，与佟岱互劾，调操江巡抚，解佟岱任，命暂管总督事。寻以李率泰等疏论成功陷舟山，世祯不能辞咎，与佟岱并夺官。卒。
　　陈锦，字天章，汉军正蓝旗人，初籍锦州。仕明官大凌河都司，崇德间来降，予世职牛录章京，加半个前程。汉军旗制定，授牛录额真。
　　顺治元年，自内院副理事官授登莱巡抚。青州土寇杨威、秦尚行结明将刘泽清为乱，锦遣兵讨平之。二年，土寇张广焚掠掖、濰诸县，遣兵击败之。广降於泽清，复寇平度，犯莱州，锦遣兵捕治，授策设伏徐家甿，射杀广，尽歼其众。擢操江总督，与招抚大学士洪承畴并驻江宁。三年，明瑞昌王谊石等密结城人为乱，锦与承畴诇知之，闭城捕治诸为乱者。谊石以兵至，击破之。四年，疏言：“圌山为镇江咽喉，江宁门户，宜建立砲台，置兵备。江北要口设台亦如之。两岸兵船接哨分防，沿江设烽墩，使声势相通。”章下部议行。
　　迁浙江福建总督。郑成功为寇，据延平将军寨，地高险，俯瞰诸县，攻不能破。锦命垒土高与寨等，乘以登陴，遂克之。岁大饥，锦遣兵次第收复，抚辑流亡，民赖以安。五年，成功将郑彩以舟师入据长乐、连江诸县，锦与靖南将军陈泰等分兵收复。师进次兴化，斩成功将顾世臣等十一人。六年，遣总兵张应梦、马得功等复罗源、永春、德化、福安诸城。江西山寇侵延平，陷大田、尤溪，锦遣兵收复，获明新建王由模等。七年，疏请进攻舟山。八年，锦与固山额真金砺、刘之源，提督田雄等会师，以大舰随潮出，败明兵於横洋，获其将阮进；乘雾攻舟山，明鲁王以海出走，遂克之，隳其城，置定关总兵，驻师守焉。九年，成功寇漳浦、平和，锦督兵赴援，战江东桥，败绩，左次同安，贼夜入其帐，刺中要害，遂卒，赠兵部尚书。
　　论曰：国初民志未壹，诸依山海险岨而起者，往往自讬於明遗，要之为民害，廓清摧陷，封疆之责也。国英定四川，合师讨茅麓山，绩最高。武元守赣州，库礼守淮安，全才守汉中，御寇全城，亦其亚也。朝纪等捕治土寇，皆能勤其官者。若清泰策郑成功，谓挟怨而叛，殊不中事理。锦屡胜而挫，遽为何人所贼，防卫亦稍疏矣。

　　列传二十八
　　科尔昆觉善甘都谭拜法谭席特库蓝拜鄂硕
　　伊拜弟库尔阐阿哈尼堪星讷褚库
　　科尔昆，阿颜觉罗氏，满洲正蓝旗人，世居瓦瑚木。祖翰，太祖时来归。父硕色，官牛录额真。
　　科尔昆初为贝勒阿巴泰护卫。事太宗，未冠，从伐察哈尔、朝鲜皆有功，令隶噶布什贤。崇德五年，从伐明，围锦州。明兵数万屯松山，科尔昆与牛录额真索浑、巴牙喇甲喇章京瑚里布挑战，败之。明总督洪承畴、总兵祖大寿合兵十馀万迎战，科尔昆与索浑等陷阵，殪骁骑数十。六年，从英亲王阿济格伐明，驻杏山。明兵数千自宁远至，科尔昆先众驰击，逐敌至连山，马中流矢仆，科尔昆跃起殪敌骑，夺马，乘以还。从英亲王视壕，敌猝至，索浑陷围中，科尔昆单骑翼以出。明兵数千自沙河所至，侵牧地，率噶布什贤兵击破之。七年，从贝勒阿巴泰伐明，次丰润，破明军。次河西务，与巴牙喇甲喇章京鄂硕将数十骑侦敌，敌将将射，科尔昆先发，贯其臂，逐之，从马上相搏，同堕水，敌将颀有力，握科尔昆胄，抑使入水，科尔昆捶其胫而踣，絷以归。八年，授牛录额真，兼兵部理事官。
　　顺治元年，入关，击破李自成，逐之至庆都。从固山额真叶臣攻太原，设伏歼敌。又从英亲王阿济格讨自成湖广，屡劘敌垒。叙功，授世职牛录章京。三年，从肃亲王豪格西讨张献忠，次汉中，击破叛将贺珍。进击献忠，战西充凤凰山，大破之。献忠既殪，复与辅国公岳乐、尚书巴哈纳等歼其馀党。师还，累进二等阿达哈哈番。
　　六年，授噶布什贤章京。从郑亲王济尔哈朗征湖广，破湘潭，下宝庆、武冈，分兵趋沅州。与巴牙喇甲喇章京白尔赫图以数十骑先驱，白尔赫图陷阵失其马，科尔昆夺敌马掖之上，并马突围出。复纵骑奋击破敌，进沅州，自道州出龙虎关。进世职一等，兼拖沙喇哈番。
　　九年，从敬谨亲王尼堪徇衡州，明将李定国列象阵迎战。科尔昆语巴牙喇甲喇章京西伯臣曰：“象不畏矢石，惟鼻脆，吾为君射之。”矢再发，贯象鼻，象奔，师从之，追奔数十里。敬谨亲王闻胜，轻骑疾进，遇伏战没，科尔昆三入围，求得王遗骸。师进次宝庆，明将孙可望以数万人屯山巅，科尔昆督兵奋击，可望溃走。贝勒屯齐遣学士硕岱与科尔昆还奏军事，疏不言王战没。事闻，下议政王、贝勒、大臣会勘，科尔昆言不知疏云何，郑亲王呵之，科尔昆大言曰：“臣自髫龀侍太祖，弱冠事太宗，转战二十馀年。今奏事不明，死其分。奈何轻相侮？”上察其无罪，命宽之，但夺世职。十三年，擢巴牙喇纛章京。
　　十四年，从大将军罗讬下贵州。既定贵阳，令科尔昆以五千人取黄平，梅勒额真玛尔赛副之。明将白文选据七星关，科尔昆令玛尔赛将二千人出万奇岭大道，诱文选出战，伪败数十里，文选蹑其后。科尔昆将三千人自间道疾趋出文选军后，玛尔赛还战，文选败走，克黄平。师还。
　　康熙元年，出定义州土寇。二年，从将军穆里玛、图海下湖广，讨李自成馀党李来亨等。图海出归州，穆里玛出宜昌，科尔昆与噶布什贤噶喇依昂邦赖塔将五千人先驱，迭战皆胜。次茅麓山，郝永忠以数万人与来亨合，拒战，科尔昆升山觇之，俟隙纵击，破之。夜设伏，来亨以万馀人袭我军，伏发，败走。明日复战，来亨兵以大刀、藤牌护阵，我师张两翼，科尔昆捣其中坚，阵溃。来亨倚谭家砦屯粮，计持久。科尔昆分兵破石坪，进围砦。其将李嗣名出战，中流矢死，科尔昆断其后道，十馀日，其将高必玉等出降。科尔昆还与穆里玛合军，图海亦至，令满洲兵守隘，绿旗兵为长围困之，来亨自经死，馀党悉降。自成馀党至是乃尽殄。师还，授世职拖沙喇哈番。
　　科尔昆从征伐，常为军锋。廉介，嫉恶远势。鰲拜专政，科尔昆独不附。八年，卒。子巢可讬，官至盛京刑部侍郎。
　　觉善，李佳氏，满洲正红旗人，世居萨尔浒。父通果，归太祖，授牛录额真。卒，觉善嗣。灭叶赫，克沈阳、辽阳，皆在行间，授世职备御，擢甲喇额真。
　　天聪三年，从太宗伐明，下永平四城，佐固山额真纳穆泰等守灤州。明兵来攻，围合，觉善勒兵出战，奋逾堑，与甲喇额真阿尔津、牛录额真库尔缠趋击，明兵溃奔，俄复集迫城下，觉善击卻之。明兵发石坏城堞，觉善力御，明兵不能登，凡五败明兵。阿敏弃永平出关，纳穆泰等亦突围走，明兵阻道，力击败之。师还，与诸将待罪，上以觉善力守城，既出犹杀敌，释其缚，进世职游击。五年，上自将围大凌河，明兵自锦州骤至，屯小凌河岸。上遣偏师渡河迎击，兵不盈二百，觉善奋入阵，陷重围，力战得出。我兵别队与明兵战，有军校为明兵所得，援之归。明监军道张春、总兵吴襄将步骑四万距大凌河十五里驻军，觉善从贝勒硕讬以右翼兵直躏春垒，明兵败挫，进世职二等甲喇章京。
　　崇德五年，授正红旗梅勒额真，驻防义州。六年，从攻锦州，坐攻围不力，罚鍰。上攻锦州，自将军松山、杏山间，明兵薄我军，谋夺砲，觉善以所部御之，明兵败走。师围松山，掘堑立营，明兵夜来侵，复战卻之。八年，与梅勒额真谭布等驻锦州。又从郑亲王济尔哈朗伐明，攻宁远，明总兵吴三桂邀战，击卻之。进攻前屯卫，明兵出战，蒙古兵稍却，觉善督右翼兵奋击，大破之，遂克其城。
　　顺治元年，从入关，击李自成，觉善创於砲，仍奋战。二年，进世职一等。从顺承郡王勒克德浑南征，次江宁。自成馀党一只虎等寇湖北，命移师讨之。三年，师次石首，令与固山额真叶臣等率精锐徇荆州，破敌，分剿远安、南漳、宜昌，悉定。师还，赐黄金十两、白金三百两。山东土寇扰恩、齐河、平阴诸县，命觉善率兵讨之，斩其渠扫地王，其众万馀歼焉。
　　五年，从大将军谭泰讨叛将金声桓，七月，师薄南昌，至六年正月，克之。移师讨叛将李成栋，攻信丰，觉善督所部树云梯先登，拔其城。师还，次赣州，复分兵戡定新喻、安福诸县。叙功，并遇恩诏，世职累进二等阿思哈尼哈番，赐号“巴图鲁”。七年，从睿亲王畋於中后所，坐私出射猎，降一等阿达哈哈番兼拖沙喇哈番。八年，上亲政，复世职，擢都察院左都御史。寻命仍专领梅勒事，进世职三等精奇尼哈番。十五年，以老病乞罢。康熙三年，卒，谥敏勇。乾隆初，定封三等男。子吉勒塔布，自有传。
　　甘都，先世自叶赫徙居巴林，因氏巴林。太祖时，率子弟来归，授牛录额真。旗制定，隶蒙古镶蓝旗。天聪元年，从伐明，次宁远。明兵屯城北山冈，甘都手大纛直前，击破之。三年，复从伐明，克大安口，复败明兵於玉田。上自将取永平四城，克遵化，甘都与焉，即命佐察哈喇等驻守。四年，师弃遵化出边，甘都殿，击败追兵。八年，予世职三等甲喇章京，授兵部参政。
　　崇德三年，考满，进二等甲喇章京。寻更定部院官制，改兵部理事官。冬，从贝勒岳讬等伐明，击败明太监高起潜，越明都，徇山东，克济南。四年春，师还，道蠡县，复克其城。以功进一等甲喇章京。五年，从索海等伐索伦部，索伦兵五百，据挂喇尔屯拒战。甘都及理事官喀喀木督兵破栅入，斩级二百，俘二百三十人以归。六年，从伐明，围锦州，明总督洪承畴屯松山，屡以步骑出战，甘都辄击败之。恭顺王长史徐胜芳为敌困，甘都突入阵，援之出。七年，锦州下，以功加半个前程。
　　顺治元年，从入关，破李自成。复从豫亲王多铎徇陕西，克潼关，取西安。二年五月，移师定江南，复与固山额真恩格图、玛喇布等下宜兴、昆山诸县，进三等梅勒章京。三年，从端重亲王博洛略浙江，逐明将方国安至黄岩，国安入城守，围合。甘都察国安势蹙，撤围纵使出，击之，国安兵大溃，城遂拔。师入福建，甘都先众克分水关，逐明唐王聿键至汀州，降漳州及漳平县。五年，命署巴牙喇纛章京。从征南大将军谭泰徇江西，讨叛将金声桓。七年三月，进二等阿思哈尼哈番。寻卒於军。
　　谭拜，他塔喇氏，满洲正白旗人。父阿敦，事太祖。天命元年正月朔旦，太祖始建号，诸贝勒大臣上表，阿敦与额尔德尼侍左右，受表，额尔德尼跪展读如礼。阿敦寻领固山额真。太祖初征明抚顺，李永芳出降，阿敦引谒太祖。厥后事不著。
　　谭拜事太宗，天聪五年，以牛录额真从伐明，围大凌河城。祖大寿城守，遣百馀骑突围出，谭拜与巴牙喇甲喇章京布颜图追斩三十馀人，获马二十有四。八年，授世职牛录章京，迁甲喇额真。九年，从伐察哈尔，收降人，遂伐明代州。谭拜与噶布什贤章京苏尔德、安达立将四十人伏忻口，明逻卒三百经所伏地，斩馘过半。
　　崇德元年，从伐明，薄明都，北趋卢沟桥，再败明兵。二年，与甲喇额真丹岱、萨苏喀等将四十人略明边，次清河，明兵七百拒守，击之溃，搴纛二，并获其马。三年，从贝勒岳讬伐明，入墙子岭，攻丰润，击明兵，多坠壕死，复攻破明太监冯永盛诸军。四年，从略锦州，率巴牙喇兵破明兵於城南，以功加半个前程。五年，授兵部参政。六年，兼任正白旗蒙古梅勒额真。七年冬，从伐明山东，克利津。八年春，出边，以所部击败明总督赵光抃、范志完，总兵吴三桂、白广恩诸军。师还，赉白金，以功进三等甲喇章京。顺治初，从入关。三年，擢兵部尚书。寻从肃亲王豪格西讨张献忠，道陕西，与固山额真玛喇希等击败叛将贺珍。下四川，屡破献忠兵，复与固山额真李国翰渡涪江，败献忠将袁韬。四年，调吏部尚书。旋歼献忠。入关后，世职四进至二等阿思哈尼哈番。七年三月，卒。子玛尔赛，附鰲拜，语见鰲拜传。孙多奇辉，降袭三等。乾隆初，定封三等男。
　　法谭，亦他塔喇氏，满洲正红旗人，世居瓦尔喀。初以巴牙喇壮达从灭叶赫，取辽阳，授牛录额真。天聪三年，从攻宁远，败明兵於城北山冈。七年，取旅顺。崇德三年，从伐明，败密云步卒，趣山东，克郯城。四年，从伐虎尔哈部，克雅屯萨城。六年，从围锦州，御明总督洪承畴兵於松山，逐敌至塔山，击之，多赴海死。八年，从攻宁远，克前屯卫、中后所。顺治元年，擢甲喇额真，兼工部理事官。从入关，破李自成。从顺承郡王勒克德浑逐自成湖广，其兄子锦犯荆州，法谭以精骑蹂之，斩获甚众，降自成弟孜及其将田见秀等。世职累进一等阿达哈哈番兼拖沙喇哈番。五年，授右翼步军总尉。康熙元年，以病致仕。卒。
　　席特库，佟佳氏，满洲镶蓝旗人。父努颜，率族属归太祖，授牛录额真。卒，席特库嗣。事太宗，擢噶布什贤章京，率兵出锦州，得明谍，明兵自耀州至，席特库赴援卻敌。从围大凌河，裨将多贝阵没，席特库入阵，以其尸还。明兵自宁远来援，与战，一卒坠马，席特库领纛入阵援以出。
　　六年，与巴牙喇甲喇章京鰲拜等略明边。八年，与噶布什贤章京图鲁什诇敌锦州、松山，皆有俘馘。察哈尔部人有散入席尔哈、席伯图者，上命席特库与蒙古布哈塔布囊等逐捕，斩七十馀级，得其户口、牲畜。寻与卦尔察尼堪以二十骑往济丰城侦明兵，至西拉木轮河，遇降明蒙古百人，席特库设伏尽歼之。二人逸而奔，席特库射殪其一，一为我国谍者所获。上嘉席特库以少胜多，赐甲胄旌之。
　　复从大贝勒代善略大同，败明兵。自阳和转战，趣天城、左卫，徇宣府，与噶布什贤章京吴拜设伏破敌，进世职三等甲喇章京。九年，从贝勒多尔衮略山西，自平鲁卫入宁武关，击败明兵。复与甲喇额真布颜等诇明兵锦州，与噶布什贤噶喇依昂邦劳萨等蹑明兵冷口。
  </div>
  <div class="pagination">
   <a href="清史稿_page155.html">
    上一页
   </a>
   <span>
    ...
   </span>
   <a href="清史稿_page151.html">
    151
   </a>
   <a href="清史稿_page152.html">
    152
   </a>
   <a href="清史稿_page153.html">
    153
   </a>
   <a href="清史稿_page154.html">
    154
   </a>
   <a href="清史稿_page155.html">
    155
   </a>
   <span class="current-page">
    156
   </span>
   <a href="清史稿_page157.html">
    157
   </a>
   <a href="清史稿_page158.html">
    158
   </a>
   <a href="清史稿_page159.html">
    159
   </a>
   <a href="清史稿_page160.html">
    160
   </a>
   <a href="清史稿_page161.html">
    161
   </a>
   <span>
    ...
   </span>
   <a href="清史稿_page157.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
