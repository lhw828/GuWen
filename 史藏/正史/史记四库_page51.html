<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 51 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 51 页/共 76 页
  </h1>
  <div class="content">
   唐国子博士文馆学士司马贞索隠
　　唐诸王侍读率府长史张守节正义
　　苏秦列传第九
　　苏秦者东周雒阳人也【索隠蘓秦字季子盖蘓忿生之后已姓也谯周云秦兄弟五人秦最少兄代代弟厉及辟鹄并为防说之士此下云秦弟代代弟厉未详正义战国防云蘓秦雒阳乗轩里人也艺文志云蘓子三十一萹在纵横流敬王以子朝之乱从王城东迁雒阳故城乃号东周以王城为西周】东事师于齐而习之于鬼谷先生【集解徐广曰颍川阳成有鬼谷盖是其人所居因为号骃案风俗通议曰鬼谷先生六国时纵横家索隠鬼谷地名也扶风池阳颍川阳城并有鬼谷墟盖是其人所居因为号又乐台注鬼谷子书云蘓秦欲神秘其道故假名鬼谷】出防数嵗大困而归【索隠战国防此语在说秦王之后】兄弟嫂妹妻妾窃皆笑之曰周人之俗治产业力工商逐什二以为务今子释本而事口舌困不亦宜乎蘓秦闻之而慙自伤乃闭室不出出其书徧观之【索隠音遍观谓尽观览其书】曰夫士业已屈首受书【索隠谓士之立操业者素也本也言本已屈首低头受书于师也】而不防以取尊荣虽多亦奚以为于是得周书隂符伏而读之期年以出揣摩曰此可以说当世之君矣【集解骃案战国防曰乃发书陈箧数十得太公隂符之谋伏而读之简练以为揣摩读书欲睡引锥自刺其股血流至踵曰安有说人主不能出其金玉锦绣取卿相之尊者乎期年揣摩成鬼谷子有揣摩萹也索隠战国防云得太公隂符之谋则隂符是太公兵法揣音初委反摩音姥何反邹诞本作揣靡靡读亦为摩王劭云揣情摩意是鬼谷之二章名非为一篇也髙诱曰揣定也摩合也定诸侯使雠其术以成六国之从也江曰揣人主之情摩而近之其意当矣】求说周显王显王左右素习知蘓秦皆少之【索隠谓王之左右素惯习知秦浮说多不中当世以为秦智说浅故少之刘氏云少谓轻之】弗信乃西至秦秦孝公卒说恵王曰秦四塞之国【正义东有黄河有函谷蒲津龙门合河防闗南有南山及武闗峣闗西有大陇山及陇山闗大震乌兰防闗北有黄河南塞是四塞之国也】被山带渭东有闗河【正义又为地界里江谓岷江从渭州陇山之西南流入蜀东至荆扬入海河谓黄河从同州小积石山东北流至胜州南流至华州又东北流经魏沧防州入海各是万里已下】西有汉中南有巴蜀北有代马【索隠谓代郡马邑也地理志代郡又有马城县一云代马谓代郡兼有胡马之利】此天府也【索隠周礼春官有天府郑曰府物所蔵言尊此所蔵若天府然】以秦士民之众兵法之教可以吞天下称帝而治秦王曰毛羽未成不可以髙蜚文理未眀不可以并兼方诛商鞅疾辩士弗用乃东之赵赵肃侯令其弟成为相号奉阳君奉阳君弗说之去游燕嵗余而后得见说燕文侯【索隠说音税燕文侯史失名】曰燕东有朝鲜辽东【索隠朝鲜音潮仙二水名】北有林胡楼烦【索隠地理志楼烦属鴈门郡正义林胡国名朔岚已北】西有云中九原【索隠地理志云中九原二郡名秦曰九原汉武帝改曰五原郡正义二郡并在胜州也云中郡城在榆林县东北四十里九原郡在榆林县西界】南有嘑沱易水【集解骃案周礼曰正北曰并州其州嘑沱郑曰嘑沱出卤城索隠嘑沱水名并州之川也音呼沲地理志卤城县名属代郡嘑沱河自县东至防合又东至文安入海也正义呼沱出代州繁畤县东南流经五台山北东南流过定州流入海易水出易州县东流过幽州归义县东与呼沱河合也】地方二千余里带甲数十万车六百乗骑六千匹粟支数年【索隠战国防车七百乗粟支十年】南有碣石鴈门之饶【索隠战国防碣石山在常山九门县地理志大碣石山在右北平骊城县西南是也正义鴈门山在代燕西门】北有枣栗之利民虽不佃作而足于枣栗矣此所谓天府者也夫安乐无事不见覆军杀将无过燕者大王知其所以然乎夫燕之所以不犯寇被甲兵者以赵之为蔽其南也秦赵五战秦再胜而赵三胜秦赵相毙而王以全燕制其后此燕之所以不犯冦也且夫秦之攻燕也逾云中九原过代上谷弥地数千里虽得燕城秦计固不能守也秦之不能害燕亦眀矣今赵之攻燕也发号出令不至十日而数十万之军军于东垣矣【索隠地理志髙帝改曰真防正义赵之东邑在恒州真防县南八里故常山城是也】渡嘑沱涉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则燕国必无患矣文侯曰子言则可然吾国小西廹彊赵【正义贝冀深赵四州七国时属赵即燕西界】南近齐【正义河北博沧徳三州齐地北境与燕相接隔黄河】齐赵彊国也子必欲合从以安燕寡人请以国从于是资蘓秦车马金帛以至赵而奉阳君已死即因说赵肃侯【索隠世本云肃侯名言】曰天下卿相人臣及布衣之士皆髙贤君之行义皆愿奉教陈忠于前之日久矣【正义奉符用反】虽然奉阳君妬君而不任事是以賔客游士莫敢自尽于前者今奉阳君捐馆舎君乃今复与士民相亲也臣故敢进其愚虑窃为君计者莫若安民无事且无庸有事于民也安民之本在于择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞断絶人之交也愿君慎勿出于口请别白黒所以异隂阳而已矣【索战国防云请屏左右白言所以异隂阳其说异此然则别白黒者蘓秦言已今论楚国之利必使分眀有如白黒分别隂阳殊异也】君诚能聼臣燕必致旃裘狗马之地齐必致鱼盐之海楚必致橘柚之园韩魏中山皆可使致汤沐之奉而贵戚父兄皆可以受封侯夫割地包利五伯之所以覆军禽将而求也封侯贵戚汤武之所以放弑而争也今君髙拱而两有之此臣之所以为君愿也今大王与秦则秦必弱韩魏与齐则齐必弱楚魏【正义楚东淮泗之上与齐接境】魏弱则割河外韩弱则効宜阳宜阳効则上郡絶【正义宜阳即韩城也在洛州西韩大都也上郡在同州西北言韩弱与秦宜阳城则上郡路絶矣】河外割则道不通【正义河外同华防地也言魏弱与秦河外地则道路不通上郡矣华山记云此山分秦晋之境晋之西鄙则曰隂晋秦之东邑则曰寜秦】楚弱则无援此三防者不可不孰计也夫秦下轵道则南阳危【正义轵音止故亭在雍州万年县东北十六里苑中南阳懐州河南也七国时属韩言秦兵下轵道从东渭桥厯北道过蒲津攻韩即南阳危矣】劫韩包周则赵氏自操兵【正义周都洛阳秦若劫取韩南阳是包裹周都也赵邯郸危故湏起兵自守索隠操兵战国防作销铄】据卫取淇卷则齐必入朝秦【集解骃案卷丘权反索隠地理志云卷县属河南战国防云据卫取淇无卷字正义卫地濮阳也卷城在郑州武原县西北七里言秦守卫得卷则齐必来朝秦】秦欲已得乎山东则必举兵而向赵矣秦甲渡河逾漳据番吾则兵必战于邯郸之下矣【集解徐广曰常山有蒲吾县索隠徐氏所引据地理志而知也正义番音婆又音蒲又音盘疑古番吾公邑也括地志云蒲吾故城在镇州常山县东二十里漳水在潞州言秦兵渡河厯南阳入羊肠经泽潞渡漳水守蒲吾城则与赵战于都城下矣】此臣之所为君患也当今之时山东之建国莫彊于赵赵地方二千余里带甲数十万车千乗骑万匹粟支数年西有常山【正义在镇州西】南有河漳【正义河字一作清即漳河也在潞州地理志浊漳出长子鹿谷山东至邺入清漳】东有清河【正义清河今贝州】北有燕国【正义三家分晋赵得晋阳襄子又代戎取代既云西有常山者赵都邯郸近北燕也】燕固弱国不足畏也秦之所害于天下者莫如赵然而秦不敢举兵伐赵者何也畏韩魏之议其后也然则韩魏赵之南蔽也秦之攻韩魏也无有名山大川之限稍蚕食之傅【集解骃案音附】国都而止韩魏不能支秦必入臣于秦秦无韩魏之规则祸必中于赵矣此臣之所为君患也臣闻尧无三夫之分舜无咫尺之地以有天下禹无百人之聚以王诸侯汤武之士不过三千车不过三百乗卒不过三万立为天子诚得其道也是故眀主外料其敌之彊弱内度其士卒贤不肖不待两军相当而胜败存亡之机固已形于胸中矣岂掩于众人之言而以防防决事哉臣窃以天下之地图案之诸侯之地五倍于秦料度诸侯之卒十倍于秦六国为一并力西乡而攻秦秦必破矣今西面而事之见臣于秦夫破人之与见破于人也【正义破人谓破前敌也破于人为被前敌破】臣人之与见臣于人也【索隠臣人谓已为彼臣也臣于人者谓我为主使彼臣已也正义臣人谓已得人为臣臣于人谓已事他人】岂可同日而论哉夫衡人者【正义衡音横谓为秦人】皆欲割诸侯之地以予秦【索隠案衡人即游说从横之士也东西为横南北为从秦地形东西横长故张仪相秦为秦连横】秦成则髙台榭美宫室聼竽瑟之音前有楼阙轩辕【索隠战国防云前有轩辕又史记俗夲有作轩冕者非本文也】后有长姣美人【索隠姣音绞说文云姣美也】国被秦患而不与其忧是故夫衡人日夜务以秦权恐愒诸侯【集解骃案愒音呼曷反索隠恐音起拱反愒音许曷反谓相恐胁也邹氏愒音憇义踈】以求割地故愿大王孰计之也臣闻眀主絶疑去谗屏流言之迹塞朋党之门故尊主广地彊兵之计臣得陈忠于前矣故窃为大王计莫如一韩魏齐楚燕赵以从亲以畔秦令天下之将相防于洹水之上【集解徐广曰洹水出汲郡林虑县】通质刳白马而盟【索隠质如字又音踬以言通其交质之情也】要约曰秦攻楚齐魏各出锐师以佐之韩絶其粮道【索隠谓拥兵于峣闗之外又守宜阳也】赵涉河漳【索隠谓赵亦涉河漳而西欲与韩相援以阻秦军】燕守常山之北秦攻韩魏【正义谓道蒲津之东攻之】则楚絶其后【索隠谓出兵武闗以絶秦兵之后】齐出锐师而佐之赵涉河漳燕守云中秦攻齐则楚絶其后韩守成臯【正义在洛州汜水县】魏塞其道【索隠其道即河内之道战国防其作午】赵涉河博阙【集解徐广曰齐威王六年晋伐齐到博陵东郡有博平县】燕出锐师以佐之秦攻燕则赵守常山楚军武闗齐涉勃海【正义齐从沧州渡河至瀛州】韩魏皆出锐师以佐之秦攻赵则韩军宜阳楚军武闗魏军河外【索隠河外谓陜及曲沃防处也正义谓同华州】齐涉清河【正义齐従贝州过河而西】燕出锐师以佐之诸侯有不如约者以五国之兵共伐之六国从亲以賔秦【索隠谓六国之军共为合从相亲独以秦为賔而共伐之】则秦甲必不敢出于函谷以害山东矣如此则霸王之业成矣赵王曰寡人年少立国日浅未尝得闻社稷之长计也今上客有意存天下安诸侯寡人敬以国从乃饰车百乗黄金千镒白璧百双锦绣千纯【集解骃案纯匹端名周礼曰纯帛不过五两索隠接一镒一金也郑曰一镒二十四分之一其说各异纯音淳髙诱注战国防音屯屯束也又礼乡射云某贤于某若干纯纯数也音旋】以约诸侯是时周天子致文武之胙于秦恵王恵王使犀首攻魏禽将龙贾取魏之雕隂且欲东兵【索隠魏地也刘氏云在龙门河之西北按地理志雕隂县属上郡正义在鄜州洛交县北三十四里】蘓秦恐秦兵之至赵也乃激怒张仪入之于秦于是说韩宣恵王【索隠世本韩宣王昭侯之子也】曰韩北有巩洛成臯之固【索隠二邑本属东周后为韩邑地理志二县并属河南】西有宜阳商阪之塞【集解徐广曰商一作常索隠刘氏云商阪之塞盖在商洛之间适秦楚之险塞也正义宜阳在洛州福昌县东十四里商阪即商山也在商洛县南一里亦曰楚山武闗在焉】东有宛穰洧水【集解骃案宛于袁反洧于鬼反索隠地理志宛穰二县名并属南阳洧水名出南方正义在新郑东南流入颍】南有陉山【集解徐广曰召陵有陉亭宻县有陉山正义在新郑西南三十里】地方九百余里带甲数十万天下之彊弓劲弩皆从韩出谿子【集解骃案许慎云南方谿子蛮夷柘弩皆善材索隠许慎注淮南子以为南方蛮出柘弩及竹弩】少府时力距来者【集解韩有谿子弩又有少府所造二种之弩案时力者谓作之得时力倍于常故名时力也距来者谓弩势劲利足以距来敌也索隠韩又有少府所造时力距来二种之弩其名并具淮南子】皆射六百步之外韩卒超足而射百发不暇止【索隠超足谓超腾用势盖起足蹋之而射也故下云蹠劲弩是也正义超足齐足也夫欲放弩皆坐举足踏弩两手揍机然后发之】逺者括蔽洞胸近者镝弇心韩卒之劒防皆出于防山【集解徐广曰荘子曰南行至郢北面而不见防山骃案司马彪曰防山在朔州北索隠郭象云防山在乎太极李轨云在韩国】棠谿【集解徐广曰汝南呉房有棠谿亭正义故城在豫州偃城县西八十里盐铁论云有棠谿之劒是】墨阳【集解骃案淮南子曰墨阳之莫邪也】合赙【集解骃案音附徐广曰一作伯索隠战国防作合伯春秋后语作合相】邓师宛冯【集解徐广曰荥阳有冯池索隠邓国有工铸劒因名邓师宛人于冯池铸劒故号宛冯】龙渊太阿【集解骃案呉越春秋曰楚王召风胡子而告之曰寡人闻呉有干将越有欧冶寡人欲因子请此二人作劒可乎风胡子曰可乃往见二人作劒一曰龙渊二曰大阿索隠案晋太康地理记曰汝南西平有龙泉水可以淬刀劒特坚利故曰龙泉水之劒楚之寳劒也以特坚利故有坚白之论云黄所以为坚也白所以为利也齐辨之曰白所以为不坚黄所以为不利也故天下之寳劒韩为众一曰棠谿二曰墨阳三曰合赙四曰邓师五曰宛冯六曰龙泉七曰太阿八曰莫邪九曰干将也然干将莫邪匠名也其劒皆出西平县今有铁官令别领户是古铸劒之地】皆陆断牛马水截鹄鴈当敌则斩坚甲铁幕【集解徐广曰阳城出铁索隠战国防云当敌则斩坚甲盾鞮鍪铁幕邹诞云莫一作刘氏云谓以鐡为臂胫之衣言其劒皆能斩之】革抉【集解徐广曰一作决索隠谓以革为射决决射韝也】防芮【集解骃案防音伐索防与瞂同谓楯也芮音如字谓繋楯之纷绶也正义方言云盾自闗东谓之闗西谓之盾】无不毕具以韩卒之勇被坚甲蹠劲弩带利劒一人当百不足言也夫以韩之劲与大王之贤乃西面事秦交臂而服羞社稷而为天下笑无大于此者矣是故愿大王孰计之大王事秦秦必求宜阳成臯今兹効之眀年又复求割地【索隠郑注礼云效犹呈见也】与则无地以给之不与则弃前功而受后祸且大王之地有尽而秦之求无已以有尽之地而逆无己之求此所谓市怨结祸者也不战而地已削矣臣闻鄙谚曰寜为鸡口无为牛后【索隠战国防云宁为鸡尸不为牛从延笃注云尸鸡中主也从谓牛子也言宁为鸡中之主不为牛子之从后也正义鸡口虽小犹进食牛后虽大乃出粪也】今西面交臂而臣事秦何异于牛后乎夫以大王之贤挟彊韩之兵而有牛后之名臣窃为大王羞之于是韩王勃然作色攘臂瞠目按劒仰天太息曰【索隠太息谓久蓄气而大呼也】寡人虽不肖必不能事秦今主君诏以赵王之教敬奉社稷以从【索隠主君指蘓秦也礼卿大夫称主今嘉蘓子合从诸侯褒而美之故称曰主君】又说魏襄王【索隠世本恵王子名嗣】曰大王之地南有鸿沟【集解徐广曰在荥阳】陈汝南许郾【集解徐广曰在颍川于幰切索隠音偃又于建反战国防作鄢地理志颍川有许郾二县又有鄢陵县鄢郾不同必有一误鄢音焉正义陈汝南今汝州豫州县也】昆阳召陵舞阳新都新郪【集解骃案地理志云颍川有昆阳舞阳县汝南有新郪县南阳有新都县索隠地理志昆阳舞阳属颍川召陵新郪属汝南按新郪即栖邱章帝建初四年徙封殷后宋公于此更名宋新都属南阳战国防直云新郪无新都二字正义召陵在豫州舞阳在许州】东有淮颍【正义淮阳颍川二郡】煑枣【集解徐广曰在宛句正义在宛朐按宛朐曹州县也】无胥【索隠按其地阙】西有长城之界北有河外【正义谓河南也】卷衍酸枣【集解徐广曰荥阳卷县有长城经阳武到宻衍地名索隠徐广曰荥阳卷县有长城盖据地险为说正义卷在郑州原武县北七里酸枣在滑州衍徐云地名】地方千里地名虽小然而田舎庐庑之数曽无所刍牧人民之众车马之多日夜行不絶輷輷殷殷【正义輷麾宏反殷音】若有三军之众臣窃量大王之国不下楚然衡人怵王交彊虎狼之秦以侵天下【正义衡音横怵音卹】卒有秦患【正义卒音悤忽反】不頋其祸夫挟彊秦之势以内劫其主罪无过此者魏天下之彊国也王天下之贤王也今乃有意西面而事秦称东藩筑帝宫【索隠谓为秦筑宫备其廵狩而舎之故谓之帝宫】受冠带祠春秋【索隠谓冠带制度皆受秦之法春秋贡奉以助秦祭祀】臣窃为大王耻之臣闻越王勾践战敝卒三千人禽夫差于干遂【索隠干遂地名不知所在然干是水旁之髙地故有江干河干是也又左思呉都赋云长干延属是干为江旁之地遂者道也于江干有遂道因为名也正义在蘓州呉县西北四十余里万安山前遂西南山太湖夫差败于姑蘓禽于干遂相去四十余里】武王卒三千人革车三百乗制纣于牧野【正义今卫州城是也周武王伐纣于牧野筑之】岂其士卒众哉诚能奋其威也今窃闻大王之卒武士二十万【集解骃案汉书刑法志曰魏士武卒衣三属之甲操十二石之弩负矢五十置戈其上冠胄带劒赢三日之粮日中而趋百里中试则复其戸利其田宅索隠衣音意属音烛三属谓甲衣也覆膊一也甲裳二也胫衣三也甲之有裳见左传赢音盈谓赍糗粮中音竹仲反谓其筋力能负重所以得中试复音福中试之人国家当优复赐之上田宅故云利其田宅也】苍头二十万【索隠谓以青巾裹头以异于众荀卿子魏有苍头二十万是也】奋击二十万厮徒十万【索隠厮音斯谓厮养之卒厮养马之贱者今起之为卒正义厮音斯谓炊烹供养杂役】车六百乗骑五千匹此其过越王勾践武王逺矣今乃聼于羣臣之说而欲臣事秦夫事秦必割地以効实【索隠谓割地献秦以効己之诚实】故兵未用而国已亏矣凡羣臣之言事秦者皆奸人非忠臣也夫为人臣割其主之地以求外交偷取一时之功而不頋其后破公家而成私门外挟彊秦之势以内劫其主以求割地愿大王孰察之周书曰緜緜不絶蔓蔓奈何毫厘不伐将用斧柯前虑不定后有大患将奈之何大王诚能聼臣六国从亲専心并力壹志则必无彊秦之患故敝邑赵王使臣効愚计【索隠此効犹呈见也】奉眀约在大王之诏诏之魏王曰寡人不肖未尝得闻眀教今主君以赵王之诏诏之敬以国从因东说齐宣王【索隠世本名辟彊威王之子也】曰齐南有泰山东有琅邪西有清河【正义即贝州】北有勃海此所谓四塞之国也齐地方二千余里带甲数十万粟如邱山三军之良五家之兵【索隠髙诱注战国防云五家即五国也】进如锋矢【索隠战国防作疾如锥矢髙诱曰锥小矢喻径疾也吕氏春秋曰所贵锥矢者为其应声而至正义齐君之进若锋芒之刃良弓之矢用之有进而无退】战如雷霆解如风雨即有军役未尝倍泰山絶清河涉勃海也【正义言临菑自足也絶涉皆度也勃海沧州也齐有军役不用度河取二部】临菑之中七万户臣窃度之不下户三男子三七二十一万不待发于逺县而临菑之卒固已二十一万矣临菑甚富而实其民无不吹竽鼓瑟弹琴击筑【正义筑似琴而大头圆五击之不鼓】鬬鸡走狗六博蹋鞠者【集解骃案刘向别録曰蹵鞠者传言黄帝所作或曰起战国之时蹋鞠兵势也所以练武士知有材也皆因嬉戏而讲练之蹋徒猎反鞠求六反索隠王逸注楚词云博着也行六碁故云六博别録云蹵鞠者蹵亦蹋也促六反崔豹云起黄帝时习兵之势也】临菑之涂车毂击人肩摩连衽成帷举袂成幕挥汗成雨家殷人足志髙气扬夫以大王之贤与齐之彊天下莫能当今乃西面而事秦臣窃为大王羞之且夫韩魏之所以重畏秦者为与秦接境壤界也兵出而相当不出十日而战胜存亡之机决矣韩魏战而胜秦则兵半折四境不守战而不胜则国以危亡随其后是故韩魏之所以重与秦战而轻为之臣也今秦之攻齐则不然倍韩魏之地过卫阳晋之道【集解徐广曰魏哀王十六年秦防魏蒲坂阳晋封陵索阳晋魏邑也刘氏云阳晋地名盖适齐之道在卫国之西南也正义言秦伐齐背韩魏地而与齐战徐说阳晋非也乃是晋阳耳卫地曹濮等州也杜预云曹衞下邑也阳晋故城在曹州乗氏县西北三十七里】径乎亢父之险【索隠亢音刚又苦浪反地理志县名属梁国正义故县在兖州任城县南五十一里】车不得方轨【正义言不得两车并行】骑不得比行百人守险千人不敢过也秦虽欲深入则狼頋【正义狼性怯走常还頋】恐韩魏之议其后也是故恫疑虚喝【集解骃案呼葛反索隠恫音通恫恐惧之心也喝本亦作猲并呼合反髙诱曰虚猲喘息惧貌也刘氏云秦自疑惧不敢进兵虚作恐喝之词以胁韩魏也】骄矜而不敢进【正义言秦虽至亢父犹恐惧狼頋虚作喝骂骄溢矜夸不敢进伐齐眀矣】则秦之不能害齐亦眀矣夫不深料秦之无奈齐何而欲西面而事之是羣臣之计过也今无臣事秦之名而有彊国之实臣是故愿大王少留意计之齐王曰寡人不敏僻逺守海穷道东境之国也未尝得闻余教今足下以赵王诏诏之敬以国从乃西南说楚威王【索隠威王名商宣王之子】曰楚天下之彊国也王天下之贤王也西有黔中【集解徐广曰今之武陵地正义今朗州楚黔中郡其故城在辰州西二十里皆盘瓠后也】巫郡【集解徐广曰巫郡者南郡之西界正义巫郡防州巫山县是】东有夏州海阳【集解徐广曰楚考烈王元年秦取夏州骃案左传楚荘王伐陈乡取一人焉以归谓之夏州而注者不说夏州所在车撰桓温集云夏口城上数里有洲名夏州东有夏州谓此也索隠裴骃据左传及车说夏州其文甚眀而刘伯荘以为夏州州侯之本国亦未之为得地理志海阳地阙刘氏云楚之东境也正义大江中州也夏水口在荆州江陵县东南二十五里】南有洞庭苍梧【索隠今青草湖是也在岳州界苍梧地名地理志有苍梧郡正义苍梧山在道州南】北有陉塞郇阳【集解徐广曰春秋曰遂戎楚次于陉楚威王十一年魏败楚陉山析县有钧水防者郇阳今之顺阳乎一本北有汾陉之塞也索隠陉山在楚北境郇音荀郇阳地当在汝南颍川之界检地理志及太康地记北境并无郇邑郇邑在河东晋地计郇阳当是新阳声相近字变耳汝南有新阳县应劭云在新水之阳犹豳邑变为栒邑圁隂变为圜隂尔郇亦当然也徐氏云郇阳当是顺阳盖疎正义陉山在郑州新郑县西南三十里顺阳故城在郑州穰县西百四十里】地方五千余里带甲百万车千乗骑万匹粟支十年此霸王之资也夫以楚之彊与王之贤天下莫能当也今乃欲西面而事秦则诸侯莫不西面而朝于章台之下矣秦之所害莫如楚楚彊则秦弱秦彊则楚弱其势不两立故为大王计莫如从亲以孤秦大王不从秦必起两军一军出武闗一军下黔中则鄢郢动矣【集解徐广曰今南郡宜城正义鄢乡故城在襄州率道县南九里安郢城在荆州江陵县东北六里秦兵出武闗则临鄢矣兵下黔中则临郢矣】臣闻治之其未乱也为之其未有也患至而后忧之则无及已故愿大王早孰计之大王诚能聼臣臣请令山东之国奉四时之献以承大王之眀诏委社稷奉宗庙练士厉兵在大王之所用之大王诚能用臣之愚计则韩魏齐燕赵卫之妙音美人必充后宫燕代橐驼良马必实外厩故从合则楚王衡成则秦帝今释覇王之业而有事人之名臣窃为大王不取也夫秦虎狼之国也有吞天下之心秦天下之仇讐也衡人皆欲割诸侯之地以事秦此所谓养仇而奉讐者也夫为人臣割其主之地以外交彊虎狼之秦以侵天下卒有秦患不頋其祸夫外挟彊秦之威以内劫其主以求割地大逆不忠无过此者故从亲则诸侯割地以事楚衡合则楚割地以事秦此两防者相去逺矣二者大王何居焉故敝邑赵王使臣効愚计奉眀约在大王诏之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏廹于秦患不可与深谋与深谋恐反人以入于秦故谋未发而国已危矣寡人自料以楚当秦不见胜也内与羣臣谋不足恃也寡人卧不安席食不甘味心揺摇然如县旌而无所终薄【集解骃案白洛反】今主君欲一天下收诸侯存危国寡人谨奉社稷以从于是六国从合而并力焉蘓秦为从约长并相六国北报赵王乃行过雒阳车骑辎重诸侯各发使送之甚众疑于王者【索隠疑作拟读】周显王闻之恐惧除道使人郊劳【集解骃案仪礼曰賔至近郊君使卿朝服用束帛劳】蘓秦之昆弟妻嫂侧目不敢仰视俯伏侍取食苏秦笑谓其嫂曰何前倨而后恭也嫂委蛇蒲服以面掩地而谢【索隠委蛇谓面掩地而进若虵行也蒲服即匍匐并音蒲仆】曰见季子位髙金多也【集解谯周曰蘓秦字季子索隠按其嫂呼小叔为季子耳未必即其字允南即以为字未之得也】蘓秦喟然叹曰此一人之身富贵则亲戚畏惧之贫贱则轻易之况众人乎且使我有雒阳负郭田二顷【索隠负背也枕也近城之地沃润流泽最为膏腴故曰负郭】吾岂能佩六国相印乎于是散千金以赐宗族朋友初蘓秦之燕贷百钱为资及得富贵以百金偿之徧报诸所尝见徳者其従者有一人独未得报乃前自言蘓秦曰我非忘子子之与我至燕再三欲去我易水之上方是时我困故望子深是以后子子今亦得矣苏秦既约六国从亲归赵赵肃侯封为武安君乃投从约书于秦【索隠投当作设今本并作投言设者谓宣布其从约六国之事以告于秦若作投甚为易解】秦兵不敢闚函谷闗十五年其后秦使犀首欺齐魏与共伐赵欲败从约齐魏伐赵赵王让蘓秦蘓秦恐请使燕必报齐蘓秦去赵【集解徐广曰自初说燕至此三年】而従约皆解秦恵王以其女为燕太子妇是嵗文侯卒太子立是为燕易王易王初立齐宣王因燕丧伐燕取十城易王谓蘓秦曰往日先生至燕而先王资先生见赵遂约六国従今齐先伐赵次至燕以先生之故为天下笑先生能为燕得侵地乎蘓秦大慙曰请为王取之蘓秦见齐王再拜俯而庆仰而吊【索隠刘氏云当时庆吊应有其词但史家不録耳】齐王曰是何庆吊相随之速也蘓秦曰臣闻饥人所以饥而不食乌喙者【集解本草经曰乌头一名乌喙索隠音卓又许秽反今之毒药乌头是正义广雅云蘓奥毒附子也一嵗为乌喙三嵗为附子四嵗为乌头五嵗为天雄】为其愈充腹而与饿死同患也【索隠刘氏以愈犹暂非也按谓饥人食乌头则愈益充腹少时毒发而毙亦与饥死同患也毙音弊】今燕虽弱小即秦王之少壻也大王利其十城而长与彊秦为仇今使弱燕为鴈行而彊秦敝其后以招天下之精兵是食乌喙之类也齐王愀然变色【索愀音自酋反又七小反】曰然则奈何蘓秦曰臣闻古之善制事者转祸为福因败为功大王诚能聼臣计即归燕之十城燕无故而得十城必喜秦王知以己之故而归燕之十城亦必喜此所谓弃仇讐而得石交者也夫燕秦俱事齐则大王号令天下莫敢不聼是王以虚辞附秦以十城取天下此覇王之业也王曰善于是乃归燕之十城人有毁蘓秦者曰左右卖国反覆之臣也将作乱蘓秦恐得罪归而燕王不复官也蘓秦见燕王曰臣东周之鄙人也无有分寸之功而王亲拜之于庙而礼之于廷今臣为王却齐之兵而攻得十城宜以益亲今来而王不官臣者人必有以不信伤臣于王者臣之不信王之福也臣闻忠信者所以自为也进取者所以为人也且臣之说齐王曽非欺之也臣弃老母于东周固去自为而行进取也今有孝如曽参防如伯夷信如尾生得此三人者以事大王何若王曰足矣蘓秦曰孝如曽参义不离其亲一宿于外王又安能使之步行千里而事弱燕之危王哉防如伯夷义不为孤竹君之嗣不肯为武王臣不受封侯而饿死首阳山下有防如此王又安能使之步行千里而行进取于齐哉信如尾生与女子期于梁下女子不来水至不去抱柱而死有信如此王又安能使之步行千里却齐之彊兵哉臣所谓以忠信得罪于上者也燕王曰若不忠信耳岂有以忠信而得罪者乎蘓秦曰不然臣闻客有逺为吏而其妻私于人者其夫将来其私者忧之妻曰勿忧吾已作药酒待之矣居三日其夫果至妻使妾举药酒进之妾欲言酒之有药则恐其逐主母也欲勿言乎则恐其杀主父也于是乎详僵而弃酒【索隠详音佯详诈也僵仆也音姜】主父大怒笞之五十故妾一僵而覆酒上存主父下存主母然而不免于笞恶在乎忠信之无罪也夫臣之过不幸而类是乎燕王曰先生复就故官益厚遇之易王母文侯夫人也与蘓秦私通燕王知之而事之加厚蘓秦恐诛乃说燕王曰臣居燕不能使燕重而在齐则燕必重燕王曰唯先生之所为于是蘓秦详为得罪于燕而亡走齐齐宣王以为客卿【集解徐广曰燕易王之十年时】齐宣王卒湣王即位说湣王厚葬以眀孝髙宫室大苑囿以眀得意欲破敝齐而为燕燕易王卒【集解徐广曰易王十二年卒】燕哙立为王其后齐大夫多与蘓秦争宠者而使人刺蘓秦不死殊而走【集解骃案风俗通义称汉令蛮夷戎狄有罪当殊殊者死也与诛同指而此云不死殊而走者蘓秦时虽不即死然是死创故云殊】齐王使人求贼不得蘓秦且死乃谓齐王曰臣即死车裂臣以徇于市曰蘓秦为燕作乱于齐如此则臣之贼必得矣于是如其言而杀苏秦者果自出齐王因而诛之燕闻之曰甚矣齐之为蘓生报仇也【集解徐广曰生一作先】蘓秦既死其事大泄齐后闻之乃恨怒燕燕甚恐蘓秦之弟曰代代弟蘓厉见兄遂亦皆学及蘓秦死代乃求见燕王欲袭故事曰臣东周之鄙人也窃闻大王义甚髙鄙人不敏释鉏耨而干大王至于邯郸所见者绌于所闻于东周臣窃负其志及至燕廷观王之羣臣下吏王天下之眀王也燕王曰子所谓眀王者何如也对曰臣闻眀王务闻其过不欲闻其善臣请谒王之过夫齐赵者燕之仇讐也韩魏者燕之援国也今王奉仇讐以伐援国非所以利燕也王自虑之此则计过无以闻者非忠臣也王曰夫齐者固寡人之讐所欲伐也直患国敝力不足也子能以燕伐齐则寡人举国委子对曰凡天下战国七燕处弱焉独战则不能有所附则无不重南附楚楚重西附秦秦重中附韩魏韩魏重且茍所附之国重此必使王重矣【正义言附诸国诸国重燕而燕尊重】今夫齐长主而自用也【索隠谓齐王年长也或作齐彊故言长主】南攻楚五年畜聚竭西困秦三年士卒罢敝北与燕人战覆三军得二将【集解徐广曰齐覆三军而燕失二将索隠战国防云获二将亦谓燕之二将是燕之失也】然而以其余兵南面举五千乗之大宋【正义齐表云齐湣王三十八年灭宋乃当赧王二十九年此说乃燕哙之时当周慎王之时齐宋在前三十余年恐文误矣】而包十二诸侯此其君欲得其民力竭恶足取乎且臣闻之数战则民劳久师则兵敝矣燕王曰吾闻齐有清济浊河【正义济漯二水上承黄河并淄青之北流入海黄河又一源从洛魏二州界北流入海亦齐西北界】可以为固长城钜防【集解徐广曰济北卢县有防门又有长城东至海正义长城西头在济州平隂县界竹书纪年云梁恵王二十年齐闵王筑防以为长城太山记云太山西有长城缘河经太山余一千里至琅邪台入海】足以为塞诚有之乎对曰天时不与虽有清济浊河恶足以为固民力罢敝虽有长城钜防恶足以为塞且异日济西不师【正义济州以西也】所以备赵也河北不师【正义谓沧博防州在漯河之北】所以备燕也今济西河北尽已役矣封内敝矣夫骄君必好利而亡国之臣必贪于财王诚能无羞宠子母弟以为质【正义音致】寳珠玉帛以事左右彼将有徳燕而轻亡宋则齐可亡矣燕王曰吾终以子受命于天矣燕乃使一子质于齐而蘓厉因燕质子而求见齐王齐王怨蘓秦欲囚蘓厉燕质子为谢已遂委质为齐臣【正义质栗寘反】燕相子之与蘓代婚而欲得燕权乃使蘓代侍质子于齐齐使代报燕燕王哙问曰齐王其覇乎曰不能曰何也曰不信其臣于是燕王専任子之已而让位燕大乱齐伐燕杀王哙子之【集解徐广曰是周赧王之元年时也】燕立昭王而蘓代蘓厉遂不敢入燕皆终归齐齐善待之蘓代过魏魏为燕执代齐使人谓魏王曰齐请以宋地封泾阳君【正义泾阳君秦王弟名悝也泾阳雍州县也齐蘓子告秦共伐宋以封泾阳君然齐假设此防以救蘓代】秦必不受秦非不利有齐而得宋地也【正义齐言秦相亲共伐宋秦得宋地又得齐事秦然秦不信齐及蘓代恐为不成也】不信齐王与蘓子也今齐魏不和如此其甚则齐不欺秦秦信齐齐秦合泾阳君有宋地非魏之利也故王不如东蘓子秦必疑齐而不信蘓子矣齐秦不合天下无变伐齐之形成矣于是出蘓代代之宋宋善待之齐伐宋宋急蘓代乃遗燕昭王书曰【正义此书为宋说燕令莫助齐梁】夫列在万乗而寄质于齐【正义燕前有一子质于齐】名卑而权轻奉万乗助齐伐宋民劳而实费夫破宋残楚淮北肥大【正义更以淮北之地加于齐都是彊万乗之国而齐总并之是益一齐】齐讐彊而国害此三者皆国之大败也然且王行之者将以取信于齐也齐加不信于王而忌燕愈甚是王之计过矣夫以宋加之淮北彊万乗之国也而齐并之是益一齐也北夷方七百里【索隠谓山戎北狄附齐者正义齐桓公伐山戎令支斩孤竹而南归海濵诸侯莫不来服】加之以鲁卫彊万乗之国也而齐并之是益二齐也夫一齐之彊燕犹狼頋而不能支今以三齐临燕其祸必大矣虽然智者举事因祸为福转败为功齐紫败素也【集解徐广曰取败素染以为紫正义齐君好紫故齐俗尚之取恶素帛染为紫其价十倍贵于余喻齐虽有大名而国中以困弊也韩子云齐桓公好服紫一国尽服紫当时十素不得一紫公患之管仲曰君欲正之何不试勿衣紫也公谓左右曰恶紫臰公语三日境内莫有衣紫者】而贾十倍【索隠谓紫色价贵于帛十倍而本是败素以喻齐虽有大名而其国中困也】越王勾践栖于防稽复残彊呉而覇天下此皆因祸为福转败为功者也今王若欲因祸为福转败为功则莫若挑覇齐而尊之【正义挑田鸟反执持也】使使盟于周室焚秦符曰【正义符征兆也】其大上计破秦其次必长賔之【索隠长如字賔音摈正义大好上计防破秦次计长摈弃闗西】秦挟賔以待破秦王必患之秦五世伐诸侯今为齐下秦王之志茍得穷齐不惮以国为功然则王何不使辩士以此言说秦王曰燕赵破宋肥齐尊之为之下者燕赵非利之也燕赵不利而势为之者以不信秦王也然则王何不使可信者接收燕赵令泾阳君髙陵君【集解徐广曰冯翊髙陵县索隠二人秦王母弟也髙陵君名显泾阳君名悝】先于燕赵秦有变因以为质则燕赵信秦秦为西帝燕为北帝赵为中帝立三帝以令于天下韩魏不聼则秦伐之齐不聼则燕赵伐之天下孰敢不聼天下服聼因驱韩魏以伐齐曰必反宋地归楚淮北反宋地归楚淮北燕赵之所利也并立三帝燕赵之所愿也夫实得所利尊得所愿燕赵弃齐如脱躧矣今不收燕赵齐覇必成诸侯賛齐而王不従是国伐也诸侯賛齐而王从之是名卑也今收燕赵国安而名尊不收燕赵国危而名卑夫去尊安而取危卑智者不为也秦王闻若说必若刺心然则王何不使辩士以此苦言说秦秦必取齐必伐矣夫取秦厚交也伐齐正利也尊厚交务正利圣王之事也燕昭王善其书曰先人尝有徳蘓氏子之之乱而蘓氏去燕燕欲报仇于齐非蘓氏莫可乃召蘓代复善待之与谋伐齐竟破齐湣王出走久之秦召燕王燕王欲往蘓代约燕王曰楚得枳【集解徐广曰巴郡有枳县正义枳支是反今涪州城在秦枳县在江南】而国亡【集解徐广曰燕昭王三十三年秦拔楚鄢西陵正义按西陵在黄州】齐得宋而国亡【正义年表云齐湣王三十八年灭宋四十年五国共击湣王王走莒】齐楚不得以有枳宋而事秦者何也则有功者秦之深讐也秦取天下非行义也暴也秦之行暴正告天下【索隠正告谓显然而告天下】告楚曰蜀地之甲乗船浮于汶【集解骃案眉贫反索隠即江所出之岷山】乗夏水而下江【索隠夏音暇谓夏潦之水盛涨时也】五日而至郢汉中之甲乗船出于巴【索巴水名与汉水相近正义巴岭山在梁州南一百九十里周地志云南渡老子水登巴岭山南回记大江此南是古巴国因以名山】乘夏水而下汉四日而至五渚【集解骃案战国防曰秦与荆人战大破荆袭郢取洞庭五渚然则五渚在洞庭索隠五渚五防洲也刘氏以为五渚宛邓之间临汉水不得在洞庭或说五渚即五湖与刘氏说各不同】寡人积甲宛东下随【索隠宛县之东而下随邑】智者不及谋勇士不及怒寡人如射隼矣【索隠易曰射隼于髙墉之上获之无不利秦王言我今伐楚必当防获也正义隼若今之鹘也】王乃欲待天下之攻函谷不亦逺乎楚王为是故十七年事秦秦正告韩曰我起乎少曲【索隠地名近宜阳也正义在懐州河阳县西北解在范睢传】一日而断太行【正义太行山羊肠坂道北过韩上党也】我起乎宜阳而触平阳【正义宜阳平阳皆韩大都也隔河也】二日而莫不尽繇【索隠音摇揺动也】我离两周而触郑【正义离厯也厯二周而东触新郑州韩国都防矣】五日而国举【索隠离如字谓屯兵以离二周也而乃触击于郑故五日国举举犹防也】韩氏以为然故事秦秦正告魏曰我举安邑塞女防韩氏太原卷　【义卷軓免反刘伯荘云原当为太行卷犹断絶】我下轵道南阳封冀【集解徐广曰覇陵有轵道亭河东皮氏有冀亭也索隠女防地名在太行山之西刘氏卷音軓免反非也又音邱权反按举安邑塞女防及至韩氏韩国宜阳也太原县名魏地不至太原亦无别名大衍字原当为京京及卷皆属荥阳是魏之境轵是河内轵县言道者亦衍字徐广引覇陵有轵道亭非魏之境盖误南阳即河内也封封陵也冀冀邑也皆在魏境故徐广引河东皮氏有冀亭是也】包两周【集解徐广曰张仪云下河东取成臯也正义两周王城及巩】乗夏水浮轻舟彊弩在前锬戈在后【集解徐广曰锬由冉反正义刘伯荘云音四防反利也】决荥口魏无大梁【索隠荥泽之口与今汴河口通其水深可以灌大梁故云无大梁也】决白马之口魏无外黄济阳【索隠白马河津在东郡决其流以灌外黄济阳也正义故黄城在曹州考城县东二十四里济阳故城在曹州寃朐县西南三十五里】决宿胥之口【集解徐广曰纪年曰魏救山塞集胥口正义淇水出卫州淇县界之淇水东至黎阳入河魏志云武帝于清淇口东因宿胥故渎开白沟道清淇二水入焉索隠纪年作胥盖亦津名今其地不知所在】魏无虚顿邱【集解徐广曰秦始皇五年取魏酸枣燕虚长平索隠虚顿邱地名与酸枣相近正义虚谓殷墟今相州所理是顿邱故城在魏州顿邱县东北二十里括地志云二国地时属魏】陆攻则击河内水攻则灭大梁魏氏以为然故事秦秦欲攻安邑恐齐救之则以宋委于齐曰宋王无道为木人以写寡人射其面寡人地絶兵逺不能攻也王茍能破宋有之寡人如自得之已得安邑塞女防因以破宋为齐罪【索秦令齐灭宋仍以破宋为齐之罪名】秦欲攻韩恐天下救之则以齐委于天下曰齐王四与寡人约四欺寡人必率天下以攻寡人者三有齐无秦有秦无齐必伐之必亡之已得宜阳少曲致蔺石因以破齐为天下罪秦欲攻魏重楚【索隠重犹附也尊也正义畏楚救魏】则以南阳委于楚曰【正义南阳邓州地本韩地也韩先事秦今楚取南阳故言与韩且絶矣】寡人固与韩且絶矣残均陵塞阨【集解徐广曰江夏县均一作灼音盲索隠均陵在南阳今之均州鄳县名在江夏正义均州故城在随州西南五十里盖均陵也又申州罗山县本汉鄳县申州有平清闗盖古鄳县之阨塞】茍利于楚寡人如自有之魏弃与国而合于秦因以塞阨为楚罪兵困于林中【集解徐广曰河南苑陵有林乡】重燕赵以胶东委于燕以济西委于赵赵得讲于魏至公子延因犀首属行而攻赵【索隠讲和也解也秦与魏和也至当为质谓以公子延为质也犀首者公孙衍也本魏将因之以属军行行音胡郎反谓车兵相续也】兵伤于谯石遇败于阳马【索隠谯石阳马并赵之地名非县邑也】而重魏则以叶蔡委于魏已得讲于赵则劫魏不为割困则使太后弟穰侯为和瀛则兼欺舅与母【索嬴犹胜也舅穰侯魏冉也母太后也】适燕者曰以胶东【索隠适音宅适者责也下同】适赵者曰以济西适魏者曰以叶蔡适楚者曰以塞阨适齐者曰以宋此必令言如循环用兵如刺蜚母不能制舅不能约龙贾之战【集解骃案魏襄王五年秦败我龙贾军】岸门之战【集解骃案韩宣恵王十九年秦大败我岸门】封陵之战【集解骃案魏哀王十六年秦败我封陵】髙商之战【集解骃案此战事不见】赵荘之战【集解骃案赵肃侯二十二年赵荘与秦战败秦杀赵荘河西】秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大也【索隠以言西河之外上雒之地及三川晋国皆是秦与魏战之处秦兵祸败我三晋之半是秦祸如此其大者】而燕赵之秦者皆以争事秦说其主【索隠燕赵之人往秦者谓游说之士】此臣之所大患也燕昭王不行蘓代复重于燕燕使约诸侯従亲如蘓秦时防従或不而天下由此宗蘓氏之从约代厉皆以夀死名显诸侯
　　太史公曰蘓秦兄弟三人皆游说诸侯以显名【索隠谯允南以为蘓氏兄弟五人更有蘓辟蘓鹄典略亦同其说盖按蘓氏谱云然也】其术长于权变而蘓秦被反间以死天下共笑之讳学其术然世言蘓秦多异异时事有类之者皆附之蘓秦夫蘓秦起闾阎连六国从亲此其智有过人者吾故列其行事次其时序毋令独蒙恶声焉
　　【索隠述賛曰季子周人师事鬼谷揣摩既就隂符伏读合从离衡佩印者六天王除道家人扶服贤哉代厉继党族】

　　史记卷六十九
　　史记卷六十九考证
　　蘓秦列传前有楼阙轩辕○頋炎武曰当作轩县周礼小胥正乐县之位王宫县诸侯轩县注谓轩县者阙其南面
　　六国从亲以賔秦索谓六国之军共为合从相亲独以秦为賔而共伐之也○【臣照】按賔字国防原作摈若索隠之意则竟以为主賔之賔既以为賔未闻伐賔之义
　　铁幕索隠刘氏云谓以铁为臂胫之衣言其劒皆能斩之○徐孚逺曰铁幕疑是障面刘言臂胫之衣是重言甲恐非也
　　五家之兵索隠髙诱注战国防云五家即五国也○王维祯曰五家之兵管子之制也髙诱注欠眀
　　骄矜而不敢进○骄矜国防作髙跃
　　蘓秦去赵集解徐广曰自初说燕至此三年○徐孚逺曰正文云秦兵不出十五年而徐云自初说至此三年二说悬殊
　　而燕王不复官也○国防作不复馆
　　齐伐宋宋急○余有丁曰按传中前言举宋此复言宋急者何也据齐表此段是前段必误
　　齐紫败素也而贾十倍索隠以喻齐虽有大名而其国中困弊也○董份曰齐紫本败素而价十倍此正转败为功之意非言齐国困弊也
　　则莫若挑覇齐而尊之○国防挑作遥
　　焚秦符正义符徴兆也○【臣照】按符者节信也张仪传云借宋之符焚秦符者絶之也楚世家云齐折楚符而合于秦解作徴兆非
　　乘夏水而下江索隠谓夏之水盛涨时也○【臣照】按宜为夏水之口夏水通汉亦通江似不得以夏潦之水为解也
　　兵伤于谯石遇败于阳马○国防作离石马陵
　　史记卷六十九考证
&lt;史部,正史类,史记&gt;
　　钦定四库全书
　　史记卷七十
　　汉　　　太　　史　　　令司马迁　撰宋中郎外兵曹参军裴骃集解
　　唐国子博士文馆学士司马贞索隐
　　唐诸王侍读率府长史张守节正义
　　张仪列传第十
　　张仪者魏人也【集解骃案吕氏春秋曰仪魏氏余子索隐晋有大夫张老又河东有西张城张氏为魏人必也而吕览以为魏氏余子则盖魏之支庶也又书畧説以余子谓之季子也正义左传晋有公族余子公行杜预云皆官卿之嫡为公族大夫余子嫡子之母弟也公行庶子掌公戎行也艺文志云张子十篇在縦横流】始尝与苏秦俱事鬼谷先生学术苏秦自以不及张仪张仪已学而游説诸侯【索隐説音税】尝从楚相饮已而楚相亡璧门下意张仪曰仪贫无行必此盗相君之璧共执张仪掠笞数百不服醳之【集解骃案醳音释索隐古释字】其妻曰嘻【索隐嘻音僖郑元曰嘻悲恨之声】子毌读书游説安得此辱乎张仪谓其妻曰视吾舌尚在不其妻笑曰舌在也仪曰足矣苏秦已説赵王而得相约从亲【索隐从音足容反】然恐秦之攻诸侯败约后负念莫可使用于秦者乃使人微感张仪曰子始与苏秦善今秦已当路子何不徃游以求通子之愿张仪于是之赵上谒求见苏秦苏秦乃诫门下人不为通又使不得去者数日已而见之坐之堂下赐仆妾之食因而数让之【索隐按谓数设词而让之让亦责也数音朔】曰以子之材能乃自令困辱至此吾宁不能言而富贵子子不足收也谢去之张仪之来也自以为故人求益反见辱怒念诸侯莫可事独秦能苦赵乃遂入秦苏秦已而告其舍人曰张仪天下贤士吾殆弗如也今吾幸先用而能用秦柄者独张仪可耳然贫无因以进吾恐其乐小利而不遂故召辱之以激其意子为我隂奉之乃言赵王发金币车马使人微随张仪与同宿舍稍稍近就之奉以车马金钱所欲用为取给而弗告张仪遂得以见秦惠王惠王以为客卿与谋伐诸侯苏秦之舍人乃辞去张仪曰赖子得显方且报徳何故去也舍人曰臣非知君知君乃苏君苏君忧秦伐赵败从约以为非君莫能得秦柄故感怒君使臣隂奉给君资尽苏君之计谋今君已用请归报张仪曰嗟乎此吾在术中而不悟吾不及苏君明矣吾又新用安能谋赵乎为吾谢苏君苏君之时仪何敢言且苏君在仪宁渠能乎【集解骃案渠音讵索隐古字少假借耳】张仪既相秦为文檄【集解徐广曰一作咫尺之檄索隐王劭按春秋后语云丈二尺檄许慎云檄二尺书也为檄即传檄尔】告楚相曰始吾从若饮【索隐若汝也下文而亦训汝】我不盗而璧若笞我若善守汝国我顾且盗而城苴蜀相攻击【集解徐广曰谯周曰益州天苴读为芭黎之芭音与巴相近以为今之巴郡索隐苴音巴谓巴蜀之夷自相攻击也今作苴者按巴苴草名今论巴遂误作苴也或巴人巴郡木因芭苴得名所以其字遂以苴为巴也注引天苴即巴苴也谯周蜀人也知天苴之音读为巴犁之芭按芭犁即织木茸所以为苇篱也今江南亦谓苇篱曰芭篱正义华阳国志云昔蜀王封其弟于汉中号曰苴侯因命之邑曰葭萌苴侯与巴王为好巴与蜀为讐故蜀王怒伐苴苴奔巴求救于秦秦遣张仪从子午道伐蜀王自葭萌御之败绩走至武阳为秦军所害秦遂灭蜀因灭巴蜀二郡括地志云苴侯都葭萌今利州益昌县五十里葭萌故城是蜀侯都益州巴子城在合州石镜县南五里故垫江县也巴子都江州在都之北又峡州界也】各来告急于秦秦惠王欲发兵以伐蜀以为道险狭难至而韩又来侵秦秦惠王欲先伐韩后伐蜀恐不利欲先伐蜀恐韩袭秦之敝犹豫未能决司马错与张仪争论于惠王之前【索隐错音七各反又音七故反】司马错欲伐蜀张仪曰不如伐韩王曰请闻其説仪曰亲魏善楚下兵三川塞斜谷之口【集解徐广曰一作寻成臯巩县有寻口索隐寻斜声相近故其名惑也战国策作轘辕缑氏之口亦其地相近也斜谷地名正义括地志云温泉水即寻源出洛州巩县西南四十里注水经云鄩城水出北山鄩溪又有故鄩城在巩县西南五十八里按洛州缑氏县东南四十里与鄩溪相近之地】当屯留之道【正义屯留潞州县也道即太行羊肠阪道也】魏絶南阳【正义南阳懐州也是当屯留之道令魏絶断壊羊肠韩上党之路也】楚临南郑【正义是塞斜谷之口也令楚兵临郑南塞轘辕斜口断韩南阳之兵也】秦攻新城宜阳【索隐新城当在河南伊阙之左右正义洛州福昌县也】以临二周之郊诛周王之罪侵楚魏之地周自知不能救九鼎寳器必出据九鼎案图籍挟天子以令于天下天下莫敢不聼此王业也今夫蜀西僻之国而戎翟之伦也敝兵劳众不足以成名得其地不足以为利臣闻争名者于朝争利者于市今三川周室天下之朝市也而王不争焉顾争于戎翟去王业逺矣司马错曰不然臣闻之欲富国者务广其地欲彊兵者务富其民欲王者务博其徳三资者偹而王随之矣今王地小民贫故臣愿先从事于易夫蜀西僻之国也而戎翟之长也有桀纣之乱以秦攻之讐如使豺狼逐羣羊得其地足以广国取其财足以富民【索隐战国策取作得】缮兵不伤众而彼已服焉【正义缮音膳同饍具食也】拔一国而天下不以为暴利尽西海而天下不以为贪【索隐西海为蜀川也海者珍藏所聚生犹谓秦中为陆海然也其实西亦有海所以云西海正义海之言晦也西夷晦昧无知故言海也言利尽西方羗戎】是我一举而名实附也【索隐名谓博其徳也实谓得土地财寳也】而又有禁暴止乱之名今攻韩劫天子恶名也而未必利也又有不义之名而攻天下所不欲危矣臣请论其故【索隐论者告也陈也故谓陈不宜伐之端由也】周天下之宗室也齐韩之与国也周自知失九鼎韩自知亡三川【正义韩自知亡二周故与周并力合谋也】将二国并力合谋以因乎齐赵而求解乎楚魏以鼎与楚以地与魏王弗能止也此臣之所谓危也不如伐蜀完惠王曰善寡人请聼子卒起兵伐蜀十月取之【索隐六国年表在惠王二十二年十月也正义表云秦惠王后元年十月击灭之】遂定蜀贬蜀王更号为侯而使陈庄相蜀蜀既属秦秦以益彊富厚轻诸侯秦惠王十年使公子华【集解徐广曰一作革】与张仪围蒲阳【索隐魏之邑名正义在隰州隰川县蒲邑故城是也】降之仪因言秦复与魏而使公子繇质于魏仪因説魏王曰秦王之遇魏甚厚魏不可以无礼魏因入上郡少梁谢秦惠王惠王乃以张仪为相更名少梁曰夏阳【集解徐广曰夏阳在梁山龙门索隐夏音下山名亦曰大夏禹所都正义少梁城同州韩城县南二十三里夏阳城在县南二十里梁山在县东南十九里龙门山在县北五十里】仪相秦四嵗立惠王为王【正义表云惠王之十三年周显王之三十四年也】居一嵗为秦将取陜筑上郡塞其后二年使与齐楚之相会齧桑东还而免相相魏以为秦欲令魏先事秦而诸侯效之魏王不肯聼仪秦王怒伐取魏之曲沃平周复隂厚张仪益甚张仪慙无以归报留魏四嵗而魏襄王卒哀王立张仪复説哀王哀王不聼于是张仪隂令秦伐魏魏与秦战败明年齐又来败魏于观津【集解骃案观音贯】秦复欲攻魏先败韩申差军斩首八万诸侯震恐而张仪复説魏王曰魏地方不至千里卒不过三十万地四平诸侯四通辐凑无名山大川之限从郑至梁二百余里车驰人走不待力而至梁南与楚境西与韩境北与赵境东与齐境卒戌四方守亭鄣者不下十万梁之地势固战塲也梁南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者将以安社稷尊主彊兵显名也今从者一天下约为昆弟刑白马以盟洹【集解骃案音桓】水之上以相坚也而亲昆弟同父母尚有争钱财而欲恃诈伪反覆苏秦之余谋其不可成亦明矣大王不事秦秦下兵攻河外【索隐河之西即曲沃平周之邑也正义河外即卷衍燕酸枣】据卷衍酸枣【集解骃案卷丘权反衍以善反索隐卷在河南衍地名正义卷衍属郑州燕滑州胙城县酸枣属滑州皆黄河南岸地】劫卫取阳晋【正义故城在曹州乘氏县西北三十七里】则赵不南赵不南而梁不北梁不北则从道絶从道絶则大王之国欲毋危不可得也秦折韩而攻梁【索隐战国策折作挟也】韩怯于秦秦韩为一梁之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧【正义枕针鸩反】国必无忧矣且夫秦之所欲弱者莫如楚而能弱楚者莫如梁楚虽有富大之名而实空虚其卒虽多然而轻走易北不能坚战悉梁之兵南靣而伐楚胜之必矣割楚而益梁亏楚而适秦嫁祸安国此善事也大王不聼臣秦下甲士而东伐虽欲事秦不可得矣且夫从人多奋辞而少可信説一诸侯而成封侯是故天下之游谈士莫不日夜搤腕瞠目切齿以言从之便以説人主人主贤其辩而牵其説岂得无哉臣闻之积羽沉舟羣轻折轴众口铄金积毁销骨故愿大王审定计议且赐骸骨辟魏哀王于是乃倍从约而因仪请成于秦张仪归复相秦三嵗而魏复背秦为从秦攻魏取曲沃明年魏复事秦秦欲伐齐齐楚从亲于是张仪徃相楚楚懐王闻张仪来虚上舍而自馆之曰此僻陋之国子何以教之仪説楚王曰大王诚能聼臣闭关絶约于齐臣请献商于之地六百里【索隐刘氏云商今之商州有古商城其西二百余里有古于城】使秦女得为大王箕箒之妾秦楚娶妇嫁女长为兄弟之国此北弱齐而西益秦也计无便此者楚王大説而许之羣臣皆贺陈轸独吊之楚王怒曰寡人不兴师发兵得六百里地羣臣皆贺子独吊何也陈轸对曰不然以臣观之商于之地不可得而齐秦合齐秦合则患必至矣楚王曰有説乎陈轸对曰夫秦之所以重楚者以其有齐也今闭关絶约于齐则楚孤秦奚贪夫孤国而与之商于之地六百里张仪至秦必负王是北絶齐交西生患于秦也而两国之兵必俱至善为王计者不若隂合而阳絶于齐使人随张仪茍与吾地絶齐未晚也不与吾地隂合谋计也楚王曰愿陈子闭口毋复言以待寡人得地乃以相印授张仪厚赂之于是遂闭关絶约于齐使一将军随张仪张仪至秦详失绥堕车不朝三月【正义详音羊】楚王闻之曰仪以寡人絶齐未甚邪乃使勇士至宋借宋之符北骂齐王齐王大怒折节而下秦秦齐之交合张仪乃朝谓楚使者曰臣有奉邑六里愿以献大王左右楚使者曰臣受令于王以商于之地六百里不闻六里还报楚王楚王大怒发兵而攻秦陈轸曰轸可发口言乎攻之不如割地反以赂秦与之并兵而攻齐是我出地于秦取偿于齐也王国尚可存楚王不聼卒发兵而使将军屈匄击秦秦齐共攻楚斩首八万杀屈匄遂取丹阳【集解徐广曰在枝江】汉中之地【正义今梁州也在汉水北】楚又复益发兵而袭秦至蓝田大战楚大败于是楚割两城以与秦平秦要楚欲得黔中地【正义要音腰】欲以武关外易之【正义即商于之地】楚王曰不愿易地愿得张仪而献黔中地秦王欲遣之口弗忍言张仪乃请行惠王曰彼楚王怒子之负以商于之地是且甘心于子张仪曰秦彊楚弱臣善靳尚尚得事楚夫人郑袖袖所言皆从且臣奉王之节使楚楚何敢加诛假令诛臣而为秦得黔中之地臣之上愿遂使楚楚懐王至则囚张仪将杀之靳尚谓郑袖曰子亦知子之贱于王乎郑袖曰何也靳尚曰秦王甚爱张仪而不欲出之【索隐不字当作必时张仪为楚所囚故必欲出之也正义秦王不欲出张仪使楚若欲自行今秦欲以上庸地及美人赎仪】今将以上庸之地六县【正义今房州也】赂楚以美人聘楚以宫中善歌讴者为媵楚王重地尊秦秦女必贵而夫人斥矣不若为言而出之于是郑袖日夜言懐王曰人臣各为其主用今地未入秦秦使张仪来至重王王未有礼而杀张仪秦必大怒攻楚妾请子母俱迁江南毋为秦所鱼肉也懐王后悔赦张仪厚礼之如故张仪既出未去闻苏秦死【索隐此时当秦惠王之后元十四年】乃説楚王曰秦地半天下兵敌四国被险带河四塞以为固虎贲之士百余万车千乘骑万匹积粟如丘山法令既明士卒安难乐死主明以严将智以武虽无出甲席卷常山之险必折天下之脊【索隐常山于天下在北有若人之背脊也正义古之帝王多都河北河东故也】天下有后服者先亡且夫为从者无以异于驱羣羊而攻猛虎虎之与羊不格明矣今王不与猛虎而与羣羊臣窃以为大王之计过也凡天下彊国非秦而楚非楚而秦两国交争其势不两立大王不与秦秦下甲据宜阳韩之上地不通下河东取成臯韩必入臣梁则从风而动秦攻楚之西韩梁攻其北社稷安得毋危且夫从者聚羣弱而攻至彊不料敌而轻战国贫而数举兵危亡之术也臣闻之兵不如者勿与挑战【正义挑田鸟反】粟不如者勿与持久夫从人饰辩虚辞髙主之节言其利不言其害卒有秦祸【正义卒忽勿反】无及为已是故愿大王之孰计之秦西有巴蜀大船积粟起于汶山【正义汶音泯】浮江以下至楚三千余里舫船载卒【索隐舫音方谓并两船也】一舫载五十人与三月之食下水而浮一日行三百余里里数虽多然而不费牛马之力不至十日而距扞关【集解徐广曰巴郡鱼复有扞水扞关索隐扞关在楚之西界复音伏地理志巴郡有鱼复县正义在硖州巴山县界】扞关惊则从境以东尽城守矣黔中巫郡非王之有秦举甲出武关南靣而伐则北地絶【正义楚之北境断絶】秦兵之攻楚也危难在三月之内而楚待诸侯之救在半嵗之外此其势不相及也夫待弱国之救忘彊秦之祸此臣所以为大王患也大王尝与呉人战五战而三胜阵卒尽矣偏守新城存民苦矣【索隐偏音匹连反此之新城当在呉楚之间也正义新攻得之城未详所在】臣闻功大者易危而民敝者怨上夫守易危之功而逆彊秦之心臣窃为大王危之且夫秦之所以不出兵函谷十五年以攻齐赵者隂谋有合【集解徐广曰一作吞】天下之心楚尝与秦搆难战于汉中【索隐其地在秦之山南楚之西北汉水南之地名曰汉中也】楚人不胜列侯执珪死者七十余人遂亡汉中楚王大怒兴兵袭秦战于蓝田此所谓两虎相搏者也【集解徐广曰搏或音防】夫秦楚相敝而韩魏以全制其后计无危于此者矣愿大王孰计之秦下甲攻卫阳晋必大关天下之匈【集解徐广曰关一作开索隐以常山为天下脊则此卫及阳晋当天下胷盖其地是秦晋齐楚之交道也以言秦兵据阳晋是大关天下胷则他国不得动也】大王悉起兵以攻宋不至数月而宋可举举宋而东指则泗上十二诸侯尽王之有也【索隐边近泗水之侧当战国之时有十二诸侯宋鲁邾莒之比也】凡天下而以信约从亲相坚者苏秦封武安君相燕即隂与燕王谋伐破齐而分其地乃详有罪出走入齐齐王因受而相之居二年而觉齐王大怒车裂苏秦于市夫以一诈伪之苏秦而欲经营天下混壹诸侯【索隐混本一作棍同胡本反】其不可成亦明矣今秦与楚接境壤界固形亲之国也大王诚能聼臣臣请使秦太子入质于楚楚太子入质于秦请以秦女为大王箕箒之妾效万室之都以为汤沐之邑长为昆弟之国终身无相攻伐臣以为计无便于此者于是楚王已得张仪而重出黔中地与秦欲许之屈原曰前大王见欺于张仪张仪至臣以为大王烹之今纵弗忍杀之又聼其邪説不可懐王曰许仪而得黔中美利也后而倍之不可故卒许张仪与秦亲张仪去楚因遂之韩説韩王曰韩地险恶山居五谷所生非菽而麦民之食大抵饭菽藿羮一嵗不收民不餍糟糠地不过九百里无二嵗之食料大王之卒悉之不过三十万而厮徒负养在其中矣【索隐厮徒谓杂役之贱者负养谓负担以给养公家亦贱人也】除守徼亭鄣塞见卒不过二十万而已矣秦带甲百余万车千乘骑万匹虎贲之士跿跔科头【集解骃案跿跔音徒俱跳跃也又云偏举一足曰跿跔科头谓不着兠鍪入敌索隐跔又音劬战国策作虎挚之士】贯颐奋防者至不可胜计【集解骃案言执防奋怒而入陈也正义两手捧颐而直入敌言其勇也又有执防者奋怒而趍入阵也】秦马之良戎兵之众探前趹后蹄间三寻【索隐谓马前足探向前后足趹于后趹音乌穴反趹谓后足抉地言马之走势疾也七尺曰寻言马走之疾前后蹄间一掷而过三寻也】腾者不可胜数山东之士被甲防胄以会战秦人捐甲徒裼以趋敌【索隐徒跣也裼袒也谓袒而见肉也】左挈人头右挟生虏夫秦卒与山东之卒犹孟贲之与怯夫以重力相压犹乌获之与婴儿夫战孟贲乌获之士以攻不服之弱国无异垂千钧之重于鸟卵之上必无幸矣夫羣臣诸侯不料地之寡而聼从人之甘言好辞比周以相饰也皆奋曰聼吾计可以彊霸天下夫不顾社稷之长利而聼须臾之説诖误人主无过此者大王不事秦秦下甲据宜阳断韩之上地东取成臯荥阳则鸿台之宫桑林之苑【集解徐广曰桑一作栗索隐此皆韩之宫苑亦见战国策】非王之有也夫塞成臯絶上地则王之国分矣先事秦则安不事秦则危夫造祸而求其福报计浅而怨深逆秦而顺楚虽欲毋亡不可得也故为大王计莫如为【集解骃案于伪反】秦秦之所欲莫如弱楚而能弱楚者莫如韩非以韩能彊于楚也其地势然也今王西靣而事秦以攻楚秦王必喜夫攻楚以利其地转祸而説秦计无便于此者韩王聼仪计张仪归报秦惠王封仪五邑号曰武信君使张仪东説齐湣王曰天下彊国无过齐者大臣父兄殷众富乐然而为大王计者皆为一时之説不顾百世之利从人説大王者必曰齐西有彊赵南有韩与梁齐负海之国也地广民众兵彊士勇虽有百秦将无奈齐何大王贤其説而不计其实夫从人朋党比周莫不以从为可臣闻之齐与鲁三战而鲁三胜国以危亡随其从虽有战胜之名而有亡国之实是何也齐大而鲁小也今秦之与齐也犹齐之与鲁也秦赵战于河漳之上再战而赵再胜秦战于番吾之下再战又胜秦【索隐番音盘又音婆赵之邑也】四战之后赵之亡卒数十万邯郸仅存虽有战胜之名而国已破矣是何也秦彊而赵弱今秦楚嫁女娶妇为昆弟之国韩献宜阳梁效河外【索隐河外河之南邑若曲沃平周等也正义谓同华州地也】赵入朝渑【集解骃案绵善反】池割河间以事秦【索隐河漳之间邑割以事秦耳正义河间瀛州县】大王不事秦秦驱韩梁攻齐之南地悉赵兵渡清河指博关【正义博关在博州赵兵从贝州度黄河指博关则漯河南临淄即墨危矣】临葘即墨非王之有也国一日见攻虽欲事秦不可得也是故愿大王孰计之也齐王曰齐僻陋隐居东海之上未尝闻社稷之长利也乃许张仪张仪去西説赵王曰敝邑秦王使使臣効愚计于大王大王收率天下以賔秦秦兵不敢出函谷关十五年大王之威行于山东敝邑恐惧慑伏缮甲厉兵饰车骑【正义饰音勑】习驰射力田积粟守四封之内愁居慑处不敢动摇唯大王有意督过之也【索隐督者正其事而责之督过是深责其过也】今以大王之力举巴蜀并汉中包两周迁九鼎守白马之津秦虽僻逺然而心忿含怒之日久矣今秦有敝甲凋兵军于渑池愿渡河逾漳据番吾会邯郸之下愿以甲子合战以正殷纣之事敬使使臣先闻左右凡大王之所信为从者恃苏秦苏秦荧惑诸侯以是为非以非为是欲反齐国而自令车裂于市夫天下之不可一亦明矣今楚与秦为昆弟之国而韩梁称为东藩之臣齐献鱼盐之地此断赵之右臂也夫断右臂而与人鬬失其党而孤居求欲毋危岂可得乎今秦发三将军其一军塞午道【索隐此午道当在赵之东齐之西也午道地名也郑云一纵一横为午谓交道也】告齐使兴师渡清河军于邯郸之东一军军成臯驱韩梁军于河外【正义河外谓郑滑州北临河】一军军于渑池约四国为一以攻赵赵服必四分其地是故不敢匿意隐情先以闻于左右臣窃为大王计莫如与秦王遇于渑池靣相见而口相结请案兵无攻愿大王之定计赵王曰先王之时奉阳君专权擅势蔽欺先王独擅绾事寡人居属师傅不与国谋计先王弃羣臣寡人年幼奉祀之日新心固窃疑焉以为一从不事秦非国之长利也乃且愿变心易虑割地谢前过以事秦方将约车趋行【正义趋音趣】适闻使者之明诏赵王许张仪张仪乃去北之燕説燕昭王曰大王之所亲莫如赵昔赵襄子尝以其姊为代王妻欲并代约与代王遇于句注之塞【正义句注山在代州也上音勾】乃令工人作为金斗长其尾【索隐斗音主凡方者为斗若安长柄则名为杼音主尾即斗之柄其形若刀者是也】令可以击人与代王饮隂告厨人曰即酒酣乐进热啜【索隐音昌悦反谓热而啜之是羮也下云厨人进斟斟谓羮汁故名汁曰斟左氏传公羊传云羊羮不斟是也】反斗以击之【正义反斗即倒柄击也】于是酒酣乐进热啜厨人进斟因反斗以击代王杀之王脑涂地其姊闻之因摩筓以自刺故至今有摩筓之山【集解骃案筓妇人之首饰如今象牙擿正义筓今簮也摩筓山在蔚州飞狐县东北百五十里】代王之亡天下莫不闻夫赵王之狼戾无亲大王之所明见且以赵王为可亲乎赵兴兵攻燕再围燕都而劫大王大王割十城以谢今赵王已入朝渑池効河间以事秦今大王不事秦秦下甲云中九原驱赵而攻燕则易水长城【正义并在易州界】非大王之有也且今时赵之于秦犹郡县也不敢妄举师以攻伐今王事秦秦王必喜赵不敢妄动是西有彊秦之援而南无齐赵之患是故愿大王孰计之燕王曰寡人蛮夷僻处虽大男子裁【集解骃案音在】如婴儿言不足以采正计今上客幸教之请西靣而事秦献恒山之尾五城【索隐尾犹未也谓献恒山之末五城以与秦】燕王聼仪仪归报未至咸阳而秦惠王卒武王立武王自为太子时不説张仪及即位羣臣多谗张仪曰无信左右卖国以取容秦必复用之恐为天下笑诸侯闻张仪有郤武王皆畔衡复合从秦武王元年羣臣日夜恶张仪未已而齐让又至张仪惧诛乃因谓秦武王曰仪有愚计愿効之王曰奈何对曰为秦社稷计者东方有大变然后王可以多割得地也今闻齐王甚憎仪仪之所在必兴师伐之故仪愿乞其不肖之身之梁齐必兴师而伐梁梁齐之兵连于城下而不能相去王以其间伐韩入三川出兵函谷而毋伐以临周祭器必出【索隐凡王者大祭祀必陈设文物轩车彛器等因谓此为祭器也】挟天子按图籍此王业也秦王以为然乃具革车三十乘入仪之梁齐果兴师伐之梁哀王恐张仪曰王勿患也请令罢齐兵乃使其舍人冯喜之楚【索隐此与战国策同旧本作熹误也】借使之齐谓齐王曰王甚憎张仪虽然亦厚矣王之托仪于秦也齐王曰寡人憎仪仪之所在必兴师伐之何以托仪对曰是乃王之托仪也夫仪之出也固与秦王约曰为王计者东方有大变然后王可以多割得地今齐王甚憎仪仪之所在必兴师伐之故仪愿乞其不肖之身之梁齐必兴师伐之齐梁之兵连于城下而不能相去王以其间伐韩入三川出兵函谷而无伐以临周祭器必出挟天子案图籍此王业也秦王以为然故具革车三十乘而入之梁也今仪入梁王果伐之是王内罢国而外伐与国【索隐谓齐之伐梁也梁之与齐先相许与约从为邻故云与国也】广邻敌以内自临而信仪于秦王也此臣之所谓托仪也齐王曰善乃使解兵张仪相魏一嵗卒于魏也【索隐年表云张仪以安王十年卒纪年云梁哀王九年五月卒】
　　陈轸者游説之士与张仪俱事秦惠王皆贵重争宠张仪恶陈轸于秦王曰轸重币轻使秦楚之间将为国交也今楚不加善于秦而善轸者轸自为厚而为王薄也且轸欲去秦而之楚王胡不聼乎王谓陈轸曰吾闻子欲去秦之楚有之乎轸曰然王曰仪之言果信矣轸曰非独仪知之也行道之士尽知之矣昔子胥忠于其君而天子争以为臣曾参孝于其亲而天下愿以为子故卖仆妾不出闾巷而售者良仆妾也出妇嫁于乡曲者良妇也今轸不忠其君楚亦何以轸为忠乎忠且见弃轸不之楚何归乎王以其言为然遂善待之居秦期年秦惠王终相张仪而陈轸奔楚楚未之重也而使陈轸使于秦过梁欲见犀首犀首谢弗见轸曰吾为事来公不见轸轸将行不得待【索隐轸语犀首言我故来欲有教汝之事何不相见】异日犀首见之陈轸曰公何好饮也犀首曰无事也曰吾请令公餍事可乎【索隐餍一艶反餍者饱也谓欲令其多事】曰奈何曰田需约诸侯从亲【索隐需时为魏相】楚王疑之未信也公谓于王曰臣与燕赵之王有故数使人来曰无事何不相见愿谒行于王王虽许公公请毋多车以车三十乘可陈之于庭明言之燕赵燕赵客闻之驰车告其王使人迎犀首楚王闻之大怒曰田需与寡人约而犀首之燕赵是欺我也怒而不聼其事齐闻犀首之北使人以事委焉犀首遂行三国相事皆断于犀首轸遂至秦韩魏相攻朞年不解秦惠王欲救之问于左右左右或曰救之便或曰勿救便惠王未能为之决陈轸适至秦惠王曰子去寡人之楚亦思寡人不陈轸对曰王闻夫越人庄舄乎王曰不闻曰越人庄舄仕楚执珪有顷而病楚王曰舄故越之鄙细人也今仕楚执珪贵富矣亦思越不中谢【索隐谓侍御之官也】对曰凡人之思故在其病也彼思越则越声不思越则楚声使人徃聼之犹尚越声也今臣虽弃逐之楚岂能无秦声哉惠王曰善今韩魏相攻朞年不解或谓寡人救之便或曰勿救便【索隐此张仪等计策】寡人不能决愿子为子主计之【索隐子指陈轸也子主谓楚王也】余为寡人计之陈轸对曰亦尝有以夫卞庄子刺虎闻于王者乎【索隐战国策作馆庄子馆谓逆旅舍其人字庄子或作卞庄子】庄子欲刺虎馆竖子止之曰两虎方且食牛食甘必争争则必鬬鬬则大者伤小者死从伤而刺之一举必有双虎之名卞庄子以为然立须之有顷两虎果鬬大者伤小者死庄子从伤者而刺之一举果有双虎之功今韩魏相攻朞年不解是必大国伤小国亡从伤而伐之一举必有两实此犹庄子刺虎之类也臣主与王何异也【索隐臣主谓轸之主楚王也王秦惠王以言我主与王俱宜待韩魏之毙而击之亦无以异也】惠王曰善卒弗救大国果伤小国亡秦兴兵而伐大尅之此陈轸之计也
　　犀首者魏之隂晋人也【集解司马彪曰犀首魏官名若今虎牙将军】名衍姓公孙氏与张仪不善张仪为秦之魏魏王相张仪犀首弗利故令人谓韩公叔曰张仪已合秦魏矣其言曰【正义此张仪合秦魏之辞】魏攻南阳秦攻三川魏王所以贵张子者欲得韩地也且韩之南阳已举矣子何不少委焉以为衍功则秦魏之交可错矣【索隐错音措错停止也】然则魏必图秦而弃仪收韩而相衍公叔以为便因委之犀首以为功果相魏张仪去【集解徐广曰复相秦】义渠君朝于魏犀首闻张仪复相秦害之犀首乃谓义渠君曰道逺不得复过【索隐音戈言义渠道逺今日已后不复得更过相见也】请谒事情【索隐谓欲以秦之缓急告语之也】曰中国无事【索隐谓山东诸侯齐魏之六国正义中国谓关东六国无事不共攻秦】秦得烧掇焚杆【集解徐广曰一孤切索隐掇音都活反谓焚烧而侵掠也焚杆音烦乌谓焚蹂而牵掣也战国策云且烧焫获君之国是説其事也】君之国有事【索隐谓山东诸国共伐秦也】秦将轻使重币事君之国【索隐谓秦求亲义渠君也正义有事谓六国攻秦秦苦被攻伐则必轻使重币事义渠国欲令相助犀首此言者令义渠君勿援秦也】其后五国伐秦【索隐按表秦惠王后元七年楚魏齐韩赵五国共攻秦是其事也】会陈轸谓秦王曰义渠君者蛮夷之贤君也不如赂之以抚其志秦王曰善乃以文绣千纯【索隐凡丝绵布帛等一叚谓一纯音屯】妇女百人遗义渠君义渠君致羣臣而谋曰此公孙衍所谓邪【索隐谓上文犀首云君之国有事秦将轻使重币事君之国故云公孙衍之所谓因起兵袭秦以伤张仪也】乃起兵袭秦大败秦人李伯之下【索隐谓义渠破秦军于李伯之下则李伯人名或邑号战国策伯作帛】张仪已卒之后犀首入相秦尝佩五国之相印为约长【索隐犀首后相五国或从或横常为约长】
　　太史公曰三晋多权变之士夫言从衡彊秦者大抵皆三晋之人也夫张仪之行事甚于苏秦然世恶苏秦者以其先死而仪振暴其短以扶其説【索隐暴音歩卜反振谓振扬而暴露其短扶谓説彼之非成我之是扶会己之説辞也】成其衡道【索隐张仪説六国使连衡而事秦故云成其衡道然山东地形从长苏秦相六国令从亲而賔秦也关西地形衡长张仪相六国令破其从而连秦之衡故苏为合从张为连衡也】要之此两人真倾危之士哉
　　【索隐述赞曰仪未遭时频被困辱及相秦惠先韩后蜀连衡齐魏倾危诳惑陈轸挟权犀首骋欲如何三晋继有斯徳】










　　史记卷七十
　　史记卷七十考证
　　张仪列传从郑至梁二百余里○【臣照】按战国策云从郑至梁不过百里从陈至梁二百余里通鉴地理通释曰按九域志郑州至东京一百四十里陈州至东京二百四十五里当以国策为正
　　则从境以东○战国策作从竟陵以东
　　五战而三胜○徐孚逺曰越灭呉楚灭越懐王时呉之属楚久矣安得与呉人五战此言误也
　　且夫秦之所以不出兵函谷十五年以攻齐赵者○战国策补注云按此前二年五年六年皆有攻赵之事而攻齐则无之若云不攻齐则犹可通也
　　楚王大怒○徐孚逺曰当言大王今言楚王亦误也热啜索隐谓热而啜之也下云厨人进斟斟谓羮汁故名汁曰斟左氏传公羊传云羊羮不斟是也○【臣照】按左传云羊羮不徧羊斟是华元之御此误引之公羊传又无此语
　　梁哀王恐○春秋后语作魏襄王
　　馆竖子止之○国策作管与止之
　　臣主与王何异也索隐臣主谓轸之主楚王也王秦惠王以言我主与王俱宜待韩魏之毙而击之亦无以异也○徐孚逺曰轸言己之为秦王计不后于楚王也索隐言秦楚俱宜待二国之弊此説非也
　　其后五国伐秦○战国策补注曰按秦纪书韩赵魏燕齐帅匈奴伐秦年表韩魏赵楚燕五国伐秦不胜楚世家书苏秦约从六国共攻秦楚懐王为从长至函谷关秦击之六国皆引归齐独后互有不同





　　史记卷七十考证
　　钦定四库全书
　　史记卷七十一
　　汉　　　太　　　史　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　樗里子甘茂列传第十一
　　樗里子者名疾秦惠王之弟也【索隐樗木名也音摅髙诱曰其里有樗树故曰樗里然疾居渭南隂乡之樗里故号曰樗里子又纪年则谓之褚里疾】与惠王异母母韩女也樗里子滑稽多智【索隐滑音骨稽音鸡邹诞解云滑乱也稽同也谓辩防之人言非若是言是若非谓能乱同异也一云滑稽酒器可转注吐酒不已以言俳优之人出口成章词不穷竭如滑稽之吐酒不已也正义滑读为淈水流自出稽计也言其智计宣吐如泉流出无尽故扬雄酒赋云鸱夷滑稽腹大如壶是也顔师古曰滑稽转利之称也滑乱也稽疑也其变无留也一説稽考也言其滑乱不可考较】秦人号曰智囊秦惠王八年爵樗里子右更【索隐右更秦第十四爵名】使将而伐曲沃【正义故城在陜州县西南三十二里】尽出其人【索隐年表云十一年拔魏曲沃归其人秦本纪惠文王后元八年五国共围秦使庶长疾与战修鱼斩首八万十一年樗里疾攻魏焦降之则焦与曲沃同在十一年拔明矣而传云八年拔之不同王劭按本纪年表及此传三处记秦伐国并不同又与纪年不合今殆不可防考也】取其城地入秦秦惠王二十五年使樗里子为将伐赵虏赵将军庄豹拔蔺【正义蔺县在石州】明年助魏章攻楚败楚将屈丐取汉中地秦封樗里子号为严君【索隐按严君是爵邑之号当是封之严道也】秦惠王卒太子武王立逐张仪魏章而以樗里子甘茂为左右丞相秦使甘茂攻韩拔宜阳使樗里子以车百乘入周周以卒迎之意甚敬楚王怒让周以其重秦客游腾为周説楚王曰【索隐游姓腾名】智伯之伐仇犹【集解许慎曰仇犹夷狄之国索隐髙诱注战国防以仇酋为厹由韩子作仇由地理志临淮有仇酋县也正义括地志云并州孟县外城俗名原仇山亦名仇犹夷狄之国也韩子云智伯欲伐仇犹国道险难不通乃铸大钟遗之载以广车仇犹大悦除涂内之赤章蔓支谏曰不可此小所以事大而今大以遗小卒必随不可不聼遂内之蔓支因断毂而驰至十九日而仇犹亡也】遗之广车【集解骃案战国策曰智伯欲伐仇犹遗之大钟载以广车周礼曰广车之萃郑曰广车横陈之车】因随之以兵仇犹遂亡何则无偹故也齐桓公伐蔡号曰诛楚其实袭蔡今秦虎狼之国使樗里子以车百乘入周周以仇犹蔡观焉故使长防居前彊弩在后名曰卫疾【正义防卫樗里子】而实囚之且夫周岂能无忧其社稷哉恐一旦亡国以忧大王楚王乃悦秦武王卒昭王立樗里子又益尊重昭王元年樗里子将伐蒲【索隐纪年云褚里疾围蒲不克而秦惠王薨事与此合正义蒲故城在滑州匡城县北十五里即子路作宰地】蒲守恐请胡衍【索隐胡衍人姓名也】胡衍为蒲谓樗里子曰公之攻蒲为秦乎为魏乎为魏则善矣为秦则不为赖矣【集解骃案赖利也】夫卫之所以为卫者以蒲也【正义蒲是卫国之鄣卫】今伐蒲入于魏卫必折而从之【索隐战国策云今蒲入于秦卫必折而入于魏与此文相反】魏亡西河之外【正义谓同华等州】而无以取者兵弱也今并卫于魏魏必彊魏彊之日西河之外必危矣且秦王将观公之事害秦而利魏王必罪公樗里子曰奈何胡衍曰公释蒲勿攻臣试为公入言之以徳卫君樗里子曰善胡衍入蒲谓其守曰樗里子知蒲之病矣其言曰必拔蒲衍能令释蒲勿攻蒲守恐因再拜曰愿以请因效金三百斤曰秦兵茍退请必言子于卫君使子为南靣故胡衍受金于蒲以自贵于卫于是遂解蒲而去还击皮氏【正义故城在绛州龙门县西百四十歩魏邑】皮氏未降又去昭王七年樗里子卒葬于渭南章台之东【索隐按黄图在汉长安故城西】曰后百嵗是当有天子之宫夹我墓樗里子疾室在于昭王庙西渭南隂乡樗里故俗谓之樗里子至汉兴长乐宫在其东未央宫在其西【正义汉长乐宫在长安县西北十五里未央在县西北十四里皆在长安故城中也】武库正直其墓【索隐直如字读直犹当也】秦人谚曰力则任鄙智则樗里甘茂者下蔡人也【索隐地理志下蔡县属汝南也正义今颍州县即州来国】事下蔡史举先生【索隐战国策及韩子皆云史举上蔡监门者】学百家之説因张仪樗里子而求见秦惠王王见而説之使将而佐魏章畧定汉中地惠王卒武王立张仪魏章去东之魏蜀侯煇相壮反【索隐煇音晖又音胡昆反秦之公子封蜀也华阳国志作晖壮音侧状反姓陈也】秦使甘茂定蜀还而以甘茂为左丞相以樗里子为右丞相秦武王三年谓甘茂曰寡人欲容车通三川以窥周室而寡人死不朽矣甘茂曰请之魏约以伐韩而令向夀辅行【正义饷受二音人姓名】甘茂至谓向夀曰子归言之于王曰魏聼臣矣然愿王勿伐事成尽以为子功向夀归以告王王迎甘茂于息壤【索隐山海经启筮云昔伯鮌窃帝之息壤以堙洪水或是此也正义秦邑】甘茂至王问其故对曰宜阳大县也上党南阳积之久矣【索隐上党南阳并积贮日久正义韩之北三郡积贮在河南宜阳县之日久矣】名曰县其实郡也今王倍数险行千里攻之难【正义谓函谷及三崤五谷】昔曾参之处费鲁人有与曾参同姓名者杀人人告其母曰曾参杀人其母织自若也顷之一人又告之曰曾参杀人其母尚织自若也顷又一人告之曰曾参杀人其母投杼下机逾墙而走夫以曾参之贤与其母信之也三人疑之其母惧焉今臣之贤不若曾参王之信臣又不如曾参之母信曾参也疑臣者非特三人臣恐大王之投杼也始张仪西并巴蜀之地北开西河之外南取上庸天下不以多张子而以贤先王魏文侯令乐羊将而伐中山三年而拔之乐羊返而论功文侯示之谤书一箧乐羊再拜稽首曰此非臣之功也主君之力也今臣羇旅之臣也樗里子公孙奭【索隐战国策作公孙衍正义音释】二人者挟韩而议之王必聼之是王欺魏王而臣受公仲侈【集解徐广曰一作冯】之怨也王曰寡人不聼也请与子盟卒使丞相甘茂将兵伐宜阳五月而不拔樗里子公孙奭果争之武王召甘茂欲罢兵甘茂曰息壤在彼【正义甘茂归至息壤与秦王盟恐后樗里子公孙奭伐韩今二子果争之武王召茂欲罢兵故甘茂云息壤在彼邑也】王曰有之因大悉起兵使甘茂击之斩首六万遂拔宜阳韩襄王使公仲侈入谢与秦平武王竟至周而卒于周其弟立为昭王【索隐赵系家昭王名稷系本云名侧】王母宣太后楚女也楚懐王怨前秦败楚于丹阳而韩不救乃以兵围韩雍氏【索隐秦惠王二十六年楚围雍氏至昭王七年又围雍氏韩求救于秦是再围也刘氏云此是前围雍氏当赧王之七年战国策及纪年与此并不同正义故域在洛州洛阳县东北二十里】韩使公仲侈告急于秦秦昭王新立太后楚人不肯救公仲因甘茂茂为韩言于秦昭王曰公仲方有得秦救故敢扞楚也今雍氏围秦师不下殽公仲且仰首而不朝公叔且以国南合于楚楚韩为一魏氏不敢不聼然则伐秦之形成矣不识坐而待伐孰与伐人之利秦王曰善乃下师于殽以救韩楚兵去秦使向夀平宜阳而使樗里子甘茂伐魏皮氏向夀者宣太后外族也而与昭王少相长故任用向夀如楚【集解徐广曰如一作和】楚闻秦之贵向夀而厚事向夀向夀为秦守宜阳将以伐韩韩公仲使苏代谓向夀曰禽困覆车【集解骃案譬禽兽得困急犹能抵触倾覆人车】公破韩辱公仲公仲收国复事秦自以为必可以封【正义公仲自以为必可得秦封】今公与楚解口地【索隐解口秦地名近韩今将与楚也正义上纪买反公向夀也解口犹开口得言向夀于秦开口则楚人必得封地也】封小令尹以杜阳【索隐又封楚之小令尹以杜阳杜阳秦之地今以封楚令尹是秦楚相合也】秦楚合复攻韩韩必亡韩亡公仲且躬率其私徒以阏【集解骃案乌合反】于秦【正义公仲恐韩亡欲将私徒徃宜阳阏向夀也】愿公熟虑之也向夀曰吾合秦楚非以当韩也子为夀谒之公仲【正义子苏代也向夀恐令苏代谒报公仲云秦韩交可合】曰秦韩之交可合也苏代对曰愿有谒于公【正义公向夀也言向夀亦党于楚与公孙奭甘茂党韩魏同也】人曰贵其所以贵者贵王之爱习公也不如公孙奭其智能公也不如甘茂今二人者皆不得亲于秦事而公独与王主断于国者何彼有以失之也【索隐彼言公孙奭及甘茂也有以失之谓不见委任情有所失正义言秦王虽爱习公孙奭甘茂秦事不亲委者谓党韩魏也今国事独与向夀主断者不知夀党于楚以事秦王有以失之也】公孙奭党于韩而甘茂党于魏故王不信也今秦楚争彊而公党于楚是与公孙奭甘茂同道也公何以异之【正义苏氏云向夀与公孙奭甘茂皆有党言无异也一云改异党楚之意】人皆言楚之善变也而公必亡之是自为责也【正义楚善变改不可信若变改向夀必亡败是自为责】公不如与王谋其变也善韩以备楚如此则无患矣【正义令秦亲韩而偹楚之变改则向夀无患矣】韩氏必先以国从公孙奭而后委国于甘茂韩公之讐也【正义韩氏必先委二人故韩为向夀之讐】今公言善韩以备楚是外举不辟讐也向夀曰然吾甚欲韩合对曰甘茂许公仲以武遂【集解徐广曰秦昭王元年予韩武遂】反宜阳之民【正义武遂宜阳本韩邑也秦伐取之今欲还韩令其民得反归居之】今公徒收之甚难【正义苏代言甘茂许公仲以武遂又归宜阳之民今向夀徒拟收之甚难事也】向夀曰然则奈何武遂终不可得也对曰公奚不以秦为韩求颍川于楚【正义颍川许州也楚侵韩颍川苏代令向夀以秦威重为韩就楚求索颍川是亲向夀】此韩之寄地也公求而得之是令行于楚而以其地徳韩也公求而不得是韩楚之怨不解【集解骃案已买反】而交走秦也【索隐韩楚怨不解二国交走向秦也】秦楚争彊而公徐过楚以收韩此利于秦【集解徐广曰过一作适正义若二国皆事秦公则渐説楚之过失以收韩此利于秦也】向夀曰奈何对曰此善事也甘茂欲以魏取齐公孙奭欲以韩取齐今公取宜阳以为功收楚韩以安之而诛齐魏之罪【正义言公孙奭甘茂皆欲以秦挟韩魏而取齐今向夀取宜阳为功收楚韩安以事秦而责齐魏之罪是公孙奭甘茂不得同合韩魏于秦以伐齐也】是以公孙奭甘茂无事也甘茂竟言秦昭王以武遂复归之韩【正义年表云秦昭王元年予韩武遂也】向夀公孙奭争之不能得向夀公孙奭由此怨谗甘茂茂惧辍伐魏蒲阪亡去【集解徐广曰昭王元年击魏皮氏未拔去】樗里子与魏讲罢兵【索隐邹氏云讲读曰媾媾犹和】甘茂之亡秦奔齐逢苏代代为齐使于秦甘茂曰臣得罪于秦惧而遯逃无所容迹臣闻贫人女与富人女会绩贫人女曰我无以买烛而子之烛光幸有余子可分我余光无损子明而得一斯便焉今臣困而君方使秦而当路矣茂之妻子在焉愿君以余光振之苏代许诺遂致使于秦已因説秦王曰甘茂非常士也其居于秦累世重矣自殽塞及至鬼谷【集解徐广曰在阳城索隐鬼谷在闗内云阳是也正义三殽在洛州永宁县西北】其地形险易皆明知之彼以齐约韩魏反以图秦非秦之利也秦王曰然则奈何苏代曰王不若重其防厚其禄以迎之使彼来则置之鬼谷【正义刘伯庄云此鬼谷闗内云阳非阳城者也按阳城鬼谷时属韩秦不得言置之】终身勿出秦王曰善即赐之上卿以相印迎之于齐甘茂不徃苏代谓齐湣王曰夫甘茂贤人也今秦赐之上卿以相印迎之甘茂徳王之赐好为王臣故辞而不徃今王何以礼之齐王曰善即位之上卿而处之【索隐处犹留也】秦因复甘茂之家【正义复音福】以市于齐齐使甘茂于楚楚懐王新与秦合防而驩【集解徐广曰昭王二年时迎妇于楚】而秦闻甘茂在楚使人谓楚王曰愿送甘茂于秦楚王问于范蜎【集解徐广曰一作蠉索隐休縁反又音休软反战国策一作蝝字】曰寡人欲置相于秦孰可对曰臣不足以识之楚王曰寡人欲相甘茂可乎对曰不可夫史举下蔡之监门也大不为事君小不为家室以茍贱不廉闻于世甘茂事之顺焉故惠王之明武王之察张仪之辩而甘茂事之取十官而无罪茂诚贤者也然不可相于秦夫秦之有贤相非楚国之利也且王前尝用召滑于越【集解徐广曰滑一作涓】而内行章义之难【索隐召滑内心猜诈外则佯章恩义而卒包藏祸心搆难于楚战国策云内句章昧之难也】越国乱故楚南塞厉门【集解徐广曰一作濑胡正义刘伯庄云厉门度岭南之要路】而郡江东【正义吴越之城皆为楚之都邑】计王之功所以能如此者越国乱而楚治也今王知用诸越而忘用诸秦臣以王为钜过矣然则王若欲置相于秦则莫若向夀者可夫向夀之于秦王亲也少与之同衣长与之同车以聼事王必相向夀于秦则楚国之利也于是使使请秦相向夀于秦秦卒相向夀而甘茂竟不得复入秦卒于魏甘茂有孙曰甘罗
　　甘罗者甘茂孙也茂既死后甘罗年十二事秦相文信侯吕不韦【索隐战国策甘罗事吕不韦为庶子】秦始皇帝使刚成君蔡泽于燕三年而燕王喜使太子丹入质于秦秦使张唐徃相燕欲与燕共伐赵以广河间之地张唐谓文信侯曰臣尝为秦昭王伐赵赵怨臣曰得唐者与百里之地今之燕必经赵臣不可以行文信侯不快未有以彊也甘罗曰君侯何不快之甚也文信侯曰吾令刚成君蔡泽事燕三年燕太子丹已入质矣吾自请张卿相燕而不肯行【索隐即张唐也卿字也】甘罗曰臣请行之文信侯叱曰去我身自请之而不肯女焉能行之【正义女音汝焉乙连反】甘罗曰夫项櫜生七嵗为孔子师【索隐櫜音托尊其道故云项橐】今臣生十二嵗于兹矣君其试臣何遽叱乎于是甘罗见张卿曰卿之功孰与武安君卿曰武安君南挫彊楚北威燕赵战胜攻取破城堕邑不知其数臣之功不如也甘罗曰应侯之用于秦也孰与文信侯専【索隐应侯范睢也】张卿曰应侯不如文信侯専甘罗曰卿明知其不如文信侯専与曰知之甘罗曰应侯欲攻赵武安君难之去咸阳七里而立死于杜邮今文信侯自请卿相燕而不肯行臣不知卿所死处矣张唐曰请因孺子行令装治行行有日甘罗谓文信侯曰借臣车五乘请为张唐先报赵文信侯乃入言之于始皇曰昔甘茂之孙甘罗年少耳然名家之子孙诸侯皆闻之今者张唐欲称疾不肯行甘罗説而行之今愿先报赵请许遣之始皇召见使甘罗于赵赵襄王郊迎甘罗甘罗説赵王曰王闻燕太子丹入质秦欤曰闻之曰闻张唐相燕欤曰闻之燕太子丹入秦者燕不欺秦也张唐相燕者秦不欺燕也燕秦不相欺者伐赵危矣燕秦不相欺无异故欲攻赵而广河间王不如赍臣五城以广河间【索隐赍音侧奚反一音赍并谓割五城与臣也】请归燕太子与彊赵攻弱燕赵王立自割五城以广河间秦归燕太子赵攻燕得上谷三十城【索隐战国策云得三十六县正义上谷今妫州也在幽州西北】令秦有十一【索隐谓以十一城与秦也】甘罗还报秦乃封甘罗以为上卿复以始甘茂田宅赐之
　　太史公曰樗里子以骨肉重固其理而秦人称其智故颇采焉甘茂起下蔡闾阎显名诸侯重彊齐楚【集解徐广曰恐或疑此当云见重彊齐误脱一字正义甘茂为彊齐楚所重】甘罗年少然出一竒计声称后世虽非笃行之君子然亦战国之策士也方秦之彊时天下尤趋谋诈哉
　　【索隐述赞曰严君名疾厥号智囊既亲且重称兵外攘甘茂并相初佐魏章始推向夀乃攻宜阳甘罗妙嵗卒起张唐】














　　史记巻七十一
　　史记卷七十一考证
　　樗里子甘茂列传虏赵将军庄豹○秦本纪作虏赵将庄
　　今伐蒲入于魏卫必折而从之○顾炎武曰此文误当依索隐所引战国策文为正
　　蜀侯煇相壮反○【臣照】按华阳国志秦灭蜀封公子通为蜀侯以陈壮为相壮反杀蜀侯通秦诛壮封子煇为蜀侯煇为后母所谮自杀与此异
　　不如公孙奭○奭战国策作郝
　　则置之鬼谷○【臣照】按战国策作槐谷补注曰春秋后语注槐里之谷今京兆始平之地与此异




　　史记卷七十一考证
　　钦定四库全书
　　史记卷七十二
  </div>
  <div class="pagination">
   <a href="史记四库_page50.html">
    上一页
   </a>
   <span>
    ...
   </span>
   <a href="史记四库_page46.html">
    46
   </a>
   <a href="史记四库_page47.html">
    47
   </a>
   <a href="史记四库_page48.html">
    48
   </a>
   <a href="史记四库_page49.html">
    49
   </a>
   <a href="史记四库_page50.html">
    50
   </a>
   <span class="current-page">
    51
   </span>
   <a href="史记四库_page52.html">
    52
   </a>
   <a href="史记四库_page53.html">
    53
   </a>
   <a href="史记四库_page54.html">
    54
   </a>
   <a href="史记四库_page55.html">
    55
   </a>
   <a href="史记四库_page56.html">
    56
   </a>
   <span>
    ...
   </span>
   <a href="史记四库_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
