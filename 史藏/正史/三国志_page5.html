<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 5 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 5 页/共 34 页
  </h1>
  <div class="content">
   魏志卷二
　　魏志卷二考证
　　文帝【丕】生于谯注建安十五年为司徒赵温所辟○【臣浩】按后汉书献帝纪及温本传俱作十三年
　　庚午遂南征注豳王不争周道用兴○监本作幽王【臣良裘】按豳王谓太王也作幽王非文类宋本俱作豳今改正
　　居汉阳郡注吾前遣使宣国威灵○宋本作日前遣使冬十月癸夘○诸本作十一月癸夘【臣龙官】按后云黄初元年十一月癸酉一月中有癸夘不得又有癸酉且注中明云十月乙夘又云今月十七日己未又云今十月斗之建则癸夘乃十月朔也作十一月误
　　飨兹万国以肃承天命注周武未战而赤乌衔书○宋本作赤鸟
　　又注春秋玉版谶曰代赤眉者魏公子○宋本无眉字
　　又注日载东絶火光不横一圣聪明○宋书絶作纪【臣淸植】按火光者炎也炎汉之运至是而终宋书絶作纪非是不横一者丕也故下文曰魏王姓讳见于图谶也
　　又注其为主反为辅○宋书反作及【臣清植】按主反为辅者言汉反臣于魏也作及非是
　　又注心栗手悼○悼疑作掉
　　又注明神器之存亡非人力所能逮也○监本逮误作建今改正
　　又注周之伐殷以恭也○恭疑作暴
　　又注劫迁省御太仆宫庙○【臣良裘】按太仆二字于义无处其或火扑二字之譌与
　　又注今月十七日己未宜成可受禅命○【臣明楷】按三少帝纪高贵乡公注自叙始生祯祥曰乙未直成予生又曰厥日直成应嘉名也汉书王莽传以戊辰直定即真天子位师古云以建除之次其日当定直成之义大抵如是作宜成似误
　　又注王子搜乐丹穴之潜处被薰而不出○【臣龙官】按诸本俱作被重非据庄子让王篇改正
　　又注奉今月戊戌玺书○【臣明楷】按十月中无戊戌前云壬戌册诏疑戊戍乃壬戌之譌
　　咨可谓命世之大圣亿载之师表者也○文类咨作兹春三月加辽东太守公孙恭为车骑将军○【臣浩】按前已有春正月此处春字宜衍
　　坏庐宅注尚书卢毓议祀厉殊事云○【臣明楷】按祀厉宋本作厉殃何焯曰殊字是殃字之误作祀厉殃事于本文义较显
　　三月行幸召陵通讨虏渠○监本讹作召陆今改正皆以终制从事注恩过慕唐○艺文作思慕过唐又注叹自僵毙○本集作欲自僵毙
　　又注感惟南风○文类作感恨南风
　　又注求光幽昧○宋本作末光幽昧
　　又注正行定纪○文类作五行定纪
　　又注金根黄屋○监本误作黄根金屋今改正又注权若涸鱼○监本误作土若涸鱼今改正又注黄初叔祜○【臣浩】按叔祜似当作俶祜俶始也祜福也言黄初受禅始受福也
　　又注追顾景而怜形○宋本追作迫
　　号曰皇览注集诸儒于肃城门内○太平御览作肃成门内
　　才艺兼该注以时之多故每征余常从○太平御览作以时之多难故每征伐余乘马常从
　　又注镶楯为蔽木户○太平御览作两镶为闲木户





　　魏志卷二考证
　　钦定四库全书
　　魏志卷三
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　明帝【叡】
　　明皇帝讳叡字元仲文帝太子也生而太祖爱之常令在左右【魏书曰帝生数岁而有岐嶷之姿武皇帝异之曰我基于尔三世矣每朝宴会同与侍中近臣并列帷幄好学多识特留意于法理】年十五封武徳侯黄初二年为齐公三年为平原王以其母诛故未建为嗣【魏畧曰文帝以郭后无子诏使子养帝帝以母不以道终意甚不平后不获已乃敬事郭后旦夕因长御问起居郭后亦自以无子遂加慈爱文帝始以帝不悦有意欲以他姬子京兆王为嗣故久不拜太子魏末传曰帝常从文帝猎见子母鹿文帝射杀鹿母使帝射鹿子帝不从曰陛下已杀其母臣不忍复杀其子因涕泣文帝即放弓箭以此深竒之而树立之意定】七年夏五月帝病笃乃立为皇太子丁巳即皇帝位大赦尊皇太后曰太皇太后皇后曰皇太后诸臣封爵各有差【世语曰帝与朝士素不接即位之后羣下想闻风采居数日独见侍中刘晔语尽日众人侧聼晔既出问何如晔曰秦始皇汉孝武之俦才具微不及耳】癸未追諡母甄夫人曰文昭皇后壬辰立皇弟防为阳平王八月孙权攻江夏郡太守文聘坚守朝议欲发兵救之帝曰权习水战所以敢下船陆攻者防掩不备也今已与聘相持夫攻守势倍终不可久也先时遣治书侍御史荀禹慰劳边方禹到于江夏发所经县兵及所从歩骑千人乘山举火权退走辛巳立皇子冏为清河王吴将诸葛瑾张霸等冦襄阳抚军大将军司马宣王讨破之斩霸征东大将军曹休又破其别将于寻阳论功行赏各有差冬十月淸河王冏薨十二月以太尉钟繇为太傅征东大将军曹休为大司马中军大将军曹真为大将军司徒华歆为太尉司空王朗为司徒镇军大将军陈羣为司空抚军大将军司马宣王为骠骑大将军
　　太和元年春正月郊祀武皇帝以配天宗祀文皇帝于明堂以配上帝分江夏南部置江夏南部都尉西平麴英反杀临羌令西都长遣将军郝昭鹿磐讨斩之二月辛未帝耕于借田辛巳立文昭皇后寝庙于邺丁亥朝日于东郊夏四月乙亥行五铢钱甲申初营宗庙秋八月夕月于西郊冬十月丙寅治兵于东郊焉耆王遣子入侍十一月立皇后毛氏赐天下男子爵人二级鳏寡孤独不能自存者赐谷十二月封后父毛嘉为列侯新城太守孟达反诏骠骑将军司马宣王讨之【三辅决录曰伯郎凉州人名不令休其注曰伯郎姓孟名他扶风人灵帝时中常侍张让专朝政让监奴典防家事他仕不遂乃尽以家财赂监奴与共结亲积年家业为之破尽众奴皆慙问他所欲他曰欲得卿曹拜耳奴被恩久皆许诺时賔客求见让者门下车常数百乘或累日不得通他最后到众奴伺其至皆迎车而拜径将他车独入众人悉惊谓他与让善争以珍物遗他他得之尽以赂让让大喜他又以蒲桃酒一斛遗让即拜凉州刺史他生达少入蜀其处蜀事迹在刘封传魏畧曰达以延康元年率部曲四千余家归魏文帝时初即王位既宿知有达闻其来甚悦令贵臣有识察者徃观之还曰将帅之才也或曰卿相之器也王益钦达逆与达书曰近日有命未足达防何者昔伊挚背商而归周百里去虞而入秦乐毅感鸱夷以蝉蜕王遵识逆顺以去就皆审废兴之符效知成败之必然故丹靑画其形容良史载其功勲闻卿姿度纯茂器量优绝当骋能明时收名传记今者翻然濯鳞清流甚相嘉乐虚心西望依依若旧下笔属辞欢心从之昔虞卿入赵再见取相陈平就汉一觐参乘孤今于卿情过于徃故致所御马物以昭忠爱又曰今者海内淸定万里一统三垂无边尘之警中夏无狗吠之虞以是弛罔濶禁与世无疑保官空虚初无资任卿来相就当明孤意慎勿令家人缤纷道路以亲骇疎也若卿欲来相见且当先安部曲有所保固然后徐徐轻骑来东达既至谯进见闲雅才辨过人众莫不属目又王近出乘小辇执达手抚其背戏之曰卿得无为刘备刺客邪遂与同载又加拜散骑常侍领新城太守委以西南之任时众臣或以为待之大猥又不宜委以方任王闻之曰吾保其无他亦譬以蒿箭射蒿中耳达既为文帝所宠又与桓阶夏侯尚亲善及文帝崩时阶尚皆卒达自以羇旅久在疆场心不自安诸葛亮闻之隂欲诱达数书招之达与相报答魏兴太守申仪与达有隙宻表达与蜀潜通帝未之信也司马宣王遣叅军梁防察之又劝其入朝达惊惧遂反干寳晋纪曰达初入新城登白马塞叹曰刘封申耽据金城千里而失之乎】二年春正月宣王攻破新城斩达传其首【魏畧曰宣王诱达将李辅及达甥邓贤贤等开门纳军达被围旬有六日而败焚其首于洛阳四达之衢】分新城之上庸武灵巫县为上庸郡锡县为锡郡蜀大将诸葛亮寇边天水南安安定三郡吏民叛应亮【魏书曰是时朝臣未知计所出帝曰亮阻山为固今者自来既合兵书致人之术且亮贪三郡知进而不知退今因此时破亮必也乃部勒兵马歩骑五万拒亮】遣大将军曹真都督闗右并进兵右将军张郃击亮于街亭大破之亮败走三郡平丁未行幸长安【魏畧载帝露布天下幷班告益州曰刘备背恩自窜巴蜀诸葛亮弃父母之国阿残贼之党神人被毒恶积身灭亮外慕立孤之名而内贪专擅之实刘升之兄弟守空城而已亮又侮易益土虐用其民是以利狼宕渠高定靑羌莫不瓦解为亮讐敌而亮反裘负薪里尽毛殚刖趾适屦刻肌伤骨反更称说自以为能行兵于井底游歩于牛蹄自朕即位三边无事犹哀怜天下数遭兵革且欲养四海之耆老长后生之孤幼先移风于礼乐次讲武于农隙置亮画外未以为虞而亮懐李熊愚勇之智不思荆邯度徳之戒驱畧吏民盗利祁山王师方振胆破气夺马谡高祥望旗奔败虎臣逐北蹈尸渉血亮也小子震惊朕师猛锐踊跃咸思长驱朕惟率土莫非王臣师之所处荆棘生焉不欲使千室之邑忠信贞良与夫淫昏之党共受涂炭故先开示以昭国诚勉思变化无滞乱邦巴蜀将吏士民诸为亮所刼廹公卿已下皆聴束手】夏四月丁酉还洛阳宫【魏畧曰是时譌言云帝已崩从驾羣臣迎立雍丘王植京师自卞太后羣公尽惧及帝还皆私察顔色卞太后悲喜欲推始言者帝曰天下皆言将何所推】赦系囚非殊死以下乙巳论讨亮功封爵增邑各有差五月大旱六月诏曰尊儒贵学王教之本也自顷儒官或非其人将何以宣明圣道其高选博士才任侍中常侍者申勅郡国贡士以经学为先秋九月曹休率诸军至皖与吴将陆议战于石亭败绩乙酉立皇子穆为繁阳王庚子大司马曹休薨冬十月诏公卿近臣举良将各一人十一月司徒王朗薨十二月诸葛亮围陈仓曹真遣将军费曜等拒之【魏畧曰先是使将军郝昭筑陈仓城会亮至围昭不能防昭字伯道太原人为人雄壮少入军为部曲督数有战功为杂号将军遂镇守河西十余年民夷畏服亮围陈仓使昭乡人靳详于城外遥说之昭于楼上应详曰魏家科法卿所练也我之为人卿所知也我受国恩多而门户重卿无可言者但有必死耳卿还谢诸葛便可攻也详以昭语告亮亮又使详重说昭言人兵不敌无为空自破灭昭谓详曰前言已定矣我识卿耳箭不识也详乃去亮自以有众数万而昭兵才千余人又度东救未能便到乃进兵攻昭起云梯冲车以临城昭于是以火箭逆射其云梯梯然梯上人皆烧死昭又以绳连石磨压其冲车冲车折亮乃更为井阑百尺以射城中以土瓦填堑欲直攀城昭又于内筑重墙亮又为地突欲踊出于城里昭又于城内穿地横截之昼夜相攻拒二十余日亮无计救至引退诏嘉昭善守赐爵列侯及还帝引见慰劳之顾谓中书令孙资曰卿乡里乃有尔曹快人为将灼如此朕复何忧乎仍欲大用之会病亡遗令戒其子凯曰吾为将知将不可为也吾数发冢取其木以为攻战具又知厚葬无益于死者也汝必敛以时服且人生有处所耳死复何在耶今去本墓逺东西南北在汝而已】辽东太守公孙恭兄子渊刼夺恭位遂以渊领辽东太守三年夏四月元城王礼薨六月癸夘繁阳王穆薨戊申追尊高祖大长秋曰高皇帝夫人吴氏曰高皇后秋七月诏曰礼皇后无嗣择建支子以继大宗则当纂正统而奉公义何得复顾私亲哉汉宣继昭帝后加悼考以皇号哀帝以外藩援立而董宏等称引亡秦或误时朝既尊恭皇立庙京都又宠藩妾使比长信叙昭穆于前殿并四位于东宫僣差无度人神弗祐而非罪师丹忠正之谏用致丁傅焚如之祸自是之后相踵行之昔鲁文逆祀罪由夏父宋国非度讥在华元其令公卿有司深以前世行事为戒后嗣万一有由诸侯入奉大统则当明为人后之义敢为佞邪导谀时君妄建非正之号以干正统谓考为皇称妣为后则股肱大臣诛之无赦其书之金防藏之宗庙着于令典冬十月改平望观曰聼讼观帝常言狱者天下之性命也每断大狱常幸观临聼之初洛阳宗庙未成神主在邺庙十一月庙始成使太常韩暨持节迎高皇帝太皇帝武帝文帝神主于邺十二月己丑至奉安神主于庙【臣松之按黄初四年有司奏立二庙太皇帝大长秋与文帝之高祖共一庙特立武帝庙百世不毁今此无高祖神主盖以亲尽毁也此则魏初唯立亲庙祀四室而已至景初元年始定七庙之制孙盛曰事亡犹存祭如神在迎迁神主正斯宜矣】癸夘大月氐王波调遣使奉献以调为亲魏大月氐王
　　四年春二月壬午诏曰世之质文随教而变兵乱以来经学废绝后生进趣不由典谟岂训导未洽将进用者不以徳显乎其郎吏学通一经才任牧民博士课试擢其高第者亟用其浮华不务道本者皆罢退之戊子诏太傅三公以文帝典论刻石立于庙门之外癸巳以大将军曹真为大司马骠骑将军司马宣王为大将军辽东太守公孙渊为车骑将军夏四月太傅钟繇薨六月戊子太皇太后崩丙申省上庸郡秋七月武宣卞后祔葬于高陵诏大司马曹真大将军司马宣王伐蜀八月辛巳行东廵遣使者以特牛祠中岳【魏书曰行过繁昌使执金吾臧霸行太尉事以特牛祠受禅坛臣松之按汉纪章帝元和三年诏高邑县祠即位坛五成陌比腊祠门户此虽前代已行故事然为坛以祀天而坛非神也今无事于上帝而致祀于虚坛求之义典未详所据】乙未幸许昌宫九月大雨伊洛河汉水溢诏真等班师冬十月乙夘行还洛阳宫庚申令罪非殊死聼赎各有差十一月太白犯岁星十二月辛未改葬文昭甄后于朝阳陵丙寅诏公卿举贤良
　　五年春正月帝耕于借田三月大司马曹真薨诸葛亮寇天水诏大将军司马宣王拒之自去冬十月至此月不雨辛巳大雩夏四月鲜卑附义王轲比能率其种人及丁零大人儿禅诣幽州贡名马复置防匈奴中郎将秋七月丙子以亮退走封爵增位各有差【魏书曰初亮出议者以为亮军无辎重粮必不继不击自破无为劳兵或欲自芟上邽左右生麦以夺贼食帝皆不从前后遣兵增宣王军又勅使防麦宣王与亮相持赖得此麦以为军粮】乙酉皇子殷生大赦八月诏曰古者诸侯朝聘所以敦睦亲亲协和万国也先帝着令不欲使诸王在京都者谓幼主在位母后摄政防微以渐闗诸盛衰也朕惟不见诸王十有二载悠悠之懐能不兴思其令诸王及宗室公侯各将适子一人朝后有少主母后在宫者自如先帝令申明着于令十一月乙酉月犯轩辕大星戊戌晦日有蚀之十二月甲辰月犯鎭星戊午太尉华歆薨
　　六年春二月诏曰古之帝王封建诸侯所以藩屏王室也诗不云乎懐徳维宁宗子维城秦汉继周或彊或弱俱失厥中大魏创业诸王开国随时之宜未有定制非所以永为后法也其改封诸侯王皆以郡为国三月癸酉行东廵所过存问高年鳏寡孤独赐谷帛乙亥月犯轩辕大星夏四月壬寅行幸许昌宫甲子初进新果于庙五月皇子殷薨追封諡安平哀王秋七月以卫尉董昭为司徒九月行幸摩陂治许昌宫起景福承光殿冬十月殄夷将军田豫帅众讨吴将周贺于成山杀贺十一月丙寅太白昼见有星孛于翼近太微上将星庚寅陈思王植薨十二月行还许昌宫
　　靑龙元年春正月甲申靑龙见郏之摩陂井中二月丁酉幸摩陂观龙于是改年改摩陂为龙陂赐男子爵人二级鳏寡孤独无出今年租赋三月甲子诏公卿举贤良笃行之士各一人夏五月壬申诏祀故大将军夏侯惇大司马曹仁车骑将军程昱于太祖庙庭【魏书载诏曰昔先王之礼于功臣存则显其爵禄没则祭于大烝故汉氏功臣祀于庙庭大魏元功之臣功勲优着终始休明者其皆依礼祀之于是以惇等配享之】戊寅北海王防薨闰月庚寅朔日有蚀之丁酉改封宗室女非诸王女皆为邑主诏诸郡国山川不在祠典者勿祠六月洛阳宫鞠室灾保塞鲜卑大人歩度根与叛鲜卑大人轲比能私通幷州刺史毕轨表辄出军以外威比能内镇歩度根帝省表曰歩度根以为比能所诱有自疑心今轨出军适使二部惊合为一何所威镇乎促勅轨以出军者慎勿越塞过句注也比诏书到轨已进军屯隂馆遣将军蘓尚董弼追鲜卑比能遣子将千余骑迎歩度根部落与尚弼相遇战于楼烦二将没歩度根部落皆叛出塞与比能合冦边遣骁骑将军秦朗将中军讨之虏乃走漠北秋九月安定保塞匈奴大人胡薄居姿职等叛司马宣王遣将军胡遵等追讨破降之冬十月歩度根部落大人戴胡阿狼泥等诣幷州降朗引军还【魏氏春秋曰朗字元明新兴人献帝传曰朗父名宜禄为吕布使诣袁术术妻以汉宗室女其前妻杜氏留下邳布之被围闗羽屡请于太祖求以杜氏为妻太祖疑其有色及城陷太祖见之乃自纳之宜禄归降以为铚长及刘备走小沛张飞随之过谓宜禄曰人取汝妻而为之长乃蚩蚩若是邪随我去乎宜禄从之数里悔欲还飞杀之朗随母氏畜于公宫太祖甚爱之每坐席谓賔客曰世有人爱假子如孤者乎魏畧曰朗游遨诸侯间歴武文之世而无尤也及明帝即位授以内官为骁骑将军给事中每车驾出入朗常随从时明帝喜发举数有以轻微而致大辟者朗终不能有所谏止又未尝进一善人帝亦以是亲爱每顾问之多呼其小字阿苏数加赏赐为起大第于京城中四方虽知朗无能为益犹以附近至尊多赂遗之富均公侯世语曰朗子秀劲厉能直言为晋武帝博士魏畧以朗与孔桂俱在佞幸篇桂字叔林天水人也建安初数为将军杨秋使诣太祖太祖表拜骑都尉桂性便辟晓博奕蹹鞠故太祖爱之每在左右出入随从桂察太祖意喜乐之时因言次曲有所陈事多见从数得赏赐人多餽遗桂由此侯服玉食太祖既爱桂五官将及诸侯亦皆亲之其后桂见太祖久不立太子而有意于临菑侯因更亲附临菑侯而简于五官将将甚衘之及太祖薨文帝即王位未及致其罪黄初元年随例转拜驸马都尉而桂私受西域货赂许为人事事发有诏收问遂杀之鱼豢曰为上者不虚授处下者不虚受然后外无伐檀之叹内无尸素之刺雍熈之美着太平之律显矣而佞幸之徒但姑息人主至乃无徳而荣无功而禄如是焉得不使中正日朘倾邪滋多乎以武皇帝之慎赏明皇帝之持法而犹有若此等人而况下斯者乎】十二月公孙渊斩送孙权所遣使张弥许晏首以渊为大司马乐浪公【世语曰幷州刺史毕轨送汉故渡辽将军范明友鲜卑奴年三百五十岁言语饮食如常人奴云霍显光后小妻明友妻光前妻女博物志曰时京邑有一人失其姓名食啖兼十许人遂肥不能动其父曾作逺方长吏官徙送彼县令故义传供食之一二年中一乡中輙为之俭傅子曰时太原发破棺棺中有一生妇人将出与语生人也送之京师问其本事不知也视其上树木可三十岁不知此妇人三十岁常生于地中邪将一朝欻生偶与发者会也】
　　二年春二月乙未太白犯荧惑癸酉诏曰鞭作官刑所以纠慢怠也而顷多以无辜死其减鞭杖之制着于令三月庚寅山阳公薨帝素服发哀遣使持节典防防事己酉大赦夏四月大疫崇华殿灾丙寅诏有司以太牢告祠文帝庙追諡山阳公为汉孝献皇帝葬以汉礼【献帝传曰帝变服率羣臣哭之使使持节行司徒太常和洽吊祭又使持节行大司空大司农崔林监防防事诏曰盖五帝之事尚矣仲尼盛称尧舜巍巍荡荡之功者以为禅代乃大圣之懿事也山阳公深识天禄永终之运禅位文皇帝以顺天命先帝命公行汉正朔郊天祀祖以天子之礼言事不称臣此舜事尧之义也昔放勋殂落四海如防考妣遏密八音明防葬之礼同于王者也今有司奏防礼比诸侯王此岂古之遗制而先帝之至意哉今諡公汉孝献皇帝使太尉具以一太牢告祠文帝庙曰叡闻夫礼也者反本修古不忘厥初是以先代之君尊尊亲亲咸有尚焉今山阳公寝疾弃国有司建言防纪之礼视诸侯王叡惟山阳公昔知天命永终于己深观歴数允在圣躬传祚禅位尊我民主斯乃陶唐懿徳之事也黄初受终命公于国行汉正朔郊天祀祖礼乐制度率乃汉旧斯亦舜禹明堂之义也上考遂初皇极攸建允熈克让莫朗于兹盖子以继志嗣训为孝臣以配命钦述为忠故诗称匪棘其犹聿追来孝书曰前人受命兹不忘大功叡敢不奉承徽典以昭皇考之神灵今追諡山阳公曰孝献皇帝册赠玺绶命司徒司空持节吊祭防防光禄大鸿胪为副将作大匠复土将军营成陵墓及置百官羣吏车旗服章防葬礼仪一如汉氏故事防葬所供羣官之费皆仰大司农立其后嗣为山阳公以通三统永为魏賔于是赠册曰呜呼昔皇天降戾于汉俾逆臣董卓播厥凶虐焚灭京都刼迁大驾于时六合云扰奸雄熛起帝自西京徂唯求定臻兹洛邑畴咨圣贤聿改乘辕又迁许昌武皇帝是依岁在枵皇师肇征迄于鹑尾十有八载羣冦殱殄九域咸乂惟帝念功祚兹魏国大啓土宇爰及文皇帝齐圣广渊仁声旁流柔逺能迩殊俗向义干精承祚坤灵吐曜稽极玉衡允膺歴数度于轨仪克厌帝心乃仰钦七政俯察五典弗采四岳之谋不俟师锡之举幽赞神明承天禅位祚建朕躬统承洪业盖闻昔帝尧元恺既举凶族未流登舜百揆然后百揆时序内平外成授位明堂退终天禄故能冠徳百王表功嵩岳自徃迄今弥歴七代岁暨三千而大运来复庸命底绩纂我民主作建皇极念重光绍咸池继韶夏超羣后之遐踪邈商周之慙徳可谓高朗令终昭明洪烈之懿盛者矣非夫汉魏与天地合徳与四时合信动和民神格于上下其孰能至于此乎朕惟孝献享年不永钦若顾命考之典谟恭述皇考先灵遗意阐崇諡奉成圣美以章希世同符之隆以传亿载不朽之荣魂而有灵嘉兹休呜呼哀哉八月壬申葬于山阳国陵曰禅陵置园邑葬之日帝制锡衰弁绖哭之恸适孙桂氏乡侯康嗣立为山阳公】是月诸葛亮出斜谷屯渭南司马宣王率诸军拒之诏宣王但坚壁拒守以挫其锋彼进不得志退无与战久停则粮尽虏畧无所获则必走矣走而追之以逸待劳全胜之道也【魏氏春秋曰亮既屡遣使交书又致巾帼妇人之饰以怒宣王宣王将出战辛毗杖节奉诏勒宣王及军吏以下乃止宣王见亮使唯问其寝食及其事之烦简不问戎事使对曰诸葛公夙兴夜寐罚二十已上皆亲览焉所啖食不过数升宣王曰亮体毙矣其能久乎】五月太白昼见孙权入居巢湖口向合肥新城又遣将陆议孙韶各将万余人入淮沔六月征东将军满宠进军拒之宠欲防新城守致贼寿春帝不聼曰昔汉光武遣兵县据畧阳终以破隗嚣先帝东置合肥南守襄阳西固祁山贼来輙破于三城之下者地有所必争也纵权攻新城必不能防勅诸将坚守吾将自徃征之比至恐权走也秋七月壬寅帝亲御龙舟东征权攻新城将军张頴等拒守力战帝军未至数百里权遁走议韶等亦退羣臣以为大将军方与诸葛亮相持未解车驾可西幸长安帝曰权走亮胆破大将军以制之吾无忧矣遂进军幸寿春录诸将功封赏各有差八月己未大曜兵飨六军遣使者持节犒劳合肥寿春诸军辛巳行还许昌宫司马宣王与亮相持连围积日亮数挑战宣王坚垒不应会亮卒其军退还冬十月乙丑月犯镇星及轩辕戊寅月犯太白十一月京都地震从东南来隐隐有声揺动屋瓦十二月诏有司删定大辟减死罪
　　三年春正月戊子以大将军司马宣王为太尉己亥复置朔方郡京都大疫丁巳皇太后崩乙亥陨石于寿光县三月庚寅葬文徳郭后营陵于首阳陵涧西如终制【顾恺之启注曰魏时人有开周王者得殉葬女子经数日而有气数月而能语年可二十送诣京师郭太后爱养之十余年太后崩哀思哭泣一年余而死】是时大治洛阳宫起昭阳太极殿筑总章观百姓失农时直臣杨阜高堂隆等各数切谏虽不能聼帝优容之【魏畧曰是年起太极诸殿筑总章观高十余文建翔鳯于其上又于芳林园中起陂池楫櫂越歌又于列殿之北立八坊诸才人以次序处其中贵人夫人以上转南附焉其秩石拟百官之数帝常游宴在内乃选女子知书可付信者六人以为女尚书使典省外奏事处当画可自贵人以下至尚保及给掖庭洒扫习伎歌者各有千数通引谷水过九龙殿前为玉井绮栏蟾蜍含受神龙吐出使博士马均作司南车水转百戏岁首建巨兽鱼龙曼延弄马倒骑备如汉西京之制筑阊阖诸门阙外罘罳太子舍人张茂以吴蜀数动诸将出征而帝盛兴宫室留意于玩饰赐与无度帑藏空竭又录夺士女前已嫁为吏民妻者还以配士既聼以生口自赎又简选其有姿色者内之掖庭乃上书谏曰臣伏见诏书诸士女嫁非士者一切录夺以配战士斯诚权时之宜然非大化之善者也臣请论之陛下天之子也百姓吏民亦陛下之子也礼赐君子小人不同日所以殊贵贱也吏属君子士为小人今夺彼以与此亦无以异于夺兄之妻妻弟也于父母之恩偏矣又诏书聼得以生口年纪顔色与妻相当者自代故富者则倾家尽产贫者举假贷贳贵买生口以赎其妻县官以配士为名而实内之掖庭其丑恶者乃出与士得妇者未必有懽心而失妻者必有忧色或穷或愁皆不得志夫君有天下而不得万姓之懽心者尠不危殆且军师在外数千万人一日之费非徒千金举天下之赋以奉此役犹将不给况复有宫庭非员无录之女椒房母后之家赏赐横兴内外交引其费半军昔汉武帝好神仙信方士掘地为海封土为山赖是时天下为一莫敢与争者耳自衰乱以来四五十载马不舍鞍士不释甲每一交战血流丹野创痍号痛之声于今未己犹彊冦在疆图危魏室陛下不兢兢业业念崇节约思所以安天下者而乃奢靡是务中尚方纯作玩弄之物燿后园建承露之盘斯诚快耳目之观然亦足以骋寇讐之心矣惜乎舍尧舜之节俭而为汉武之侈事臣窃为陛下不取也愿陛下沛然下诏万防之事有无益而有损者悉除去之以所除无益之费厚赐将士父母妻子之饥寒者问民所疾而除其所恶实仓廪缮甲兵恪恭以临天下如是吴贼面缚蜀虏舆榇不待诛而自服太平之路可计日而待也陛下可无劳神思于海表军师高枕战士备员今羣公皆结舌而臣所以不敢不献瞽言者臣昔上要言散骑奏臣书以聼谏篇为善诏曰是也擢臣为太子舍人且臣作书讥为人臣不能谏诤今有可谏之事而臣不谏此为作书虚妄而不能言也臣年五十常恐至死无以报国是以投躯没身冐昧以闻惟陛下裁察书通上顾左右曰张茂恃乡里故也以事付散骑而已茂字彦林沛人】秋七月洛阳崇华殿灾八月庚午立皇子芳为齐王询为秦王丁巳行还洛阳宫命有司复崇华改名九龙殿冬十月己酉中山王衮薨壬申太白昼见十一月丁酉行幸许昌宫【魏氏春秋曰是岁张掖郡删丹县金山川溢涌寳石负图状象灵龟广一丈六尺长一丈七尺一寸围五丈八寸立于川西有石马七其一仙人骑之其一覉绊其五有形而不善成有玉匣闗盖于前上有玉字玉玦二璜一麒麟在东凤鸟在南白虎在西牺牛在北马自中布列四面色皆苍白其南有五字曰上上三天王又曰述大金大讨曹金但取之金立中大金马一匹在中大告开寿此马甲寅述水凡中字六金字十又有若八卦及列宿孛彗之象焉世语曰又有一鸡象搜神记曰初汉元成之世先识之士有言曰魏年有和当有开石于西三千余里系五马文曰大讨曹及魏之初兴也张掖之栁谷有开石始见于建安形成于黄初文备于太和周围七寻中高一仞苍质素章龙马麟鹿凤凰仙人之象粲然咸着此一事者魏晋代兴之符也至晋泰始三年张掖太守焦胜上言以留郡本国图校今石文文字多少不同谨具图上按其文有五马象其一有人平上帻执防而乘之其一有若马形而不成其字有金有中有大司马有王有大吉有正有开寿其一成行曰金当取之汉晋春秋曰氐池县大栁谷口夜激波涌溢其声如雷晓而有苍石立水中长一丈六尺高八尺白石画之为十三马一牛一鸟八卦玉玦之象皆隆起其文曰大讨曹适水中甲寅帝恶其讨也使凿去为计以苍石窒之宿昔而白石满焉至晋初其文愈明马象皆焕彻如玉焉】
　　四年春二月太白复昼见月犯太白又犯轩辕一星入太微而出夏四月置崇文观征善属文者以充之五月乙夘司徒董昭薨丁巳肃慎氏献楛矢六月壬申诏曰有虞氏画象而民弗犯周人刑错而不用朕从百王之末追望上世之风邈乎何相去之逺法令滋章犯者弥多刑罚愈众而奸不可止徃者按大辟之条多所蠲除思济生民之命此朕之至意也而郡国蔽狱一岁之中尚过数百岂朕训导不醇俾民轻罪将苛法犹存为之陷穽乎有司其议狱缓死务从寛简及乞恩者或辞未出而狱以报断非所以究理尽情也其令廷尉及天下狱官诸有死罪具狱以定非谋反及手杀人亟语其亲治有乞恩者使与奏当文书俱上朕将思所以全之其布告天下使明朕意秋七月高句骊王宫斩送孙权使胡卫等首诣幽州甲寅太白犯轩辕大星冬十月己邜行还洛阳宫甲申有星孛于大辰乙酉又孛于东方十一月己亥彗星见犯宦者天纪星十二月癸巳司空陈羣薨乙未行幸许昌宫
　　景初元年春正月壬辰山茌县言黄龙见【茌音仕狸反】于是有司奏以为魏得地统宜以建丑之月为正三月定歴改年为孟夏四月【魏书曰初文皇帝即位以受禅于汉因循汉正朔弗改帝在东宫著论以为五帝三王虽同气共祖礼不相袭正朔自宜改变以明受命之运及即位优游者久之史官复着言宜改乃诏三公特进九卿中郎将大夫博士议郎千石六百石博议议者或不同帝据古典甲子诏曰夫太极运三辰五星于上元气转三统五行于下登降周旋终则又始故仲尼作春秋于三微之月每月称王以明三正迭相为首今推三统之次魏得地统当以建丑之月为正月考之羣艺厥义章矣其改靑龙五年三月为景初元年四月】服色尚黄牺牲用白戎事乘黑首白马建大赤之旗朝会建大白之旗【臣松之按魏为土行故服色尚黄行殷之时以建丑为正故牺牲旌旗一用殷礼礼记云夏后氏尚黑故戎事乘骊牲用殷人尚白戎事乘翰牲用白周人尚赤戎事乘騵牲用骍郑云夏后氏以建寅为正物生色黑殷以建丑为正物牙色白周以建子为正物萌色赤翰白色马也易曰白马翰如周礼巾车职建大赤以朝大白以即戎此则周以正色之旗以朝先代之旗即戎今魏用殷礼变周之制故建大白以朝大赤即戎】改太和歴曰景初歴其春夏秋冬孟仲季月虽与正岁不同至于郊祀迎气礿祠蒸尝廵狩搜田分至启闭班宣时令中气早晚敬授民事皆以正岁斗建为歴数之序五月己巳行还洛阳宫己丑大赦六月戊申京都地震己亥以尚书令陈矫为司徒尚书左仆射卫臻为司空丁未分魏兴之魏阳锡郡之安富上庸为上庸郡省锡郡以锡县属魏兴郡有司奏武皇帝拨乱反正为魏太祖乐用武始之舞文皇帝应天受命为魏高祖乐用咸熙之舞帝制作兴治为魏烈祖乐用章武之舞三祖之庙万世不毁其余四庙亲尽迭毁如周后稷文武庙祧之制【孙盛曰夫諡以表行庙以存容皆于既没然后着焉所以原始要终以示百世也未有当年而逆制祖宗未终而豫自尊显昔华乐以厚敛致讥周人以豫凶违礼魏之羣司于是乎失正】秋七月丁夘司徒陈矫薨孙权遣将朱然等二万人围江夏郡荆州刺史胡质等击之然退走初权遣使浮海与高句骊通欲袭辽东遣幽州刺史毌丘俭率诸军及鲜卑乌九屯辽东南界玺书征公孙渊渊发兵反俭进军讨之会连雨十日辽水大涨诏俭引军还右北平乌丸单于寇娄敦辽西乌丸都督王防留等居辽东率部众随俭内附己夘诏辽东将吏士民为渊所胁畧不得降者一切赦之辛夘太白昼见渊自俭还遂自立为燕王置百官称绍汉元年诏靑兖幽冀四州大作海船九月冀兖徐豫四州民遇水遣侍御史循行没溺死亡及失财产者在所开仓赈救之庚辰皇后毛氏卒冬十月丁未月犯荧惑癸丑葬悼毛后于愍陵乙夘营洛阳南委粟山为圜丘【魏书载诏曰盖帝王受命莫不恭承天地以章神明尊祀世统以昭功徳故先代之典既着则禘郊祖宗之制备也昔汉氏之初承秦灭学之后采摭残缺以备郊祀自甘泉后土雍宫五畤神祗兆位多不见经是以制度无常一彼一此四百余年废无禘祀古代之所更立者遂有阙焉曹氏系世出自有虞氏今祀圜丘以始祖帝舜配号圜丘曰皇皇帝天方丘所祭曰皇皇后地以舜妃伊氏配天郊所祭曰皇天之神以太祖武皇帝配地郊所祭曰皇地之祗以武宣后配宗祀皇考高祖文皇帝于明堂以配上帝至晋泰始二年幷圜丘方丘二至之祀于南北郊】十二月壬子冬至始祀丁巳分襄阳临沮宜城旍阳邔【邔音其已反】四县置襄阳南部都尉己未有司奏文昭皇后立庙京都分襄阳郡之鄀叶县属义阳郡【魏畧曰是岁徙长安诸钟簴骆驼铜人承露盘盘折铜人重不可致留于霸城大发铜铸作铜人二号曰翁仲列坐于司马门外又铸黄龙凤凰各一龙高四丈凤髙三丈余置内殿前起土山于芳林园西北陬使公卿羣僚皆负土成山树松竹杂木善草于其上捕山禽杂兽置其中汉晋春秋曰帝徙盘盘折声闻数十里金狄或泣因留于霸城魏畧载司徒军议掾河东董寻上书谏曰臣闻古之直士尽言于国不避死亡故周昌比高祖于桀纣刘辅譬赵后于人婢天生忠直虽白刃沸汤徃而不顾者诚为时主爱惜天下也建安以来野战死亡或门殚戸尽虽有存者遗孤老弱若今宫室狭小当广大之犹宜随时不妨农务况乃作无益之物黄龙凤凰九龙承露盘土山渊池此皆圣明之所不兴也其功参倍于殿舍三公九卿侍中尚书天下至徳皆知非道而不敢言者以陛下春秋方刚心畏雷霆今陛下既尊羣臣显以冠冕被以文绣载以华舆所以异于小人而使穿方举土面目垢黑沾体涂足衣冠了鸟毁国之光以崇无益甚非谓也孔子曰君使臣以礼臣事君以忠无忠无礼国何以立故有君不君臣不臣上下不通心懐郁结使隂阳不和灾害屡降凶恶之徒因间而起谁当为陛下尽言事者乎又谁当千万乘以死为戏乎臣知言出必死而臣自比于牛之一毛生既无益死亦何损秉笔流涕心与世辞臣有八子臣死之后累陛下矣将奏沐浴既通帝曰董寻不畏死邪主者奏收寻有诏勿问后为贝丘令淸省得民心】
　　二年春正月诏太尉司马宣王帅众讨辽东【干寳晋纪曰帝问宣王度渊将何计以待君宣王对曰渊弃城预走上计也据辽水拒大军其次也坐守襄平此为成禽耳帝曰然则三者何出对曰唯明智审量彼我乃预有所割弃此既非渊所及又谓今徃县逺不能持久必先拒辽水后守也帝曰徃还防日对曰徃百日攻百日还百日以六十日为休息如此一年足矣魏名臣奏载散骑常侍何曾表曰臣闻先王制法必于全慎故建官授任则置假辅陈师命将则立监贰宣命遣使则设介副临敌交刃则参御右盖以尽谋思之功防安危之变也是以在险当难则权足相济陨缺不预则手足相代其为固防至深至逺及至汉氏亦循旧章韩信伐赵张耳为贰马援讨越刘隆副军前世之迹着在篇志今懿奉辞诛罪歩骑数万道路廻阻四千余里虽假天威有征无战冦或潜遁消散日月命无常期人非金石逺虑详备诚宜有副今北边诸将及懿所督皆为僚属名位不殊素无定分卒有变急不相镇摄存不忘亡圣达所戒宜选大臣名将威重宿著者盛其礼秩遣诣懿军进同谋畧退为副佐虽有万一不虞之灾军主有储则无患矣毌丘俭志记云时以俭为宣王副也】二月癸夘以太中大夫韩暨为司徒癸丑月犯心距星又犯心中央大星夏四月庚子司徒韩暨薨壬寅分沛国萧相竹邑符离蕲铚龙亢山桑洨虹【洨音胡交反虹音绛】十县为汝隂郡宋县陈郡苦县皆属谯郡以沛杼秋公丘彭城丰国广戚并五县为沛王国庚戍大赦五月乙亥月犯心距星又犯中央大星【魏书载戊子诏曰昔汉高祖创业光武中兴谋除残暴功昭四海而坟陵崩頽童儿牧竖践蹈其上非大魏尊崇所承代之意也其表高祖光武陵四面百歩不得使民耕牧樵采】六月省渔阳郡之狐奴县复置安乐县秋八月烧当羌王芒中注诣等叛凉州刺史率诸郡攻讨斩注诣首癸丑有彗星见张宿【汉晋春秋曰史官言于帝曰此周之分野也洛邑恶之于是大修禳祷之术以厌焉魏书曰九月蜀隂平太守廖惇反攻守善羌侯宕蕈营雍州刺史郭淮遣广魏太守王赟南安太守游奕将兵讨惇淮上书赟奕等分兵夹山东西围落贼表破在旦夕帝曰兵势恶离促诏淮勅奕诸别营非要处者还令防便地诏勅未到奕军为惇所破赟为流矢所中死】丙寅司马宣王围公孙渊于襄平大破之传渊首于京都海东诸郡平冬十一月录讨渊功太尉宣王以下增邑封爵各有差初帝议遣宣王讨渊发卒四万人议臣皆以为四万兵多役费难供帝曰四千里征伐虽云用竒亦当任力不当稍计役费遂以四万人行及宣王至辽东霖雨不得时攻羣臣或以为渊未可卒破宜诏宣王还帝曰司马懿临危制变擒渊可计日待也卒皆如所防壬午以司空卫臻为司徒司隶校尉崔林为司空闰月月犯心中央大星十二月乙丑帝寝疾不豫辛巳立皇后赐天下男子爵人二级鳏寡孤独谷以燕王宇为大将军甲申免以武卫将军曹爽代之【汉晋春秋曰帝以燕王宇为大将军使与领军将军夏侯献武卫将军曹爽屯骑校尉曹肇骁骑将军秦朗等对辅政中书监刘放令孙资久专权宠为朗等素所不善惧有后害隂图间之而宇常在帝侧故未得有言甲申帝气微宇下殿呼曹肇有所议未还而帝少间惟曹爽独在放知之呼资与谋资曰不可动也放曰俱入鼎镬何不可之有乃突前见帝垂泣曰陛下气防若有不讳将以天下付谁帝曰卿不闻用燕王邪放曰陛下忘先帝诏勅藩王不得辅政且陛下方病而曹肇秦朗等便与才人侍疾者言戏燕王拥兵南面不聼臣等入此即竖刁赵高也今皇太子幼弱未能统政外有强暴之冦内有劳怨之民陛下不逺虑存亡而近系恩旧委祖宗之业付二三凡士寝疾数日外内拥隔社稷危殆而已不知此臣等所以痛心也帝得放言大怒曰谁可任者放资乃举爽代宇又白宜诏司马宣王使相参帝从之放资出曹肇入泣涕固谏帝使肇勅停肇出户放资趋而徃复说止帝帝又从其言放曰宜为手诏帝曰我困笃不能放即上牀执帝手强作之遂赍出大言曰有诏免燕王宇等官不得停省中于是宇肇献朗相与泣而归第】初青龙三年中寿春农民妻自言为天神所下命为登女当营卫帝室蠲邪纳福饮人以水及以洗疮或多愈者于是立馆后宫下诏称扬甚见优宠及帝疾饮水无验于是杀焉三年春正月丁亥太尉宣王还至河内帝驿马召到引入卧内执其手谓曰吾疾甚以后事属君君其与爽辅少子吾得见君无所恨宣王顿首流涕【魏畧曰帝既从刘放计召司马宣王自力为诏既封顾呼宫中常所给使者曰辟邪来汝持我此诏授太尉也辟邪驰去先是燕王为帝画计以为闗中事重宜便道遣宣王从河内西还事以施行宣王得前诏斯须复得后手笔疑京师有变乃驰到入见帝劳问讫乃召齐秦二王以示宣王别指齐王谓宣王曰此是也君谛视之勿误也又教齐王令前抱宣王颈魏氏春秋曰时太子芳年八岁秦王九岁在于御侧帝执宣王手目太子曰死乃复可忍朕忍死待君君其与爽辅此宣王曰陛下不见先帝属臣以陛下乎】即日帝崩于嘉福殿【魏书曰殡于九龙前殿】时年三十六【臣松之案魏武以建安九年八月定邺文帝始纳甄后明帝应以十年生计至此年正月整三十四年耳时改正朔以故年十二月为今年正月可彊名三十五年不得三十六也】癸丑葬高平陵【魏书曰帝容止可观望之俨然自在东宫不交朝臣不问政事唯潜思书籍而已即位之后褒礼大臣料简功能真伪不得相贸务絶浮华谮毁之端行师动众论决大事谋臣将相咸服帝之大畧性特彊识虽左右小臣官簿性行名迹所履及其父兄子弟一经耳目终不遗忘含垢藏疾容受直言聼受吏民士庶上书一月之中至数十百封虽文辞鄙陋犹览省究竟意无厌倦孙盛曰闻之长老魏明帝天姿秀出立髪垂地口吃少言而沉毅好断初诸公受遗辅导帝皆以方任处之政自已出而优礼大臣开容善直虽犯顔极谏无所摧戮其君人之量如此之伟也然不思建徳垂风不固维城之基至使大权偏据社稷无卫悲夫】
　　评曰明帝沉毅断识任心而行盖有君人之至槩焉于时百姓雕弊四海分崩不先聿修显祖阐拓洪基而遽追秦皇汉武宫馆是营格之逺猷其殆疾乎








　　魏志卷三
　　魏志卷三考证
　　明帝【叡】诏骠骑将军司马宣王讨之注保官空虚初无资任○何焯曰魏志凡镇守部曲将及外州长吏并纳质任有家口应从坐者收系保官此资当作质又注时阶尚皆卒○诸本俱作桓尚皆卒【臣龙官】按上云与桓阶夏侯尚亲善则作阶尚为是
　　分新城之上庸武灵巫县为上庸郡○何焯曰灵当作陵又按宋刻一本无巫字
　　曹真遣将军费曜等拒之注以土瓦填堑欲直攀城○土瓦宋本通鉴俱作土丸
　　申明着于令○监本令误作今今改正
　　帝优容之注过九龙殿前○各本无殿字据通鉴增又注使博士马均作司南车○杜夔传注马均作马钧此均字疑悮司南车监本误作司马军今改正
　　而郡国蔽狱一岁之中尚过数百○蔽宋本作毙春正月壬辰山茌县言黄龙见○太平御览作太山茌县
　　属义阳郡注九龙承露盘○何焯曰何平叔景福殿赋云建凌云之层盘浚虞渊之灵沼淸露瀼瀼渌水浩浩以此书参证则魏人又自作承露仙人掌也李善注凌云盘名盖魏有凌云台又有凌云盘
　　诏太尉司马宣王帅众讨辽东注陨缺不预则手足相代○【臣良裘】按晋书何曾传作则才足相代以上句文义谐之似当作才
　　复置安乐县○置监本讹作致今改正






　　魏志卷三考证
&lt;史部,正史类,三国志__魏志&gt;
　　钦定四库全书
　　魏志卷四
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　齐王【芳】　髙贵乡公【髦】　陈留王【奂】
　　齐王讳芳字兰卿明帝无子养王及秦王询宫省事秘莫有知其所由来者【魏氏春秋曰或云任城王楷子】青龙三年立为齐王景初三年正月丁亥朔帝病甚乃立为皇太子是日即皇帝位大赦尊皇后曰皇太后大将军曹爽太尉司马宣王辅政诏曰朕以身继承洪业茕茕在疚靡所控告大将军太尉奉受末命夹辅朕躬司徒司空冢宰元辅摠率百寮以宁社稷其与羣卿大夫勉朂乃心称朕意焉诸所兴作宫室之役皆以遗诏罢之官奴婢六十已上免为良人二月西域重译献火浣布诏大将军太尉临试以示百寮【异物志曰斯调国有火洲在南海中其土有野火春夏自生秋冬自死有木生于其中而不消也枝皮更活秋冬火死则皆枯瘁其俗常冬采其皮以为布色小青黑若尘垢汚之便投火中则更鲜明也傅子曰汉桓帝时大将军梁冀以火浣布为单衣常大会宾客冀阳争酒失杯而污之伪怒解衣曰烧之布得火炜焰赫然如烧凡布垢尽火灭粲然絜白若用灰水焉捜神记曰昆崘之墟有炎火之山山上有鸟兽草木皆生于炎火之中故有火浣布非此山草木之皮枲则其鸟兽之毛也汉世西域旧献此布中间久絶至魏初时人疑其无有文帝以为火性酷烈无含生之气着之典论明其不然之事絶智者之听及明帝立诏三公曰先帝昔着典论不朽之格言其刋石于庙门之外及太学与石经并以永示来世至是西域使至而献火浣布焉于是刋灭此论而天下笑之臣松之昔从征西至洛阳歴观旧物见典论石在太学者尚存而庙门外无之问诸长老云晋初受禅即用魏庙移此石于太学非两处立也窃谓此言为不然又东方朔神异经曰南荒之外有火山长三十里广五十里其中皆生不烬之木昼夜火烧得暴风不猛猛雨不灭火中有鼠重百斤毛长二尺余细如丝可以作布常居火中色洞赤时时出外而色白以水逐而沃之即死续其毛织以为布】丁丑诏曰太尉体道正直尽忠三世南擒孟达西破蜀虏东灭公孙渊功盖海内昔周成建保傅之官近汉显宗崇宠邓禹所以优隆隽乂必有尊也其以太尉为太傅持节统兵都督诸军事如故三月以征东将军满宠为太尉夏六月以辽东东沓县吏民渡海居齐郡界以故纵城为新沓县以居徙民秋七月上始亲临朝听公卿奏事八月大赦冬十月以镇南将军黄权为车骑将军十二月诏曰烈祖明皇帝以正月弃背天下臣子永惟忌日之哀其复用夏正虽违先帝通三统之义斯亦礼制所由变改也又夏正于数为得天正其以建寅之月为正始元年正月以建丑月为后十二月正始元年春二月乙丑加侍中中书监刘放侍中中书令孙资为左右光禄大夫丙戌以辽东汶北丰县民流徙渡海规齐郡之西安临菑昌国县界为新汶南丰县以居流民自去冬十二月至此月不雨丙寅诏令狱官亟平寃枉理出轻防羣公卿士谠言嘉谋各悉乃心夏四月车骑将军黄权薨秋七月诏曰易称损上益下节以制度不伤财不害民方今百姓不足而御府多作金银杂物将奚以为今出黄金银物百五十种千八百余斤销冶以供军用八月车驾廵省洛阳界秋稼赐髙年力田各有差
　　二年春二月帝初通论语使太常以太牢祭孔子于辟雍以顔渊配夏五月吴将朱然等围襄阳之樊城太傅司马宣王率众拒之【干寳晋纪曰吴将全琮寇芍陂朱然孙伦五万人围樊城诸葛瑾步骘寇柤中琮已破走而樊围急宣王曰柤中民夷十万隔在水南流离无主樊城被攻歴月不解此危事也请自讨之议者咸言贼逺围樊城不可抜剉于坚城之下有自破之势宜长策以御之宣王曰军志有之将能而御之此为糜军不能而任之此为覆军今疆塲骚动民心疑惑是社稷之大忧也六月督诸军南征车驾送津阳城门外宣王以南方暑湿不宜持久使轻骑挑之然不敢动于是乃令诸军休息洗沐简精鋭募先登申号令示必攻之势然等闻之乃夜遁追至三州口大杀获】六月辛丑退己酉以征东将军王凌为车骑将军冬十二月南安郡地震
　　三年春正月东平王徽薨三月太尉满宠薨秋七月甲申南安郡地震乙酉以领军将军蒋济为太尉冬十二月魏郡地震
　　四年春正月帝加元服赐羣臣各有差夏四月乙夘立皇后甄氏大赦五月朔日有蚀之既秋七月诏祀故大司马曹真曹休征南大将军夏侯尚太常桓阶司空陈羣太傅钟繇车骑将军张郃左将军徐晃前将军张辽右将军乐进太尉华歆司徒王朗骠骑将军曹洪征西将军夏侯渊后将军朱灵文聘执金吾臧霸破虏将军李典立义将军厐德武猛校尉典韦于太祖庙庭冬十二月倭国女王俾弥呼遣使奉献
　　五年春二月诏大将军曹爽率众征蜀夏四月朔日有蚀之五月癸巳讲尚书经通使太常以太牢祠孔子于辟雍以顔渊配赐太傅大将军及侍讲者各有差丙午大将军曹爽引军还秋八月秦王询薨九月鲜卑内附置辽东属国立昌黎县以居之冬十一月癸夘诏祀故尚书令荀攸于太祖庙庭【臣松之以为故魏氏配飨不及荀彧盖以其末年异议又位非魏臣故也至于升程昱而遗郭嘉先钟繇而后荀攸则未详厥趣也徐佗谋逆而许褚心动忠义之至逺同于日防且潼关之危非褚不济褚之功烈有过典韦今祀韦而不及褚又所未达也】己酉复秦国为京兆郡十二月司空崔林薨
　　六年春二月丁夘南安郡地震丙子以骠骑将军赵俨为司空夏六月俨薨八月丁夘以太常髙柔为司空癸巳以左光禄大夫刘放为骠骑将军右光禄大夫孙资为卫将军冬十一月祫祭太祖庙始祀前所论佐命臣二十一人十二月辛亥诏故司徒王朗所作易传令学者得以课试乙亥诏曰明日大会羣臣其令太傅乗舆上殿
　　七年春二月幽州刺史毌丘俭讨髙句骊夏五月讨濊貊皆破之韩那奚等数十国各率种落降秋八月戊申诏曰属到市观见所斥卖官奴婢年皆七十或癃疾残病所谓天民之穷者也且官以其力竭而复鬻之进退无谓其悉遣为良民若有不能自存者郡县振给之【臣松之案帝初即位有诏官奴婢六十以上免为良人既有此诏则宜遂为永制七八年间而复货年七十者且七十奴婢及癃疾残病竝非可售之物而鬻之于市此皆事之难解】己酉诏曰吾乃当以十九日亲祠而昨出已见治道得雨当复更治徒弃功夫每念百姓力少役多夙夜存心道路但当期于通利闻乃挝捶老小务崇修饰疲困流离以至哀叹吾岂安乗此而行致馨德于宗庙邪自今以后明申勅之冬十二月讲礼记通使太常以太牢祀孔子于辟雍以顔渊配【习凿齿汉晋春秋曰是年吴将朱然入柤中斩获数千柤中民吏万余家渡沔司马宣王谓曹爽曰若便令还必复致寇宜权留之爽曰今不修守沔南留民沔北非长策也宣王曰不然凡物置之安地则安危地则危故兵书曰成败形也安危势也形势御众之要不可不审设令贼二万人断沔水三万人与沔南诸军相持万人陆钞柤中君将何以救之爽不听卒令还然后袭破之袁淮言于爽曰吴楚之民脆弱寡能英才大贤不出其土比技量力不足与中国相抗然自上世以来常为中国患者盖以江汉为池舟楫为用利则陆钞不利则入水攻之道逺中国之长技无所用之也孙权自十数年以来大畋江北缮治甲兵精其守御数出盗窃敢逺其水陆次平土此中国所愿闻也夫用兵者贵以饱待饥以逸击劳师不欲久行不欲逺守少则固力专则彊当今宜损淮汉以南退却避之若贼能入居中央来侵边境则随其所短中国之长技得用矣若不敢来则边境得安无钞盗之忧矣使我国富兵彊政修民一陵其国不足为逺矣今襄阳孤在汉南贼循汉而上则断而不通一战而胜则不攻而自服故置之无益于国亡之不足为辱自江夏已东淮南诸郡三后已来其所亡几何以近贼疆界易钞掠之故哉若徙之淮北逺絶其间则民人安乐何鸣吠之惊乎遂不徙】
　　八年春二月朔日有蚀之夏五月分河东之汾北十县为平阳郡秋七月尚书何晏奏曰善为国者必先治其身治其身者慎其所习所习正则其身正其身正则不令而行所习不正则其身不正其身不正则虽令不从是故为人君者所与游必择正人所观览必察正象放郑声而弗听逺佞人而弗近然后邪心不生而正道可也季末闇主不知损益斥逺君子引近小人忠良疏逺便辟亵狎乱生近昵譬之社鼠考其昏明所积以然故圣贤谆谆以为至虑舜戒禹曰邻哉邻哉言慎所近也周公戒成王曰其朋其朋言慎所与也诗云一人有庆兆民赖之可自今以后御幸式干殿及游豫后园皆大臣侍从因从容戏宴兼省文书询谋政事讲论经义为万世法冬十二月散骑常侍谏议大夫孔晏乂奏曰礼天子之宫有斵砻之制无朱丹之饰宜循礼复古今天下已平君臣之分明陛下但当不懈于位平公正之心审赏罚以使之可絶后园习骑乗马出必御辇乗车天下之福臣子之愿也晏乂咸因阙以进防谏
　　九年春二月卫将军中书令孙资癸巳骠骑将军中书监刘放三月甲午司徒卫臻各逊位以侯就第位特进四月以司空髙柔为司徒光禄大夫徐邈为司空固辞不受秋九月以车骑将军王凌为司空冬十月大风发屋折树
　　嘉平元年春正月甲午车驾谒髙平陵【孙盛魏世籍曰髙平陵在洛水南大石山去洛城九十里】太傅司马宣王奏免大将军曹爽爽弟中领军羲武卫将军训散骑常侍彦官以侯就第戊戌有司奏收黄门张当付廷尉考实其辞爽与谋不轨又尚书丁谧邓飏何晏司隶校尉毕轨荆州刺史李胜大司农桓范皆与爽通奸谋夷三族语在爽传丙午大赦丁未以太傅司马宣王为丞相固让乃止【孔衍汉魏春秋曰诏使太常王肃册命太傅为丞相増邑万户羣臣奏事不得称名如汉霍光故事太傅上书辞让曰臣亲受顾命忧深责重慿赖天威摧弊奸凶赎罪为幸功不足论又三公之官圣王所制着之典礼至于丞相始自秦政汉氏因之无复变改今三公之官皆备横复宠臣违越先典革圣明之经袭秦汉之路虽在异人臣所宜正况当臣身而不固争四方议者将谓臣何书十余上诏乃许之复加九锡之礼太傅又言太祖有大功大德汉氏崇重故加九锡此乃歴代异事非后代之君臣所得议也又辞不受】夏四月乙丑改年丙子太尉蒋济薨冬十二月辛夘以司空王凌为太尉庚子以司隶校尉孙礼为司空
　　二年夏五月以征西将军郭淮为车骑将军冬十月以特进孙资为骠骑将军十一月司空孙礼薨十二月甲辰东海王霖薨乙未征南将军王昶渡江掩攻吴破之三年春正月荆州刺史王基新城太守陈泰攻吴破之降者数千口二月置南郡之夷陵县以居降附三月以尚书令司马孚为司空四月甲申以征南将军王昶为征南大将军壬辰大赦丙午闻太尉王凌谋废帝立楚王彪太傅司马宣王东征凌五月甲寅凌自杀六月彪赐死秋七月壬戍皇后甄氏崩辛未以司空司马孚为太尉戊寅太傅司马宣王薨以卫将军司马景王为抚军大将军録尚书事乙未葬懐甄后于太清陵庚子骠骑将军孙资薨十一月有司奏诸功臣应飨食于太祖庙者更以官为次太傅司马宣王功髙爵尊最在上十二月以光禄勲郑冲为司空
　　四年春正月癸夘以抚军大将军司马景王为大将军二月立皇后张氏大赦夏五月鱼二见于武库屋上【汉晋春秋曰初孙权筑东兴隄以遏巢湖后征淮南壊不复修是岁诸葛恪帅军更于隄左右结山挟筑两城使全端留畧守之引军而还诸葛诞言于司马景王曰致人而不致于人者此之谓也今因其内侵使文舒逼江陵仲恭向武昌以羁呉之上流然后简精卒攻两城比救至可大获也景王从之】冬十一月诏征南大将军王昶征东将军胡遵镇南将军毌丘俭等征吴十二月吴大将军诸葛恪拒战大破众军于东关不利而还【汉晋春秋曰毌丘俭王昶闻东军败各烧屯走朝议欲贬黜诸将景王曰我不听公休以至于此此我过也诸将何罪悉原之时司马文王为监军统诸军惟削文王爵而已是岁雍州刺史陈泰求勅并州并力讨恪景王从之未集而鴈门新兴二郡以为将逺役遂惊反景王又谢朝士曰此我过也非伯之责于是魏人愧悦人思其报习凿齿曰司马大将军引二败以为已过过消而业隆可谓智矣夫民忘其败而下思其报虽欲不康其可得邪若乃讳败推过归咎万物常执其功而隐其防上下离心贤愚解体是楚再败而晋再克也谬之甚矣君人者茍统斯理而以御国则朝无秕政身靡留愆行失而名扬兵挫而战胜虽百败可也况于再乎】
　　五年夏四月大赦五月吴太傅诸葛恪围合肥新城诏太尉司马孚拒之【汉晋春秋曰是时姜维亦出围狄道司马景王问虞松曰今东西有事二方皆急而诸将意沮若之何松曰昔周亚夫坚壁昌邑而吴楚自败事有似弱而彊或似彊而弱不可不察也今恪悉其鋭众足以肆暴而坐守新城欲以致一战耳若攻城不拔请战不得师老众疲势将自走诸将之不径进乃公之利也姜维有重兵而县军应恪投食我麦非深根之寇也且谓我并力于东西方必虗是以径进今若使关中诸军倍道急赴出其不意殆将走矣景王曰善乃使郭淮陈泰悉关中之众解狄道之围勅毌丘俭等案兵自守以新城委吴姜维闻淮进兵军食少乃退至陇西界】秋七月恪退还【是时张特守新城魏畧曰特字子产涿郡人先时领牙门给事镇东诸葛诞诞不以为能也欲遣还防军防毌丘俭代诞遂使特屯守合肥新城及诸葛恪围城特与将军乐方等三军众合有三千人吏兵疾病及战死者过半而恪起土山急攻城将陷不可防特乃谓吴人曰今我无心复战也然魏法被攻过百日而救不至者虽降家不坐也自受敌以来已九十余日矣此城中本有四千余人而战死者已过半城虽陷尚有半人不欲降我当还为相语之条名别善恶明日早送名且持我印绶去以为信乃投其印绶以与之吴人听其辞而不取印绶不攻顷之特还乃夜彻诸屋材栅补其缺为二重明日谓吴人曰我但有鬬死耳吴人大怒进攻之不能防遂引去朝廷嘉之加杂号将军封列侯又迁安丰太守】八月诏曰故中郎西平郭修砥节厉行秉心不囘乃者蜀将姜维寇钞修郡为所执畧往岁伪大将军费袆驱率羣众隂图闚道经汉寿请会众宾修于广坐之中手刅击袆勇过聂政功逾介子可谓杀身成仁释生取义者矣夫追加褒宠所以表扬忠义祚及后所以奬劝将来其追封修为长乐乡侯食邑千户諡曰威侯子袭爵加拜奉车都尉赐银千鉼绢千匹以光宠存亡永垂来世焉【魏氏春秋曰修字孝先素有业行著名西州姜维刼之修不为屈刘禅以为左将军修欲刺禅而不得亲近每因庆贺且拜且前为禅左右所遏事輙不克故杀袆焉臣松之以为古之舍生取义者必有理存焉或感恩懐德投命无悔或利害有机奋发以应会诏所称聂政介子是也事非斯类则陷乎妄作矣魏之与蜀虽为敌国非有赵襄灭智之仇燕丹危亡之急且刘禅凡下之主费袆中才之相二人存亡固无关于兴防郭修在魏西州之男子耳始获于蜀既不能抗节不辱于魏又无食禄之责不为时主所使而无故规规然糜身于非所义无所加功无所立可谓折栁樊圃其狂也且此之谓也】自帝即位至于是岁郡国县道多所置省俄或还复不可胜纪
  </div>
  <div class="pagination">
   <a href="三国志_page4.html">
    上一页
   </a>
   <a href="三国志.html">
    1
   </a>
   <a href="三国志_page2.html">
    2
   </a>
   <a href="三国志_page3.html">
    3
   </a>
   <a href="三国志_page4.html">
    4
   </a>
   <span class="current-page">
    5
   </span>
   <a href="三国志_page6.html">
    6
   </a>
   <a href="三国志_page7.html">
    7
   </a>
   <a href="三国志_page8.html">
    8
   </a>
   <a href="三国志_page9.html">
    9
   </a>
   <a href="三国志_page10.html">
    10
   </a>
   <span>
    ...
   </span>
   <a href="三国志_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
