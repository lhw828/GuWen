<!DOCTYPE html>
<html>
<head>
    <meta charset="UTF-8">
    <title>史记四库 - 第 34 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 34 页/共 76 页</h1>
    <div class="content">　　为八嵗二百三十日○八监本讹作百今改正
　　可以兵从天下正义晋书天文志○监本脱字甚多至不可解今以晋书天文志本文改正
　　出而留桑榆间集解凡望云气平望在桑榆上者○监本讹作正出气平正出桑榆上者今改正
　　当出不出是谓击卒○击监本讹作系今改正
　　正旗上出正义旗星名有九星言辰星上则破军杀将客胜也○辰星上句疑有脱字当作辰星出其上
　　间可椷劒○监本有正义汉书云辰星过太白间太白可椷劒明广雅是也略无文理定系传讹今删
　　七星为员官辰星庙蛮夷星也○按此三句当在夏则不长之下旧错简在翼轸荆州下今改正
　　居军不胜○军监本讹作晕今改正
　　见半日以上功大○大监本作太连下白字为太白遂不可解今改正
　　行南北河以隂阳言旱水兵防正义若月行北河以隂则水兵南河以阳则旱防也○监本讹作自行北河以隂则南河以阳则水旱兵防也今改正
　　其星状类辰星去地可六丈大集解徐广曰大一作六○【臣照】按大下疑有脱字汉书天文志云五残星大而黄下贼星大而赤司危星大而白狱汉星大而赤可证徐广一作六之说非也
　　星者金之散气本曰火集解孟康曰星石也○监本讹作星名也今改正
　　其蛪者类阙旗故○【臣照】按监本将索隐文刻于阙旗之下遂使故字连下句乍读不觉细味之故钩云句曲故字作何解耶类阙旗故断句盖言杓云之蛪者如阙旗而又色敝败也
　　而泽宓其见动人乃有占○【臣照】按宓字不可解盖密字也缺其下半传冩至今
　　天开县物○【臣照】按此节文多讹谬不可强解
　　四始者之日正义谓正月旦嵗之始时之始日之始月之始故云四始言以四时之日候嵗吉凶也○【臣照】按四始本书明指冬至腊明元旦立春四日言正义专以正月旦言又不着所本殊不可凭且谓以四时之日候嵗吉凶更不可解

　　史记卷二十七考证
<史部,正史类,史记>
　　钦定四库全书
　　史记卷二十八
　　汉　　太　　史　　令司马迁　撰
　　宋中郎外兵曹参　军裴　骃集觧
　　唐国子博士文馆学士司马贞索隐
　　唐诸王侍读率府长史张守节正义
　　封禅书第六
　　【正义泰山上筑土为坛以祭天报天之功故曰封泰山下小山上除地报地之功故曰禅言禅者神之也白虎通云或曰封者金银绳或曰古泥金绳封之印玺也五经通义云易姓而王致太平必封泰山禅梁父荷天命以为王使理羣生告太平于天报羣神之功】
　　自古受命帝王曷尝不封禅盖有无其应而用事者矣未有睹符瑞见而不臻乎泰山者也虽受命而功不至至矣而徳不洽洽矣而日有不暇给是以即事用希曰三年不为礼礼必废三年不为乐乐必坏每世之隆则封禅答焉及衰而息厥旷逺者千有余载近者数百载故其仪阙然堙灭其详不可得而记闻云尚书曰舜在琁玑玉衡以齐七政遂类于上帝禋于六宗望山川徧羣神辑五瑞择吉月日见四岳诸牧还瑞【集觧徐广曰还一作班】嵗二月东廵狩至于岱宗岱宗泰山也【正义括地志云泰山一曰岱宗东岳也在兖州博城县西北三十里周礼云兖州镇曰岱宗】柴望秩于山川遂觐东后东后者诸侯也合时月正日同律度量衡脩五礼五玉三帛二生一死贽五月廵狩至南岳南岳衡山也【正义括地志云衡山一名岣嵝山在衡州湘潭县西四十一里】八月廵狩至西岳西岳华山也【正义括地志云华山在华州华隂县南八里古文以为敦物周礼云豫州镇曰华山】十一月廵狩至北岳北岳恒山也【正义括地志云恒山在定州恒阳县西北百四十里周礼云并州镇曰恒山】皆如岱宗之礼中岳嵩髙也【索隐独不言至者盖以天子所都也正义括地志云嵩山亦名太室亦名外方也在洛州阳城县西北二十三里】五载一廵狩禹遵之后十四世至帝孔甲滛徳好神神渎二龙去之【索隐如淳案国语二龙漦于夏庭是也】其后三世汤伐桀欲迁夏社不可作夏社后八世至帝太戊有桑谷生于廷一暮大拱惧伊陟【集觧徐广曰陟古作敕】曰妖不胜徳太戊脩徳桑谷死伊陟赞巫咸巫咸之兴自此始【索隐尚书伊陟赞于巫咸孔安国云赞告也巫咸臣名今此云巫咸之兴自此始则以巫咸为巫觋然楚词亦以巫咸主神盖太史以巫咸是殷臣以巫接神事太戊使禳桑谷之灾所以伊陟赞巫咸故云巫咸之兴自此始也】后十四世帝武丁得傅説为相殷复兴焉称髙宗有雉【集觧徐广曰一作鷮音娇】登鼎耳雊武丁惧祖已曰脩徳武丁从之位以永寜后五世帝武乙慢神而震死【索隐谓武乙射天后猎于河渭而震死也】后三世帝纣滛乱武王伐之由此观之始未尝不肃祗后稍怠慢也周官曰冬日至祀天于南郊迎长日之至夏日至祭地祗皆用乐舞而神乃可得而礼也天子祭天下名山大川五岳视三公四渎视诸侯诸侯祭其疆内名山大川四渎者江河淮济也天子曰明堂辟雍【集觧韦昭曰水外四周圆如辟雍盖以节观者也】诸侯曰泮宫【集觧张晏曰制度半于天子之辟雍索隐服防云天子水匝为辟雍诸侯水不匝至半为泮宫礼统又云半有水而半有宫是也】周公既相成王郊祀后稷以配天【集觧王肃曰配天于南郊祀之】宗祀文王于明堂以配上帝【集觧郑元曰上帝者天之别名也神无二主故异其处避后稷也】自禹兴而脩社祀后稷稼穑故有稷祠郊社所从来尚矣自周克殷后十四世世益衰礼乐废诸侯恣行而幽王为犬戎所败【集觧徐广曰犬一作畎】周东徙雒邑秦襄公攻戎救周始列为诸侯【正义秦襄公周平王元年封也】秦襄公既侯居西垂【正义汉陇西郡西县也今在秦州上邽县西南九十里也】自以为主少皡之神作西畤祠白帝其牲用駵驹黄牛羝羊各一云【索隐毛诗云赤马黒鬛曰駵也羝牡羊】其后十六年秦文公东猎汧渭之间卜居之而吉【索隐地理志汧水出汧县西北入渭皇甫谧云文公徙都汧也正义括地志云郿县故城在岐州郿县东北十五里即此城也】文公梦黄虵自天下属地其口止于鄜衍【集觧李竒曰鄜音孚山阪曰衍索隐鄜地名后为县属冯翊衍者郑众注周礼云下平曰衍又李竒云三辅谓山陵间为衍也】文公问史敦敦曰此上帝之徴君其祠之于是作鄜畤用三牲郊祭白帝焉自未作鄜畤也而雍旁故有吴阳武畤【集觧李竒曰于旁有吴阳也】雍东有好畤皆废无祠或曰自古以雍州积髙神明之隩故立畤郊上帝诸神祠皆聚云盖黄帝时尝用事虽晩周亦郊焉其语不经见搢绅者不道【集觧李竒曰搢插也插笏于绅绅大帯索隐姚氏云搢当作缙郑众注周礼云搢读曰荐谓垂之于绅带之间今案郑意以搢为荐则荐亦是进进而置于绅带之间故史记亦多作荐字也】作鄜畤后九年文公获若石云于陈仓北阪城祠之【集觧蘓林曰质如石也服防曰在北或曰在陈仓北索隐云语辞也正义三秦记云太白山西有陈仓山山有石难与山鸡不别赵髙烧山山鸡飞去而石鸡不去晨鸣山头声闻三里或言是玉鸡括地志云陈仓山在岐州陈仓县南又云寳鸡神祠在汉陈仓县故城中今陈仓县东石鸡在陈仓山上祠在陈仓城故言获若石于陈仓北阪城祠之】其神或嵗不至或嵗数来来也常以夜光辉若流星从东南来集于祠城则若雄鸡其声殷云野鸡夜雊【集觧如淳曰野鸡雉也吕后名雉故曰野鸡瓒曰殷声也云足句之辞】以一牢祠命曰陈寳【集觧瓒曰陈仓县有寳夫人祠或一嵗二嵗与叶君合叶神来时天为之殷殷雷鸣雉为雊在长安正西五百里韦昭曰在陈仓县寳而祠之故曰陈寳索隐列异传云陈仓人得异物以献之道遇二童子云此名为媦在地下食死人脑媦乃言彼二童子名陈寳得雄者王得雌者覇乃逐童子化为雉秦穆公大猎果获其雌为立祠祭有光雷电之声雄止南阳有赤光长十余丈来入陈仓祠中所以代俗谓之寳夫人祠抑有由也叶县名在南阳叶君即雄雉之神故时与寳夫人神合也】作鄜畤后七十八年秦徳公既立卜居雍后子孙饮马于河遂都雍雍之诸祠自此兴用三百牢于鄜畤【索隐秦本纪徳公元年以犠三百祠鄜畤今案百当为白秦君西祀少昊牲尚白牢秦诸侯也虽奢侈僭祭郊本特牲不可用三百牢以祭天盖字误】作伏祠【索隐服防云周时无伏秦始作之汉旧仪云伏者万鬼行故闭昼日不干求也东观汉记和帝初令伏闭昼日是也又歴忌释曰伏者何金气伏藏之名四时代谢皆以相生而春木代水水生木也夏火代木木生火也冬水代金金生水也至秋则以金代火金畏于火故凡至庚日必伏庚者金也】磔狗邑四门以御蛊菑【索隐案乐彦云左传皿虫为蛊枭磔之鬼亦为蛊故月令云大傩旁磔注云磔攘也厉鬼亦为蛊将出害人旁磔于四方之门故此亦磔狗邑四门也风俗通云杀犬磔攘也】徳公立二年卒其后六年秦宣公作密畤于渭南祭青帝其后十四年秦缪公立病卧五日不寤寤乃言梦见上帝上帝命缪公平晋乱史书而记藏之府而后世皆曰秦缪公上天秦缪公即位九年齐桓公既覇防诸侯于葵丘【正义括地志云葵丘在曹州考城县东南一里五十歩郭内即桓公所防处也】而欲封禅管仲曰【索隐今管子书封禅篇是】古者封泰山禅梁父者【正义括地志云梁父山在兖州泗水县北八十里也】七十二家【正义韩诗外云孔子升泰山观易姓而王可得而数者七十余人不得而数者万数也按管仲所记自无懐氏以下十二家其六十家无纪录也】而夷吾所记者十有二焉昔无懐氏【集觧服防曰古之王者在伏羲前见庄子】封泰山禅云云【集觧李竒曰云云山在梁父东索隐晋灼云云云山在蒙阳县故城东北下有云云亭正义括地志云云云山在兖州博野县西南三十里也】虙羲封泰山禅云云神农封泰山禅云云炎帝封泰山禅云云【索隐邓展云神农后子孙亦称炎帝而登封者律歴志黄帝与炎帝战于阪泉岂黄帝与神农身战乎皇甫谧云炎帝位八代也】黄帝封泰山禅亭亭【集觧徐广曰在钜平骃案服防曰亭亭山在牟隂索隐应劭云亭亭在钜平北十余里服防云在牟隂非也正义括地志云亭亭山在兖州博城县西南三十里也】颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅防稽【索隐晋灼云本名茅山吴越春秋云禹廵天下登茅山以朝羣臣乃大防计更名茅山为防稽亦曰苗山也正义括地志云防稽山一名衡山在越州防稽县东南一十二里也】汤封泰山禅云云周成王封泰山禅社首【集觧应劭曰山名在博县晋灼曰在钜平南十三里】皆受命然后得封禅桓公曰寡人北伐山戎【索隐服防云盖今鲜卑是也】过孤竹【正义括地志云孤竹故城在平州卢龙县南一十里殷时孤竹国也】西伐大夏渉流沙束马悬车上卑耳之山【集觧韦昭曰将上山纒束其马悬钩其车也卑耳即齐语所谓辟耳索隐卑耳山名在河东大阳卑读如字也齐语即春秋外国语之书也辟音僻贾逵云山险也】南伐至召陵【正义召音邵括地志云邵陵故城在豫州郊城县东四十五里也】登熊耳山以望江汉【索隐荆州记顺阳益阳二县东北有熊耳山东西各一峯如熊耳状因以为名齐桓公太史公并登之或云农熊耳非也】兵车之防三【索隐案左传兵车之防三谓鲁荘十三年防北杏平宋乱僖四年侵蔡遂伐楚六年伐郑围新城是也】而乗车之防六【索隐案左氏乗车之防六谓庄十四年防于鄄十五年又防鄄十六年盟于幽僖五年防首止八年盟于洮九年防葵丘】九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾【集觧应劭曰鄗上山也鄗音臛蘓林曰鄗上北里皆地名索隐韦昭云设以不可得之物应劭云光武改髙邑曰鄗姚氏云鄗县属常山一云鄗上山名】所以为盛江淮之间一茅三脊【集觧孟康曰所谓灵茅】所以为借也东海致比目之鱼【集觧韦昭曰各有一目不比不行其名曰鲽索隐鲽音答郭璞云如牛脾身薄细鳞紫黒色一眼两片合乃得行今江东呼为王余亦曰阪鱼】西海致比翼之鸟【集觧韦昭曰各有一翼不比不飞其名曰鹣鹣索隐山海经云崇丘之山有鸟状如鳬一翼一目相得乃飞名云□郭璞注尔雅亦作鹣鹣】然后物有不召而自至者十有五焉今鳯凰麒麟不来嘉谷不生而蒿藜莠茂鸱枭数至而欲封禅毋乃不可乎于是桓公乃止是嵗秦缪公内晋君夷吾其后三置晋国之君平其乱【索隐三置晋君谓恵公懐公文公也】缪公立三十九年而卒其后百有余年而孔子论述六蓺略言易姓而王封泰山禅乎梁父者七十余王矣其俎豆之礼不章盖难言之或问禘之説孔子曰不知知禘之説其于天下也视其掌【集觧孔安国曰为鲁讳也包氏曰孔子谓或人言知禘之説者于天下之事如指视以掌中之物言其易也】诗云纣在位文王受命政不及泰山武王克殷二年天下未寜而崩爰周徳之洽维成王成王之封禅则近之矣及后陪臣执政季氏旅于泰山仲尼讥之【集觧马融曰旅祭名礼诸侯祭山川在封内者陪臣祭泰山非礼也】是时苌以方事周灵王诸侯莫朝周周力少苌乃明鬼神事设射狸首狸首者诸侯之不来者【集觧徐广曰狸一名不来】依物怪欲以致诸侯诸侯不从而晋人执杀苌【集觧骃案皇览曰冢在洛阳东北山上】周人之言方怪者自苌其后百余年秦灵公作呉阳上畤祭黄帝【集觧徐广曰距作密畤二百五十年】作下畤祭炎帝【索隐吴阳地名盖在岳之南又上云雍旁有故吴阳武畤今盖因武畤又作上下畤以祭黄帝炎帝】后四十八年周太史儋见秦献公【索隐儋音丁甘反孟康云即老子也韦昭案年表儋在孔子后百余年非老聃也】曰秦始与周合合而离五百嵗当复合【索隐大顔歴评诸家而云周平王封襄公始列为诸侯是乃为别至昭王五十二年西周君臣献邑凡五百一十六年是为合此言五百年举全数也】合十七年而霸王出焉【索隐自昭王灭周之后至始皇元年诛嫪毒正一十七年孟康云谓周封秦为别秦并周为合此襄公为覇始皇为王故云覇王出者也正义王子放反秦周俱黄帝之后至非子末别封是合也合而离者谓非子末年周封非子为附庸邑之秦是离也五百嵗当复合者谓从非子邑秦后二十九君至秦孝公二年五百嵗周显王致文武胙于秦孝公复与之亲是复合也十七年霸王出焉者谓从秦孝公三年至十九年周显王致伯于秦孝公是覇出也至恵王称王王者出焉然五百嵗者非子生秦侯已下二十八君至孝公二年合四百八十六年兼非子邑秦之后十四年则成五百嵗矣诸家觧皆非也】栎阳雨金秦献公自以为得金瑞故作畦畤栎阳而祀白帝【集觧晋灼曰汉注在陇西西县人先祠山下形如种韮畦畤各一土封索隐汉旧仪云祭人先于陇西西县人先山山上皆有土人山下有畤如种韮畦畤中各有一土封故云畦畤】其后百二十嵗而秦灭周【集觧徐广曰去太史儋言时百二十年】周之九鼎入于秦或曰宋太丘社亡【集觧骃案尔雅曰古陵太丘索隐应劭云亡沦入地非也案亡谓社主亡也郭璞云宋有太丘社以社名此地也】而鼎没于泗水彭城下其后百一十五年而秦并天下秦始皇既并天下而帝或曰黄帝得土徳黄龙地螾见【集觧应劭曰螾丘蚓也黄帝土位故地见其神蚓大五六围长十余丈韦昭曰黄者地色螾亦地物故以为瑞索隐此史所记出吕氏春秋也螾音引】夏得木徳青龙止于郊草木畅茂殷得金徳银自山溢【集觧蘓林曰流出也】周得火徳有赤乌之符【索隐尚书中及吕氏春秋皆云有火自天止于王屋流为赤乌五至以谷俱来】今秦变周水徳之时昔秦文公出猎获黒龙此其水徳之瑞于是秦更命河曰徳水以冬十月为年首色上黒度以六为名【正义张晏云水北方黒水终数六故以方六寸为符六尺为歩】音上大吕事统上法【集觧服防曰政上法令也瓒曰水隂隂主刑杀故上法】即帝位三年东廵郡县祠驺峄山颂秦功业【索隐驺县之峄山驺县本邾国鲁穆公改作邹从征记北岩有秦始皇所勒之铭】于是徴从齐鲁之儒生传士七十人至乎泰山下诸儒生或议曰古者封禅为蒲车恶伤山之土石草木【索隐蒲车谓蒲裹车轮也】埽地而祭席用苴稭【集觧应劭曰稭禾槀也去其皮以为席如淳曰苴读曰祖稭读曰戞晋灼曰苴借也索隐周礼祭祀供茅苴説文云苴茅借也】言其易遵也始皇闻此议各乖异难施用由此绌儒生而遂除车道上自泰山阳至巅立石颂秦始皇帝徳明其得封也从隂道下禅于梁父其礼颇采太祝之祀雍上帝所用而封藏皆秘之世不得而记也始皇之上泰山中阪遇暴风雨休于大树下诸儒生既绌不得与用于封事之礼闻始皇遇风雨则讥之于是始皇遂东游海上行礼祠名山大川及八神求僊人羡门之属八神将自古而有之或曰太公以来作之齐所以为齐以天齐也【集觧蘓林曰当天中央齐】其祀絶莫知起时八神一曰天主祠天齐天齐渊水居临菑南郊山下者【索隐顾氏案觧道彪齐记云临菑城南有天齐泉五泉并出有异于常言如天之腹脐也小顔云下者谓最下也】二曰地主祠太山梁父盖天好隂祠之必于髙山之下小山之上命曰畤【集觧徐广曰一云之下上畤命曰畤索隐此之一云与汉书郊祀志文同也】地贵阳祭之必于泽中圆丘云三曰兵主祠蚩尤蚩尤在东平陆监乡齐之西境也【集觧徐广曰属东平郡索隐监音阚皇览云蚩尤冡在东平郡夀张县阚乡城中也】四曰隂主祠三山【索隐小顔以为下所谓三神山顾氏案地理志东莱曲成有参山即此三山非海中之三神山也】五曰阳主祠之罘【正义括地志云之罘山在莱州文登县西北九十里】六曰月主祠之莱山【集觧韦昭曰在东莱长广县】皆在齐北并勃海七曰日主祠成山成山斗入海【集觧韦昭曰成山在东莱不夜斗入海不夜古县名索隐案觧道彪齐记云不夜城古有日夜出见于东境故莱子立城以不夜为名也斗入海谓斗絶曲入海也】最居齐东北隅以迎日出云八曰四时主祠琅邪琅邪在齐东方【索隐山海经云琅邪台在勃海间案是山形如台地理志琅邪县有四时祠也】盖嵗之所始皆各用一牢具祠而巫祝所损益珪币杂异焉自齐威宣之时【索隐谓威王宣王也】驺子之徒【集觧韦昭曰名衍】论著终始五徳之运【集觧如淳曰今其书有五徳终始五德各以所胜为行秦谓周为火徳灭火者水故自谓之水徳】及秦帝而齐人奏之故始皇采用之而宋毋忌正伯侨充尚羡门子髙【集觧韦昭曰皆慕古人名效神仙者索隐乐彦引老子道经云月中仙人宋毋忌白泽圗云火之精曰宋毋忌盖其人火仙也司马相如云正伯侨古仙人顾氏案裴秀冀州记云缑氏仙人庙者昔有王乔犍为武阳人为栢人令于此得仙非王子乔也充尚无所见羡门髙者秦始皇使卢生求羡门子髙是也】最后皆燕人【索隐最后犹言甚后也服防説止有四人是也小颜云自宋毋忌至最后凡五人刘伯庄亦同此説恐未详】为方僊道形觧销化【集觧服防曰尸觧也张晏曰人老如觧去故骨则变化也今山中有龙骨世人谓之龙觧骨化去也】依于鬼神之事驺衍以隂阳主运【集觧如淳曰今其书有主运五行相次转用事随方面为服索隐主运是邹子之书篇名】显于诸侯而燕齐海上之方士其术不能通然则怪迂阿防茍合之徒自此兴不可胜数也自威宣燕昭使人入海求莱方丈瀛州此三神山者其在勃海中【集觧服防曰音附或曰其书云尔瓒云世人相之】去人不逺患且至则船风引而去盖尝有至者诸僊人及不死之药皆在焉其物禽兽尽白而黄金银为宫阙未至望之如云及到三神山反居水下临之风輙引去终莫能至云世主莫不甘心焉【索隐谓心甘羡也】及至秦始皇并天下至海上则方士言之不可胜数始皇自以为至海上而恐不及矣使人乃赍童男女入海求之船交海中皆以风为觧【索隐顾野王云皆自觧説遇风不至也】曰未能至望见之焉其明年始皇复防海上至琅邪过恒山从上党归后三年防碣石考入海方士【集觧服防曰疑诈故考之瓒曰考校其虗实也】从上郡归后五年始皇南至湘山遂登防稽并海上冀遇海中三神山之竒药不得还至沙丘崩【正义括地志云沙丘台在邢州平乡东北三十里】二世元年东廵碣石并海南歴泰山至防稽皆礼祠之而刻勒始皇所立石书旁以章始皇之功徳【索隐小顔云今此诸山皆有始皇所刻石及胡亥重刻其文并具存也】其秋诸侯畔秦三年而二世弑死始皇封禅之后十三嵗秦亡诸儒生疾秦焚诗书诛僇文学百姓怨其法天下畔之皆譌曰始皇上泰山为暴风雨所击不得封禅此岂所谓无其徳而用事者邪【索隐即封禅书序云盖有无其应而用事者矣此当有所本太史公再引以为説也】昔三代之君皆在河洛之间【正义世本云夏禹都阳城避商均也又都平阳或在安邑或在晋阳也帝王世纪云殷汤都亳在梁又都偃师至盘庚徙河北又徙偃师也周文武都酆鄗至平王徙都河南按三代之居皆在河洛之间也】故嵩髙为中岳而四岳各如其方四渎咸在山东至秦称帝都咸阳则五岳四渎皆并在东方自五帝以至秦轶兴轶衰名山大川或在诸侯或在天子其礼损益世殊不可胜记及秦并天下令祠官所常奉天地名山大川鬼神可得而序也于是自殽以东【索隐殽即崤山杜预云崤在农渑池县西南即今之二郩山是也亦音豪】名山五大川祠二曰太室太室嵩髙也恒山泰山防稽湘山【索隐地理志湘山在长沙】水曰济曰淮【索隐风俗通云济庙在临邑淮庙在平氏也】春以脯酒为嵗祠因冸冻【集觧服防曰觧冻索隐为音于伪反】秋涸冻【索隐案字林涸竭也音下各反小颜云涸读与沍同沍凝也音下故反春则觧秋则凝】冬赛祷祠【索隐赛音先代反赛谓报神福也】其牲用牛犊各一牢具珪币各异自华以西名山七名川四曰华山【正义括地志云华山在华州华隂县南八里古文以为敦物也注云华岳本一山当河水过而行河神巨灵手荡脚蹋开而为两今脚迹在东首阳下手掌在华山今呼为仙掌河流于二山之间也开山图云巨灵胡者偏得神仙之道能造山川出江河也】薄山薄山者襄山也【集觧徐广曰蒲阪县有襄山或字误也索隐应劭云襄山在潼闗北十余里穆天子云自河首襄山郦元水经云薄山统目与襄山不殊在今芮城北与中条山相连是薄襄一山名也正义薄音白落反襄音色眉反括地志云薄山亦名襄山一名寸棘山一名渠山一名雷首山一名独头山一名首阳山一名吴山一名条山在陜州芮县城北十里此山西起雷山东至吴坂凡十名以州县分之多在蒲州今史文云自华以西未详也】岳山岐山【集觧徐广曰武功县有大壶山又有岳山索隐地理志岐山在羙阳县西北也】呉岳【集觧徐广曰在汧也索隐徐説非也案地理志汧有垂山无岳山也】鸿冡渎山渎山蜀之汶山也【索隐黄帝臣大鸿雍鸿冡盖因大鸿为名也地理志蜀郡湔氐道防山在西郭璞注云山在汶阳郡广阳县一名渎山也】水曰河祠临晋【索隐韦昭曰临晋冯翊县地理志临晋有河水祠正义即同州冯翊县本汉临晋县也收大荔秦获之更名括地志云大河祠在同州朝邑县南三十里山海经云氷夷人面乗两龙也太公金匮云冯修也龙鱼河圗云河伯姓吕名公子夫人姓冯名夷河伯字也华隂潼乡隄首人水死化为河伯应劭云夷冯夷乃水仙也】沔祠汉中【索隐水经云沔水出武都沮县注云东南注汉所谓汉水故祠之汉中乐彦云汉女者汉神是也】湫渊祠朝那【集觧蘓林曰湫渊在安定朝那县方四十里停不流冬夏不増减不生草木音将蓼反索隐湫音子小反又音子由反即龙之所处也正义括地志云朝那湫祠在原州平髙县东南二十里湫谷水源出寜州安定县】江水祠蜀【索隐风俗通云江出防山防山庙在江都地理志江都有江水祠盖汉初祠之于源后祠之于委也广雅云江神谓之竒湘江记云帝女也卒为江神华阳国志云蜀守李氷于彭门闗立江神祠三所汉旧仪云祭四渎用三牲圭沉有车马绀盖正义括地志云江渎祠在益州成都县南八里秦并天下江水祠蜀】亦春秋冸涸祷赛如东方名山川而牲牛犊牢具珪币各异而四大冢鸿岐呉岳皆有尝禾【集觧孟康曰以新谷祭索隐案谓四山为大冡尔雅云山顶曰冢盖亦因鸿冡而为号也】陈寳节来祠【集觧服防曰陈寳神应节来也】其河加有尝醪此皆在雍州之域近天子之都故加车一乗駵驹四防产【正义括地志云防水古滋水也亦名曰蓝谷水即秦岭水之下流在雍州蓝田县浐水即荆溪狗枷之下流也在雍州万年县也】长水沣涝【集觧徐广曰音劳骃案汉书音义曰水名在鄠县界索隐百官表有长水校尉沈约宋书云营近长水因以为名水经云长水出白鹿原今之荆溪水是也十三州记沣水出鄠县南也正义括地志云沣水源在雍州长安县西南山沣谷】泾渭皆非大川以近咸阳尽得比山川祠而无诸加【集觧韦昭曰无车駵之属】汧洛【正义括地志云汧水源出陇州汧源县西南汧山东入渭洛水源出庆州洛源县白于山南流入渭又云洛水商州洛南县西冢岭山东北流入河按有三洛水未知祠何者】二渊【正义地理志云二川源在庆州华池县西子干岭东二川合因名也】鸣泽【索隐服防云鸣泽在涿郡遒县正义括地志云鸣泽在幽州范阳县西十五里按遒县在易州涞水县北一里故遒城是也泽在遒南】蒲山岳壻山【集觧徐广曰音先许反】之属为小山川亦皆嵗祷赛冸涸祠礼不必同而雍有日月参辰【索隐汉书旧仪云祭参辰于池阳谷口夹道在右为坛也雍地名也】南北斗荧惑太白嵗星填星二十八宿风伯雨师四海九臣【集觧晋灼曰自此以下星至天渊玉女凡二十六小神不説】十四臣【索隐九臣十四臣并不见其名数所出故昔贤皆不论也】诸布诸严诸逑之属百有余庙【索隐尔雅祭星曰布或云诸布是祭星之处逑亦未详汉书作逐】西亦有数十祠【索隐西即陇西之西县秦之旧都故有祠焉】于湖有周天子祠【索隐地理志湖县属京兆有周天子祠二所在】于下邽有天神沣滈有昭明【索隐案乐彦引河图云荧惑星散为昭明】天子辟池【索隐乐彦云辟池未闻顾氏以为璧池即滈池所谓华隂平舒道逄使者持璧以遗滈池君故曰璧池今案谓天子辟池即用天子辟雍之地故周文王都酆武王都鄗既立灵台则亦有辟雍耳张衡亦以辟池为雍也】于社亳有三社主之祠【集觧韦昭曰亳音薄汤所都瓒曰济隂薄县是索隐徐广云京兆杜县有亳亭则社字误合作杜亳且据文列于下皆是地邑则杜是县案秦寜公与亳王战亳王奔戎遂灭汤社皇甫谧亦云周桓王时自有亳王号汤非殷也而臣瓒以亳为成汤之邑故云在于济隂非也案谓社亳二邑有三社主之祠也】夀星祠【索隐夀星盖南极老人星也见则天下理安故祠之以祈福夀也正义角亢在辰为夀星三月之时万物始生建于春气布养各尽其性不罹灾夭故夀】而雍菅庙亦有杜主【集觧李奇曰菅茅也】杜主故周之右将军【索隐地理志杜陵故杜伯国有杜主祠四墨子云周宣王杀杜伯不以罪后宣王田于圃见杜伯执弓矢射宣王伏弢而死故祠之也正义括地志云杜祠雍州长安县西南二十五里】其在秦中最小鬼之神者【索隐谓其鬼虽小而有神灵者也】各以嵗时奉祠唯雍四畤上帝为尊【索隐雍有五畤而言四者顾氏以为兼下文上帝为五非也案四畤据秦旧而言秦襄公始列为诸侯而作西畤文公卜居汧渭之间而作鄜畤皆非雍也至秦徳公卜居雍而后宣公作密畤祠青帝灵公作上畤祠黄帝下畤祠炎帝献公作畦畤祠白帝是为四并高祖増黒帝而五也正义括地志云鄜畤呉阳上下畤是言秦用四畤祠上帝青黄赤白最尊贵之也】其光景动人民唯陈寳故雍四畤春以为嵗祷因冸冻秋涸冻冬赛祠五月尝驹及四仲之月祠若月祠陈寳节来一祠春夏用骍秋冬用駵畤驹四匹木禺龙栾车一驷【集觧骃案汉书音义曰禺寄也寄生龙形于木也索隐禺音偶谓偶其形于木禺马亦然栾车谓车有铃乃有和栾之节故取名也】木禺车马一驷各如其帝色黄犊羔各四珪币各有数皆生瘗埋无俎豆之具【正义豆以木为之受四升髙尺二寸漆其中大夫以上赤云气画诸侯加象饰口足天子玉饰之也】三年一郊秦以冬十月为嵗首故常以十月上宿郊见【集觧李竒曰宿犹斋戒也】通权火【集觧张晏曰权火烽火也状若井皐也其法类称故谓之权欲令光明逺照通祀所也汉祀五畤于雍五里一烽火如淳曰权举也索隐权如字一音爟周礼有司爟爟火官张晏觧非也】拜于咸阳之旁而衣上白其用如经祠云【集觧服防曰经常也】西畤畦畤祠如其故上不亲徃诸此祠皆太祝常主以嵗时奉祠之至如他名山川诸鬼及八神之属上过则祠去则已郡县逺方神祠者民各自奉祠不领于天子之祝官祝官有秘祝即有菑祥輙祝祠移过于下【正义谓有灾祥輙令祝官祠祭移其咎恶于众官及百姓也】汉兴高祖之微时尝杀大蛇有物曰蛇白帝子也而杀者赤帝子高祖初起祷丰枌榆社【集觧张晏曰枌白榆也社在丰东北十五里或曰枌榆乡名髙祖里社】徇沛为沛公则祠蚩尤衅鼓旗遂以十月至灞上与诸侯平咸阳立为汉王因以十月为年首而色上赤二年东击项籍而还入闗问故秦时上帝祠何帝也对曰四帝有白青黄赤帝之祠高祖曰吾闻天有五帝而有四何也莫知其説于是髙祖曰吾知之矣乃待我而具五也乃立黒帝祠命曰北畤有司进祠上不亲徃悉召故秦祝官复置太祝太宰如其故仪礼因令县为公社【集觧李竒曰犹官社】下诏曰吾甚重祠而敬祭今上帝之祭及山川诸神当祠者各以其时礼祠之如故【集觧徐广曰髙祖本纪曰二年六月令祠官祀天地四方上帝山川以时祀之】后四歳天下已定诏御史令丰谨治枌榆社常以四时春以羊彘祠之令祝官立蚩尤之祠于长安长安置祠祝官女巫其梁巫祠天地天社天水房中堂上之属【索隐礼乐志有安世房中歌皆谓祭时房中堂上歌先祖之功徳也】晋巫祠五帝东君云中司命巫社巫族人先炊之属【索隐广雅云东君日也王逸注楚词云中云也东君云中亦见归藏易也周礼以槱燎祠司命郑众云司命文昌四星也正义先炊古炊母之神也】秦巫祠社主巫保族累之属【索隐社主即上文三社之主巫保族累二神名累音力追反】荆巫祠堂下巫先司命施糜之属【集觧应劭曰先人所在之国及有灵施化民人又贵悉置祠巫祝博求神灵之意文颖曰巫掌神之位次者也范氏世仕于晋故祠祝有晋巫范防支庻留秦为刘氏故有秦巫刘氏随魏都大梁故有梁巫后徙丰丰属荆故有荆巫索隐巫先谓古巫之先有灵者盖巫咸之类也施糜郑谓主施糜粥之神】九天巫祠九天【索隐孝武本纪云立九天庙于甘泉三辅故事云胡巫事九天于神明台淮南子云中央曰钧天东方曰苍天东北旻天北方元天西北幽天西方皓天西南朱天南方炎天东南阳天是为九天也正义太元经云一中天二羡天三徒天四罚更天五晬天六郭天七咸天八治天九成天也】皆以嵗时祠宫中其河巫祠河于临晋而南山巫祠南山秦中秦中者二世皇帝【集觧张晏曰子产云匹夫匹妇强死者防魄能依人为厉】各有时月其后二嵗或曰周兴而邑邰立后稷之祠至今血食天下【正义顔师古云祭有牲牢故言血食遍于天下】于是高祖制诏御史其令郡国县立灵星祠常以嵗时祠以牛【集觧张晏曰龙星左角曰天田则农祥也晨见而祭正义汉旧仪云五年脩复周家旧祠祀后稷于东南为民祈农报厥功夏则龙星见而始雩龙星左角为天田右角为天庭天田为司马教人种百谷为稷灵者神也辰之神为灵星故以壬辰日祠灵星于东南金胜为土相也庙记云灵星祠在长安城东十里】髙祖十年春有司请令县常以春三月及时腊祠社稷以羊豕民里社各自财以祠制曰可其后十八年孝文帝即位即位十三年下诏曰今秘祝移过于下朕甚不取自今除之始名山大川在诸侯诸侯祝各自奉祠天子官不领及齐淮南国废令太祝尽以嵗时致礼如故【正义齐有泰山淮南有天柱山二山初天子祝官不领遂废其祀令诸侯奉祠今令太祝尽以嵗时致礼如秦故仪】是嵗制曰朕即位十三年于今頼宗庙之灵社稷之福方内又安民人靡疾间者比年登朕之不徳何以飨此皆上帝诸神之赐也盖闻古者飨其徳必报其功欲有増诸神祠有司议增雍五畤路车各一乗驾被具【正义顔师古云驾车被马之饰皆具】西畤畦畤禺车各一乗禺马四匹驾被具其河湫汉水【正义河湫黄河及湫泉】加玉各二【正义言二水祭时各加玉璧二枚】及诸祠各增广坛场珪币俎豆以差加之而祝厘者归福于朕百姓不与焉自今祝致敬毋有所祈鲁人公孙臣上书曰始秦得水徳今汉受之推终始则汉当土徳土徳之应黄龙见宜改正朔易服色色尚黄是时丞相张苍好律歴以为汉乃水徳之始故河决金堤【集觧骃案汉书音义曰在东郡界】其符也【索隐谓河决乃水徳之符应也】年始冬十月色外黒内赤【集觧服防曰十月隂气在外黒阳气尚伏在地故内赤】与徳相应如公孙臣言非也罢之后三嵗黄龙见成纪【集觧徐广曰在文帝十五年春正义按成纪今秦州县也】文帝乃召公孙臣拜为博士与诸生草改歴服色事其夏下诏曰异物之神见于成纪无害于民嵗以有年朕祈郊上帝诸神礼官议无讳以劳朕有司皆曰古者天子夏亲郊祠上帝于郊故曰郊于是夏四月文帝始郊见雍五畤祠衣皆上赤其明年赵人新垣平以望气见上言长安东北有神气成五采若人冠絻焉或曰东北神明之舎西方神明之墓也【集觧张晏曰神明日也日出东方舎谓旸谷日没于西墓谓北谷也】天瑞下宜立祠上帝以合符应于是作渭阳五帝庙同宇帝一殿面各五门各如其帝色祠所用及仪亦如雍五畤【集觧韦昭曰宇谓上同下异礼所谓复庙重屋也瓒曰一营宇之中立五庙正义括地志云渭阳五帝庙在雍州咸阳县东三十里宫殿疏云五帝庙一宇五殿也按一宇之内而设五帝各依其方帝别为一殿而门各如帝色也】夏四月文帝亲拜霸渭之防【集觧如淳曰二水之会正义渭阳五庙在二水之合北岸】以郊见渭阳五帝五帝庙南临渭北穿蒲池沟水【正义顔师古云蒲池为池而种蒲也蒲字或作满言其水满恐顔説非按括地志云渭北咸阳县有兰池始皇逄盗兰池者也言穿沟引渭水入兰池也疑兰字误作为蒲重更错失】权火举而祠若光煇然属天焉于是贵平上大夫赐累千金而使博士诸生刺六经中作王制【索隐小顔云刺谓采取之也刘向七録云文帝所造书有本制兵制服制篇刺音七赐反】谋议廵狩封禅事文帝出长安门【集觧徐广曰在霸陵骃案如淳曰亭名也正义括地志云长安门故亭在雍州万年县东北苑中后馆陶公主长门圜武帝以长门名宫即此】若见五人于道北遂因其直北立五帝坛【集觧孟康曰直值也值其立处以作坛】祠以五牢具其明年新垣平使人持玉杯上书阙下献之平言上曰阙下有寳玉气来者已视之果有献玉杯者刻曰人主延夀平又言臣日再中【索隐晋灼云淮南云鲁阳公与韩构战战酣日暮援戈麾之日为却三舎岂其然乎】居顷之日郤复中于是始更以十七年为元年令天下大酺平言曰周鼎亡在泗水中今河溢通泗臣望东北汾隂直有金寳气意周鼎其出乎兆见不迎则不至于是上使使治庙汾隂南临河欲祠出周鼎【集觧徐广曰是后三十七年鼎出汾隂】人有上书告新垣平所言气神事皆诈也下平吏治诛夷新垣平自是之后文帝怠于改正朔服色神明之事而渭阳长门五帝使祠官领以时致礼不徃焉明年匈奴数入邉兴兵守御后嵗少不登数年而孝景即位十六年祠官各以嵗时祠如故无有所兴至今天子【集觧骃案自此后武帝事褚先生取为武帝本纪注觧已在第十二卷今直载徐义】今天子初即位尤敬鬼神之祀元年汉兴已六十余嵗矣天下又安搢绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草廵狩封禅改歴服色事未就会窦太后治黄老言不好儒术使人微伺得赵绾等奸利事召案绾臧绾臧自杀诸所兴为皆废后六年窦太后崩其明年徴文学之士公孙等明年今上初至雍郊见五畤后常三嵗一郊【索隐汉旧仪云元年祭天二年祭地三年祭五畤三嵗一遍皇帝自行也】是时上求神君舎之上林中蹏氏观神君者长陵女子以子死见神于先后宛若宛若祠之其室民多徃祠平原君徃祠其后子孙以尊显及今上即位则厚礼置祠之内中闻其言不见其人云是时李少君亦以祠灶谷道却老方见上上尊之少君者故深泽侯舎人【索隐案表深泽侯赵将夜以髙祖八年封侯至元朔五年夷侯胡薨无后国除】主方匿其年及其生长常自谓七十能使物却老其游以方徧诸侯无妻子人闻其能使物及不死更馈遗之常余金钱衣食人皆以为不治生业而饶给又不知其何所人愈信争事之少君资好方善为巧发竒中尝从武安侯饮【索隐武安侯田蚡也】坐中有九十余老人少君乃言与其大父游射处老人为儿时从其大父识其处一坐尽惊少君见上上有故铜器问少君少君曰此器齐桓公十年陈于柏寝【索隠韩子云齐景公与晏子逰于少海登柏寝之台而望其国】已而案其刻果齐桓公器一宫尽骇以为少君神数百嵗人也少君言上曰祠灶则致物致物而丹沙可化为黄金黄金成以为饮食器则益夀益夀而海中蓬莱僊者乃可见见之以封禅则不死黄帝是也臣常游海上见安期生安期生食巨大如【索隐包恺云巨或作臣】安期生僊者通蓬莱中合则见人不合则隐于是天子始亲祠灶遣方士入海求蓬莱安期生之属而事化丹沙诸药齐为黄金矣居久之李少君病死天子以为化去不死而使黄锤【集觧徐广曰锤音才恚反锤县黄县皆在东莱】史寛舒受其方求蓬莱安期生莫能得而海上燕齐怪迂之方士多更来言神事矣亳人谬忌奏祠太一方曰天神贵者太一【索隐乐汁徴图曰天宫紫防北极天一太一宋均云天一太一北极神之别名春秋佐助期曰紫宫天皇曜魄寳之所理也石氏云天一太一各一星在紫宫门外立承事天皇大帝】太一佐曰五帝古者天子以春秋祭太一东南郊用太牢七日为坛开八通之鬼道【索隐司马彪续汉书祭祀志云坛有八陛通道以为门又三辅黄圗云上帝坛八觚神道八通广三十歩也】于是天子令太祝立其祠长安东南郊常奉祠如忌方其后人有上书言古者天子三年壹用太牢祠神三一天一地一太一天子许之令太祝领祠之于忌太一坛上如其方后人复有上书言古者天子常以春觧祠【索隐谓祠祭以觧殃咎求福祥也】祠黄帝用一枭破镜防羊用羊祠马行用一青牡马太一泽【集觧徐广曰泽一作皐】山君地长用牛【索隐此则人上书言古天子祭太一太一天神也泽山本纪作峄山泽山君地长谓祭地于峄山同用太牢故云用牛盖是异代之法也】武夷君用干鱼【索隐顾氏案地理志建安有武夷山溪有仙人处即汉志书所谓武夷君是时既用越巫勇之疑即此神今案其祀用干鱼兼不享牲牢或如顾説也】隂阳使者以一牛令祠官领之如其方而祠于忌太一坛旁其后天子苑有白鹿以其皮为币以发瑞应造白金焉【索隐乐彦云谓龙马龟也】其明年郊雍【集觧徐广曰武帝立已十九年】获一角兽若麟然有司曰陛下肃祗郊祀上帝报享锡一角兽盖麟云于是以荐五畤畤加一牛以燎锡诸侯白金风符应合于天也于是济北王以为天子且封禅乃上书献泰山及其旁邑天子以他县偿之常山王有罪迁天子封其弟于真定以续先王祀【集觧徐广曰元鼎四年时】而以常山为郡然后五岳皆在天子之邦其明年齐人少翁以鬼神方见上上有所幸王夫人【集觧徐广曰外戚曰赵之王夫人幸有子封为齐王】夫人卒少翁以方盖夜致王夫人及灶鬼之貌云【索隐汉书作李夫人卒帝悼之李少翁致其形帝为作赋此云王夫人新论亦同未详】天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服非象神神物不至乃作画云气车及各以胜日驾车辟恶鬼【索隐乐彦云画以胜日者谓画青车以甲乙画赤车以丙丁画元车以壬癸画白车以庚辛画黄车以戊巳将有水亊则乗黄车故云驾车辟恶鬼也】又作甘泉宫中为台室画天地太一诸鬼神而致祭具以致天神居嵗余其方益衰神不至乃为帛书以饭牛详不知言曰此牛腹中有竒杀视得书书言甚怪天子识其手书问其人果是伪书于是诛文成将军隐之其后则又作柏梁铜柱【集觧徐广曰元鼎二年时】承露仙人掌之属矣文成死明年天子病鼎湖甚【索隐三辅黄圗云鼎湖宫名在蓝田韦昭云地名近宜春案湖本属京兆后分属农恐非鼎湖处也】巫医无所不致不愈游水发根言上郡有巫病而鬼神下之上召置祠之甘泉及病使人问神君神君言曰天子无忧病病少愈彊与我防甘泉于是病愈遂起幸甘泉病良已大赦置酒夀宫神君夀宫神君最贵者太一其佐曰大禁司命之属皆从之弗可得见闻其言言与人音等时去时来来则风肃然居室帷中时昼言然常以夜天子祓然后入因巫为主人闗饮食所以言行下又置夀宫北宫张羽旗设供具以礼神君神君所言上使人受书其言命之曰书法其所语世俗之所知也无絶殊者而天子心独喜其事秘世莫知也其后三年有司言元宜以天瑞命不宜以一二数一元曰建二元以长星曰光三元以郊得一角兽曰狩云其明年冬天子郊雍议曰今上帝朕亲郊而后土无祀则礼不答也有司与太史公祠官寛舒议天地牲角蠒栗今陛下亲祠后土后土宜于泽中圆丘为五坛坛一黄犊太牢具已祠尽瘗而从祠衣上黄于是天子遂东始立后上【集觧徐广曰元鼎四年】祠汾隂脽丘如寛舒等议上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉其先祀焉是嵗天子始廵郡县浸寻于泰山矣其春乐成侯上书言栾大栾大胶东宫人故尝与文成将军同师已而为胶东王尚方而乐成侯姊为康王后【索隐康王名寄】无子康王死他姬子立为王【集觧徐广曰以元狩二年薨】而康后有滛行与王不相中【索隐三苍云中得也】相危以法康后闻文成已死而欲自媚于上乃遣栾大因乐成侯求见言方天子既诛文成后悔其蚤死惜其方不尽及见变大大説大为人长美言多方略而敢为大言处之不疑大言曰臣常徃来海中见安期羡门之属顾以臣为贱不信臣又以为康王诸侯耳不足与方臣数言康王康王又不用臣臣之师曰黄金可成而河决可塞不死之药可得僊人可致也然臣恐效文成则方士皆奄口恶敢言方哉上曰文成食马肝死耳【索隐论衡云气勃而毒盛故食走马肝马肝杀人儒林曰食无食马肝是也】子诚能脩其方我何爱乎【索隐上语栾大云子诚能脩文成方我更何所爱惜乎谓不吝金寳禄位也】大曰臣师非有求人人者求之陛下必欲致之则贵其使者令有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使验小方鬭棊棊自相触撃【索隐顾氏案万毕术云取鸡血杂磨针鐡和礠石棊头置局上自相抵击也】是时上方忧河决而黄金不就乃拜大为五利将军居月余得四印【索隐谓五利将军天士将军地士将军大通将军为四也】佩天士将军地士将军大通将军印制诏御史昔禹疏九江决四渎间者河溢臯陆隄繇不息朕临天下二十有八年【集觧徐广曰元鼎四年也】天若遗朕士而大通焉干称蜚龙鸿渐于般朕意庶防与焉其以二千户封地士将军大为乐通侯赐列侯甲第僮千人乗轝斥车马帷幄器物以充其家又以卫长公主妻之【索隐卫子夫之子曰卫太子女曰卫长公主是卫后长女也非如帝姊曰长公主之例也】赍金万斤更命其邑曰当利公主【索隐地理志东莱有当利县】天子亲如五利之第使者存问供给相属于道自大主【集觧徐广曰武帝姑】将相以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣夜立白茅上受印以示不臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后装治行东入海求其师云大见数月佩六印【索隐更加乐通侯及天道将军印为六印】贵震天下而海上燕齐之间莫不搤捥而自言有禁方能神僊矣其夏六月中汾隂巫锦为民祠魏脽后土营旁见地如钩状掊视得鼎鼎大异于众鼎文镂无欵识怪之言吏吏告河东太守胜胜以闻天子使使验问巫得鼎无奸诈乃以礼祠迎鼎至甘泉从行上荐之至中山【集觧徐广曰河渠书曰凿泾水自中山西】曣防有黄云盖焉有麃过上自射之因以祭云【集觧徐广曰上言从行上荐之或者祭鼎也】至长安公卿大夫皆议请尊寳鼎天子曰间者河溢嵗数不登故廵祭后土祈为百姓育谷今嵗丰庑未报鼎曷为出哉有司皆曰闻昔泰帝兴神鼎一【索隐孔文祥云泰帝太昊也】一者壹统天地万物所系终也黄帝作寳鼎三象天地人禹收九牧之金铸九鼎皆尝亨鬺【集觧徐广曰鬺亨煑也音殇皆尝以亨牲牢而祭祀】上帝鬼神遭圣则兴鼎迁于夏商周徳衰宋之社亡鼎乃沦没伏而不见颂云自堂徂基自羊徂牛鼐鼎及鼒不呉不骜胡考之休今鼎至甘泉光润龙变承休无疆合兹中山【集觧徐广曰闗中亦复有中山也非鲁中山】有黄白云降盖若兽为符路弓乗矢集获坛下报祠大享【集觧徐广曰一云大报祠享】唯受命而帝者心知其意而合徳焉鼎宜见于祖祢藏于帝廷以合明应制曰可入海求莱者言莱不逺而不能至者殆不见其气上乃遣望气佐其气云其秋上幸雍且郊或曰五帝太一之佐也宜立太一而上亲郊之上疑未定齐人公孙卿曰今年得寳鼎其冬辛巳朔旦冬至与黄帝时等卿有札书曰黄帝得寳鼎宛朐问于鬼臾区鬼臾区对曰黄帝得寳鼎神防是嵗己酉朔旦冬至得天之纪终而复始于是黄帝迎日推防后率二十嵗复朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄书谢曰寳鼎亊已决矣尚何以为卿因嬖人奏之上大説乃召问卿对曰受此书申公申公已死上曰申公何人也卿曰申公齐人与安期生通受黄帝言无书独有此鼎书曰汉兴复当黄帝之时曰汉之圣者在髙祖之孙且曽孙也寳鼎出而与神通封禅封禅七十二王唯黄帝得上泰山封申公曰汉主亦当上封上封则能僊登天矣黄帝时万诸侯而神灵之封居七千【索隐韦昭云黄帝时万国以其修神灵得封者七千国或为七十国乐彦云以舜为神明之后封妫满于陈之类是也顾氏案国语仲尼云山川之守足以纪纲天下者其守为神汪芒氏之君守封禺之山也】天下名山八而三在蛮夷五在中国中国华山首山太室泰山东莱此五山黄帝之所常游与神防黄帝且战且学僊患百姓非其道者乃断斩非鬼神者【索隐谓有非毁鬼神之人乃断理而诛斩之】百余嵗然后得与神通黄帝郊雍上帝宿三月鬼臾区号大鸿死雍故鸿冢是也其后黄帝接万灵明廷明廷者甘泉也所谓寒【集觧徐广曰一作塞】门者谷口也黄帝采首山铜铸鼎于荆山下鼎既成有龙垂胡髯下迎黄帝【索隐説文云胡牛垂颔也释名云胡在咽下垂者则所谓龙胡也】黄帝上骑羣臣后宫从上者七十余人龙乃上去余小臣不得上乃悉持龙髯龙髯拔堕堕黄帝之弓百姓仰望黄帝既上天乃抱其弓与胡髯号故后世因名其处曰鼎湖其弓曰乌号于是天子曰嗟乎吾诚得如黄帝吾视去妻子如脱躧耳乃拜卿为郎东使神于太室上遂郊雍至陇西西登崆峒幸甘泉令祠官寛舒等具太一祠坛祠坛放薄忌太一坛坛三垓【集觧徐广曰阶次也】五帝坛环居其下各如其方黄帝西南除八通鬼道太一其所用如雍一畤物而加醴枣脯之属杀一狸牛以为俎豆牢具而五帝独有俎豆醴进其下四方地为醊食羣臣从者及北斗云已祠胙余皆燎之其牛色白鹿居其中彘在鹿中水而洎之【集觧徐广曰洎一作酒灌水于釜中曰洎音冀】祭日以牛祭月以羊彘特【索隐乐彦云祭日以太牢月以少牢特不用牝也小顔云牛羊若彘止一牲故云特也】太一祝宰则衣紫及绣五帝各如其色日赤月白十一月辛巳朔旦冬至昧爽天子始郊拜太一朝朝日夕夕月则揖而见太一如雍郊礼其赞飨曰【索隐顾氏云飨祀祠也汉旧仪云赞飨一人秩六百石是也】天始以寳鼎神防授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光焉公卿言皇帝始郊见太一云阳有司奉瑄玉嘉牲荐飨是夜有美光及昼黄气上属天太史公祠官寛舒等曰神灵之休祐福兆祥宜因此地光域立太畤坛以明应令太祝领秋及腊间祠三嵗天子一郊见其秋为伐南越告祷太一以牡荆画幡日月北斗登龙以象太一三星为太一锋【集觧徐广曰天官书曰天极星明者太一常居也斗口三星曰太一】命曰灵旗为兵祷则太史奉以指所伐国而五利将军使不敢入海之泰山祠上使人随验实毋所见五利妄言见其师其方尽多不雠【索隐郑徳云相应为雠谓其言语不相应无验也】上乃诛五利其冬公孙卿神河南言见僊人迹缑氏城上有物如雉往来城上天子亲幸缑氏城视迹问卿得毋效文成五利乎卿曰僊者非有求人主人主者求之其道非少寛假神不来言神事事如迂诞积以嵗乃可致也于是郡国各除道缮治宫观名山神祠所以望幸也其春既灭南越上有嬖臣李延年以好音见上善之下公卿议曰民间祠尚有鼓舞乐今郊祀而无乐岂称乎公卿曰古者祠天地皆有乐而神祗可得而礼或曰太帝使素女鼓五十瑟悲帝禁不止故破其瑟为二十五于是赛南越祷祠太一后土始用乐舞益召歌儿作二十五【集觧徐广曰瑟】及空侯【集觧徐广曰应劭云武帝令乐人侯调始造此器】琴瑟自此起其来年冬上议曰古者先振兵释旅【集觧徐广曰古释字作泽】然后封禅乃遂北廵朔方勒兵十余万还祭黄帝冡桥山释兵须如【集觧徐广曰须一作凉】上曰吾闻黄帝不死今有何也或对曰黄帝已僊上天羣臣其衣冠既至甘泉为且用事泰山先类祠太一自得寳鼎上与公卿诸生议封禅封禅用希旷絶莫知其仪礼而羣儒采封禅尚书周官王制之望祀射牛事齐人丁公年九十余曰封禅者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以上接神僊人莱士髙世比徳于九皇而颇采儒术以文之羣儒既已不能辨明封禅事又牵拘于诗书古文而不能骋上为封禅祠器示羣儒羣儒或曰不与古同徐偃又曰太常诸生行礼不如鲁善周覇属圗封禅亊于是上绌偃霸而尽罢诸儒不用三月遂东幸缑氏礼登中岳太室从官在山下闻若有言万嵗云问上上不言问下下不言于是以三百户封太室奉祠命曰崇髙邑东上泰山泰山之草木叶未生乃令人上石立之泰山巅上遂东廵海上行礼祠八神齐人之上疏言神怪竒方者以万数然无验者乃益发船令言海中神山者数千人求蓬莱神人公孙卿持节常先行名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见巨公已忽不见上即见大迹未信及羣臣有言老父则大以为僊人也宿留海上予方士车及间使求僊人以千数四月还至奉髙上念诸儒及方士言封禅人人殊不经难施行天子至梁父礼祠地主乙卯令侍中儒者皮弁荐绅射牛行事封泰山下东方如郊祠太一之礼封广丈二尺髙九尺其下则有玉牒书书秘礼毕天子独与侍中奉车子侯上泰山亦有封其事皆禁明日下隂道丙辰禅泰山下趾东北肃然山如祭后土礼天子皆亲拜见衣上黄而尽用乐焉江淮间一茅三脊为神借五色土益杂封纵逺方竒兽蜚禽及白雉诸物颇以加礼兕牛犀象之属不用皆至泰山祭后土封禅祠其夜若有光昼有白云起封中天子从禅还坐明堂羣臣更上夀于是制诏御史朕以眇眇之身承至尊兢兢焉惧不任维徳菲薄不明于礼乐脩祠太一若有象景光防如有望震于怪物欲止不敢遂登封泰山至于梁父而后禅肃然自新嘉与士大夫更始赐民百户牛一酒十石加年八十孤寡布帛二匹复博奉髙蛇丘歴城无出今年租税其大赦天下如乙卯赦令行所过毋有复作事在二年前皆勿聼治又下诏曰古者天子五载一廵狩用事泰山诸侯有朝宿地其令诸侯各治邸泰山下天子既已封泰山无风雨灾而方士更言蓬莱诸神若将可得于是上欣然庻防遇之乃复东至海上望冀遇莱焉奉车子侯暴病一日死【索隐新论云武帝出玺印石财有朕兆子侯则没印帝畏恶故杀之风俗通亦云然顾案武帝集帝与子侯家语云道士皆言子侯得仙不足悲此説是也】上乃遂去并海上北至碣石廵自辽西歴北邉至九原五月反至甘泉有司言寳鼎出为元鼎以今年为元封元年其秋有星茀于东井后十余日有星茀于三能望气王朔言独见旗星出如食顷复入焉有司皆曰陛下建汉家封禅天其报徳星云【索隐乐彦包恺并作旗星旗星即徳星也符瑞圗云旗星之极芒艶如旗本亦作旗也】其来年冬郊雍五帝还拜祝祠太一赞飨曰徳星昭衍厥维休祥夀星仍出渊耀光明信星昭见皇帝敬拜太祝之享其春公孙卿言见神人东莱山若云欲见天子天子于是幸缑氏城拜卿为中大夫遂至东莱宿留之数日无所见见大人迹云复遣方士求神怪采芝药以千数是嵗旱于是天子既出无名乃祷万里沙过祠泰山还至瓠子自临塞决河留二日沈祠而去使二卿将卒塞决河徙二渠复禹之故迹焉是时既灭两越越人勇之乃言越人俗鬼而其祠皆见鬼数有效昔东瓯王敬鬼夀百六十嵗后世怠慢故衰耗乃令越巫立越祝祠安台无坛亦祠天神上帝百鬼而以鸡卜上信之越祠鸡卜始用公孙卿曰僊人可见而上往常遽以故不见今陛下可为观如缑城【集觧徐广曰一云如缑氏城】置脯枣神人宜可致也且僊人好楼居于是上令长安则作蜚亷桂观甘泉则作益延夀观【索隐小顔以为作益夀延夀二馆汉武故事云作延夀观髙二十丈】使卿持节设具而神人乃作通天茎台【集觧徐广曰在甘泉索隐汉书并无茎字疑衍也】置祠具其下将招来僊神人之属于是甘泉更置前殿始广诸宫室夏有芝生殿房内中【集觧徐广曰元封二年】天子为塞河兴通天台若见有光云乃下诏甘泉房中生芝九茎赦天下毋有复作其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉其明年上郊雍通回中道廵之春至鸣泽从西河归其明年冬上廵南郡至江陵【集觧徐广曰元封五年】而东登礼之天柱山号曰南岳浮江自寻阳出枞阳过彭蠡礼其名山川北至琅邪并海上四月中至奉髙脩封焉初天子封泰山泰山东北趾古时有明堂处处险不敞上欲治明堂奉髙旁未晓其制度济南人公玉带上黄帝时明堂圗明堂圗中有一殿四面无壁以茅盖通水圜宫垣为复道上有楼从西南入命曰昆仑天子从之入以拜祠上帝焉于是上令奉髙作明堂汶上【集觧徐广曰在元封二年秋】如带圗及五年脩封则祠太一五帝于明堂上坐令髙皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上泰山自有秘祠其巅而太山下祠五帝各如其方黄帝并赤帝而有司侍祠焉山上举火下悉应之其后二嵗十一月甲子朔旦冬至推厯者以本统天子亲至泰山以十一月甲子朔旦冬至日祠上帝明堂毋脩封禅【集觧徐广曰常五年一脩耳今适二年故但祠于明堂】其赞飨曰天増授皇帝太元神防周而复始皇帝敬拜太一东至海上考入海及方士求神者莫验然益遣冀遇之十一月乙酉柏梁烖十二月甲午朔上亲禅髙里祠后土临勃海将以望祀莱之属冀至殊廷焉上还以柏梁烖故朝受计甘泉公孙卿曰黄帝就青灵台十二日烧黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫度为千门万户前殿度髙未央其东则鳯阙髙二十余丈其西则唐中数十里虎圏其北治大池渐台髙二十余丈命曰太液池中有蓬莱方丈瀛洲壶梁象海中神山龟鱼之属其南有玉堂壁门大鸟之属乃立神明台井干楼度五十丈辇道相属焉夏汉改厯以正月为嵗首而色上黄官名更印章以五字为太初元年是嵗西伐大宛蝗大起丁夫人雒阳虞初等以方祠诅匈奴大宛焉其明年有司上言雍五畤无牢孰具芬芳不备乃令祠官进畤犊牢具色食所胜而以木禺马代驹焉独五月尝驹行亲郊用驹及诸名山川用驹者悉以木禺马代行过乃用驹他礼如故其明年东廵海上考神僊之属未有验者方士有言黄帝时为五城十二楼以神人于执期命曰迎年上许作之如方命曰明年上亲礼祠上帝焉公玉曰黄帝时虽封泰山然风后封臣歧伯令黄帝封东泰山禅凡【集觧徐广曰一作丸】山合符然后不死焉天子既令设祠具至东泰山泰山卑小不称其声乃令祠官礼之而不封禅焉其后令帯奉祠神物夏遂还太山脩五年之礼如前而加以禅祠石闾石闾者在泰山下阯南方方士多言此僊人之闾也故上亲禅焉其后五年复至泰山脩封【集觧徐广曰天汉三年】还过祭恒山今天子所兴祠太一后土三年亲郊祠建汉家封禅五年一脩封薄忌太一及三一冥羊马行赤星五寛舒之祠官以嵗时致礼【索隐郊祀志云祠官寛舒议祠后土为五坛故谓之五寛舒祠官也】凡六祠皆太祝领之至如八神诸明年凡山他名祠行过则祠行去则已方士所兴祠各自主其人终则己祠官不主他祠皆如其故今上封襌其后十二嵗而还徧于五岳四渎矣而方士之伺神人入海求蓬莱终无有验而公孙卿之神者犹以大人之迹为觧无有效天子益怠厌方士之怪迂语矣然羁縻不絶冀遇其真自此之后方士言神祠者弥众然其效可睹矣太史公曰余从廵祭天地诸神名山川而封禅焉入夀宫侍祠神语防观方士祠官之意于是退而论次自古以来用事于鬼神者具见其表里后有君子得以览焉若至俎豆珪币之详献酬之礼则有司存
　　【索隐述赞曰礼载升中书称肆类古今盛典皇王能事登封报天降禅除地飞英腾实金泥石记汉承遗绪斯道不坠仙闾肃然扬休勒志】





　　史记卷二十八
　　史记卷二十八考证
　　封禅书至矣而徳不洽○监本讹作至梁父矣衍梁父二字今改正
　　视其掌诗云纣在位文王受命○臣照按诗云二字不审所谓注家皆略盖唐时无此文也盖视其掌云为句衍一诗字耳
　　必于高山之下小山之上命曰畤○集觧索隐文俱有脱误不可觧
　　宋毋忌索隐乐彦引老子道经云月中仙人宋毋忌○今五千言中无此语
　　汧洛正义洛水商州洛南县西冢岭山○推寻文义洛水下脱出字
　　杜主故周之右将军正义括地志云杜祠雍州长安县西南二十五里○推寻文义杜祠下脱在字
　　色外黒内赤集觧服防曰十月隂气在外黒阳气尚伏在地故内赤○按汉书郊祀志注引服防云十月隂气在外故外黒此脱故外二字
　　曰天神贵者太一索隐乐汁徴圗○当作乐汁圗徴棊自相触击索隐棊头置局上○推寻文义棊头上脱涂字











　　史记卷二十八考证
　　钦定四库全书
　　史记卷二十九
　　汉　　太　　　史　　令司马迁　撰
　　宋中郎外兵曹参军裴　骃集觧
　　唐国子博士文馆学士司马贞索隐
　　唐诸王侍读率府长史张守节正义
　　河渠书第七
　　夏书曰禹抑鸿水【索隐抑音忆抑者遏也洪水滔天故禹遏之不令害人也汉书沟洫志作堙堙抑皆塞也】十三年过家不入门陆行载车水行载舟泥行蹈毳山行即桥【集觧徐广曰桥近遥反一作直辕车也音已足反尸子曰山行乗樏音力追反又曰行涂以楯行险以撮行沙以轨又曰乗风车音去乔反索隐毳字亦作橇同音昌芮反注以撮子芮反又子絶反与蕝音同】以别九州随山浚川任土作贡通九道陂九泽【正义顔师古云通九州之道及障遏其泽也】度九山【正义度田洛反释名云山者产也治水以志九州山泽所生物产言于地所宜商而度之以制贡赋】然河菑衍溢害中国也尤甚唯是为务故道河自积石歴龙门【正义在同州韩城县北五十里为凿广八十歩】南到华隂【正义华隂县也魏之阴晋秦恵文王更名寜秦汉髙帝改曰华阴】东下砥柱【正义底柱山俗名三门山在硖石县东北五十里在河之中】及孟津雒汭至于大邳【正义孟津在洛州河阳县南门外孔安国云山再成曰邳按在卫州黎阳县南七里】于是禹以为河所从来者髙水湍悍【集觧韦昭曰湍疾悍彊也】难以行平地数为败乃厮二渠以引其河【集觧骃案汉书音义曰厮分也二渠其一出贝丘西南二折者也其一则漯川索隐厮汉书作洒史记旧本亦作洒字从水按韦昭云疏决为洒字音疏跬反厮即分其流泄其怒是也二渠其一则漯川其二王莽时遂空也】北载之髙地过降水【正义降水源出潞州屯留县西南方山东北】至于大陆【正义大陆泽在邢州及赵州界一名广河泽一名钜鹿泽也】播为九河【正义言过降水及大陆水之口至冀州分为九河也】同为逆河入于勃海【集觧瓒曰禹贡曰夹右碣石入于海然则河口之入海乃在碣石武帝元光二年河徙东郡更注勃海禹时不注勃海也】九川既疏九泽既洒诸夏艾安功施于三代自是之后荥阳下引河东南为鸿沟【索隐楚汉中分之界文颖云即今官渡水也盖为二流一南经阳武为官渡水一东经大梁城即河沟今之汴河是也】以通宋郑陈蔡衞与济汝淮泗防于楚西方则通渠汉水云梦之野东方则通鸿沟江淮之间于呉则通渠三江五湖【集觧韦昭曰五湖湖名耳实一湖今太湖是也在呉西南索隐三江按地理志北江从防稽毗陵县北东入海中江从丹阳芜湖县东北至防稽阳羡县东入海南江从防稽呉县南东入海故禹贡有北江中江也五湖郭璞江赋云具区洮滆彭蠡青草洞庭又云太湖周五百里故曰五湖】于齐则通菑济之间于蜀蜀守氷【集觧骃案汉书曰氷姓李】凿离碓【集觧晋灼曰古堆字】辟沬水之害【索隐辟音避沬音末案説文云沬水出蜀西南徼外与青衣合东南入海也】穿二江成都之中【正义括地志云大江一名汶江一名管桥水一名清江亦名水江西南自温江县界流来又云郫江一名成都江一名市桥江亦名中日江亦曰内江西北自新繁县界流来二江并在益州成都县界杜预益州记云二江者郫江流江也风俗通云秦昭王使李氷为蜀守开成都县两江溉田万顷神须取女二人以为妇氷自以为女与神防径至祠劝神酒酒杯澹澹因厉声责之因忽不见良久有两苍牛鬭于江岸有闲輙还流江谓官属曰吾鬭疲极不当相助耶南向腰中正白者我绶也主薄刺杀北面者江神遂死华阳国志云蜀时濯锦流江中则鲜明也】此渠皆可行舟有余则用溉百姓飨其利至于所过徃徃引其水益用溉田畴之渠以万亿计然莫足数也西门豹引漳水溉邺【正义括地志云漳水一名浊漳水源出潞州长子县西力黄山地理志云浊漳水出长子鹿谷山东至邺入清漳按力黄鹿谷二山北鹿也邺相州之县也】以富魏之河内而韩闻秦之好兴事欲罢之毋令东伐【集觧如淳曰欲罢劳之息秦伐韩之计】乃使水工郑国【集觧韦昭曰郑国能治水故曰水工】间説秦令凿泾水自中山西邸瓠口为渠【索隐小顔云中音仲即今九嵏山之东中山是也邸至也瓠口即谷口郊祀志所谓寒门谷口是也与池阳相近故曰田于何所池阳谷口也正义括地志云中山一名仲山在雍州云阳县西十五里又云焦获薮亦名瓠在泾阳北城外也邸至也至渠首起云阳县西南二十五里今枯也】并北山东注洛【集觧徐广曰出冯翊懐徳县】三百余里欲以溉田中作而觉秦欲杀郑国郑国曰始臣为间然渠成亦秦之利也【索隐沟洫志郑国曰臣为韩延数嵗之命为秦建万世之功是也】秦以为然卒使就渠渠就用注填阏之水溉泽卤之地四万余顷【索隐溉音古代反泽一作舄音昔本或作斥则如字读之】收皆亩一钟于是闗中为沃野无凶年秦以富彊卒并诸侯因命曰郑国渠汉兴三十九年孝文时河决酸枣东溃金隄【正义括地志云金隄一名十里隄在白马县东五里】于是东郡大兴卒塞之其后四十有余年今天子元光之中而河决于瓠子东南注钜野【正义括地志云郓州钜野县东北大泽是】通于淮泗于是天子使汲黯郑当时兴人徒塞之辄复坏是时武安侯田蚡为丞相其奉邑食鄃【索隐鄃音输韦昭云清河县也正义贝州县也】鄃居河北河决而南则鄃无水菑邑收多蚡言于上曰江河之决皆天事未易以人力为彊塞塞之未必应天而望气用数者亦以为然于是天子久之不事复塞也是时郑当时为大农言曰异时闗东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥闗中之地得谷天子以为然令齐人水工徐伯表【索隐旧説徐伯表水工姓名也小顔云表者廵行穿渠之处而表记之若今竪标表不是名也】悉发卒【集觧徐广曰一云悉众】数万人穿漕渠三嵗而通通以漕大便利其后漕稍多而渠下之民颇得以溉田矣其后河东守番系言漕从山东西【索隐番音婆又音潘诗小雅云番维司徒番氏也系音系从山东西者谓从山东运漕而西入闗也】嵗百余万石更砥柱之限败亡甚多而亦烦费穿渠引汾【正义括地志云汾水源出岚州静乐县北百三十里管涔山北东南流入并州即西南流入至绛州蒲州入河也】溉皮氏汾隂【正义括地志云皮氏故城在绛州龙门县西百三十歩自秦汉魏晋皮氏县皆治也汾隂故城俗名殷汤城在蒲州汾隂县北九里汉汾阴县】下引河溉汾隂蒲坂下度可得五千顷五千顷故尽河壖【集觧韦昭曰瑞音而縁反谓縁河邉地索隐又音人兖反】弃地民茭牧其中耳【索隐茭干草也谓收茭及牧畜于中】今溉田之度可得谷二百万石以上谷从渭上与闗中无异而砥柱之东可无复漕天子以为然发卒数万人作渠田数嵗河移徙渠不利则田者不能偿种久之河东渠田废予越人令少府以为稍入【集觧如淳曰时越人有徙者以田与之其租税入少府索隐其田既薄越人徙居者习水利故与之而稍少其税入之于少府】其后人有上书欲通襃斜道【集觧韦昭曰襃中县也斜谷名音邪瓒曰襃斜二水名正义括地志云襃谷在梁州襃城县北五十里斜水源出襃城县西北九十八里衙岭山与襃水同源而流汉书沟洫云襃水通沔斜水通渭皆以行舩是也按襃城即襃中县也】及漕事下御史大夫张汤汤阿其事因言抵蜀从故道【正义括地志云鳯州两当县本汉故道县也在州西五十里】故道多阪回逺今穿襃斜道少阪近四百里而襃水通沔斜水通渭皆可以行船漕漕从南阳【正义南阳郡今邓州】上沔入襃襃之絶水至斜间百余里以车转从斜下下渭如此汉中之谷可致山东从沔无限【正义无限言多也山东谓河南之东山南之东及江南淮南皆经砥柱主运今并从沔便于三门之漕也】便于砥柱之漕且襃斜材木竹箭之饶拟于巴蜀天子以为然拜汤子卬为汉中守发数万人作襃斜道五百余里道果便近而水湍石【集觧徐广曰湍一作溲】不可漕其后庄熊罴言临晋【正义括地志云同州本临晋城也一名大荔城亦曰冯翊城】民愿穿洛以溉重泉以东万余顷故卤地诚得水可令亩十石【正义洛漆沮水也括地志云重泉故城在同州蒲城县东南四十五里在同州西北亦四十五里】于是为发卒万余人穿渠自徴引洛水至商顔下【集觧服防曰顔音崖应劭曰徴在冯翊或曰商顔山名索隐徴音惩县名也小顔云即今之澄城也顔又如字】岸善崩【正义言商原之崖岸土性疎故善崩毁也】乃凿井深者四十余丈徃徃为井井下相通行水水頽以絶商顔【集觧瓒曰下流曰頽】东至山岭十余里闲井渠之生自此始穿渠得龙骨【正义括地志云伏龙祠在同州冯翊县西北四十里故老云汉时自征穿渠引洛得龙骨其后立祠因以伏龙为名今祠颇有灵验也】故名曰龙首渠作之十余嵗渠颇通犹未得其饶自河决瓠子后二十余嵗嵗因以数不登而梁楚之地尤甚天子既封禅廵祭山川其明年旱干封少雨天子乃使汲仁郭昌发卒数万人塞瓠子决于是天子已用事万里沙【正义括地志云万里沙在华州郑县东北二十里也】则还自临决河沈白马玉璧于河令羣臣从官自将军已下皆负薪寘决河是时东流郡烧草以故薪柴少而下淇园之竹【集觧晋灼曰卫之苑也多竹蓧】以为楗【集觧如淳曰树竹塞水决之口稍稍布插接树之水稍弱补令密谓之楗以草塞其里乃以土填之有石以石为之索隐楗音其免反楗者树于水中稍下竹及土石者也】天子既临河决悼功之不成乃作歌曰瓠子决兮将柰何皓皓旴旴兮闾殚为河【集觧如淳曰殚尽也骃谓州闾尽为河】殚为河兮地不得寜功无已时兮吾山平【集觧徐广曰东郡东阿有鱼山或者是手骃案如淳曰恐水渐山使平也韦昭曰凿山以填河也】吾山平兮钜野溢【集觧如淳曰瓠子决灌钜野泽使溢也】鱼拂郁兮柏冬日【集觧徐广曰柏犹廹也冬日行天邉若与水相连矣骃案汉书音义曰钜野满溢则众鱼沸郁而滋长也廹冬日乃止】延道弛兮离常流【集觧徐广曰延一作正骃案晋灼曰河道皆弛坏索隐言河之决由其源道延长弛溢故使其道皆离常流也】蛟龙骋兮方逺逰归旧川兮神哉沛【集觧瓒曰水还旧道则羣害消除神祐滂沛】不封禅兮安知外为我谓河伯兮何不仁泛滥不止兮愁吾人齧桑浮兮淮泗满【集觧张晏曰齧桑地名也如淳曰邑名为水所浮漂】久不反兮水维缓一曰河汤汤兮激潺湲北渡迃兮浚流难搴长茭兮沈美玉【集觧如淳曰搴取也茭草也音郊一曰茭竿也取长竿树之用着石间以塞决河瓒曰竹苇絙谓之茭下所以引致上石者也索隐搴音已免反茭一作苃音废邹氏又音绋也】河伯许兮薪不属【集觧如淳曰旱烧故薪不足】薪不属兮卫人罪烧萧条兮噫乎何以御水頽林竹兮楗石菑【集觧如淳曰河决楗不能禁故言甾韦昭曰楗柱也木立死曰菑】宣房塞兮万福来于是卒塞瓠子筑宫其上名曰宣房宫而道河北行二渠复禹旧迹而梁楚之地复寜无水灾自是之后用事者争言水利朔方西河河西酒泉皆引河及川谷以溉田而闗中辅渠灵轵【集觧如淳曰地理志盩厔有灵轵渠索隐案沟洫志儿寛为左内史奏请穿六辅渠小顔云今尚谓之辅渠亦曰六渠也】引堵水【集觧徐广曰一作诸川】汝南九江引淮东海引钜定【集觧瓒曰钜定泽名】太山下引汶水皆穿渠为溉田各万余顷佗小渠披山通道者不可胜言然其著者在宣房
　　太史公曰余南登庐山观禹疏九江遂至于会稽太湟【集觧徐广曰一作湿】上姑蘓望五湖东闚洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚哉水之为利害也余从负薪塞宣房悲瓠子之诗而作河渠书【集觧徐广曰沟洫志行田二百亩分赋田与一夫二百亩以田恶故更嵗耕之索隐述赞曰水之利害自古而然禹疏沟洫随山濬川云洎后世非无圣贤鸿沟既划龙骨斯穿填阏攸垦黎蒸有年宣房在咏梁楚获全】















　　史记卷二十九
　　史记卷二十九考证
　　河渠书功无已时兮吾山平集觧徐广曰东郡东阿有鱼山或者是乎骃按如淳曰恐水渐山使平也○水经注马颊水又南北流迳山南山即吾山也











　　史记卷二十九考证
　　钦定四库全书
　　史记卷三十
　　汉　　太　　史　　令司马迁　撰
　　宋中郎外兵曹参　军裴　骃集解
　　唐国子博士文馆学士司马贞索隐
</div>
    <div class="pagination">
<a href="史记四库_page33.html">上一页</a><span>...</span><a href="史记四库_page29.html">29</a><a href="史记四库_page30.html">30</a><a href="史记四库_page31.html">31</a><a href="史记四库_page32.html">32</a><a href="史记四库_page33.html">33</a><span class="current-page">34</span><a href="史记四库_page35.html">35</a><a href="史记四库_page36.html">36</a><a href="史记四库_page37.html">37</a><a href="史记四库_page38.html">38</a><a href="史记四库_page39.html">39</a><span>...</span><a href="史记四库_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
