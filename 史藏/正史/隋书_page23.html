<!DOCTYPE html>
<html>
<head>
    <meta charset="UTF-8">
    <title>隋书 - 第 23 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>隋书 - 第 23 页/共 74 页</h1>
    <div class="content">　　文帝天嘉元年五月辛亥，荧惑犯右执法。占曰：“大臣有忧，执法者诛。”后四年，司空侯安都赐死。 
　　九月癸丑，彗星长四尺，见芒，指西南。占曰：“彗星见则敌国兵起，得本者胜。”其年，周将独孤盛领众趣巴湘，侯瑱袭破之。 
　　二年五月己酉，岁星守南斗。六月丙戌，荧惑犯东井。七月乙丑，荧惑入鬼中。戊辰，荧惑犯斧质。十月，荧惑行在太微右掖门内。 
　　三年闰二月己丑，荧惑逆行，犯上相。甲子，太白犯五车、填星。七月，太白犯舆鬼。八月癸卯，月犯南斗。丙午，月犯牵牛。庚甲，太白入太微。十一月丁丑，月犯毕左股。辛巳，荧惑犯岁星。戊子，月犯角。庚寅，月入氐。 
　　四年六月癸丑，太白犯右执法。七月戊子，荧惑犯填星。八月甲午，荧惑犯轩辕大星。丁未，太白犯房。九月戊寅，荧惑入太微，犯右执法。癸未，太白入南斗。占曰：“太白入斗，天下大乱，将相谋反，国易政。”又曰：“君死，不死则废。”又曰：“天下受爵禄。”其后安成王为太傅，废少帝而自立，改官受爵之应也。辛卯，荧惑犯左执法。十一月辛酉，荧惑犯右执法。甲戌，月犯毕左股。 
　　五年正月甲子，月犯毕大星奎。丁卯，月犯星。四月庚子，太白岁星合在奎，金在南，木在北，相去二尺许。壬寅，月入氐，又犯荧惑，太白岁星又合，在娄，相去一尺许。癸卯，月犯房上星。五月庚午，荧惑逆行二十一日，犯氐东南、西南星。占曰：“月有贼臣。”又曰：“人主无出，廊庙间有伏兵。”又曰：“君死，有赦。”后二年，少帝废之应也。六月丙申，月犯亢。七月戊寅，月犯毕大星。闰十月庚申，月犯牵牛。丙子，又犯左执法。十一月乙未，月食毕大星。 
　　六年正月己亥，太白犯荧惑，相去二寸。占曰：“其野有兵丧，改立侯王。”三月丁卯，日入后，众星未见，有流星白色，大如斗，从太微间南行，尾长尺余。占曰：“有兵与丧。”四月丁巳，月犯轩辕。占曰：“女主有忧。”五月丁亥，太白犯轩辕。占曰：“女主失势。”又曰：“四方祸起。”其后年，少帝废，废后慈训太后崩。六月己未，月犯氐。辛酉，有彗长可丈余。占曰：“阴谋奸宄起。”一曰：“宫中火起。”后安成王录尚书、都督中外诸军事，废少帝而自立，阴谋之应。八月戊辰，月掩毕大星。丙子，月与太白并，光芒相着，在太微西蕃南三尺所。九月辛巳，荧惑犯左执法。癸未，太白犯右执法。辛卯，犯左执法。乙巳，月犯上相，太白犯荧惑。其夜，月又犯太白。占曰：“其国内外有兵丧，改立侯王。”明年，帝崩，又少帝废之应也。 
　　七年二月庚午，日无光，乌见。占曰：“王者恶之。”其日庚午，吴、楚之分野。四月甲子，日有交晕，白虹贯之。是月癸酉，帝崩。 
　　废帝天康元年五月庚辰，月犯轩辕女御大星。占曰：“女主忧。”后年，慈训太后崩。癸未，月犯左执法。 
　　光大元年正月甲寅，月犯轩辕大星。占曰：“女主当之。”八月戊寅，月食哭星。占曰：“有丧泣事。”明年，太后崩，临海王薨，哭泣之应也。壬午，镇星辰星合于轸。九月戊午，辰星太白相犯。占曰：“改立侯王。”己未，月犯岁星。占曰：“国亡君。”十二月辛巳，月又犯岁星。辛卯，月犯建星。占曰：“大人恶之。” 
　　二年正月戊申，月掩岁星。占曰：“国亡君。”五月乙未，月犯太白。六月丙寅，太白犯右执法。壬子，客星见氐东。八月庚寅，月犯太微。九月庚戌，太白逆行，与镇星合，在角。占曰：“为白衣之会。”又曰：“所合之国，为亡地，为疾兵。”戊午，太白昼见。占曰：“太白昼见，国更政易王。”十一月丙午，岁星守右执法，甲申，月犯太微东南星。戊子，太白入氐。十二月甲寅，慈训太后废帝为临海王，太建二年四月薨，皆其应也。 
　　宣帝太建七年四月丙戌，有星孛于大角。占曰：“人主亡。”五月庚辰，荧惑犯右执法。壬子，又犯右执法。 
　　十年二月癸亥，日上有背。占曰：“其野失地，有叛兵。”甲子，吴明彻军败于吕梁，将卒并为周军所虏。来年，淮南之地，尽没于周。十月癸卯，月食荧惑。占曰：“国败君亡，大兵起，破军杀将。”来年三月，吴明彻败于吕梁，十三年帝崩，败国亡君之应也。 
　　十一年四月己丑，岁星太白辰星合于东井。 
　　十二年二月壬寅，白虹见西方。占曰：“有丧。”其后十三年帝崩。十月戊午，月犯牵牛吴越之野。占曰：“其国亡，君有忧。”后年帝崩。辛酉，岁星犯执法。十二月癸酉，辰星在太白上。甲戌，辰星太白交相掩。占曰：“大兵在野，大战。”辛巳，彗星见西南。占曰：“有兵丧。”明年帝崩，始兴王叔陵作乱。 
　　后主至德元年正月壬戌，蓬星见。占曰：“必有亡国乱臣。”后帝于太皇寺舍身作奴，以祈冥助，不恤国政，为施文庆等所惑，以至国亡。 
　　魏普泰元年十月，岁星荧惑填星太白聚于觜参，色甚明大。占曰：“当有王者兴。”其月，齐高祖起于信都，至中兴二年春而破尔硃兆，遂开霸业。 
　　魏武定四年九月丁未，高祖围玉壁城，有星坠于营，众驴皆鸣。占曰：“破军杀将。”高祖不豫，五年正月丙午崩。 
　　齐文宣帝天保元年十二月甲申，荧惑犯房北头第一星及钩钤。占曰：“大臣有反者。”其二年二月壬辰，太尉彭乐谋反，诛。 
　　八年二月己亥，岁星守少微，经六十三日。占曰：“五官乱。”五月癸卯，岁星犯太微上将。占曰：“大将忧，大臣死。”其十年五月，诛诸元宗室四十余家，乾明元年，诛杨遵彦等，皆五官乱，大将忧，大臣死之应也。 
　　八年七月甲辰，月掩心星。占曰：“人主恶之。”十年十月，帝崩。 
　　九年二月，荧惑犯鬼质。占曰：“斧质用，有大丧。”三月甲午，荧惑犯轩辕。占曰：“女主恶之。”其十年五月，诛魏氏宗室，十月帝崩，斧质用，有大丧之应也。 
　　十年六月庚子，填星犯井钺，与太白并。占曰：“子为玄枵，齐之分野，君有戮死者，大臣诛，斧钺用。”其明年二月乙巳，太师常山王诛尚书令杨遵彦、右仆射燕子献、领军可硃浑天和、侍中宋钦道等。八月壬午，废少帝为济南王。 
　　废帝乾明元年三月甲午，荧惑入轩辕。占曰：“女主凶。”后太宁二年四月，太后崩。 
　　肃宗皇建二年四月丙子，日有食之。子为玄枵，齐之分野。七月乙丑，荧惑入鬼中，戊辰，犯鬼质。占曰：“有大丧。”十一月，帝以暴疾崩。 
　　武成帝河清元年七月乙亥，太白犯舆鬼。占曰：“有兵谋，诛大臣，斧质用。”其年十月壬申，冀州刺史平秦王高归彦反，段孝先讨擒，斩之于都市，又其二年，杀太原王绍德，皆斧质用之应也。八月甲寅，月掩毕。占曰：“其国君死，大臣有诛者，有边兵大战，破军杀将。”其十月，平秦王归彦以反诛，其三年，周师与突厥入并州，大战城西，伏尸流血百余里，皆其应也。 
　　四年正月己亥，太白犯荧惑，相去二寸，在奎。甲辰，太白、荧惑、岁星合在娄。占曰：“甲为齐。三星若合，是谓惊立绝行，其分有兵丧，改立侯王，国易政。”三月戊子，慧星见。占曰：“除旧布新，有易王。”至四月，传位于太子，改元。 
　　后主天统元年六月壬戌，彗星见于文昌，长数寸，入文昌，犯上将，然后经紫微宫西垣入危，渐长一丈余，指室壁。后百余日，在虚危灭。占曰：“有大丧，有亡国易政。”其四年十二月，太上皇崩。 
　　三年五月戊寅，甲夜，西北有赤气竟天，夜中始灭。十月丙午，天西北频有赤气。占曰：“有大兵大战。”后周武帝总众来伐，大战，有大兵之应也。 
　　四年六月，彗星见东井。占曰：“大乱，国易政。”七月，孛星见房心，白如粉絮，大如斗，东行。八月，入天市，渐长四丈，犯瓠瓜，历虚危，入室，犯离宫。九月入奎，至娄而灭。孛者，孛乱之气也。占曰：“兵丧并起，国大乱易政，大臣诛。”其后，太上皇崩。至武平二年七月，领军库狄伏连、治书侍御史王子宜，受琅邪王俨旨，矫诏诛录尚书、淮南王和士开于南台，伏连等即日伏诛，右仆射冯子琮赐死。此国乱之应也。 
　　五年二月戊辰，岁星逆行，掩太微上将。占曰：“天下大惊，四辅有诛者。”五月甲午，荧惑犯鬼积尸。甲，齐也。占曰：“大臣诛，兵大起，斧质用，有大丧。”至武平二年九月，诛琅邪王俨，三年五月，诛右丞相、咸阳王斛律明月，四年七月，诛兰陵王长恭，皆懿亲名将也。四年十月，又诛崔季舒等，此斧质用之应也。 
　　武平三年八月癸未，填星、岁星、太白合于氐，宋之分野。占曰：“其国内外有兵丧，改立侯王。”其四年十月，陈将吴明彻寇彭城，右仆射崔季舒，国子祭酒张雕，黄门裴泽、郭遵，尚书左丞封孝琰等，谏车驾不宜北幸并州。帝怒，并诛之，内外兵丧之应也。九月庚申，月在娄，食既，至旦不复。占曰：“女主凶。”其三年八月，废斛律皇后，立穆后。四年，又废胡后为庶人。十一月乙亥，天狗下西北。占曰：“其下有大战流血。”后周武帝攻晋州，进兵平并州，大战流血。 
　　三年十二月辛丑，日食岁星。占曰：“有亡国。”至七年，而齐亡。 
　　四年五月癸巳，荧惑犯右执法。占曰：“大将死，执法者诛，若有罪。”其年，诛右丞相斛律明月，明年，诛兰陵王长恭，后年，诛右仆射崔季舒，皆大将死，执法诛之应也。 
　　周闵帝元年五月癸卯，太白犯轩辕。占曰：“太白行轩辕中，大臣出令。”又曰：“皇后失势。”辛亥，荧惑犯东井北端第二星。占曰：“其国乱。”又曰：“大旱。”其年九月，冢宰护逼帝逊位，幽于旧邸，月余杀崩，司会李植、军司马孙恆及宫伯乙弗凤等被诛害。其冬大旱。皆大臣出令、大臣死、旱之应也。 
　　明帝二年三月甲午，荧惑入轩辕。占曰：“王者恶之，女主凶。”其月，王后独孤氏崩。六月庚子，填星犯井钺，与太白并。占曰：“伤成于钺，君有戮死者。”其年，太师宇文护进食，帝遇毒崩。 
　　武帝保定元年九月乙巳，客星见于翼。十月甲戌，日有食之。戊寅，荧惑犯太微上将，合为一。 
　　二年闰正月癸巳，太白入昴。二月壬寅，荧惑犯太微上相。三月壬午，荧惑犯左执法。七月乙亥，太白犯舆鬼。九月戊辰，日有食之，既。十一月壬午，荧惑犯岁星于危南。 
　　三年三月乙丑朔，日有食之。九月甲子，荧惑犯太微上将。占曰：“上将诛死。”十月壬辰，荧惑犯左执法。 
　　四年二月庚寅朔，日有食之。甲午，荧惑犯房右骖。三月己未，荧惑又犯房右骖。占曰：“上相诛，车驰人走，天下兵起。”其年十月，冢宰晋公护率军伐齐。十二月，柱国、庸公王雄力战死之，遂班师。兵起将死之应也。八月丁亥，朔，日有蚀之。 
　　五年正月辛卯，白虹贯日。占曰：“为兵丧。”甲辰，太白、荧惑、岁星合于娄。六月庚申，慧星出三台，入文昌，犯上将，后经紫宫西垣入危，渐长一丈余，指室壁，后百余日稍短，长二尺五寸，在虚危灭，齐之分野。七月辛巳，朔，日有食之。 
　　天和元年正月己卯，日有食之。十月乙卯，太白昼见，经天。 
　　二年，正月癸酉朔，日有食之。五月己丑，岁星与荧惑合在井宿，相去五尺。并为秦分。占曰：“其国有兵，为饥旱，大臣匿谋，下有反者，若亡地。”闰六月丁酉，岁星、太白合，在柳，相去一尺七寸。柳为周分。占曰：“为内兵。”又曰：“主人凶忧，失城。”是岁，陈湘州刺史华皎率众来附，遣卫公直将兵援之，因而南伐。九月，卫公直与陈将淳于量战于沌口，王师失利。元定、韦世冲以步骑数千先度，遂没陈。七月庚戌，太白犯轩辕大星，相去七寸。占曰：“女主失势，大臣当之。”又曰：“西方祸起。”其十一月癸丑，太保、许公宇文贵薨，大臣当之验也。十月辛卯，有黑气一，大如杯，在日中。甲午，又加一，经六日乃灭。占曰：“臣有蔽主之明者。”十一月戊戌朔，日有食之。庚子，荧惑犯钩钤，去之六寸。占曰：“王者有忧。”又曰：“车骑惊，三公谋。” 
　　三年三月己未，太白犯井北辕第一星。占曰：“将军恶之。”其七月壬寅，隋公杨忠薨。四月辛巳，太白入舆鬼，犯积尸。占曰：“大臣诛。”又曰：“乱臣在内，有屠城。”六月甲戌，彗见东井，长一丈，上白下赤而锐，渐东行，至七月癸卯，在鬼北八寸所乃灭。占曰：“为兵，国政崩坏。”又曰：“将军死，大臣诛。”七月己未，客星见房心，白如粉絮，大如斗，渐大，东行；八月，入天市，长如匹所，复东行，犯河鼓右将；癸未，犯瓠瓜，又入室，犯离宫；九月壬寅，入奎，稍小；壬戌，至娄北一尺所灭。凡六十九日。占曰：“兵起，若有丧，白衣会，为饥旱，国易政。”又曰：“兵犯外城，大臣诛。” 
　　四年二月戊辰，岁星逆行，掩太微上将。占曰：“天下大惊，国不安，四辅有诛，必有兵革，天下大赦。”庚午，有流星，大如斗，出左摄提，流至天津灭，有声如雷。五月癸巳，荧惑犯舆鬼。甲午，犯积尸。占曰：“午，秦也。大臣有诛，兵大起。”后三年，太师、大冢宰、晋国公宇文护以不臣诛，皆其应也。 
　　五年正月乙巳，月在氐，晕，有白虹长丈所贯之，而有两珥连接，规北斗第四星。占曰：“兵大起，大战，将军死于野。”是冬，齐将斛律明月寇边，于汾北筑城，自华谷至于龙门。其明年正月，诏齐公宪率师御之。三月己酉，宪自龙门度河，攻拔其新筑五城，兵起大战之应也。 
　　六年二月己丑夜，有苍云，广三丈，经天，自戌加辰。四月戊寅朔，日有蚀之。己卯，荧惑逆行，犯舆鬼。占曰：“有兵丧，大臣诛，兵大起。”其月，又率师取齐宜阳等九城。六月，齐将攻陷汾州。六月庚辰，荧惑太白合，在张宿，相去一尺。占曰：“主人兵不胜，所合国有殃。” 
　　建德元年三月丙辰，荧惑、太白合壁。占曰：“其分有兵丧，不可举事，用兵必受其殃。”又曰：“改立侯王，有德者兴，无德者亡。”其月，诛晋公护、护子谭公会、莒公至、崇业公静等，大赦。癸亥，诏以齐公宪为大冢宰，是其验也。七月丙午，辰与太白合于井，相去七寸。占曰；“其下之国，必有重德致天下。”后四年，上帅师平齐，致天下之应也。九月己酉，月犯心中星，相去一寸。占曰：“乱臣在傍，不出五年，下有亡国。”后周武伐齐，平之，有亡国之应也。 
　　二年二月辛亥，白虹贯日。占曰：“臣谋君，不出三年。”又曰：“近臣为乱。”后年七月，卫王直在京师举兵反。癸亥，荧惑掩鬼西北星。占曰：“大贼在大人之侧。”又曰：“大臣有诛。”四月己亥，太白掩西北星，壬寅，又掩东北星。占曰：“国有忧，大臣诛。”六月丙辰，月犯心中后二星。占曰：“乱臣在傍，不出三年，有亡国。”又曰：“人主恶之。”九月癸酉，太白犯左执法。占曰：“大臣有忧，执法者诛，若有罪。”十一月壬子，太白掩填星，在尾。占曰：“填星为女主，尾为后宫。”明年皇太后崩。 
　　三年二月戊午，客星大如桃，青白色，出五车东南三尺所，渐东行，稍长二尺所；至四月壬辰，入文昌；丁未，入北斗魁中，后出魁，渐小。凡见九十三日。占曰：“天下兵起，车骑满野，人主有忧。”又曰：“天下有乱，兵大起，臣谋主。”其七月乙酉，卫王直在京师举兵反，讨擒之，废为庶人。至十月，始州民王鞅拥众反，讨平之。四月乙卯，星孛于紫宫垣外，大如拳，赤白，指五帝座，渐东南行，稍长一丈五尺；五月甲子，至上台北灭。占曰：“天下易政，无德者亡。”后二年，武帝率六军灭齐。十一月丙子，岁星与太白相犯，光芒相及，在危。占曰：“其野兵，人主凶，失其城邑。危，齐之分野。”后二年，宇文神举攻拔陆浑等五城。十二月庚寅，月犯岁星，在危，相去二寸。占曰：“其邦流亡，不出三年。”辛卯，月行在营室，食太白。占曰：“其国以兵亡，将军战死。营室，卫也，地在齐境。”后齐亡入周。 
　　四年三月甲子，月犯轩辕大星。占曰：“女主有忧，又五官有乱。” 
　　五年十月庚戌，荧惑犯太微西蕃上将星。占曰：“天下不安，上将诛，若有罪，其止。” 
　　六年二月，皇太子巡抚西土，仍讨吐谷浑。八月，至伏俟城而旋。吐谷浑寇边，天下不安之应也。六月庚午，荧惑入鬼。占曰：“有丧旱。”其七月，京师旱。十月戊午，岁星犯大陵。又己未、庚申，月连晕，规昴、毕、五车及参。占曰：“兵起争地。”又曰：“王自将兵。”又曰：“天下大赦。”癸亥，帝率众攻晋州。是日虹见晋州城上，首向南，尾入紫宫，长十余丈。庚午，克之。丁卯夜，白虹见，长十余丈，头在南，尾入紫宫中。占曰：“其下兵战流血。”又曰：“若无兵，必有大丧。”至六年正月，平齐，与齐军大战。十一月稽胡反，齐王讨平之。 
　　六年四月，先此荧惑入太微宫二百日，犯东蕃上相，西蕃上将，句已往还。至此月甲子，出端门。占曰：“为大臣代主。”又曰：“臣不臣，有反者。”又曰：“必有大丧。”后宣、武继崩，高祖以大运代起。十月癸卯，月食，荧惑在斗。占曰：“国败，其君亡，兵大起，破军杀将。斗为吴、越之星，陈之分野。”十一月，陈将吴明彻侵吕梁，徐州总管梁士彦出军与战，不利。明年三月，郯公王轨讨擒陈将吴明彻，俘斩三万余人。十一月甲辰，晡时，日中有黑子，大如杯。占曰：“君有过而臣不谏，人主恶之。”十二月癸丑，流星大如月，西流有声，蛇行屈曲，光照地。占曰：“兵大起，下有战场。”戌辰平旦，有流星大如三斗器，色赤，出紫宫，凝著天，乃北下。占曰：“人主去其宫殿。”是月，营州刺史高宝宁据州反。其明年五月，帝总戎北伐。后年，武帝崩。 
　　宣政元年正月丙子，月食昴。占曰：“有白衣之会。”又曰：“匈奴侵边。”其月，突厥寇幽州，杀略吏人。五月，帝总戎北伐。六月，帝疾甚，还京，次云阳而崩。六月壬午，癸丑，木火金三星合，在井。占曰：“其国霸。”又曰：“其国外内有兵丧，改立侯王。”是月，幽州人卢昌期据范阳反，改立王侯，兵丧之验也。七年辛丑，月犯心前星。占曰：“太子恶之，若失位。”后静帝立为天子，不终之徵也。丙辰，荧惑、太白合，在七星，相去二尺八寸所。占曰：“君忧。”又曰：“其国有兵，改立王侯，有德兴，无德亡。”后年，改署四辅官，传位太子，改立王侯之应也。己未，太白犯轩辕大星。占曰：“女主凶。”后二年，宣帝崩，杨后令其父隋公为大丞相，总军国事。隋氏受命，废后为乐平公主，余四后悉废为比丘尼。八月庚辰，太白入太微。占曰：“为天下惊。”又曰：“近臣起兵，大臣相杀，国有忧。”其后，赵、陈等五王为执政所诛，大臣相杀之应也。九月丁酉，荧惑入太微西掖门，庚申，犯左执法，相去三寸。占曰：“天下不安，大臣有忧。”又曰：“执法者诛若有罪。”是月，汾州稽胡反，讨平之。十一月，突厥寇边，围酒泉，杀略吏人。明年二月，杀柱国、郯公王轨。皆其应也。十二月癸未，荧惑入氐，守犯之三十日。占曰：“天子失其宫。”又曰：“贼臣在内，下有反者。”又曰：“国君有系饥死，若毒死者。”静帝禅位，隋高祖幽杀之。 
　　宣帝大成元年正月丙午、癸丑，日皆有背。占曰：“臣为逆，有反叛，边将去之。”又曰：“卿大夫欲为主。”其后，隋公作霸，尉迥、王谦、司马消难各举兵反。 
　　大象元年四月戊子，太白、岁星、辰星合，在井。占曰：“是谓惊立，是谓绝行，其国内外有兵丧，改立王公。”又曰：“其国可霸，修德者强，无德受殃。”其五月，赵、陈、越、代、滕五王并入国。后二年，隋王受命，宇文氏宗族相继诛灭。六月丁卯，有流星一，大如鸡子，出氐中，西北流，有尾迹，长一丈所，入月中，即灭。占曰：“不出三年，人主有忧。”又曰：“有亡国。”静帝幽闭之应也。己丑，有流星一，大如斗，色青，有光明照地，出营室，抵壁入浊。七月壬辰，荧惑掩房北头第一星。占曰：“亡君之诫。”又曰：“将军为乱，王者恶之，大臣有反者，天子忧。”其十二月，帝亲御驿马，日行三百里。四皇后及文武侍卫数百人，并乘驲以从。房为天驷，荧惑主乱，此宣帝乱道德，驰骋车骑，将亡之诫。八月辛巳，荧惑犯南斗第五星。占曰：“且有反臣，道路不通，破军杀将。”尉迥、王谦等起兵败亡之徵也。九月己酉，太白入南斗魁中。占曰：“天下有大乱，将相谋反，国易政。”又曰：“君死，不死则疾。”又曰：“天下爵禄。”皆高祖受命、群臣分爵之徵也。十月壬戌，岁星犯轩辕大星。占曰：“女主忧，若失势。”周自宣政元年，荧惑、太白从岁星聚东井。大象元年四月，太白、岁星、辰星又聚井。十月，岁星守轩辕。其年，又守翼。东井，秦分，翼，楚分，汉东为楚地，轩辕后族，隋以后族兴于秦地之象，而周之后妃失势之徵也。乙酉，荧惑在虚，与填星合。占曰：“兵大起，将军为乱，大人恶之。”是月，相州段德举谋反，伏诛。其明年三月，杞公宇文亮举兵反，擒杀之。 
　　二年四月乙丑，有星大如斗，出天厨，流入紫宫，抵钩陈乃灭。占曰：“有大丧，兵大起，将军戮。”又曰：“臣犯上，主有忧。”其五月，帝崩，隋公执国政，大丧、臣犯主之应。赵王、越王以谋执政被诛。又荆、豫、襄三州诸蛮反，尉迥、王谦、司马消难各举兵畔，不从执政，终以败亡。皆大兵起、将军戮之应也。五月甲辰，有流星一，大如三斗器，出太微端门，流入翼，色青白，光明照地，声若风吹幡旗。占曰：“有立王，若徙王。”又曰：“国失君。”其月己酉，帝崩，刘昉矫制，以隋公受遗诏辅政，终受天命，立王、徙王、失君之应也。七月壬子，岁星、太白合于张，有流星，大如斗，出五车东北流，光明烛地。九月甲申，荧惑、岁星合于翼。 
　　静帝大定元年正月乙酉，岁星逆行，守右执法，荧惑掩房北第一星。占曰：“房为明堂，布政之宫，无德者失之。”二月甲子，隋王称尊号。 
　　高祖文皇帝开皇元年三月甲申，太白昼见。占曰：“太白经天昼见，为臣强，为革政。”四月壬午，岁星昼见。占曰：“大臣强，有逆谋，王者不安。”其后，刘昉等谋反，伏诛。十一月己巳，有流星，声如隤墙，光烛地。占曰：“流星有光有声，名曰天保，所坠国安有喜。”其九年，平陈，天下一统。五年八月戊申，有流星数百，四散而下。占曰：“小星四面流行者，庶人流移之象也。”其九年，平陈，江南士人，悉播迁入京师。 
　　八年二月庚子，填星入东井。占曰：“填星所居有德，利以称兵。”其年大举伐陈，克之。十月甲子，有星孛于牵牛。占曰：“臣杀君，天下合谋。”又曰：“内不有大乱，则外有大兵。牛，吴、越之星，陈之分野。”后年，陈氏灭。 
　　九年正月己巳，白虹夹日。占曰：“白虹衔日，臣有背主。”又曰：“人主无德者亡。”是月，灭陈。 
　　十四年十一月癸未，有彗星孛于虚危及奎娄，齐、鲁之分野。其后鲁公虞庆则伏法，齐公高颎除名。 
　　十九年十二月乙未，星陨于渤海。占曰：“阳失其位，灾害之萌也。”又曰：“大人忧。”二十年十月，太白昼见。占曰：“大臣强，为革政，为易王。”右仆射杨素，荧惑高祖及献后，劝废嫡立庶。其月乙丑，废皇太子勇为庶人。明年改元。皆阳失位及革政易王之验也。 
　　仁寿四年六月庚午，有星入于月中。占曰：“有大丧，有大兵，有亡国，有破军杀将。”七月乙未，日青无光，八日乃复。占曰：“主势夺。”又曰：“日无光，有死王。”甲辰，上疾甚，丁未，宫车晏驾。汉王谅反，杨素讨平之。皆兵丧亡国死王之应。 
　　炀帝大业元年六月甲子，荧惑入太微。占曰：“荧惑为贼，为乱入宫，宫中不安。” 
　　三年三月辛亥，长星见西方，竟天，干历奎娄、角亢而没；至九月辛未，转见南方，亦竟天，又干角亢，频扫太微帝座，干犯列宿，唯不及参、井。经岁乃灭。占曰：“去秽布新，天所以去无道，建有德，见久者灾深，星大者事大，行迟者期远。兵大起，国大乱而亡。余殃为水旱饥馑，土功疾疫。”其后，筑长城，讨吐谷浑及高丽，兵戎岁驾，略无宁息。水旱饥馑疾疫，土功相仍，而有群盗并起，邑落空虚。九年五月，礼部尚书杨玄感于黎阳举兵反。丁未，荧惑逆行入南斗，色赤如血，如三斗器，光芒震耀，长七八尺，于斗中句巳而行。占曰：“有反臣，道路不通，国大乱，兵大起。”斗，吴、越分野，玄感父封于越，后徙封楚地，又次之，天意若曰，使荧惑句巳之，除其分野。至七月，宇文述讨平之。其兄弟悉枭首车裂，斩其党与数万人。其年，硃燮、管崇亦于吴郡拥众反。此后群盗屯聚，剽略郡县，尸横草野，道路不通，赍诏敕使人，皆步涉夜行，不敢遵路。 
　　十一年六月，有星孛于文昌东南，长五六寸，色黑而锐，夜动摇，西北行，数日至文昌，去宫四五寸，不入，却行而灭。占曰：“为急兵。”其八月，突厥围帝于雁门，从兵悉冯城御寇，矢及帝前。七月，荧惑守羽林。占曰：“卫兵反。”十二月戊寅，大流星如斛，坠贼卢明月营，破其冲輣，压杀十余人。占曰：“奔星所坠，破军杀将。”其年，王充击卢明月城，破之。 
　　十二年五月丙戌朔，日有食之，既。占曰：“日食既，人主亡，阴侵阳，下伐上。”其后宇文化及等行杀逆。癸巳，大流星陨于吴郡，为石。占曰：“有亡国，有死王，有大战，破军杀将。”其后大军破逆贼刘元进于吴郡，斩之。八月壬子，有大流星如斗，出王良阁道，声如陨墙；癸丑，大流星如甕，出羽林。九月戊午，有枉矢二，出北斗魁，委曲蛇形，注于南斗。占曰：“主以兵去，天之所伐。”亦曰：“以乱伐乱，执矢者不正。”后二年，化及杀帝僭号，王充亦于东都杀恭帝，篡号郑。皆杀逆无道，以乱代乱之应也。 
　　十三年五月辛亥，大流星如甕，坠于江都。占曰：“其下有大兵战，流血破军杀将。”六月，有星孛于太微五帝座，色黄赤，长三四尺所，数日而灭。占曰：“有亡国，有杀君。”明年三月，宇文化及等杀帝也。十一月辛酉，荧惑犯太微，日光四散如流血。占曰：“贼入宫，主以急兵见伐。”又曰：“臣逆君。”明年三月，化及等杀帝，诸王及幸臣并被戮。 
志第十七　五行上 
　　《易》以八卦定吉凶，则庖牺所以称圣也。《书》以九畴论休咎，则大禹所以为明也。《春秋》以灾祥验行事，则仲尼所以垂法也。天道以星象示废兴，则甘、石所以先知也。是以祥符之兆可得而言 ，妖讹之占所以征验。夫神则阴阳不测，天则欲人迁善，均乎影响，殊致同归。汉时有伏生、董仲舒、京房、刘向之伦，能言灾异，顾盼六经，有足观者。刘向曰：“君道得则和气应，休征生。君道违则乖气应，咎征发。”夫天有七曜，地有五行。五事愆违则天地见异，况于日月星辰乎？况于水火金木土乎？若梁武之降号伽蓝，齐文宣之盘游市里，陈则蒋山之鸟呼曰“奈何”，周则阳武之鱼集空而斗，隋则鹊巢黼帐，火炎门阙，岂唯天道，亦曰人妖，则祥眚呈形，于何不至？亦有脱略政教，张罗樽糈，崇信巫史，重增愆罚。昔怀王事神而秦兵逾进，苌弘尚鬼而诸侯不来。性者，生之静也。欲者，心之使也。置情攸往，引类同归。雀乳于空城之侧，鷮飞于鼎耳之上。短长之制，既曰由人；黔隧崇山，同车共轸。必有神道，裁成倚伏。一则以为殃衅，一则以为休征。故曰德胜不祥而义厌不惠。是以圣王常由德义，消伏灾咎也。 
　　《洪范五行传》曰：“木者东方，威仪容貌也。古者圣王垂则，天子穆穆，诸侯皇皇。登舆则有鸾和之节，降车则有佩玉之度，田狩则有三驱之制，饮食则有享献之礼。无事不出境。此容貌动作之得节，所以顺木气也。如人君违时令，失威仪，田猎驰骋，不反宫室，饮食沉湎，不顾礼制，纵欲恣睢，出入无度，多徭役以夺人时，增赋税以夺人财，则木不曲直。” 
　　齐后主武平五年，鄴城东青桐树，有如人状。京房《易传》曰：“王德衰，下人将起，则有木生为人状。”是时后主怠于国政，耽荒酒色，威仪不肃，驰骋无度，大发徭役，盛修宫室，后二岁而亡。木不曲直之效也。 
　　七年，宫中有树，大数围，夜半无故自拔。齐以木德王，无故自拔，亡国之应也。其年，齐亡。 
　　开皇八年四月，幽州人家以白杨木悬灶上，积十余年，忽生三条，皆长三尺余，甚鲜茂。仁寿二年春，盩厔人以杨木为屋梁，生三条，长二尺。京房《易传》曰：“妃后有颛，木仆反立，断枯复生。”独孤后专恣之应也。 
　　仁寿元年十月，兰州杨树上松生，高三尺，六节十二枝，《宋志》曰：“松不改柯易叶，杨者危脆之木，此永久之业，将集危亡之地也。”是时帝惑谗言，幽废冢嫡，初立晋王为皇太子。天戒若曰，皇太子不胜任，永久之业，将致危亡。帝不悟。及帝崩，太子立，是为炀帝，竟以亡国。 
　　仁寿四年八月，河间柳树无故枯落，既而花叶复生。京房《易飞候》曰：“木再荣，国有大丧。”是岁，宫车晏驾。 
　　《洪范五行传》曰：“金者西方，万物既成，杀气之始也。古之王者，兴师动众，建立旗鼓，以诛残贼，禁暴虐，安天下，杀伐必应义，以顺金气。如人君乐侵陵，好攻战，贪城邑之赂，以轻百姓之命，人皆不安，外内骚动，则金不从革。” 
　　陈祯明二年五月，东冶铁铸，有物赤色，大如斗，自天坠熔所。隆隆有声，铁飞破屋而四散，烧人家。时后主与隋虽结和好，遣兵度江，掩袭城镇，将士劳敝，府藏空竭。东冶者，陈人铸兵之所。铁飞为变者，金不从革之应。天戒若曰，陈国小而兵弱，当以和好为固，无铸兵而黩武，以害百姓。后主不悟，又遣伪将陈纪、任蛮奴、萧摩诃数寇江北，百姓不堪其役。及隋师渡江，而二将降款，卒以灭亡。 
　　《洪范五行传》曰：“火者南方，阳光为明也。人君向南，盖取象也。昔者圣帝明王，负扆摄袂，南面而听断天下。揽海内之雄俊，积之于朝，以续聪明，推邪佞之伪臣，投之于野，以通壅塞，以顺火气。夫不明之君，惑于谗口，白黑杂揉，代相是非，众邪并进，人君疑惑。弃法律，间骨肉，杀太子，逐功臣，以孽代宗，则火失其性。” 
　　梁天监元年五月，有盗入南、北掖，烧神武门总章观。时帝初即位，而火烧观阙，不祥之甚也。既而太子薨，皇孙不得立。及帝暮年，惑于硃异之口，果有侯景之乱，宫室多被焚烧。天诫所以先见也。 
　　普通二年五月，琬琰殿火，延烧后宫三千余间。中大通元年，硃雀航华表灾。明年，同泰寺灾。大同三年，硃雀门灾。水沴火也。是时帝崇尚佛道，宗庙牲牷，皆以面代之，又委万乘之重，数诣同泰寺，舍身为奴，令王公已下赎之。初阳为不许，后为默许，方始还宫。天诫若曰，梁武为国主，不遵先王之法，而淫于佛道，横多糜费，将使其社稷不得血食也。天数见变而帝不悟，后竟以亡。及江陵之败，阖城为贱隶焉，即舍身为奴之应也。 
　　陈永定三年，重云殿灾。 
　　东魏天平二年十一月，阊阖门灾。是时齐神武作宰，而大野拔斩樊子鹄，以州来降，神武听谗而杀之。司空元晖免。逐功臣大臣之罚也。 
　　武定五年八月，广宗郡火，烧数千家。 
　　后齐后主天统三年，九龙殿灾，延烧西廊。四年，昭阳、宣光、瑶华三殿灾，延烧龙舟。是时谗言任用，正士道消，祖孝徵作歌谣，斛律明月以诛死。谗夫昌，邪胜正之应也。京房《易传》曰：“君不思道，厥妖火烧宫。” 
　　开皇十四年，将祠泰山，令使者致石像神祠之所。未至数里，野火欻起，烧像碎如小塊。时帝颇信谗言，猜阻骨肉，滕王瓚失志而死，创业功臣，多被夷灭，故天见变，而帝不悟，其后太子勇竟被废戮。 
　　大业十二年，显阳门灾，旧名广阳，则帝之姓名也。国门之崇显，号令之所由出也。时帝不遵法度，骄奢荒怠，裴蕴、虞世基之徒，阿谀顺旨，掩塞聪明，宇文述以谗邪显进，忠谏者咸被诛戮。天戒若曰，信谗害忠，则除“广阳”也。 
　　《洪范五行传》曰：“水者，北方之藏，气至阴也。宗庙者，祭祀之象也。故天子亲耕以供粢盛，王后亲蚕以供祭服。敬之至也。发号施令，十二月咸得其气，则水气顺。如人君简宗庙，不祷祀，逆天时，则水不润下。” 
　　梁天监二年六月，太末、信安、丰安三县大水。《春秋考异邮》曰：“阴盛臣逆人悲，则水出河决。”是时江州刺史陈伯之、益州刺史刘季连举兵反叛，师旅数兴，百姓愁怨，臣逆人悲之应也。 
　　六年八月，建康大水，涛上御道七尺。七年五月，建康又大水。是时数兴师旅，以拒魏军。十二年四月，建康大水。是时大发卒筑浮山堰，以遏淮水，劳役连年，百姓悲怨之应也。 
　　中大通五年五月，建康大水，御道通船。京房《易飞候》曰：“大水至国，贱人将贵。”萧栋、侯景僭称尊号之应也。 
　　后齐河清二年十二月，兗、赵、魏三州大水。天统三年，并州汾水溢。曰：“水者纯阴之精，阴气洋溢者，小人专制。”是时和士开、元文遥、赵彦深专任之应也。 
　　武平六年八月，山东诸州大水。京房《易飞候》曰：“小人踊跃，无所畏忌，阴不制于阳，则涌水出。”是时群小用事，邪佞满朝。阉竖嬖幸，伶人封王。此其所以应也。 
　　开皇十八年，河南八州大水。是时独孤皇后干预政事，滥杀宫人，放黜宰相。杨素颇专。水阴气，臣妾盛强之应也。 
　　仁寿二年，河南、河北诸州大水。京房《易传》曰：“颛事有智，诛罚绝理，则厥灾水。”亦由帝用刑严急，臣下有小过，帝或亲临斩决，又先是柱国史万岁以忤旨被戮，诛罚绝理之应也。 
　　大业三年，河南大水，漂没三十余郡。帝嗣位已来，未亲郊庙之礼，简宗庙，废祭祀之应也。 
　　《洪范五行传》曰：“土者中央，为内事。宫室台榭，夫妇亲属也。古者自天子至于士，宫室寝居，大小有差，高卑异等，骨肉有恩。故明王贤君，修宫室之制，谨夫妇之别，加亲戚之思，敬父兄之礼，则中气和。人君肆心纵意，大为宫室，高为台榭，雕文刻镂，以疲人力，淫泆无别，妻妾过度，犯亲戚，侮父兄，中气乱，则稼穑不成。” 
　　齐后主武平四年，山东饥。是时，大兴土木之功于仙都苑。又起宫于邯郸，穷侈极丽。后宫侍御千余人，皆宝衣玉食。逆中气之咎也。 
</div>
    <div class="pagination">
<a href="隋书_page22.html">上一页</a><span>...</span><a href="隋书_page18.html">18</a><a href="隋书_page19.html">19</a><a href="隋书_page20.html">20</a><a href="隋书_page21.html">21</a><a href="隋书_page22.html">22</a><span class="current-page">23</span><a href="隋书_page24.html">24</a><a href="隋书_page25.html">25</a><a href="隋书_page26.html">26</a><a href="隋书_page27.html">27</a><a href="隋书_page28.html">28</a><span>...</span><a href="隋书_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
