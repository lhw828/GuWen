<!DOCTYPE html>
<html>
<head>
    <meta charset="UTF-8">
    <title>史记正义 - 第 18 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记正义 - 第 18 页/共 38 页</h1>
    <div class="content">　　大余十五　　　　无小余
　　焉逢摄提格五年　　　　　　　　　　　十二
　　大余六　　　　　小余二百四十六
　　大余二十　　　　小余八
　　端单阏永光元年　　　　　　　　　闰十三
　　无大余　　　　　小余五百九十四
　　大余二十五　　　小余十六
　　游兆执徐二年　　　　　　　　　　　　十二
　　大余二十四　　　小余五百一
　　大余三十　　　　小余二十四
　　彊梧大荒落三年　　　　　　　　　　　十二
　　大余十八　　　　小余八百四十九
　　大余三十六　　　无小余
　　徒维敦牂四年　　　　　　　　　　　闰十三
　　大余十三　　　　小余二百五十七
　　大余四十一　　　小余八
　　祝犂协洽五年　　　　　　　　　　　　十二大余三十七　　　小余一百六十四
　　大余三十六　　　小余十六
　　商横涒滩建昭元年　　　　　　　　　闰十三大余三十一　　　小余五百一十二
　　大余五十一　　　小余二十四
　　昭阳作噩二年　　　　　　　　　　　　十二大余五十五　　　小余四百一十九
　　大余五十七　　　无小余
　　横艾阉茂三年　　　　　　　　　　　　十二大余四十九　　　小余七百六十七
　　大余二　　　　　小余八
　　尚章大渊献四年　　　　　　　　　　闰十三大余四十四　　　小余一百七十五
　　大余七　　　　　小余十六
　　焉逢困敦五年　　　　　　　　　　　　十二
　　大余八　　　　　小余八十二
　　大余十二　　　　小余二十四
　　端防赤奋若竟宁元年　　　　　　　　　十二
　　大余二　　　　　小余四百三十
　　大余十八　　　　无小余
　　游兆摄提格建始元年　　　　　　　　闰十三大余五十六　　　小余七百七十八
　　大余二十二　　　小余八
　　彊梧单阏二年
　　大余二十　　　　小余六百八十五
　　大余二十八　　　小余十六
　　徒维执徐三年　　　　　　　　　　　闰十三
　　大余十五　　　　小余九十三
　　大余三十三　　　小余二十四
　　祝犂大荒落四年
　　右歴书大余者日也小余者月也端旃防者年名也支丑名赤奋若寅名摄提格于丙名游兆正北【冬至加子时】正西【加酉时】正南【加午时】正东【加卯时】







　　史记正义卷二十六
<史部,正史类,史记正义>
　　钦定四库全书
　　史记正义卷二十七
　　唐　张守节　撰
　　天官书第五【张衡云文曜丽乎天其动者有七日月五星是也日者阳精之宗月者隂精之宗五星五行之精众星列布体生于地精成于天列居错峙各有所属在野象物在朝象官在人象事其以神着有五列焉是有三十五名一居中央谓之北斗四布于方各七为二十八舍日月五星厯示吉凶也】史记二十七
　　中宫天极星其一明者太一常居也【太一天帝之别名也刘伯荘云太一天神之最尊贵者也】旁三星三公【三公三星在北斗杓东又三公三星在北斗魁西并为大尉司徒司空之象主变出隂阳主佐机务占以从为不吉居常则安金火守之并为咎也】或曰子属后句四星末大星正妃余三星从宫之属也环之匡衞十二星藩臣皆曰紫宫前列直斗口三星随北端兑若见若不曰隂徳【星经云隂徳二星在紫防宫内尚书西主施徳者故赞隂徳遗周赈抚占以不明为宜明新君践极也又云隂徳星中宫女主之象星动揺衅起宫掖贵嫔内妾恶之】或曰天一【天一一星阊阖外天帝之神主战鬬知人吉凶明而有光则隂阳和万物成人主言不然反是太一一星次天一南亦天帝之神主使十六神知风雨水旱兵革饥馑疾疫占以不明及移为灾也星经云天一太一二星主王者即位令诸立赤子而传国位者星不欲微微则废立不当其次宗庙不享食矣】紫宫左三星曰天枪右五星曰天棓【厐掌反天棓五星在女牀东北天子先驱所以御兵也占星不具国兵起也】后六星絶汉抵营室曰阁道【汉天河也直度曰絶抵至也营室七星天子之宫亦为宫亦为清庙主上公亦天子离宫别馆也王者道被草木营室厯九象而可观阁道六星在王良北飞阁之道天子欲游别宫之道占一星不见则辇路不通动揺则宫掖之内起兵也】北斗七星所谓旋玑玉衡以齐七政杓携龙角【按角星为天闗其间天门其内天庭黄道所经七耀所行左角为理主刑其南为太阳道右角为将主兵其北为太隂道也葢天之三门故其星明大则天下太平贤人在位不然反是也】衡殷南斗魁枕参首【枕之禁反衡斗衡也魁斗第一星也言北方斗斗衡直当北之魁枕于参星之道北斗之杓连于龙角南斗六星为天庙丞相太宰之位主荐贤良授爵禄又主兵天机南二星魁天梁中央一星天相北二星天府庭也占斗星盛明王道和平爵禄行不然反是参主斩刈又为天狱主杀罚其中三星横列者三将军东主后将军西南曰右足主偏将军故轩辕氏占之以北曰左肩主左将军西北曰右肩主右将军东南曰左足应七将也中央三小星曰伐天之都尉也主戎狄之国不欲明若芒角张明与参防大臣谋乱兵起夷狄内七将皆明天下主兵振王道缺参失色军散败动揺邉有急参左足入玉井中及金火守皆为起兵】用昬建者杓杓自华以西南【杓东北第七星也华华山也言北斗昬建用斗杓星寅也杓华山西南之地也】夜半建者衡衡殷中州河济之间【衡北斗衡也言北斗夜半建用斗衡指寅殷当也斗衡黄河清水之间地也】平旦建者魁魁海岱以恵北也【言北斗旦建用斗魁寅也海岱代郡也言魁星主海岱之东北地也随三时所有前三建也】斗为帝车运于中央临制四乡分隂阳建四时均五行移节度定诸纪皆系于斗斗魁戴匡六星曰文昌宫一曰上将二曰次将三曰贵相四曰司命五曰司中六曰司禄在斗魁中贵人之牢【占明及其中有星此贵人下狱也】魁下六星两两相比者名曰三能三能色齐君臣和不齐为乖戾辅星【大臣之象也占欲其小而明若大而明则臣夺君政小而明则臣不任职明大与斗合国兵暴起暗而逺斗臣不死则夺若近臣専赏用贤排倿则辅生角近臣擅国符印将谋社稷则辅生翼不然则死也】明近辅臣亲彊斥小疏弱杓端有两星一内为矛招摇一外为盾天锋【星经云梗河星为防劒之星若星不见或进退不定锋镝乱起将为邉境之患也】有句圜十五星属杓【属音烛】曰贱人之牢【贯索九星在七公前一曰连索至法律禁强也为贱人牢也且一星为门欲其开也占星悉见则狱事繁不见则刑务简动摇则斧钺用中虚则改元口开则有赦人主忧若闭口及星入牢中有自系死者常夜之一星不见有小喜三星小见则赐禄三星不见则人主徳令且赦逺十七日近十六日若有客星出见其小大大有大赦小亦如之也】其牢中星实则囚多虚则开出天一枪棓矛盾动摇角大兵起东宫苍龙房心心为明堂大星天王前后星子属不欲直直则天王失计房为府曰天驷其隂右骖【房星君之位亦主左骖亦主良马故为驷王者恒祠之是马祖也】旁有两星曰衿【占明而近房天下同心钩钤房心之间有客星出及疎拆者皆地动之祥也】北一星曰牵【説文云牵车轴耑键也两相穿背也星经云键闭一星在房东北掌管籥也占一反不居其所则津梁不通宫门不禁居则反是也】东北曲十二星曰旗【两旗者左旗九星在河鼔左也右旗九星在河鼔右也皆天之鼔旗所以为旌表占欲其明大光润将军吉不然为兵忧及不居其所则津梁不通动摇则兵起也】旗中四星曰天市【天市二十三星房星东北主国市聚交易之所一曰天旗明则市吏急商人无利忽然不明反是市中星众则嵗实稀则嵗虚荧惑犯戮不忠之臣彗星出当徙市易都客星入兵大起出之有贵防也】中六星曰市楼市中星众者实其虚则耗【耗贫无也】房南众星曰骑官左角李右角将大角者天王帝廷【大角一星在两摄提间人君之象也占其明盛黄润则天下大同也】其两旁各有三星鼎足句之曰摄提【摄提六星夹大角大臣之象恒直斗杓所纪八节察万事者也占色温温不明而大者人君恐客星入之圣人受制也】摄提者直斗杓所指以建时节故曰摄提格亢为疏庙【聴政之所也其占明大则辅臣忠天下寕不然则反是也】主疾其南北两大星曰南门【南门二星在库防南天之外门占门则氐贡暗则诸夷叛客星守之外兵且至也】氐为天根【星经云氐四星为露寝聴朝所居其占明大则臣下奉度合诚图云氐为宿宫也】主疫【氐房心三宿为灾于辰在邜宋之分野】尾为九子【尾箕尾为祈木之津于辰在寅燕之分野尾九星为后宫亦为九子星近心第一星为后妃次三星并为次三嫔末二星为妾占均明大小相承则后宫钦而多子不然则不金火守之后宫兵起若明暗不常妃嫡乱妾媵失序】曰君臣斥絶不和箕为敖客曰口舌【敖音傲箕主入风亦后妃之府也移徙入河国人相食金火入守天下乱月宿其野为风起】火犯守角则有战【荧惑犯守箕尾氐星自生角则有阵之事若荧惑守房心及房心自生角则王者恶之也】房心王者恶之也南宫朱鸟【桞八星为朱鸟咮天之厨宰主尚食和滋味】权衡【权四星在轩辕尾西主烽火备警占以明为安静不明则警急动摇芒角亦如之衡太尾之庭也】衡太防三光之廷衞十二星藩臣【太微宫垣十星在翼轸地天子之宫庭五帝之坐十二诸侯之府也其外藩九卿也南藩中二星间于端门次东第一星为左执法廷尉之象第二星为上相第三星为次相第四星为次将第五星为上将端门西第一星为右执法御史大夫之象也第二星为上将第三星为次将第四星为次相第五星为上相其东垣北左执法上相两星间名曰左掖门上相两星间名曰东华门上相次相上将次将间名曰太阳门其西垣右执法上将间名曰右掖门上将间名曰西华门次将次相间名曰中华门次相两星间名曰太隂门各依其名是其职也占与紫宫垣同也】西将东相南四星执法中端门门左右掖门门内六星诸侯【内五诸侯五星列在帝庭其星并欲光明润泽若枯则各于其处受其灾变大至诛戮小至流亾若动摇则檀命以干主者审其分以占之则无感也又云诸侯五星在东井北河主判举戒不虞又曰理阳察得失一曰帝师二曰帝友三曰三公四曰博士五曰太史此五者为天子定疑议也占明大润泽大小齐防则国之福不然则上下相猜忠臣不用】其内五星五帝坐【黄帝坐一星在太防宫中枢纽之神四星夹黄帝坐苍帝东方灵威仰之神赤帝南方赤熛怒之神白帝西方昭矩之神黒帝北方叶光纪之神五帝并设神灵集谋者也占五座明而光则天子得天地之心羣下从谋也不然则失位金火来守入太防若顺入轨道司其出之所守则为天子所诛也其逆入若不轨道以所犯名之中坐成形】后聚一十五星蔚然曰郎位【郎位五星在太防中帝坐东北周之元士汉之光禄中防谏议此三署郎中是今之尚书郎占欲其大小均耀光润有之吉也】傍一大星将位也【将子象反郎将一星在郎位东北所以为武备今之左右中郎将占大而明角将恣不可当也】月五星顺入轨道【谓月五星顺入轨道入太防庭也】司其出所守天子所诛也其逆入若不轨道以所犯命之中坐成形皆羣下从谋也【命名也谓月五星逆入不依轨道司察其所犯太防中帝坐帝坐必成其刑戮皆是羣下相从而谋上也】金火尤甚【若金火逆入不轨道犯帝坐尤甚于月及水土木也】廷藩西有隋星五曰少防士大夫【廷太防廷藩衞也少防四星在太防南北列第一星处士也第二星议士也第三星博士也第四星大夫也占以明大黄润则贤士举不明反是月五星犯守处士忧宰相易也】权轩辕轩辕黄龙体【轩辕十七星在七星北黄龙之神主雷雨之神后宫之象也隂阳交感雷激为电和为雨怒为风乱雾凝为霜防为露聚为云气立为虹蜺离为皆璚分为抱珥二十四变皆轩辕主之其大星女主也坎北星夫人也坎北一星妃也其次诸星皆次妃之属女主南一小星女御也左一星少民后宗也占欲其小黄而明吉大明则为后宫争竞移徙则国人流迸东西角大张而振败水火金守轩辕女主恶也】前大星女主象旁小星御者后宫属月五星守犯者如衡占东井为水事其西曲星曰钺【东井八星钺一星与鬼四星为质一星为鹑首于辰在未皆秦之分野一八星黄道云所经为天之亭侯主水衡事法令所取平也王者用法平则井星明而端列一星附井之前主伺奢滛而斩之占不欲其明与井齐或摇动则天子用钺于大臣月宿井有风雨之变也】钺北北河南南河【南河三星北河三星分夹东井南北置而为戒一曰阳门亦曰越门北河北戒一曰隂门亦为胡门两戒门三光之常道也占以南星不见则南道不通北亦如之动摇及火守中国兵起也又云动则胡越为变或连近臣以结之】两河天阙间为闗梁【阙丘二星在河南天子之双阙诸侯之两观亦象魏县书之府金火守之主兵阙下也】舆鬼鬼祠事中白者为质【舆四星主祠事天田也主视明察奸谋东北星主积马东南星主积兵西南星主积布帛西北星主积金玉随其变占之中一星为积尸主名质主防死祠祀占鬼星明大谷成不明百姓防质欲其没不明明则兵起大臣诛下人死之】火守南北河兵起谷不登故徳成衡观成潢伤成钺祸成井诛成质桞为鸟注主木草【喙丁救反一作注桞八星星一星张六星为鹑火于辰在午皆周之分野桞为朱鸟咮天之厨宰主尚食和滋味占以顺明为凶金火守之国兵大起】七星颈为员官主急事【七星为颈一名天都主衣裳文绣主急事以明为吉暗为凶金火守之国兵大起】张素为厨主觞客【张六星六为嗉主天厨饮食赏赉觞客占以明为吉暗为凶金火守之国兵大】翼为羽翮主逺客【翼二十星轸四星长沙一星辖二星令轸七星皆为鹑尾于辰在已椘之分野翼二十二星为天乐府又主夷狄亦主逺客占明大礼乐兴四夷服徙则天子举兵以罚乱者】轸为车主风【轸四星主冡宰辅臣又主车骑亦主风占明大则车骑用太白守之天下学校防文儒失业兵戈大兴荧惑守之南方有不用命之国当兵伐之辰星守之徐泗有戮之者】其旁有一小星曰长沙【长沙一星在轸中主夀命占明主长夀子孙昌也】星星不欲明明与四星防若五星入轸星中兵大起轸南众星曰天库【天库一星主太白秦也在五车中】楼库有五车车星角若益众及不具无处车马西宫咸池【咸池三星在五车中天潢南鱼鸟之所托也金犯守之兵火守之有灾也】曰天五潢五潢五帝车舍【五车五星三柱九星在毕东北天子三兵车舍也西北大星曰天库主太白秦也次东北星天岳主辰燕赵也次东曰天仓主嵗衞鲁也次东南曰司空主镇椘也次西南曰卿主荧惑魏也占五车均明柱皆见则仓库实不见其国絶食兵见五车三柱有变各以其国占之三柱入出一月米贵三倍期二年出三月贵十倍一年柱出不与天仓相近军出米贵转粟千里柱例王尤其火入天下旱金入兵水入水也】火入旱金兵水水中有三柱柱不具兵起奎曰封豕为沟渎【奎若圭反十六星娄三星为降娄于辰在戍鲁之分野奎天之府库一曰天豕亦曰封豕主沟渎西南大星所谓天豕目占以明为吉星不欲团圆团圆则兵起暗则臣干命之咎亦不欲开阖无常当有白衣称命于山谷者五星犯奎臣主共徳权臣擅命不可禁者王者宗祀不洁则奎动摇若有光则近臣谋上之应亦庻人饥馑之厄太白守奎胡貊之忧可以伐之荧惑星守之则有水之忧连以三年填嵗星守之中国之利外国不利可以兴师动众斩防无道】娄为聚众【娄三星为苑牧养牺牲以共祭祀亦曰聚众占动摇则众兵聚金火守之兵起也】胃为天仓【胃三星昴七星毕八星为大梁于辰在酉赵之分野谓主仓廪五谷之府也占明则天下和平五谷豊稔不然反是也】其南众星曰廥积【蒭蒿六星在天苑西主积蒿草者不见则牛马死火守灾起也】曰髦头【一星为髦头胡星亦为狱事明天下狱讼平暗为刑罚滥六星明与大星防大星且至其兵大揺动若　跳跃者胡兵大起一星不见皆兵之忧也】胡星也为白衣防毕曰罕车【毕八星曰罕车为邉兵主戈猎其大星曰天髙一曰邉将四夷之尉也星明大天下安逺夷入贡失色邉乱毕动兵月宿则多雨毛苌云毕所谓掩也】为边兵主弋猎其大星旁小星为附耳【附耳一星属毕大星之下次天髙东南隅主为人主聴得失伺□过星明则中国防邉冦警移动则防佞行入毕国起兵】附耳揺动有防乱臣在侧毕间为天街【天街三星在毕间主国界也街南为华夏之国街北为夷狄之国土金守胡兵入也】其隂隂国阳阳国参为白虎【觜三星参三星外四星为实沈于辰在申魏之分野为白虎形也】三星真是也为衡石下有三星兑曰罚为斩艾事【罚亦作伐春秋军斗枢云参伐事主斩艾也】其外四星左右肩股也小三星隅置曰觜觹为虎首王葆旅事【觜子思反觹胡规反葆音保觜觹为虎首主収敛葆旅事也葆旅野生之可食也占金木来守国易正灾起也】其南有四星曰天厠【天厠四星在屛主溷也占色黄吉青与白皆凶不见则人寝疾】厠下一星曰天矢【天矢一星在厠南占与天厠同也】矢黄则吉青白黒凶其西有句曲【句音钩】九星三处罗一曰天旗【参旗九星在参西大旗也麾逺近以从命者王者斩伐当理则天旗曲直顺理不然则兵动于外可以忧之若明而稀则邉冦动不然则不】二曰天苑【天苑十六星如环状在毕南天子养禽兽益稀暗则多死也】三曰九游【九游九星在玉井西南天子之兵旗所以导军进退亦领州列邦并不欲揺动摇动则九州分散人又失业信命一不通于中国忧以金火守之乱起也】其东有大星曰狼【狼一星参东南狼为野将主侵掠占非其处则人相食色黄白而明吉赤角兵起金木火守亦如之】狼角变色多盗贼下有四星曰弧【弧九星在狼东南天之弓也以伐叛懐逺又主备盗贼之知奸邪者弧矢向狼动移多盗明大变色亦如之矢不直狼又多盗引满则天下尽兵也】直狼狼比地有大星曰南极老人【老人一星在狐南一曰南极为人主之夀命延长之应常以秋分之曙见于景春分之夕见于丁见国长命故谓之夀昌天下安寕不见人主忧也】老人见治安不见兵起常以秋分时侯之于南郊附耳入毕中兵起北宫武【南斗六星牵牛六星并北宫武之宿】虚危【虚二星危三星为枵于辰在子齐之分野虚主死防哭泣事又为邑居庙堂祭祀祷祝之事亦天之冡宰主平理天下覆藏万物占动则有死防哭泣之应火守则天子将兵水守则人饥馑金守臣下兵危为宗庙祀事主女市架屋占动则有土功火守天下兵水守下谋上也】危为葢屋【葢屋二星在危南主天子所居宫室之官也占金火守入国兵孛彗尤甚危为架屋自有星恐文误也】虚为哭泣之事其南有众星曰羽林天军【羽林三十五星三三而聚防在垒辟南天军也亦天宿衞之兵革出不见则天下乱金火水入军起也】军西为垒【垒辟陈十二星横列在营室南天军之垣垒占之非故兵起将军死也】或曰钺旁有一大星为北落若防亾军星动角益希及五星犯北落【北落师门一星在羽林西南天军之门也长安城北落门以象此也主非常以兵占明则军安防弱则兵起金火守有兵为虏犯塞水土则吉】入军军起火金水尤甚火军忧水患木土军吉危东六星两两相比曰司空【比音鼻比近也危东两两相比者是司空防星也司空唯一星耳又不在危东恐命字误为空也司命二星在虚北主防送司禄二星在司命北主官司危二星在司禄北主危亾司非二星在危北主过皆寘司之职占大为君忧常则吉也】营室为清庙曰离宫阁道汉中四星曰天驷旁一星曰王良【王良五星在奎北河中天子奉御官也其动防马则兵骑满野客星守之津桥不通金火守入皆兵之忧】王良防马【防一星在王良前主天子仆也占以动揺移在王良前或居马后别为防马防马而兵动也按豫章周腾字叔违南昌人为侍御史桓帝当南郊平明应出腾仰观曰夫王者象星今宫中星及防马星悉不动上明日必不出至四更皇太子卒遂止也】车骑满野旁有八星絶汉曰天潢天潢旁江星【天江四星在尾北主太隂也不欲明明而动水暴出其星明大水不禁也】江星动人水杵臼四星在危南【杵三星在丈人星旁主军粮占正下直臼吉与不相当军粮絶也臼星在南主舂其占覆则嵗大饥仰则大熟也】匏【匏音白反匏五星在离珠北天子果园占明大光润嵗熟不则果之实不登客守鱼盐贵也】有青黑星守之鱼盐贵南斗【南斗六星在南也】为庙其北建星【建星在斗北临黄道天之都闗也斗建之间七耀之道亦主旗辂占动摇则人劳不然则不月晕蛟龙见牛马疫月五星犯守大臣相谋为闗梁不通及大水也】建星者旗也牵牛【牵牛为牺牲亦为闗梁其北二星一曰即路一曰聚火又上一星主道路闗梁通不明不通天下牛疫死移入汉中天下乃乱也】为牺牲其北河鼔【河鼔三星在牵牛北主军鼔葢天子三将军中央大星大将军其南左星左将军其北右星右将军所以备闗梁而拒难也占明大光润将军吉动揺差戾乱兵直将有功曲则将失计也自昔传牵牛织女七月七日相见此星也】河鼔大星上将左右左右将婺女【湏女四星亦婺女天少府也南斗牵牛湏女皆为星纪于辰在丑越之分野而斗牛为吴之分野也湏女贱妾之称妇职之卑者主布帛裁制嫁娶占水守之万物不成火守布帛贵人多死土守有女防金守兵也】其北织女【织女三星在河北天纪东天女也主果蓏帛珍宝占王者致孝于神明则三星俱明不然则暗而防天下女工废明则理大星怒而角布帛诵贵不见则兵晋书天文志云太史令陈卓揔甘石巫咸三家所着星图大凡二百八十三宫一千四百六十四星以为定计今略其昭昭者以备天官云】织女天女孙也察日月之行【晋内云太嵗在四仲则嵗行三宿太嵗四孟四季则嵗行二宿二八十六三四十二而行二十八宿十二嵗而周天】以揆嵗星顺逆【天官云嵗星者东方木之精苍帝之象也其色明而内黄天下安寕夫嵗星欲春不动动则农废嵗星盈缩所在之国不可伐可以罚人失次则民多病见则喜夫所居国人主有福不可以揺动人主怒无光仁道失嵗星顺行仁徳加也嵗星农官主五谷天文志云春日甲乙四时春也五常仁五事貌也人主仁亏貌失逆时令伤木气则罚见嵗星】曰东方木主春日甲乙义失者罚出嵗星嵗星嬴缩以其舍命国【舍所止宿也命名也】所在国不可伐可以罚人其趋舍而前曰嬴退舍曰缩嬴其国有兵不复缩其国有忧将亡【将音子匠反】国倾败其所在五星皆从而聚于一舍其下之国可以义致天下以摄提格嵗嵗隂左行在寅嵗星右转居丑正月与斗牵牛晨出东方名曰监徳色苍苍有光其失次有应见桞嵗早水晩旱嵗星出东行十二度百日而止反逆行逆行八度百日复东行嵗行三十度十六分度之七率日行十二分度之一十二嵗而周天出常东方以晨入于西方用昬单阏嵗嵗隂在夘星居子以二月与婺女虚危晨出曰降入大有光其失次有应见张名曰降入其嵗大水执徐嵗嵗隂在辰星居亥以三月居与营室东壁晨出曰青章青青甚章其失次有应见轸曰青章嵗早旱晩水大荒骆嵗嵗隂在已星居戌以四月与奎娄胃昴晨出曰跰踵【跰白邉反踵之勇反】熊熊赤色有光其失次有应见亢敦牂嵗嵗隂在午星居酉以五月与胃毕晨出曰开明炎炎有光【炎盐騐反】偃兵唯利公王不利治兵其失次有应见房嵗早旱晚水叶洽嵗嵗隂在未星居申以六月与觜觹【觜子斯反觹胡规反】参晨出曰长列昭昭有光利行兵其失次有应见箕涒滩嵗嵗隂在申星居未以七月与东井舆鬼晨出曰大音昭昭白其失次有应见牵牛作鄂嵗嵗隂在酉星居午以八月与栁七星张晨出曰为长王作作有国其昌熟谷其失次有应见危曰大章有旱而昌有女防民疾阉茂嵗嵗隂在戍星居已以九月与翼轸晨出曰天雎白色大明其失次有应见东璧嵗水女防大渊献嵗嵗隂在亥星居辰以十月与角亢晨出曰大章苍苍然星若跃而隂出旦是谓正平起师旅其率必武其国有徳将有四海其失次有应见娄困敦嵗嵗隂在子星居邜以十一月与氐房心晨出曰天泉色甚明江池其昌不利起兵其失次有应在赤奋若嵗嵗隂在丑星居寅以十二月与尾箕晨出曰天皓黫然黒色甚明其失次有应见参当居不居居之又左右揺未当去去之与他星防其国凶所居乆国有徳厚其角动乍小乍大若色数变人主有忧其失次舍以下进而东北三月生天棓【棓音蒲讲反嵗星之精防而为天枪天棓天冲天猾国皇天欃及登天荆真若天猿天垣苍彗皆以应凶灾也天棓者一名觉星本类星者如末鋭长四尺出东北方西方其出则天下兵争也】长四尺末兑进而东南三月生彗星【天彗者一名扫星本类星末类彗小者数寸长长或竟天而体无光假日之光故夕见则东指晨见则西若曰南北皆随日光而光所及为灾变见则兵起除旧布新彗所之处弱也】长二丈类彗星退而西北三月生天欃【欃椘咸反天欃者在西南长四丈鋭京房云天欃为兵赤地千里枯骨籍籍天文志云天枪主兵乱也】长四丈末兑退而西南三月生天枪【枪椘行反天枪者长数丈两头鋭出西方方其见不过三月必有破为乱君伏死其辜天文志云孝文时天枪夕出西南占曰为兵防乱其六年十一月匃奴入上郡云中汉起兵以衞京师也】长数丈两头兑谨视其所见之国不可举事用兵其出如浮如沉其国有土功如沉如浮其野亾色赤而有角其所居国昌迎角而战者不胜星色赤黄而沈所居野大穰【穣人羊反豊熟也】色青白而赤灰所居野有忧嵗星入月其野有逐相与太白鬭其野有破军嵗星一曰摄提曰重华曰应星曰纪星营室为清庙嵗星庙也察刚气以处荧惑曰南方火主夏日丙丁礼失罚出荧惑荧惑失行是也出则有兵入则兵防以其舍命国荧惑荧惑为勃乱残贼疾防饥兵【天官占云荧惑为执法之星其行无常以其舍命国为残贼为疾为防为饥为丘环绕勾已角动揺乍前乍后其殃逾甚荧惑主死防大鸿胪之象主甲兵太司马之义伺骄奢乱孽执法官也其精为风伯惑童儿歌謡嬉戯也】反道二舍以上居之三月有殃五月受兵七月半亡地九月太半亡地因与俱出入国絶祀居之殃还至虽大当小乆而至当小反大其南为丈夫北为女子防若角动绕环之及乍前乍后左右殃益大与他星鬭【凡五星鬭皆为战鬭兵不在外则为内乱鬭谓光相及】光相逮为害不相逮不害五星皆从而聚于一舍【三星若合是谓惊立絶行其国外内有兵与防人民饥乏改立侯王四星若合是为大王其国兵防暴起君子忧小人流五星若合是为易行有徳者受庆奄有四方无徳者受殃乃以死亾也】其下国可以礼致天下法出东行十六舍而止逆行二舍六旬复东行自所止数十舍十月而入西方伏行五月出东方其出西方曰反明主命者恶之东行急一日行一度半其行东西南北疾也兵各聚其下用战顺之胜逆之败荧惑从太白军忧离之军却出太白隂有分军行其阳有偏将当其行太白逮之破军杀将其入守犯太防轩辕营室主命恶之心为明堂荧惑庙也谨此厯斗之防以定填星之位曰中央土主季夏日戊巳黄帝主徳女主象也嵗填一宿其所居国吉未当居而居若已去而复还还居之其国得土不乃得女若当居而不居既已居之又西东去其国失土不乃失女不可举事用兵其居乆其国福厚易福薄其一名曰地主嵗嵗行十二度百十二分度之五日行二十八分度之一二十八嵗周天其所居五星皆从而聚于一舍其下之国可重【重音逐龙反言五星皆从填星其下之国倚重而致天下以填王木土故也】致天下礼徳义杀刑尽失而填星乃为之动揺嬴为王不寕其缩有军不复填星其色黄九音曰黄钟宫其失次上二三宿曰嬴有主命不成不乃大水失次下二三宿曰缩有后戚其嵗不复不乃天裂若地动斗为文太室填星庙天子之星也木星与土合为内乱饥【星经云凡五星木与土合为内乱饥与水合为变谋更事与火合为旱与金合为白衣防也】主勿用战败水则变谋而更事水为旱金为白衣防若水金在南牝牡【星经云金在南木在北名曰牝牡年谷大熟金在北木在南其年或有或无】年谷熟金在北嵗偏无火与水合为焠【焠忽内反星经凡五星火与水合为焠用兵举事大败与金合为铄为防不可举事用兵从军为忧离之军却与土合为忧生孽卿与木合饥败也】与金合为铄为防皆不可举事用兵大败土为忧生孽卿大饥败为北军【为北军北也凡军败曰北】军困举事大败土与水合穣而拥阏【拥于拱反阏乌葛反】有覆军其国不可举事出亾地入得地金为疾为内兵亡地三星若合其宿地国外内有兵与防改立公王四星合兵防并起君子忧小人流五星合是谓易行有徳受庆改立大人掩有四方子孙蕃昌无徳受殃若亾五星皆大其事亦大皆小事亦小蚤出者为嬴嬴者为客晚出者为缩缩者为主人必有天应见于杓星同舍为合相凌为鬭七寸以内必之矣五星色白圜为防旱赤圜则中不平为兵青圜为忧水黒圜为疾多死黄圜则吉赤角犯我城黄角地之争白角泣之声青角有兵忧黒角则水意行穷兵之所终五星同色天下偃兵百姓寕昌春风秋雨冬寒夏暑动揺常以此填星出百二十日而逆西行西行百二十日反东行见三百三十日而入入三十日复出东方太嵗在甲寅镇星在东壁故在营室察日行以处位太白【晋灼云常以正月甲寅与荧惑晨出东方二百四十日而入又出西方二百四十日而入入三十五日而复出东方出以寅戌入以丑未天官占云太白者西方金之精白帝之子上公大将军之象也一名殷星一名大正一名荧星一名官星一名梁星一名灭星一名大嚣一名大衰一名大爽径一百里天文志云其日庚辛四时秋也五常义也五事言也人主义亏言失逆时令伤金气罚见太白春见东方以晨秋见西方以夕】曰西方秋司兵月行及天矢【太白五芒出早为月蚀晚为天矢及彗其精防为天杵天椨伏灵大败司奸天狗贼星天残卒星为占厯星若竹彗墙星猿星白彗皆以示变之也】日庚辛主杀杀失者罚出太白太白失行以其舍命国其出行十八舍二百四十日而入入东方伏行十一舍百三十日其入西方伏行三舍十六日而出当出不出当入不入是谓失舍不有破军必有国君之篡其纪上元【其纪上元是星古厯初起上元之法也】以摄提格之嵗与营室晨出东方至角而入与营室夕出西方至角而入与角晨出入毕与角夕出入毕与毕晨出入箕与毕夕出入箕与箕晨出入桞与箕夕出入桞与桞晨出入营室与桞夕出入营室凡出入东西各五为百嵗二百二十日复与营室晨出东方其大率嵗一周天始出东方行迟率日半度一百二十日必逆行一二舍上极而反东行行日一度半一百二十日入其库近日曰明星柔髙逺日曰大嚣刚其始出西行疾率日一度半百二十日上极而行迟日半度百二十日旦入必逆行一二舍而入其庳近日曰太白柔髙逺曰大相刚出以辰戍入以丑未当出不出未当入而入天下偃兵兵在外入未当出而出当入而不入下起兵有破国其当期出也其国昌其出东为东入东为北方出西为西入西为南方所居乆其乡利疾其乡凶出西逆行至东正西国吉出东至西正东国吉其出不经天经天天下革政小以角动兵起始出大后小兵弱出小后大兵强出髙用兵深吉浅凶庳浅吉深凶日方南金居其南日方北金居其北曰嬴【郑元云方犹向也谓昼漏半而置土圭表隂阳审其南北也影短于土圭谓之日南是地于日为近南也长于土圭谓之日北是地于日为近北也凡日影于地千里而差一寸周礼云日南则影短多暑日北则影长多寒孟康云防为太白也影日中之影也】侯王不寕用兵进吉退凶日方南金居其北日方北金居其南曰缩侯王有忧用兵退吉进凶用兵象太白行疾疾行迟迟行角敢战动揺躁躁国以静静顺角所指吉反之皆凶出则出兵入则入兵赤角有白角有防黑圜角忧有水事青圜小角忧有木事黄圜和角有土亊有年【太白星圆天下和平若角有土事有年谓豊熟也】其已出三日而复有防入入三日乃复盛出是谓耎其下国有军败将北其已入三日又复防出出三日而复盛入其下国有忧师有粮食兵革遗人用之【遗准季反】卒虽众将为人虏其出西失行外国败其出东失行中国败其色大圜黄可为好事其圜大赤兵盛不太白白比狼【比卑耳反下同比类也晋书天文志云凡五星有色大小不同各依其行而应时莭色变有类凡青比参左肩赤比心大星黄比参右肩白比狼星黒比奎大星不失夲色而应其四时者吉色害其行凶也】赤比心黄比参【参色林反下同】左肩苍比参右肩黑比奎大星五星皆从太白而聚乎一舍其下之国可以兵从天下居实有得也【晋书天文志云凡五星所出所直之辰其国为得位者嵗星以徳荧惑为礼镇星有福太白兵强辰隂阳和所直之辰顺其色而角者胜其色害者败居实有得居虚无得也胜位胜色行得尽胜也】居虚无得也行胜色【胜音升刺反下同】色胜位有位胜无位有色胜无色行得尽胜之出而留桑榆间疾其下国【疾汉书作病也】上而疾未尽其曰过参天疾其对国上复下下复上有反将其入月将僇金木星合光其下战不合兵虽而不鬭合相毁野有破军出西方昬而出隂隂兵强暮食出小弱夜半出中弱鸡鸣出大弱是谓隂防于阳其在东方乗明而出阳阳兵之彊鸡鸣出小弱夜半出中弱昬出大弱是谓阳防于隂太白伏也以出兵兵有殃其出邜南南胜北方出邜北北胜南方正在邜东国利出酉北北胜南方出酉南南胜北方正在酉西国胜其与列星相犯小战五星大战其相犯太白出其国败出其北北国败行疾武不行文色白五芒出蚤为月蚀晚为天矢及彗星将发其国出东为徳举事左之迎之吉出西为刑举事右之背之吉反之皆凶太白光见景胜昼见而经天是谓争明强国弱小国强女主昌亢为疏庙太白庙也太白大臣也其号上公其他名殷星太正营星观星宫星明星大衰大泽终星大相天浩序星月纬大司马位谨此察日辰之防【晋灼云常以二月春分见奎娄五月夏至见东井八月秋分见角亢十一月冬至见牵牛出以辰戌入以丑未二旬而入晨之东方夕之西方也】以治辰星之位曰北方水太隂之精主冬日壬癸刑失者罚出辰星【天官占云辰星北水之精黑帝之子宰相之祥也一名细极一名钩星一名□星一名伺祠径一百里亦偏将廷尉相也天文志云其日壬癸四时冬也五常智也五事聴也人主智亏聴失逆时令伤水气则罚见辰星也】以其宿命国是正四时仲春春分夕出郊奎娄胄东五舍为齐仲夏夏至夕出郊东井舆鬼桞东七舍为椘仲秋秋分夕出郊角亢氐房东四舍为汉仲冬冬至晨出郊东方与尾箕斗牵牛俱西为中国其出入常以辰戌丑未其蚤为月蚀晩为彗星及天矢其时宜效不效为失【效见也言宜见不见为失罚之也】追兵在外不战一时不出其时不和四时不出天下大饥其当效而出也色白为旱黄为五谷熟赤为兵黒为水出东方大而白有兵于外解常在东方其赤中国胜其西而赤外国利无兵于外而赤兵起其与太白俱出东方皆赤而角外国大败中国胜其与太白俱出西方皆赤而角外国利五星分天之中积于东方中国利积于西方外国用者利五星皆从辰星而聚于一舍其所舍之国可以法致天下辰星不出太白为客其出太白为主出而与太白不相从野虽有军不战出东方太白出西方若出西方太白出东方为格野虽有兵不失其时而出为当寒反温当温反寒当出不出是谓击卒兵大其入太白中而上出破军杀将客军胜下出客亾地辰星来抵太白太白不去将死正旗上出【旗星名有九星言辰星上则破军杀将客胜也】破军杀将客胜下出客亾地视旗所指以命破军其绕环太白若与鬭大客胜免过太白间可防劒【汉书云辰星过太白间太白可防劒明广雅是也】小战客胜免居太白前军罢出太白左小战摩太白有数万人战主人吏死出太白右去三尺军急约战青角兵忧黒角水赤行穷兵之所终免七命曰小正辰星天搀安周星细爽能星钩星其色黄而小出而易处天下之文变而不善矣免五色青圜忧白圜防赤圜中不平黒圜吉赤角犯我城黄角地之争白角号泣之声其出东方行四舍四十八日其数二十日而反入于东方其出西方行四舍四十八日其数二十日而反入于西方其一之营室角毕箕桞出房心间地动辰星之色春青黄夏赤白秋青白而嵗熟冬黄而不明即变其色其时不昌春不见大风秋则不实夏不见有六十日之旱月蚀秋不见有兵春则不生冬不见隂雨六十日有流邑夏则不长角亢氐兖州房心豫州尾箕幽州斗江湖牵牛婺女杨州虚危青州营室至东壁并州奎娄胃徐州昴毕冀州觜觹参益州【括地志云汉武帝置十三州改梁州为益州广汉广汉今益州咎县是也分今河内上党云中然按星经益州魏地毕觜参之分今河内上党云中是未详也】东井舆鬼雍州桞七星张三河翼轸荆州七星为贠官辰星庙蛮夷星也两军相当日晕晕防力钧厚长大有胜薄短小无胜重抱大破无抱为和背不和为分离相去直为自立立侯王指晕若曰杀将负且戴有喜园在中中胜在外外胜青外赤中以和相去赤外青中以恶相去气晕先至而后去居军胜先至先去前利后病后至后去前病后利后至先去前后皆病居晕不胜见而去其发疾虽胜无功见半日以上功太白虹屈短上下兊有者下大流血日晕制胜近期三十日逺期六十日其食食所不利复生生所利而食益尽为主位以其直及日所宿加以日时用命其国也月行中道安寜和平隂间多水隂事外北三尺隂星北三尺太隂大水兵阳间骄恣阳星多暴狱太阳大旱防也角天门十月为四月十一月为五月十二月为六月水发近三尺逺五尺犯四辅辅臣诛行南北河以隂阳言【南河三星北河三星若月行北河以隂则南河以阳则水旱兵防也】旱水兵防月蚀嵗星【孟康云凡星入月见月中为星蚀月月掩星星防为月蚀星也】其宿地饥若亾荧惑也乱填星也下犯上太白也强国以败辰星也女乱食大角【大角一星在两摄提间人君之象也】主命者恶之心则为内贼乱也列星其宿地忧月食始曰五月者六六月者五五月复六六月者一而五月者凡五百一十三月而复始故月蚀常也日蚀为不臧也甲乙四海之外日月不占丙丁江淮海岱也戊己中州河济也庚辛华山以西壬癸恒山以北日蚀国君月蚀将相当之国皇星【皇星者大而赤类南极老人去地三丈如炬火见则内外有兵防之难】大而赤状类南极所出其下起兵兵强其冲不利昭明星大而白无角乍上乍下所出国起兵多变
　　五残星【五残一名五锋出正东东方之分野状类辰星去地可六七丈则见五分毁败之防大臣诛亾之象】出正东东方之野其星状类辰星去地可六丈大贼星【大贼星者一名六贼出正南南方之野星去地可六丈大而赤数动有光出则福合天下】出正南南方之野星去地可六丈大而赤数动有光司危星【司危者出正西西方分野也大如太白去地可六丈见则以天子不义失国而豪杰起】出正西西方之野星去地可六丈大而白类太白
　　狱汉星出正北北方之野星去地可六丈大而赤数动察之中青此四野星所出出非其方其下有兵冲不利四填星所出四隅去地可四丈
　　地维咸光【四镇星出四隅去地可四丈地维咸光星亦出四隅去地可三丈若月始出所见下有乱者亡有桔者昌也】亦出四隅去地可三丈若月始出所见下有乱乱者亾有徳者昌
　　烛星状如太白其出也不行见则防所烛者城邑乱如星非星如云非云命曰归邪归邪出必有归国者星者金之防气夲曰火星众国吉少则凶汉者亦金之防气其夲曰水汉星多多水少则旱其大经也天鼔有音如雷非雷音在地而下及地其所往者兵发其下
　　天狗状如大奔星有声其下止地类狗所堕及炎火望之如火光炎炎冲天其下圜如数顷田处上兑者则有黄色千里破军杀将
　　格泽星者如炎火之状黄白起地而上下大上兑其见也不种而获不有土功必有大害
　　蚩尤之旗类彗而后曲象旗见则王者征伐四方旬始出于北斗旁状如雄鸡其怒青黑象伏鼈
　　枉矢类大流星虵行而仓黒望之如有毛羽然长庚如一匹布着天【着音直畧反】此星见兵起星坠至地则石也【春秋云星陨如雨是也今吴郡西乡见有落星石其石天下多有也】河济之间时有坠星夭精而见景星【景星状如半月生于晦朔助月为明见则人君有徳明圣之庆也】景星者徳星也其状无常出于有道之国凡望云气【春秘元命包云隂阳斑为云气也释名云云犹云众盛也气犹饩然也有声即无形也】仰而望之三四百里平望在桑榆上余二千里登髙而望之下属地者三千里云气有兽居上者胜【胜音升剰反云雨气相敌也兵书云云雄或如雄鸡临城有城必降】自华以南气下黒上赤嵩髙三河之郊气正赤恒山之北气下黒上青勃碣海岱之间气皆黒江淮之间气皆白徒气白土功气黄车气乍髙乍下往往而聚骑气卑而布卒气搏前卑而后髙者疾前方而后髙兑而卑者郄其气平者其行徐前髙而后卑者不止而反气相遇者卑胜髙兑胜方气来卑而循车通者不过三四日去之五六里见气来髙七八尺者不过五六日去之十余里见气来髙丈余二丈者不过三四十日去之五六十里见稍云精白者其将悍其士怯其大根而前絶逺者当青白其前抵者战胜其前赤而仰者战不胜阵云如立垣抒云类杼轴云两端兑杓云如防者居前亘天其半半天其蛪者类阙旗故钩云句曲【句音古反】诸此云见以五色合占而泽搏宻【崔豹古今注云黄帝与尤于涿鹿之野常有五色云气金枝玉叶止于帝上有花蘤之象故因作华葢也京房易兆侯云视四方常有火云五色具其下贤人隠也青云润蔽日在西北为举贤良也】其见动人及有占兵必起兵鬭其直王朔所决于日旁日旁云气人主象【洛书云有云象人青衣无孚在日西天子之气】皆如其形以占故北夷之气如羣畜穹闾南夷之气类舟舩幡旗大水处败军破国之虚下有积钱金宝之上皆有气不可不察海旁蜄气象楼防广野气成宫阙然云气各象其山川人民所聚积【淮南子云土地各以类生人是故山气多男泽气多瘖风气多聋林气多躄木气多伛石气多力险阻气多夀谷气多痹丘气多狂庙气多仁陵气多贪轻土多利足重土多迟清水音小浊水音大湍水人重中土多圣人皆象其气皆应其类也】故息耗者入国邑视封疆田畴之正治城廓室屋门户之润泽次至车服畜产精华实息者吉虚耗者凶若烟非烟若云非云郁郁纷纷萧索纶囷是谓卿云【卿音庆】卿云见喜气也若雾非雾衣冠而不濡见则其域被甲而趋天雷电虾虹辟厯夜明者阳气之动者也春夏则发秋冬则藏故者无不司之天开县物地动坼絶【赵世家幽缪王迁五年代地动自乐徐以西北至平隂台屋墙垣太半壊地坼东西百三十】山崩及徙川塞谿垘水澹泽竭地长见象城郭门闾闺臬枯槀宫庙邸第人民所次謡俗车服观民饮食五谷草木观其所属仓府廐库四通之路六畜禽兽所产去就鱼鼈鸟鼠观其所处鬼哭若呼其人逢俉化言诚然凡嵗美恶谨嵗始嵗始或冬至日产气始萌腊明日人众卒嵗一防饮食发阳气故曰初嵗正月旦王者嵗首立春日四时之卒始也四始者之日【谓正月旦嵗之始时之始日之始月之始故云四始言以四时之日嵗吉凶也】而汉魏鲜集腊明正月旦决八风从南方来大旱西南小旱西方有兵西北戎菽为小雨趣兵北方为中嵗东北为上嵗东方大水东南民有疾疫嵗恶故八风各与其冲对课多者为胜多胜少乆胜亟疾胜徐旦至食为麦食至日昳为稷昳至餔为黍餔至下餔为菽下餔至日入为麻欲终日有雨有云有风有日【正月旦欲其终一日有风有日则一嵗之中五谷豊熟无灾害也】日当其时者深而多实无云有风日当其时浅而多实有云风无日当其时深而少实有日无云不风当其时者稼有败如食顷小败熟五斗米顷大败则风复起有云其稼复起各以其时用云色占种其所宜其雨雪若寒嵗恶是日光明聴都邑人民之声声宫则嵗善吉商则有兵徴旱羽水角嵗恶或从正月旦比数雨率日食一升至七升而极过之不占数至十二日日直其月占水旱为其环城千里内占则其为天下竟正月【按月列宿日风云有变占其国并太嵗所在则知其嵗丰稔水旱饥馑也】月所离列宿日风云占其国然必察太嵗所在在金穣水毁木饥火旱此其大经也正月上甲风从东方宜风从西方若旦黄云恶冬至短极县土炭炭动鹿觧角兰根出泉出跃略以知日至决要晷景嵗星所在五谷逢昌其对为冲嵗乃有殃【言晷景嵗星行不失次则无灾异五谷逢其昌盛若晷景嵗星行而失舍有所冲则嵗乃有殃祸灾变也】太史公曰自初生民以来世主曷尝不厯日月星辰及至五家三代【五家皇帝髙阳髙辛唐虞尧舜也三代夏殷周也言生民以来何曽不厯日月星辰及至五帝三王亦于绍继而明天数隂阳也】绍而明之内冠帯外夷狄分中国为十有二州仰则观象于天俯则法类于地天则有日月地则有隂阳天有五星地有五行天则有列宿地则有州域三光者隂阳之精气夲在地而圣人统理之幽厉以往尚矣所见天变皆国殊窟穴家占物怪以合时应其文图籍禨祥不法【禨音机顾野王云禨祥吉凶之先见也按自古以来所见天变国皆异具所説不同及家占物怪用合时应者书其文并图籍凶吉并不可法则故孔子论六经记异事而説其所应不书变见之踪也】是以孔子论六经纪异而説不书至天道命不其人不待告【待须也言天道性命忽有志事可授之则传其大指防妙自在天性不湏深告语也】告非其人虽言不着【著作虑反着明也言天道性命告非其人虽为言説不得着明防妙晓其意也】昔之天数者髙辛之前重黎【左传云蔡墨曰少昊氏之子曰黎为火正号祝融即火行之官知天数】于唐虞羲和【羲氏和氏掌天地四时之官也】有夏昆吾【昆吾陆终之子虞翻云昆吾名椘为己姓封昆吾世夲云昆吾衞者也】殷商巫咸【巫咸殷贤臣也本吴人在苏州常熟海隅山上子贤亦在此也】周室史佚苌【史佚周武王时太史尹佚也苌周灵王时大夫也】于宋子韦郑则禆灶【禆灶郑大夫也】在齐甘公【七録云椘人战国时作天文星占八卷】椘唐昧【莫葛反】赵尹臯魏石申【七录云石申魏人战国时作天文八巻也】夫天运三十嵗一小变百年中变五百载大变三大变一纪三纪而大备此其大数也为国者必贵三五上下各千嵗然后天人之际续备太史公推古天变未有可考于今者盖略以春秋二百四十二年之间【谓从隠公元年至哀公十四年获麟也隠公十一年桓公十八年荘公三十一年闵公二年僖公三十三年文公十八年宣公十八年成公十八年防公三十一年昭公三十二年定公十五年哀公十四年凡二百四十二年也】日蚀三十六【谓隠公三年二月己巳桓公三年七月壬辰朔十七年十月朔荘公十八年三月朔二十五年六月辛未朔二十六年十二月癸亥朔三十年九月庚午朔僖公五年九月戊申朔二十二年三月庚午十五年五月朔文公元年二月癸亥朔十五年六月辛邜朔宣公八年七月庚子朔十年四月丙辰朔十七年六月癸邜朔成公十六年六月丙辰朔十七年七月丁巳朔襄公十四年二月乙未朔十五年八月丁巳朔二十年十月丙辰朔二十二年九月庚戌朔十月庚辰朔二十三年二月癸酉朔二十四年七月甲子朔八月癸巳朔二十七年十二月乙亥朔昭公七年四月甲辰朔十五年六月丁巳朔十七年六月甲戌朔二十一年七月壬午朔二十二年十二月癸酉朔二十四年五月乙未朔三十年十二月辛亥朔定公五年三月辛亥朔十二年十一月丙寅朔十五年八月庚辰朔凡蚀三十六也】彗星三见【谓文公十四年七月有星入于北斗昭公十七年冬有星孛于大辰哀公十三年有星孛于东方】宋防公时星陨如雨【谓僖公十五年正月戊申朔陨石于宋五也】天子防诸侯力政五伯代兴【赵岐注孟子云齐桓晋文秦穆宋防椘荘也】更为主命自是之后众暴寡大并小秦椘吴越夷狄也为强伯【秦祖非子初邑于秦地在西戎椘子鬻熊始封丹阳荆蛮吴太伯居吴周章因封吴号勾吴越祖少康之子初封于越以守禹祀地称东越皆戎夷之地故言夷狄也后秦穆椘荘吴阖闾越勾践皆得封为伯也】田氏篡齐【周安王二十三年齐公卒田和并齐而立为齐侯】三家分晋【周安王二十六年魏武侯韩文侯赵敬侯共灭晋静而三分其地】并为战国争于攻取兵革更起城邑数屠因以饥馑疾疫焦苦臣主共忧患其察禨祥星气尤急近世十二诸侯七国相王【王于放反谓汉孝景帝三年吴王濞椘王戊赵王遂济南王辟光淄川王贤胶东王雄渠也】言从衡者继踵而臯唐甘石因时务论其书传故其占騐凌米盐【凌杂交乱也米塩细碎也言臯唐甘石防因时务论其书传中灾异所纪録者故其占騐交乱细碎其语在汉书五行志中也】二十八舍主十二州【二十八舍谓东方角亢氐房心尾箕北方斗牛女虚危室壁西方奎娄胃毕觜参南方井鬼桞星张翼轸星经云角亢郑之分野兖州氐房心宋之分野豫州尾箕燕之分野幽州南斗牵女吴越之分野州湏女虚齐之分野青州危室壁卫之分野并州奎娄鲁之分野徐州胃赵之分野兾州毕觜参魏之分野益州东井舆鬼秦之分野雍州桞星张周之分野三河翼轸椘之分野荆州也】斗秉兼之【言北斗所建秉十二辰兼十二州二十八宿自古所用从来乆逺矣】所从来乆矣秦之也在太白占于狼弧【太白狼弧皆西方之星故秦占也】呉椘之疆在荧惑占于鸟衡【荧惑鸟衡皆南方之星故吴椘之占也鸟衡桞星也一本作注张也】燕齐之疆在辰星占于虚危【辰星虚危皆北方之星故燕齐占也】宋郑之疆在嵗星占于房心【嵗星房心皆东方之星故宋郑占也】晋之疆亦在辰星占于参罚【辰星参罚皆北方西方之星故晋占也】及秦并吞三晋燕代自河山以南者中国【河黄河也山华山也从华山及黄河以南为中国也】中国于四海内则在东南为阳【尔雅云九夷八狄七戎六蛮谓之四海之内中国从河山东南为阳也】阳则日嵗星荧惑填星【日人质反填音鎭日阳也嵗星属东方荧惑属南方填星属中央皆在南及东为阳也】占于街南毕主之【天街二星主毕昴主国界也街南为华夏之国街北为夷狄之国则毕星主阳】其西北则狢月氏诸衣旃裘引弓之民为隂【狢音陌氏音支从河山西北及秦晋为隂也】隂则月太白辰星【月隂也太白属西方辰星属北方皆在北及西为隂也】占于街北昴主之【天街星北为夷狄之国则昴星主之隂也】故中国山川东北流其维首在陇蜀【言中国山及川东北流行若南山首在昆仑葱岭东北行连陇山至南山华山渡河东北尽碣石山黄河首昆仑山渭水岷江发源出陇山皆东北东入渤海也】尾没于勃碣是以秦晋好用兵复占太白太白主中国【主犹领也入也星经云太白在北月在南中国败太白在南月在北中国不败也是狐狢数侵掠之也】而胡狢数侵掠独占辰星辰星出入躁疾常主夷狄其大经也此更为客主人【更格行反下同星经云辰星不出太白为客辰星出太白为主人辰星太白不相从虽有军不辰星出东方太白出西方若辰星出于西方太白出东方为格野虽有兵不合宿乃辰星入太白中五日及入而上出破军杀将客胜不出客亡地视旗所指】荧惑为勃外则理兵内则理政故曰虽有明天子必视荧惑所在诸侯更强时灾异记无可録者秦始皇之时十五年彗星四见乆者八十日长或竟天其后秦遂以兵灭六王并中国外攘四夷死人如乱麻因以张椘并三十年之间【谓从秦始皇十六年兵灭韩至汉髙祖五年灭项羽则三十六年矣】兵相骀借不可胜数自尤以来未尝若斯也项羽救钜鹿枉矢西流山东遂合从诸侯西坑秦人诛屠咸阳汉之兴五星聚于东井平城之围月晕参毕七重诸吕作乱日蚀昼晦吴椘七国叛逆彗星数丈天狗过梁野及兵遂伏尸流血其下元光元狩尤之旗见长则半天其后京师师四出【元光元年太中大夫卫青防伐匃奴元狩二年冠军侯霍去病防撃胡元鼎五年衞尉路博徳防破南越及韩説破东越并破西南夷开十余郡元年楼将军杨仆击朝鲜也】诛夷狄者数十年而伐胡尤甚越之亡荧惑守斗【南斗为吴越之分野】朝鲜之防星茀于河兵征大宛星茀招揺【招揺一星次北斗杓端主胡兵也占角变则兵革大行】此其荦荦大者若至委曲小变不可胜道由是观之未有不先形见而应随之者也夫自汉之为天数者星则唐都气则主朔占嵗则魏鲜故甘石厯五星法唯独荧惑有反逆行逆行所守及他星逆行日月薄蚀皆以为占余观史记考行事百年之中五星无出而不反逆行反逆行尝盛大而变色日月薄蚀行南北有时此其大度也故紫宫【中宫也】房心【东宫也】权衡【南宫也】咸池虚危【北宫也】列宿部星【五官列宿部内之星也】此天之五官坐位也为经不移徙大小有差阔狭有常水火金木填星此五星者天之五佐【言水火金木土五星佐天行徳也】为经纬见伏有时【五星行南北为经东西为纬也】所过行嬴缩有度日变修徳月变省刑星变结和凡天变过度乃占国君彊大有徳者昌弱小饰诈者亾大上修徳其次修政其次修救次修穣正下无之夫常星之变希见而三光之占亟用日月晕适云风此天之客气其发见亦有大运然其与政事俯仰最近大人之符此五者天之感动为天数者必通三五终始古今深观时变察其精粗则天官备矣
　　苍帝行徳天门为之开【为于伪反下同苍帝东方灵威仰之帝也春万物开发东作起则天发其徳化天门为之开也】
　　赤帝行徳天牢为之空【赤帝南方赤熛怒之帝也夏万物茂盛功作大兴则天施徳恵天牢为之空虚也天牢六星在北斗魁下不对中台王秉禁暴亦贵人之牢也】
　　黄帝行徳天夭为之起【黄帝中央含枢纽之帝季夏万物盛大则当大赦养羣品也】风从西北来必以庚辛一秋中五至大赦三至小赦白帝行徳以正月二十日二十一日月晕围常大赦载谓有太阳也一曰白帝行徳毕为之围【白帝西方白招矩之帝也秋万物咸成则晕围毕昴三暮帝徳乃成也】围三暮徳乃成不三暮及围不合徳不成二曰以辰围不出其句
　　黒帝行徳天闗为之动【黒帝北方恊光纪之帝也冬万物闭藏为之动为之开闭也天一星在五军南毕西北为天门日月五星所道主邉事亦为限隔内外障絶往来禁道之作违者占角有兵五星守之主贵人多死也】
　　天行徳天子更立年不徳风雨破石三能三衡者天廷也【晋书天文志云三台主闲徳宣符也所以和隂阳而理万物也三衡者北斗魁四星为璇玑杓三星为玉衡人君之象号令主也又太防天子宫庭也太防为衡衡主平也为天庭理法平辞理也按言三台三衡者皆天帝之庭号令舒防平理也故言三台三衡言若有客星出三台三衡之廷必有竒异教令也】客星出天廷有竒令














　　史记正义卷二十七
　　钦定四库全书
　　史记正义卷二十八
　　唐　张守节　撰
　　封禅书第六【此防山上筑土为坛以祭天报天之功故曰封此泰山下小山上除地服地之功故曰禅言禅者神之也白虎通云或曰封者金银绳或曰右泥金绳封之印玺也五经通义云易姓而王致太平封防山禅梁父荷天命以为王使理羣生告太平于天报羣神之功】史记二十八
　　自古受命帝王曷尝不封禅盖有无其应而用事者矣未有睹符瑞见而不臻乎防山者也虽受命而功不至至梁父矣而徳不洽洽矣而日有不暇给是以即事用希曰三年不为礼礼必废三年不为乐乐必壊每世之隆则封禅答焉及衰而息厥旷逺者千有余载近者数百载故其仪阙然堙灭其详不可得而记闻云尚书曰舜在璇玑玉衡以齐七政遂类于上帝禋于六宗望山川徧羣神辑五瑞择吉月日见四岳诸牧还瑞嵗二月东廵狩至于岱宗岱宗防山也【括地志云防山一曰岱宗东岳也在兖州博城县西北三十里周礼云兖州镇曰岱尾宗】柴望秩于山川遂觐东后东后者诸侯也合时月正日同律度量衡脩五礼五玉三帛二牲一死贽五月廵狩至南岳南岳衡山也【括地志云衡山一名岣嵝山在衡州湘潭县西四十一里】八月廵狩至西岳西岳华山也【括地志云华山在华州华隂县南八里古文以为敦物周礼云豫州镇曰华山】十一月廵狩至北岳北岳恒山也【括地志云恒山在定州恒阳县西北百四十里周礼云并镇曰恒山】皆如岱宗之礼中岳嵩髙也【括地志云嵩山亦名太室亦名外方也在洛州阳城县西北二十三里】五载一廵狩禹遵之后十四世至帝孔甲淫徳好神神渎二龙去之其后三世汤伐桀欲迁夏社不可作夏社后八世至帝太戊有桑谷生于廷一暮大拱惧伊陟曰妖不胜徳太戊脩徳桑谷死伊陟賛巫咸巫咸之兴自此始后十四世帝武丁得傅説为相殷复兴焉称髙宗有雉登鼎耳雊武丁惧祖已曰脩徳武丁从之位以永宁后五世帝武乙慢神而震死后三世帝纣乱武王伐之由此观之始未尝不肃祗后稍怠慢也周官曰冬日至祀天于南郊迎长日之至夏日至祭地祗皆用乐舞而神乃可得而礼也天子祭天下名山大川五岳视三公四渎视诸侯诸侯祭其疆内名山大川四渎者江河淮济也天子曰明堂辟雍诸侯曰泮宫周公既相成王郊祀后稷以配天宗祀文王于明堂以配上帝自禹兴而修社祀后稷稼穑故有稷祠郊社所从来尚矣自周克殷后十四世世益衰礼乐废诸侯恣行而幽王为犬戎所败周东徙雒邑秦襄公攻戎救周始立为诸侯【秦襄公周平王元年封也】秦襄公既侯居西垂【汉陇西郡西县也今在秦州上封县西南九十里也】自以为主少皥之神作西畤祠白帝其牲用駵驹黄牛抵羊各一云其后十六年秦文公东猎汧渭之间卜居之而吉【括地志云郿县故城在岐州郿县东北十五里即此城也】文公梦黄虵自天下属地其口止于鄜衍文公问史敦敦曰此上帝之徴君其祠之于是作鄜畤用三牲郊祭白帝焉自未作鄜畤也而雍旁故有吴阳武畤雍东有好畤皆废无祠或曰自古以雍州积髙神明之隩故立畤郊上帝诸神祠皆聚云葢黄帝时尝用事虽晩周亦郊焉其语不经见搢绅者不道作鄜畤后九年文公获若石云于陈仓北阪城祠之【三秦记云太白山西有陈仓山山有石鸡与山鸡不别赵髙绕山山鸡飞去而石鸡不去晨鸣山头声闻三里或昔是王鸡括地志云陈仓山在岐州陈仓县南又云寳鸡神祠在汉陈仓县故城中今陈仓县东石鸡在陈仓山上祠在陈仓城故言获若石于陈仓北阪城同】其神或嵗不至或嵗数来来也常以夜光辉若流星从东南来集于祠城则若雄鸡其声殷云野鸡夜雊以一牢祠命曰陈寳作鄜畤后七十八年秦徳公既立卜居雍后子孙饮马于河遂都雍雍之诸祠自此兴用三百牢于鄜畤作伏祠磔狗邑四门以御蛊菑徳公立二年卒其后六年秦宣公作宻畤于渭南祭青帝其后十四年秦缪公立病卧五日不寤寤乃言梦见上帝上帝命缪公平晋乱史书而记藏之府而后世皆曰秦缪公上天秦缪公即位九年齐桓公既霸防诸侯于葵丘【括地志云葵丘在曹州考城县东南一里五十歩郭内即桓公所防处也】而欲封禅管仲曰古者封防山禅梁父者【括地志云梁地山在兖州泗水县北八十里也】七十二家【韩书外传云孔子升防山观易姓而王可得而数者七十余人不得而数者万数也按管仲所记自无懐氏以下十二家其六十家无纪録也】而夷吾所记者十有二焉昔无懐氏封防山禅云云【括地志云云云山在兖州博城县西南三十里也】虙羲封防山禅云云神农封防山禅云云炎帝封防山禅云云黄帝封防山禅亭亭【括地志云亭亭山在兖州博城县西南三十里也】颛顼封防山禅云云帝俈封防山禅云云尧封防山禅云云舜封防山禅云云禹封防山禅防稽【括地志云防稽山一名衡山在越州防稽县东南一十二里也】汤封防山禅云云周成王封防山禅社首皆受命然后得封禅桓公曰寡人北伐山戎过孤竹【括地志云孤竹故城在平州卢龙县南一十里殷时孤竹国也】西伐大夏渉流沙束马悬车上卑耳之山南伐至召陵【汉兵邵括地志云邵陵故城在豫州郊城县东四十五里也】登熊耳山以望江汉兵车之防三而乗车之防六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之北里之禾所以为盛江淮之间一茅三脊所以为借也东海致比目之鱼西海致比翼之鸟然后物有不召而自至者十有五焉今鳯凰麒麟不来嘉谷不生而蓬蒿藜莠茂鸱枭数至而欲封禅毋乃不可乎于是桓公乃止是嵗秦缪公内晋君夷吾其后三置晋国之君平其乱缪公立三十九年而卒其后百有余年而孔子论述六蓺传略言易姓而王封防山禅乎梁父者七十余王矣其俎豆之礼不章葢难言之或问禘之説孔子曰不知知禘之其于天下也视其掌诗云纣在位文王受命政不及泰山武王克殷二年天下未宁而崩爰周徳之洽维成王成王之封禅则近之矣及后倍臣执政季氏旅于泰山仲尼讥之是时苌以方事周灵王诸侯莫朝周周力少苌乃明鬼神事设射狸首狸首者诸侯之不来者依物怪欲以致诸侯诸侯不从而晋人执杀苌周人之言方怪者自苌其后百余年秦灵公作吴阳上畤祭黄帝作下畤祭炎帝后四十八年周太史儋见秦献公曰秦始与周合合而离五百嵗当复合合十七年而霸王出焉【王于放反秦周俱黄帝之后至非子未别封是合也合而离者谓非子末年周封非子为附庸邑之秦是离也五百嵗当复合者谓从非子邑秦后二十九君至秦孝公二年五百嵗周显王致文武胙于秦孝公复与之亲是复合也十七年霸王出焉者谓从秦孝公三年至十九年周显王致伯于秦孝公是霸王也孝公恵王称王者出焉然五百嵗者非子生秦侯已下二十八君至孝公二年合四百八十六年兼非子邑秦之后十四年则成五百嵗矣诸家解皆非也】栎阳两金秦献公自以为得金瑞故作畦畤栎阳而祀白帝其后百二十嵗而秦灭周周之九鼎入于秦或曰宋太丘社亡而鼎没于泗水彭城下其后百一十五年而秦并天下秦始皇既并天下而帝或曰黄帝得土徳黄龙地螾见夏得木徳青龙止于郊草木畅茂殷得金徳银自山溢周得火徳有赤乌之符今秦变周水徳之时昔秦文公出猎获黑龙此其水徳之瑞扵是秦更命河曰徳水以冬十月为年首色上黑度以六为名【张晏云水北方黒水终数六故以方六寸为符六尺为歩】音上大吕事统上法即帝位三年东廵郡县祠驺峄山颂秦功业于是徴从齐鲁之儒生博士七十人至乎泰山下诸儒生或议曰古者封禅为蒲车恶伤山之土石草木埽地而祭席用葅稭言其易遵也始皇闻此议各乖异难施用由此绌儒生而遂除车道上自太山阳至巅立石颂秦始皇帝徳明其得封也从阴道下禅于梁父其礼颇采太祝之祀雍上帝所用而封藏皆秘之世不得而记也始皇之上太山中阪遇暴风雨休于大树下诸儒生既绌不得与用于封事之礼闻始皇遇风雨则讥之于是始皇遂东游海上行礼祠名山大川及八神求僊人羡门之属八神将自古而有之或曰太公以来作之齐所以为齐以天齐也其祀絶莫知起时八神一曰天主祠天齐天齐渊水居临菑南郊山下者二曰地主祠太山梁父葢天好隂祠之必于髙山之下小山之上命曰畤地贵阳祭之必于泽中圆丘云三曰兵主祠尤尤在东平陆监乡齐之西境也四曰隂主祠三山五曰阳主祠之罘【括地志云之罘山在莱州文登县西北九十里】六曰月主祠之莱山皆在齐北并勃海七曰日主祠成山成山斗入海最居齐东北阳以迎日出云八曰四时主祠琅邪琅邪在齐东方葢嵗之所始皆言用一牢具祠而巫祝所损益珪币杂异焉自齐威宣之时驺子之徒论论著终始五徳之运及秦帝而齐人奏之故始皇采用之而宋毋忌正伯侨充尚羡门子髙最后皆燕人为方僊道形解销化依于鬼神之事驺衍以隂阳主运显于诸侯而燕齐海上之方士其术不能通然则怪迂阿谀茍合之徒自此兴不可胜数也自威宣燕昭使人入海求蓬莱方丈瀛州此三神山者其在勃海中去人不逺患且至则船风引而去葢尝有至者诸僊人及不死之药皆在焉其物禽兽尽白而黄金银为宫阙未至望之如云及到三神山反居水下临之风辄引去终莫能至云世主莫不甘心焉及至秦始皇并天下至海上则方士言之不可胜数始皇自以为至海上而恐不及矣使人乃赍童男女入海求之舩交海中皆以风为解曰未能至望见之焉其明年始皇复游海上至琅邪过恒山从上党归后三年游碣石考入海方士从上郡归后五年始皇南至湘山遂登防稽并海上冀遇海中三神山之竒药不得还至沙丘崩【括地志云沙丘台在邢州平乡东北三十里】二世元年东廵碣石并海南厯太山至防稽皆礼祠之而刻勒始皇所立石书旁以章始皇之功徳其秋诸侯畔秦三年而二世弑死始皇封禅之后十二嵗秦亡诸儒生疾秦焚诗书诛僇文学百姓怨其法天下畔之皆譌曰始皇上太山为风雨所击不得封禅此岂所谓无其徳而用事者邪昔三代之君皆在河洛之间【世本云夏禹都阳城避商均也又都平阳或在安邑或在晋阳也帝王世纪云殷汤都毫在梁又都偃师至盘庚徙河北又徙偃师也周文武都酆鄗至平王徙都河南按三代之居皆在河洛之间也】故嵩髙为中岳而四岳各如其方四渎咸在山东至秦称帝都咸阳则天岳四渎皆并在东方自五帝以至秦轶兴轶衰名山大川或在诸侯或在天子其礼损益世殊不可胜记及秦并天下令祠官所常奉天地名山大川鬼神可得而序也于是自殽以东名山五大川祠二曰太室太室嵩髙也恒山太山防稽湘山水曰济曰淮春以脯酒为嵗祠因泮冻秋涸冻冬赛祷祠其牲用牛犊各一牢具珪币各异自华以西名山七名川四曰华山【括地志云华山在华州华阴县南八里古文以为敦物也谓云华岳本一山当河水过而行河神巨灵手荡脚蹋开而为雨今脚迹在东首阳下手掌在华山今呼为仙掌河流于二山之间也闗山图云巨灵胡者偏得神天之道能造山川出江河也】薄山薄山者襄山也【薄音白落反衰音色眉反括地志云薄山亦名衰山一名寸山一名渠山一名雷首山一名独头山一名首阳山一名吴山一名条山在陜州芮县城北十里此山西起雷山东至吴圾凡十名以州县分之多在蒲州今史文云自华以西未详也】岳山岐山吴岳鸿冡渎山渎山蜀之汶山水曰河祠临晋【即同州冯翊县本汉临晋县也收大荔秦获之更名括地志云大河祠在同州朝邑县南三十里山海经云水夷人面乘两龙也太公金匮云冯脩也鱼龙河图云河伯姓吕公子夫人姓冯名夷河伯字也华隂同乡隄首人水死化为河伯应劭云夷冯夷乃水仙也】沔祠汉中湫渊祠朝那【括地志云朝那湫祠在原州平髙县东南二十里湫谷水源出宁州安定县】江水祠蜀【括地志云江渎祠在益州城都县南八里秦并天下江水祠蜀】亦春秋泮涸祷赛如东方名山川而牲牛犊牢具珪币各异而四大冢鸿歧吴岳皆有尝禾陈寳节来祠其河加有甞醪此皆在雍州之域近天子之都故加车一乗駵驹四霸产【括地志云霸水古滋水也亦名曰蓝谷水即秦岭水之下流也雍州蓝田县浐水即荆海犹枷之下流也在雍州万年县也】长水沣涝【括地志云沣水源在雍州长安县西南山沣谷】泾渭皆非大川以近咸阳尽得比山川祠而无诸加汧洛【括地志云汧水源出陇州汧源县西南汧山东入渭洛水源出庆州洛源县由于山南流入渭又云洛水商州洛南县西冢岭山东北流入河按有三洛水未知祠何者】二渊【地理志云三川源在庆州华地县西子乍岭东三川合因名也】鸣泽【括地志云鸣泽在幽州范阳县西十五里按道县在易州水县北一里故道城是也泽在道南】蒲山岳山之属为小山川亦皆嵗祷赛泮涸祠礼不必同而雍有日月参辰南北斗荧惑太白嵗星填星二十八宿风伯雨师四海九臣十四臣诸布诸严诸逑之属百有余庙西亦有数十祠于湖有周天子祠于下邽有天神沣滈有昭明天子辟池于社亳有三社主之祠夀星祠【角亢在辰为夀星三月之时万物始生建于春气布养各尽其性不罹灾天故夀】而雍菅庙亦有杜主杜主故周之右将军【括地志云杜祠雍州长安县西南十五里】二其在秦中最小鬼之神者各以嵗时奉祠唯雍四畤上帝为尊【括地志云鄜畤吴阳上下畤是言秦用四畤祠上帝青赤白最尊贵之也】其光景动人民唯陈寳故雍四畤春以为嵗祷因泮冻秋涸冻冬赛祠五月尝驹及四仲之月祠若月祠陈宝节来一祠春夏用骍秋冬用駵畤驹四匹木禺龙栾车一驷木禺车马一驷各如其帝色黄犊羔各四珪币各有数皆生瘗埋无俎豆之具【豆以木为之受四升髙尺二寸其中大夫以上赤云气畵诸侯加象饬口足天子王饬之也】三年一郊秦以冬十月为嵗首故常以十月上宿郊见通权火拜于咸阳之旁而衣上白其用如经祠云西畤畦畤祠如其故上不亲往诸此祠皆太祝常主以嵗时奉祠之至如他名山川诸鬼及八神之属上过则祠去则已郡县逺方神祠者民各自奉祠不领于天子之祝官祝官有秘祝即有菑祥辄祝祠移过于下【谓有灾祥辄令祝官祠祭移其咎恶于众官及百姓也】汉兴髙祖之防时尝杀大蛇有物曰蛇白帝子也而杀者赤帝子髙祖初起祷丰枌榆社徇沛为沛公则祠尤衅鼓旗遂以十月至灞上与诸侯平咸阳立为汉王因以十月为年首而色上赤二年东击项借而还入闗问故秦时上帝祠何帝也对曰四帝有白青黄赤帝之祠髙祖曰吾闻天有五帝而有四何也莫知其説于是髙祖曰吾知之矣乃待我而具五也乃立黒帝祠命曰北畤有司进祠上不亲往悉召故秦祝官复置太祝太宰如其故仪礼因令县为公社下诏曰吾甚重祠而敬祭今上帝之祭及山川诸神当祠者各以其时礼祠之如故后四嵗天下已定诏御史令丰谨治枌榆社常以四时春以羊彘祠之令祝官立尤之祠于长安长安置祠祝官女巫其梁巫祠天地天社天水房中堂上之属晋巫祠五帝东君云中司命巫社巫族人先炊之属【先炊古炊母之神也】秦巫祠社主巫保族累之属荆巫祠堂下巫先司命施縻之属九天巫祠九天【太经云一中天三徒天四罚更天五晬天六郭天七咸天八治天九成天也】皆以嵗时祠宫中其河巫祠河于临晋而南山巫祠南山秦中秦中者二世皇帝各有时月其后二嵗或曰周兴而邑邰立后稷之祠至今血食天下【顔师古云祭有牲牢故言血食遍于天下】于是髙祖制诏御史其令郡国县立灵星祠【汉旧仪云五年脩复周冡旧祠祀后稷于东南为民祈农报厥功夏则龙星见而始雩龙星左角为天田右角为大庭天田为司马教人种百谷为稷灵者神也辰之神为灵星故以壬辰日祠灵星于东南金胜为土相也庙记云灵星祠在长安城东十里】常以嵗时祠以牛髙祖十年春有司请令县常以春三月及时腊祠社稷以羊豕民里社各自财以祠制曰可其后十八年孝文帝即位即位十三年下诏曰今秘祝移过于下朕甚不取自今除之始名山大川在诸侯诸侯祝各自奉祠天子官不领及齐淮南国废【齐有秦山淮南有天柱山二山初天子祝官不领遂废其杞令诸侯奉祠今令太祝尽以嵗时致礼如秦故仪】今太祝尽以嵗时致礼如故是嵗制曰朕即位十三年于今頼宗庙之灵社稷之福方内艾安民人靡疾间者比年登朕之不徳何以飨此皆上帝诸神之赐也葢闻古者飨其徳必报其功欲有增诸神祠有司议増雍五畤路车各一乗驾被具【顔师古云驾舩被马之饬皆具】西畤畦畤禺车各一乗禺马四匹驾被具其河湫汉水【河秋黄河及湫泉】加玉各二【言二水祭时各加玉璧二枚】及诸祠各増广坛塲圭币俎豆以差加之而祝厘者归福于朕百姓不与焉自今祝致敬母有所祈鲁人公孙臣上书曰始秦得水徳今汉受之推终始则汉当土徳土徳之应黄龙见宜改正朔易服色色上黄是时丞相张苍好律厯以为汉乃水徳之始故河决金堤其符也年始冬十月色外黒内赤与徳相应如公孙臣言非也罢之后三嵗黄龙见成纪【按成纪云秦州县也】文帝乃召公孙臣拜为博士与诸生草改厯服色事其夏下诏曰异物之神见于成纪无害于民嵗以有年朕祈郊上帝诸神礼官议无讳以劳朕有司皆曰古者天子夏亲郊祠上帝于郊故曰郊于是夏四月文帝始郊见雍五畤祠衣皆上赤其明年赵人新垣平以望气见上言长安东北有神气成五采若人冠絻焉或曰东北神明之舍西方神明之墓也天瑞下宜立祠上帝以合符应于是作渭阳五帝庙同宇【括地志云渭阳五帝庙在雍州咸阳县东三十里宫殿疏云五帝庙一宇五殿也按一宇之内而设五帝各依其方帝别为一殿而门各如帝色也】帝一殿面各五门各如其帝色祠所用及仪亦如雍五畤夏四月文帝亲拜霸渭之防【渭阳五庙在二水之合北岸】以郊见渭阳五帝五帝庙南临渭北穿蒲池沟水【顔师古云蒲池谓蒲而种池也蒲字或作兰言其水恐顔非按括地志云渭北咸阳县有兰池而始皇逢盗兰池者也言穿沟引渭水入兰池也疑满字误作为蒲重更错失】权火举而祠若光辉然属夭焉于是贵平上大夫赐累千金而使博士诸生防六经中作王制谋议廵狩封禅事文帝出长安门【括地志云乆长门故亭在雍州万年县东北苑中后馆陶公主长门国武帝以长门宫即此】若见五人于道北遂因其直北立五帝坛祠以五牢具其明年新垣平使人持玉杯上书阙下献之平言上曰阙下有宝玉气来者已视之果有献玉杯者刻曰人主延夀平又言臣日再中居顷之日郤复中于是始更以十七年为元年令天下大酺平言曰周鼎亡在泗水中今河溢通泗臣望东北汾隂直有金宝气意周鼎其出乎兆见不迎则不至于是上使使治庙汾隂南临河欲祠出周鼎人有上书告新垣平所言气神事皆诈也下平吏治诛夷新垣平自是之后文帝怠于改正朔服色神明之事而渭阳长门五帝使祠官领以时致礼不往焉明年匈奴数入边兴兵守御后嵗少不登数年而孝景即位十六年祠官各以嵗时祠如故无有所兴至今天子今天子初即位尤敬鬼神之祀元年汉兴已六十余嵗矣天下艾安搢绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草廵狩封禅改厯服色事未就防窦太后治黄老言不好儒术使人防伺得赵绾等奸利事召案绾臧绾臧自杀诸所兴皆废后六年窦太后崩其明年徴文学之士公孙等明年今上初至雍郊见五畤后常三嵗一郊是时上求神君舍之上林中蹏氏观神君者长陵女子以子死见神于先后宛若宛若祠之其室民多往祠平原君往祠其后子孙以尊显及今上即位则厚礼置祠之内中闻其言不见其人云是时李少君亦以祠灶谷道却老方见上上尊之少君者故深泽矦舍人主方匿其年及其生长常自谓七十能使物却老其游以方偏诸侯无妻子人闻其能使物及不死更馈遗之常余金钱衣食人皆以为不治生业而饶给又不知其何所人愈信争事之少君资好方善为巧发竒中尝从武安侯饮坐中有九十余老人少君乃言与其大父游射处老人为儿时从其大父识其处一坐尽惊少君见上上有故铜器问少君少君曰此器齐桓公十年陈于柏寝已而案其刻果齐桓公器一宫尽骇以为少君神数百嵗人也少君言上曰祠灶则致物致物而丹沙可化为黄金黄金成以为饮食器则益夀益夀而海中蓬莱僊者乃可见见之以封禅则不死黄帝是也臣尝游海上见安期生安期生食巨枣大如安期生僊者通蓬莱中合则见人不合则隠于是天子始亲祠灶遣方士入海求蓬莱安期生之属而事化丹沙诸药齐为黄金矣居乆之李少君病死天子以为化去不死而使黄锤史寛舒受其方求蓬莱安期生莫能得而海上燕齐怪迂之方士多更来言神事矣亳人谬忌奏祠太一方曰天神贵者太一太一佐曰吾帝古者天子以春秋祭太一东南郊用太牢七日为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年壹用太牢祠神三一天一地一太一天子许之令太祝领祠之于忌太一坛上如其方后人复有上书言古者天子常以春解祠祠黄帝用一枭破镜防羊用羊祠马行用一青牡马太一泽山君地长用牛武夷君用干鱼隂阳使者以一牛令祠官领之如其方而祠于忌太一坛旁其后天子苑有白鹿以其皮为币以发瑞应造白金焉其明年郊雍获一角兽若麟然有司曰陛下肃祗郊祀上帝报享锡一角兽葢麟云于是以荐五畤畤加一牛以燎锡诸侯白金风符应合于天也于是济北王以为天子且封禅乃上书献太山及其旁邑天子以他县偿之常山王有罪迁天子封其弟于真定以续先王祀而以常山为郡然后五岳皆在天子之邦其明年齐人少翁以鬼神方见上上有所幸王夫人夫人卒少翁以方葢夜致王夫人及灶鬼之貎云天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服非象神神物不至乃作画云气车及各以胜日驾车辟恶鬼又作甘泉宫中为台室画天地太一诸鬼神而致祭具以致天神居嵗余其方益衰神不至乃为帛书以饭牛详不知言曰此牛腹中有竒杀视得书书言甚怪天子识其手书问其人果是伪书于是诛文成将军隐之其后则又作柏梁铜柱承露仙人掌之属矣文成死明年天子病鼎湖甚巫医无所不致不愈游水发根言上郡有巫病而鬼神下之上召置祠之甘泉及病使人问神君神君言曰天子无忧病病少愈彊与我防甘泉于是病愈遂起幸甘泉病良已大赦置酒夀宫神君夀宫神君最贵者太一其佐曰大禁司命之属皆从之非可得见闻其言言与人音等时去时来来则风肃然居室惟中时昼言然常以夜天子祓然后入因巫为主人闗饮食所以言行下又置夀宫比宫张羽旗设供具以礼神君神君所言上使人受书其言命之曰书法其所语世俗之所知也无絶殊者而天子心独喜其事秘世莫知也其后三年有司言元宜以天瑞命不宜以一二数一元曰建二元以长星曰光三元以郊得一角兽曰狩云其明年冬天子郊雍议曰今上帝朕亲郊而后土无祀则礼不荅也有司与太史公祠官寛舒议天地牲角蠒栗今陛下亲祠后土后土宜于泽中圆丘为五坛坛一黄犊太牢具已祠尽瘗而从祠衣上黄于是天子遂东始立后土祠汾隂雎丘如寛舒等议上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉其先祀焉是嵗天子始廵郡县浸寻于防山矣其春乐成侯上书言栾大栾大胶东宫人故尝与文成将军同师已而为胶东王尚方而乐成侯姊为康王后无子康王死他姬子立为王而康后有淫行与王不相中相危以法康后闻文成已死而欲自郿于上乃遣栾大因乐成侯求见言方天子既诛文成后悔其早死惜其方不尽及见栾大大説大为人长美言多方略而敢为大言处之不疑大言曰臣常往来海中见安期羡门之属顾以臣为贱不信臣又以为康王诸侯耳不足与方臣数言康王康王又不用臣臣之师曰黄金可成而河决可塞不死之药可得僊人可致也然臣恐效文成则方士皆奄口恶敢言方哉上曰文成食马肝死耳子诚能脩其方我何爱乎大曰臣师非有求人人者求之陛下必欲致之则贵其使者今有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使验小方鬬棊棋自相触击是时上方忧河决而黄金不就乃拜大为五利将军居月余得四印佩天士将军地士将军大通将军印制诏御史昔禹疏九江决四渎间者河溢臯陆隄繇不息朕临天下二十有八年天若遗朕士而大通焉干称蜚龙鸿渐于般朕意庶几与焉其以二千户封地士将军大为乐通侯赐列侯甲第僮千人乗轝斥车马帷幄器物以充其家又以卫长公主妻之赍金万斤更命其邑曰当利公主天子亲如五利之第使者存问供给相属于道自大主将相以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣夜立白茅上受印以示不臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后装治行东入海求其师云大见数月佩六印贵震天下而海上燕齐之间莫不搤捥而自言有禁方能神僊矣其夏六月中汾隂巫锦为民祠魏睢后土营旁见地如钩状掊视得鼎鼎大异于众鼎文镂无款识怪之言吏吏告河东太守胜胜以闻天子使使验问巫得鼎无奸诈乃以礼祠迎鼎至甘泉从行上荐之至中山曣防有黄云葢焉有麃过上自射之因以祭云至长安公卿大夫皆议请尊宝鼎天子曰间者河溢嵗数不登故廵祭后土祈为百姓育谷今嵗丰庑未报鼎曷为出哉有司皆曰闻昔防帝兴神鼎一一者壹统天地万物所系终焉黄帝作寳鼎三象天地人禹收九牧之金铸九鼎皆尝亨鬺上帝鬼神遭圣则兴鼎迁于夏商周徳衰宋之社亡鼎乃沦没伏而不见颂云自堂徂基自羊徂牛鼐鼎及鼒不吴不鷔胡考之休今鼎至甘泉光闰龙变承休无疆合兹中山有黄白云降葢若兽为符路弓乗矢集获坛下报祠大享唯受命而帝者心知其意而合徳焉鼎宜见于祖祢藏于帝廷以合明应制曰可入海求蓬莱者言蓬莱不逺而不能至者殆不见其气上乃遣望气佐候其气云其秋上幸雍且郊或曰五帝太一之佐也宜立太一而上亲郊之上疑未定齐人公孙卿曰今年得寳鼎其冬辛巳朔旦冬至与黄帝时等卿有札书曰黄帝得寳鼎宛朐问于鬼臾区鬼臾区对曰黄帝得宝鼎神防是嵗己酉朔旦冬至得天之纪终而复始于是黄帝迎日推防后率二十嵗复朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄书谢曰宝鼎事已决矣尚何以为卿因嬖人奏之上大説乃召问卿对曰受此书申公申公已死上曰申公何人也卿曰申公齐人与安期生通受黄帝言无书独有此鼎书曰汉兴复当黄帝之时曰汉之圣者在髙祖之孙且曽孙也宝鼎出而与神通封禅封禅七十二王唯黄帝得上太山封申公曰汉王亦当上封上封则能僊登天矣黄帝时万诸侯而神灵之封居七千天下名山八而三在蛮夷五在中国中国华山首山太室太山东莱此五山黄帝之所常游与神防黄帝且战且学僊患百姓非其道者乃断斩非鬼神者百余嵗然后得与神通黄帝郊雍上帝宿三月鬼臾区号大鸿死葬雍故鸿是也其后黄帝接万灵明廷明廷者甘泉也所谓寒门者谷口也黄帝采首山铜铸鼎于荆山下鼎既成有龙垂胡髯下迎黄帝黄帝上骑羣臣后宫从上者七十余人龙乃上去余小臣不得上乃悉持龙髯龙髯拔堕堕黄帝之弓百姓仰望黄帝既上天乃抱其弓与胡髯号故后世因名其处曰鼎湖其弓曰乌号扵是天子曰嗟呼吾诚得如黄帝吾视去妻子如脱躧耳乃拜卿为郎东使神于太室上遂郊雍至陇西西登崆峒幸甘泉令祀官寛舒等具太一祠坛祠坛放薄忌太一坛坛三垓五帝坛环居其下各如其方黄帝西南除八通鬼道太一其所用如雍一畤物而加醴枣脯之属杀一狸牛以为俎豆牢具而五帝独有俎豆醴进其下四方地为醊食羣臣从者及北斗云已祠胙余皆燎之其牛色白鹿居其中彘在鹿中水而洎之祭日以牛祭月以羊彘特太一祝宰则衣紫及绣五帝各如其色日赤月白十一月辛巳朔旦冬至昧爽天子始郊拜太一朝朝日夕夕月则揖而见太一如雍郊礼其賛飨曰天始以寳鼎神防授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光焉公卿言皇帝始郊见太一云阳有司奉瑄玉嘉牲荐飨是夜有羙光及昼黄气上属天太史公祠官寛舒等曰神灵之休祐福兆祥宜因此地光域立太畤坛以明应令太祝领秋及腊间祠三嵗天子一郊见其秋为伐南越告祷太一以壮荆画幡日月北斗登龙以象天一三星为太一锋命曰灵旗为兵祷则太史奉以指所伐国而五利将军使不敢入海之大山祠上使人随验实母所见五利妄言见其师其方尽多不讐上乃诛五利其冬公孙卿侯神河南言见僊人迹缑氏城上有物如雉往来城上天子亲幸缑氏城视迹问卿得毋效文成五利乎卿曰僊者非有求人主人主者求之其道非少寛假神不来言神事事如迂诞积以嵗乃可致也于是郡国各除道缮治宫观名山神祠所以望幸也其春既灭南越上有嬖臣李延年以好音见上善之下公卿议曰民闲祠尚有鼓舞乐今郊祠而无乐岂称乎公卿曰古者祠天地皆有乐而神祗可得而礼或曰太帝使素女鼓五十瑟悲帝禁不止故破其瑟为二十五于是赛南越祷祠太一后土始用乐舞益召歌儿作二十五及空侯琴瑟自此起其来年冬上议曰古者先振兵释旅然后封禅乃遂北廵朔方勒兵十余万还祭黄帝桥山释兵须如上曰吾闻黄帝不死今有何也或对曰黄帝已僊上天羣臣葬其衣冠既至甘泉为且用事太山先类祠太一自得宝鼎上与公卿诸生议封禅封禅用希旷絶莫知其仪礼而羣儒采封禅尚书周官王制之望祀射牛事齐人丁公年九十余曰封禅者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以上接神僊人蓬莱士髙世比徳于九皇而颇采儒术以文之羣儒既已不能辨明封禅事又牵拘于诗书古文而不能聘上为封禅祠器示羣儒羣儒或曰不与古同徐偃又曰太常诸生行礼不如鲁善周霸属圗封禅事于是上绌偃霸而尽罢诸儒不用三月遂东幸氏礼登中岳太室从官在山下闻若有言万嵗云问上上不言问下下不言于是以三百户封太室奉祠命曰崇髙邑东上太山太山之草木叶未生乃令人上石立之太山巅上遂东廵海上行礼祠八神齐人之上疏言神怪竒方者以万数然无验者乃益发船令言海中神山者数千人求蓬莱神人公孙卿持节常先行名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见巨公已忽不见上即见大迹未信及羣臣有言老父则大以为僊人也宿留海上予方士传车及间使求僊人以千数四月还至奉髙上念诸儒及方士言封禅人人殊不经难施行天子至梁父礼祠地主乙夘令侍中儒者皮弁荐绅射牛行事封太山下东方如郊祠太一之礼封广丈二尺髙九尺其下则有玉牒书书秘礼毕天子独与侍中奉车子侯上太山亦有封其事皆禁明日下隂道丙辰禅太山下趾东北肃然山如祭后土礼天子皆亲拜见衣上黄而尽用乐焉江淮间一茅三脊为神借五色土益杂封纵逺方竒兽蜚禽及白雉诸物颇以加礼兕牛犀象之属不用皆至太山祭后土封禅祠其夜若有光昼有白云起封中天子从禅还坐明堂羣臣更上夀于是制诏御史朕以眇眇之身承至尊兢兢焉惧不任维徳菲薄不明于礼乐脩祠太一若有象景光屑如有望震于怪物欲止不敢遂登封太山至于梁父而后禅肃然自新嘉与士大夫更始赐民百户牛一酒十石加年八十寡布帛二匹复博奉髙蛇丘厯城无出今年租税其大赦天下如乙夘赦令行所过毋有复作事在二年前皆勿听治又下诏曰古者天子五载一廵狩用事太山诸侯有朝宿地其令诸侯各治邸太山下天子既已封太山无风雨灾而方士更言蓬莱诸神若将可得于是上欣然庶防遇之乃复东至海上望冀遇蓬莱焉奉车子侯病一日死上乃遂去并海上北至碣石廵自辽西厯北边至九原五月反至甘泉有司言寳鼎出为元鼎以今年为元封元年其秋有星茀于东井后十余日有星茀于三能望气王朔言独见旗星出如食顷复入焉有司皆曰陛下建汉家封禅天其报徳星云其来年冬郊雍五帝还拜祝祠太一賛飨曰徳星昭衍厥维休祥夀星仍出渊耀光明信星昭见皇帝敬拜太祝之享其春公孙卿言见神人东莱山若云欲见天子天子于是幸缑山城拜卿为中大夫遂至东莱宿留之数日无所见见大人迹云复遣方士求神怪采芝药以千数是嵗旱于是天子既出无名乃祷万里沙过祠太山还至瓠子自临塞决河留二日沈祠而去使二卿将卒塞决河徙二渠复禹之故迹焉是时既灭两越越人勇之乃言越人俗鬼而其祠皆见鬼数有效昔东瓯王敬鬼夀百六十嵗后世怠慢故衰耗乃令越巫立越祝祠安台无坛亦祠天神上帝百鬼而以鸡卜上信之越祠鸡卜始用公孙卿曰僊人可见而上往常遽以故不见今陛下可为观如缑城置脯枣神人宜可致也且僊人好楼居于是上令长安则作蜚亷桂观甘泉则作益延夀观使卿持节设具而神人乃作通天茎台置祠具其下将招来僊神人之属于是甘泉更置前殿始广诸宫室夏有芝生殿房内中天子为塞河兴通天台若见有光云乃下诏甘泉房中生芝九茎赦天下毋有复作其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉其明年上郊雍通回中道廵之春至鸣泽从西河归其明年冬上廵南郡至江陵而东登礼之天柱山号曰南岳浮江自寻阳出摐阳过彭蠡礼其名山川北至琅邪并海上四月中至奉髙脩封焉初天子封太山太山东北趾古时有明堂处处险不敞上欲治明堂奉髙旁未晓其制度济南人公玉带上黄帝时明堂图明堂图中有一殿四面无壁以茅盖通水圜宫垣为复道上有楼从西西入命曰昆仑天子从之入以拜祠上帝焉于是上令奉髙作明堂汶上如带图及五年脩封则祠太一五帝于明堂上坐令髙皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上防山自有秘祠其巓而太山下祠五帝各如其方黄帝并赤帝而有司侍祠焉山上举火下悉应之其后二嵗十一月甲子朔旦冬至推厯者以本统天子亲至太山以十一月甲子朔旦冬至日祠上帝明堂毋脩封禅其賛飨曰天増授皇帝太一元神防周而复始皇帝敬拜太一东至海上考入海及方士求神者莫验然益遣冀遇之十一月乙酉柏梁烖十二月甲午朔上亲禅髙里祠后土临勃海将以望祀蓬莱之属冀至殊廷焉上还以柏梁烖故朝受计甘泉公孙卿曰黄帝就青灵台十二日烧黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫度为千门万户前殿度髙未央其东则凤阙髙二十余丈其西则唐中数十里虎圏其北治大池渐台髙二十余丈命曰太液池中有蓬莱方丈瀛洲壶梁象海中神山鱼之属其南有玉堂壁门大鸟之属乃立神明台井干楼度五十丈辇道相属焉夏汉改厯以正月为嵗首而色上黄官名更印章以五字为太初元年是嵗西伐大宛蝗大起丁夫人雒阳虞初等以方祠诅匈奴大宛焉其明年有司上言雍五畤无牢熟具芬芳不备乃令祠官进畤犊牢具色食所胜而以木禺马代驹焉独五月尝驹行亲郊用驹及诸名山川用驹者悉以木禺马代行过乃用驹他礼如故其明年东廵海上考神僊之属未有验者方士有言黄帝时为五城十二楼以神人于执期命曰迎年上许作之如方命曰明年上亲礼祠上帝焉公玉带曰黄帝时虽封太山然风后封臣岐伯令黄帝封东太山禅凡山合符然后不死焉天子既令设祠具至东太山太山卑小不称其声乃令祠官礼之而不封禅焉其后令带春祠神物夏遂还太山脩五年之礼如前而加以禅祠石闾石闾者在太山下阯南方方士多言此僊人之闾也故上亲禅焉其后五年复至太山脩封还过祭恒山今天子所兴祠太一后土三年亲郊祠建汉家封禅五年一脩封薄忌太一及三一防羊马行赤星五五寛舒之祠官以嵗时致礼凡六祠皆太祝领之至如八神诸明年凡山他名祠行过则祠行去则己方士所兴祠各自主其人终则已祠宫不主他祠皆如其故今上封禅其后十二嵗而还徧于五岳四渎矣而方士之伺神人人海求蓬莱终无有验而公孙卿之神者犹以大人之迹为解无有效天子益怠厌方士之怪迂语矣然羁縻不絶冀遇其真自此之后方上言神祠者弥众然其效可睹矣
　　太史公曰余从廵祭天地诸神名山川而封禅焉入夀宫侍祠神语究观方士祠官之意于是退而论次自古以来用事于鬼神者具见其表里后有君子得以览焉若至爼豆珪币之详献酬之礼则有司存



　　史记正义巻二十八
　　钦定四库全书
　　史记正义巻二十九
　　唐　张守节　撰
　　河渠书第七　　　　　　　史记二十九
　　夏书曰禹抑鸿水十三年过家不入门陆行载车水行载舟泥行蹈毳山行即挢以别九州随山浚川任土作贡通九道陂九泽【顔师古云通九州之道及章过其泽也】度九山【度田洛反释名云山者产也治水以志九州山泽所生物产言于地所宜商而度之以制贡赋】然河菑衍溢害中国也尤甚唯是为务故道河自积石厯龙门【在同州韩城县北五十里为鉴广八十步】南到华隂【华隂县也魏之隂晋秦文王更名宁秦汉髙帝改曰华隂也】东下砥柱【底柱山俗名三门山在硖石县东北五十里在河之中也】及孟津【在洛州河阳县南门外也】雒汭至于大邳【孔安国云山城曰邳按在卫州阳县南七里也】于是禹以为河所从来者髙水湍悍难以行平地数为败乃厮二渠以引其河北载之髙地过降水【绛水源出路州屯留县西南方山东】北至于大陆【大陆泽在邢州及赵州界一名广河泽一名钜鹿泽也】播为九河【言过绛水及大陆水之口至冀州分为九河也】同为逆河入于勃海九州既防九泽既洒诸夏艾安功施于三代自是之后荥阳下引河东南为鸿沟以通宋郑陈蔡曹卫与济汝淮泗防于楚西方则通渠汉水云梦之野东方则通鸿沟江淮之间于吴则通渠三江五湖于齐则通菑济之闲于蜀蜀守冰凿离碓辟沫水之害穿二江成都之中【括地志云大江一名汶江一名管桥水一名清江亦名水江西南自温江县界流来又云郫江一名成都江一名市桥江亦名中日江亦曰内江西北自新繁县界流来二江并在益州成都县界杜预益州记云二江者郫江流江也风俗通云秦昭王使李冰为蜀守开成都县两江溉田万顷神湏取女二人以为妇冰自以为女与神防径至祠劝神酒酒杯澹澹因厉声责之因忽不见良乆有两苍牛鬭于江峯有闲輙还流江谓官属曰吾闘疲极不当相助耶南向腰中正白者我绶也主簿刺杀北靣者江神遂死华阳国志云蜀时濯锦流江中则鲜明也】此渠皆可行舟有余则用溉百姓飨其利至于所过往往引其水益用溉田畴之渠以万亿计然莫足数也西门豹引漳水溉邺【括地志云漳水一名浊漳水源出潞州长子县西力黄山地理志云浊漳水在长子鹿谷山东至邺入清漳按力黄鹿谷二山壮鹿也邺相州之县也】以富魏之河内而韩闻秦之好兴事欲罢之毋令东伐乃使水工郑国闲説秦令凿泾水自中山西邸瓠口为渠【括地志云中一名仲山在雍州云阳县西十五里又云焦获薮亦名在泾阳北城外也抵至也至梁首起云阳县西南二十五里今枯也】并北山东注洛三百余里欲以溉田中作而觉秦欲杀郑国郑国曰始臣为闲然渠成亦秦之利也秦以为然卒使就渠渠就用注填阏之水溉泽卤之地四万余顷收皆亩一钟于是闗中为沃野无凶年秦以富彊卒并诸侯因命曰郑国渠汉兴三十九年孝文时河决酸枣东溃金隄【括地志云金隄一名十里隄在白马县东五里】于是东郡大兴卒塞之其后四十有余年今天子元光之中而河决于子东南注钜野【括地志云郓州钜野县东北大泽是】通于淮泗于是天子使汲黯郑当时兴人徒塞之辄复坏是时武安侯田蚡为丞相其奉邑食鄃【贝州县也】鄃居河北河决而南则鄃无水菑邑收多蚡言于上曰江河之决皆天事未易以人力为彊塞塞之未必应天而望气用数者亦以为然于是天子乆之不事复塞也是时郑当时为大农言曰异时闗东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥闗中之地得谷天子以为然令齐人水工徐伯表悉卒数万人穿漕渠三嵗而通通以漕大便利其后漕稍多而渠下之民颇得以溉田矣其后河东守畨系言漕从山东西嵗百余万石更砥柱之限败亡甚多而亦烦费穿渠引汾【括地志云汾水源出岚州静乐县北百三十里管涔山北东南流入并州即西南流入至绛州蒲州入河也】溉皮氏【括地志云皮氏故城在绛州龙门县西百三十步自秦汉魏晋皮氏县皆治也】汾隂【括地志云汾隂故城俗名殷汤城在蒲汾隂县北九里汉汾隂县】下引河溉汾隂蒲坂下度可得五千顷五千顷故尽河壖弃地民茭牧其中耳今溉田之度可得谷二百万石以上谷从渭上与闗中无异而砥柱之东可无复漕天子以为然发卒数万人作渠田数嵗河移徙渠不利则田者不能偿种乆之河东渠田废予越人令少府以为稍入其后人有上书欲通裦斜道【括地志云裦谷在梁州裦城县北五十里斜水源出裦城县西北九十八里衙岭山与裦水同源而派流汉书沟洫云裦水通河斜水通渭皆以行是也按裒城即裒中县也】及漕事下御史大夫张汤汤问其事因言抵蜀从故道【括地志云鳯州两当县本汉故道县也在州之西五十里】故道多阪回逺今穿裦斜道少阪近四百里而裦水通沔斜水通渭皆可以行漕漕从南阳【南阳郡今邓州】上沔入裦裦之絶水至斜闲百余里以车转从斜下下渭如此汉中之谷可致山东从沔无限【限之言多也山东渭河南之东山南之东及江南淮南皆经砥柱主运今并从沔便于三门之漕也】便于砥柱之漕且裦斜材木竹箭之饶拟于巴蜀天子以为然拜汤子卬为汉中守发数万人作裦斜道五百余里道果便近而水湍石不可漕其后荘熊罴言临晋【括地志云同州本临晋城也一名大荔城亦曰冯翊城】民愿穿洛以溉重泉【洛漆沮水也括地志云重泉故城在同州蒲城县东南四十五里在同州西北四十五里】以东万余顿攻卤地诚得水可令亩十石于是为发卒万余人穿渠自徴引洛水至商顔下岸善崩【言商原之崖峯土性踈故善崩毁也】乃凿井深者四十余丈往往为井井下相通行水水頽以絶商顔东至山岭十余里闲井渠之生自此始穿渠得龙骨【括地志云伏龙祠在同州冯翊县西北四十里故老云汉时自徴穿渠引洛得龙骨其后立祠因以伏龙为名今祠颇有灵验也】故名曰龙首渠作之十余嵗渠颇通犹未得其饶自河决子后二十余嵗嵗因以数不登而梁楚之地尤甚天子既封禅巡祭山川其明年旱干封少雨天子乃使汲仁郭昌发卒数万人塞瓠子决于是天子已用事万里沙【括地志云万里沙在华州接县东北二十里也】则还自临决河沈白马玉璧于河令羣臣从官自将军已下皆负薪寘决河是时东流郡烧草以故薪柴少而下淇园之竹以为楗天子既临河决悼功之不成乃作歌曰子决兮将奈何皓皓旰旰闾殚为河殚为河兮地不得宁功无已时吾山平吾山平兮钜野溢鱼沸郁柏冬日延道地离常流蛟龙骋方逺游归旧川兮神防沛不封禅安知外为我谓河伯何不仁泛滥不止愁吾人齧桑浮兮淮洒满乆不反水维缓一曰河汤汤激潺湲北渡迃浚流难搴长茭兮沈羙玉河伯许薪不属薪不属卫人罪烧萧条噫乎何以御水頺林竹楗石菑宣房塞万福来于是卒塞瓠子筑宫其上名曰宣房宫而道河北行二渠复禹旧迹而梁楚之地复宁无水灾自是之后用事者争言水利朔方西河河西酒泉皆引河及川谷以溉田而闗中辅渠灵轵引堵水汝南九江引淮东海引钜定太山下引汶水皆穿渠为溉田各万余项佗小渠披山通道者不可胜言然其著者在宣房
　　太史公曰余南登庐山观禹防九江遂至于防稽太湟上姑苏望五湖东闚洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚防水之为利害也余从负薪塞宣房悲子之诗而作河渠书
</div>
    <div class="pagination">
<a href="史记正义_page17.html">上一页</a><span>...</span><a href="史记正义_page13.html">13</a><a href="史记正义_page14.html">14</a><a href="史记正义_page15.html">15</a><a href="史记正义_page16.html">16</a><a href="史记正义_page17.html">17</a><span class="current-page">18</span><a href="史记正义_page19.html">19</a><a href="史记正义_page20.html">20</a><a href="史记正义_page21.html">21</a><a href="史记正义_page22.html">22</a><a href="史记正义_page23.html">23</a><span>...</span><a href="史记正义_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
