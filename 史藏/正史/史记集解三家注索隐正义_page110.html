<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 110 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 110 页/共 204 页</h1>
    <div class="content">〔三〕集解孔安国曰：「监，视也。言周文章备于二代，当从之也。」
孔子语鲁大师：「乐其可知也。始作翕如，〔一〕纵之纯如〔二〕，皦如，〔三〕绎如也，以成。」〔四〕「吾自卫反鲁，然后乐正，雅颂各得其所。」〔五〕
〔一〕集解何晏曰：「太师，乐官名也。五音始奏，翕如盛也。」
〔二〕集解何晏曰：「言五音既发放纵尽，其声纯和谐也。」
〔三〕集解何晏曰：「言其音节明。」
〔四〕集解何晏曰：「纵之以纯如，皦如，绎如，言乐始于翕如而成于三者也。」
〔五〕集解郑玄曰：「反鲁，鲁哀公十一年冬。是时道衰乐废，孔子来还，乃正之，故雅颂各得其所。」
古者诗三千余篇，及至孔子，去其重，〔一〕取可施于礼义，上采契后稷，中述殷周之盛，至幽厉之缺，始于衽席，故曰「关雎之乱以为风始，〔二〕鹿鸣为小雅始，〔三〕文王为大雅始，〔四〕清庙为颂始」。〔五〕三百五篇孔子皆弦歌之，以求合韶武雅颂之音。礼乐自此可得而述，以备王道，成六艺。
〔一〕正义去，丘吕反。重，逐龙反。
〔二〕正义乱，理也。诗小序云：「关雎，后妃之德也，风之始也，所以风天下而正夫妇也。」毛苌云：「关关，和声。雎鸠，王雎也，鸟挚而有别。后妃悦乐君子之德，无不和谐，又不淫色，慎固幽深，若雎鸠之有别，然后可以风化天下。夫妇有别则父子亲，父子亲则君臣敬，君臣敬则朝廷正，朝廷正则王化成也。」按：王雎，金口鹗也。
〔三〕正义小序云：「鹿鸣，宴群臣嘉宾也。既饮食之，又实币帛筐篚以将其厚意，然后忠臣嘉宾得尽其心矣。」毛苌云：「鹿得苹，呦呦鸣而相呼，恳诚发乎中，以兴嘉乐宾客，当有恳诚相招呼以成礼也。」
〔四〕正义小序云：「文王，文王受命作周。」郑玄云：「文王初为西伯，有功于民，其德着见于天，故天命之以为王，使君天下。」
〔五〕正义小序云：「清庙，祀文王也。周公既成雒邑，朝诸侯，率以祀文王焉。」毛苌云：「清庙者，祭有清明之德者之宫也。谓祭文王，天德清明，文王象焉，故祭之而歌此诗也。」
孔子晚而喜易，序〔一〕彖、〔二〕系、〔三〕象、〔四〕说卦、〔五〕文言。〔六〕读易，韦编三绝。曰：「假我数年，若是，我于易则彬彬矣。」
〔一〕正义序，易序卦也。夫子作十翼，谓上彖、下彖、上象、下象、上系、下系、文言、序卦、说卦、杂卦也。易正义曰：「文王既繇六十四卦分为上下篇，先后之次，其理不易。孔子就上下二经，各序其相次之义。」
〔二〕正义吐乱反。上彖，卦下辞；下彖，爻卦下辞。易正义曰：「夫子所作，统论一卦之义，或说其卦德，或说其卦义，或说其卦名。庄氏云『彖，断也，言断定一卦之义』也。」
〔三〕正义如字，又音系。易正义云：「系辞者，圣人系属此辞于爻卦之下。分为上下篇者，以简编重大，是以分之。」又言「系辞者，取纲系之义」也。
〔四〕正义上象，卦辞；下象，爻辞。易正义云：「万物之体自然，各有形象，圣人设卦以写万物之象，今夫子释此卦之象也。」
〔五〕正义易正义云：「说卦者，陈说八卦德业变化法象所为也。」
〔六〕正义易正义云：「夫子赞明易道，申说义理，释乾坤二卦经文之言，故称文言。」又：「杂卦者，六十四卦以为义，于序卦之外，别言圣人之兴，因时而作，随其事宜，不必相因袭，当有损益。」又云：「杂揉众卦，错综其义，或以同相类，或以异相明。」按：史不出杂卦，故附之。
孔子以诗书礼乐教，弟子盖三千焉，身通六艺者七十有二人。如颜浊邹之徒，〔一〕颇受业者甚众。
〔一〕正义浊音卓。邹音聚。颜浊邹，非七十（七）〔二〕人数也。
孔子以四教：文，行，忠，信。〔一〕绝四：毋意，〔二〕毋必，〔三〕毋固，〔四〕毋我。〔五〕所慎：齐，战，疾。〔六〕子罕言利与命与仁。〔七〕不愤不启，举一隅不以三隅反，则弗复也〔八〕。
〔一〕集解何晏曰：「四者有形质，可举以教。」
〔二〕集解何晏曰：「以道为度，故不任意也。」
〔三〕集解何晏曰：「用之则行，舍之则藏，故无专必。」
〔四〕集解何晏曰：「无可无不可，故无固行也。」
〔五〕集解何晏曰：「述古而不自作，处群萃而不自异，唯道是从，故不有其身。」
〔六〕集解何晏曰：「此三者人所不能慎，而夫子慎也。」
〔七〕集解何晏曰：「罕者，希也。利者，义之和也。命者，天之命也。仁者，行之盛也。寡能及之，故希言之。」
〔八〕集解郑玄曰：「孔子与人言，必待其人心愤愤，口悱悱，乃后启发为说之，如此则识思之深也。说则举一端以语之，其人不思其类，则不重教也。」
其于乡党，恂恂〔一〕似不能言者。其于宗庙朝廷，辩辩〔二〕言，唯谨尔。〔三〕朝，与上大夫言，誾誾如也；〔四〕与下大夫言，侃侃如也。〔五〕
〔一〕集解王肃曰：「恂恂，温恭貌也。」索隐有本作「逡逡」，音七旬反。
〔二〕索隐论语作「便便」。
〔三〕集解郑玄曰：「唯辩而谨敬也。」
〔四〕集解孔安国曰：「中正之貌也。」
〔五〕集解孔安国曰：「和乐貌。」
入公门，鞠躬如也；趋进，翼如也。〔一〕君召使傧，〔二〕色勃如也。〔三〕君命召，不俟驾行矣。〔四〕
〔一〕集解孔安国曰：「言端好也。」
〔二〕集解郑玄曰：「有宾客，使迎之也。」
〔三〕集解孔安国曰：「必变色。」
〔四〕集解郑玄曰：「急趋君命也，行出而车驾随之。」
鱼馁，肉败，割不正，不食。〔一〕席不正，不坐。食于有丧者之侧，未尝饱也。
〔一〕集解孔安国曰：「鱼败曰馁也。」
是日哭，则不歌。见齐衰、瞽者，虽童子必变。〔一〕
〔一〕集解包氏曰：「瞽，盲。」
「三人行，必得我师。」〔一〕「德之不修，学之不讲，闻义不能徙，不善不能改，是吾忧也。」〔二〕使人歌，善，则使复之，然后和之。〔三〕
〔一〕集解何晏曰：「言我三人行，本无贤愚，择善而从之，不善而改之，无常师。」
〔二〕集解孔安国曰：「夫子常以此四者为忧也。」
〔三〕集解何晏曰：「乐其善，故使重歌而自和也。」
子不语：怪，力，乱，神。〔一〕
〔一〕集解王肃曰：「怪，怪异也。力谓若奡荡舟，乌获举千钧之属也。乱谓臣弒君，子弒父也。神谓鬼神之事。或无益于教化，或所不忍言也。」李充曰：「力不由理，斯怪力也。神不由正，斯乱神也。怪力，乱神，有与于邪，无益于教，故不言也。」
子贡曰：「夫子之文章，可得闻也。〔一〕夫子言天道与性命，弗可得闻也已。」〔二〕颜渊喟然叹曰：「仰之弥高，钻之弥坚〔三〕。瞻之在前，忽焉在后。〔四〕夫子循循然善诱人，〔五〕博我以文，约我以礼，欲罢不能。既竭我才，如有所立，卓尔。虽欲从之，蔑由也已。」〔六〕达巷党人（童子）曰：「大哉孔子，博学而无所成名。」〔七〕子闻之曰：「我何执？执御乎？执射乎？我执御矣。」〔八〕牢曰：「子云『不试，故艺』。」〔九〕
〔一〕集解何晏曰：「章，明。文，彩。形质着见，可以耳目循也。」
〔二〕集解何晏曰：「性者，人之所受以生也。天道者，元亨日新之道。深微，故不可得而闻之。」
〔三〕集解何晏曰：「言不可穷尽。」
〔四〕集解何晏曰：「言忽恍不可为形象。」
〔五〕集解何晏曰：「循循，次序貌也。诱，进也。言夫子正以此道进劝人学有次序也。」
〔六〕集解孔安国曰：「言夫子既以文章开博我，又以礼节节约我，使我欲罢不能。已竭吾才矣，其有所立，则卓然不可及。言己虽蒙夫子之善诱，犹不能及夫子所立也。」
〔七〕集解郑玄曰：「达巷者，党名。五百家为党。此党之人美孔子学道艺，不成一名而已。」
〔八〕集解郑玄曰：「闻人美之，承以谦也。吾执御者，欲明六艺之卑。」
〔九〕集解郑玄曰：「牢者，弟子子牢也。试，用也。言孔子自云我不见用故多伎艺也。」
鲁哀公十四年春，狩大野。〔一〕叔孙氏车子鉏商获兽，〔二〕以为不祥。仲尼视之，曰：「麟也。」取之。〔三〕曰：「河不出图，雒不出书，吾已矣夫！」〔四〕颜渊死，孔子曰：「天丧予！〔五〕」及西狩见麟，曰：「吾道穷矣！」〔六〕喟然叹曰：「莫知我夫！」子贡曰：「何为莫知子？」〔七〕子曰：「不怨天，不尤人〔八〕，下学而上达，〔九〕知我者其天乎！」〔一０〕
〔一〕集解服虔曰：「大野，薮名，鲁田圃之常处，盖今巨野是也。」正义括地志云：「获麟堆在郓州巨野县东十二里。春秋哀十四年经云『西狩获麟』。国都城记云『巨野故城东十里泽中有土台，广轮四五十步，俗云获麟堆，去鲁城可三百余里』。」
〔二〕集解服虔曰：「车子，微者也；鉏商，名也。」索隐春秋传及家语并云「车子鉏商」，而服虔以「子」为姓，非也。今以车子为主车车士，微者之人也。人微故略其姓，则「子」非姓也。
〔三〕集解服虔曰：「麟非时所常见，故怪之，以为不祥也。仲尼名之曰『麟』，然后鲁人乃取之也。明麟为仲尼至也。」
〔四〕集解孔安国曰：「圣人受命，则河出图，今无此瑞。吾已矣夫者，〔伤〕不得见〔也〕。河图，八卦是也。」
〔五〕集解何休曰：「予，我也。天生颜渊为夫子辅佐，死者是天将亡夫子之证者也。」
〔六〕集解何休曰：「麟者，太平之兽，圣人之类也。时得而死，此天亦告夫子将殁之证，故云尔。」
〔七〕集解何晏曰：「子贡怪夫子言何为莫知己，故问之。」
〔八〕集解马融曰：「孔子不用于世，而不怨天不知己，亦不尤人。」
〔九〕集解孔安国曰：「下学人事，上达天命。」
〔一０〕集解何晏曰：「圣人与天地合其德，故曰唯天知己。」
「不降其志，不辱其身，伯夷、叔齐乎！」〔一〕谓「柳下惠、少连降志辱身矣」。谓「虞仲、夷逸隐居放言，〔二〕行中清，废中权」。〔三〕「我则异于是，无可无不可。」〔四〕
〔一〕集解郑玄曰：「言其直己之心，不入庸君之朝。」
〔二〕集解包氏曰：「放，置也。置不复言世务也。」
〔三〕集解马融曰：「清，纯絜也。遭世乱，自废弃以免患，合于权也。」
〔四〕集解马融曰：「亦不必进，亦不必退。唯义所在。」
子曰：「弗乎弗乎，君子病没世而名不称焉。吾道不行矣，吾何以自见于后世哉？」乃因史记作春秋，上至隐公，下讫哀公十四年，十二公。据鲁，亲周，〔一〕故殷，运之三代。〔二〕约其文辞而指博。故吴楚之君自称王，而春秋贬之曰「子」；践土之会实召周天子，而春秋讳之曰「天王狩于河阳」：推此类以绳当世。贬损之义，后有王者举而开之。春秋之义行，则天下乱臣贼子惧焉。
〔一〕索隐言夫子修春秋，以鲁为主，故云据鲁。亲周，盖孔子之时周虽微，而亲周王者，以见天下之有宗主也。
〔二〕正义殷，中也。又中运夏、殷、周之事也。
孔子在位听讼，文辞有可与人共者，弗独有也。至于为春秋，笔则笔，削则削，子夏之徒不能赞一辞。弟子受春秋，孔子曰：「后世知丘者以春秋，而罪丘者亦以春秋。」〔一〕
〔一〕集解刘熙曰：「知者，行尧舜之道者也。罪者，在王公之位，见贬绝者。」
明岁，子路死于卫。孔子病，子贡请见。孔子方负杖逍遥于门，曰：「赐，汝来何其晚也？」孔子因叹，歌曰：「太山坏乎！〔一〕梁柱摧乎！哲人萎乎！」〔二〕因以涕下。谓子贡曰：「天下无道久矣，莫能宗予。〔三〕夏人殡于东阶，周人于西阶，殷人两柱闲。昨暮予梦坐奠两柱之闲，予始殷人也。」后七日卒。〔四〕
〔一〕集解郑玄曰：「太山，众山所仰。」
〔二〕集解王肃曰：「萎，顿也。」
〔三〕集解王肃曰：「伤道之不行也。」
〔四〕集解郑玄曰：「明圣人知命也。」正义括地志云：「汉封夫子十二代孙忠为褒成侯；生光，为丞相，封侯；平帝封孔霸孙莽二千户为褒成侯；后汉封十七代孙志为褒成侯；魏封二十二代孙羡为崇圣侯；晋封二十三代孙震为奉圣亭侯；后魏封二十七代孙为崇圣大夫；孝文帝又封三十一代孙珍为崇圣侯，高齐改封珍为恭圣侯，周武帝改封邹国公；隋文帝仍旧封邹国公，炀帝改为绍圣侯；皇唐给复二千户，封孔子裔孙孔德伦为褒圣侯也。」
孔子年七十三，以鲁哀公十六年四月己丑卒。〔一〕
〔一〕索隐若孔子以鲁襄二十一年生，至哀十六年为七十三；若襄二十二年生，则孔子年七十二。经传生年不定，致使孔子寿数不明。
哀公诔之曰：「旻天不吊，不慭遗一老，〔一〕俾屏余一人以在位，茕茕余在疚。〔二〕呜呼哀哉！尼父，毋自律！」〔三〕子贡曰：「君其不没于鲁乎！夫子之言曰：『礼失则昏，名失则愆。失志为昏，失所为愆。』〔四〕生不能用，死而诔之，非礼也。称『余一人』，非名也。」〔五〕
〔一〕集解王肃曰：「吊，善也。慭，且也。一老谓孔子也。」
〔二〕集解王肃曰：「疚，病也。」
〔三〕集解王肃曰：「父，丈夫之显称也。律，法也。言毋以自为法也。」
〔四〕索隐失礼为昏，失所为愆。左传及家语皆云「失志为昏，失礼为愆」，与此不同也。
〔五〕集解服虔曰：「天子自谓『一人』，非诸侯所当名也。」
孔子葬鲁城北泗上，〔一〕弟子皆服三年。三年心丧毕，相诀而去，〔二〕则哭，各复尽哀；或复留。唯子赣庐于冢上，〔三〕凡六年，然后去。弟子及鲁人往从冢而家者百有余室，因命曰孔里。鲁世世相传以岁时奉祠孔子冢，而诸儒亦讲礼乡饮大射于孔子冢。孔子冢大一顷。故所居堂弟子内，后世因庙藏孔子衣冠琴车书，〔四〕至于汉二百余年不绝。高皇帝过鲁，以太牢祠焉。诸侯卿相至，常先谒然后从政。
〔一〕集解皇览曰：「孔子冢去城一里。冢茔百亩，冢南北广十步，东西十三步，高一丈二尺。冢前以瓴甓为祠坛，方六尺，与地平。本无祠堂。冢茔中树以百数，皆异种，鲁人世世无能名其树者。民传言『孔子弟子异国人，各持其方树来种之』。其树柞、枌、雒离、安贵、五味、毚檀之树。孔子茔中不生荆棘及刺人草。」索隐雒离，各离二音，又音落藜。藜是草名也。安贵，香名，出西域。五味，药草也。毚音谗。毚檀，檀树之别种。
〔二〕索隐诀音决。诀者，别也。
〔三〕索隐按：家语无「上」字。且礼云「适墓不登陇」，岂合庐于冢上乎？盖「上」者，亦是边侧之义。
</div>
    <div class="pagination">
<a href="史记集解三家注索隐正义_page109.html">上一页</a><span>...</span><a href="史记集解三家注索隐正义_page105.html">105</a><a href="史记集解三家注索隐正义_page106.html">106</a><a href="史记集解三家注索隐正义_page107.html">107</a><a href="史记集解三家注索隐正义_page108.html">108</a><a href="史记集解三家注索隐正义_page109.html">109</a><span class="current-page">110</span><a href="史记集解三家注索隐正义_page111.html">111</a><a href="史记集解三家注索隐正义_page112.html">112</a><a href="史记集解三家注索隐正义_page113.html">113</a><a href="史记集解三家注索隐正义_page114.html">114</a><a href="史记集解三家注索隐正义_page115.html">115</a><span>...</span><a href="史记集解三家注索隐正义_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
