<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 187 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 187 页/共 291 页
  </h1>
  <div class="content">
   王际华，字秋瑞，浙江钱塘人。乾隆十年一甲三名进士，授编修。十三年，大考翰詹，擢侍读学士、上书房行走。广东旧设两学政，十五年，以侍读程岩督广韶学政，际华督肇高学政，旋用岩议裁并，以忧归。服除，起原官。三迁至侍郎，历工、刑、兵、户、吏诸部。在兵部，疏言：“武乡会试旧例，外场挑双好、单好、合式三类入内场，双、单好列东号，合式列西号。不肖者见列西号，知不能幸中，纷纷求出。即有归号，终日喧哗。请嗣后武乡会试，但挑双、单好，毋更挑合式。”在吏部，疏请在京文武官吏议处，及各部会议外省文武官吏议处，当分别定限，皆如所议。三十四年，迁礼部尚书。三十八年，加太子少傅，调户部尚书。四十一年，卒，赠太子太保，谥文庄。赐其子朝梧内阁中书，官至山东兗沂曹道。
　　程岩，字巨山，江西铅山人。以检讨督广东肇高学政，移督广韶学政。建议裁并，即以命岩。官至礼部侍郎。
　　曹秀先，字恆所，江西新建人。乾隆元年，举博学鸿词，未试，成进士，改庶吉士，授编修。十年，迁浙江道御史。十七年八月，举恩科会试，秀先从子咏祖坐关节诛，秀先当夺职，上以秀先初不与知，但失察，命宽之。十八年，近畿蝗，秀先请御制文以祭，举蜡礼；州县募捕蝗，毋藉吏胥。上曰：“蝗害稼，惟实力捕治，此人事所可尽。若欲假文辞以期感格，如韩愈祭噩鱼，噩鱼远徙与否，究亦无稽。朕非有泰山北斗之文笔，好名无实，深所弗取。”下部议，罢蜡礼，馀如所请。七迁至侍郎，历工、户、吏诸部。三十九年，迁礼部尚书、上书房行走，命为总师傅。四十六年，礼部议四十七年祀祈穀坛日用次辛。上曰：“朕御极以来，遇正月上辛在初三日前，当隔岁斋戒，改用次辛。其有初四日上辛亦改次辛者，以为圣母皇太后祝釐，朕率王公大臣拜贺东朝，礼不可阙。至明岁正月上辛，则非向年可比矣。如谓不敢轻易朝正令典，亦当备稽往例，具奏请旨。乃遽行题达，何昧昧至此！”礼部堂官悉下部议，秀先当夺职，复命宽之。四十七年，罢上书房总师傅。四十九年，卒，赠太子太傅，谥文恪。
　　秀先少孤，事母胡孝，尝为吮疽。母卒，庶母龚为携持，事如母。学於兄茂先，事之如严师。既贵，收宗族，弭乡里水患。莅政勤慎廉俭，罣吏议数四，辄命减免。秀先颜其堂曰“知恩”，纪上眷也。
　　子师曾，自兵部郎中屡迁至侍郎，历礼、兵二部。嘉庆二十五年，以兵部失行在印，左授太常寺少卿。道光初，再迁太常寺卿。请修墓，归。卒。
　　周煌，字景垣，四川涪州人。乾隆二年进士，改庶吉士，散馆授编修。二十年，命偕侍讲全魁册封琉球国王尚穆。寻迁右中允，再迁侍讲。二十二年，使还，奏上琉球国志略，命以武英殿聚珍板印行。以从兵在琉球失约束，下吏议，当夺官，上以煌远使，且在姑米山遇风险，命宽之，仍留任。二十三年，大考二等，开复。寻迁左庶子，命上书房行走。累迁兵部侍郎。三十八年五月，命如四川按壁山民讼武生勒派；十月，复命如四川按蓬溪诸生讼县吏勒派：俱鞫虚，罪如律。四十四年，擢工部尚书。四十五年，调兵部尚书。四十六年，上幸热河，煌诣行在入对。四川方多盗，号为侂噜子。总督文绶疏报，遣将吏捕治。上以谘煌，煌对：“侂噜子所在多有，县辄百十人，其渠号‘朋头’。白日劫掠，将吏置不问。甚且州县胥役亦为之，大竹县役子为盗渠，号一只虎。”上为罢文绶，调福康安督四川，命防护煌所居村。四十七年，命为上书房总师傅，未逾年，以煌不胜总师傅，罢之。四十九年，调左都御史。五十年，以病乞休，诏以兵部尚书加太子少傅致仕。寻卒，进太子太傅，赐祭葬，谥文恭。
　　子兴岱，字冠三。乾隆三十六年进士，改庶吉士，散馆授编修。累迁侍讲学士。超授内阁学士。擢侍郎，历礼、吏、户诸部。命在南书房行走。嘉庆四年，祭告川、陕岳渎。川、楚教匪乱方急，上命兴岱经被寇州县宣谕慰恤，并传诏招抚；复以军中诸将勇怯谘兴岱。兴岱奏：“臣行次广元，民言总兵硃射斗在高院场战败，总督魁伦未遣兵应援，又不严守潼关。贼夜掠太和镇，焚杀甚酷。行次梓潼，贼正扰县境，民纷纷徙避。臣在县督率严防，驻二日乃行，途中宣上指慰谕。民言川军逐贼，德楞泰最奋勇，且能於临阵广布德意，解散胁从。但贼势方张，一人不能兼顾。请敕督兵诸大臣同心协力。”上夺魁伦官，逮诣成都，命兴岱会勒保按鞫。事毕，还京师。煌尝两使四川按事，兴岱复继之，时以为荣。六年，充江西考官，坐受餽，并索取衣裘，命退出南书房，左授侍读学士。八年，大考，以老乞休，上从之。旋复授编修，迁侍讲。擢内阁学士，复再迁左都御史。十四年，卒。
　　曹文埴，字竹虚，安徽歙县人。乾隆二十五年二甲一名进士，改庶吉士，授编修。直懋勤殿，四迁翰林院侍读学士，命在南书房行走。再迁詹事府詹事。居父丧，归。四十二年，诣京师，谒孝圣宪皇后梓宫。丧终，仍在南书房行走。授左副都御史。迁侍郎，历刑、兵、工、户诸部，兼管顺天府府尹。军机章京、员外郎海升殴杀其妻，以自缢报，其妻弟贵宁争非是。命左都御史纪昀等验尸，仍以自缢具狱。贵宁复争言：“海升与大学士阿桂有连，验不实。”更命文埴与侍郎伊龄阿覆验，得殴杀状，以闻。上奖文埴等不徇隐，公正得大臣体。阿桂以尝奏及语袒海升，坐罚俸，昀下吏议，刑部侍郎景禄、杜玉林及郎中王士棻等皆遣戍。擢文埴户部尚书。复命与伊龄阿如通州督漕政，漕船回空较早，命议叙。
　　五十一年，命如浙江察仓库亏缺。旋复命阿桂会文埴董理。浙江滨海建石塘，外积柴为障，是为柴塘。外又累土为坡以护，是为坦水。巡抚福崧疏请筹岁修，命文埴并按。文埴言：“柴塘日受潮汐，往来汕刷，势不能无蹲蕣。今既为坦水，若不以时补修，不足当潮势而为石塘之保障。”得旨，如所议。文埴还京师。上以阿桂及文埴鞫平阳知县黄梅未得实，下部议，降二级，命宽之。
　　五十二年，文埴以母老乞归养，俞其请，加太子太保，御书赐其母。五十四年，上以明年八十万寿，命文埴毋诣京师。文埴疏言：“母健在，明年当诣京师祝嘏。至时如未能远离，当自审度。上体圣意，下顺亲心，诸事皆从实。”得旨：“卿能来，朕诚喜，但毋稍勉强。”五十五年，文埴诣京师祝嘏，上赐文埴母大缎、貂皮。五十六年，御试翰詹，文埴子编修振镛列三等。上以才可造，又为文埴子，擢侍讲。寄赐文埴御制文勒石拓本。六十年，以上御极周甲子，文埴诣京师贺，上复赐文埴母御书、文绮、貂皮。嘉庆三年，卒。高宗方有疾，恤典未行。五年，仁宗命予恤，谥文敏，并赐文埴母大缎、人参。
　　乾隆之季，和珅专政，嫉阿桂功高位其上。海升妻之狱，辞连阿桂。和申妄谓文埴能立异同，欲引以为重。文埴特持正，故非阿和珅，母老决引退，恩礼弗替。子振镛，自有传。
　　杜玉林，字凝台，江苏金匮人。乾隆十九年进士，授刑部主事，再迁郎中。外授江西南康知府，三迁四川布政使。四十四年，内擢刑部侍郎。四十五年，命如四川按会理州沙金凤诉其兄土司金龙占田狱。谳定，金凤复诣京师呈诉，覆谳如玉林议分田，惟狱情未尽，又知州徐士勋当劾，玉林以同乡置不问。吏议当左迁，上授玉林工部侍郎，仍领刑部事。旋复还刑部，迭使湖南北、江南谳狱。尚书福隆安仆笞杀役夫，贿他人自代，玉林不能察，降三品冠服。旋命复本秩。五十年，坐海升妻狱，戍伊犁。明年，召还。授刑部郎中。行至泾州，卒。
　　玉林善治狱，尝曰：“刑一成而不变。治律例犹善医，贵不泥於方书，而察其受病之实。不如是无以临民。”
　　王士棻，字兰圃，陕西华州人。乾隆十九年进士，改庶吉士，授刑部主事。再迁郎中。和珅为步军统领，宠其役，役占通州车行。州民诉刑部，士棻为定谳，戍其役黑龙江。上诣碧云寺礼佛，讶池涸，问其故。僧言寺后开煤矿，引水别流。上怒，逮主其事者下刑部，则和珅奴也。诸曹惮和珅，不欲竟其狱，士棻复为定谳。上责和珅而诛其奴。五十年四月，海升妻之狱，刑部侍郎杜玉林坐验尸不以实，当谴。上欲以士棻代，而士棻亦佐验。上谕曰：“王士棻在刑部年久，前因召对，观其人尚有才，方欲量加擢用。乃覆验回护，逢迎阿桂，罪无可逭。”遂与玉林戍伊犁。明年，召还。授刑部员外郎。五十二年六月，特擢江苏按察使。五十五年，高邮州吏以伪印徵赋，事发，巡抚闵鹗元以下皆坐重谴。上以按察使得奏事，士棻见巡抚以下互相徇隐，置若罔闻，士棻本起废籍，尤负恩，命夺职；总督书麟等请遣戍，上许纳赎。寻复授刑部员外郎。五十七年，以病乞归。嘉庆元年，卒。
　　士棻治狱，虚公周密，每有所平反。章丘民辛存义索逋於屠者，死於途，旁置屠刀。县吏坐屠杀人。士棻奉命诣谳，躬访於村女，别得罪人，屠乃雪。旗丁有兄弟异母而同居者，兄鳏，弟有妇，夜为人戕，母诉长子奸杀。士棻莅视，长子伏地哭，无一语。在侧指画者，母之侄也。士棻审视良久，叱其侄曰：“杀人者汝也！”侄股栗具伏。泰安嫠颜氏富而子幼，夫弟强之嫁，走诉部。或餽士棻白金五千，士棻拒之，卒论如律。邳州民有舅讼甥者，谓其发母墓，罪殊死。士棻疑之，为覆谳。盖甥为前母子，舅则后母兄。后母憎长子，舅诳之曰：“汝母墓有蛇迹。”甥与其妻往视，舅伺丛墓间，执诣县。士棻得其情，白长子枉。士棻尝曰：“刑官之弊，莫大於成见。听讼有成见，强人从我，不能尽其情，是客气也。断罪有成见，或偏於严明，因求能折狱名；或偏於宽厚，自以为阴德：皆私心也。”高宗知其才，屡坐谴，终不使废弃，仍俾为刑官。世传其再起复欲用为侍郎，和珅实尼之云。
　　金简，赐姓金佳氏，满洲正黄旗人，初隶内务府汉军。父三保，武备院卿。金简，乾隆中授内务府笔帖式，累迁奉宸院卿。三十七年，授总管内务府大臣。监武英殿刻书，充四库全书副总裁，专司考覈督催。三十九年，授户部侍郎，管钱法堂，镶黄旗汉军副都统，赐孔雀翎。四十年，奏：“京局鼓铸，每年七十五卯，钱九十二万七千三百五十千。岁馀二万馀千，加以节年馀存，遇闰侭可抵放。请裁去闰月四卯。”从之。四十三年，命纂四库荟要，署工部尚书。命赴盛京察平允库项亏短，关防拉萨礼等治罪如律。奏定盛京银库章程，下部议行。四十六年，命总理工部。四十八年，擢工部尚书、镶黄旗汉军都统。四十九年，请疏濬卢沟桥中泓五孔水道，并请定三、四年疏濬一次。五十年，与千叟宴。四库全书成，议叙。命修葺明陵，请加筑思陵月台，并拓享殿、宫门。五十六年，故安南国王黎维祁听所属黄益晓、黎光霁等禀请归国，命金简察治，益晓、光霁等并发遣。五十七年，调吏部尚书。五十九年，卒，令皇孙绵懃奠醊，赐祭葬，谥勤恪。金简女弟为高宗贵妃。嘉庆初，仁宗命其族改入满洲，赐姓。
　　缊布，金简子。初授拜唐阿，擢蓝翎侍卫。乾隆四十八年，授泰宁镇总兵。六十年，召授总管内务府大臣。嘉庆三年，授镶红旗汉军副都统。四年，授工部侍郎，赐孔雀翎。奏请增设内务府养育兵，上斥其例外乞恩，意在沽名。俄以清字摺误书孝圣宪皇后徽号，夺官，予四品顶带，留佐领。旋复授正红旗蒙古副都统、总管内务府大臣。五年，授兵部侍郎。六年，擢工部尚书、镶红旗汉军都统。九年，署户部尚书。十四年，卒。
　　论曰：曰修奉使治水，利泽施於生民；绍诗疏律义，尚平恕：皆有子克承厥绪。循琦、际华、秀先回翔台省，以笃谨被主知；文埴眷尤厚，不阿时相，洁其身以去：皆彬彬平世令仆才也。乾隆之季，民穷盗起，煌父子言乡里民间疾苦，高宗不以为忤。金简起戚畹，所论铸钱、葺明陵，及黎维祁乞归国，并关国故，故比而次之。

　　列传一百九
　　窦光鼐  李漱芳范宜宾  曹锡宝谢振定  钱沣  尹壮图
　　窦光鼐，字元调，山东诸城人。乾隆七年进士，选庶吉士，散馆授编修。大考四等，罚俸。高宗夙知光鼐，居数月，擢左中允。累迁内阁学士。二十年，授左副都御史。督浙江学政。上南巡，临海县训导章知鄴将献诗，光鼐以诗拙阻之。知鄴欲讦光鼐，光鼐以闻。上召知鄴试以诗，诗甚拙，且言原从军。上斥其妄，命夺职戍辟展。后数年，上欲赦知鄴还，而知鄴妄为悖逆语，欲以陷光鼐，上乃诛之。
　　光鼐学政任满，还京师。秋谳，光鼐以广西囚陈父悔守田禾杀贼，不宜入情实；贵州囚罗阿扛逞凶杀人，不宜入缓决：持异议，签商刑部，语忿激。刑部遽以闻，上命大学士来保、史贻直，协办大学士梁诗正覆覈，请如刑部议，且言光鼐先已画题，何得又请改拟。上诘光鼐，光鼐言：“两案异议，本属签商，并非固执。因会议时言词过激，刑部遽将签出未定之稿先行密奏。臣未能降心抑气，与刑部婉言，咎实难辞，请交部严加议处。”上以“会谳大典，光鼐意气自用，甚至纷呶谩骂而不自知。设将来预议者尤而效之，於国宪朝章不可为训”。命下部严议，当左迁，仍命留任。光鼐疏言：“事主杀窃盗，律止杖徒。近来各省多以窃盗拒捕而被杀，比罪人不拒捕而擅杀，皆以斗论，宽窃盗而严事主，非禁暴之意。应请遵本律。”议行。
　　二十七年，上以光鼐迂拙，不胜副都御史，命署内阁学士。授顺天府府尹。坐属县蝗不以时捕，左迁四品京堂，仍留任。旋赴三河、怀柔督捕蝗，疏言：“近京州县多旗地，嗣后捕蝗，民为旗地佃，当一体拨夫应用。”上从所请，以谕直隶总督杨廷璋。廷璋言自方观承始设护田夫，旗、民均役。上复以诘光鼐，召还京师，令从军机大臣入见。问：“民为旗地佃，不肯拨夫应用，属何人庄业？”光鼐不能对，请徵东北二路同知及三河、顺义知县质证。退又疏请罢护田夫，别定派夫捕蝗事例。上以光鼐所见迂鄙纰缪，下部议，夺职。
　　居数月，谕光鼐但拘钝无能，无大过，左授通政司副使。再迁宗人府府丞。复督浙江学政，擢吏部侍郎。浙江州县仓库多亏缺，上命察覈。光鼐疏言：“前总督陈辉祖、巡抚王亶望贪墨败露，总督富勒浑未严察。臣闻嘉兴、海盐、平阳诸县亏数皆逾十万，当察覈分别定拟。”上嘉其持正，命尚书曹文埴、侍郎姜晟往会巡抚伊龄阿及光鼐察覈。
　　旋疏劾永嘉知县席世维借诸生穀输仓；平阳知县黄梅假弥亏苛敛，且於母死日演剧；仙居知县徐延翰毙临海诸生马寘於狱；并及布政使盛住上年诣京师，携赀过丰，召物议；总督富勒浑经嘉兴，供应浩烦，餽阍役数至千百。上命大学士阿桂如浙江按治。阿桂疏言盛住诣京师，附携应解参价银三万九千馀，非私赀；平阳知县黄梅母九十生日演剧，即以其夕死；仙居诸生马寘诬寺僧博，复与斗殴，因下狱死。光鼐语皆不仇。光鼐再疏论梅事，言阿桂遣属吏诣平阳谘访，未得实，躬赴平阳覆察。伊龄阿再疏劾光鼐赴平阳刑迫求佐证诸状，上责光鼐乖张瞀乱，命夺职，逮下刑部。光鼐寻奏：“亲赴平阳，士民呈梅派捐单票，田一亩捐大钱五十；又勒捐富户数至千百贯；每岁采买仓穀不予值。梅在县八年，所侵穀值及捐钱不下二十万。母死不欲发丧，特令演剧。”上以光鼐呈单票有据，时阿桂已还京师，令复如浙江秉公按治，并命江苏巡抚闵鹗元会谳，以光鼐质证。阿桂、鹗元疏言梅婪索事实，论如律。上以光鼐所奏非妄，命署光禄寺卿，阿桂、文埴、晟、伊龄阿皆下部议。旋擢光鼐宗人府府丞。迁礼部侍郎。复督浙江学政。再迁左都御史。
　　六十年，充会试正考官，榜发，首归安王以铻，次王以衔，兄弟联名高第。大学士和珅素嫉光鼐，言於上，谓光鼐迭为浙江学政，事有私。上命解任听部议，及廷试，和珅为读卷官，以衔复以第一人及第，事乃解。命予四品衔休致。卒。
　　李漱芳，字艺圃，四川渠县人。乾隆二十二年进士，授吏部主事。再迁郎中。三十三年，授河南道监察御史。巡视中城，尚书福隆安家奴蓝大恃势纵恣，挟无赖酗酒，横行市肆间。漱芳捕治，论奏，高宗深嘉之，命戍蓝大，以福隆安下吏议。寻擢工科给事中。三十九年，寿张民王伦为乱。漱芳疏陈奸民聚众滋事，为饥寒所迫；又言近畿亦有流民扶老携幼，迁徙逃亡，有司监卢沟桥，阻不使北行。给事中范宜宾亦以为言，请增设粥厂。上命侍郎高朴、袁守侗率宜宾、漱芳往卢沟桥及近畿诸城镇省视，初无流民。伦乱定，俘其徒槛致京师廷鞫，命漱芳旁视，无言为饥寒迫者。问岁事，对秋收尚及半。上责漱芳妄言，代奸民解说，心术不可问，不宜复居言路，为世道人心害，宥罪，降礼部主事。四十三年，礼部请以漱芳升授员外郎。故事，郎中、员外郎员缺，选应升授者，拟正、陪上请。至是，独以漱芳请。上不怿，责尚书永贵擅专邀誉，涉明季党援朋比之习，夺其职。漱芳久之乃迁员外郎。卒。
　　范宜宾，汉军镶黄旗人，大学士文程后也。以廕生官户部郎中，历御史给事中，累迁太常寺少卿。出为安徽布政使，与巡抚胡文伯不相能，两江总督高晋以闻。上召宜宾还，授左副都御史。宜宾奏言属县蝗见，屡请捕治，文伯执不可。上为黜文伯，而宜宾亦以捕蝗不力下吏议，当左迁。上以宜宾旧为御史尚黾勉，命仍为御史。宜宾疏言籓臬有所陈奏，辄呈稿督抚，当禁饬。上以整饬吏治，要在朝廷纲纪肃清，自无扶同蒙蔽之事，不在设法峻防，置其议不行。及与漱芳同被谴，上以宜宾汉军世仆，乃敢妄言干誉，特重其罚，夺职，戍新疆。
　　曹锡宝，字鸿书，一字剑亭，江南上海人。乾隆初，以举人考授内阁中书，充军机处章京。资深当擢侍读，锡宝辞。大学士傅恆知其欲以甲科进，乃不为请迁。二十二年，成进士，改庶吉士。以母忧归，病疡，数年乃愈。三十一年，散馆，改刑部主事。再迁郎中。授山东粮道。卫千总宁廷言子惠以索逋杀千总张继渠，锡宝下部议。上巡山东，召见，命来京以部属用。以大学士阿桂奏，令入四库全书馆自效。书成，以国子监司业升用。
　　居三年，上以锡宝补司业无期，特授陕西道监察御史。时协办大学士和珅执政，其奴刘全恃势营私，衣服、车马、居室皆逾制。锡宝将论劾，侍郎南汇吴省钦与锡宝同乡里，闻其事，和珅方从上热河行在，驰以告和珅，令全毁其室，衣服、车马有逾制，皆匿无迹。锡宝疏至，上诘和珅。和珅言平时戒约严，或扈从日久渐生事，乞严察重惩。乃命留京办事王大臣召锡宝问状，又令步军统领遣官从锡宝至全家察视，无迹，锡宝自承冒昧。上召锡宝诣行在面诘，锡宝奏全倚势营私，未有实迹，第为和珅“杜渐防微”，乃有此奏。复谕军机大臣、大学士梁国治等覆询，锡宝又承“杜渐防微”语失当，请治罪。下部议，当左迁。上手诏略言：“平时用人行政，不肯存逆诈亿不信之见。若委用臣工不能推诚布公，而猜疑防范，据一时无根之谈，遽入人以罪，使天下重足而立、侧目而视，断无此政体。锡宝未察虚实，以书生拘迂之见，讬为正言陈奏。姑宽其罚，改革职留任。”五十七年，卒。
　　仁宗亲政，诛和珅，并籍全家，乃追思锡宝直言，谕曰：“故御史曹锡宝，尝劾和珅奴刘全倚势营私，家赀丰厚。彼时和珅声势薰灼，举朝无一人敢於纠劾，而锡宝独能抗辞执奏，不愧诤臣。今和珅治罪后，并籍全家，赀产至二十馀万。是锡宝所劾不虚，宜加优奖，以旌直言。锡宝赠副都御史，其子江视赠官予廕。”锡宝，一士从子，再世居台省，敢言名。家有甕，焚谏草，江尝乞诸能文者为诗歌，传一时云。
　　谢振定，字一斋，一字芗泉，湖南湘乡人。乾隆四十五年进士，改庶吉士，散馆授编修。五十九年，考选江南道监察御史。巡视南漕，漕艘阻瓜洲，振定祷於神，风转顺漕艘，人称“谢公风”。六十年，迁兵科给事中。巡视东城，有乘违制车骋於衢者，执而讯之，则和珅妾弟也，语不逊，振定命痛笞之，遂焚其车。曰：“此车岂堪宰相坐耶？”居数日，给事中王锺健希和珅意，假他事劾振定，夺职。和珅败，嘉庆五年，起授礼部主事。迁员外郎，充坐粮，监收漕粮，裁革陋规，兑运肃然。十四年，卒。
　　道光中，振定子兴峣，官河南裕州知州。以卓荐引见，循例奏姓名、里贯。宣宗问：“尔湖南人，乃能为京师语，何也？”兴峣对言：“臣父振定官御史，臣生长京师。”上曰：“尔乃烧车御史子耶？”因褒勉甚至。明日，语军机大臣：“朕少闻烧车御史事，昨乃见其子。”命擢兴峣叙州知府。
　　钱沣，字东注，云南昆明人。乾隆三十六年进士，改庶吉士，散馆授检讨。四十六年，考选江南道监察御史。甘肃冒赈折捐事发，主其事者为甘肃布政使王亶望，时已迁浙江巡抚，坐诛，总督勒尔谨及诸府县吏死者数十人，事具亶望传。陕西巡抚毕沅尝两署陕甘总督，独置不问。沣疏言：“冒赈折捐，固由亶望骫法，但亶望为布政使时，沅两署总督，近在同城，岂无闻见？使沅早发其奸，则播恶不至如此之甚；即陷於刑辟者，亦不至如此之多。臣不敢谓其利令智昏，甘受所饵，惟是瞻徇回护，不肯举发，甚非大臣居心之道。请比捏结各员治罪。”上为诘责沅，降秩视三品，事具沅传。
　　四十七年，沣疏劾山东巡抚国泰、布政使于易简吏治废弛，贪婪无餍，各州县库皆亏缺，上命大学士和珅、左都御史刘墉率沣往按。和珅庇国泰，怵沣，沣不为挠。至山东，发历城县库验帑银。故事，帑银以五十两为一铤，市银则否。国泰闻使者将至，假市银补库。沣按问得其状，召商还所假，库为之空。复按章丘、东平、益都三州县库，皆亏缺如沣言。国泰、易简罪至死，和珅不能护也。上旌沣直言，擢通政司参议。四十八年，迁太常寺少卿。再迁通政司副使。出督湖南学政，沣持正，得士为盛。五十一年，任满，命留任。湖北荆州水坏城郭，孝感土豪杀饥民。上责沣在邻省何不以闻，下部议。诸生或匿丧赴试，又有上违禁书籍者。沣按治未竟，闻亲丧去官，以事属巡抚浦霖。霖遂并劾沣，坐夺职。上命左授六部主事。
　　五十八年，沣服除，诣京师，授户部主事。引见，即擢员外郎。复除湖广道监察御史。时和珅愈专政，大学士阿桂、王杰，尚书董诰、福长安与同为军机大臣，不相能，入直恆异处。沣疏言：“我朝设立军机处，大臣与其职者，皆萃止其中，庸以集思广益，仰赞高深。地一则势无所分，居同则情可共见。即各司咨事画，亦有定所。近日惟阿桂每日入止军机处；和珅或止内右门内直庐，或止隆宗门外近造办处直庐；王杰、董诰则止於南书房；福长安则止於造办处。每日召对，联行而入，退即各还所处。虽亦有时暂至军机处，而事过辄起。各司咨事画，趋步多歧。皇上乾行之健，离照之明，大小臣工戴德怀刑，浃於肌髓，决不至因此遂启朋党角立之渐。然世宗宪皇帝以来，及皇上御极之久，军机大臣萃止无涣，未尝纤芥有他。由前律后，不应听其轻更。内右门内切近禁寝，向因有养心殿带领引见事，须先一两刻预备。恩加大臣，不令与各官露立，是以设庐许得暂止。不应於未辨色之前，一大臣入止，而随从军机司员亦更入更出。为日既久，不能不与内监相狎。万一有无知如高云从者，虽立正刑辟，而所絓已多，杜渐宜早。至南书房备几暇顾问，俟军机事毕，入直未迟；若隆宗门外直庐及造办处，则各色应差皆得觇听於外，大臣於中治事，亦属过亵。请敕诸大臣仍照旧规同止军机处，庶匪懈之忱，各申五夜；协恭之雅，共励一堂。其圆明园治事，和珅、福长安止於如意门外南顺墙东向直庐，王杰、董诰止於南书房直庐，并请敕更正。”上为申诫诸大臣，并命沣稽察军机处。
　　和珅素恶沣，至是尤深嗛之。上夙许其持正，度未可遽倾，凡遇劳苦事多委之。沣贫，衣裘薄，宵兴晡散，遂得疾。六十年，卒。或谓沣将劾和珅，和珅实酖之。
　　尹壮图，字楚珍，云南昆明人。乾隆三十一年进士，改庶吉士。散馆，授礼部主事。再迁郎中。三十九年，考选江南道监察御史，转京畿道。三迁至内阁学士，兼礼部侍郎。
　　高宗季年，督抚坐谴，或令缴罚项贷罪，壮图以为非政体。五十五年，上疏言：“督抚自蹈愆尤，圣恩不即罢斥，罚银若干万充公，亦有督抚自请认罚若干万者。在桀骜者藉口以快其饕餮之私，即清廉者亦不得不望属员之佽助。日后遇有亏空营私重案，不容不曲为庇护。是罚银虽严，不惟无以动其愧惧之心，且潜生其玩易之念，请永停此例。如才具平常者，或即罢斥，或用京职，毋许再膺外任。”上谕曰：“壮图请停罚银例，不为无见。朕以督抚一时不能得人，弃瑕录用，酌示薄惩。但督抚等或有昧良负恩，以措办官项为辞，需索属员；而属员亦藉此敛派逢迎，此亦不能保其必无。壮图既为此奏，自必确有见闻，令指实覆奏。”壮图覆奏：“各督抚声名狼藉，吏治废弛。臣经过地方，体察官吏贤否，商民半皆蹙额兴叹。各省风气，大抵皆然。请旨简派满洲大臣同臣往各省密查亏空。”上复谕曰：“壮图覆奏，并未指实。至称经过诸省商民蹙额兴叹，竟似居今之世，民不堪命。此闻自何人，见於何处，仍令指实覆奏。”壮图再覆奏，自承措词过当，请治罪。上命户部侍郎庆成偕壮图赴山西察仓库，始大同府库，次山西布政使库，皆无亏。壮图请还京治罪。上命庆成偕壮图再赴直隶、山东、江南诸省。庆成所至，辄游宴数日，乃发仓库校覈，历直隶布政使及正定、兰山、山阳诸府县，皆无亏。上寄谕壮图，问途中见商民蹙额兴叹状否。壮图覆奏，言目见商民乐业，绝无蹙额兴叹情事。上又令庆成传旨，令其指实二三人，毋更含糊支饰。壮图自承虚诳，奏请治罪。寻复察苏州布政使库，亦无亏。还京，下刑部治罪，比挟诈欺公、妄生异议律，坐斩决。上谓壮图逞臆妄言，亦不妨以谤为规，不必遽加重罪，命左授内阁侍读。继又以侍读缺少，改礼部主事。
　　壮图以母老乞归。嘉庆四年，仁宗亲政，召诣京师。壮图仍以母老乞归，上赐其母大缎两端，加壮图给事中衔，赐奏事摺匣，命得上章言事。壮图未行，复上疏请清覈各省陋规，明定科条，上以为不可行。既归，疏请拔真才，储实用，大要谓：“保举未定处分，当下吏部严立科条；科埸或通关节，当将房考落卷送主司搜阅。其尤要者，谓六部满洲司员案，文义多未晓暢，当严督令习经书通文理；乡会试加广名额，司员先侭科甲挑补。”下军机大臣议，奏谓惟房考落卷送主司搜阅，事近可行，补入科场条例。
　　云南巡抚初彭龄乞养归，壮图疏请留，上不允。别疏复申前议，谓满洲子弟十五六岁前专责习经书通文理，再习骑射繙译。上谓：“壮图以前尝驳饬之事复行渎陈，更张本朝成法。下云南巡抚伊桑阿传旨申饬。”八年，疏言：“天下万几，皆皇上独理。内外诸臣不过浮沉旅进旅退之中，无能匡扶弼亮。请於内之卿贰、翰詹、科道，外之籓、臬、道、府，慎选二十人，轮直内廷。每日奏章谕旨，尽心检校，有疏忽偏倚之处，许就近详辨可否。”上责：“壮图言皆迂阔纰谬，断不可行。若如所奏，直於军机大臣外复设内军机，成何政体？”因及云南布政使陈孝升、道员萨荣安方以冒销军需被罪，令巡抚那彦宝诘壮图，何无一言奏及。壮图言以不得孝升等确据，未敢入告，仍请议处，上命宽之。十三年，卒。
　　论曰：高宗中年后，遇有言事者，遣大臣按治，辄命其参与。光鼐既将坐谴，卒得自白，阿桂之贤也。沣劾国泰发库藏掩覆，论者谓刘墉密与沣商榷，盖亦有力焉。漱芳、锡宝、壮图皆不能实其言，大臣怙宠乱政，民迫於饥寒，卒成祸乱。呜呼，古昔圣王兢兢，重畏民碞，良有以也！

　　列传一百十
　　黄廷桂  鄂弥达  杨廷璋  庄有恭  李侍尧弟奉尧
　　伍弥泰官保
　　黄廷桂，字丹崖，汉军镶红旗人。父秉中，官福建巡抚。廷桂，初袭曾祖宪章拖沙喇哈番世职。康熙五十二年，授三等侍卫，迁参领。圣祖幸热河，屡扈从。世宗在潜邸，知其才，雍正三年，授直隶宣化总兵。五年，擢四川提督。疏言：“四川三面环夷。军械多敝缺，现饬修补。川马本不高大，又日系槽，多羸毙。令在丰乐场后荒山督牧。士卒骄奢，饬服用毋僭官制。岁十月，番入内地佣工，名曰‘下坝’，次年夏初始归，以禁携妇女，致成群肆恶，饬携家属方许就雇。成都属德阳、仁寿二县，南北距数百里，驻一把总；永宁协驻贵州永宁城，中隔河，东隶黔，西隶蜀，兵民歧视，应更定汛守。”命会总督岳锺琪议行。又奏请严捕窃贼及博奕之具，上谕曰：“禁令弗行，咎在不公不明，不在不严。法犹药也，取攻疾而已。过峻厉则伤元气，徒猛不足贵也。”又奏严治建昌降番劫掠，又奏省城设防火堆棚，营置救火兵二十，上并嘉之。六年，请於提标及城守等营各设义塾，上谕曰：“文武不可偏重。少年聪颖，稍通文墨，势必流为怯懦，不原为兵。则营伍所馀，皆鲁钝一流。是非兴文，实乃废武。邀虚名而无实益，将焉用之？”
　　乌蒙米贴苗妇陆氏为乱，发永宁、遵义兵援剿。四川雷波土司杨明义阴助陆氏，诱附近结觉、阿路、阿照、平底诸苗劫粮。陆氏既擒，请剿明义，令廷桂率总兵张耀祖率兵往。军至拉密，擒明义，并获造谋人卑租及结觉酋双尺、阿路酋鲁佩及阿不罗酋觉逼，斩馘近万。上谕曰：“览奏，斩馘何啻猎人弋兽！傥兵退仍复如故，岂有尽行杀戮之理？当详思善於措置之道。”师复进攻确里密、阿都、阿驴诸苗，砲殪确里密酋利耶。阿都苗擒其酋阿必以献，阿驴苗降。七年，奏军事竟，上以效忠奋勇嘉之。寻疏陈苗疆地方诸事，上命筹善后。复奏湖北容美土司田雯如在四川界徵花丝银，咨湖北察究。上谕曰：“楚、蜀诸土司容美最富强，越分僭礼。应晓以大义，渐令革除。”又奏筹剿瞻对土司，上谕曰：“瞻对虽微，亦不可轻视。凡事概以敬慎出之。”奏请开采黄螂等处铜铅，以资鼓铸。上谕曰：“黄螂、雷波与新抚凉山诸夷错壤，第宜示以静镇，胡可兴起利端？若听民开采，流亡无藉之徒必群相趋赴，酿生事故。速会同巡抚宪德将金竹坪、白蜡山诸地铜铅矿厂概行封禁。脱至纷纭，黄廷桂、宪德之身家性命不足赎其辜也！”廷桂奏引罪，复以详慎申戒之。
　　寻奏捕得妖言罪人杨大铭等，言其渠杨七匿酉阳土司所，已檄令擒献。上谕曰：“此事尤宜详慎！朕料酉阳土司未必为此事。”八年，奏於杨隘嘴获杨七，非酉阳境内。上谕曰：“朕非有过人技，但较汝等克诚克公耳。人有利害是非之心，遇事接物，非过即不及。惟公与诚为对证之药。”十二月，奏倮乱，发兵攻克金锁关、黑铁关、黄草坪诸地，恢复永善。得旨奖许。上尝谕宪德，令密陈廷桂为人，奏称“多疑偏听，好胜矜人，是其病痛”。上终以实心任事嘉之。
　　九年，师讨噶尔丹策零，分设四川总督，即以命廷桂，仍兼领提督。奏请将四川常平仓捐穀改银，上谕曰：“四川本产米地，积贮尚易。遽请开捐，误矣。且欲改穀作银，又将银买穀，更转展滋弊，当另议增贮。”十年六月，奏建昌镇辖竹核，当凉山之中，为苗疆腹心要地，请於附近各险隘增兵设镇，上命大学士鄂尔泰详议。寻议兵力宜合不宜分，蛮巢宜远不宜近，但使我势联络，不必随处设防。请於竹核设兵三千，分驻吽姑、格落、鱼红、大赤口、阿都、沙马、普雄诸地。敕下廷桂行之。
　　八月，兒斯番为乱，奏遣总兵赵儒剿捕，上责廷桂从前未料理妥协。十月，廷桂奏言：“雍正五年兒斯番为乱，臣檄副将王刚按治。时臣甫到川，地利夷情尚未谙习。今凶锋既肆，由臣抚驭无方，已遵旨密谕赵儒凛遵料理。”十二月，擒兒斯酋，并剿定河东各寨勾结诸番。复奏言：“王刚前所惩创，不过兒斯一堡。今仰蒙指示，赵儒督励将士，一切险巢重地，深林石穴，悉行荡平。”上深奖之。
　　十三年，奏：“贵州古州苗乱，四川建昌、永宁俱与连界，已饬将吏加意抚辑。”上谕以“不动声色，静镇慎密”。乾隆元年，裁总督缺，廷桂仍为提督。十二月，召诣京师。二年，授銮仪使。寻授天津总兵。五年，迁古北口提督。六年，上幸热河，道古北口，阅兵，营伍整肃，赐廷桂马，并上用缎。寻授甘肃巡抚。十二年，署陕甘总督。
　　十三年，授两江总督。疏言：“江西俗悍，有司因循姑息，动辄喧閧，饬严捕究治。”又言：“南方晴少雨多，各营操练閒旷，令於阴雨时择公所或宽敞寺宇操练。”上谕曰：“汝至江南，整饬振作，但不可欲速，要之以久可也。”十五年，太子少保。疏劾“江苏巡抚雅尔哈善以奏销钱粮，奉旨训饬；知县许惟枚等经徵未完，不及一分，例止罚俸。忽奏请夺官。人必以为出自上意，居心巧诈”。雅尔哈善下吏议。
　　十六年，调陕甘总督。时四川复分设总督，十八年，仍以命廷桂。奏四川岁丰穀贱，上命转输二十万石赈淮、扬被水州县，御制诗纪其事。进吏部尚书，留总督任。四川滨江诸县引江水溉田。馀多山田，每苦旱。廷桂奏饬通省勘修塘堰，新都、芦山等十州县及青神莲花坝、乐山平江乡、三台南明镇次第修举，悉成腴壤。二十年，奏请增炉铸钱，为通省修城。上谕曰：“有益地方之事，详妥为之。”授武英殿大学士，仍领总督事。打箭炉徼外孔撒、麻书两土司构衅，金川、绰斯甲布袒麻书，革布什咱、德尔格忒袒孔撒，互攻杀。廷桂偕提督岳锺琪饬谕解散。
　　六月，复调陕甘总督。师讨阿睦尔撒纳，陕、甘当转输孔道。廷桂途次以军中调取营马，并令州县采买马驼，即饬各驿马十调五六，得马数千匹佐军。寻奏军中文报，责成沿边提镇料理，诏如所请。二十一年四月，命驻肃州督办军需。奏言：“各处调解军马，口外严寒，自安西至哈密，经戈壁十馀站，饲饮不时，每致疲毙。现派专官分站料理，将积贮草豆、经过匹数、住歇时刻、行走臕分，按日呈报。”又奏：“山西解驼，先留安西牧放。陕西解马，亦先调甘肃饲养。陆续前运，以济实用。”先后送军前驼马七万馀。又言：“西北两路军营向通商贩，后因撤兵禁止。巴里坤军营应用牛羊诸物，专自肃州贩往，路远价昂，难资接济，请照旧通商。”上命筹济库车、阿克苏粮运。廷桂奏：“夹山一路，可自哈密直趋辟展、吐鲁番，其间骡驼通行，水草饶裕，较绕行巴里坤为近。拟即运粮贮吐鲁番，转运军营，往返更加迅速。”又发银二十万，解阿克苏买回城米，运粮十万储巴里坤。凡所经画，屡合上指。十二月，上谕曰：“廷桂於西陲用兵，虽未身历行阵，而筹办军需，每有朕旨未到，旋即奏至，与所规画不约而同。体国奉公，精详妥协，而又毫不累民，内地若无兵事，其功最大。”积功自太子太保进少保，自骑都尉进三等忠勤伯，先后赐双眼孔雀翎、红宝石帽顶、四团龙补服、白金二万。二十四年正月，驻凉州，以病剧闻。命额驸福隆安率御医诊视，甫行，廷桂卒。上即命福隆安奠醊，御制诗輓之，赐祭葬，谥文襄。丧还，上复亲临奠醊。二十五年，凯宴成功将士，追念廷桂，复赋诗惜之。寻命图形紫光阁，御制怀旧诗，列廷桂五督臣首。
　　孙检，官副都统。乾隆四十九年，以刻廷桂奏疏，载两朝批答，被严旨申饬。曾孙文煜，自侍卫累擢副都统，调马兰镇总兵。
　　鄂弥达，鄂济氏，满洲正白旗人。初授户部笔帖式。雍正元年，授吏部主事。累迁郎中。五年，命同广东巡抚杨文乾等如福建察仓库。六年，擢贵州布政使。八年，迁广东巡抚。疏言：“鸟枪例有禁，琼州民恃枪御盗，请户得藏一，多者罪之。”梧州民陈美伦等谋乱，捕治如法。十年，署广东总督。疏言：“总督旧驻肇庆，所以控制两粤。今专督广东，应请移驻广州。”饶平武举余猊等谋乱，捕治如法。寻实授总督。安南民邓文武等遇风入铜鼓角海面，鄂弥达畀以资，送归国，国王以伽南、沉香诸物为谢，卻之，疏闻，上奖其得体。先后疏请移设将吏。又疏请於三水西南镇建仓贮穀，并以米贵，会城设局平粜。又请升程乡县为直隶州，名曰嘉应。皆报可。十三年，命兼辖广西，仍驻肇庆。贵州台拱苗乱，鄂弥达发兵令左江总兵王无党率以赴援，复发兵驻黔、粤界，上谕奖之。
　　乾隆元年，高宗命近盐场贫民贩盐毋禁。鄂弥达疏言：“广东按察使白映棠未遵旨分别，老幼男妇发票，称四十斤以下不许缉捕，致奸徒借口，成群贩私。”上奖鄂弥达洞悉政体，解映棠任。寻奏：“广东盐由埸配运省河及潮州广济桥转兑各埠，请令到埠先完饷银，开仓后缴盐价。”下部议行。御史薛馧条奏广西团练乡勇，并设瑶童义学，下鄂弥达议。二年，奏言：“团练乡勇，不若训练土司兵，於边疆有益。瑶童义学，韶、连等属已有成效，应如馧所奏。”寻又疏言：“惠、潮、嘉应三府州民多请州县给票，移家入川。臣饬州县不得滥给，并遣吏於界上察验。”又疏言：“贵州新辟苗疆，总督张广泗奏设屯军垦田。臣以今苗畏威安贴，将来生齿渐繁，地少人多，必致生怨。又恐屯军虐苗激变，请撤屯军於附近防守，其田仍给苗民。”上谕曰：“所见甚正。广泗首尾承办此事，持之甚力，朕则以为终非长策也。”
　　四年，调川陕总督。疏言：“榆林边民岁往鄂尔多斯种地，牛具、籽种、日用皆贷於鄂尔多斯。秋收馀粮，易牛羊皮入内地变价，重息还债。请於出口时视种地多寡，借以官银，秋收以粮抵，俾免借贷折耗之苦，仓储亦可渐充。”上从之。又请发司库银十万买穀分贮沿边，又请修宁夏渠道，并加筑沿河长堤。又奏：“安西镇远兵驻防哈密，承种屯田，在城兵仅数百。年来商民日增，请视凉州柳林湖例，募流民及营兵子弟垦田，撤兵回城差操。”均如议行。
　　五年，两广总督马尔泰劾知府袁安煜放债病民，并及鄂弥达纵仆占煤山事。上解鄂弥达任，召诣京师。寻授兵部侍郎。六年，授宁古塔将军，调荆州。九年，授湖广总督。疏言：“武、汉滨江城郭民田，赖有堤以障。请於武昌荞麦湾增筑大堤，安陆沙洋大堤增筑月堤，襄阳老龙石堤加备岁修银。”十一年，上以鄂弥达不称封疆，召诣京师。十五年，授吏部侍郎。十六年，授镶蓝旗汉军都统。二十年，授刑部尚书，署直隶总督。二十一年，兼管吏部尚书、协办大学士。二十二年，加太子太保。二十六年，卒，予白金二千治丧，赐祭葬，谥文恭。
　　杨廷璋，字奉峨，汉军镶黄旗人。世袭佐领。雍正七年，自笔帖式授工部主事。再迁郎中。授广西桂林知府。乾隆二年，擢左江道。十五年，擢按察使。二十年，迁湖南布政使。二十一年，授浙江巡抚。上南巡，谕曰：“西湖水民间藉以溉田。今闻沿湖多占垦，湖身渐壅，田亩虞涸竭。已开垦成熟者，免其清出，不许再侵占。”廷璋因奏：“此类田地多碍水道，请概令开濬归湖。沿岸栽柳，俾根株盘结，亦可固堤。”又请帑疏濬湖州七十二漊，泄水入太湖，免田地被淹。又奏：“仁和、钱塘、萧山三县江塘视海塘例，以二十丈为准，按段编号立石。仁、钱二县江塘民房，堤岸外馀二十馀里，视海塘例，每里设堡夫一，建堡分防。”均从之。又请开台州黄岩场沿海地，近场归灶，近县归民。户以百亩为率，分限起科，得腴产十万亩。奏入，嘉许。
　　二十四年，授闽浙总督。请改设螺洲、大头崎、乌龙江诸地塘汛。又奏内地商舶出洋，覈给船照。又奏台湾穀贱，内地歉收，民每偷渡就食。请酌宽米禁，往来台、厦横洋船准运米二百石，塘船六十石。自鹿耳门出至厦门入，皆给照察验。台湾与生番接壤，前总督杨应琚饬属勘界，挑沟筑土牛以杜私垦。至是，廷璋议彰化、淡水与生番接壤，依山傍溪，挑沟筑土牛为界；并於沿边设隘寮，分兵驻守。二十六年，同福建巡抚吴士功奏劾提督马龙图借用公使钱，并以龙图已归款，请用自首例减等。上责其错谬，下吏议夺官，士功戍巴里坤，廷璋留任。二十八年，加太子太保。旋授体仁阁大学士，留总督任。二十九年，廷璋入觐。福建水师提督黄仕简奏厦门商舶出入，官署受陋规。上命尚书舒赫德、待郎裘曰修往按。具得廷璋令历任厦门同知代市人葠、珊瑚、珍珠未发价状，命解任。下吏议夺官，上以廷璋平时尚能任事，授散秩大臣。未几，授正红旗汉军都统、工部尚书。
　　三十年，命署两广总督。三十一年，安南捕盗，窜入小镇安土司怕怀隘，官兵捕得。廷璋照会安南遣头人视行诛。安南复报其国隘口盗发，请遣兵堵截。廷璋遣兵守隘。事上闻，具言防边宜镇静。上戒以“边地夷情，当审度事理，因时制宜。若专务持重，养痈贻害，弊不可胜言也。”夏，崖州安岐黎为乱，扰客民，廷璋檄镇道捕治。并奏：“客民编保甲，禁放债。黎民市易设墟场，熟黎令薙发。民出入黎峒必讥，以杜后患。”上从之。又奏：“小镇安改设通判。南界接安南，於那波、者赖、者欣三村，建卡设兵。怕怀隘为小镇安门户，设兵巡缉。打面梁与云南接界，建卡防守。”下部议行。师征缅甸，云贵总督杨应琚以疾闻，上令廷璋赴永昌佐应琚治军。三十二年，疏报应琚病愈，仍回广东任。寻召授刑部尚书。
　　三十三年，授直隶总督，加太子少保。秋，滹沱水盛涨。廷璋请於正定西南筑堤，藁城西北筑埽，并以护城。又奏勘任丘滨淀诸地，以杨各庄诸地最低，请改种稻田；文安洼修筑堤埝，并於龙潭湾诸地开堤泄水，并从之。三十四年，请拨通仓米十二万运各灾区平粜。又奏：“乾隆二十四年滹沱南徙，旧河淤垫。上年大涨，河行故道。束鹿木丘、倾井诸村遂成巨浸。请裁湾取直，并修筑护城堤埝。”报闻。三十六年，复召授刑部尚书。预香山九老会。十二月，卒，年八十四，赠太子太保，赐祭葬，谥勤悫。
　　庄有恭，字容可，广东番禺人。乾隆四年一甲一名进士，授修撰，直上书房。后三年，弟有信成进士，引见，有恭以起居注侍直，上问及之，有信选庶吉士。兄弟同请告省亲。有恭累迁侍讲学士，擢光禄寺卿。以父忧归，服除，擢内阁学士。迁户部侍郎。督江苏学政。充江南乡试考官，复督江苏学政。十六年，授江苏巡抚。十七年，署两江总督。疏言：“太仓、镇洋沿海田庐，赖海塘保障。前巡抚高其倬议自宝山湖口港至昭文福山港筑土塘三万四千七百馀丈，仅筑湖口港至刘河南岸土、石塘。今年秋令风潮，刘河南赖以无恙。其北颇致损伤，士民自请挑筑。惟恐一时难集，工不速竟。应筑土塘九千丈有奇，请借库银一万六千两，令自募夫役，於伏汛前毕工。按亩扣输，二年清款。”如所请行。有恭督学政时，浙人丁文彬献所著文武记、太公望传等。有恭以为病狂，置不问。至是，文彬以书上衍圣公孔昭焕，昭焕告巡抚杨应琚以闻。有恭疏请罪，坐罚学政养廉银十倍。
　　十九年，御史杨开鼎条奏江南收漕诸弊，敕有恭覆奏。寻疏言：“江南收漕诸弊，以苏、常、松、镇、太五属为尤甚。已酌定条例，勒石漕仓，遇收漕，饬粮道以下官周巡察访。开鼎言需索不遂，借词米不如式，勒令曬晾筛飏。漕粮上供天庾，自应乾圆洁净。傥不如式，不堪久贮，必致贻误仓储。粮户良顽不等，每次青腰、白脐、潮嫩、杂碎诸米强交；如令更易，即造作浮言挟制。自应分别察究，不得但责官吏，取悦刁民。”上奖其言公正。
　　二十一年，丁母忧，命予假百日回籍治丧，於伏汛前至淮安，署江南河道总督。泰兴县有硃者，坐主使杀人罪至绞，乞赎罪，有恭许之，临行疏闻。上责其专擅，令家居待罪。总督尹继善又言有恭监临乡试，察出有贿谋联号者，复有以斗蟋蟀致讼者，皆令罚鍰，未奏闻。上命夺有恭官，逮诣京师，下大学士九卿论罪，当绞。上以赃不入己，贳之，令护母丧回籍后赴军台效力。方诣谪所，命戴罪署湖北巡抚。
　　二十四年，调浙江。二十五年，劾杭州将军伊领阿、副都统刘扬达违例乘轿。上夺伊领阿等官，奖有恭，命议叙。三月，疏言：“绍兴南塘、嘉兴乍浦塘并属要工。臣赴山阴勘得宋家楼为三江、曹娥二水交会，又適当潮汐之冲，为南塘首险，已改建石塘巩固。复至萧山龛、长等山，越南大亹至海宁中小亹、登文堂、葛岙诸山，勘海宁南门外，西过戴家石桥，东至陈文港，工长五千丈有奇，根址坚实，不须重建。其必当修筑者千六百馀丈，内七百七十馀丈残缺过甚，作为要工，馀次第兴修。自陈文港东至尖山，下有韩家池柴塘四百丈有奇，亦应重筑。复循海而北，自海盐至平湖，遍历乍浦塘。海盐东临大海，南有台驻，北有乍浦诸山，山趾角张。县城以一面当潮汐，城外石塘，最为险要，间有冲损，已令随时修补。”六月，又疏言：“西塘、胡家兜至海宁南门外，潮退沙涨，长十八里。前请办戴家石桥要工，既有新沙外护，应先就迤东工段趱办。再审量沙势，分别缓急。”九月，又疏言：“缓修各工，陈文港十丈，令用鱼鳞式逐层整砌。圆通菴前十丈，仍如式坚筑。廿里亭西二十五丈，修整坦面，加用排椿，令紧贴塘身。”二十六年十二月，又奏言：“海宁西塘、老盐仓诸地，经霉、伏两汛，老沙汕刷，宜先事预防，先后拆镶二百丈。自霜降后，臣往来察勘，见柴、石两塘交接处水已临塘，自此迤西，老沙仍多坍卸。请将接连前工七十丈，从速镶办。”均从之。
　　二十七年，上南巡，临视老盐仓、尖山诸地，令修筑柴塘，并设竹篓、坦水诸工。九月，疏报海宁塘工竟，上嘉有恭能尽心，命议叙。是秋多雨水涨，有恭以嘉、湖两府水归太湖，河道多淤，下流尤壅阏；因请浚乌程、长兴境内七十二漊，并遣吏至江南按行三江故道。十月，调江苏巡抚。上命浙江海塘工程仍责成有恭专司其事，并免学政任内应罚银。二十九年，擢刑部尚书，留巡抚任。
　　有恭疏请大修三江水利，略言：“太湖北受荆溪百渎，南受天目诸山之水，为吴中巨浸，而分疏之大幹，以三江为要。三江者，吴淞江、娄江、东江也。东江自宋已湮，明永乐间，别开黄浦，宽广足当三江之一，今亦谓之东江。三江分流，经吴江、震泽、吴、元和、昆山、新阳、青浦、华亭、上海、太仓、镇洋、嘉定十二州县境，其间港浦纵横，湖荡参错。大概观之，无处不可分泄。然百节之通，不敌一节之塞。太湖出水口，不特宝带桥一处，如吴江十八港、十七桥，吴县鲇鱼口、大缺口，为湖水穿运河入江要道，今不无浅阻。又如入吴淞之庞山湖、大斜港、九里湖、淀山湖、溆浦，向来宽深，近以小民贪利，遍植茭芦，圈筑鱼荡，亦多侵占。刘河，古娄江也。今河形大非昔比，舟楫来往，必舣舟待潮。昆山外濠为娄江正道，浅狭特甚。苏州娄门外江面仅宽四五丈，偶遇秋霖，众水汇集。江身浅窄，先为潦水所占，俟其稍退，然后湖水得出，为之传送，而上游已漫淹矣。东南财赋重地，水利民生大计，若及早为之，事半功倍。今筹治法，当於运河西凡太湖出水之口，皆为清釐占塞，俾分流无阻。其运河东三江故道，惟黄浦现在深通，但於泖口挑去新涨芦墩，足资宣泄。吴淞江自庞山湖以下，娄江自娄门以下，凡有浅狭阻滞之处，宜濬治宽深，令上流所泄之数，足相容纳。其江身所有植芦插籪及冒占之区，尽数剷除，嗣后仍严为之禁。则水之停蓄有所，传送以时，并即以挑河之土加培圩岸。现在徬座去海太近，难於启闭者，酌量改移，庶浑潮不入，清水盛强，而海口之淤，亦将不挑而自去。总计所需虽觉浩繁，然散在十二州县，通力合作，实亦无多。民间闻有此举，咸乐趋事，原以民力为之。但分段督修，仍须官董其成；且工费繁多，若待鸠财而后兴工，稍稽时日。恳发帑兴工，仍於各州县分年按亩徵还，则民力既纾，工可速集。”奏入，报可。於是选绅耆，赋工役，先疏桥港，次及河身。茭芦鱼荡之圈占者，除之；城市民居之不可毁者，别开月河以导之。工始於二十八年十二月，至二十九年三月告竟，用公帑二十二万有奇。
　　三十年正月，命协办大学士，仍暂留巡抚任。南巡，复赐诗褒勉。八月，召诣京师。有恭劾苏州同知段成功纵役累民，夺官，谳未定。巡抚明德察成功实受赇，诈称病；按察使硃奎扬、知府孔传鹡皆知之，不以言。上命夺奎扬等官，逮讯。三十一年正月，罢有恭协办大学士。又遣侍郎四达按治，得有恭授意奎扬等有意从宽状，并夺有恭官，下刑部狱。军机大臣会鞫，并追缴学政任内应罚银。二月，军机大臣等谳上，有恭罪应斩，谕改监候。八月，命原之。授福建巡抚。三十二年，卒。仍免追缴学政任内应罚银。
　　李侍尧，字钦斋，汉军镶黄旗人，二等伯李永芳四世孙也。父元亮，官户部尚书，谥勤恪。侍尧，乾隆初以廕生授印务章京，见知高宗。累迁至正蓝旗汉军副都统。十七年，调热河副都统。二十年，擢工部侍郎，调户部。署广州将军。劾前将军锡特库废弛马政，锡特库下吏议。奏定广州满洲、汉军驻防官制兵额。二十一年，署两广总督。奏：“广东各属买补仓穀，兼杂上、中、下三等，而报以上价。应碾米，用上穀；应借粜，用中、下穀。”上谕以所言洞悉情弊，谕各省督抚严饬州县买补当碾试，务得上穀。又请禁广东制钱攙和古钱，并吴三桂伪号钱事。上谕以“前代钱仍听行用。吴三桂利用伪号钱，令民间检出，官为收换，供鼓铸之用”。又奏广州驻防出旗汉军官兵旷米，平粜便民，上从之。二十三年，守备张彬佐禁村民演剧被殴，奏请饬谳。上谓：“未得惩创恶习之意。应先治刁民，后议劣弁，庶刁悍之徒知畏惧。”
　　二十四年，实授总督。奏：“广东各国商舶所集，请饬销货后依期回国，不得住冬；商馆毋许私行交易；毋许贷与内地行商赀本；毋许雇内地厮役。”二十五年，又奏：“粤海关各国商舶出入，例於正税船钞外有各种规礼，应请删除名色，并为归公银若干。各口仆役饭食、舟车诸费，於此覈销。”并下部议行。广西巡抚鄂宝以贵县僮民韦志刚不法，知县石崇光察报，避重就轻，请夺官。上以事由崇光察报，命毋夺官；侍尧奏先经面谕崇光体勘，始行察报，上令逮崇光按鞫。又奏志刚实无不法事，崇光猜疑妄报，仍夺崇光官。上以侍尧与鄂宝各怀意见，饬以“秉虚公，除习气”。
　　二十六年，召授户部尚书、正红旗汉军都统，袭勋旧佐领。二十八年，授湖广总督。奏：“湖广行销淮盐，抬价病民，请酌中定价。”命两淮盐政高恆赴湖广会议，奏请按淮商成本，酌加馀息，明定限制，从之。加太子太保。
　　二十九年，调两广总督。右江镇总兵李星垣坐婪贿得罪，命侍尧按鞫，拟绞。上以侍尧尝荐星垣，今拟罪轻纵，责侍尧回护，坐降调。以忧还京师。署工部尚书。三十一年，调署刑部。三十二年，回两广总督任。袭二等昭信伯。三十四年，师征缅甸，命侍尧传檄暹罗。时暹罗方为甘恩敕所据，侍尧以为不宜传檄；以己意宣谕暹罗各夷目，密侦缅甸，苟入境，令擒以献，上韪之。丰顺民硃阿姜谋为乱，督吏捕治。
　　三十八年，授武英殿大学士，仍留总督任。安南内乱，令广西镇、道严防。入觐，赐黑狐端罩。四十年，兵部以广东民纠党结盟，不数月至五起，当追论武职弛纵罪。侍尧奏言：“武职既协缉，复追论弛纵罪，则规免处分，必致暗为消弭，凶徒转得漏网，请宽之。”上从其请，并谕曰：“侍尧此奏，意在挽回积习。然亦惟侍尧向不姑息属僚，朕所深信，始可为此言。若他人，未可轻为仿效也。”
　　四十二年，云贵总督图思德奏缅甸投诚，籥请纳贡。上命大学士阿桂往莅其事，并调侍尧云贵总督。缅甸头人孟幹谒侍尧，请缓贡。侍尧偕阿桂奏：“孟幹等语反覆，遵旨断接济，绝侦探，示以威德，不予迁就。”上召阿桂还。缅甸归所留守备苏尔相，侍尧遣诣京师。缅甸乞遣孟幹等还，侍尧谕令归所留按察使衔杨重英，上嘉其合机宜。四十三年，奏获缅甸遣腾越州民入关为谍，送京师。寻奏：“永昌、普洱界连缅甸，拟每岁派兵五千五百，在张凤街、三台山、九龙口诸地防守。”上谕以“揆度边情，不值如此办理”。侍尧复请於杉木陇设大汛，拨腾越兵五百；千崖设小汛，拨南甸兵二百，轮驻巡防；并分守虎踞、铜壁等关。从之。四十五年，云南粮储道海宁诉侍尧贪纵营私状，命尚书和珅、侍郎喀宁阿按治。侍尧自承得道府以下餽赂，不讳，上震怒，谕曰：“侍尧身为大学士，历任总督，负恩婪索，朕梦想所不到！”夺官，逮诣京师。和珅等奏拟斩监候，夺爵以授其弟奉尧。又下大学士九卿议，改斩决，上心欲宽之，复下各直省督抚议。各督抚多请照初议定罪，独江苏巡抚闵鹗元迎上意，奏：“侍尧历任封疆，幹力有为。请用议勤议能之例，宽其一线。”上乃下诏，谓：“罪疑惟轻，朕不为已甚。”改斩监候。
　　四十六年，甘肃撒拉尔回苏四十三为乱，上遣大学士阿桂视师。特旨予侍尧三品顶戴、孔雀翎，赴甘肃治军事。甘肃冒赈事发，总督勒尔谨得罪，命侍尧领总督事，会阿桂按治。勒尔谨及前布政使王亶望、布政使王廷赞、兰州知府蒋全迪皆坐斩。上命诸州县侵冒二万以上拟斩决，一万以下斩候，於是皋兰知县程栋等二十人皆坐斩。四十七年，奏：“皋兰等三十四、州、县亏库帑八十八万有奇、仓粮七十四万有奇，请於现任总督以下各官养廉扣抵归补。”上命宽免。又请豁免节年民欠三十万两。旋命予现任品级顶带，加太子太保。四十九年，广东盐商谭达元诉侍尧任两广时，总商沈冀州敛派公费餽送，上命尚书福康安按鞫，请罪侍尧。上责侍尧偿缴公费，免其罪。
　　苏四十三乱既定，上屡谕侍尧密察新教回民。至是，盐茶回田五等复为乱，侍尧会固原提督刚塔捕田五。田五自戕，得其孥诛之。无何，田五之徒复攻靖远。侍尧驻靖远，令刚塔督兵往，乱久未定。上命大学士阿桂、尚书福康安视师。渭城陷，西安副都统明善战死，贼据石峰堡。上责侍尧玩延怯懦，夺官，仍在军效力督饷。侍尧旋督兵赴伏羌。福康安至军，发侍尧玩愒贻误诸罪状。逮热河行在，王大臣按鞫，拟斩决。上仍令从宽改监候。五十年，谕释之。署正黄旗汉军都统。署户部尚书。
　　湖北江陵民诉知县孔毓檀侵赈，命侍尧往按。奏言毓檀未侵赈，但治赈迟缓，坐夺官。命署湖广总督。奏上年孝感被灾饥民刘金立等掠穀，生员梅调元纠众殴杀金立，并生瘗二十三人。上逮前总督特成额及知县秦朴等治其罪。未几，实授。
　　五十二年，入觐。台湾民林爽文为乱，调侍尧闽浙总督，驻蚶江。时前总督常青督兵渡台湾，侍尧以兵力不足，调广东、浙江兵济师。又虑贼据笨港劫粮械，拨绘船分防鹿耳门、鹿仔港。上奖以筹济有方。乱久未定，上以常青非将才，命福康安为将军督师；并寄谕常青全师以归，待福康安至，再筹进取。侍尧恐常青宣露上旨，人心惶惑，节录发寄，并具疏请罪。上大悦，奖以“深合机宜，得大臣体”。赐双眼孔雀翎。福康安劾提督柴大纪，上责侍尧徇隐。五十三年，侍尧亦奏大纪贪劣诸状，自请治罪，上宽之。台湾平，命仍袭伯爵。建福康安等生祠於台湾，命侍尧居福康安、海兰察之次。复命图形紫光阁，列前二十功臣。
　　侍尧短小精敏，过目成诵。见属僚，数语即辨其才否。拥几高坐，语所治肥瘠利害，或及其阴事，若亲见。人皆悚惧。屡以贪黩坐法，上终怜其才，为之曲赦。十月，疾闻，命其子侍卫毓秀往省。旋卒，谥恭毅。
　　弟奉尧，自官学生袭勋旧佐领，授蓝翎侍卫。累迁江南提督。四十五年，袭伯爵。四十六年，调福建陆路提督。以漳、泉累有械斗，左授马兰镇总兵。五十二年，署直隶提督。山东学政刘权之移家，舟经静海被盗，下吏议。上以署事未久，且随扈热河，宽之。五十三年，侍尧还袭伯爵，加奉尧提督衔。五十四年，卒，谥慎简。子毓文，乾隆六十年，侍尧督云、贵与局员通同偷减钱法事发，夺毓秀伯爵，命毓文承袭。
　　伍弥泰，伍弥氏，蒙古正黄旗人，副将军三等伯阿喇纳子。伍弥泰以雍正二年袭爵。授公中佐领，擢散秩大臣，迁镶白旗蒙古副都统。乾隆十五年，赐伯号曰诚毅。二十年，授凉州将军。旋命以将军衔驻西藏办事，二十四年，代还，授正蓝旗蒙古都统。出为江宁将军。二十七年，上以伍弥泰不胜任，召还，仍为散秩大臣。命协办伊犁事务。哈萨克越境游牧，师逐之出塞。上以伍弥泰不谙军务，令随行学习。二十八年，命往乌鲁木齐办事。筑精河屯堡，上赐名曰绥来。三十一年，代还，署镶黄蒙古、正白汉军两旗都统。授内大臣。三十五年，命往西宁办事。郭罗克土番劫洞库尔种人行李，伍弥泰遣兵逐捕，得行李以还。奏闻，上以未痛剿，责伍弥泰怠忽。三十八年，改驻西藏办事。四十一年，代还，擢理籓院尚书，兼镶白旗汉军都统。出为绥远城将军，调西安。四十三年，伊犁将军伊勒图请以屯田无眷属之兵次第撤回，下伍弥泰议。选陕、甘绿营兵三千携眷属以往。四十五年，班禅额尔德尼诣京师，命伍弥泰护行，仍还西安。
　　四十六年，撒拉尔回苏四十三等为乱，陷河州。上命伍弥泰选兵千人备徵发。伍弥泰奏提督马彪已率兵赴河州，拟选满洲兵千继往。上以所奏与谕旨合，深嘉之。上命大学士阿桂视师，督军攻华林山梁，命伍弥泰驻龙尾山为声援。回乱旋定，捕得阿浑五。有海潮宗者，尝出降，彪遣往开谕，遂留从乱。上责伍弥泰等不先奏闻，下吏议夺官，上宽之。
　　四十八年，授吏部尚书、协办大学士、镶白旗蒙古都统，充上书房总谙达。四十九年，上巡江、浙，命留京办事，授东阁大学士。上以伍弥泰年逾七十，命与大学士嵇璜、蔡新俱日出后入朝，风雪沍寒，免其入直。五十年，预千叟宴。五十一年，卒，赠太子太保，赐祭葬，谥文端。
　　伍弥泰治事知大体。班禅额尔德尼至京师，王大臣多和南称弟子。伍弥泰护行，与抗礼。
　　官保，乌雅氏，满洲正黄旗人。初授刑部笔帖式，擢堂主事。累迁郎中。乾隆七年，授江南江宁知府。十一年，总督尹继善奏官保不宜外任，复授刑部员外郎。转郎中，改御史。擢刑科给事中，巡视台湾。二十二年，擢镶黄旗汉军副都统，往西藏办事。二十六年，授刑部侍郎。三十年，调工部。三十二年，复往西藏办事，察知粮务通判吴元澄以库银贸易。上以官保初至藏即察奏，嘉其急公，谳实，论斩。历正红旗蒙古、满洲都统，理籓院，刑、礼、户诸部尚书。三十四年，协办大学士。上幸热河，命留京办事。三十八年，调吏部。四十一年，以年逾八十乞休，命致仕。卒，赐祭葬，谥文勤。
　　论曰：廷桂尝言：“事英主有法。若先有市惠、好名、党援诸病，上所知，便一事不可行。”其言深中高宗之隐，被眷遇宜矣。侍尧眷遇尤厚，屡坐赃败，屡屈法贷之。盖特怜其才，非以其工进献也。阿弥达、廷璋皆以不谨闻，亦未竟其罪。有恭抚江、浙，治海塘，重水利，有惠於民。其被谴尚非有所私，视侍尧辈故当胜。伍弥泰虽未尝领疆寄，久於边徼，恩被延登，在当时亦劳臣也，因附著之。

　　列传一百十一
　　方观承  富明安  周元理李湖  李瀚  李世杰
　　袁守侗郑大进  刘峨  陆燿  管幹贞蒋兆奎  胡季堂
　　方观承，字遐穀，安徽桐城人。祖登峄，官工部主事。父式济，康熙四十八年进士，官内阁中书。侨居江宁，坐戴名世南山集狱，并戍黑龙江。观承尚少，寄食清凉山寺。岁与兄观永徒步至塞外营养，往来南北，枵腹重趼。数年，祖与父皆没，益困。然因是具知南北厄塞及民情土俗所宜，厉志勤学，为平郡王福彭所知。雍正十年，福彭以定边大将军率师讨准噶尔，奏为记室。世宗召入对，赐中书衔。师还，授内阁中书。乾隆二年，充军机处章京。累迁吏部郎中。七年，授直隶清河道。署总督史贻直奏勘永定河工，上谕之曰：“方观承不穿凿而有条理，可与详酌。”八年，迁按察使。九年，命大学士讷亲勘浙江海塘及山东、江南河道，以观承从。寻擢布政使。十一年，署山东巡抚。十二年，回布政使任。十三年，迁浙江巡抚。十四年，擢直隶总督，兼理河道。十五年，加太子少保。二十年，加太子太保，署陕甘总督。二十一年，回直隶任。
　　观承抚山东时，议以安山湖畀民承垦升科，奏言：“湖中尚有积水，但二麦布种於水已涸之后，收穫於水未发之先。故虽有水患，民原承垦升科。升科后，官徵民纳，例重秋收。秋禾被水，请蠲、请赈、请豁，徒致纷繁。即如南旺湖，亦经台臣条奏畀民承垦。臣从讷亲履勘，见卑处水涸，高处如屋如岩，意谓水不能及。臣至山东，方知夏秋间运河及汶水暴涨，赖以分减，运道得保无虞。凡大川所经，众水所注，其宣泄潴蓄之区，恆阅数年、数十年，有若閒置，一旦实得其用，未可以目前忘久远。安山湖亦运河泄水地，应视南旺湖例，夏麦秋禾，分季收租。除去升科名目，应徵、应免，悉从其宜。国利而民亦不病。”又奏：“义仓与社仓同为积贮，但社仓例惟借种，义仓则借与赈兼行，而尤重在赈。设仓宜在乡不宜在城，积穀宜在民不宜在官。秋穫告丰，劝导输纳，岁终将穀数奏明，不必开具管收除在。则其数不在官，法可行久。”
　　抚浙江，海塘引河出中小亹安流，北大亹沙涨成陆。观承履勘，丈出地三十五万馀亩，畀民承垦。又以引河既出中小亹，民间失地，以附近村地二万馀亩拨补。复察各地咸气未除，民不能即耕，令灶户以未种地交民承佃，使灶户得租，贫民得地。分疏以闻，上嘉之。
　　督直隶二十年，治绩彰显。以兼理河道，治水尤著劳勚。直隶五大河，永定河浑流最难治。观承初上官，即疏言：“永定河自六工以下，河形高仰，请就旧有北大堤改移下口，庶水行地中，暢下无阻。”上谕以“改移下口不可轻言”。明年春，上临视永定河堤，御制诗示观承，大指谓河堤但可培厚，不可加高；略移下口，取易於趋下，亦补偏救弊之策。是夏，永定河南岸三工汙沟夺溜。上以江南河道总督高斌豆瓣集漫口图示观承，观承奏：“豆瓣集为中河馀水漫溢，故可於水缓处施工。永定河若但堵月堤，溢水无归路。仍塞漫口，偪溜入引河，复故道。”上韪之。又明年春，疏言：“永定河下口掣溜出冰窖坝口。请即於坦坡埝尾东北斜穿三角淀，开引河入叶淀，自凤河转入大清河。”廷议以时初过凌汛，虑盛涨浃沙淤淀，令观承覆奏。奏言：“冰窖坝口掣溜，在上七工尾，低於正河丈二三尺。南距南坦坡，北距北大堤，有漫衍而无冲溢，此地势之顺也。水由坝出，非冲决亦非开放，民情不怨，此人事之顺也。凌汛改移，经理有暇，此天时之顺也。今日必应改移，不复稍存歧见。至虑盛涨梜沙淤淀，浑水至三十里外，水涣沙停，当无此虑。且臣亦尝计及，故不使东循龙尾直入凤河，而引入叶淀，迂其途而广其地，更可经久无患。”上命尚书舒赫德、河东总督顾琮会勘，如观承议。自是永定河下口出冰窖。
　　居二年，复疏言：“永定河下口渐淤。请於北岸六工尾开堤放水，至五道口，导归沙家淀，仍自凤河入大清河。”廷议以甫改冰窖下口，何以又请於北岸六工开堤放水，令观承覆奏。奏言：“冰窖改口后，水势暢顺。上年盛涨，下口十里内淤阻。今请於北岸六工放水，循南埝而行，仍以凤河为尾闾，实於现在情形为便。”自是永定河下口又改自北岸六工入凤河。旋请以凤河东堤及韩家埝隶永定河道，又请於下口北埝外更作遥埝，为匀沙散水之用，并加筑凤河东是，与遥埝相接。观承治永定河凡再改下口，相时决机，从之辄利。
　　河决长垣、东明，命观承往勘。疏言：“二县以太行堤为卫，其地南高北下。河南阳武诸县水北注，赖此堤捍之。康熙六十年后，屡被冲决。请於堤西开新引河，导水入旧引河东注，即以所起土别筑新堤。”命如所议。观承疏请治子牙河，自杨家口至阎兒庄，改支河为正河。复於阎兒庄北循堤濬新引河接黑港旧引河，俱於子牙桥北入正河。疏请治滹沱河，自晋州张岔山口改流，南出宁晋入滏阳河，当顺新道。疏请治漳河，自临漳东南改流趋大名，分支：一出城北，一流入河间。当於河口筑坝，断水南流。疏淤濬河，引水归故道。皆如议行。又疏濬易州安国河，开渠灌田，赐名曰安河。上以河南巡抚胡宝瑔督民间缮治道路沟洫，令观承仿行。观承方令诸州县以工代赈，修堤埝，濬减河，筑叠道，凡三十二州县。既奉命，奏言：“正定、顺德、广平、大名等地民力易集，近年漳、漆、滏、洺诸水疏通。他处亦先后开工。要使沥水有归，农田杜患。”逾年，疏报自大兴、宛平东至抚宁，西至易、涿，西南至望都，东南至阜城；复循运河自武清至吴桥，凡二十二州县，筑叠道，开沟渠，诸工皆竟。
  </div>
  <div class="pagination">
   <a href="清史稿_page186.html">
    上一页
   </a>
   <span>
    ...
   </span>
   <a href="清史稿_page182.html">
    182
   </a>
   <a href="清史稿_page183.html">
    183
   </a>
   <a href="清史稿_page184.html">
    184
   </a>
   <a href="清史稿_page185.html">
    185
   </a>
   <a href="清史稿_page186.html">
    186
   </a>
   <span class="current-page">
    187
   </span>
   <a href="清史稿_page188.html">
    188
   </a>
   <a href="清史稿_page189.html">
    189
   </a>
   <a href="清史稿_page190.html">
    190
   </a>
   <a href="清史稿_page191.html">
    191
   </a>
   <a href="清史稿_page192.html">
    192
   </a>
   <span>
    ...
   </span>
   <a href="清史稿_page188.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
