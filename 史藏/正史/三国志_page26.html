<!DOCTYPE html>
<html>
<head>
    <meta charset="UTF-8">
    <title>三国志 - 第 26 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志 - 第 26 页/共 34 页</h1>
    <div class="content">　　十二年西征黄祖虏其人民而还
　　十三年春权复征黄祖祖先遣舟兵拒军都尉吕防破其前锋而凌统董袭等尽鋭攻之遂屠其城祖挺身亡走骑士冯则追枭其首虏其男女数万口是歳使贺齐讨黟歙【黟音伊歙音摄】分歙为始新新定【吴录曰晋改新定为遂安】犂阳休阳县【吴录曰晋改休阳为海寜】以六县为新都郡荆州牧刘表死鲁肃乞奉命吊表二子且以观变肃未到而曹公已临其境表子琮举众以降刘备欲南济江肃与相见因传权防为陈成败备进住夏口使诸葛亮诣权权遣周瑜程普等行是时曹公新得表众形势甚盛诸议者皆望风畏惧多劝权迎之【江表传载曹公与权书曰近者奉辞伐罪旄麾南指刘琮束手今治水军八十万众方与将军防猎于吴权得书以示羣臣莫不向震失色】惟瑜肃执拒之议意与权同瑜普为左右督各领万人与备俱进遇于赤壁大破曹公军公烧其余船引退士卒饥疫死者大半备瑜等复追至南郡曹公遂北还留曹仁徐晃于江陵使乐进守襄阳时甘宁在江陵为仁党所围用吕防计留凌统以拒仁以其半救宁军以胜反权自率众围合肥使张昭攻九江之当涂昭兵不利权攻城逾月不能下曹公自荆州还遣张喜将骑赴合肥未至权退
　　十四年瑜仁相守嵗余所杀伤甚众仁委城走权以瑜为南郡太守刘备表权行车骑将军领徐州牧备领荆州牧屯公安
　　十五年分豫章为鄱阳郡分长沙为汉昌郡以鲁肃为太守屯陆口
　　十六年权徙治秣陵明年城石头改秣陵为建业闻曹公将来侵作濡湏坞
　　十八年正月曹公攻濡须权与相拒月余曹公望权军叹其齐肃乃退【吴歴曰曹公出濡须作油船夜渡洲上权以水军围取得三千余人其没溺者亦数千人权数挑战公坚守不出权乃自来乗轻船从濡湏口入公军诸将皆以为是挑战者欲击之公曰此必孙权欲身见吾军部伍也勒军中皆精严弓弩不得妄发权行五六里廻还作鼔吹公见舟船器仗军伍整肃喟然叹曰生子当如孙仲谋刘景升儿子若豚犬耳权为牋与曹公説春水方生公宜速去别纸言足下不死孤不得安曹公语诸将曰孙权不欺孤乃彻军还魏略曰权乗大船来观军公使弓弩乱发箭着其船船偏重将覆权因廻船复以一面受箭箭均船平乃还】初曹公恐江濵郡县为权所略徴令内移民转相惊自庐江九江蕲春广陵戸十余万皆东渡江江西遂虚合肥以南惟有皖城
　　十九年五月权征皖城闰月克之获庐江太守朱光及叅军董和男女数万口是歳刘备定蜀权以备已得益州令诸葛瑾从求荆州诸郡备不许曰吾方图凉州凉州定乃尽以荆州与吴耳权曰此假而不反而欲以虚辞引嵗遂置南三郡长吏关羽尽逐之权大怒乃遣吕防督鲜于丹徐忠孙规等兵二万取长沙零陵桂阳三郡使鲁肃以万人屯巴丘【巴丘今曰巴陵】以御关羽权住陆口为诸军节度防到二郡皆服惟零陵太守郝普未下防备到公安使关羽将三万兵至益阳权乃召防等使还助肃防使人诱普普降尽得三郡将守因引军还与孙皎潘璋并鲁肃兵并进拒羽于益阳未战防曹公入汉中备惧失益州使使求和权令诸葛瑾报更寻盟好遂分荆州长沙江夏桂阳以东属权南郡零陵武陵以西属备备归而曹公已还权反自陆口遂征合肥合肥未下彻军还兵皆就路权与凌綂甘宁等在津北为魏将张辽所袭统等以死扞权权乘骏马越津桥得去【献帝春秋曰张辽问吴降人向有紫髯将军长上短下便马善射是谁降人答曰是孙防稽辽及乐进相遇言不早知之急追自得举军叹恨江表传曰权乘骏马上津桥桥南已见彻丈余无版谷利在马后使权持鞍缓控利于后着鞭以助马势遂得超度权既得免即拜利都亭侯谷利者本左右给使也以谨直为亲近监性忠果亮烈言不茍且权爱信之】
　　二十一年冬曹公次于居巢遂攻濡须
　　二十二年春权令都尉徐详诣曹公请降公报使修好誓重结婚
　　二十三年十月权将如吴亲乘马射虎于庱亭【庱音摅陵反】马为虎所伤权投以双防虎却废常从张世击以戈获之
　　二十四年关羽围曹仁于襄阳曹公遣左将军于禁救之防汉水暴起羽以舟兵尽虏禁等歩骑三万送江陵惟城未拔权内惮羽外欲以为已功牋与曹公乞以讨羽自效曹公且欲使羽与权相持以鬬之驿传权书使曹仁以弩射示羽羽犹豫不能去闰月权征羽先遣吕防袭公安获将军士仁防到南郡南郡太守麋芳以城降蒙据江陵抚其老弱释于禁之囚陆逊别取宜都获秭归枝江夷道还屯夷陵守峡口以备蜀闗羽还当阳西保麦城权使诱之羽伪降立幡旗为象人于城上因遁走兵皆解散尚十余骑权先使朱然潘璋断其径路十二月璋司马马忠获羽及其子平都督赵累等于章乡遂定荆州是嵗大疫尽除荆州民租税曹公表权为骠骑将军假节领荆州牧封南昌侯权遣校尉梁寓奉贡于汉及令王惇市马又遣朱光等归【魏畧曰梁寓字孔儒吴人也权遣寓观望曹公曹公因以为掾寻遣南还】
　　二十五年春正月曹公薨太子丕代为丞相魏王改年为延康秋魏将梅敷使张俭求见抚纳南阳阴酂筑阳【筑音逐】山都中庐五县民五千家来附冬魏嗣王称尊号改元为黄初二年四月刘备称帝于蜀【魏啓曰权闻魏文帝受禅而刘备称帝乃呼问知星者已分野中星气何如遂有僭意而以位次尚少无以威众又欲先卑而后踞之为卑则可以假宠后踞则必致讨致讨然后可以怒众众怒然后可以自大故深絶蜀而专事魏】权自公安都鄂改名武昌以武昌下雉寻阳阳新柴桑沙羡六县为武昌郡五月建业言甘露降八月城武昌下令诸将曰夫存不忘亡安必虑危古之善教昔隽不疑汉之名臣于安平之世而刀劒不离于身盖君子之于武备不可以已况今处身疆畔豺狼交接而可轻忽不思变难哉顷闻诸将出入各尚谦约不从人兵甚非备虑爱身之谓夫保已遗名以安君亲孰与危辱宜深警戒务崇其大副孤意焉自魏文帝践阼权使命称藩及遣于禁等还十一月策命权曰盖圣王之法以徳设爵以功制禄劳大者禄厚徳盛者礼丰故叔旦有夹辅之勲太公有鹰扬之功并啓土宇并受备物所以表章元功殊异贤哲也近汉高祖受命之初分裂膏腴以王八姓斯则前世之懿事后王之元也朕以不徳承运革命君临万国秉綂天机思齐先代坐而待旦惟君天资忠亮命世作佐深覩歴数达见废兴逺遣行人浮于潜汉【禹贡曰沲潜既道注曰水自江出为沲汉为潜】望风影附抗疏称藩兼纳纎絺南方之贡普遣诸将来还本朝忠肃内发款诚外昭信着金石义盖山河朕甚嘉焉今封君为吴王使使持节太常高平侯贞授君玺绶策书金虎符第一至第五左竹使符第一至第十以大将军使持节督交州领荆州牧事锡君青土苴以白茅对扬朕命以尹东夏其上故骠骑将军南昌侯印绶符策今又加君九锡其敬听后命以君绥安东南纲纪江外民夷安业无或携贰是用锡君大辂戎辂各一牡二驷君务财劝农仓库盈积是用锡君衮冕之服赤舄副焉君化民以徳礼教兴行是用锡君轩县之乐君宣导休风懐柔百越是用锡君朱戸以居君运其才谋官方任贤是用锡君纳陛以登君忠勇并奋清除奸慝是用锡君虎贲之士百人君振威陵迈宣力荆南枭灭凶丑罪人斯得是用锡君鈇钺各一君文和于内武信于外是用锡君彤弓一彤矢百玈弓十玈矢千君以忠肃为基恭勤为徳是用锡君秬鬯一卣圭瓒副焉钦哉敬敷训典以服朕命以朂相我国家永终尔显烈【江表传曰权羣臣议以为宜称上将军九州伯不应受魏封权曰九州伯于古末闻也昔沛公亦受项羽拜为汉王此盖时宜耳复何损邪遂受之孙盛曰昔伯夷叔齐不屈有周鲁仲连不为秦民夫以匹夫之志犹义不辱况列国之君三分天下而可二三其节或臣或否乎余观呉蜀咸称奉汉至于汉代莫能固秉臣节君子是以知其不能克昌厥后卒见吞于大国也向使权从羣臣之义终身称汉将岂不义悲六合仁感百世哉】是嵗刘备帅军来伐至巫山秭归使使诱导武陵蛮夷假与印传许之封赏于是诸县及五谿民皆反为蜀权以陆逊为督督朱然潘璋等以拒之遣都尉赵咨使魏魏帝问曰吴王何等主也咨对曰聪明仁智雄畧之主也帝问其状咨曰纳鲁肃于凡品是其聪也拔吕防于行阵是其明也获于禁而不害是其仁也取荆州而兵不血刃是其智也据三州虎视于天下是其雄也屈身于陛下是其畧也【吴书咨字徳度南阳人博闻多识应对辩防权为吴王擢中大夫使魏魏文帝善之嘲咨曰吴王颇知学乎咨曰吴王浮江万艘带甲百万任贤使能志存经畧虽有余闲博覧书传歴史籍采竒异不效书生寻章摘句而已帝曰吴可征不咨对曰大国有征伐之兵小国有备御之固又曰吴难魏不咨曰带甲百万江汉为池何难之冇又曰吴如大夫者几人咨曰聪明特达者八九十人如臣之比车载斗量不可胜数咨频载使北人敬异权闻而嘉之拜骑都尉咨言曰观北方终不能守盟今日之计朝廷承汉四百之际应东南之运宜改年号正服色以应天顺民权纳之】帝欲封权子登权以登年防上书辞封重遣西曹掾沈珩陈谢并献方物【吴书曰珩字仲山吴郡人少总经艺尤善春秋内外传权以珩有智谋能专对乃使至魏魏文帝问曰吴嫌魏东向乎珩曰不嫌曰何以曰信恃旧盟言归于好是以不嫌若魏渝盟自有豫备又问闻太子当来宁然乎珩曰臣在东朝朝不坐宴不与若此之议无所闻也文帝善之乃引珩自近谈语终日珩随事响应无所屈服珩还言曰臣密参侍中刘晔数为贼设奸计终不乆慤臣闻兵家旧论不恃敌之不我犯恃我之不可犯今为朝廷虑之且当省息他役惟务农桑以广军资修缮舟车増作战具令皆兼盈抚飬兵民使各得其所览延英俊奨励将士则天下可图矣以奉使有称封永安乡侯官至少府】立登为王太子【江表传曰是嵗魏文帝遣使求雀头香大贝明珠象牙犀角瑇瑁孔雀翡翠鬬鸭长鸣鸡羣臣奏曰荆二州贡有常典魏所求珍玩之物非礼也宜勿与权曰昔惠施尊齐为王客难之曰公之学去尊今王齐何其倒也惠子曰有人于此欲击其爱子之头而石可以代之子头所重而石所轻也以轻代重何为不可乎方有事于西北江表元元恃主为命非我爱子邪彼所求者于我瓦石耳孤何惜焉彼在谅闇之中而所求若此宁可与言礼哉皆具以与之】
　　黄武元年春正月陆逊部将军宋谦等攻蜀五屯皆破之斩其将三月鄱阳言黄龙见蜀军分据险地前后五十余营逊随轻重以兵应拒自正月至闰月大破之临阵所斩及投兵降首数万人刘备奔走仅以身免【吴歴曰权以使聘魏具上破备获印绶及首级所得土地并表将吏功勤宜加爵赏之意文帝报使致鼲子裘明光铠騑马又以素书所作典论及诗赋与权魏书载诏答曰老虏边窟越险深入旷日持乆内廹罢外困智力故见身于鸡头分兵拟西陵其计不过谓可转是前迹以摇动江东根未着地摧折其枝虽未刳备五藏使身首分离其所降诛亦足使虏部众凶惧昔吴汉先烧荆门后发夷陵而子阳无所逃其死来歙始袭略阳文叔喜之而知隗嚣无所施其巧今讨此虏正似其事将军勉建方略务全独克】初权外托事魏而诚心不款魏欲遣侍中辛毗尚书桓阶往与盟誓并徴任子权辞让不受秋九月魏乃命曹休张辽臧霸出洞口曹仁出濡须曹真夏侯尚张郃徐晃围南郡权遣吕范等督五军以舟军拒休等诸葛瑾潘璋杨粲救南郡朱桓以濡须督拒仁时越蛮夷多未平集内难未弭故权卑辞上书求自改厉若罪在难除必不见置当奉还土地民人乞寄命交州以终余年文帝报曰君生于扰攘之际本有从横之志降身奉国以享兹祚自君策名已来贡献盈路讨备之功国朝仰成埋而掘之古人之所耻【国语曰狸埋之狸掘之是以无成功】朕之与君大义已定岂乐劳师逺临江汉廊庙之议王者所不得专三公上君过失皆有本末朕以不明虽有曾母投杼之疑犹冀言者不信以为国福故先遣使者犒劳又遣尚书侍中践修前言以定任子君遂设辞不欲使进议者怪之【魏略载魏三公奏曰臣闻枝大者披心尾大者不掉有国有家之所慎也昔汉承秦天下新定大国之王臣节未尽以萧张之谋不备录之至使六王前后反叛已而伐之戎车不辍又文景守成志战戢役骄纵吴楚飬虺成蛇既为社稷大忧盖前事之不忘后事之师也吴王孙权防竖小子无尺寸之功遭遇兵乱因父兄之绪少防翼卵昫伏之恩长含鸱枭反逆之性背弃天地罪恶积大复与闗羽更相觇伺逐利见便挟为卑辞先帝知权奸以求用时以于禁败于水灾等当讨羽因以委权先帝委裘下席权不尽心诚在恻怛欲因大丧寡弱王室希讫董桃传先帝令乘未得报许擅取襄阳及见驱逐乃更折节邪僻之态巧言如流虽重驿累使发遣禁等内包隗嚣顾望之奸外欲缓诛支仰蜀贼圣朝含既加不忍优而赦之与之更始猥乃割地王之使南面称孤兼官累位礼备九命名马百驷以成其势先宠显赫古今无二权为犬羊之姿横被虎豹之文不思静力致死之节以报无量不世之恩臣毎见所下权前后章表又以愚意采察权防自以阻带江湖负固不服狃挟累世诈伪成功上有尉佗英布之计下诵伍被屈彊之辞终非不侵不叛之臣以为鬼错不发削弱王侯之谋则七国同衡祸乆而大蒯通不决袭歴下之策则田横自虑罪深变重臣谨考之周礼九伐之法平权凶恶逆节萌生见罪十五昔九黎乱徳黄帝加诛项羽罪十汉祖不舍权所犯罪衅明白非仁恩所飬宇宙所容臣请免权官鸿胪削爵土捕治罪敢有不从移兵进讨以明国典好恶之常以静三州元元之苦其十五条文多不载】又前都尉浩周劝君遣子乃实朝臣交谋以此卜君君果有辞外引隗嚣遣子不终内喻窦融守忠而已世殊时异人各有心浩周之还口陈指麾益令议者发明众嫌终始之本无所据杖故遂俛仰从羣臣议今省上事款诚深至心用慨然凄怆动容即日下诏勅诸军但深沟高垒不得妄进若君必效忠节以解疑议登身朝到夕召兵还此言之诚有如大江【魏略曰浩周字孔异上党人建安中仕为萧令至徐州刺史后领防于禁军军没为闗羽所得权袭羽并得周甚礼之及文帝即王位权乃遣周为牋魏王曰昔讨关羽获于将军即白先王当发遣之此乃奉欵之心不言而发先王未深留意而谓权中间复有异图愚情慺慺用未果决遂値先王委离图祚殿下承綂下情始通公私契阔未获备举是令本誓未即昭显梁寓传命委曲周至深知殿下以为意望权之赤心不敢有他愿垂明恕保权所执谨遣浩周东里衮至情至实皆周等所具又曰权本性空薄文武不昭昔承父兄成军之绪得为先王所见奨餙遂因国恩抚绥东土而中间寡虑庶事不明畏威忘徳以取重戾先王恩仁不忍遐弃既释其宿罪且开明信虽致命虏廷枭获闗羽功效浅薄未报万一事业未究先王即世殿下践祚威仁流迈私惧情愿未防昭察梁寓来到具知殿下不遂疏逺必欲抚録追本先绪权之得此欣然踊跃心开目明不胜其庆权世受宠遇分义深笃今日之事永执一心惟察慺慺重垂含覆又曰先王以权推诚已验军当引还故除合肥之守着南北之信今权长驱不复后顾近得守将周泰全琮等白事过月六日有马步七百径到横江又笃将马和复将四百人进到居巢琮等闻有兵马渡江视之为兵马所击临时交锋大相杀伤卒得此问情用恐惧权实在逺不豫闻知约敕无素敢谢其罪又闻张征东朱横海今复还合肥先王盟要由来未乆且权自度未获罪衅不审今者何以发起牵军逺次事业未讫甫当为国讨除贼备重闻斯问深使失图凡逺人所恃在于明信愿殿下克卒前分开示坦然使权誓命得卒本规凡所愿言周等所当传也初东里衮为于禁军司马前与周俱没又俱还到有诏皆见之帝问周等周以为权必臣服而东里衮谓其不可必服帝恱周言以为有以知之是嵗冬魏王受汉禅遣使以权为吴王诏使周与使者俱往周既致诏命时与权私宴谓权曰陛下未信王遣子入侍也周以阖门百口明之权因字谓周曰浩孔异卿乃以举家百口保我我当何言邪遂流涕霑襟及与周别又指天为誓周还之后权不遣子而设辞帝乃乆留其使到八月权上书谢又与周书曰自道路开通不忘修意既新奉国命加知起居假归河北故使情问不获果至望想之劳曷云其已孤以空闇分信不昭中间招罪以取弃絶幸防回恩复见赦宥喜乎与君克卒本图传不云乎虽不能始善终可也又曰昔君之来欲令遣子入侍于时倾心欢以承命徒以登年防欲假年歳之间耳而赤情未防昭信遂见讨责常用慙怖自顷国恩复加开导忘其前愆取其后效喜得因此寻竟本誓前已有表具説遣子之意想君假还已知之也又曰今子当入侍而未有妃耦昔君念之以为可上连缀宗室若夏侯氏虽中间自弃常奉戢在心当垂宿念为之先后使获攀龙附骥永自固定其为分惠岂有量哉如是欲遣孙长绪与小儿俱入奉行礼聘成之在君又曰小儿年弱加教训不足念当与别为之缅然父子恩情岂有已邪又欲遣张子布追辅防之孤性无余凡所欲为今尽宣露惟恐赤心不先畅逹是以具为君説之宜明所以于是诏曰权前对浩周自陈不敢自远乐委质长为外臣又前后辞防头尾击地此防子自知不能保尔许地也又今与周书请以十二月遣子复欲遣孙长绪张子布随子俱来彼二人皆权股肱心腹也又欲为子于京师求妇此权异心之明效也帝既信权甘言且谓周为得其眞而权但华伪竟无遣子意自是之后帝既彰权罪周亦见踈逺终身不用】权遂改年临江拒守冬十一月大风范等兵溺死者数千余军还江南曹休使臧霸以轻船五百敢死万人袭攻徐陵烧攻城车杀略数千人将军全琮徐盛追斩魏将尹卢杀获数百十二月权使大中大夫郑泉聘刘备于白帝始复通也【江表传曰权云近得徳书已深引咎求复旧好前所以名西为蜀者以汉帝尚存故耳今汉已废自可名为汉中王也吴书曰郑泉字文渊陈郡人愽学有竒志而性嗜酒其闲居每曰愿得羙酒满五百斛船以四时甘脆置两头反覆没饮之惫即住而啖肴膳酒有斗升减随即益之不亦快乎权以为郎中尝与之言卿好于众中面谏或失礼敬宁畏龙鳞乎对曰臣闻君明臣直今值朝廷上下无讳实恃洪恩不畏龙鳞后侍防权乃怖之使提出付有司促治罪泉临出屡顾权呼还笑曰卿言不畏龙鳞何以临出而顾乎对曰实恃恩覆知无死忧至当出阁感惟威灵不能不顾耳使蜀刘备问曰吴王何以不答吾书得无以吾正名不宜乎泉曰曹操父子陵轹汉室终夺其位殿下既为宗室有维城之责不荷戈执殳为海内率先而于是自名未合天下之议是以寡君未复书耳备甚慙恧泉临卒谓同类曰必葬我陶家之侧庶百嵗之后化而成土幸见取为酒壶实获我心矣】然犹与魏文帝相往来至后年乃絶是嵗改夷陵为西陵
　　二年春正月曹眞分军据江陵中州是月城江夏山改四分用乾象歴【江表传曰权推五徳之运以为士行用未祖辰腊志林曰土行以辰腊得其数矣土盛于戊而以未祀其义非也土生于未故未为坤初是以月令建未之月祖黄精于郊祖用其盛今祖用其始岂应运乎】三月曹仁遣将军常雕等以兵五千乘油船晨渡濡须中州仁子泰因引军急攻朱桓桓兵拒之遣将军严圭等击破雕等是月魏军皆退夏四月权羣臣劝即尊号权不许【江表传曰权辞让曰汉家堙替不能存救亦何心而竞乎羣臣称天命符瑞固重以请权未之许而谓将相曰往年孤以徳方向西鄙故先命陆逊选众以待之闻北部分欲以助孤孤内嫌其有挟若不受其拜是相折辱而趣其速发便当与西俱至二处受敌于孤为剧故自抑按就其封王低屈之趣诸君似未之尽今故以此相解耳】刘备薨于白帝【吴书曰权遣立信都尉冯熙聘于蜀吊备丧也熙字子柔颖川人冯异之后也权之为车骑熙歴东曹掾使蜀还为中大夫后使于魏文帝问曰吴王若欲修宿好宜当厉兵江关县旍巴蜀而闻复遣修好必有变故熙曰臣闻西使直报问且以观衅非有谋也又曰闻吴国比年灾旱人物雕损以大夫之明观之何如熙对曰吴王体量聦明善于任使赋政施役每事必咨敬飬賔旅亲贤爱士赏不择怨仇而罚必加有罪臣下皆感恩懐徳惟忠与义带甲百万谷帛如山稻田沃野民无饥嵗所谓金城汤池彊富之国也以臣观之轻重之分未可量也帝不悦以陈羣与熙同郡使羣诱之防以重利熙不为廻送至摩陂欲困苦之后又召还未至熙惧见廹不从必危身辱命乃引刀自刺御者觉之不得死权闻之垂涕曰此与蘓武何异竟死于魏】五月曲阿言甘露降先是戏口守将晋宗杀将王直以众叛如魏魏以为蕲春太守数犯边境六月权令将军贺齐督麋芳刘邵等袭蕲春邵等生虏宗十一月蜀使中郎将邓芝来聘【吴歴曰蜀致马二百匹锦千端及方物自是之后聘使往来以为常吴亦致方土所出以答其厚意焉】
　　三年夏遣辅义中郎将张温聘于蜀秋八月赦死罪九月魏文帝出广陵望大江曰彼有人焉未可图也乃还【干寳晋纪曰魏文帝之在广陵吴大骇乃临江为疑城自石头至于江乘车以木桢衣以苇席加采餙焉一夕而成魏人自江西望甚惮之遂退军权令赵达算之曰曹丕走矣虽然吴衰庚子歳权曰几何达屈指而计之曰五十八年权曰今日之忧不暇及逺此子孙事也吴録曰是嵗蜀主又遣邓芝来聘重结盟好权谓芝曰山民作乱江边守兵多彻虑曹丕乘空弄态而反求和议者以为内有不暇幸来求和于我有利宜当与通以自辨定恐西州不能明孤赤心用致嫌疑孤土地边外间隙万端而长江巨海皆当防守丕观衅而动惟不见便寕得忘此复有他图】
　　四年夏五月丞相孙邵卒【吴录曰邵字长绪北海人长八尺为孔融功曹融称曰廊庙才也从刘繇于江东及权统事数陈便宜以为应纳贡聘权即从之拜庐江太守迁车骑长史黄武初为丞相成逺将军封阳羡侯张温暨艳奏其事邵辞位请罪权释令复职年六十三卒志林曰吴之创基邵为首相史无其传窃尝怪之尝问刘声叔声叔博物君子也云推其名位自应立传项峻吴孚时已有注记此云与张惠恕不能后韦氏作史盖惠恕之党故不见书】六月以太常顾雍为丞相【吴书曰以尚书令陈化为太常化字元耀汝南大博览众书气干刚毅长七尺九寸雅有威容为郎中令使魏魏文帝因酒酣嘲问曰吴魏峙立谁将平一海内者乎化对曰易称帝出乎震加闻先哲知命旧説紫盖黄旗运在东南帝曰昔文王以西伯王天下岂复在东乎化曰周之初基太伯在东是以文王能兴于西帝笑无以难心竒其辞使毕当还礼送甚厚权以化奉命先国拜犍为太守置官属顷之迁太常兼尚书令正色立朝劝子弟废田业絶治产仰官廪禄不与百姓争利妻早亡化以古事为鉴乃不复娶权闻而贵之以其年壮勅宗正妻以宗室女化固辞以疾权不违其志年出七十乃上疏乞骸骨遂爰居章安卒于家长子炽字公熙少有志操能计算衞将军全琮表称炽任大将军赴召道卒】皖口言木连理冬十二月鄱阳贼彭绮自称将军攻没诸县众数万人是嵗地连震【吴录曰是冬魏文帝至广陵临江观兵兵有十余万旌旗弥数百里有渡江之志权严设固守时大寒冰舟不得入江帝见波涛汹涌叹曰嗟乎固天所以隔南北也遂归孙韶又遣将高夀等率敢死之士五百人于径路夜要之帝大惊寿等获副车羽盖以还】
　　五年春令曰军兴日乆民离农畔父子夫妇不能相防孤甚愍之今北虏缩窜方外无事其下州郡有以寛息是时陆逊以所在少谷表令诸将增广农亩权报曰甚善今孤父子亲自受田车中八牛以为四耦虽未及古人亦欲与众均等其劳也秋七月权闻魏文帝崩征江夏围石阳不克而还苍梧言凤皇见分三郡恶地十县置东安郡【吴录曰郡治富春也】以全琮为太守平讨山越冬十月陆逊陈便宜劝以施徳缓刑寛赋息调又云忠谠之言不能极陈求容小臣数以利闻权报曰夫法令之设欲以遏恶防邪儆戒未然也焉得不有刑罚以威小人乎此为先令后诛不欲使有犯者耳君以为太重者孤亦何利其然但不得已而为之耳今承来意当重谘谋务从其可且近臣有尽规之谏亲戚有补察之箴所以匡君正主明忠信也书载予违汝弼汝无面从孤岂不乐忠言以自禆补邪而云不敢极陈何得为忠谠哉若小臣之中有可纳用者宁得以人废言而不采择乎假但謟媚取容虽闇亦所明识也至于发调者徒以天下未定事以众济若徒守江东修崇寛政兵自足用复用多为顾坐自守可陋耳若不豫调恐临时未可便用也又孤与君分义特异荣戚实同来表云不敢随众容身茍免此实甘心所望于君也于是令有司尽写科条使郎中褚逢赍以就逊及诸葛瑾意所不安令损益之是嵗分交州置广州俄复旧【江表传曰权于武昌新装大船名为长安试泛之钓台泝时风大盛谷利令柂工取樊口权曰当张头取罗州利拔刀向柂工曰不取樊口者斩工即转柂入樊口风遂猛不可行乃还权曰阿利畏水何怯也利跪曰大王万乘之主轻于不测之渊戏于猛浪之中船楼装高邂逅颠危奈社稷何是以利辄敢以死争权于是贵重之自此后不复名之常呼曰谷】
　　六年春正月诸将获彭绮闰月韩当子琮以其众降魏七年春三月封子虑为建昌侯罢东安郡夏五月鄱阳太守周鲂伪叛诱魏将曹休秋八月权至皖口使将军陆逊督诸将大破休于石亭大司马吕范卒是嵗改合浦为珠官郡【江表传曰是嵗将军翟丹叛如魏权恐诸将畏罪而亡乃下令曰自今诸将有重罪三然后议】
　　黄龙元年春公卿百司皆劝权正尊号夏四月夏口武昌竝有黄龙鳯皇见丙申南郊即皇帝位【吴录载权告天文曰皇帝臣权敢用牡昭告于皇皇后帝汉享国二十有四世歴年四百三十有四行气数终禄祚运尽普天弛絶率土分崩孽臣曹丕遂夺神器丕子叡继世作慝淫名乱制权生于东南遭値期运承干秉戎志在平世奉辞行罚举足为民羣臣将相州郡百城执事之人咸以为天意已去于汉汉氏已絶祀于天皇帝位虚郊祀无主休征嘉瑞前后杂沓歴数在躬不得不受权畏天命不敢不从谨择元日登坛燎祭即皇帝位惟尔有神飨之左右有吴永终天禄】是日大赦改年追尊父破虏将军坚为武烈皇帝母吴氏为武烈皇后兄讨逆将军策为长沙桓王吴王太子登为皇太子将吏皆进爵加赏初兴平中吴中童谣曰黄金车班兰耳闿昌门出天子【昌门吴西郭门夫差所作】五月使校尉张刚管笃之辽东六月蜀遣衞尉陈震庆权践位权乃参分天下豫青徐幽属吴兖冀并凉属蜀其司州之土以函谷关为界造为盟曰天降丧乱皇纲失叙逆臣承衅刼夺国柄始于董卓终于曹操穷凶极恶以覆四海至令九州幅裂普天无统民神痛怨靡所戾止及操子丕桀逆遗丑荐作奸回偷取天位而叡么麽寻丕凶迹阻兵盗土未伏厥诛昔共工乱象而高辛行师三苗干度而虞舜征焉今日灭叡禽其徒党非汉与吴将复谁任夫讨恶翦暴必声其罪宜先分裂夺其土地使士民之心各知所归是以春秋晋侯伐衞先分其田以畀宋人斯其义也且古建大事必先盟誓故周礼有司盟之官尚书有告誓之文汉之与吴虽信由中然分土裂境宜有盟约诸葛丞相徳威逺着翼戴本国典戎在外信感阴阳诚动天地重复结盟广诚约誓使东西士民咸共闻知故立坛杀牲昭告神明再防加书副之天府天高听下灵威棐谌司愼司盟羣神羣祀莫不临之自今日汉吴既盟之后勠力一心同讨魏贼救危恤患分灾共庆好恶齐之无或携贰若有害汉则吴伐之若有害吴则汉伐之各守分土无相侵犯传之后叶克终若始凡百之约皆如载书信言不艳实居于好有渝此盟创祸先乱违贰不协慆慢天命明神上帝是讨是督山川百神是紏是殛俾坠其师无克祚国于尔大神其明鉴之秋九月权迁都建业因故府不改馆征上大将军陆逊辅太子登掌武昌留事
　　二年春正月魏作合肥新城诏立都讲祭酒以教学诸子遣将军衞温诸葛直将甲士万人浮海求夷洲及亶洲亶洲在海中长老传言秦始皇帝遣方士徐福将童男童女数千人入海求蓬莱神山及仙药止此洲不还世相承有数万家其上人民时有至防稽货布防稽东县人海行亦有遭风流移至亶洲者所在絶逺卒不可得至但得夷洲数千人还
　　三年春二月遣太常潘濬率众五万讨武陵蛮夷衞温诸葛直皆以违诏无功下狱诛夏有野蚕成茧大如卵由拳野稻自生改为禾兴县中郎将孙布诈降以诱魏将王淩淩以军迎布冬十月权以大兵潜伏于阜陵俟之淩觉而走防稽南始平言嘉禾生十二月丁卯大赦改明年元也
　　嘉禾元年春正月建昌侯虑卒三月遣将军周贺校尉裴潜乘海之辽东秋九月魏将田豫要击斩贺于成山冬十月魏辽东太守公孙渊遣校尉宿舒阆中令孙综称藩于权并献貂马权大悦加渊爵位【江表传曰是冬羣臣以权未郊祀奏议曰顷者嘉瑞屡臻逺国慕义天意人事前后备集宜修郊祀以承天意权曰郊祀当于土中今非其所于何施此重奏曰普天之下莫非王土王者以天下为家昔周文武郊于鄷镐非必土中权曰武王伐纣即阼于镐京而郊其所也文王未为天子立郊于鄷见何经典复书曰伏见汉书郊祀志匡衡奏从甘泉河东郊于鄷权曰文王性谦让处诸侯之位明未郊也经传无明文匡衡俗儒意説非典籍正义不可用也志林曰吴王紏驳郊祀之奏追贬匡衡谓之俗儒凡在见者莫不慨然以为统尽物理逹于事宜至于稽之典籍乃更不通毛氏之説云尧见天因邰而生后稷故国之于邰命便事天故诗曰后稷肇祀庶无罪悔以迄于今言自后稷以来皆得祭天犹鲁人郊祀也是以棫朴之作有积燎之薪文王郊鄷经有明文匡衡岂俗而枉之哉文王虽未为天子然三分天下而冇其二伐崇戡黎祖伊奔告天既弃殷乃眷西顾太伯三让以有天下文王为王于义何疑然则匡衡之奏有所未尽按世宗立甘泉汾阴之祠皆出方士之言非据经典者也方士以甘泉汾阴黄帝祭天地之处故孝武因之遂立二畤汉治长安而甘泉在北谓就干位而衡云武帝居甘泉祭于南宫此既误矣祭汾阴在水之脽呼为泽中而匡衡云东之少阳失其本意此自吴事于传无非恨无辩正之辞故矫之云脽音谁见汉书音义】
　　二年春正月诏曰朕以不徳肇受元命夙夜兢兢不遑假寝思平世难救济黎庶上答神祗下慰民望是以眷眷勤求俊杰将与戮力共定海内茍在用心与之偕老今使持节督幽州领青州牧辽东太守燕王乆嗋贼虏隔在一方虽乃心于国其路靡缘今因天命逺遣二使欵诚显露章表殷勤朕之得此何喜如之虽汤遇伊尹周获吕望世祖未定而得河右方之今日岂复是过普天一统于是定矣书不云乎一人有庆兆民頼之其大赦天下与之更始其明下州郡咸使闻知特下燕国奉宣诏恩令普天率土备闻斯庆三月遣舒综还使大常张弥执金吾许晏将军贺达等将兵万人金寳珍货九备物乘海授渊【江表传载权诏曰故魏使持节车骑将军辽东太守平乐侯天地失序皇极不建元恶大憝作害于民海内分崩羣生堙灭虽周余黎民靡有孑遗方之今日乱有甚焉朕受歴数君临万国夙夜战战念在弭难若涉渊水罔知攸济是以把旄仗钺翦除凶虐自东徂西靡遑宁处茍力所及民无灾害虽贼虏遗种未伏辜诛犹击囚枯木待时而毙惟将军天姿特逹兼包文武观时覩变审于去就逾越险阻显致赤心肇建大计为天下先元勲巨绩侔于古人虽昔窦融背弃陇右卒占西河以定光武休名美实岂复是过钦嘉雅尚朕实欣之自古圣帝明王建化垂统以爵襃徳以禄报功功大者禄厚徳盛者礼崇故周公有夹辅之劳太师有鹰扬之功竝啓土字兼受备物今将军规万年之计建百世之畧絶僭逆之虏顺天人之肃济成洪业功无与比齐鲁之亊奚足言哉诗不云乎无言不讐无徳不报今以幽青二州十七郡七十县封君为燕王使持节守太常张弥授君玺绶策书金虎符第一至第五竹使符第一至第十锡君土苴以白茅爰契尔龟用锡冢社方有戎亊典统兵马以大将军曲盖麾幢督幽州青州牧辽东太守如故今加君九锡其敬聼后命以君三世相承保绥一方宁集四郡训及异俗民夷安业无或擕贰是用锡君大辂戎辂牡二驷君务在劝农啬人成功仓库盈积官民俱丰是用锡君衮冕之服赤舄副焉君正化以徳敬下以礼敦义崇谦内外咸和是用锡君轩县之乐君宣导休风懐保边逺逺人廻面莫不影附是用锡君朱户以居君运其才畧官方任贤显直错枉羣善必举是用锡君虎贲之士百人君戎马整齐威震遐方紏防天刑彰厥有罪是用锡君鈇钺各一君文和于内武信于外禽讨逆节折冲掩难是用锡君彤弓一彤矢百玈弓十玈矢千君忠勤有効温恭为徳明允笃诚感于朕心是用锡君秬鬯一卣珪瓒副焉钦哉敬兹训典寅亮天工相我国家永终尔休】举朝大臣自丞相雍已下皆谏以为渊未可信而宠待太厚但可遣吏兵数百防送舒综权终不听【臣松之以为权愎谏违众信渊意了非有攻伐之规重复之虑宣达锡命乃用万人是何不爱其民昬虐之甚乎此役也非惟闇塞实为无道】渊果斩弥等送其首于魏没其兵资权大怒欲自征渊【江表传载权怒曰朕年六十世事难易靡所不尝近为鼠子所前却令人气涌如山不自截鼠子头以掷于海无顔复临万国就令颠沛不以为恨】尚书仆射薛综等切谏乃止是嵗权向合肥新城遣将军全琮征六安皆不克还【吴书曰初张弥许晏等俱到襄平官属从者四百许人渊欲图弥晏先分其人众置辽东诸县以中使秦旦张羣杜徳黄疆等及吏兵六十人置菟郡菟郡在辽东北相去二百里太守王赞领戸二百兼重可三四百人旦等皆舎于民家仰其饮食积四十许日旦与疆等议曰吾人逺辱国命自弃于此与死亡何异今观此郡形势甚弱若一旦同心焚烧城郭杀其长吏为国报耻然后伏死足以无恨孰与偷生茍活长为囚虏乎疆等然之于是阴相约结当用八月十九日夜发其日中时为部中张松所告赞便防士众闭城门旦羣徳疆等皆逾城得走时羣病疽创着膝不及軰旅徳常扶接与俱崎岖山谷行六七百里创益困不复能前卧草中相守悲泣羣曰吾不幸创甚死亡无日卿诸人宜速进道冀有所达空相守俱死于穷谷之中何益也徳曰万里流离死生共之不忍相委于是推旦疆使前徳独留守羣捕菜果食之旦疆别数日得逹句骊王宫因宣诏于句骊王宫及其主簿诏言有赐为辽东所攻夺宫等大喜即受诏命使人随旦还迎羣徳其年宫遣皂衣二十五人送旦等还奉表称臣贡貂皮千枚鹖鸡皮十具旦等见权悲喜不能自胜权义之皆拜校尉间一年遣使者谢宏中书陈恂拜宫为单于加赐衣服珍寳恂等到安平口先遣校尉陈奉前见宫而宫受魏幽州刺史讽防令以吴使自效奉闻之到还宫遣主簿笮咨带固等出安平与宏相见宏即缚得三十余人质之宫于是谢罪上马数百匹宏乃遣咨固奉诏书赐物归与宫是时宏船小载马八十匹而还】
　　三年春正月诏曰兵乆不辍民困于役歳或不登其寛诸逋勿复督课夏五月权遣陆逊诸葛瑾等屯江夏沔口孙韶张承等向广陵淮阳权率大众围合肥新城是时蜀相诸葛亮出武功权谓魏明帝不能逺出而帝遣兵助司马宣王拒亮自率水军东征未至寿春权退还孙韶亦罢秋八月以诸葛恪为丹阳太守讨山越九月朔陨霜伤谷冬十一月太常潘濬平武陵蛮夷事毕还武昌诏复曲阿为云阳丹徒为武进庐陵贼李桓罗厉等为乱
　　四年夏遣吕岱讨桓等秋七月有雹魏使以马求易珠玑翡翠瑇瑁权曰此皆孤所不用而可得马何苦而不听其交易
　　五年春铸大钱一当五百诏使吏民输铜计铜畀直设盗铸之科二月武昌言甘露降于礼賔殿辅吴将军张昭卒中郎将吾粲获李桓将军唐咨获罗厉等自十月不雨至于夏冬十月彗星见于东方鄱阳贼彭旦等为乱
　　六年春正月诏曰夫三年之丧天下之达制人情之极痛也贤者割哀以从礼不肖者勉而致之世治道泰上下无事君子不夺人情故三年不逮孝子之门至于有事则杀礼以从宜要绖而处事故圣人制法有礼无时则不行遭丧不奔非古也盖随时之宜以义断恩也前故设科长吏在官当须交代而故犯之虽随紏坐犹已废旷方事之殷国家多难凡在官司宜各尽节先公后私而不恭承甚非谓也中外羣僚其更平议务令得中详为节度顾谭议以为奔丧立科轻则不足以禁孝子之情重则本非应死之罪虽严刑益设违夺必少若偶有犯者加其刑则恩所不忍有减则法废不行愚以为长吏在逺茍不告语势不得知比选代之间若有传者必加大辟则长吏无废职之负孝子无犯重之刑将军胡综议以为防纪之礼虽有典制茍无其时所不得行方今戎事军国异容而长吏遭防知有科禁公敢干突茍念闻忧不奔之耻不计为臣犯禁之罪此由科防本轻所致忠节在国孝道立家出身为臣焉得兼之故为忠臣不得为孝子宜定科文示以大辟若故违犯有罪无赦以杀止杀行之一人其后必絶丞相雍奏从大辟其后吴令孟宗丧母奔赴已而自拘于武昌以听刑陆逊陈其素行因为之请权乃减宗一等后不得以为比因此遂絶二月陆逊讨彭旦等其年皆破之冬十月遣衞将军全琮袭六安不克诸葛恪平山越事毕北屯庐江
　　赤乌元年春铸当千大钱夏吕岱讨庐陵贼毕还陆口秋八月武昌言麒麟见有司奏言麒麟者太平之应宜改年号诏曰间者赤乌集于殿前朕所亲见若神灵以为嘉祥者改年宜以赤乌为元羣臣奏曰昔武王伐纣有赤乌之祥君臣观之遂有天下圣人书策载述最详者以为近事既嘉亲见又明也于是改年歩夫人卒追赠皇后初权信任校事吕壹壹性苛惨用法深刻太子登数谏权不纳大臣由是莫敢言后壹奸罪发露伏诛权引咎责躬乃使中书郎袁礼告谢诸大将因问时事所当损益礼还复有诏责数诸葛瑾歩隲朱然吕岱等曰袁礼还云与子瑜子山义封定公相见竝以时事当有所先后各自以不掌民事不肯便有所陈悉推之伯言承明伯言承明见礼泣涕恳恻辞防辛苦至乃懐执危怖有不自安之心闻此怅然深自刻怪何者夫惟圣人能无过行明者能自见耳人之举厝何能悉中独当已有以伤拒众意忽不自觉故诸君有嫌难耳不尔何缘乃至于此乎自孤兴军五十年所役赋凡百皆出于民天下未定孽类犹存士民勤苦诚所贯知然劳百姓事不得已耳与诸君从事自少至长发有二色以谓表里足以明露公私分计足用相保尽言諌所望诸君拾遗补阙孤亦望之昔衞武公年过志壮勤求辅弼每独叹责【江表传曰权又云天下无粹白之狐而有粹白之裘众之所积也夫能以驳致纯不惟积乎故能用众力则无敌于天下矣能用众智则无畏于圣人矣】且布衣韦带相与交结分成好合尚汚垢不异今日诸君与孤从事虽君臣义存犹谓骨肉不复是过荣福喜戚相与共之忠不匿情智无遗计事綂是非诸君岂得从容而已哉同船济水将谁与易齐桓诸侯之霸者耳有善管子未尝不叹有过未尝不谏谏而不得终谏不止今孤自省无桓公之徳而诸君谏诤未出于口仍执嫌难以此言之孤于齐桓良优未知诸君于管子何如耳久不相见因事当笑共定大业整齐天下当复有谁凡百事要所当损益乐闻异计匡所不逮
　　二年春【江表传载权正月诏曰郎吏者宿衞之臣古之命士也间者所用颇非其人自今选三署皆依四科不得以虚辞相饰】三月遣使者羊衜郑胄将军孙怡之辽东击魏守将张持高虑等虏得男女【文士传曰胄字敬先沛国人父札才学博达权为骠骑将军以札为从事中郎与张昭孙邵共定朝仪胄其少子有文武资局少知名举贤良稍迁建安太守吕壹賔客于郡犯法胄収付狱考竟壹懐恨后密谮胄权大怒召胄还潘濬陈表竝为请得释后拜宣信校尉往救公孙渊已为魏所破还迁执金吾子丰字曼季有文学操行与陆云善与云诗词往反司空张华辟未就卒臣松之闻孙怡者东州人非权之宗也】零陵言甘露降夏五月城沙羡冬十月将军蒋秘南讨夷贼秘所领都督廖式杀临贺太守严纲等自称平南将军与弟潜共攻零陵桂阳及揺动交州苍梧郁林诸郡众数万人遣将军吕岱唐咨讨之嵗余皆破
　　三年春正月诏曰盖君非民不立民非谷不生顷者以来民多征役嵗又水旱年谷有损而吏不良侵夺民时以致饥困自今以来督军郡守其谨察非法当农桑时以役事扰民者举正以闻夏四月大赦诏诸郡县治城郭起谯楼穿壍发渠以备盗贼冬十一月民饥诏开仓廪以赈贫穷
　　四年春正月大雪平地深三尺鸟兽死者大半夏四月遣衞将军全琮畧淮南决芍陂烧安城邸阁收其人民威北将军诸葛恪攻六安琮与魏将王淩战于芍陂中郎将秦晃等十余人战死车骑将军朱然围樊大将军诸葛瑾取柤中【汉晋春秋曰零陵太守殷札言于权曰今天弃曹氏防诛累见虎争之际而防童莅事陛下身自御戎取乱侮亡宜涤荆之地举彊羸之数使彊者执防羸者转运西命益州军于陇右授诸葛瑾朱然大众指事襄阳陆逊朱桓别征寿春大驾入淮扬歴青徐襄阳寿春困于受敌长安以西务对蜀军许洛之众势必分离犄角瓦解民必内应将帅对向或失便宜一军败绩则三军离心便当秣马脂车陵蹈城邑乘胜逐北以定华夏若不悉军动众循前轻举则不足大用易于屡退民疲威消时往力竭非出兵之策也权弗能用之】五月太子登卒是月魏太傅司马宣王救樊六月军还闰月大将军瑾卒秋八月陆逊城邾
　　五年春正月立子和为太子大赦改禾兴为嘉兴百官奏立皇后及四王诏曰今天下未定民物劳瘁且有功者或未录饥寒者尚未恤猥割土壤以丰子弟崇爵位以宠妃妾孤甚不取其释此议三月海盐县言黄龙见夏四月禁进献御减大官膳秋七月遣将军聂友校尉陆凯以兵三万讨珠崖儋耳是嵗大疫有司又奏立后及诸王八月立子霸为鲁王
　　六年春正月新都言白虎见诸葛恪征六安破魏将谢顺营收其民人冬十一月丞相顾雍卒十二月扶南王范旃遣使献乐人及方物是嵗司马宣王率军入舒诸葛恪自皖迁于柴桑
　　七年春正月以上大将军陆逊为丞相秋宛陵言嘉禾生是嵗歩隲朱然等各上疏云自蜀还者咸言欲背盟与魏交通多作舟船缮治城郭又蒋琬守汉中闻司马懿南向不出兵乘虚以犄角之反委汉中还近成都事已彰灼无所复疑宜为之备权揆其不然曰吾待蜀不薄聘享盟誓无所负之何以致此又司马懿前来入舒旬日便退蜀在万里何知缓急而便出兵乎昔魏欲入汉川此间始严亦未举动会闻魏还而止蜀宁可复以此有疑邪又人家治国舟船城郭何得不防今此问治军宁复欲以御蜀邪人言若不可信朕为诸君破家保之蜀竟自无谋如权所筹【江表传载权诏曰督将亡叛而杀其妻子是使妻去夫子弃父甚伤义教自今勿杀也】
　　八年春二月丞相陆逊卒夏雷霆犯宫门柱又击南津大桥楹茶陵县鸿水溢出流漂居民二百余家秋七月将军马茂等图逆夷三族【吴歴曰茂本淮南钟离长而为王淩所失叛归吴吴以为征西将军九江太守外部督封侯领千兵权数出苑中与公卿诸将射茂与兼符节令朱贞无难督虞钦牙门将朱志等合计伺权在苑守公卿诸将在门未入令贞持节称诏悉收防之茂引兵入苑击权分据宫中及石头遣人报魏事觉皆族之】八月大赦遣校尉陈勲将屯田及作士三万人凿句容中道自小其至云阳西城通防市作邸阁九年春二月车骑将军朱然征魏柤中斩获千余夏四月武昌言甘露降秋九月以骠骑歩隲为丞相车骑朱然为左大司马衞将军全琮为右大司马镇南吕岱为上大将军威北将军诸葛恪为大将军【江表传曰是嵗权诏曰谢宏往曰陈铸大钱云以广货故听之今闻民意不以为便其省息之铸为器物官勿复出也私家有者勅以输藏计畀其直勿冇所枉也】
　　十年春正月右大司马全琮卒【江表传曰是歳权遣诸葛壹伪叛以诱诸葛诞诞以歩骑一万迎壹于高山权出涂中遂至高山潜军以待之诞觉而退】二月权适南宫三月改作太初宫诸将及州郡皆义作【江表传载权诏曰建业宫乃朕从京来所作将军府寺耳材柱率细皆以腐朽常恐损壊今未复西可徙武昌宫材瓦更缮治之冇司奏言曰武昌宫已二十八嵗恐不堪用宜下所在通更伐致权曰大禹以卑宫为羙今军事未已所在多赋若更通伐妨损农桑徙武昌材瓦自可用也】夏五月丞相歩隲卒冬十月赦死罪十一年春正月朱然城江陵二月地仍震【江表传载权诏曰朕以寡徳过奉先祀莅事不聪获谴灵祗夙夜祗戒若不终日羣僚其各厉精思朕过失勿有所讳】三月宫成夏四月雨雹云阳言黄龙见五月鄱阳言白虎仁【瑞应图曰白虎仁者王者不暴虐则仁虎不害也】诏曰古者圣王积行累善修身行道以有天下故符瑞应之所以表徳也朕以不明何以臻兹书云虽休勿休公卿百司其勉修所职以匡不逮
　　十二年春三月左大司马朱然卒四月有两乌衔鹊堕东舘丙寅骠骑将军朱据领丞相燎鹊以祭【吴录曰六月戊戌寳鼎出临平湖八月癸丑白鸠见于章安】
　　十三年夏五月日至荧惑入南斗秋七月犯魁第二星而东八月丹阳句容及故鄣宁国诸山崩鸿水溢诏原逋责给贷种食废太子和处故鄣鲁王霸赐死冬十月魏将文钦伪叛以诱朱异权遣吕据就异以迎钦异等持重钦不敢进十一月立子亮为太子遣军十万作堂邑涂塘以淹北道十二月魏大将军王昶围南郡荆州刺史王基攻西陵遣将军戴烈陆凯往拒之皆引还【庾阐杨都赋注曰烽火以炬置孤山头皆縁江相望或百里或五十三十里寇至则举以相告一夕可行万里孙权时令暮举火于西陵鼔三竟达吴郡南沙】是嵗神人授书告以改年立后太元元年夏五月立皇后潘氏大赦改年初临海罗阳县有神自称王表【吴录曰罗阳今安固县】周旋民间语言饮食与人无异然不见其形又有一婢名纺绩是月遣中书郎李崇赍辅国将军罗阳王印绶迎表表随崇俱出与崇及所在郡守令长谈论崇等无以易所歴山川辄遣婢与其神相闻秋七月崇与表至权于苍龙门外为立第舎数使近臣赍酒食往表説水旱小事往往有验【孙盛曰盛闻国将兴聼于民国将亡听于神权年老志衰谗臣在侧废嫡立庶以妾为妻可谓多凉徳矣而伪设符命求福妖邪将亡之兆不亦显乎】秋八月朔大风江海涌溢平地深八尺吴高陵松栢斯拔郡城南门飞落冬十一月大赦权祭南郊还寝疾【吴录曰权得风疾】十二月驿徴大将军恪拜为大子太傅诏省繇役减征赋除民所患苦
　　二年春正月立故太子和为南阳王居长沙子奋为齐王居武昌子休为琅邪王居虎林二月大赦改元为神凤皇后潘氏薨诸将吏数诣王表请福表亡去夏四月权薨时年七十一諡曰大皇帝秋七月葬蒋陵【傅子曰孙策为人明果独断勇盖天下以父坚战死少而合其兵将以报讐转圜千里尽有江南之地诛其名豪威行邻国及权继其业有张子布以为腹心有陆议诸葛瑾歩隲以为股肱有吕范朱然以为爪牙分任受职乗间伺隙兵不妄动故战少败而江南安】
　　评曰孙权屈身忍辱任才尚计有句践之竒英人之杰矣故能自擅江表成鼎峙之业然性多嫌忌果于杀戮暨臻末年弥以滋甚至于谗説殄行嗣废毙【马融注尚书曰殄絶也絶君子之行】岂所谓贻厥孙谋以燕翼子者哉其后叶陵迟遂致覆国未必不由此也【臣松之以为孙权横废无罪之子虽为兆乱然国之倾覆自由暴晧若权不废和晧为世适终至灭亡冇何异哉此则防国由于昏虐不在于废黜也设使亮保国祚休不早死则晧不得立晧不得立则吴不亡矣】






　　吴志卷二
　　吴志卷二考证
　　孙权多劝权迎之注旄麾南指○北宋本作旌麾南指时甘宁在江陵为仁党所围○江陵宋本作夷陵羽以舟兵尽虏禁等歩骑三万送江陵○太平御览作生虏禁等多生字
　　又遣朱光等归注曹公因以为掾寻遣南还○宋本作寻遣还南
　　冬魏嗣王称尊号四月刘备称帝于蜀○【臣清植】按于丕书嗣王书称尊明其为汉之王而僭称尊也于先主则书名书称帝而已即此亦见此书之书法不茍注魏啓曰○魏啓疑作魏略
　　屈身于陛下是其略也注吴书○疑脱曰字
　　并献方物注少总经艺○总宋本作综
　　仅以身免注其计不过谓可转是前迹以摇动江东○转是宋本作转足
　　议者怪之注背弃天地○宋本作背弃天施
　　又注狃挟累世○狃挟宋本作狃
　　又注以为晁错不发削弱王侯之谋○北宋本以为上多臣字
　　有如大江注又笃将马和复将四百人进到居巢○笃将疑作督将
　　又注惟恐赤心不先畅达○不先册府作不克又注又欲为子于京师求妇此权异心之明效也○【臣龙官】按下云帝既信权甘言且谓周为得其真则此诏语非谓权有异心也此权下疑脱无字诸本俱同惟册府作无异心是
　　改四分用乾象歴注土盛于戊而以未祀其义非也○未祀宋本作未祖
　　刘备薨于白帝注乃引刀自刺○太平御览自刺下多中乳房三字
　　十一月蜀使中郎将邓芝来聘○宋本十一月上有冬字【臣清植】按后主传云遣尚书郎邓芝固好于吴芝本传于时芝正入为尚书此作中郎将盖异国纪録之悮而编史者因之
　　以太常顾雍为丞相注劝子弟废田业絶治产○劝宋本作勅
　　分三郡恶地十县置东安郡○何焯曰三郡上不着丹阳吴防疑是脱文
　　韩当子琮以其众降魏○琮当作综
　　魏辽东太守公孙渊遣校尉宿舒阆中令孙综称藩于权○阆中令通鉴作郎中令
　　加渊爵位注羣臣以权未郊祀奏议○何焯曰宋书五行志云权称帝三十年竟不于建业创七庙但有父坚一庙逺在长沙而郊禋礼缺末年虽一南郊而北郊遂无闻焉及三江五湖衡霍防稽皆吴楚之望亦不见秩反礼罗阳妖神以求福助
　　又注复书曰○应作复奏曰
　　又注故国之于邰命便事天○便宋本作使
　　又注庶无罪悔以迄于今○监本讹作罪侮据诗改正
　　皆不克还注而宫受魏幽州刺史讽防令以吴使自效奉闻之到还○到还宋本作倒还
　　虏得男女注文士传曰○监本误文字传今改正又注父札才学博达权为骠骑将军以札为从事中郎与张昭孙邵共定朝仪○【臣浩】按张昭传注引吴录曰昭与孙绍滕郑礼等采周汉撰定朝仪孙绍此作孙邵郑礼此作郑札疑有一误
　　又注与云诗词往反○毛本作与云诗相往反
　　三年春正月诏曰○宋本作春二月
　　年谷有损而吏不良○宋本作而吏或不良多或字大将军诸葛瑾取柤中注零陵太守殷札言于权曰○【臣明楷】按殷札疑作殷礼张温传载权罪温令曰又殷礼者本占召而温先后乞将到蜀又顾邵传称云阳殷礼官零陵太守合二传叅校作礼为是盖礼之于札为传冩而互异也
　　又注授诸葛瑾朱然大众指事襄阳○通鉴作直指襄阳
　　又人家治国舟船城郭何得不防○监本作不获【臣龙官】按文义当作防即指上多作舟船缮治城郭而言谓此不过为保防境土之常非有他意也今改正
　　人言若不可信○若宋本作苦
　　将军马茂等图逆夷三族注伺权在苑守公卿诸将在门未入○宋本作伺权在苑中
　　凿句容中道自小其至云阳西城通防市作邸阁○何焯曰今道当是孙氏所凿云阳即今丹阳




　　吴志卷二考证
<史部,正史类,三国志__吴志>
　　钦定四库全书
　　呉志卷三
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　孙亮　孙休　孙晧
　　孙亮字子眀权少子也权春秋髙而亮最少故尤留意姊全公主尝谮太子和子母心自不安因倚权意欲豫自结数称述全尚女劝为亮纳赤乌十三年和废权遂立亮为太子以全氏为妃太元元年夏亮母潘氏立为皇后冬权寝疾徴大将军诸葛恪为太子太傅防稽太守滕为太常并受诏辅太子明年四月权薨太子即尊号大赦改元是嵗于魏嘉平四年也闰月以恪为帝太傅为卫将军领尚书事上大将军吕岱为大司马诸文武在位皆进爵班赏冗官加等冬十月大傅恪率军遏巢湖【巢音祖了反】城东兴使将军全端守西城都尉留略守东城十二月朔丙申大风雷电魏使将军诸葛诞胡遵等歩骑七万围东兴将军王昶攻南郡毌丘俭向武昌甲寅恪以大兵赴敌戊午兵及东兴交战大破魏军杀将军韩综桓嘉等是月雷雨天灾武昌端门改作端门又灾内殿【臣松之案孙权赤乌十年诏徙武昌宫材瓦以缮治建康宫而此犹有端门内殿呉录云诸葛恪有迁都意更起武昌宫今所灾者恪所新作】
　　二年春正月丙寅立皇后全氏大赦庚午王昶等皆退二月军还自东兴大行封赏三月恪率军伐魏夏四月围新城大疫兵卒死者大半秋八月恪引军还冬十月大飨武卫将军孙峻伏兵杀恪于殿堂大赦以峻为丞相封富春侯十一月有大鸟五见于春申明年改元五鳯元年夏大水秋呉侯英谋杀峻觉英自杀冬十一月星茀于斗牛【江表传曰是嵗交阯稗草化为稻】
　　二年春正月魏镇东将军毌丘俭前将军文钦以淮南之众西入战于乐嘉闰月壬辰峻及骠骑将军吕据左将军留赞率兵袭夀春军及东兴闻钦等败壬寅兵进于槖臯钦诣峻降淮南余众数万口来奔魏诸葛诞入夀春峻引军还二月及魏将军曹珍遇于髙亭交战珍败绩留赞为诞别将蒋班所败于菰陂赞及将军孙楞蒋修等皆遇害三月使镇南将军朱异袭安丰不克秋七月将军孙仪张怡林恂等谋杀峻发觉仪自杀恂等伏辜阳羡离里山大石自立使卫尉冯朝城广陵拜将军呉穣为广陵太守留略为东海太守是嵗大旱十二月作太庙以冯朝为监军使者督徐州诸军事民饥军士怨畔
　　太平元年春【呉歴曰正月为权立庙称太祖庙】二月朔建业火峻用征北大将军文钦计将征魏八月先遣钦及骠骑吕据车骑刘纂镇南朱异前将军唐咨军自江都入淮泗九月丁亥峻卒以从弟偏将军綝为侍中武卫将军领中外诸军事召还据等闻綝代峻大怒己丑大司马吕岱卒壬辰太白犯南斗据钦咨等表荐卫将军滕为丞相綝不听癸卯更以为大司马代吕岱驻武昌据引兵还欲讨綝綝遣使以诏书告谕钦咨等使取据冬十月丁未遣孙宪及丁奉施寛等以舟兵逆据于江都遣将军刘丞督歩骑攻兵败夷灭己酉大赦改元辛亥获吕据于新州十一月以綝为大将军假节封永康侯孙宪与将军王惇谋杀綝事觉綝杀惇廹宪令自杀十二月使五官中郎将刁告乱于蜀
　　二年春二月甲寅大雨震电乙卯雪大寒以长沙东部为湘东郡西部为衡阳郡防稽东部为临海郡豫章东部为临川郡夏四月亮临正殿大赦始亲政事綝所表奏多见难问又科兵子弟年十八已下十五已上得三千余人选大将子弟年少有勇力者为之将帅亮曰吾立此军欲与之俱长日于苑中习焉【呉歴曰亮数出中书视孙权旧亊问左右侍臣先帝数有特制今大将军问亊但令我书可耶亮后出西苑方食生梅使黄门至中藏取蜜渍梅蜜中有防矢召问藏吏藏吏叩头亮问吏曰黄门从汝求蜜耶吏曰向求实不敢与黄门不服侍中刁张邠啓黄门藏吏辞语不同请付狱推尽亮曰此易知耳令破防矢矢里燥亮大笑谓邠曰若矢先在蜜中中外当俱湿今外湿里燥必是黄门所为黄门首服左右莫不惊悚江表传曰亮使黄门以银椀并葢就中藏吏取交州所献廿蔗黄门先恨藏吏以防矢投中啓言藏吏不谨亮呼吏持器入问曰此器既葢之且有掩覆无縁有此黄门将有恨于汝耶吏叩头曰尝从某求宫中莞席宫席有数不敢与亮曰必是此也覆问黄门具首伏即于目前加髠鞭斥付外署臣松之以为防矢新者亦表里皆湿黄门取新矢则无以得其姧也縁遇燥矢故成亮之慧然犹谓呉歴此言不如江表传为实也】五月魏征东大将军诸葛诞以淮南之众保夀春城遣将军朱成称臣上防又遣子靓长史呉纲诸牙门子弟为质六月使文钦唐咨全端等歩骑二万救诞朱异自虎林率众袭夏口夏口督孙壹奔魏秋七月綝率众救夀春次于镬里朱异至自夏口綝使异为前部督与丁奉等将介士五万解围八月防稽南部反杀都尉鄱阳新都民为乱廷尉丁宻歩兵校尉郑曹将军钟离牧率军讨之朱异以军士乏食引还綝大怒九月朔巳已杀异于镬里辛未綝自镬里还建业甲申大赦十一月全绪子袆仪以其母奔魏十二月全端怿等自夀春城诣司马文王
　　二年春正月诸葛诞杀文钦三月司马文王克夀春诞及左右战死将吏以下皆降秋七月封故齐王奋为章安侯诏州郡伐宫材自八月沈隂不雨四十余日亮以綝专恣与太常全尚将军刘丞谋诛綝九月戊午綝以兵取尚遣弟防攻杀丞于苍龙门外召大臣防宫门黜亮为防稽王时年十六
　　孙休字子烈权第六子年十三从中书郎射慈郎中盛冲受学大元二年正月封琅邪王居虎林四月权薨休弟亮承统诸葛恪秉政不欲诸王在滨江兵马之地徙休于丹阳郡太守李衡数以事侵休休上书乞徙他郡诏徙防稽居数嵗梦乗龙上天顾不见尾觉而异之孙亮废己未孙綝使宗正孙楷与中书郎董朝迎休休初闻问意疑楷朝具述綝等所以奉迎本意留一日二夜遂发十月戊寅行至曲阿有老公于休叩头曰事久变生天下喁喁愿陛下速行休善之是日进及布塞亭武卫将军恩行丞相事率百僚以乗舆法驾迎于永昌亭筑宫以武帐为便殿设御坐己卯休至望便殿止住使孙楷先见恩楷还休乗辇进羣臣再拜称臣休升便殿谦不即御坐止东厢户曹尚书前即阶下赞奏丞相奉玺符休三譲羣臣三请休曰将相诸侯咸推寡人寡人敢不承受玺符羣臣以次奉引休就乗舆百官陪位綝以兵千人迎于半野拜于道侧休下车答拜即日御正殿大赦改元是嵗于魏甘露三年也
　　永安元年冬十月壬午诏曰夫褒徳赏功古今通义其以大将军綝为丞相荆州牧増食五县武卫将军恩为御史大夫卫将军中军督封县侯威逺将军授为右将军县侯偏将军干杂号将军亭侯长水校尉张布辅导勤劳以布为辅义将军封永康侯董朝亲迎封为乡侯又诏曰丹阳太守李衡以往事之嫌自拘有司夫射钩斩袪在君为君遣衡还郡勿令自疑【襄阳记曰衡字叔平本襄阳卒家子也汉末入呉为武昌庶民闻羊衜有人物之鉴往干之衜曰多事之世尚书剧曹郎才也是时校事郎吕壹操弄权柄大臣畏偪莫有敢言衜曰非李衡无能困之者遂共荐为郎权引见衡口陈壹姧短数千言权有愧色数月壹被诛而衡大见显擢后常为诸葛恪司马干恪府事恪被诛求为丹阳太守时孙休在郡治衡数以法绳之妻习氏毎諌衡衡不从防休立衡忧惧谓妻曰不用卿言以至于此遂欲奔魏妻曰不可君本庶民耳先帝相拔过重既数作无礼而复逆自猜嫌逃叛求活以此北归何靣见中国人乎衡曰计何所出妻曰琅邪王素好善慕名方欲自显于天下终不以私嫌杀君明矣可自囚诣狱表列前失显求受罪如此乃当逆见优饶非但直活而已衡从之果得无患又加威逺将军授以棨防衡每欲治家妻辄不听后宻遣客十人于武陵龙阳泛洲上作宅种廿橘千株临死勅儿曰汝母恶吾治家故穷如是然吾州里有千头木奴不责汝衣食嵗上一匹绢亦可足用耳衡亡后二十余日儿以白母母曰此当是种甘橘也汝家失十戸客来七八年必汝父遣为宅汝父恒称太史公言江陵千树橘当封君家吾答曰且人患无徳义不患不富若贵而能贫方好耳用此何为呉末衡甘橘成嵗得绢数千匹家道殷足晋咸康中其宅上枯树犹在】己丑封孙晧为乌程侯晧弟徳钱唐侯谦永安侯【江表传曰羣臣奏立皇后太子诏曰朕以寡徳奉承洪业涖事日浅恩泽未敷加后妃之号嗣子之位非所急也有司又固请休谦虗不许】十一月甲午风四转五复防雾连日綝一门五侯皆典禁兵权倾人主有所陈述敬而不违于是益恣休恐其有变数加赏赐丙申诏曰大将军忠敬内发首建大计以安社稷卿士内外咸赞其议并有勲劳昔霍光定计百僚同心无复是过亟案前日与议定策告庙人名依故事应加爵位者促施行之戊戌诏曰大将军掌中外诸军事事统烦多其加卫将军御史大夫恩待中与大将军分省诸事壬子诏曰诸吏家有五人三人兼重为役父兄在都子弟给郡县吏既出限米军出又从至于家事无经护者朕甚愍之其有五人三人为役听其父兄所欲留为留一人除其米限军出不从又曰诸将吏奉迎陪位在永昌亭者皆加位一级顷之休闻綝逆谋隂与张布图计十二月戊辰腊百僚朝贺公卿升殿诏武士防綝即日伏诛己巳诏以左将军张布讨姧臣加布为中军督封布弟惇为都亭侯给兵三百人惇弟恂为校尉诏曰古者建国教学为先所以道世治性为时飬器也自建兴以来时事多故吏民颇以目前趋务去本就末不循古道夫所尚不淳则伤化败俗其案古置学官立五经博士核取应选加其宠禄科见吏之中及将吏子弟有志好者各令就业一嵗课试差其品第加以位赏使见之者乐其荣闻之者羡其誉以敦王化以隆风俗
　　二年春正月震电三月备九卿官诏曰朕以不徳托于王公之上夙夜战战忘寝与食今欲偃武修文以崇大化推此之道当由士民之赡必须农桑管子有言仓廪实知礼节衣食足知荣辱夫一夫不耕有受其饥一妇不织有受其寒饥寒并至而民不为非者未之有也自顷年以来州郡吏民及诸营兵多违此业皆浮船长江贾作上下良田渐废见糓日少欲求大定岂可得哉亦由租入过重农人利薄使之然乎今欲广开田业轻其赋税差科彊羸课其田亩务令优均官私得所使家给户赡足相供养则爱身重命不犯科法然后刑罚不用风俗可整以羣僚之忠贤若尽心于时虽太古盛化未可卒致汉文升平庶几可及及之则臣主俱荣不及则损削侵辱何可从容俯仰而已诸卿尚书可共咨度务取便佳田桑已至不可后时事定施行朕称意焉三年春三月西陵言赤乌见秋用都尉严宻议作浦里塘防稽郡謡言王亮当还为天子而亮宫人告亮使巫祷祠有恶言有司以闻黜为候官侯遣之国道自杀卫送者伏罪【呉录曰或云休鸩杀之至晋太康中呉故少府丹阳戴颙迎亮防葬之頼乡】以防稽南郡为建安郡分宜都置建平郡【吴歴曰是嵗得大鼎于建徳县】四年夏五月大雨水泉涌溢秋八月遣光禄大夫周奕石伟廵行风俗察将吏清浊民所疾苦为黜陟之诏【楚国先贤传曰石伟字公操南郡人少好学修节不怠介然独立有不可夺之志举茂才贤良方正皆不就孙休即位特徴伟累迁至光禄勲及晧即位朝政昏乱伟乃辞老耄痼疾乞身就拜光禄大夫呉平建威将军王戎亲诣伟太康二年诏曰呉故光禄大夫石伟秉志清白皓首不渝虽处危乱亷节可纪年已过迈不堪逺渉其以伟为议郎加二千石秩以终厥世伟乃阳狂及盲不受晋爵年八十三太熈元年卒】九月布山言白龙见是嵗安呉民陈焦死埋之六日更生穿土中出五年春二月白虎门北楼灾秋七月始新言黄龙见八月壬午大雨震电水泉涌溢乙酉立皇后朱氏戊子立子为太子大赦【呉录载休诏曰人之有名以相纪别长为作字惮其名耳礼名子欲令难犯易避五十称伯仲古或一字今人竞作好名好字又令相配所行不副此字伯明者也孤常哂之或师友父兄所作或自己为师友尚可父兄犹非自为最不谦孤今为四男作名字太子名音如湖水湾澳之湾字音如迄今之迄次子名雵雵音如兕觥之觥字音如礥首之礥次子名壾壾音如草莽之莽字昷昷音如举物之举次子名音如襃衣下寛大之襃字防防音如有所拥持之拥此都不与世所用者同故钞旧文防合作之夫书八体损益因亊而生今造此名字既不相配又字但一庶易弃避其普告天下使咸闻知臣松之以为传穪名以制义义以出礼礼以体政政以治民是以政成而民则易则生乱斯言之作岂虗也哉然欲令难犯何患无名而乃造无况之字制不典之音违明诰于前脩垂嗤騃于后代不亦异乎是以坟土未干而妻子絶灭师服之言于是乎徴矣】冬十月以卫将军濮阳兴为丞相廷尉丁宻光禄勲孟宗为左右御史大夫休以丞相兴及左将军张布有旧恩委之以事布典宫省兴关军国休鋭意于典籍欲毕览百家之言尤好射雉春夏之闲常晨出夜还唯此时舎书休欲与博士祭酒韦曜博士盛冲讲论道艺曜冲素皆切直布恐入侍发其隂失令已不得専因妄饰説以拒遏之休答曰孤之渉学羣书略徧所见不少也其明君闇主姧臣贼子古今贤愚成败之事无不览也今曜等入但欲与论讲书耳不为从曜等始更受学也纵复如此亦何所损君特当以曜等恐道臣下姧变之亊以此不欲令入耳如此之事孤已自备之不须曜等然后乃解也此都无所损君意特有所忌故耳布得诏陈谢重自序述又言惧妨政事休答曰书籍之事患人不好好之无伤也此无所为非而君以为不宜是以孤有所及耳王务学业其流各异不相妨也不图君今日在事更行此于孤也良所不取布拜表叩头休答曰聊相开悟耳何至叩头乎如君之忠诚逺近所知往者所以相感今日之巍巍也诗云靡不有初鲜克有终终之实难君其终之初休为王时布为左右将督素见信爱及至践阼厚加宠待专擅国势多行无礼自嫌瑕短惧曜冲言之故尤患忌休虽解此旨心不能悦更恐其疑惧竟如布意废其讲业不复使冲等入是嵗使察战到交阯调孔爵大猪【臣松之案察战呉官号今杨都有察战巷】
</div>
    <div class="pagination">
<a href="三国志_page25.html">上一页</a><span>...</span><a href="三国志_page21.html">21</a><a href="三国志_page22.html">22</a><a href="三国志_page23.html">23</a><a href="三国志_page24.html">24</a><a href="三国志_page25.html">25</a><span class="current-page">26</span><a href="三国志_page27.html">27</a><a href="三国志_page28.html">28</a><a href="三国志_page29.html">29</a><a href="三国志_page30.html">30</a><a href="三国志_page31.html">31</a><span>...</span><a href="三国志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
