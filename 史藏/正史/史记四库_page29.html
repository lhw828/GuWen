<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 29 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 29 页/共 76 页
  </h1>
  <div class="content">
   史记卷二十三考证
　　钦定四库全书
　　史记卷二十四
　　汉　　太　　史　　　令司马迁　撰
　　宋中郎外兵曹　参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　乐书第二
　　【正义天有日月星辰地有山陵河海岁有万物成熟国有圣贤宫观周域官僚人有言语衣服体貌端脩咸谓之乐乐书者犹乐记也郑元云以其记乐之义也此于别录属乐记盖十一篇合为一篇十一篇者有乐本有乐论有乐施有乐言有乐礼有乐情有乐化有乐象有賔牟贾有师乙有魏文侯今虽合之亦畧有分焉刘向校书得乐书二十三篇着于别录今乐记惟有十一篇其名犹存也】
　　太史公曰余每读虞书至于君臣相维是几安而股肱不良万事墯壊未尝不流涕也成王作颂推已惩艾【正义音刈】悲彼家难【正义乃惮反家难谓文王囚羑里武王伐纣】可不谓战战恐惧善守善终哉【正义言成王作颂悲文王战战恐惧推已戒励为治是善守善终也】君子不为约则脩徳【正义为于伪反】满则弃礼佚能思初安防惟始沐浴膏泽而歌咏勤苦非大徳谁防如斯曰治定功成礼乐乃兴海内人道益深其徳益至所乐者益异满而不损则溢盈而不持则倾凡作乐者所以节乐【正义音洛言不乐至荒淫也】君子以谦退为礼以损减为乐乐其如此也以为州异国殊情习不同故博采风俗协比声律【正义比音鼻】以补短移化助流政教天子躬于眀堂临观而万民咸荡涤邪秽斟酌饱满以饰厥性故云雅颂之音理而民正嘄噭之声兴而士奋【索隐嘄音姑尧反又音呌噭音击】郑衞之曲动而心淫及其调和谐合鸟兽尽感而况懐五常含好恶自然之势也治道缺而郑音兴起封君世辟【索隐辟亦君也正义辟并亦反】名显邻州争以相髙自仲尼不与齐优遂容于鲁【索隐齐人归女乐而孔子行言不防遂容于鲁而去也或作逐客误矣】虽退正乐以诱世作五章以刺时【索隐按家语云孔子嗤季桓子作歌引诗曰彼妇之口可以出走彼妇之谒可以死败优哉游哉聊以卒嵗此是五章之刺也】犹莫之化陵迟以至六国流沔沈佚遂往不反卒于丧身灭宗并国扵秦秦二世尤以为娯丞相李斯进諌曰放弃诗书极意声色祖伊所以惧也【正义祖伊諌殷纣纣不聼孔安国云祖已后贤臣也】轻积细过恣心长夜纣所以亡也赵髙曰五帝三王乐各殊名示不相袭朝廷下至人民得以接欢喜合殷勤非此和説不通解泽不流【正义説音悦觧音蟹言非此和适怿悦之事不通解散恩泽之事不流各一世之化也諌二世故名之也】亦各一世之化度时之乐何必华山之騄耳而后行逺乎二世然之髙祖过沛诗三侯之章令小儿歌之【索隐按过沛诗即大风歌也其辞曰大风起兮云飞扬威加海内兮归故乡安得猛士兮守四方是也侯语辞也诗曰侯其袆而者是也兮亦语辞也沛诗有三兮故云三侯也】髙祖崩令沛得以四时歌儛宗庙孝惠孝文孝景无所増更于乐府习常肄旧而已【正义肄音异】至今上即位作十九章【索隐按礼乐志安世房中乐有九章】十令侍中李延年次序其声拜为协律都尉通一经之士不防独知其辞皆集防五经家相与共讲习读之乃防通知其意多尔雅之文汉家常以正月上辛祠太一甘泉以昏时夜祠到眀而终常有流星经于祠坛上使僮男僮女七十人俱歌春歌青阳夏歌朱眀【集解瓉曰尔雅云春曰青阳夏曰朱眀】秋歌西皥【集觧韦昭曰西方少皥也】冬歌元防【正义礼记月令云元冥水官也】世多有故不论【索隐言四时歌多有其词故此不论载今见汉书礼乐志】又尝得神马渥洼水中【集解李斐曰南阳新野有暴利长当武帝时遭刑屯田炖煌界人数扵此水旁见羣野马中有竒异者与凡马异来饮此水傍利长先为土人持勒靽于水傍后马玩习久之代土人持勒靽收得其马献之欲神异此马云従水中出苏林曰洼音窐曲之窐也索隐洼音乌花反苏林音窐窐窳也】即复次以为太一之歌歌曲曰太一贡兮天马下【索隐按礼乐志贡作况况与贡意亦通正义大一北极大星也】霑赤汗兮沫流赭【集解应劭曰大宛马汗血霑濡也流沫如赭】骋容与兮跇万里【集解孟康曰跇音逝如淳曰跇谓超逾也索隐邹诞生云跇一作世音跇】今安匹兮龙与友后伐大宛得千里马马名蒲梢【集解应劭曰大宛旧有天马种蹋石汗血汗従前肩防出如血号一日千里索隐梢音史交反又作骚亦同音】次作以为歌歌诗曰天马来兮従西极经万里兮归有徳承灵威兮降外国渉流沙兮四夷服中尉汲黯进曰凡王者作乐上以承祖宗下以化兆民今陛下得马诗以为歌协于宗庙先帝百姓岂知其音邪上默然不恱丞相公孙曰黯诽谤圣制当族凡音之起由人心生也【正义皇侃云此章有三品故名为乐本备言音声所起故名乐本夫乐之起其事有二一是人心感乐乐声従心而生一是乐感人心心随乐声而变也】人心之动物使之然也【正义物者外境也外有善恶来触扵心则应触而动故云物使之然也】感于物而动故形于声【集解郑元曰宫商角征羽杂比曰音单出曰声形犹见也王肃曰物事也谓哀乐喜怒和敬之事感人而动见于声】声相应故生变【集解郑元曰乐之器弹其宫则众宫应然而不足乐是以变之使杂也正义崔灵恩云缘五声各自相应不足为乐故变使杂令声音谐和也】变成方谓之音【集解郑元曰方犹文章正义皇侃云单声不足故变杂五声使交错成文乃谓为音也】比音而乐之及干戚羽旄谓之乐也【集解郑元曰干楯也戚斧也武舞所执也羽翟羽也旄旄牛尾文舞所执也正义比音鼻次也音五音也言五音虽杂犹未足为乐复湏次比器之音及文武所执之物共相谐防乃是由音得名为乐武阴文阳故所执有轻重异】乐者音之所由生也【正义合音乃成乐是乐由音而生诸乐生起所由之生也】其本在人心感于物也【正义本犹初也物外境也言将欲眀乐随心见故更陈此句也】是故其哀心感者其声噍以杀【集解郑元曰噍踧也索隐噍音如字邹诞生作噍音将妙反正义杀所介反噍踧急也若外境痛苦则其心哀戚哀戚在心故乐声踧急而杀也此下六者皆人君见前境来感已而制乐音随心见之也】其乐心感者其声啴以缓【集解郑元曰啴寛绰之貌正义啴寛也若外境可美则其心欢乐欢乐在心故乐声必随而寛缓也】其喜心感者其声发以散【集解郑元曰发扬也正义若外境防意其心喜恱悦喜在心故乐声发扬也】其怒心感者其声麤以厉【正义若外境乖失故已心怒恚怒随心心随怒而发扬故无辍硋则乐声麤彊而严厉也】其敬心感者其声直以廉【正义廉隅也若外境尊髙故已心悚敬悚敬在内则乐声直而有亷角也】其爱心感者其声和以柔【正义柔软也若外境怜慕故已心爱惜爱惜在内则乐和柔也】六者非性也【正义性本静无此六事六事之生由应感见而动故云非性】感于物而后动【集解郑元曰言人声在所见非有常】是故先王慎所以感之【正义六事随见而动非闗本性先王圣人在上制正礼以防之故先王慎所以感之者也】故礼以导其志乐以和其声政以一其行【正义胡孟反】刑以防其奸礼乐刑政其极一也【集解郑元曰极至也正义四事防慎所感之由也用礼教尊其志用世乐谐和其声用法律齐其行用刑辟防其凶民不复流僻徒感防之使同其一敬不为非也极至也】所以同民心而出治道也【集解郑元曰此其所谓至也正义上四事功成民同其心俱不邪僻故治道出也民心所触有前六者不同故圣人用后四者制之】凡音者生人心者也【正义此乐本章第二叚眀乐感人心也人心即君人心也乐音善恶由君上心之所好故云生于人心者也】情动于中故形于声【正义情君之情也中犹心也心既感物而动故形见扵声】声成文谓之音【正义谓之音清浊虽异各见扵外成于文采并谓之音也】是故治世之音安以乐其政和【正义乐音洛言平理之世其乐音安静而欢乐也】乱世之音怨以怒其政乖【集解徐广曰一作烦正义乱世之音民心怨怒乐声亦怨由其政乖僻故也】亡国之音哀以思其民困【正义思音四亡国谓将欲灭亡之国乐音悲哀而愁思亡国之时民之心哀思其乐音亦哀思由其民困苦故也】声音之道与政通矣【集解郑元曰言以八音和否随政也正义政和则声音安乐政乖则声音怨怒是声音之道与政通矣】宫为君【集解王肃曰居中縂四方索隐宫最大用八十一丝声重而尊故为君正义宫属土居中央縂四方君之象也】商为臣【集解王肃曰秋义断索隐啇是金金为决断臣事也用七十二丝次宫如臣次君者也】角为民【集解王肃曰春物并生各以区别民之象也索隐用六十四丝声居宫羽之中比君为劣比物为优故音清浊中人之象也正义角属木以其清浊中民之象】徴为事【集解王肃曰夏物盛故事多索隐徴属夏夏时生长万物皆成形体事亦有体故配事用五十四丝正义徴属火以其徴清事之象也】羽为物【集解王肃曰冬物聚索隐羽为水防清物之象故为物用四十八丝】五者不乱则无惉滞之音矣【集解郑元曰惉滞弊败不和之貌也索隐又一本作防慸省也正义惉弊也懘败也君臣民事物五者各淂其用不相壊乱则五音之响无弊败也】宫乱则荒其君骄【集解郑元曰荒犹散正义宫乱则其声放散由其君骄溢故也】商乱则槌其臣壊【集解徐广曰槌今礼作陂也索隐槌音都回反陂音诐正义商音乱其声欹邪不正由其臣不理于官壊故也】角乱则忧其民怨【正义角音乱其声忧愁由政虐民怨故也】征乱则哀其事勤【正义徴音乱其声哀苦由繇役不休其民事勤劳】羽乱则危其财匮【正义羽音乱其声倾危由君赋重于其民贫乏故也】五者皆乱迭相陵谓之慢【正义迭防也陵越也五声并不和则君臣上下防相陵越所以谓之为慢也】如此则国之灭亡无日矣【集解郑元曰君臣民事物也其道乱则其音应而乱也索隐无日犹言无复一日也以言君臣陵慢如此无复一日则国之灭亡朝夕可待也】郑衞之音乱世之音也比于慢矣【集解郑元曰比犹同正义郑音好滥淫志卫音促速烦志并是乱世音虽乱而未灭亡故比慢也比必以反】桑间濮上之音【集解郑元曰濮水之上地有桑间在濮阳南正义昔殷纣使师延作长夜靡靡之乐以致亡国武王伐纣此乐师师延将乐器投濮水而死后晋国乐师师涓夜过此水闻水中作此乐因聼而写之既得还国为晋平公奏之师旷抚之曰此亡国之音也得此必扵桑间濮上乎纣之所由亡也】亡国之音也其政散其民流诬上行私而不可止【正义若用此濮上之音其政必离散而民人流徙逃亡缘臣诬上各行私情国即灭亡而不可禁止也】凡音者生于人心者也【正义此乐本章第三叚也前第一叚眀人心感乐第二叚眀乐感人心此叚圣人制正乐以应之此叚自有二重自凡音至反人道为一重却应第二叚乐感人心也又自人心生而静至王道备矣为一重却应第一叚人心感乐也】乐者通于伦理者也【集解郑元曰伦犹类也理分也正义音初生自君心形而成乐乐成则防通扵百姓使各尽其类分故曰通伦理者也】是故知声而不知音者禽兽是也知音而不知乐者众庶是也唯君子为防知乐【集解郑元曰禽兽知此为声耳不知其宫商之变八音并作克谐曰乐】是故审声以知音【正义声为音本若欲知音当须审定其声然后音可知】审音以知乐【正义音为乐本前审定其音然后可知乐也】审乐以知政【正义乐为政本前审定其乐然后政可知也】而治道备矣【正义前审定其本后识其末则为治之道乃可备也】是故不知声者不可与言音不知音者不可与言乐知乐则防于礼矣【集解郑元曰防近也正义礼谓治国之礼包万事万事备具始是礼极今知乐者但正君臣民事物五者之情于礼未极故云防于礼也】礼乐皆得谓之有徳徳者得也【集解郑元曰聼乐而知政之得失则正君臣民事物之礼正义若聼乐而知礼则是礼乐皆得二者备具则是有徳之君也又言有徳之人是防得礼乐之情故云徳者得也】是故乐之隆非极音也【集解郑元曰隆犹盛也极犹穷也正义大乐之盛本在移风易俗非穷钟鼔之音故云非极音也故论语乐云乐云钟鼔云乎哉是也】食飨之礼非极味也【正义食音嗣食享谓宗庙祭也大礼之盛本在安上治民非崇玉帛至味故云非极味也故论语礼云礼云玉帛云乎哉是也】清庙之瑟【集解郑元曰清庙谓作乐歌清庙王肃曰于清庙中所鼔之瑟】朱而疏越【集解郑元曰越瑟底孔画疏之使声迟】一倡而三叹有遗音者矣【集觧郑元曰遗犹余也王肃曰未尽音之极正义倡音唱一唱谓一人始唱歌三叹谓三人讃叹也乐歌此文王之道不极音声故但以熟广孔少唱寡和此音有徳于无穷是有余音不已一云所重在徳本不在音是有遗余音念之不忘也】大飨之礼【正义大飨即食飨也变食言大崇其名故也不尚重味故食言大也此言礼盛不作至味之事】尚元酒【正义祫祭之礼则列元尊在上五齐在下也】而爼腥鱼【正义凡爼有肴生腊是爼腥鱼者生鱼也爼虽有三牲而兼载生鱼也】大羮不和【正义和胡卧反大羮肉汁也祫祭有肉汁为羮无盐菜之芼和也】有遗味者矣【正义遗亦余也此着质素之食礼人主诚设之道不极滋味故尚眀水而腥鱼此礼可重流芳竹帛之无已有余味一云礼本在徳不在甘味故用水鱼而遗味也】是故先王之制礼乐也非以极口腹耳目之欲也将以教民平好恶而反人道之正也【集解郑元曰教之使知好恶正义好火到反恶一故反平均也言先王制礼作乐本是教训浇民平扵好恶之理故去恶归善不为口腹耳目之欲令反归人之正道也】人生而静天之性也【正义此第三叚第二重也人初生未有情欲其情欲至静禀于自然是天之性也】感于物而动性之颂也【集解徐广曰颂音容今礼作欲正义其心虽静感扵外情因物而动是性之贪欲也】物至知知然后好恶形焉【集解王肃曰事至以智知之然后情之好恶见正义上知音智】好恶无节于内知诱于外不反已天理灭矣【集解王肃曰内无定节智为物所诱于外情従之动而失其天性正义言好恶不自节量于心唯知情欲诱之扵外不防反还已躬之善则天性灭絶矣】夫物之感人无穷而人之好恶无节则是物至而人化物也【集解郑元曰随物变化正义夫物不一故言无穷也若人心嗜欲无度随好恶不防节之则与之而化故云人化物】人化物也者灭天理而穷人欲者也【集解郑元曰言无所不为正义心随物化则灭天性而恣人心之欲也】于是有悖逆诈伪之心有淫佚作乱之事是故强者胁弱众者暴寡知者诈愚勇者苦怯疾病不养老防孤寡不得其所此大乱之道也是故先王制礼乐人为之节【集解郑元曰为作法度以遏其欲也王肃曰以人为之节言得其中也】衰麻哭泣【正义此以下并是陈礼节人之事也制五服哭泣所以纪丧事之节而不使背死忘生也事死者难故以哀哭为前也】所以节丧纪也钟鼓干戚所以和安乐也婚姻冠笄所以别男女也【集解郑元曰男二十而冠女许嫁而笄正义冠音贯笄音鸡】射乡食飨所以正交接也【集解郑元曰射乡大射乡饮酒】礼节民心乐和民声政以行之刑以防之礼乐刑政四达而不悖则王道备矣乐者为同礼者为异【集解郑元曰同谓协好恶也异谓别贵贱正义此第二章名为乐论其中有四叚此章论礼乐同异也夫乐使率土合和是同也礼使父子殊别是为异也】同则相亲异则相敬乐胜则流【集解王肃曰流遁不防自还】礼胜则离【集解王肃曰离析而不亲正义胜式证反胜犹过也礼乐虽有同异而又相湏也若乐过和同而无礼则流慢无复尊卑之敬若礼过殊隔无乐则亲属离析无复骨肉之爱也】合情饰貌者礼乐之事也【集解郑元曰欲其并行彬彬然正义乐和内是合情也礼检迹是饰貌也】礼义立则贵贱等矣【集解郑元曰等阶级】乐文同则上下和矣【正义文谓声成文也若作乐文采谐同则上下并和是乐和民声也】好恶着则贤不肖别矣【正义好恶并去声又并如字着张虑反若法律分眀善恶章着则贤愚斯别是政化行矣】刑禁暴爵举贤则政均矣【正义王者为用刑则禁制暴慢疏爵以举赏贤良则政治均平是刑以防之矣既是禁暴而又言举贤者示刑最为重不宜独行必湏赏罚兼眀也然礼乐之用非政不行眀湏四事连行也】仁以爱之义以正之如此则民治行矣【正义言礼乐刑政既均又湏仁以爱民义以正民如此则民顺理正行矣】乐由中出【集解郑元曰和在心正义此乐论第二叚谓乐功也出犹生也为人在中和有未足故生此乐也】礼自外作【集解郑元曰敬在貌正义作犹起也为人在外敬有未足故起此礼也】乐由中出故静【正义乐和心在内故云静】礼自外作故文【集解郑元曰文犹动正义礼肃人貌貌在外故云动】大乐必易【正义易以防反朱疏越是也】大礼必简【集解郑元曰易简若扵清庙大飨然正义酒腥鱼是也】乐至则无怨礼至则不争【集解郑元曰至犹达也行也正义乐行主和和达则民无复怨怒也礼行主谦谦达则民不争竞也】揖让而治天下者礼乐之谓也暴民不作诸侯賔服兵革不试【集解郑元曰賔协也试用也】五刑不用百姓无患天子不怒如此则乐达矣合父子之亲【正义前云礼至不争故致天下尊卑之序也礼使父慈子孝是合父子之亲也即父事三老也】眀长防之序【正义长坐防立是眀长幼之序即兄事五更是也】以敬四海之内【正义孝经云教以孝所以敬天下之为人父教以弟所以敬天下之为人兄教以臣所以敬天下之为君即是敬四海之内也】天子如此则礼行矣【正义言天子躬行礼则臣下必用礼如此则礼行矣合父子以下悉自天子自身行之也】大乐与天地同和【正义此乐论第三叚论礼与乐唯圣防识也言天地以气氤氲合生万物大乐之理顺隂阳律吕生养万物是大乐与天地同和也】大礼与天地同节【集解郑元曰言顺天地之气与其数也正义言天有日月地有山川髙卑殊形生用各别大礼辩尊卑贵贱等差异别是大礼与天地同节】和故百物不失【集解郑元曰不失其性正义乐与天地同和能生成性万物】节故祀天祭地【集解郑元曰成物有功报焉正义礼与天地同节有尊卑上下报生成万物之功】眀则有礼乐【集解郑元曰教人者也正义眀犹外也言圣王防使乐与天地同和礼与天地同节又显眀其礼乐以教人也】幽则有鬼神【集解郑元曰助天地成物者也易曰知鬼神之情状然则圣人精气谓之神贤智之精气谓之鬼也正义幽内也言圣王又能内敬鬼神助天地生成万物】如此则四海之内合敬同爱矣【正义言行礼同节故四海合敬矣乐同和故四海同爱矣】礼者殊事合敬者也【正义尊卑贵贱之别是殊事也施之同以庄敬是合敬也】乐者异文合爱者也【正义宫商错而成文随事而制变是异文同以劝爱是合爱也】礼乐之情同故眀王以相沿也【集解郑元曰沿犹因述也殷因于夏周因于殷正义乐情主和礼情主敬致化是同以其致化情同故眀王相因述也】故事与时并【集解郑元曰为事在其时也王肃曰有其时然后得立其事正义言圣王所为之事与所当之时并行也若尧舜揖让之事与淳和之时并行汤武干弋之事与浇薄之时并行此句眀礼也】名与功偕【集解郑元曰为名在扵其功也偕犹俱也王肃曰有功然后得受其名正义名谓乐名也偕俱也功者揖让干戈之功也圣王制乐之名与所建之功俱作也若尧舜乐名咸池大韶汤武乐名大濩大武也】故钟鼓管磬羽籥干戚乐之器也【正义此陈乐事也钟鼓之属是乐之器有形质故为事也】诎信俯仰级兆舒疾【集解徐广曰级今礼作缀骃案郑元曰兆其外营域索隐缀舞者鄼列也又按下文其舞行及逺及短礼皆作缀盖是字之残缺讹变耳故此为级而下又为及也并依字读义亦虽通恐违古记耳】乐之文也【正义文饰之事也】簠簋爼豆制度文章礼之器也升降上下周旋裼袭礼之文也故知礼乐之情者防作【正义既穷本知变又防着诚去伪所以防述作故谓之圣也】识礼乐之文者防述【集解郑元曰述谓训其义正义谓上文屈伸俯仰升降上下也】作者之谓圣【正义尧舜禹汤之属是也】述者之谓眀【正义游夏之属是也】眀圣者述作之谓也乐者天地之和也礼者天地之序也【正义此乐论第四叚也谓礼乐之情也乐法天地之气故云天地之和礼法天地之形故云天地之序礼乐従天地而来王者必眀扵天地然后兴起礼乐也】和故百物皆化序故羣物皆别【集解郑元曰化犹生也别谓形体异】乐由天作礼以地制【集解郑元曰言法天地正义天用和气化物物従气化是由天作也地有髙下区分以生万物礼有品节殊文是由地制也】过制则乱过作则暴【集解郑元曰过犹误也暴失文武意也】眀于天地然后兴礼乐也【正义礼乐既不可误故湏眀天地者乃可制作也】论伦无患乐之情也【集觧王肃曰言防合道论中伦理而无患也正义既云惟圣人识礼乐之情此以下更説其情状不同也伦类也贺玚云乐使物得类序而无害是乐之情也】欣喜驩爱乐之容也【正义容犹事也贺玚云八音克谐使物欣喜此乐之事迹也】中正无邪礼之质也【集解郑元曰质犹本正义眀礼情也质本也礼以心内中正无有邪僻是礼之本】庄敬恭顺礼之制也【正义眀礼情之事也谓容貌庄敬谦恭谨慎是礼之节制也】若夫礼乐之施于金石越于声音用于宗庙社稷事于山川鬼神则此所以与民同也【集解王肃曰自天子至民人皆贵礼之敬乐之和以事鬼神先祖也正义言四者施用祭祀随世而异则前王所不专故又云则此所以与民同言随世也】王者功成作乐治定制礼【集解郑元曰功成治定同时耳功主于王业治主乎教民正义此第三章名乐礼章言眀王为治制礼作乐故名乐礼章其中有三叚一眀礼乐齐其用必对二眀礼乐法天地之事三明天地应礼乐也】其功大者其乐备其治辨者其礼具【集解徐广曰辨一作别骃案郑元曰辨徧也正义辨皮勉反又邉练反夫礼乐必由功治有大小故礼乐应之而广狭也若上世民淳易化故王者功治广徧是以礼乐备也而殷周民浇难化故王者功治狭则礼乐亦不具】干戚之舞非备乐也【集解郑元曰乐以文徳为备若咸池也正义证乐不备也干戚周武也乐以文徳为备故用朱丝疏越干戚之舞故非备乐也】亨孰而祀非达礼也【集解郑元曰达犹具也至敬不享味而贵气臭正义解礼不具也谓腥爼元尊表诚象古而已不在芬苾孰味是乃浇世为之非达礼也】五帝殊时不相沿乐三王异世不相袭礼【集解郑元曰言其有损益正义庾蔚之云乐兴扵五帝礼成于三王乐兴王者之功礼随世之质文崔灵恩云五帝淳浇不同故不得相沿为乐三王文质之不等故不得相袭为礼】乐极则忧礼粗则偏矣【集解郑元曰乐人之所好也害在淫侉礼人之所勤害在倦畧】及夫敦乐而无忧【集解郑元曰敦厚也】礼备而不偏者其唯大圣乎天髙地下万物散殊而礼制行也【集解郑元曰礼为异正义天髙于上地卑扵下万物布散殊别扵其中而大圣制礼别异尊卑是众大而行故云礼制行矣礼以节制为义故云礼制】流而不息合同而化而乐兴也【集解郑元曰乐为同正义天地二气流行不息合同氤氲化生万物而大圣作乐合同人心是以象天地而起故云乐兴也】春作夏长仁也秋敛冬藏义也仁近于乐义近于礼【集解郑元曰言乐法阳而生礼法隂而成正义近其靳反春夏生长万物故为仁爱乐主陶和万姓故仁近于乐也秋则杀敛冬则蛰藏并是义主断割礼为节限故义近扵礼也】乐者敦和率神而従天【集解郑元曰敦和乐贵同正义此释仁近乐之义言乐之为体敦厚和同因循圣人之神气而従顺于天】礼者辨宜居鬼而従地【集解郑元曰别宜礼尚异也孙炎曰居鬼品处人鬼之志也正义此解义近礼之由居鬼犹循神也鬼谓先贤也礼之为体尊卑殊别各有其宜因居先贤鬼气而従顺于地分别礼分】故圣人作乐以应天作礼以配地礼乐眀备天地官矣【集解郑元曰各得其事也王肃曰各得其位也】天尊地卑君臣定矣【正义此乐礼章第二叚也眀礼乐法天地事也言君尊于上臣卑扵下是象天地定矣】髙卑已陈贵贱位矣【集解郑元曰髙卑谓山泽也位矣尊卑之位象山泽】动静有常小大殊矣【集解郑元曰动静隂阳用事也小大万物也大者常存小者随隂阳出入也】方以类聚物以羣分则性命不同矣【集解郑元曰方谓行虫物谓殖生者性之言生也命生之长短正义性生也万物各有嗜好谓之性命者长短夭夀也所祖之物既禀大小之殊故性命夭夀不同也】在天成象在地成形【集解郑元曰象光耀形体貌正义言日月星辰之光耀草木鸟兽之体貌也】如此则礼者天地之别也【正义结礼之别也如此则圣人制礼殊别是天地之分别也亦是辩宜居鬼而従地也】地气上隮【集解郑元曰隮升也】天气下降【正义眀礼乐法天地气也天地二气之升降合而生物故乐以气法地歌声气升降相合以教民也然气従下升此乐象气故従地始也形以上尊故礼象形従天始也】隂阳相摩【正义二气切摩而万物生发作乐亦令声气切摩使民心生敬也】天地相荡【集解郑元曰荡动也正义天地八节荡动也天地化物八节更相感动作乐亦令八音相感动也】鼔之以靁霆【正义万物虽以气生而物未发故雷霆以鼔动之如乐用钟鼔以发节也大雷曰霆】奋之以风雨【集解郑元曰奋迅也正义万物皆以风雨奋迅而出如乐用儛奋迅以象之使发人情也】动之以四时【正义万物生长随四时而动如乐各逐心内所湏而奏之】暖之以日月【正义暖音喧逺反万物之生必湏日月暖照如乐有蕴借使人宣昭也蕴借者歌不直言而长言嗟叹之属也】而百物化兴焉【集解郑元曰百物化生】如此则乐者天地之和也【正义结乐之和也如此则圣人作乐法天地和同是乐者天地之和也亦是敦和率神而従天也】化不时则不生【正义此乐礼章第三叚眀天地应于礼乐也前圣人既作礼乐此眀天地应乐也若人主行化失时天地应以恶气毁物故云化不时则不生也】男女无别则乱登【集解郑元曰登成也乐失则害物礼失则乱人正义此眀天地应礼也登成也若人君行礼男女无别则天地应而错乱成之也】此天地之情也【正义结随礼得失而应之是天地之情也然乐是气化故云害物礼是形教故言乱人也】及夫礼乐之极乎天而蟠乎地【集解郑元曰极至也蟠犹委也】行乎阴阳而通乎鬼神【正义言隂阳和四时顺以应礼乐礼乐与鬼神并助天地而成化也】穷髙极逺而测深厚【集解郑元曰髙逺三辰也深厚山川也言礼乐之道上至扵天下委扵地则其间无所不之矣】乐着太始而礼居成物【集解王肃曰着眀也眀太始谓法天也成物谓地也居亦谓法也索隐乐防眀太始是法天也地防成万物故礼所以法地也正义着犹处也天为万物之始故曰太始天苍而气化乐亦气化故云处太始也成物地也体盘薄长成万物也在地成形礼亦形教故云居成也地卑故曰居天髙故曰着也】着不息者天也着不动者地也【集解郑元曰着犹眀白也息谓休止也索隐运生不息者天之功也故易乾卦云天行健君子以自强不息着养万物不动者地之徳也故易坤卦云安贞之吉是也正义此羙礼乐配天地也着亦处也言乐气化处运生不息者配天也礼制尊卑定位成养万物处不移动者配地也】一动一静者天地之间也【集解郑元曰间谓百物也正义此羙礼乐若分则配天地若合则与百物齐一也静动而生万物禀天动地静而生故呼百物为天地之间也】故圣人曰礼云乐云【集解郑元曰言礼乐之法天地也正义引圣证此章也言圣人云眀此一章是礼乐法天地也故言圣人曰礼云乐云乐动礼静其并用事如天地间物有动静也】昔者舜作五之琴以歌南风【集解郑元曰南风长养之风也言父母之长养已也其辞未闻也王肃曰南风育养民之诗也其辞曰南风之薫兮可以解吾民之愠兮索隐此诗之辞出尸子及家语正义此第四章名乐施眀礼乐前备后施布天下也中有三叚一眀施乐以赐诸侯也二眀施乐湏节既赐之所以宜节也三眀礼乐所施各有本意本徳世本神农作琴今云舜作者非谓舜始造也改用五琴特歌南风诗始自舜也五者无文武二唯宫商角徴羽之五也南风是孝子之诗也南风养万物而孝子之歌也得父母生长如万物淂南风也舜有孝行故以五之琴歌南风诗以教理天下之孝也】夔始作乐以赏诸侯【集解郑元曰防欲舜与天下之君共此乐】故天子之为乐也以赏诸侯之有徳者也徳盛而教尊五谷时孰然后赏之以乐【正义陈其合赏也若诸侯孝徳眀盛教化尊严年谷丰稔故天子赏乐也天下因而法之也】故其治民劳者其舞行级逺【正义行音胡郎反级音孑衞反本或作缀音同此眀虽得乐赐而随功徳优劣也舞位行列也缀谓鄼列也若诸侯治民劳苦由君徳薄王赏之以乐则舞人少不满列去鄼疏逺者也】其治民佚者其舞行级短【集解王肃曰逺以象民行之劳近以象民行之逸正义佚音逸若诸侯治民暇逸由君徳盛王赏舞人多则满列去鄼促近也庾蔚之云此为虞夏礼也虞犹淳故可随功赐乐殷周渐浇易生忿怨不宜犹有优劣是以同制诸侯六佾故与周礼不同也】故观其舞而知其徳【正义观其儛位人多少去缀近逺即知其君徳薄厚也】闻其諡而知其行【集解郑元曰諡者行之迹正义行音故孟反制死諡随君徳故闻死諡则知其生行此一句比拟其舞也】泰章章之也【集解郑元曰尧乐名言尧徳章眀正义既生时舞则知徳死则闻諡验行故更引死后闻乐则知行事解之也大章尧乐也章眀也民乐尧徳大眀故名乐曰大章后人闻大章则知尧生时徳大眀上章是尧徳之眀下章是后眀于尧徳白虎通云大章大眀天地之道】咸池备也【集解郑元曰黄帝所作乐名尧増修而用之咸皆也池之言施也言徳之无不施也王肃曰包容浸润行化自然故曰备也】韶继也【集解郑元曰舜乐名言能继尧之徳】夏大也【集解郑元曰禹乐名言禹大尧舜之徳】殷周之乐尽也【集解郑元曰言尽人事也周礼曰殷曰大濩周曰大武】天地之道寒暑不时则疾【正义此则乐施章第二叚眀施乐湏节也既必湏节故引譬例寒暑天地之气也若寒暑不时则民多疾疫也】风雨不节则饥【正义风雨天事也风雨有声形故为事也若飘洒凄厉不有时节则谷损民饥也】教者民之寒暑也【集解郑元曰教谓乐也】教不时则伤世【正义寒暑不时既为民疾苦乐教不时则伤世俗之化也】事者民之风雨也事不节则无功【正义风雨不节则民饥馑礼事不节则治无功也】然则先王之为乐也以法治也【集解王肃曰作乐所以法其治行也】善则行象徳矣【集解王肃曰君行善即臣下之行皆象君之徳正义此广乐所以湏节也言先王为乐必以法制行善则臣下之行皆象君之徳也】夫豢豕为酒【集解郑元曰以谷食犬豕曰豢为作也】非以为祸也【正义此言礼湏节也豢养也言前王豢犬豕及作酒之事本以为礼祀神祗设賔客和亲族礼贤而实非为民作祸灾也】而狱讼益烦则酒之流生祸也【集解郑元曰小人饮之善酗以致狱讼正义此礼事也言民得豢酒无复节限卒至沉酗闘争杀伤而刑狱益生烦多则是酒之流害生其祸也】是故先王因为酒礼一献之礼宾主百拜【集解郑元曰一献士饮酒之礼百拜以喻多也】终日饮酒而不得醉焉此先王之所以备酒祸也故酒食者所以合欢也【正义此结节功也既防酒祸故饮不醉争以时合欢适也】乐者所以象徳也【正义此乐施章第三叚眀礼乐之所施各有本意在扵象徳也此言乐意也言乐之所施扵人本有和爱之徳】礼者所以闭淫也【正义此言礼意也言礼之所施扵人大止邪淫过失也】是故先王有大事必有礼以哀之【集解郑元曰大事谓死丧正义民有丧则先王制衰麻哭泣之礼以节之使其各遂哀情是礼以哀之也】有大福必有礼以乐之【正义乐音洛大福祭祀者庆也民庆必歌舞饮食庶羞之礼使不过而各遂欢乐是有以乐之也】哀乐之分皆以礼终【正义分扶问反结二事哀乐虽反皆用礼节各终其分故云皆以礼终】乐也者施也礼也者报也【集解郑元曰言乐出而不反而礼有往来正义施式防反此第六叚乐象法章第五叚不以次第而乱升在此此叚眀礼乐用别也庾蔚之云乐者所以宣畅四气导达情性功及物而不知其所报即是出而不反所以谓施也礼者所以通彼之意故有往必有来所以谓报也】乐乐其所自生【集解郑元曰自由也正义此广施也乐名所起由民下之心所乐生非有所报也】而礼反其所自始【正义此广报也反犹报也礼生无名但是事耳随时得质文之事而报之】乐章徳【正义闻名知徳若大章是也】礼报情反始也【集解孙炎曰作乐者缘民所乐于已之徳若舜之民乐其绍尧也周之民乐其伐纣而作武也制礼者本已所由得民心殷尚质周尚文是也正义礼报人情而制随质文之始也】所谓大路者天子之舆也【正义此以下广言礼以报为体之事舆车也大路天子之车也诸侯朝天子脩其职贡若有勲劳者天子赐之大路也】龙旂九旒天子之旌也【正义庾蔚之云龙旂九旒上公之旌】青黒缘者天子之葆龟也【集解骃案公羊传曰龟青缘何休曰缘甲也千岁之龟青眀乎吉凶也索隐葆与寳同史记多作此字音耳占反正义缘以绢反】従之以牛羊之羣则所以赠诸侯也【集解郑元曰赠诸侯谓来朝将去送之以礼也正义合结上诸事皆是天子送诸侯礼也言五等诸侯朝毕反去天子赠之大路龙旂寳龟又送之以牛羊之羣也】乐也者情之不可变者也【正义此第七章眀乐之情与之符达鬼神合而不可变也中有三叚一眀礼乐情达鬼神也二证礼乐达鬼神之事三眀识礼乐之本可尊也前第六章眀象象必见情故以乐主情乐变则情变故云情之不可变也】礼也者理之不可易者也【集解郑元曰理犹事也正义礼主事礼别也故云事之不可易者也】乐统同【正义解情不变也统领也同和合之情者也】礼别异【集解郑元曰统同同和合也辨异异尊卑之位正义解事不可易也礼别扵尊卑之事也】礼乐之説贯乎人情矣【正义贯犹通也言人情莫过于同异而礼乐防统同辨异故其説理能通人情】穷本知变乐之情也【正义庾蔚之云乐能通和性分使各不失其所是穷自然之本也使人不失其所守是知变通之情也】着诚去伪礼之经也【正义着竹虑反去丘吕反着眀也经常也着明诚信违去诈伪是理之常行也】礼乐见天地之情【正义见胡练反合眀礼乐也礼出于地尊卑有序是见地情也乐出于天逺近和合是见天之情也】达神眀之徳【正义达通也礼乐不失则天降甘露地出醴泉是通于神眀之徳也】降兴上下之神【集解郑元曰降下也兴犹出也正义乐六变天神下八变地祗出是兴降上下之神】而凝是精粗之体领父子君臣之节【集解郑元曰凝犹成也精粗谓万物大小也领犹理治也】是故大人举礼乐则天地将为昭焉【正义为于伪反昭音照此乐情章第二叚眀礼乐防通达鬼神之事前既云通鬼神此眀其事也大人圣人与天地合徳故举礼乐为敎而天地従之大眀也】天地欣合隂阳相得【正义欣喜也合犹蒸也礼乐化行故天气下地气蒸合隂阳交会故相得也论体谓之天地论气谓之隂阳也】煦妪覆育万物【集解郑元曰气曰煦体曰妪】然后草木茂区萌达【集解郑元曰屈生曰区正义区音勾草木据其成体之茂区萌据其新牙故曰达达犹出也菽豆之属直出曰萌稻稷之属也】羽翮奋角觡生【集解郑元曰无防曰觡索隐牛羊有防曰角麋鹿无防曰觡正义觡加客反羽翮鸟也角觡兽也鸟兽得天地覆育煦妪故飞者则奋翅翮赱者则生角觡也】蛰虫昭蘓【集解郑元曰昭晓也凡蛰虫以发出为晓更息曰苏正义蛰虫得隂阳煦妪故皆出地上如夜得晓如死更有气也】羽者妪伏毛者孕鬻【集解郑元曰孕任也鬻生也正义伏房富反羽鸟也毛兽也二气既交万物生乳故鸟生卵妪伏之兽懐孕而生育之者也】胎生者不防而卵生者不殈【集解郑元曰肉败曰防殈犹裂也正义防音读殈音呼覔反胎生兽也卵生鸟也懐任在内而死曰防卵坼不成子曰殈令和气不防殈也】则乐之道归焉耳【集解孙炎曰乐和隂阳故归此也正义庾蔚之云一论天地二气万物各淂其所乃归于乐耳】乐者非谓黄钟大吕歌干扬也【集解郑元曰扬钺也索隐干楯也扬与钖同皇侃以扬为举恐非也正义此乐情章第三叚眀识礼乐本者为尊识末者为卑黄钟大吕之属故云非谓也扬举也谓举楯以为舞也】乐之末节也【正义黄钟以下是乐之末节也】故童者舞之【正义末事易之不足贵重故使童子小儿儛奏之也】布筵席陈樽爼列笾豆以升降为礼者【正义此亦眀末也用礼之本在着诚去伪安上理民不在铺筵席樽爼升降为礼之事也】礼之末节也【正义布筵以下是礼之末节也】故有司掌之【集解郑元曰言礼乐之本由人君也礼本着诚去伪乐本穷本知变正义有司典礼小官也末节事易解不为可重故小官掌其事也】乐师辩乎声诗故北面而【集解王肃曰但防别声诗不知其义故北面而郑元曰谓鼔琴瑟正义此更引事证乐师晓乐者辩别声诗声谓歌也言乐师虽能别歌诗并是末事故北面言坐处卑也】宗祝辩乎宗庙之礼故后尸【正义此礼事也宗祝大祝即有司之属也虽防分别正宗庙之礼然佐于尸而非为敬之主为卑故在尸后也】商祝辩乎丧礼【集解郑元曰商祝祝习商礼者商人敎以敬于接神】故后主人【集解郑元曰后尸居后賛礼仪也此言知本者尊知末者卑正义商祝者殷商之神祝习商家神礼以相佐丧事故云辩丧礼其虽掌丧事而非发丧之主故在主人后言立处贱也】是故徳成而上【正义上谓堂也徳成谓人君礼乐徳成则为君故居堂上南面尊之也】艺成而下【正义下堂下也艺成谓乐师伎艺虽成唯识礼乐之末故在堂下北面卑之也】行成而先【正义行胡孟反先犹前也尸及丧主也行成谓尸尊而人孝故为行成】事成而后【集解郑元曰徳三徳也行三行也艺才伎也先谓位在上也后谓位在下也正义事为劣故为在宗商二祝也识尸及主人后也】是故先王有上有下有先有后然后可以有制于天下也【集解郑元曰言尊卑备乃可制作以为治正义故先王使上下前后尊卑分乃可制礼作乐以班于天下也如周公六年乃为礼也】乐者圣人之所乐也【正义此乐施章第三叚后也误在此阏淫之后又用此章广为象其徳故云圣人之所以观徳也】而可以善民心其感人深其风移俗易故先王着其敎焉【集解郑元曰谓立司乐以下使敎国子也】夫人有血气心知之性【正义此第五章名乐言明乐归趣之事中有三叚一言人心随王之乐也二眀前王制正乐化民也三言邪乐不可化民也前既以施人人必应之言其归趣也此言人心随王之乐也夫人不生则已既已生必有血气心知之性也】而无哀乐喜怒之常【正义性合五常之行有喜怒哀乐之分但其发无常时随外境所触故亦无常也】应感起物而动【正义解所有四事之由也缘外物来感心心触感来起动应之故有上四事也】然后心术形焉【集解郑元曰言在所以感之也术所由也形犹见也】是故志微焦杀之音作而民思忧【集解郑元曰志微意细也呉公子札曰其细已甚正义杀音所界反又色例反思音先利反此以下皆言心乐感而应见外事也若人君丛脞情志细劣其乐音焦戚杀急不舒缓也音既局促故民应之而忧也】啴缓慢易繁文简节之音作而民康乐【集解郑元曰简节少易也正义啴昌单反易以豉反乐音洛啴绰也缓和也慢疏也繁文多也康和乐安也言人君道徳绰和疏易则乐音多文采与节奏简畧而下民所以安】粗厉猛起奋末广贲之音作而民刚毅【集解王肃曰粗厉亢厉猛起发扬奋末浸疾广贲广大之也正义粗音麄贲房粉反又音坟粗略也厉严也猛刚起动也末支体也广大也贲气充也言人君若性麄严刚动而四支奋跃则乐充大民应之所以刚毅也】廉直经正庄诚之音作而民肃敬【集解孙炎曰经法也索隐经今礼本作劲正义经音劲言人君廉直劲而刚正则乐音矜严而诚信故民应之所以肃敬也】寛裕肉好顺成和动之音作而民慈爱【集解王肃曰肉好言音之洪美正义肉仁救反好火到反肉肥也谓音如肉之肥言人君寛容肥好则乐音顺成而和动故民应之所以慈爱也】流辟邪散狄成涤滥之音作而民淫乱【集解王肃曰狄成言成而似夷狄之音也涤放荡滥僭差也正义辟疋亦反邪音斜狄音惕狄涤皆往来疾速也往来速而成故云狄成往来疾而僭滥故云涤滥也言君上流淫縦僻回邪放散则乐音有往来速疾僭差之响故民应之而淫乱也心本无此六事由随乐而起也】是故先王本之情性【正义此乐言章第二叚也前言民随乐变此言先王制正乐化民也言圣人制乐必本人之性情也】稽之度数制之礼义【正义稽考也制乐又考天地度数为之如律吕应十二月八音应八风之属也】合生气之和道五常之行【集解郑元曰生气隂阳也五常五行也正义道音导行胡孟反合应也】使之阳而不散隂而不密【集解郑元曰密之言闭也正义阳谓禀阳气多人也阳气舒散人禀阳多则奢隂气闭密人禀隂多则缜宻今以乐通二者之性皆使中和故阳者不散隂者不密也】刚气不怒柔气不慑【集解郑元曰慑犹恐惧也正义慑之渉反惧也性刚者好怒柔者好惧今以乐和使各得其所不至怒惧也】四畅交于中而发作于外【正义四隂阳刚柔也畅通也交防也中心也今以乐调和四事通畅交互扵中心而行用举动发于外不至散密怒慑者也】皆安其位而不相夺也【正义此结乐为夲情性之事也闭阳开阴抑刚引柔悉使中庸故天下安其位无复相侵夺之也】然后立之学等【集解郑元曰等差也各用其材之差学之也正义前用乐陶情和畅然后乃以乐语乐舞二事敎之民各随已性才等差而学之以备分也】广其节奏省其文采【集解郑元曰广增习之也省犹审习之也文采谓节奏合也】以防徳厚也【集解郑元曰防犹度也王肃曰防法也法其徳厚薄也】类小大之称【集解孙炎曰作乐器大小称十二律索隐类今礼作律】比终始之序【集解郑元曰始于宫终于羽】以象事行【集解郑元曰宫为君商为臣】使亲疎贵贱长幼男女之理皆形见于乐【正义此结本人之情以下缘本而敎亲疏以下之理悉章着乐功使闻者皆知而见辑睦情也】故曰乐观其深矣【正义此引古语证观感人之深矣】土敝则草木不长水烦则鱼鼈不大【正义此乐言章第三叚言邪乐不可化民将言邪乐之由故此前以天地为譬此以地为譬也敝犹劳熟烦犹数搅动也土过劳熟水过挠动则草木鱼鳖不长大也】气衰则生物不育【正义此以天譬也气者天时气也气若衰微则生物不复成遂也】世乱则礼废而乐淫【正义此合譬也世谓时世乱其礼不备乐不节故流淫过度水土劳敝则草木鱼鳖不长大如时世浊乱之礼乐不可为化矣】是故其声哀而不庄乐而不安【正义乐音洛此证乐淫之事也淫乐则声哀而无庄故虽奏以自乐必致倾危非自安之道故云乐而不安若闗雎乐而不淫哀而不伤则是有庄敬而安者也】慢易以犯节【正义易以防反言无庄敬慢易也无节奏故云犯节也即是哀而不庄也】流湎以忘本【正义湎音沔靡靡无穷失于终止故言忘本即乐而不安之义也】广则容奸【正义言淫慝礼乐声无节也广声缓也容舍也其声缓者则含容奸伪也】狭则思欲【集解王肃曰其音广大则容奸伪其狭者则使人思利欲也正义狭声急也其声急者则思欲攻之也】感涤荡之气而灭平和之徳【正义感动也言此恶乐动善人涤荡之善气使失其所而灭善人平和之徳也】是以君子贱之也【正义君子用乐调和是故贱于动灭平和之气也】凡奸声感人而逆气应之【正义此第六章名乐象也本第八失次也眀人君作乐则天地必法象应之中有五叚一眀淫乐正乐俱能成象二明君子所从正乐三明邪正皆有本非可假伪四证第三叚有本不伪之由五明礼乐之用前有证故眀其用别也今此眀淫正二乐俱防成象故先言淫乐为习应人事也言君奏奸声之乐以感动人民则天地应之而生逆乱之气也】逆气成象【集解郑元曰成象谓人乐习之也】而淫乐兴焉【正义兴生也若逆气流行于世而民又习之为法故云成象既习乱为法故民之乐声生于淫佚也】正声感人而顺气应之顺气成象而和乐兴焉【正义言顺气流行民习成法故乐声亦生于和也】倡和有应【正义倡音昌尚反和胡卧反君唱之天地和之民应之故云唱和有应也】回邪曲直各归其分【正义分房问反此是有应也回邪不正也曲折也直不邪也言相应和表直影正表曲影邪各归其分也】而万物之理以类相动也【正义奸声致慝正响招顺是以天下万物之理各随君善恶以类而相动也】是故君子反情以和其志【集解郑元曰反犹本也正义此乐象章第二叚也眀君子従正乐也君子人君也反犹本也民下所习既従于君故君宜本情不使流宕以自安和其志也】比类以成其行【正义行胡孟反万物之理以类相动故君子比扵正类以成已行也】奸声乱色不留聪眀淫乐废礼不接于心术惰慢邪辟之气不设于身体【正义此以下皆反情性之类事也术道也既本情和志又比类成行故奸声乱色不留视聼淫乐秽礼不与心道相接惰慢邪僻不设置已身也声色是事故云聪眀而气无形故于身为设也】使耳目鼻口心知百体皆由顺正以行其义【正义百体谓身体百节既不行奸乱已下诸事故防使诸行并由顺正以行其徳美化其天下也不留聪眀于奸声乱色故耳目得顺正也不用心术接淫慝礼乐故心知淂顺正也不设身于邪僻故百体得顺正也不言鼻口者嗜不一也亦因戒臭味顺正也】然后发以声音文以琴瑟【正义其身已正故然后乃可制乐为化故用歌之音声内发已之徳用琴瑟之响外发已之行歌者在上此是堂上之乐故前眀之也】动以干戚饰以羽旄従以箫管【正义又用干戚羽旄箫管従而播之丝竹在下此是堂下之乐故后眀之也】奋至徳之光动四气之和以着万物之理【集解孙炎曰奋发也至徳之光天地之道也四气之和四时之化也着犹诚也】是故清眀象天广大象地终始象四时周旋象风雨【集解王肃曰清眀广大终始周旋皆乐之节奏容仪发动也正义歴解乐所以通天地言歌声清眀是象天气也广大谓钟鼔有形质是象地形也谓奏歌周而复始如四时循环也若乐六变九变谓舞人廻旋如风雨従天而下也】五【色】成文而不乱八风従律而不奸百度得数而有常【集解郑元曰五色五行也八风従律应节至也百度百刻也言日月昼夜不失正也王肃曰至乐之极防使然耳】小大相成【正义大小谓日晦小大相通以成嵗也贺玚云十二月律互为宫羽而相成也】终始相生【正义岁月终而更始也贺玚云五行宫商迭相为终始也】倡和清浊代相为经【集解郑元曰清谓賔至应钟也浊谓黄钟至仲吕也正义代更也经常也日月半嵗阴阳更相为常也即还相为宫也】故乐行而伦清【集解郑元曰伦谓人道也正义谓上正乐之行也谓下事张本也即乐行之事也由正乐既行故人民之道清也】耳目聪眀【正义不视聼奸乱故视聪聼眀】血气和平【正义口鼻心知百体皆由従正故血气和平】移风易俗天下皆宁【正义既皆由従正以行其义故风移俗革天下阴阳皆安宁移是移徙之名易是改易之称也文王之国自有文王之风桀纣之邦亦有桀纣之风桀纣之后文王之风被于纣民易前之恶俗従今之善俗上行谓之风下习谓之俗】故曰乐者乐也【正义引旧语乐名广证前事也前事邪正之乐虽异并是其人所乐故名曰乐也】君子乐得其道【正义虽其人所乐而名为乐而人心不同故所乐有异有异而名通故皆名乐君子尧舜也道谓仁义故制乐亦仁义也】小人乐得其欲【正义小人桀纣也人欲邪淫也】以道制欲则乐而不乱【正义若君子在上小人在下君子乐用仁义以制小人之欲则天下安乐而不敢为乱也】以欲忘道则惑而不乐【集解郑元曰道谓仁义也欲谓邪淫也正义若小人在上君子在下则小人肆縦其欲忘正道而天下従化皆为乱惑不得安乐】是故君子反情以和其志【正义若以道制欲则是君子以欲忘道则为小人故君子之人本情修性以和其志不使逐欲忘道反情以至其行也】广乐以成其敎【正义内本情和志而外又广于乐以成其敎然后发以声音以着万物之理也】乐行而民乡方【正义君上内和志行乐敎流行故民皆向君子之道即仁义制欲者故乐行而伦清以至天下安宁也】可以观徳矣【集解郑元曰方犹道也正义结乐使人知上之事故观知其徳也】徳者性之端也【正义此乐象章第三叚眀邪正有本非可伪也徳得理也性之端本也言人禀性皆以得理为本也】乐者徳之华也【正义得理于内乐为外故云徳华也】金石丝竹乐之器也【正义歴解饰所湏也乐为徳华若莫之防用故湏金石之器也】诗言其志也【正义前金石为器湏用诗述申其志志在心不述不畅故用诗述之也】歌咏其声也【正义若直述其志则无醖借之羙故又长言歌咏使声音之美可得而闻之也】舞动其容也【正义若直咏歌未畅故又举手蹈足以动其形容也】三者本乎心然后乐气従之【正义三者志声容也乐气诗歌舞也君子前有三徳为本乎心后乃诗歌舞可观故云然后乐气従之也】是故情深而文眀【正义徳为性本故曰情深也乐为徳华故云文眀】气盛而化神【正义歌舞蹈乐气従之故云气盛天下咸宁故曰化神也】和顺积中而英华发外唯乐不可以为伪【集解郑元曰三者本志也声也容也言无此本于内则不能为乐耳正义内外符合而无有虚假不可以为伪也】乐者心之动也【正义此乐象章第四叚也眀证前第三叚乐本之事縁有前境可乐而心动应之故云乐者心之动也】声者乐之象也【正义象法也乐舞无声则不彰故声为乐之法也】文采节奏乐之饰也【正义若直有声而无法度故湏文采节奏声之仪饰也】君子动其本【正义本徳也心之动必应徳也】乐其象【正义徳行必应法也】然后治其饰【正义饰文采节奏也前动心有徳次行乐有法然后乃理其文饰也】是故先鼔以警戒【集解郑元曰将奏乐先撃鼓以警戒众也正义此引武王伐纣之事证前有徳后有饰也武王圣人是前有徳也而用此节奏是后有饰也先鼓者为武王伐纣未战之前鸣皮鼔以警戒使军众逆备也今作武王乐者未奏之前鸣皮鼔以人使预备具也是明志后有事也】三歩以见方【集解郑元曰将舞必先三举足以见其舞之渐也王肃曰舞武乐三歩为一节者以见伐道也正义见胡练反三歩足三歩也见方谓方战也武王伐纣未战之前兵士乐奋其勇出军阵前三歩示勇气方将战也今作乐象之缵列毕而儛者将欲儛先举足三顿为歩以表方将儛之势也】再始以着往【集解郑元曰武舞再更始以眀伐纣时再往之正义着竹虑反再始谓两过为始也着眀也文王受命十一年而武王除丧军至孟津观兵曰纣未可伐也乃还师是一始也至十三年更兴师伐之是再始也今舞武者前成列将欲舞而不儛是一始也去复更来是二过始眀象武王再往故云再始着往也】复乱以饰归【集解郑元曰谓鸣铙而退眀以整归徳也正义复者伏也饰音勑复乱者纣凶乱而安复之饰归者武王伐纣胜鸣金铙慗武而归也以去奏皮鼔归奏金铙者皮文也金武也初示文徳使纣自改之则不伐纣既不改因而用兵用兵既竟故鸣金铙而归示用已竟也今奏武儛初皮鼔警众末鸣铙以归象伐纣已竟也铙镫铎也】奋疾而不防也【集解王肃曰舞虽奋疾而不失节若树木得疾风而不拔正义谓舞形也奋迅疾速也防倾侧也伐纣时士卒欢喜奋迅急速以尚威势猛而不倾侧也今武舞亦奋迅急而速不倾倒象】极幽而不隐【集解郑元曰极幽谓歌也正义皆谓文采节奏也】独乐其志不厌其道【集解王肃曰乐使仁人独乐其志不厌倦其道也正义言武王诸将人各欣恱象武王有徳天下之志并无厌干戈君臣之道】备举其道不私其欲【正义縁人人不厌故作乐者事事法之欲备举武王之道耳非为私情之所欲也】是以情见而义立【正义不厌武王之道其情既见则不私其欲义亦立也】乐终而徳尊【正义为乐之理既终是象徳之事其徳亦尊显也】君子以好善小人以息过【正义乐理周足象徳可尊以此教世何往而不可君子闻之则好善小人闻之则改过也】故曰生民之道乐为大焉【正义此引旧语结乐道之为大】君子曰礼乐不可以斯湏去身【正义此第十章名为乐化章第十以化民故次宾牟贾成第十也其章中皆言乐陶化为善也凡四叚一眀人生礼乐恒与已俱也二眀礼乐不可偏用各有一失也三眀圣人制礼作乐之由也四眀圣人制礼作乐天下服従此初叚人生礼乐恒与已俱也恒故能化化故在前也引君子之言以张本也斯湏俄顷也失之者死故俄顷不可去身者也】致乐以治心【集解郑元曰致犹深审也乐由中出故治心也】则易直子谅之心油然生矣【集解王肃曰易平易直正直子谅爱信也郑元曰油新生好貌】易直子谅之心生则乐乐则安安则久久则天天则神天则不言而信神则不怒而威【集解郑元曰若善心生则寡扵利欲寡于利欲则乐矣志明行成不言而见信如天也不怒而见畏如神也】致乐以治心者也【正义结所由也有威信由于深审乐以治心之故】致礼以治躬者也【正义前眀乐治心今眀礼检迹若深审于礼以治身则庄敬也郑元云礼自外作故治身也】治躬则庄敬庄敬则严威【集解郑元曰礼自外作故治身也正义既身庄敬俨然人望而畏之是威严也治内难见发眀乐句多治外易观发眀礼句少而又结也】心中斯湏不和不乐而鄙诈之心入之矣【集解郑元曰谓利欲生也】外貌斯湏不庄不敬而慢易之心入之矣【集解郑元曰易轻易也】故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉徳煇动乎内而民莫不承聼理发乎外而民莫不承顺【集解郑元曰徳煇顔色润泽也理容貌进止也孙炎曰徳煇眀惠也理言行也】故曰知礼乐之道举而错之天下无难矣【正义错七故反引旧证民莫不承聼莫不承顺也圣王有详审极致礼乐之道举而措之于天下天下悉従无难为之事也】乐也者动于内者也礼也者动于外者也【正义此乐化章第二叚也眀礼乐不可偏用各有一失既方眀所失故前更言其所发外内不同也动亦感触】故礼主其谦【集解郑元曰人所倦也王肃曰自谦损也】乐主其盈【集解郑元曰人所欢也王肃曰充气志也】礼谦而进以进为文【集解郑元曰进者谓自勉强也文犹美也善也王肃曰礼自减损所以进徳修业也】乐盈而反以反为文【集解郑元曰反谓自抑止也王肃曰乐充气志而反本也】礼谦而不进则销乐盈而不反则放【集解郑元曰放淫于声乐不止也】故礼有报【集解孙炎曰报谓礼尚往来以劝进之王肃曰礼自减损而以进为报也】而乐有反【集解孙炎曰反谓曲终还更始】礼得其报则乐乐得其反则安礼之报乐之反其义一也【集解郑元曰俱起立于中不销不放】夫乐者乐也人情之所不防免也【正义此乐化章第三叚也眀圣人所以制乐由人乐于歌舞故圣人制乐以和乐之故云乐者乐也但懽乐是人所贪贪不防自止故云人情也】乐必发诸声音形于动静人道也【集解郑元曰人道人之所为也】声音动静性术之变尽于此矣【集解郑元曰不可过】故人不无乐乐不防无形【集解郑元曰形声音动静也】形而不为道不无乱先王恶其乱故制雅颂之声以道之使其声足以乐而不流使其文足以纶而不息【集解郑元曰文篇辞也息销也】使其曲直繁省廉肉节奏【集解郑元曰曲直歌之曲折繁省廉肉声之洪杀也】足以感动人之善心而已矣不使放心邪气得接焉是先王立乐之方也【集解郑元曰方道也】是故乐在宗庙之中君臣上下同聼之则莫不和敬在族长乡里之中长防同聼之则莫不和顺在闺门之内父子兄弟同聼之则莫不和亲故乐者审一以定和比物以饰节节奏合以成文【集解郑元曰审一审其人声也比物谓杂金革土匏之属以成文五声八音克谐相应和也】所以合和父子君臣附亲万民也是先王立乐之方也故聼其雅颂之声志意得广焉【正义前云先王制之声音形于动静故此证其事也此是发于声音也民聼正声得益盛徳之羙志意得广大也】执其干戚习其俯仰诎信容貌得庄焉行其缀兆【集解郑元曰缀表也所以表行列也】要其节奏【集解郑元曰要犹防也】行列得正焉进退得齐焉故乐者天地之齐中和之纪【集解郑元曰纪总要之名】人情之所不防免也夫乐者先王之所以饰喜也【正义此乐化章第四叚也眀乐惟圣人在上者制作天下乃服也若内有喜则外歌舞以饰之故云王以乐饰喜也】军旅鈇者先王之所以饰怒也故先王之喜怒皆得其齐矣喜则天下和之怒则暴乱者畏之先王之道礼乐可谓盛矣魏文侯问于子夏曰【正义此章第八名文侯问也文侯故晋大夫毕万之后见子夏而问于乐也】吾端冕而聼古乐【集解郑元曰端衣也古乐先王之正乐正义此文侯问事也端冕谓冕凡冕服其制正幅袂二尺二寸故称端也着冕衣与端同色故曰端冕聼古乐也此当是庙中聼乐冕祭服也】则唯恐卧聼郑卫之音则不知倦敢问古乐之如彼何也新乐之如此何也子夏荅曰今夫古乐进旅而退旅【集解郑元曰旅犹俱也俱进俱退言其齐一也正义子夏之荅凡有三初则举古礼次新乐以酧问意又因更别説以诱引文侯欲使更问也此是荅述古乐之情旅众也】和正以广【集解郑元曰无奸声也】匏笙簧合守拊鼔【集解郑元曰合皆也皆众皆待撃鼔乃作也拊者以韦为表装之以糠也正义拊音数武反拊一名相亦奏古笙乐也琴也匏瓠属也四十六簧笙十九至十三簧也簧施扵匏笙之管端者也合防也守待也拊者皮为之以糠实如革囊也用手抚之鼔也言奏匏笙簧之时若欲令堂上作乐则抚拊堂上乐工闻抚拊乃歌也若欲令堂下作乐则撃鼔堂下乐工闻鼔乃吹管播乐也言匏笙簧皆待拊为节故言防守拊鼔也】始奏以文止乱以武【集解郑元曰文谓鼔武谓金也】治乱以相讯疾以雅【集解孙炎曰整其乱行节之以相赴敌迅疾趍之以雅郑元曰相即拊也亦以节乐雅亦乐器名状如漆筩中有椎】君子于是语于是道古修身及家平均天下此古乐之发也今夫新乐进俯退俯【集解郑元曰俯犹曲也言不齐一也正义此第二述杂乐也俯曲也新乐行列不齐而进退曲也】奸声以淫溺而不止【集解王肃曰奸声淫使人溺而不防自止】及优侏儒【集解王肃曰俳优短人也】獶杂子女不知父子【集解郑元曰獶猕猴也言舞者如猕猴戏乱男女尊卑也】乐终不可以语不可以道古此新乐之发也【正义此结新乐荅也】今君之所问者乐也所好者音也【正义此第三别诱引文侯更问前故説此句言文侯所问乃是乐而好铿锵之音非律吕克谐之正乐也】夫乐之与音相近而不同【集解郑元曰铿鎗之类皆为音应律乃为乐】文侯曰敢问如何【集解郑元曰欲知音乐异意】子夏答曰夫古者天地顺而四时当【正义当丁浪反此荅古乐之由也天地四时当圣人在上故也】民有徳而五谷昌疾疢不作而无袄祥此之谓大当【集解郑元曰当谓不失其所也】然后圣人作为父子君臣以为之纪纲纪纲既正天下大定天下大定然后正六律和五声歌诗颂此之谓徳音徳音之谓乐诗曰莫其徳音其徳克眀克眀克类克长克君王此大邦克顺克俾【集解郑元曰徳正应和曰莫照临四方曰眀勤施无私曰类敎诲不倦曰长庆赏刑威曰君慈和徧服曰顺俾当作比择善而之曰比】俾于文王其徳靡悔既受帝社施于孙子此之谓也【集解郑元曰施延也言文王之徳皆如此故受天福延及后世也】今君之所好者其溺音与【集解郑元曰言无文王之徳则所好非乐】文侯曰敢问溺音者何出也子夏荅曰郑音好滥淫志【集解郑元曰滥滥窃奸声也正义子夏歴述四国之所由以答文侯也】宋音燕女溺志【集解王肃曰燕欢恱】衞音趣数烦志【集解孙炎曰趣数音促速而数变化郑元曰烦劳也】齐音骜辟骄志四者皆淫于色而害于徳是以祭祀不用也【集解郑元曰言四国出此溺音】诗曰肃雍和鸣先祖是聼夫肃肃敬也雍雍和也夫敬以和何事不行【集解郑元曰古者乐敬且和故无事而不用溺音无所施】为人君者谨其所好恶而已矣君好之则臣为之上行之则民之诗曰诱民孔易此之谓也【集解郑元曰诱进也孔甚也言民君之所好恶进之于善无难也】然后圣人作为鞉鼔椌楬壎篪【集解郑元曰椌楬谓柷敔正义壎以土为之大如鵞子形似锤吹之为声篪以竹为之六孔一孔上出名翘横吹之今之横笛是也诗云伯氏吹壎仲氏吹篪是也】此六者徳音之音也【集解郑元曰六者为本以其声质】然后钟磬竽瑟以和之干戚旄狄以舞之此所以祭先王之庙也所以献醻酳酢也所以官序贵贱各得其宜也【集解郑元曰官序贵贱谓尊卑乐器列数有差】此所以示后世有尊卑长防序也钟声铿铿以立号【集解郑元曰号令所以警众也王肃曰钟声髙故以之立号也】号以立横【集解郑元曰横充也谓气作充满】横以立武君子聼钟声则思武臣石声硁【集解王肃曰声果劲】硁以立别【集解郑元曰谓分眀于节义】别以致死君子聼磬声则思死封疆之臣丝声哀哀以立廉【集解郑元曰廉亷隅】廉以立志君子聼琴瑟之声则思志义之臣竹声滥【集解王肃曰滥防诸音】滥以立防防以聚众君子聼竽笙箫管之声则思畜聚之臣鼔鼙之声讙讙以立动动以进众君子聼鼔鼙之声则思将帅之臣【集解郑元曰闻讙嚣则人意动作也】君子之聼音非聼其铿鎗而已也彼亦有所合之也【集解郑元曰以声合已意】賔牟贾侍坐于孔子【正义此第九章名宾牟贾问者盖孔子之问本为牟贾而设故云牟贾问也】孔子与之言及乐曰夫武之备戒之已久何也【集解郑元曰武　周舞也备戒撃鼔警众也　义此孔子问牟贾及乐之事凡问有五此其一也备戒者谓将欲作乐前鸣鼔警戒使乐人各备容仪言初欲奏乐时既已备戒使有节奏故今武儛者备戒已久疑其迟久故问之也】答曰病不得其众也【集解郑元曰病犹忧也以不得众心为忧忧其难正义牟贾荅也亦有五而二荅是三答非今荅是也言武王伐纣时忧不得众心故前鸣鼔戒众久之乃出战也故今舞者久久乃出象武王忧不得众心故也】永叹之淫液之何也【集解郑元曰永叹淫液歌迟之也正义此第二问也】答曰恐不逮事也【集解郑元曰逮及也事戎事也正义此荅亦是也言众士望武王欲伐速恒恐不及戎事之机故有永叹淫液之声】发扬蹈厉之已蚤何也【集解王肃曰厉疾也备戒虽久至其发作又疾也正义第三问也发初也举袂也蹈顿足蹋地厉顔色勃然如战色也问乐舞何意发初扬袂又蹈顿足蹋地勃然作色何忽如此也】答曰及时事也【集解郑元曰时至武事当施也王肃曰欲令之事各及时正义此荅非也牟贾意言发扬蹈厉象武王一人意欲及时之事故早为此者也郑亦随贾意注之也】武坐致右宪左何也【集解王肃曰右膝至地左膝去地也正义宪音轩第四问也坐跪也致至也轩起也问舞人何忽有时而跪也】答曰非武坐也【集解郑元曰言武之事无坐也正义此笞亦非也牟贾言武奋之士不应有坐也】声淫及商何也【集解王肃曰声深淫贪商正义第五问也】答曰非武音也【集解王肃曰言武王不获已为天下除残非贪商也正义此答又非也】子曰若非武音则何音也【正义孔子评其答武音不贪但不知其实解理空言其非反问也】答曰有司失其传也【集解郑元曰有司典乐者犹説也正义直縁反贾答言武王非有贪是有司传之谬妄故有此矣】如非有司失其传则武王之志荒矣【集解郑元曰荒老耄也言典乐者失其説时人妄説也正义贾又云假令非者谬妄则是武王末年年志荒耄之时故有贪商之声也】子曰唯丘之闻诸苌亦若吾子之言是也【集解郑元曰苌周大夫索隐大戴礼云孔子适周访礼扵老学乐于苌是也正义苌音直良反吾子牟贾也言我闻苌所言亦如贾今所言之也】宾牟贾起免席而请曰【正义免犹避也前所答四事五不被叩问今疑不知前荅之是非故起所疑而问也】夫武之备戒之已久则既闻命矣【集解孙炎曰闻命谓言是】敢问迟之迟而又久何也【集解郑元曰迟之迟谓久立扵缀】子曰居吾语汝【集解郑元曰居犹安坐也】夫乐者象成者也【集解王肃曰象成功而为乐】总干而山立【集解王肃曰总持干楯山立不动】武王之事也【正义此下眀应象成之事也答所以迟也象武王伐纣持楯立以待诸侯至故云武王之事也】发扬蹈厉太公之志也【集解王肃曰志在鹰也正义答迟久已竟而牟贾前答发扬蹈厉以为象武王欲及时事非也言此是太公志耳太公相武王伐纣志愿武王之速得自奋其威勇以助之也】武乱皆坐周召之治也【集解王肃曰武乱武之治也皆坐以象安民无事也正义贾前答武坐非也因又为之説言当伐纣时士卒行伍有乱者周召二公以治正之使其跪敬致右轩左以待处分故今八佾象闘时之乱挨相正之则俱跪跪乃更起以作行列象周召之事耳非武舞有坐之也】且夫武始而北出【集解郑元曰始奏象观兵盟津时也正义説五事既竟而迟久之意未周故更广其象成之事非答前五事故云且夫也始而北出者谓奏乐象武王观兵孟津之时也王居镐在南纣居朝歌在河北故儛者南来时楯向北尚象之也】再成而灭商【集解郑元曰成犹奏也再奏象克殷时正义再成谓儛者再来奏时也儛者初始前一向北而不儛象武王前观孟津不伐而反也至再往而向北遂奏成击刺】三成而南【集解王肃曰诛纣已而南正义儛者第三奏往而转向南象武王胜纣向南还镐之时也】四成而南国是疆【集解王肃曰有南国以为疆界正义儛者第四奏象周太平时南方荆蛮并来归服为周之疆界】五成而分陕周公左召公右【集解王肃曰分陜东西而治正义儛者至第五奏而东西中分之为左右二部象周太平后周公召公分职为左右二伯之时】六成复缀以崇天子【集解郑元曰六奏象兵还振旅也复缀反位止也王肃曰以象尊崇天子】夹振之而四伐盛威于中国也【集解王肃曰振威武也四伐者伐四方与纣同恶者一撃一刺为一伐也正义夹音古合反夹振谓武王与大将军夹军而奋铎振动士卒也言当奏武乐时亦两人执铎夹之为节之象也凡四伐到一止当伐纣时士卒皆四伐一止也故牧誓云今日之事不过四伐五伐是也故作武乐舞者亦以干戈伐之象也】分夹而进【集解徐广曰一作迟】事蚤济也【集解王肃曰分部而并进者欲事早成】久立于缀以待诸侯之至也【集解郑元曰象武王伐纣待诸侯也】且夫女独未闻牧野之语乎【集解郑元曰欲语以作武乐之意正义今卫州所理汲悬即牧野之地也更欲语牟贾奏武乐迟久之意其语即下所陈是也】武王克殷反商【集解郑元曰反当为及谓至纣都也】未及下车【正义车戎车也军法一车三人乗之歩卒七十二牧云戎车三百两则二万二千五百人也】而封黄帝之后于蓟封帝尧之后于祝【正义地理志云平原郡祝阿县也蓟音计幽州县是也】封帝舜之后于陈【正义陈州宛丘悬故陈城是也】下车而封夏后氏之后于【正义汴州雍丘县故国】封殷之后于宋卦王子比干之墓【集解郑元曰积土为封封比干之墓崇贤也】释箕子之囚使之行商容而复其位【集解徐广曰周本纪曰命召公释箕子之囚又曰表商容之闾】庶民弛政庶士倍禄【集解郑元曰弛政去纣时苛役倍禄复其纣时薄者】济河而西【正义济渡也河黄河也武王伐纣事毕懐州河阳县南渡河至洛州洛城而西归镐京也】马散华山之阳【集解郑元曰散犹放】而弗复乗牛散桃林之野【集解徐广曰在农县今曰桃丘】而不复服【正义示无复用服亦乗也桃林在华山之旁此二处并是牛马放生地初伐就此取之今事竟归之前处故尚书武成篇序云武王伐殷往伐归兽是也】车甲弢【集解徐广曰音韬】而藏之府库而弗复用倒载干戈苞之以虎皮【集解郑元曰包干戈以虎皮眀防以武服兵也】将率之士使为诸侯名之曰建櫜【集解王肃曰所以防櫜弓矢而不用者将率之士力也故建以为诸侯谓之建櫜也】然后天下知武王之不复用兵也散军而郊射【集解郑元曰郊射为射宫扵郊也王肃曰郊有学宫可以习礼也】左射貍首右射驺虞而贯革之射息也【集解郑元曰左东学右西学也貍首驺虞所歌为节也贯革射穿甲革也】裨冕搢笏而虎贲之士税劔也【集解郑元曰裨冕衣裨衣而冠冕也裨衣衮之属也搢插也】祀乎眀堂而民知孝【集解郑元曰文王之庙为眀堂】朝觐然后诸侯知所以臣耕籍【集解郑元曰耕耤耤田也】然后诸侯知所以敬五者天下之大敎也食三老五更于太学【集解郑元曰老更互言之耳皆老人更知三徳五事者也周名太学曰东胶】天子袒而割牲执酱而馈执爵而酳冕而总干【集解郑元曰冕而总干在舞位】所以敎诸侯之悌也若此则周道四达礼乐交通则夫武之迟久不亦宜乎【集解郑元曰言武迟久为重礼乐也】子贡见师乙而问焉【集解郑元曰师乐官也乙名也】曰赐闻声歌各有宜也【集解郑元曰气顺性】如赐者宜何歌也师乙曰乙贱工也【集解郑元曰乐人称工也】何足以问所宜请诵其所闻而吾子自执焉【集解郑元曰执犹处也】寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直清廉而谦者宜歌风肆直而慈爱者【集解郑元曰肆正也】宜歌商温良而断者宜歌齐夫歌者直已而陈徳【集解郑元曰各因其徳歌所宜】动已而天地应焉四时和焉星辰理焉万物育焉【集解郑元曰育生也】故商者五帝之遗声也商人志之故谓之商齐者三代之遗声也齐人志之故谓之齐眀乎商之诗者临事而屡断【集解郑元曰以其肆直】眀乎齐之诗者见利而让也【集解郑元曰以其温良而防断也】临事而屡断勇也见利而让义也有勇有义非歌孰防保此故歌者上如抗下如队曲如折止如稾木居中矩句中钩累累乎殷如贯珠【集解郑元曰言歌声之着动人心之审而有此声】故歌之为言也长言之也【集解郑元曰长言引其声】说之故言之言之不足故长言之长言之不足故嗟叹之嗟叹之不足故不知手之舞之足之蹈之【集解郑元曰手舞足蹈懽之至】子贡问乐【正义结此前事悉是答子贡问之事其乐记者公孙尼子次撰也为乐记通天地贯人情辨政治故细解之以前刘向别录篇次与郑目录同而乐记篇次又不依郑目今此又篇次颠倒者以褚先生升降故今乱也今逐旧次第随叚记之使后畧知也以后文出褚意耳】凡音由于人心天之与人有以相通如景之象形响之应声故为善者天报之以福为恶者天与之以殃其自然者也故舜弹五之琴歌南风之诗而天下治纣为朝歌北鄙之音身死国亡舜之道何也纣之道何隘也夫南风之诗者生长之音也舜乐好之乐与天地同意得万国之驩心故天下治也夫朝歌者不时也北者败也鄙者陋也纣乐好之与万国殊心诸侯不附百姓不亲天下畔之故身死国亡而卫灵公之时【正义时卫都楚丘楚故城在宋州楚丘县北三十里卫之楚丘邑也】将之晋至于濮水之上舎【正义括地志云在曹州离狐县界即师延投处也】夜半时闻鼔琴声问左右皆对曰不闻乃召师涓曰吾闻鼔琴音问左右皆不闻其状似鬼神为我聼而写之师涓曰诺因端坐援琴聼而写之眀日曰臣得之矣然未习也请宿习之灵公曰可因复宿眀日报曰习矣即去之晋见晋平公平公置酒于施惠之台【正义一本庆祁之堂左传云虒祁之宫杜预云虒祁地名也在绛州西四十里临汾水也】酒酣灵公曰今者来闻新声请奏之平公曰可即令师涓坐师旷旁援琴鼔之未终师旷抚而止之曰此亡国之声也不可聼平公曰何道出师旷曰师延所作也与纣为靡靡之乐武王伐纣师延东赱自投濮水之中故闻此声必扵濮水之上先闻此声者国削平公曰寡人所好者音也愿遂闻之师涓鼓而终之平公曰音无此最悲乎师旷曰有平公曰可得闻乎师旷曰君徳义薄不可以聼之平公曰寡人所好者音也愿闻之师旷不得已援琴而鼔之一奏之有元鹤二八集乎廊门再奏之延颈而鸣舒翼而舞平公大喜起而为师旷夀反坐问曰音无此冣悲乎师旷曰有昔者黄帝以大合鬼神今君徳义薄不足以聼之聼之将败平公曰寡人老矣所好者音也愿遂闻之师旷不得已援琴而鼔之一奏之有白云西北起再奏之大风至而雨随之飞廊瓦左右皆奔赱平公恐惧伏于廊屋之间晋国大旱赤地三年聼者或吉或凶夫乐不可妄兴也太史公曰夫上古眀王举乐者非以娯心自乐快意恣欲将欲为治也正敎者皆始于音音正而行正故音乐者所以动荡血脉通流精神而和正心也故宫动脾而和正圣商动肺而和正义角动肝而和正仁征动心而和正礼羽动肾而和正智故乐所以内辅正心而外异贵贱也上以事宗庙下以变化黎庶也琴长八尺一寸正度也大者为宫而居中央君也商张右傍其余大小相次不失其次序则君臣之位正矣故闻宫音使人温舒而广大闻商音使人方正而好义闻角音使人恻隐而爱人闻徴音使人乐善而好施闻羽音使人整齐而好礼夫礼由外入乐自内出故君子不可湏臾离礼湏臾离礼则暴慢之行穷外不可湏臾离乐湏臾离乐则奸邪之行穷内故乐音者君子之所养义也夫古者天子诸侯听钟声未尝离扵庭卿大夫聼琴瑟之音未甞离扵前所以养行义而防淫佚也夫淫佚生于无礼故圣王使人耳闻雅颂之音目覩威仪之礼足行恭敬之容口言仁义之道故君子终日言而邪辟无由入也
　　【索隐述賛曰乐之所兴在乎防欲陶心畅志舞手蹈足舜曰箫韶融称属续审音知政观风变俗端如贯珠清同叩玉洋洋盈耳咸英余曲】
　　史记卷二十四
　　史记卷二十四考证
　　乐书○【臣照】按乐书谓楮先生补者亦出张守节正义今考太史公曰以下叙虞书以至秦二世见古乐之失自髙祖过沛至天马来志汉乐之梗槩后载汲黯正直之言公孙謟防之语以结之以眀汉乐之所以不兴当马迁之时所应作之乐书如是止矣然则乐书未尝不竟也后人复将乐记全写入公孙语之下又取晋平公事不之谈以附益之而马迁之义始晦矣今别而出之
　　乐者音之所由生也正义合音乃成乐是乐由音而生诸乐生起所由之生也○文似有误宜云诸乐生起之所由也
　　其声麤以厉正义心随怒而发扬故无辍硋○今礼记疏作辄碍又以发扬无辄碍为喜心所感
　　是故先王慎所以感之正义六事随见而动非闗本性先王圣人在上制正礼以防之○先王二字衍
　　凡音者生于人心者也正义自人心生而静至王道偹矣为一重○心字衍宜云自人生而静
　　则是物至而人化物也集解郑元曰随物变化○今郑注礼记无此语
　　和故百物不失正义乐与天地同和生成性万物○性字衍
　　欣喜驩爱乐之容也正义贺玚云八音克谐使物欣喜○礼记疏引贺玚云使物欢欣
　　干戚之舞非偹乐也正义干戚周武也○周武疑武舞二字之误
　　夔始作乐以赏诸侯集解郑元曰防欲舜与天下之君共此乐○今郑注无此语
　　敎者民之寒暑也敎不时则伤世事者民之风雨也事不节则无功○卫湜礼记集説引张守节曰乐以气和民心如天地寒暑以气生化故谓乐为民之寒暑也风雨之事谓之礼也礼以形敎故曰事也天地之以风雨奋润万物犹以礼安治万民故谓礼为民之风雨也与今本史记正义不同
　　礼乐见天地之情○监本作顺天地之诚【臣照】按乐记作礼乐见天地之情正义云见胡练反又云见地之情见天之情可知古本亦作见天地之情也今依乐记改正
　　胎生者不防集解郑元曰肉败曰防○郑注乐记曰内败曰防陆氏释文云内乃对反或作骨肉之肉者误则唐时本亦有作肉者矣然究是内字
　　乐者非谓黄钟大吕歌干扬也集解郑元曰扬钺也○今郑注乐记无此语
　　然后可以有制于天下也集解郑元曰言尊卑偹乃可制作以为治○郑注乐记作可以为治法
　　而鄙诈之心入之矣集解郑元曰谓利欲生也○郑注乐记云鄙诈是贪多利伪生
　　彼亦有所合之也集解郑元曰以声合已意○郑注乐记云以声合成已之志
　　肆直而慈爱者集解郑元曰肆正也○今郑注乐记无此语
　　累累乎殷如贯珠集解郑元曰言歌声之着动人心之审而有此声○郑注乐记作如有此事
　　而衞灵公之时正义时衞都楚邱楚故城在宋州楚邱县北三十里○楚邱下楚字衍








　　史记卷二十四考证
　　钦定四库全书
　　史记卷二十五
　　汉　　太　　史　　令司马迁　撰
　　宋中郎外兵曹参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　律书第三
　　王者制事立法物度轨则壹禀于六律【索隐案律有十二阳六为律黄钟太簇姑洗蕤賔夷则无射隂六为吕大吕夹钟中吕林钟南吕应钟是也名曰律者释名云律述也所以述阳也律歴志云吕旅阳宣气也案古律用竹又用玉汉末以铜为之吕亦称闲故有六律六闲之説元闲大吕二闲夹钟是也汉京房知五音六律之数十二律之变至六十犹八卦之变为六十四卦也故中吕上生执始执始下生去灭上下相生终于南事而六十律毕】六律为万事根本焉【索隐律歴志云夫推歴生律制器规圜矩方权重衡平凖防嘉量探赜索隠钩深致远莫不用焉是万事之根本也】其于兵械尤所重【索隠易称师出以律是于兵械尤重也正义内成曰器外成曰械械谓弓矢殳矛戈防刘伯庄云吹律审声听乐知政师旷审歌知晋楚之强弱故云兵家尤所重】故云望敌知吉凶【索隠凡敌阵之上皆有气色气强则声强声强则其众劲律者所以通气故知吉凶也正义凡两军相敌上皆有云气及日晕天官书云晕等力钧厚长大有胜薄短小无胜故望云气知胜负彊弱引旧语乃曰故云】闻声效胜负【正义周礼云太史执同律以听军声而诏其吉凶左传云师旷知南风之不竞即其类】百王不易之道也武王伐纣吹律听声【索隠其事当有所出今则未详】推孟春以至于季冬杀气相幷【正义人君暴虐酷急即常寒应寒生北方乃杀气也武王伐纣吹律从春至冬杀气相并律亦应之故洪范咎徴云急常寒苦是也】而音尚宫【正义兵书云夫战大师吹律合商则战胜军士彊角则军扰多变失士心宫则军和士卒同心徴则将急数怒军士劳羽则兵弱少威焉】同声相从物之自然何足怪哉兵者圣人所以讨彊暴平乱世夷险阻救危殆自含血戴角之兽见犯则校而况于人怀好恶喜怒之气喜则爱心生怒则毒螫加【正义螫音释】情性之理也昔黄帝有涿鹿之战以定火灾【集觧文頴曰神农子孙暴虐黄帝伐之故以定火灾】颛顼有共工之陈以平水害【集解文頴曰共工主水官也少昊氏衰秉政作虐故颛顼伐之本主水官因为水行也】成汤有南巢之伐以殄夏乱【正义南巢今庐州巢县是也淮南子云汤伐桀放之歴山与末喜同舟浮江奔南巢之山而死按巢即山名古巢伯之国云南巢者在中国之南也】递兴递废胜者用事所受于天也自是之后名士迭兴晋用咎犯【正义狐偃也咎季也又云胥臣也】而齐用王子【索隐徐广云子成父】呉用孙武申眀军约赏罚必信卒伯诸侯兼列邦土虽不及三代之诰誓然身宠君尊当世显可不谓荣焉岂与世儒闇于大较【索隠大较大法也淳于髠曰车不较则不胜其任是也较音角】不权轻重猥云徳化不当用兵大至窘辱失守【索隠徐广云如宋襄公是也】小乃侵犯削弱遂执不移等哉故敎笞不可废于家刑罚不可捐于国诛伐不可偃于天下用之有巧拙行之有逆顺耳夏桀殷纣手搏豺狼足追四马勇非微也百战克胜诸侯慑服权非轻也秦二世宿军无用之地【索隠谓常拥兵郊野之外也正义谓三十万备北阙五十万守五岭也云连兵于边陲即是宿军无用之地也】连兵于边陲力非弱也结怨匈奴絓祸于越【正义絓朝卦反顾野王云絓者所碍】势非寡也及其威尽势极闾巷之人为敌国咎生穷武之不知足甘得之心不息也高祖有天下三边外畔大国之王虽称蕃辅臣节未尽会高祖厌苦军事亦有萧张之谋故偃武一休息羁縻不备歴至孝文即位将军陈武等议曰南越朝鲜【正义潮仙二音髙骊平壤城夲汉乐浪郡王险城即古朝鲜地时朝鲜王满据之也】自全秦时内属为臣子后且拥兵阻阸选蠕观望【集解阸音戹卖反选音思兖反蠕音而兖反索隠蠕音软选蠕谓动身欲有进取之状也】高祖时天下新定人民小安未可复兴兵今陛下仁惠抚百姓恩泽加海内宜及士民乐用征讨逆党以一封疆孝文曰朕能任衣冠【正义朕音而禁反】念不到此会吕氏之乱功臣宗室共不羞耻误居正位常战战栗栗恐事之不终且兵凶器虽克所愿动亦耗病谓百姓远方何又先帝知劳民不可烦故不以为意朕岂自谓能今匈奴内侵军吏无功边民父子荷兵日久【正义荷音何我反】朕常为动心伤痛无日忘之今未能销距愿且坚边设结和通使休宁北陲为功多矣且无议军故百姓无内外之繇得息肩于田亩天下殷富粟至十余钱鸣鸡吠狗烟火万里可谓和乐者乎
　　太史公曰文帝时会天下新去汤火【索隐谓秦乱楚汉交兵之时如遗坠汤火即书云民坠涂炭也】人民乐业因其欲然能不扰乱故百姓遂安自年六七十翁亦未尝至市井游敖嬉戏如小儿状孔子所谓有徳君子者邪【索隠论语曰善人为邦百年亦可以胜残去杀也】书曰七正二十八舍【索隠七正者日月五星也七者可以正天时又孔安国曰七正日月五星各异政二十八舍即二十八宿之所舍也舍止也宿次也言日月五星运行或舍于二十八次之分也】律歴天所以通五行八正之气【索隠八正谓八节之气以应八方之风】天所以成孰万物也舍者日月所舍舎者舒气也不周风居西北主杀生东壁居不周风东主辟生气【索隠辟音辟】而东之至于营室【索隠定星也定中而可作室故曰营室正义天官书云营室为清庙曰离宫阁道是有宫室象此言主营胎阳气而产之二说不同】营室者主营胎【集觧徐广曰一作含】阳气而产之东至于危危垝也【索隠垝音鬼毁反】言阳气之危垝故曰危十月也律中应钟【正义应乙证反白虎通云应者应也言万物应阳而动下藏也汉初依秦以十月为嵗首故起应钟】应钟者阳气之应不用事也其于十二子为亥亥者该也【索隠律歴志云该阂于亥正义孟康云阂藏塞也阴杂阳气藏塞为万物作种也】言阳气藏于下故该也广莫风居北方广莫者言阳气在下隂莫阳广大也故曰广莫东至于虚虚者能实能虚言阳气冬则宛藏于虚【正义宛音蕴】日冬至则一隂下藏一阳上舒故曰虚东至于须女【索隠婺女名也】言万物变动其所隂阳气未相离尚相如胥也故曰须女十一月也律中黄钟【正义白虎通云黄中和之气言阳气于黄泉之下动飬万物也】黄钟者阳气踵黄泉而出也其于十二子为子子者滋也滋者言万物滋于下也其于十母为壬癸壬之为言任也言阳气任养万物于下也癸之为言揆也言万物可揆度故曰癸东至牵牛牵牛者言阳气牵引万物出之也牛者冒也言地虽冻能冒而生也牛者耕植种万物也东至于建星建星者建诸生也十二月律中大吕大吕者其于十二子为丑丑者纽也言阳气在上未降万物厄纽未敢出条风居东北主出万物条之言条治万物而出之故曰条风南至于箕箕者言万物根棋【集觧徐广曰一作横】故曰箕正月也律中泰簇【正义簇音千豆反白虎通云泰者大也簇者凑也言万物始大凑地而出之也】泰簇者言万物簇生也故曰泰簇其于十二子为寅【索隠音以真反】寅言万物始生螾然也【索隠螾音引又音慎】故曰寅南至于尾言万物始生如尾也南至于心言万物始生有华心也【集觧徐广曰一作茎】南至于房房者言万物门戸也至于门则出矣明庶风居东方眀庻者明众物尽出也二月也律中夹钟【正义白虎通云夹孚甲也言万物孚甲种类分也】夹钟者言隂阳相夹厠也其于十二子为卯卯之为言茂也言万物茂也其于十母为甲乙甲者言万物剖符甲而出也【集觧符音孚索隠符甲犹孚甲也】乙者言万物生轧轧也南至于氐【正义氐音丁礼反】氐者言万物皆至也南至于亢亢者言万物亢见也南至于角角者言万物皆有枝格如角也三月也律中姑洗【正义姑音沽洗音先典反白虎通云姑者故也洗者鲜也言万物去故就新莫不鲜明也】姑洗者言万物洗生其于十二子为辰辰者言万物之蜄也【集觧蜄音之慎反索隠蜄音振或作娠同音律歴志云振羡于辰】清眀风居东南维主风吹万物而西之轸轸者言万物益大而轸轸然西至于翼翼者言万物皆有羽翼也四月也律中中吕【正义中音仲白虎通云言阳气将极中充大也故复中言之也】中吕者言万物尽旅而西行也其于十二子为己已者言阳气之已尽也西至于七星七星者阳数成于七故曰七星西至于张张者言万物皆张也西至于注【索隠注音丁救反注咮也天官书云柳为鸟咮则注柳星也】注者言万物之始衰阳气下注故曰注五月也律中蕤賔【正义蕤音仁佳反白虎通云蕤者下也賔者敬也言阳气上极隂始賔敬之也】蕤賔者言隂气幼少故曰蕤痿阳不用事故曰賔景风居南方景者言阳气道竟故曰景风其于十二子为午午者隂阳交故曰午【索隠律歴志云咢布于午也】其于十母为丙丁丙者言阳道着明故曰丙丁者言万物之丁壮也故曰丁西至于弧弧者言万物之呉落【集觧徐广曰吴一作柔】且就死也西至于狼狼者言万物可度量断万物故曰狼凉风居西南维主地地者沈夺万物气也【正义沈一作洗】六月也律中林钟【正义白虎通云林者众也言万物成熟种类多也】林钟者言万物就死气林林然其于十二子为未未者言万物皆成有滋味也【索隠律歴志昧薆于未其意殊】北至于罚罚者言万物气夺可伐也北至于参【正义音所林反】参言万物可参也故曰参七月也律中夷则【正义白虎通云夷伤也则法也言万物始伤被刑法也】夷则言隂【集觧徐广曰一作阳】气之贼【集觧徐广曰一作则】万物也其于十二子为申申者言隂用事申贼万物【集觧徐广曰一作则索隠律歴志物坚于申也】故曰申北至于浊【索隠按尔雅云浊谓之毕】浊者触也言万物皆触死也故曰浊北至于留【索隠留即昴也毛传亦以留为昴】留者言阳气之稽留也故曰留八月也律中南吕【正义白虎通云南任也言阳气尚任包大生荠麦也】南吕者言阳气之旅入藏也其于十二子为酉酉者万物之老也【索隠律歴志留熟于酉也】故曰酉阊阖风居西方阊者倡也阖者藏也言阳气道万物阖黄泉也其于十母为庚辛庚者言隂气庚万物故曰庚辛者言万物之辛生故曰辛北至于胃胃者言阳气就藏皆胃胃也北至于娄娄者呼万物且内之也北至于奎【集觧徐广曰一作防索隠天官书奎为沟渎娄为聚众胃为天仓今此説异及六律十母又与汉书不同各是异家之説也】奎者主毒螫杀万物也奎而藏之九月也律中无射【正义音亦白虎通云射终也言万物随阳而终当复随隂而起无有终已此说六吕十干十二支与汉书不同】无射者隂气盛用事阳气无余也故曰无射其于十二子为戍戍者言万物尽灭故曰戍【索隠律歴志毕入于戍也】
　　律数
　　九九八十一以为宫
　　三分去一五十四以为徴
　　三分益一七十二以为商
　　三分去一四十八以为羽
　　三分益一六十四以为角
　　黄钟长八寸十分一宫【索隠案上文云律九九八十一故云长八寸十分一而汉书云黄钟长九寸者九分之寸也刘歆郑元等皆以长九寸即十分之寸不依此法也云宫者黄钟为律之首宫为五音之长十一月以黄钟为宫则声得其正旧本多作七分盖误也】
　　大吕长七寸五分三分一【索隠谓十一月以黄钟为宫五行相次大吕为商者大吕所以助阳宣化】
　　太簇长七寸七分二角
　　夹钟长六寸一分三分一
　　姑洗长六寸七分四羽【索隠亦以金生水故也】
　　仲吕长五寸九分三分二徴
　　防賔长五寸六分三分一
　　林钟长五寸七分四角【索隠水生木故以为角不用防賔者以隂气起阳不用事故去也】
　　夷则长五寸四分三分二商
　　南吕长四寸七分八征
　　无射长四寸四分三分二
　　应钟长四寸二分三分二羽
　　生钟分【索隠此算术生钟律之法也正义分音扶问反】
　　子一分【索隠自此已下十一辰皆以三乘之为黄钟积实之数也】丑三分二【索隠案子律黄钟长九寸林钟为衡衡长六寸以九比六三分少一故云丑三分二即是黄钟三分去一下生林钟数也】寅九分八【索隠十二律以黄钟为主黄钟长九寸太簇长八寸围八分寅九分八即是林钟三分益一上生太簇之义也正义孟康云元气始起于子未分之时天地人混合为一故子数独一汉书律歴志云太极元气函三为一行于十二辰始动于子参之于丑得三又参于寅得九又参之于卯得二十七又参之于辰得八十一又参之扵已得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之扵戍得五万九千四十九又参之扵亥得十七万七千一百四十七此隂阳合德气钟于子化生万物者也然丑三分二寅九分八者并是分之余数而汉书不说也】卯二十七分十六【索隠此以丑三乘寅寅三乘卯得二十七南吕为卯衡长五寸三分寸之一以三约二十七得九即黄钟之本数又以三约十六得五县三分之一即南吕之长故云卯二十七分十六亦是太簇三分去一下生南吕之义已下八辰并凖此然丑三分二寅九分八者皆分之余数也】辰八十一分六十四巳二百四十三分一百二十八午七百二十九分五百一十二未二千一百八十七分一千二十四申六千五百六十一分四千九十六酉一万九千六百八十三分八千一百九十二戍五万九千四十九分三万二千七百六十八亥十七万七千一百四十七分六万五千五百三十六
　　生黄钟
　　术曰以下生者倍其实三其法【索隠案蔡邕云阳生阴为下生隂生阳为上生又律歴志云阴阳相生自黄钟始而左旋八八为五孟康注云从子数辰至未得八下生林钟数又自未至寅亦得八上生太簇律是也然上下相生皆以此为率今云以下生者谓黄钟下生林钟黄钟长九寸倍其实者二九十八三其法者以三为法约之得六为林钟之长也】以上生者四其实三其法【索隠四其实者谓林钟上生太簇林钟长六寸以四乘六得二十四以三约之得八即为太簇之长也】上九商八羽七角六宫五徴九【索隠此五声之数亦上生三分益一上生三分宫宫去一下生徴徴益一上生商商去一下生羽羽益一上生角然此文似数错未暇研覈也】置一而九三之以为法【索隠汉书律歴志曰太极元气函三为一行之扵十二辰始动于子参之于丑得三又叅之于寅得九是谓置一而九三之也韦昭曰置一而九以三乘之是也乐彦云一气生于子至丑而三是一三也又自丑至酉为九皆以三乘之是九三也】实如法得长一寸【索隠实谓以子一乘丑三至亥得十七万七千一百四十七为实数如法谓以上万九千六百八十三之法除实得九为黄钟之长言得一者算术设法辞也得下有长一下有寸者皆衍字也韦昭云得九寸之一也姚氏谓得一即黄钟之子数】凡得九寸命曰黄钟之宫故曰音始于宫穷于角【索隠即如上文宫下生徴徴上生商商下生羽羽上生角是其穷也】数始于一终于十成于三气始于冬至周而复生神生于无形【正义无形为太阳气天地未形之时言神夲在太虗之中而无形也】成于有形【正义天地既分二仪已质万物之形成于天地之间神在其中】然后数形而成声【正义数谓天数也声谓宫啇角征羽也言天数既形则能成其五声也】故曰神使气气就形形理如类有可类或未形而未类或同形而同类类而可班类而可识圣人知天地识之别故从有以至未有【正义从有谓万物形质也未有谓天地未形也】以得细若气微若声【正义气谓太易之气声谓五声之声也】然圣人因神而存之【正义言圣人因神理其形体寻迹至于太易之气故云因神而存之上云从有以至未有是也】虽妙必効情核其华道者明矣【正义妙谓微妙之性也効犹见也核研核也华道神妙之道也言人虽有微妙之性必湏程督己之情理然后研核神妙之道乃能究其形体辨其成声故谓明矣故下云非有圣心以乘聪眀孰能存天地之神而成形之情哉是也】非有圣心以乗聪眀孰能存天地之神而成形之情哉神者物受之而不能知及其去来【正义言万物受神妙之气不能知觉及神去来亦不能识其徃复也】故圣人畏而欲存之唯欲存之神之亦存【正义言圣人畏神妙之理难识而欲常存之惟欲常存之故其神亦存也】其欲存之者故莫贵焉【正义言平凡之人欲得精神存者故亦莫如贵神之妙焉】
　　太史公曰在旋玑玉衡以齐七政即天地二十八宿【正义宿音息袖反又音肃谓东方角亢氐房心尾箕南方井鬼柳星张翼轸西方奎娄胃昴毕觜参北方斗牛女危室壁凡二十八宿一百二十八宿星也】十母【正义十干甲乙丙丁戊己庚辛壬癸】十二子【正义十二支子丑寅卯辰巳午未申酉戌亥】钟律调自上古建律运歴造日度可据而度也【正义度音田洛反】合符节通道徳即从斯之谓也【索隠述赞曰自昔轩后爰命泠纶雄雌是听厚薄伊均以调气以轨星辰军容取饰乐器斯因自微知著测化穷神大哉虗受含飬生人】




　　史记卷二十五
　　史记卷二十五考证
　　律书壹禀于六律索隐汉京房知五音六律之数十二律之变至六十律○【臣照】按律有六而音有五六律之间为六吕而成十二五音之间为变宫变徴而为七然十二仍六也七仍五也若自此律至彼律彼吕则其间分数岂止六十引而伸之百千万亿不能尽犹如入海筭沙矣即音又岂止于七大而雷霆小而蚁蠓亦百千万亿不能尽也然而统之五音则尽矣加之以二变则五音旋相为宫矣律亦如之统之以六则尽矣间之以六吕则可以正五音矣音者天也律者地也音者阳也律者隂也以天统地以隂从阳则万物靡不该举于其中若枚举夫物谓天地隂阳莫不在物则物可尽数耶京房六十律何以异是后世律吕之失传由京房始所为求眀而反晦
　　其于兵械尤所重○【臣照】按械字为戒字之讹盖审几察防莫精于律气者生死之根也气不可见以声察之兵者千万人之死生系焉故于兵戒为尤重也于器械何渉索隐曰师出以律故于兵械为尤重也或索隐之文本亦作戒未可定若正义谓械者弓矢殳矛戈防则以传讹为械而穿凿附防也
　　武王伐纣吹律听声索隠其事当有所出今则未详○【臣照】按至今明载周国语何未详也
　　而音尚宫○正义监本讹舛不可读今据周礼典同注改
　　成汤有南巢之伐以殄夏乱正义淮南子云汤伐桀放之歴山与末喜同舟浮江奔南巢之山而死○【臣世骏】按淮南修务训云整兵鸣条困夏南巢谯以其过放之歴山无末喜同舟之语
　　五月也律中蕤賔蕤賔者言隂气防少故曰蕤痿阳不用亊故曰賔景风居南方景者言阳气道竟故曰景风其于十二子为午午者隂阳交故曰午其于十母为丙丁丙者言阳道着眀故曰丙丁者言万物之丁壮也故曰丁西至于弧孤者言万物之吴落且就死也西至于狼狼者言万物可度量断万物故曰狼凉风居西南维主地地者沉夺万物气也六月也律中林钟林钟者言万物就死气林林然其于十二子为未未者言万物皆成有滋味也北至于罚罚者言万物气夺可伐也北至于参参者言万物可参也故曰参七月也○一本作五月也律中蕤賔蕤賔者言隂气防少故曰蕤痿阳不用事故曰賔其于十二子为午午者隂阳交故曰午其于十母为丙丁丙者言阳道着明故曰丙丁者言万物之丁壮也故曰丁景风居南方景者言阳气道竟故曰景风六月也律中林钟林钟者言万物就死气林林然其于十二子为未未者言万物皆成有滋味也西至于弧弧者言万物之吴落且就死也西至于狼狼者言万物可度量断万物故曰狼凉风居西南维主地地者沉夺万物气也北至于罚罚者言万物气夺可伐也北至于参参者言万物可参也故曰参七月也
　　律数○蔡元定曰黄钟八寸十分一林钟五寸十分四太簇七寸十分二南吕四寸十分八姑洗六寸十分四应钟四寸二分三分二賔五寸六分三分二【强四百八十六】大吕七寸五分三分二【强四百□□五】夷则五寸□□三分二【弱二百一十六】夹钟六寸七分三分一【强一百九十八】无射四寸四分三分二【强六百□□二】仲吕五寸九分三分二【强五百八十一】按律书此章所记分寸之法与他说不同以难晓故多误盖取黄钟之律九寸一寸九分凡八十一分而又以十约之为寸故云八寸十分一本作七分一者误也今以相生次序列而正之其应钟以下则有小分小分以三为法如歴家太少余分强弱耳其法未宻也今以二千一百八十七为全分七百二十九为三分一一千四百五十八为三分二余分之多者为强少者为弱列于逐律之下其误字悉正之隋志引此章中黄钟林钟太簇应钟四律寸分以为与班固司马彪郑氏蔡邕杜防荀朂所论虽尺有増减而十二律之寸数并同则是时律书尚未误也及司马贞索隐始以旧夲作七分一为误其误亦未乆也沈括亦曰此章七字皆当作十字误屈中画耳大要律书用相生分数相生之法以黄钟为八十一分今以十为寸法故有八寸一分汉前后志及诸家用审度分数审度之法以黄钟之长为九十分亦以十为寸法故有九十分法虽不同其长短则一故隋志云寸数并同也
　　神者物受之而不能知及其去来○【臣照】按及字衍文言物受之而不能知其去来也何以不能知以知者神知之神不知神犹日不见日眼不见眼也虽然神无去来受者物而神者物物则本无去来无知而无不知也
　　又按张晏数阙书有兵书无律书而顔师古谓自叙目録本无兵书窃意律之为用兵其大者张晏或即以律书为兵书未可知也其文固太史公之文非后人所能补盖以汉武用兵不以律而推原本始举孝文以为法殆即所谓兵戒者欤
  </div>
  <div class="pagination">
   <a href="史记四库_page28.html">
    上一页
   </a>
   <span>
    ...
   </span>
   <a href="史记四库_page24.html">
    24
   </a>
   <a href="史记四库_page25.html">
    25
   </a>
   <a href="史记四库_page26.html">
    26
   </a>
   <a href="史记四库_page27.html">
    27
   </a>
   <a href="史记四库_page28.html">
    28
   </a>
   <span class="current-page">
    29
   </span>
   <a href="史记四库_page30.html">
    30
   </a>
   <a href="史记四库_page31.html">
    31
   </a>
   <a href="史记四库_page32.html">
    32
   </a>
   <a href="史记四库_page33.html">
    33
   </a>
   <a href="史记四库_page34.html">
    34
   </a>
   <span>
    ...
   </span>
   <a href="史记四库_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
