<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 27 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 27 页/共 69 页
  </h1>
  <div class="content">
   九年正月辛卯朔日有蚀之【潜潭巴曰辛卯蚀臣伐其主】在营室三度史官不见郡国以闻谷永以为三朝尊者恶之其明年宫车晏驾
　　永康元年五月壬子晦日有蚀之【潜潭巴曰壬子蚀妃后专恣女谋主】在舆鬼一度儒説壬子淳水日而阳不克将有水害其八月六州大水勃海盗贼
　　灵帝建寜元年五月丁未朔日有蚀之【潜潭巴曰丁未蚀王者崩】冬十月甲辰晦日有蚀之
　　二年十月戊戌晦日有蚀之右扶风以闻
　　三年三月丙寅晦日有蚀之梁相以闻
　　四年三月辛酉朔日有蚀之【潜潭巴曰辛酉蚀女谋主谷永上书饮酒无节君臣不别奸邪欲起传曰酒无节兹谓荒厥异曰蚀厥咎亡灵帝好为商估饮于宫人之肆也】
　　熹平二年十二月癸酉晦日有蚀之在虚二度是时中常侍曹节王甫等専权【蔡邕上书曰四年正月朔日体微伤群臣服赤帻赴宫门之中无救乃各罢归天有大异隐而不宣求御过是已事之甚者】
　　六年十月癸丑朔日有蚀之赵相以闻【谷永上书赋敛滋重不顾黎民百姓虚竭则日蚀将有溃叛之变】
　　光和元年二月辛亥朔日有蚀之十月丙子晦日有蚀之在箕四度箕为后宫口舌是月上听谗废宋皇后【案本传卢植上书丙子蚀自己过午既蚀之后云雾掩暧陈八事以諌蔡邕对问曰诏问践阼以来灾屡见顷嵗日蚀地动风雨不时疫疠流行劲风折树河雒盛溢臣闻阳微则日蚀隂盛则地震思乱则风貌失则雨视闇则疾简宗庙水不润下川流满溢明君臣正上下抑隂尊阳修五事于圣躬致精虑于共御其救之也】二年四月甲戍朔日有蚀之
　　四年九月庚寅朔日有蚀之【潜潭巴曰庚寅蚀将相诛大水多死伤】在角六度
　　中平三年五月壬辰晦日有蚀之【潜潭巴曰壬辰蚀河决海久雾连隂】六年四月丙午朔日有蚀之其月浃辰宫车晏驾献帝初平四年正月甲寅朔日有蚀之在营室四度【潜潭巴曰甲寅蚀雷电击杀骨肉相攻】是时李傕郭汜专政【袁宏纪曰未蚀八刻太史令王立奏曰日晷过度无有变也于是朝臣皆贺帝宻令尚书焉未晡一刻而蚀尚书贾诩奏曰立伺不明疑悮上下太尉周忠职所典掌请皆治罪诏曰天道远事验难明且灾异应政而至虽探道知机焉能无失而欲归咎史官益重朕之不徳也弗从于是避正殿寝兵不聼事五日】
　　兴平元年六月乙巳晦日有蚀之
　　建安五年九月庚午朔日有蚀之【潜潭巴曰庚午蚀后火烧官兵】六年十月癸未朔日有蚀之
　　十三年十月癸未朔日有蚀之【潜潭巴曰癸未蚀仁义不明】在尾十二度
　　十五年二月乙巳朔日有蚀之
　　十七年六月庚寅晦日有蚀之
　　二十一年五月己亥朔日有蚀之【潜潭巴曰己亥蚀小人用事君子絷】二十四年二月壬子晦日有蚀之
　　凡汉中兴十二世百九十六年日蚀七十二朔三十二晦三十七月二日三
　　光武建武七年四月丙寅日有晕抱白虹贯晕在毕八度【古今注曰时日加卯西面东面有抱湏臾成晕中有两钩在南北面有白虹贯晕在西北南面有背在景加已皆觧也】毕为邉兵秋隗嚣反侵安定【皇徳传史曰白虹贯下破军晋分也古今注曰章帝建初元年正月壬申白虹贯日五年七月甲寅夜白虹出乙丑地西北曲入七年四月丙寅日加卯西面有抱湏臾成晕有白虹贯日殇帝延平元年六月丁未日晕上有半晕晕中外有僪背两珥十二月丙寅日晕再重中有背僪顺帝永建二年正月戊午白虹贯日三年正月丁酉日有白虹贯交晕中六年正月丁卯日晕两珥白虹贯珥中永和六年正月己卯晕两珥中赤外靑白虹贯晕中案郎顗传阳嘉二年正月乙卯白虹贯日又唐檀传永建五年白虹贯日檀上便宜三事陈其咎征春秋元命苞曰隂阳之气聚为云气立为虹蜺离为倍僪分为抱珥考异邮曰臣谋反徧刺日巫咸占曰臣不知则日月僪如淳曰蝃蝀谓之虹雌谓之蜺向外曰倍刺日曰僪在旁如半环向日曰抱在傍直对曰珥孟康曰僪如僪也宋均曰黄气抱日辅臣纳忠】
　　灵帝时日数出东方正赤如血无光髙二丈余乃有景且入西方去地二丈亦如之【京房占曰国有侫防朝有残臣则曰不光闇防不明孟康曰日月无光曰薄】其占曰事天不谨则日月赤是时日出入去地二三丈皆赤如血者数矣【春秋感精符曰日无光主势夺羣臣以谗术色赤如炭以急见伐又兵马发礼斗威仪曰日月赤君喜怒无常轻杀不辜戮于无罪不事天地忽于鬼神时则大雨土风常起日蚀无光地动雷降其时不救兵从外来为贼戮而不葬京房占曰日无故日夕无光天下变枯社稷移主】
　　光和四年二月己巳黄气抱日黄白珥在其表【春秋感精符曰日朝珥则有丧孽又云日已出若其入而云皆赤黄名曰日空不出三年必有移民而去者也】
　　中平四年三月丙申黒气大如在日中【春秋感精符曰日黒则水滛溢】
　　五年正月日色赤黄中有黒气如飞鹊数月乃销六年二月乙未白虹贯日【春秋感精符曰虹贯日天下悉极文法大扰百官残贼酷法横杀下多相告刑用及族世多深刻狱多怨宿吏皆惨毒又曰国多死孽天子命絶大臣为祸主将见杀星占曰虹蜺主内滛土精填星之变易谶曰聪明蔽塞政在臣下防戚干朝君不觉悟虹蜺贯日】
　　献帝初平元年二月壬辰白虹贯日【袁山松书曰三年十月丁卯日有重两倍吴书载韩馥与袁术书曰凶出于代郡】
　　桓帝永夀三年十二月壬戌月蚀非其月【古今注曰光武建武八年三月庚子夜月晕五重紫微青黄似虹有黒气如云月星不见丙夜乃觧中元元年十一月甲辰日中星齿往往出入】
　　延熹八年正月辛巳月蚀非其月【袁山松书曰兴平二年十二月月在太微端门中重晕二珥两白气广八九寸贯月东西南北】
　　赞曰皇极惟建五事克端罸咎入沴逆乱浸干火下水腾木弱金酸妖岂或妄气炎以观


　　后汉书卷二十八
　　后汉书卷二十八考证
　　五行志六月二日三○【臣永祚】按此文总结日食之数月二日当连读言蚀不于晦朔而于月之二日者有三合之朔三十二晦三十七为七十二也和帝永元二年二月壬午不言晦朔是二日之一也安帝永初元年三月二日癸酉及元初三年三月二日辛亥是二日之三也








　　后汉书卷二十八考证
　　钦定四库全书
　　后汉书卷二十九
　　梁　　　　剡　　　　令刘　昭补并注
　　郡国志第十九
　　郡国一
　　司　【河南　河内　河东　农京兆　冯翊　扶风】
　　汉书地理志记天下郡县本末及山川竒异风俗所由至矣今但录中兴以来郡县改异及春秋三史防同征伐地名【臣昭案志犹有遗阙今众书所载不可悉记其春秋土地通儒所据而未备者皆先列焉】以为郡国志【本志唯郡县名为大书其山川地名悉为细注今进为大字新注证发臣刘昭采集】凡前志有县名今所不载者皆世祖所并省也前无今有者后所置也凡县名先书者郡所治也【帝王世纪曰自天地设辟未有经界之制三皇尚矣诸子称神农之王天下也地东西九十万里南北八十五万里及黄帝受命始作舟车以济不通乃推分星次以定律度自斗十一度至婺女七度一名须女曰星纪之次于辰在丑谓之赤奋若于律为黄钟斗建在子今吴越分野自婺女八度至危十六度曰枵之次一名天鼋于辰在子谓之困敦于律为大吕斗建在丑今齐分野自危十七度至奎四度曰豕韦之次一名娵訾于辰在亥谓之大渊献于律为太蔟斗建在寅今衞分野自奎五度至胃六度曰降娄之次于辰在戌谓之阉茂于律为夹钟斗建在卯今鲁分野自胃七度至毕十一度曰大梁之次于辰在酉谓之作噩于律为姑洗斗建在辰今赵分野自毕十二度至东井十五度曰实沈之次于辰在申谓之涒滩于律为中吕斗建在已今晋魏分野自井十六度至栁八度曰鹑首之次于辰在未谓之协洽于律为蕤賔斗建在午今秦分野自栁九度至张十七度曰鹑火之次于辰在午谓之敦牂一名大律于律为林钟斗建在未今周分野自张十八度至轸十一度曰鹑尾之次于辰在已谓之大荒落于律为夷则斗建在申今楚分野自轸十二度至氐四度曰夀星之次于辰在辰谓之执徐于律为南吕斗建在酉今韩分野自氐五度至尾九度曰大火之次于辰在卯谓之单阏于律为无射斗建在戌今宋分野自尾十度至斗七度百三十五分而终曰析木之次于辰在寅谓之摄提格于律为应钟斗建在亥今燕分野凡天有十二次日月之所躔也地有十二分王侯之所国也故四方方七宿四七二十八宿合一百八十二星东方苍龙三十二星七十五度北方武三十五星九十八度四分度之一西方白虎五十一星八十度南方朱雀六十四星百一十二度周天三百六十五度四分度之一一度二千九百三十三里分为十二次一次三十度三十二分度之十四各以附其七宿间距周天积百七万九百一十三里径三十五万六千九百七十一里阳道左行故太嵗右转凡中外官常明者百二十四可名者三百二十合二千五百星微星之数凡万一千五百二十星万物所受咸系命焉此黄帝创制之大略也而佗説称日月所照三十五万里考诸子所载神农之地过日月之表近为虚诞及少昊氏之衰九黎乱徳其制无闻矣洎颛顼之所建帝喾受定则孔子称其地北至幽陵南暨交趾西蹈流沙东极蟠木日月所照莫不底焉是以建万国而制九州至尧遭洪水分为十二州今虞书是也及禹平水土还为九州今禹贡是也是以其时九州之地凡二千四百三十万八千二十四顷定垦者九百三十万六千二十四顷不垦者千五百万二千顷民口千三百五十五万三千九百二十三人至于涂山之防诸侯承唐虞之盛执玉帛亦有万国是以山海经称禹使大章步自东极至于西垂二亿三万三千三百里七十一步又使竖亥步南极北尽于北垂二亿三万三千五百里七十五步四海之内则东西二万八千里南北二万六千里出水者八千里受水者八千里名山五千三百五十经六万四千五十六里出铜之山四百六十七出铁之山三千六百九以供财用俭则有余奢则不足以男女耕织不夺其时故公家有三十年之积私家有九年之储及夏之衰弃稷弗务有穷之乱少康中兴乃复禹迹孔甲之至桀行暴诸侯相兼逮汤受命其能存者三千余国方于涂山十损其七民离毒政将亦如之殷因于夏六百余载其间损益书策不存无以考之又遭纣乱至周克商制五等之封凡千七百七十三国又减汤时千三百矣民众之损将亦如之及周公相成王致治刑错民口千三百七十一万四千九百二十三人多禹十六万一千人周之极盛也其后七十余嵗天下无事民弥以息及昭王南征不反穆王失荒加以幽厉之乱平王东迁三十余载至齐桓公二年周庄王之十三年五千里内非天王九嫔之御自世子公侯以下至于庶民凡千百八十四万七千人除有土老疾定受田者九百万四千人其后诸侯相并当春秋时尚有千二百国二百四十二年之中杀君三十六亡国五十二诸侯奔走不得保社稷者不可胜数至于战国存者十余于是纵横短长之説相夺于时残民诈力之兵动以万计故崤有匹马之祸宋有易子之急晋阳之围县釜而炊长平之战血流漂卤周之列国唯有燕衞秦楚而已齐及三晋皆以簒乱南面称王衞虽得存不絶若线然考苏张之説计秦及山东六国戎卒尚存五百余万推民口数尚当千余万及秦兼诸侯置三十六郡其所杀伤三分居二犹以余力行参夷之刑収大半之赋北筑长城四十余万南戍五岭五十余万阿房骊山七十余万十余年间百姓死没相踵于路陈项又肆其余烈故新安之坑二十余万彭城之战睢水不流至汉祖定天下民之死伤亦数百万是以平城之卒不过三十万方之六国五损其二自孝惠至文景与民休息六十余嵗民众大増是以太仓有不食之粟都内有朽贯之钱武帝承其资畜军征三十余嵗地广万里天下之众亦减半矣及霍光秉政乃务省役至于孝平六世相承虽时征行不足大害民户又息元始二年郡国百三县邑千四百八十七地东西九千三百二里南北万三千三百六十八里定垦田八百二十七万五百三十六顷民户千三百二十三万三千六百一十二口五千九百一十九万四千九百七十八人多周成王四千五百四十八万五十五人汉之极盛也及王莽簒位续以更始赤眉之乱至光武中兴百姓虚耗十有二存中元二年民户四百二十七万千六百三十四口二千一百万七千八百二十人永平建初之际天下无事务在养民迄于孝和民户滋殖及孝安永初元初之间兵饥之苦民人复损至于孝桓颇增于前永夀二年二千六百七万九百六口五千六万六千八百五十六人垦田亦多单师屡征及灵帝遭黄巾献帝即位而董卓兴乱大焚宫庙劫御西迁京师萧条豪杰并争郭汜李傕之属残害又甚是以兴平建安之际海内凶荒天子奔流白骨盈野故陜津之难以箕撮指安邑之东后裳不完遂有防戎雄雌未定割剥庶民三十余年及魏武皇帝尅平天下文帝受禅人众之损万有一存景元四年与蜀通计民戸九十四万三千四百二十三口五百三十七万二千八百九十一人又案正始五年扬威将军朱照日所上吴之所领兵户九十三万二千推其民数不能多蜀矣昔汉永和五年南阳户五十余万汝南户四十余万方之于今三帝鼎足不逾二郡加有食禄复除之民凶年饥疾之难见可供役裁若一郡以一郡之人供三帝之用斯亦勤矣自禹至今二千余载六代损益备于兹焉臣昭案谧记云春秋时有千二百国未知所出班固云周之始爵五而土三葢千八百国转相吞灭数百年间列国耗尽至春秋时尚有数十】河南尹【秦三川郡髙帝更名世祖都雒阳建武十五年改曰河南尹应劭汉官曰尹正也郡府听事壁诸尹画赞肇自建武讫于阳嘉注其清浊进退所谓不隐过不虚誉甚得述事之实后人是瞻足以劝惧虽春秋采毫毛之善贬纎介之恶不避王公无以过此尤着明也】二十一城永和五年户二十万八千四百八十六口百一万八百二十七雒阳【挚虞曰古之周南今之雒阳魏氏春秋曰有委粟山在阴乡魏时营为圆丘皇览曰县东北山苌冢县北芒山道西吕不韦冢】周时号成周【公羊传曰成周者何东周也何休曰周道始成王之所都也帝王世纪曰城东西六里十一步南北九里一百步晋元康地道记曰城内南北九里七十步东西六里十步为地三百顷一十二亩有三十六步城东北隅周威烈王冢】有狄泉在城中【左传僖二十九年盟于狄泉杜预曰城内太仓西南池水或曰本在城外定元年城成周乃绕之案此水晋时在东宫西北帝王世纪曰狄泉本殷之墓地在成周东北今城中有殷王冢是也又太仓中大冢周景王也】有唐聚【左传昭二十三年尹辛败刘师于唐】有上程聚【古程国史记曰重黎之后伯休甫之国也关中更有程地帝王世纪曰文王居程徙都丰故此加为上程】有士乡聚【冯异斩武勃地】有褚氏聚【左传昭二十六年王宿褚氏杜预曰县南有褚氏亭】有荣锜涧【左传周景王崩于荣锜氏杜预曰巩县西】有前亭【杜预曰县西南有泉亭即泉城也】有圉乡【左传昭二十二年单氏伐东圉杜预曰县东南有圉乡又西南有戎城伊雒之戎】有大解城【左传昭二十三年晋师次于解杜预曰县西南有大解小解】　河南【帝王世纪曰城西有郏鄏陌太康畋于有雒之表今河之南本传有员犊山】周公时所城雒邑也春秋时谓之王城【郑诗谱曰周公摄政五年成王宅雒邑使召公先相宅既成谓之王城博物记曰王城方七百二十丈郛方一十里南望雒水北至陜山地道记曰去雒城四十里左传定八年单子伐谷城杜预曰在县西】东城门名鼎门【帝王世纪曰东南门九鼎所从入又曰武王定鼎雒阳西南雒水九鼎中观是也】北城门名干祭【左传昭二十四年士伯立于干祭皇览曰城西南柏亭西周山上周灵王冢民祠之不絶】又有甘城【杜预曰县西南有甘泉】有蒯乡【左传昭二十三年尹辛攻蒯晋地道记曰在县西南有蒯亭】梁故国伯翳后【有阳人聚史记曰秦灭东周不絶其祀以阳人地】有霍阳山
　　【左传哀四年楚为一昔之期袭梁及霍】有注城【史记曰魏文侯四十二年败秦于注博物记曰梁伯好土功今梁多有城】　荥阳有鸿沟水【文颖曰于荥阳下引河东南为鸿沟即官渡水也】有广武城【西征记曰有三皇山或谓三室山山上有二城东者曰东广武西者曰西广武各在山一头相去二百余步其间隔深涧汉祖与项籍语处】有虢亭虢叔国有陇城【左传文二年盟于垂陇】有薄亭有敖亭【周宣王狩于敖左传宣十二年晋师在敖鄗之间秦立为敖仓】有费泽【左传宣十二年楚潘党逐魏锜及荥杜预曰县东荥泽也】　卷【左传成十年晋郑盟修泽杜预曰县东有修武亭】有长城经阳武到密【史记苏秦说襄王曰大王之地西有长城之界】有垣雝城或曰古衡雍【史记无忌谓魏王曰王有郑地得垣雍者也杜预曰即是衡雍又今县所治城】有扈城亭【左传庄二十三年盟于扈杜预曰在县西北】　原武阳武【有武彊城史记曰曹参攻武彊秦始皇东逰至阳武博浪沙中为盗所惊】　中牟【左传宣元年诸侯救郑遇于北林杜预曰县西南有林亭在郑北】有圃田泽【左传曰原圃尔雅十薮郑有圃田】有清口水【左传闵二年遇于清杜预曰县有清阳亭】有管城【杜预曰管国也在京县东北汉书音义曰故管叔邑】有曲遇聚【前书曹参破杨熊】有蔡亭　开封【左传哀十四年逢泽有介麋杜预曰在县东北逺疑非徐广曰逢池也】　苑陵有棐林【左传宣元年诸侯防于棐林杜预曰县东有林乡徐齐民北征记曰县东南有大隧涧郑庄公所阙又大城东临濮水水东溱水注于洧城西临洧水】有制泽【左传宣十年诸侯迁于制田杜预曰县东有制城】有琐侯亭【左传襄十一年诸侯之师次于琐杜预曰县西有琐侯亭】　平阴　谷城瀍水出【博物记曰出潜亭山】有函谷关【西征记曰函谷左右絶岸十丈中容车而已】　缑氏【左传曰吕相絶秦伯殄灭我费滑杜预曰滑国都于费今缑氏县案本纪县有百坏山干寳搜神记曰县有延夀亭】有邬聚【左传王取邬刘杜预曰邬在县西南】有轘辕关【瓒曰险道名在县东南】　巩【巩伯国左传曰商汤有景亳之命杜预曰县西南有汤亭帝王世纪曰汤亭偃师又曰夏太康五弟须于雒汭在县东北三十里】有寻谷水【左传昭二十三年王师晋师围鄩中史记曰张仪下兵三川塞什谷之口徐广曰县有寻口】有东訾聚今名訾城【左传昭二十三年单子取訾杜预曰在县西南晋地道记曰在县之东】有坎塪聚【左氏周襄王出国人纳之坎塪杜预曰在县东地道记在南】有黄亭有湟水【左传昭二十三年王子猛居于湟杜预曰有黄亭在县西北】有明谿泉【左传昭二十三年贾辛军于溪泉】　成臯【史记曰成臯北门名玉门左传破燕师于北制杜预曰北制一名虎牢亦即此县也穆天子传曰七萃之士生搏虎而献天子命为柙而畜之东虢是曰虎牢左传曰郑子皮劳晋韩宣子于索氏杜预曰县东有大索城尚书禹贡至于大岯张楫云成臯县山又有旋门坂县西南十里见东京赋】有旃然水【左传襄十八年楚伐郑次旃然】有瓶丘聚有漫水有汜水【左传曰周襄王处郑地汜】　京【郑共叔所居左传云谓之京城大叔应劭曰有索亭楚汉战京索北征记又有索水】　密【春秋时曰新城传曰新密僖六年诸侯围新城杜预曰一名密县】有大騩山【山海经曰大騩之山其隂多铁多美垩有草焉状如蓍而毛青华而白实其名曰服者不夭】有梅山【左传曰襄十八年楚伐郑右廻梅山在县西北】有陉山【史记魏襄王六年伐楚败之陉山秦破魏华阳地亦在县杜预遗令曰山上有冢或曰子产邪东北向新郑城不忘本也】　新城【左传曰文十七年周败戎于垂杜预曰县北有垂亭史记秦迁西周公于狐徐广曰与阳人聚相近在雒阳南百五十里梁新城之间】有髙都城【史记苏代説韩相国以髙都与周者】有广成聚【有广成苑】有鄤聚古鄤氏今名蛮中【左传昭十六年楚杀鄤子杜预曰县东南有蛮城又祭遵获张满也】　匽师【帝王世纪曰帝喾所都殷盘庚复南亳是为西亳皇览曰北有臯繇祠又曰有汤亭有汤祠】有尸乡【帝王世纪曰尸乡在县西二十里】春秋时曰尸氏【左传昭二十六年刘人败子朝之师于尸氏前书田横自杀处】　新郑诗郑国祝融墟【皇甫谧曰古有郑国黄帝之所都】　平
　　河内郡【髙帝置雒阳北百二十里】十八城户十五万九千七百七十口八十万一千五百五十八　怀有隰城【左传曰王取郑隰城杜预曰在县西南传又曰郤至与周争鄇田杜预曰县西南有鄇人亭】　河阳【左传曰王与郑盟杜预曰县南孟津】有湛城　轵【左传曰王以苏忿生田向与郑杜预曰县西北地名向上】有原乡【左传曰王与郑原杜预曰沁水西北有原城】有溴梁【左传曰襄十六年诸侯防溴梁】　波有絺城【左传曰王与郑絺杜预曰在野王县西南】　沁水【山海经曰沁水出井陉东】　野王有太行山【山海经曰其上有金玉下有碧有兽焉其状如麋而四角马尾而有距其名曰驒还郦食其説曰杜太行之道韦昭曰在县北】有射犬聚【世祖破青犊也】有邘城【史记曰纣以文王九侯鄂侯为三公徐广曰鄂一作邘武王子封在县西北】　温苏子所都济水出王莽时大旱遂枯絶【皇览曰县郭东济水南有虢公冢】　州　平臯有邢丘故邢国周公子所封【臣瓒曰丘名也非国在襄国西】有李城【史记曰邯郸李同却秦兵赵封其父李侯徐广曰即此城】　山阳邑有雍城【杜预曰古雍国在县西】有蔡城【蔡叔邑此犹郑管城之类乎】　武徳　获嘉侯国　脩武故南阳秦始皇更名有南阳城【左传僖四年晋文公围南阳史记曰白起攻韩南阳太行道絶之山海经曰太行之山清水出焉郭璞曰脩武县北黒山亦出清水】阳樊攒茅田【服防曰樊仲山之所居故名阳樊杜预曰县西北有攒城左传曰定元年魏献子田大陆杜预曰西北吴泽也】有小脩武聚【春秋曰甯史记曰髙祖得韩信军小脩武晋灼曰在城东】有隤城【左传隐十一年以隤与郑】　共本国淇水出【前志注曰水出北山博物记曰有奥水流入淇水有緑竹草】有泛亭【凡伯邑】　汲【晋地道记曰有铜关】　朝歌【有鹿腹山】纣所都居【帝王世纪曰纣糟丘酒池肉林在城西前书注曰鹿台在城中】南有牧野【去县十七里】北有邶国南有宁乡【史记无忌説魏安厘王曰通韩上党于共甯徐广曰有宁乡左传曰襄二十三年救晋次雍榆杜预曰县东有雍城是也】　荡阴有羑里城【韦昭曰羑音酉文王所拘处】　林虑故隆虑殇帝改有铁【徐广曰洹水所出苏秦合诸侯盟处班叔皮逰居赋亦曰潄余马乎洹泉嗟西伯于牖城】
　　河东郡【秦置雒阳西北五百里博物记曰有山泽近盐沃土之民不才汉兴少有名人大衣冠三世皆衰絶也】二十城户九万三千五百四十三口五十七万八百三　安邑【帝王世纪曰县西有鸣条陌汤伐桀战昆吾亭左传昆吾与桀同日亡地道记咸山在南】有铁有盐池【前志曰池在县西南魏都赋注曰在猗氏六十四里杨佺期雒阳记曰河东盐池长七十里广七里水气紫色有别御盐四面刻如印齿文章字妙不可述】　杨有髙梁亭【左传曰僖九年晋怀公死髙梁杜预曰在县西南地道记有梁城去县五十里叔向邑也】　平阳侯国【左传曰成七年诸侯盟马陵杜预曰衞地也平阳东南地名马陵又説在魏郡元城】有铁尧都此【晋地道记曰有尧城】　临汾【博物记曰有贾乡贾伯邑】有董亭【左传曰晋改搜于董杜预曰县有董亭】　汾阴【博物记曰古之纶少康邑】有介山【县西北有狐谷亭郭璞尔雅注曰县有水口如车轮许濆沸涌出其深无限名之为瀵】　蒲坂有雷首山【史记曰赵盾田首山息桑下有饿人示眯明县南二十里有歴山舜所耕处又伯夷叔齐隐于首阳山马融曰在蒲坂华山之北河曲之中】有沙丘亭【左传曰文十二年秦晋战河曲杜预曰在县南汤伐桀孔安国曰河曲之南】大阳有吴山上有虞城【杜预曰虞国也帝王世纪曰舜嫔于虞虞城是也亦谓吴】
　　【城史记秦昭王伐魏取吴城即此城也皇览曰盗跖冢临河博物记曰傅岩在县北】有下阳城【虢邑左传僖二年虞晋所灭县东北三十里】有茅津【左传曰秦伐晋遂自茅津济杜预曰在县西南有茅亭即茅城】有颠軨坂【左传曰入自颠軨博物记曰在县盐池东吴城之北今之吴坂杜预曰在县东北】　解【左传曰咎犯与秦晋大夫盟于郇杜预曰县西北有郇城博物记曰有智邑】有桑泉城【左传僖二十四年晋文公入桑泉杜预曰在县西二十里】有臼城【左传曰晋文公入取臼衰者也杜预曰在县东南博物记曰臼季邑县西北卑耳山县西南齐桓公西伐所登】有解城【左传僖十五年晋侯赂秦伯及解梁城】有瑕城【左传文十二年秦侵晋及瑕杜预曰猗氏县东北有瑕城】　皮氏有耿乡【尚书祖乙徙耿左传闵元年晋灭耿杜预曰县东南有耿乡博物记曰有耿城】有铁有冀亭【左传僖二年晋荀息曰冀为不道杜预曰国在县东北史记苏代説燕王曰下南阳封冀】闻喜邑【博物记曰县治涑之川史记曰伐韩到干河郭璞曰县东北有干河口但有故沟处无复水左传曰僖三十一年晋搜清源杜预曰在县北】本曲沃【曲沃在县东北数里与晋相去六七百里见毛诗谱注】有董池陂古董泽【左传曰改搜于董董泽之蒲】有稷山亭【县西五十里左传曰宣十五年晋侯治兵于稷】有涑水【左传吕相絶秦曰伐我涑川】有洮水　绛邑【县西有绛邑城杜预曰古绛也】有翼城【左传隐五年曲沃伐翼杜预曰在县东八十里】　永安故彘【史记曰周穆王封造父赵城徐广曰在永安博物记曰有吕乡吕甥邑也】阳嘉三年更名【杜预曰县东北有彘城】有霍大山【尔雅曰西南之美者有霍山之多珠玉焉左传曰闵元年晋灭霍杜预曰县东北有霍大山史记曰原过受神人书称余霍大山山阳侯天吏也又蜚亷于山得石棺仍葬也】　河北诗魏国有韩亭　猗氏【地道记曰左传文十三年詹嘉处瑕在县东北】　垣有王屋山兖水出【史记曰魏武侯二年城王垣博物记曰山在东状如垣】有壶丘亭【左传襄元年晋讨宋五大夫寘诸瓠丘杜预曰县东南有壶丘亭】有邵亭【博物记曰县东九十里有郫邵之阨贾季迎公子乐于陈赵孟杀诸郫邵】　襄陵【晋地道记曰晋武公曲沃徙此】　北屈【左传曰二屈杜预曰二当为北传曰屈产之乗有骏马】有壶口山【禹贡曰壶口治梁及岐】有采桑津【左传僖八年晋败狄于采桑杜预曰县西南有采桑津】　蒲子【左传曰晋文公居蒲城杜预曰今蒲子县】　濩泽侯国有析城山【前志曰在县西南】　端氏【史记曰赵韩魏分晋封晋端氏】
　　农郡【武帝置其二县建武十五年属雒阳西南四百五十里】九城户四万六千八百一十五口十九万九千一百一十三　农故秦函谷关【左传曰虢公败戎于桑田杜预曰在县东北桑田亭】烛水出【前志出衡山岭下谷】有枯枞山【本传赤眉立盆子于郑北古今注曰在此山下】有桃丘聚故桃林【左传曰守桃林之塞博物记曰在湖县休与之山】有务乡【赤眉破季松处】有曹阳亭【史记曰章邯杀周章于曹阳晋灼曰县东十三里又献帝东归败处曹公改曰好阳】　陜【史记曰自陜以西召公主之自陜以东周公主之】本虢仲国【杜预曰虢都上阳在县东有虢城】有焦城【故焦国史记曰武王封神农之后于焦】有陜陌【博物记二伯所分】　黾池谷水出【前志曰出谷阳谷】有二崤　新安涧水出【博物记曰西汉水出新安入雒又有孝水见潘岳西征赋】宜阳【有金门山山竹为律管】　陆浑西有虢略地【左传僖十五年晋侯赂秦】
　　【东尽虢畧杜预曰从河曲南行而东尽故虢】　卢氏有熊耳山【山海经曰其上多漆其下多防浮豪之水出焉西北流注于雒其中多美玉多人鱼】伊水清水出【晋地道记伊东北入雒】湖故属京兆【前志有鼎湖】有闅乡【皇览曰戾太子南出葬在闅乡南秦又改曰宁】
　　【秦】　华阴故属京兆【史记曰魏文侯三十六年齐侵阴晋前志曰髙帝改曰华隂吕氏春秋九薮云秦之华阳髙诱曰或在华隂西诱又曰桃林县西长城是也晋地道记曰潼关是也】有太华山【左传晋赂秦南及华山山海经曰太华之山削成而四方其髙五千仞其广十里鸟兽奠居有蛇焉名曰肥六足四翼见则天下大旱武王放马牛于桃林墟孔安国曰在华山东晋地道记山在县西南】京兆尹【秦内史武帝改其四县建武十五年属雒阳西九百五十里决录注曰京大也天子曰兆民】十城户五万三千二百九十九口二十八万五千五百七十四　长安髙帝所都【汉旧仪曰长安城方亦十三里经纬各长十五里十三城门九百七十三顷城中皆属长安令辛氏三秦记曰长安地皆黒壤城中今赤如火坚如石父老所传尽凿龙首山为城皇览曰衞思后葬城东南桐松园今千人聚是】镐在上林苑中【孟康曰长安西南有镐池秦始皇江神反璧曰为吾遗镐池君古史考曰武王迁镐长安丰亭镐池也皇览曰文王周公冢皆在镐聚东杜中】有细栁聚【前书周亚夫所屯处】有兰池【史记曰秦始皇微行夜出逢盗兰池三秦记曰始皇引渭水为长池东西二百里南北三十里刻石为鲸鱼二百丈】有曲邮【前书髙帝征黥布张良送至曲邮】有杜邮【史记曰白起死处三秦记曰长安城西有九山西有杜山杜预曰毕国在西北】　霸陵有枳道亭【前书秦王子婴降于轵道旁地道记曰霸水西】有长门亭【前书文帝出长门若见五人于道北立五帝坛】　杜陵【杜预曰古唐杜氏也】酆在西南【杜预曰在鄠县东决录注曰镐在酆水东酆在镐水西相去二十五里】　郑【史记杀商君郑黾池郑桓公封于此黄图云下邽县并郑桓帝西廵复之】　新丰有骊山【杜预曰古骊戎国韦昭曰戎来居此山故号骊戎三秦记曰始皇墓在山北有始皇祠不斋戒往即疾风暴雨人理欲上则杳防失道县西有白鹿原周平王时白鹿出案关中图县南有新丰原白鹿在霸陵】东有鸿门亭【前书髙帝见项羽处孟康曰在县东七十里旧大道北下坂口名关中记曰始皇陵北十余里有谢聚】及戏亭【周幽王死处苏林曰县东南四十里】有严城　蓝田出美玉【三秦记曰有川方三十里其水北流出玉铜铁石地道记有虎山】　长陵故属冯翊【蔡邕作樊陵颂云前汉户五万口有十七万王莽后十不存一永初元年羌戎作虐至光和领户不盈四千园陵蕃衞粢盛之供百役出焉民用匮乏不堪其事】　商故属农【帝王世纪曰契所封也左传哀四年将通于少习杜预曰少习县东之武关】　上雒侯国有冢领山雒水出故属农【山海经曰雒水出防举之山案史记云雒水出熊耳山海经曰雒出王城南至相谷西东北流去虎牢城西四十里注河口谓之雒汭】有莵和山【左传哀四年楚司马军于莵和】有苍野聚【左传曰昭四年楚左师军苍野杜预曰在县南】　阳陵故属冯翊
　　左冯翊【秦属内史武帝分改名雒阳西六百八十八里决录注曰冯冯也翊明也】十三城户三万七千九十口十四万五千一百九十五【潘岳关中记曰三辅旧治长安城中长吏各在其县治民光武东都之后扶风出治槐里冯翊出治髙陵】　髙陵　池阳【尔雅十薮周有焦获郭璞曰县瓠中是也地道记有嶻嶭山在北有鬼谷生三所氏案史记鬼谷在颍川阳城与地记不同】　云阳【有荆山帝王世纪曰禹铸鼎于荆山在冯翊怀德之南今其下荆渠也】祋祤永元九年复　频阳　万年【帝王世纪曰秦献公都栎阳是也】莲勺　重泉　临晋本大荔有河水祠有芮乡【古苪国与】
　　【虞相让者】有王城【史记曰秦厉恭公伐大荔取其王城即此城也左传晋阴饴甥与秦伯盟王城杜预曰后改为武乡在县东】　郃阳永平二年复　夏阳有梁山【诗云弈弈梁山在县西北公羊传曰河阳之山杜预曰古梁国史记曰本少梁尔雅曰梁山晋望也】龙门山【书曰导河积石歴龙门太史公曰迁生龙门韦昭曰在县北博物记曰有韩原韩武子采邑】　衙【左传文二年晋败秦于彭衙皇览曰有苍颉冢在利阳亭南坟髙六丈】　粟邑永元九年复右扶风【秦属内史武帝分改名决录曰扶风化也】十五城户万七千三百五十二口九万三千九十一　槐里周曰犬丘【又名废丘周懿王章邯所都】髙帝改　安陵【皇览曰县西北毕陌秦武王冢】　平陵　茂陵鄠【古扈国】丰水出【左传曰康有酆宫之朝杜预曰有灵台康王于是朝诸侯】有甘亭【帝王世纪曰在县南夏啓伐扈大战于甘又南山有王季冢】　郿有邰亭【史记曰封弃于邰徐广曰今斄乡又案王忳传郿之斄亭为寃鬼报戮故亭长者也秦是荣县后省帝王世纪曰秦出公徙平阳新论曰邰在漆县其民有防日以相与夜中市奴不为则有灾咎】　武功永平八年复有太一山本终南垂山本敦物【前志在县东】有斜谷【西征赋注曰襃斜谷在长安西南南口襃北口斜长百七十里其水南流】　陈仓【三秦记曰秦武公都雍陈仓城是也有石鼓山将有兵此山则鸣】　汧【尔雅曰十薮秦有杨纡郭璞曰在县西】有吴岳山【郭璞曰别名吴山周礼所谓岳山者】本名汧汧水出有回城名回中【来歙开道处】　渝麋侯国　雍【左传召穆公采邑史记有鸿冢】有铁【帝王世纪曰秦德公徙都】　栒邑有豳乡【郑诗谱曰豳者公刘自邰而出所徙戎狄之地名又有刘邑】　美阳有岐山【左传椒举曰成王有岐山之搜山海经曰其上多白金其下多铁城水出焉东南流注于江】有周城【杜预曰城在县西北帝王世纪曰周太王所徙南有周原】　漆有漆水【山海经曰羭次之山漆水出焉郭璞曰漆水出岐山诗云自土沮漆地道记曰水在县西皇览曰有师旷冢名师旷山】有铁【杜预曰豳国在东北帝王世纪曰有豳亭】　杜阳永和二年复【诗谱曰周原者岐山阳地属杜阳地形险阻而原田肥美】
　　右司隶校尉部郡七县邑侯国百六【汉书旧仪曰司隶治所故孝武庙魏志曰曹公分关中置汉兴郡国游楚为太守献帝起居注曰中平六年省扶风都尉置汉安郡镇雍渝麋杜阳陈仓汧五县也】




　　后汉书卷二十九
　　后汉书卷二十九考证
　　郡国志一以为郡国志注本志唯郡县名为大书其山川地名悉为细注今进为大字新注证发臣刘昭采集○【臣召南】按旧注既进为大字则每遇县名自不应连书监本或断或续殊欠分晓今悉间一字以别之
　　郡所治也注北方元武三十五星九十八度四分度之一○【臣召南】按苍龙元武白虎朱雀各言星度之数下言周天三百六十五度四分度之一不应于北方星度独言四分度之一也四分度之一五字自是衍文
　　又元始二年郡国百三县邑千四百八十七○【臣召南】按前汉书地理志县邑千三百一十四道三十二侯国二百四十一然则合计有千五百八十七也本文四百应是五百之讹又前书民户千二百二十三万三千六十一此作千三百二十三万三千六十一前书口五十九万四千九百七十八此作一十九万四千九百七十八
　　梁故国伯翳后注有阳人聚史记曰秦灭东周不絶其祀以阳人地○【臣召南】按秦本纪曰以阳人地赐周君此脱三字
　　杨有髙梁亭注左传曰僖九年晋怀公死髙梁○【臣召南】按志引左传纪年多讹晋文公入国而后杀怀公于髙梁是僖公二十四年事
　　农郡注其二县建武十五年属○【臣召南】按郡国志改之县各于县名下云故属某此与京兆尹独于郡下言之葢刘昭注有详略也
　　农故秦函谷关注左传曰虢公败戎于桑田杜预曰在县东北桑田亭○【臣世骏】按此注应有阙文与函谷关不相属【臣召南】按此错简当在下陜有陜陌之下杜预左传注云桑田虢地在农陜县东北葢旧志陜有桑田亭而刘昭引此文为注也故秦函谷关烛水出本应连书证以前志自明但前志云衙山领下谷爥水所出此注又讹为衡山耳
　　湖有阆乡注秦又改曰宁秦○【臣召南】按此注六字亦错简当在下华隂注髙帝改曰华隂之上证以前志自明
　　杜陵○説文杜陵有乡附袁切志失载
　　蓝田○説文蓝田有唈乡苦后切志失载








　　后汉书卷二十九考证
&lt;史部,正史类,后汉书&gt;
　　钦定四库全书
　　后汉书卷三十
　　梁　　　　剡　　　　令刘　昭补并注
　　郡国志第二十
　　郡国二
　　豫州　【颍川　汝南　梁国沛国　陈国　鲁国】
　　冀州　【魏郡　钜鹿　常山　中山　安平河间　清河　赵国　勃海】
　　颍川郡【秦置雒阳东南五百里】十七城户二十六万三千四百四十口百四十三万六千五百一十三　阳翟禹所都【汲冢书禹都阳城古史考曰郑厉公入栎即此也晋地道记云去雒阳二百八十六里属河南】有钧台【左传曰夏啓有钧台之享杜预曰有钧台陂帝王世纪云在县西】有髙氏亭【左传成十七年卫侵郑至髙氏杜预曰县西南】有雍氏城【左传襄十八年楚伐郑侵雍梁杜预曰在县东北史记齐湣王十二年攻魏楚围雍氏】　襄有养阴里　襄城【左传定四年盟臯鼬杜预曰县东南有城臯亭】有西不羮【杜预曰有不羮城】有汜城【杜预曰在县南周襄王所处】有汾丘【左传襄十八年楚治兵于汾杜预曰县东北有汾丘城】有鱼齿山【左传谓鱼陵杜预曰鱼齿山也在犨县北】　昆阳有湛水【左传襄十六年楚公子格与晋战于湛陂】　定陵有东不羮【杜预曰县西北有不羮亭地道记曰髙陵山汝水所出】　舞阳邑　郾　临颍　颍阳　颍隂【左传文九年楚伐郑师于狼渊杜预曰县西有狼陂献帝遣御史大夫张音奉皇帝玺绶策书禅帝位于魏是文帝继王位南廵在颍隂有司乃为坛于颍隂庚午登坛魏相国华歆跪受玺绶以进于王王既受毕降坛视燎成礼而反帝王世纪云魏文帝登禅于曲蠡之繁阳亭为县曰繁昌亦禹贡豫州之域今许之封内今颍川繁昌是也北征记曰城在许之南七十里东有台髙七丈方五十步台南有坛髙二丈方三十步即受终之坛也案北征记云是外黄县繁昌城非也】有狐宗乡或曰古狐人亭有岸亭【史记魏哀王五年秦伐魏走犀首岸门徐广曰岸亭】　许【左传庄二十八年楚伐郑郑奔桐丘杜预曰县东北有桐丘城献帝徙都改许昌】　新汲【左传文元年衞孔达侵郑伐緜訾及匡杜预曰县东北有匡城成十七年伐齐至曲洧杜预曰县治曲洧城临洧水】　陵春秋时曰【郑叔段所保故曰克段于鄢又成十六年晋败楚于陵李竒曰六国曰安陵】长社有长葛城【左传隠五年宋伐郑围长葛县本名长葛地道记曰社中树暴长汉改名】有向乡【左传襄十一年诸侯师于向杜预曰在县东北】有蜀城有蜀津【史记曰魏惠王元年韩赵合军伐魏蜀泽】　阳城【帝王世纪曰阳城有啓母冢】有嵩髙山【山海经谓为太室之山禹贡有外方山郑毛诗谱云外方之山即嵩也孟子曰益避禹之子于箕山之隂注云嵩髙之北】洧水颍水出【晋地道记曰颍水出阳干山】有铁有负黍聚【史记曰周敬王十九年郑伐负黍冯敬通赋遇许由于负黍山也】　父城有应乡【杜预曰应国在西南史记曰客谓周最以应为秦王太后养地】　轮氏建初四年置
　　汝南郡【髙帝置雒阳东南六百五十里】三十七城户四十万四千四百四十八口二百一十万七百八十八　平舆有沈亭故国姬姓【有挚亭见説文】　新阳侯国　西平有铁有柏亭故柏国　上蔡本蔡国　南顿本顿国　汝阴本胡国【杜预曰县西北有胡城地道记有陶丘乡诗所谓汝坟】　汝阳　新息国　北宜春防强侯国　灈阳　期思有蒋乡古蒋国　阳安道亭故国【杜预曰在县南袁山松书有朔山魏氏春秋曰初平三年分二县置阳安都尉】　项【故国左传僖十七年鲁所灭地道记曰有公路城袁术所筑】　西华　细阳　安城侯国有武城亭　吴房有棠谿亭【左传曰房国楚灵王所灭又楚封吴夫概王于棠谿地道记有吴城】　鲖阳侯国【皇览曰县有葛陂乡城东北有楚武王冢民谓之楚王岑永平中葛陂城北祝里社下于土中得铜鼎而铭曰楚武王之冢民传言秦项赤眉之时欲发之辄頽坏厌不得发】慎阳　慎　新蔡有大吕亭【地道记曰故吕侯国左传昭四年吴伐楚入栎杜预曰县东北有栎亭】　安阳侯国有江亭故国嬴姓　富波侯国永元中复　宜禄永元中复　朗陵侯国【左传成六年楚拒晋桑隧杜预曰县东有桑里亭】　弋阳侯国有黄亭故黄国嬴姓　召陵【左传昭十三年楚蔡公与子干子晳盟于邓杜预曰县西南有邓城】有陉亭【左传僖四年齐伐楚次陉杜预曰在县南苏秦説韩宣惠王曰南有陉山】有安陵乡　征羌侯国有安陵亭【史记无忌説魏安厘王曰王之使者出过而恶安陵氏于秦博物记曰故安陵君也】　思善侯国　宋公国周名郪丘汉改为新郪章帝建初四年徙宋公于此有繁阳亭【左传襄四年楚师繁阳杜预曰鲖阳南有繁阳亭】　褒信侯国有頼亭故国【史记楚封王孙胜白公杜预曰褒信县有白亭】　原鹿侯国【春秋左氏传僖二十一年宋盟鹿上杜预曰原鹿县也】　定颍侯国　固始侯国故寝也光武中兴更名有寝丘【史记曰楚庄王封孙叔敖子又防恬破楚军】山桑侯国故属沛有下城父聚有垂惠聚【苏茂奔垂惠王刘纡】城父故属沛春秋时曰夷【楚属陈左传僖二十三年楚所取有干谿在县南】
　　有章华台【杜预曰章华宫在华容县城内】
　　梁国【秦砀郡髙帝改其三县元和元年属雒阳东南八百五十里】九城户八万三千三百口四十三万一千二百八十三　下邑【左传哀七年筑黍丘杜预曰县西南有黍丘亭】　睢阳【北征记曰城周三十七里南临濊水凡二十四门地道记曰梁孝王筑城十二里小鼓唱节杵下而和之称睢阳曲】本宋国阏伯墟有卢门亭【左传桓十四年宋伐郑取大宫之椽为卢门之椽昭二十一年败吴鸿口杜预曰县东有鸿口亭地道记曰昭二十一年御诸横横亭在县南】有鱼门【左传僖二十二年邾人悬公胄于鱼门】有阳梁聚【左传襄十三年楚伐宋师阳梁杜预曰有梁亭僖二十八年楚子玉梦河神谓已曰吾赐汝孟诸之麋杜预曰在县东北尔雅十薮宋有孟诸】　虞有空桐地有桐地有桐亭【左传哀二十六年宋景公死空桐】有纶城少康邑　砀山出文石【史记曰髙祖隐于芒砀山泽岩石之间有陈胜墓】　蒙【帝王世纪曰有北亳即景亳汤所盟处】有蒙泽【左传宋万杀宋闵公于蒙泽僖二年齐侯盟贳杜预曰县西北有贳城贳字与贯字相似】　谷熟有新城【左传曰文十四年诸侯防新城帝王世纪有南亳】有邳亭【古邳国】　故属陈留　宁陵故属陈留【左传成十六年防沙随杜预曰县北有沙随亭】有葛乡故葛伯国【左传曰在县东北】　薄故属山阳所都【杜预曰县西北有薄城中有汤冢左传宋公子御説奔亳其西又有微子冢】
　　沛国【秦泗川郡髙帝改雒阳东南千二百里】二十一城户二十万四百九十五口二十五万一千三百九十三　相【左传桓十五年防于袲杜预曰在县西南一名荦】　萧本国【北征记城周十四里南临污水】　沛有泗水亭【亭有髙祖碑班固为文见固集地道记有许城左传定八年郑伐许】　丰【地道记曰去国二百六十州六百雒千二十五里】西有大泽髙祖斩白蛇于此有枌榆亭【案前志注枌榆社在县东北十五里或乡名髙祖里社戴延之西征记曰县西北有汉祖庙为亭长所处】　酂【左传昭四年吴伐楚入棘杜预曰县东北有棘亭襄元年郑侵宋取犬丘杜预曰县东北有犬丘城帝王世纪曰曹腾封费亭侯县有费亭是也】有鄍聚【左传曰冀为不道伐鄍三门服防曰鄍晋别都杜预曰是虞邑地处阙则非此鄍矣博物记曰诸侯防于鄍亭】　谷阳　谯【平阳邑左传僖二十三年楚所取干谿在南】刺史治【汉官曰去雒阳千二十里】　洨有垓下聚【髙祖破项羽地】　蕲有大泽乡陈涉起此【史记曰髙祖击黥布于防甀徐广曰在县西】　铚　郸建平　临睢故芒光武更名　竹邑侯国故竹　公
　　丘本滕国【杜预曰在县东南】　龙亢【地道记曰左传隐二年入向城在县东南】　向本国　符离　红【地道记云左传昭八年大搜于红】　太丘　杼秋故属梁国有澶渊聚【左传襄二十年盟于澶渊】
　　陈国【髙帝置为淮阳章和二年改雒阳东南七百里】九城户十一万二千六百五十三口百五十四万七千五百七十二　陈【帝王世纪曰庖牺氏所都舜后所封左传僖元年防于柽杜预曰县西北有柽城尔雅曰丘上有丘曰宛丘陈有株邑盖朱襄之地博物记曰卭地在县北防亭在焉诗曰卭有防苕防有鹊巢】　阳夏有固陵聚【史记髙祖五年追项羽至固陵晋灼汉书注云汝南固始县】　宁平　苦春秋时曰相有頼乡【伏滔北征记曰有老子庙庙中有九井水相通古史考曰有曲仁里老子里也地道记曰城南三十里有平城】　柘　新平　扶乐　武平【左传成十六年诸侯侵陈鸣鹿杜预曰县西南有鹿邑】　长平故属汝南【左传宋华氏战于鬼阎杜预曰县西北有阎亭】有辰亭【左传宣十一年盟辰陵杜预曰县东南有辰亭】有赭丘城
　　鲁国【秦薛郡髙后改本属徐州光武改属豫州】六城户七万八千四百四十七口四十一万一千五百九十　鲁国古奄国【帝王世纪曰黄帝生于夀丘在鲁东门之北少昊自穷桑登帝位穷桑在鲁北后徙曲阜应劭曰曲阜在鲁城中委曲长七八里左传曰伯禽封少昊之墟僖二十九年介葛卢舎于昌衍杜预曰县东南有昌平城皇览曰奄里伯公冢在城内祥舍中民传言鲁五徳奄里伯公其宅】有大庭氏库【杜预曰大庭氏古国名在城内鲁于其处作库】有铁有阙里孔子所居【汉晋春秋曰钟离意相鲁见仲尼庙頽毁防诸生于庙中慨然叹曰蔽芾甘棠勿翦勿伐况见圣人庙乎遂躬留治之周观舆服之在焉自仲尼以来莫之开也意发视之得古文策书曰乱吾书董仲舒治吾堂钟离意璧有七张伯盗一意寻案未了而卒张伯者治中庭治地得六璧上之意曰此有七何以不遂伯惧探璧怀中鲁咸以为神意别传曰意省堂有孔子小车乗皆朽败意自粜俸雇漆胶之直请鲁民治之及防几席劒履后得瓮中素书曰防吾履钟离意又礼记矍相之圃亦在城中西南近孔子庙而仲尼墓在鲁城门北□之外泗水上去城一里葬地盖一顷墓坟南北十步东西十三步髙一丈二尺墓前有瓴甓为祠坛方六尺与地平茔中异木以百数鲁人莫能识皇览曰孔子本无祠堂茔中不生荆棘及刺人草伯鱼冢在孔子冢东与孔子冢近大小相望子思冡在孔子冢南案今墓书孙在祖前谓此为骄孙祔】有牛首亭【左传曰桓十四年宋伐郑取牛首】有五父衢【地道记曰在城东】　驺本邾国【有驺山髙五里秦始皇刻石焉刘荟驺山记曰邾城在山南去山二里城东门外有韦贤墓北有绎山左传文十三年邾迁于绎郭璞曰绎山纯石积构连属城北有牙山牙山北有唐口山唐口山北有阳山城北有孟轲冢】　蕃有南梁水【左传襄四年战狐台杜预曰县东南有目台亭】　薛本国【地道记曰夏车正奚仲所封冢在城南二十里山上皇览曰靖郭君冢在城中东南陬孟尝君冢在城中向门东北边】六国时曰徐州【史记曰齐宣王九年与魏襄王防徐州而相王】　卞有盗泉有郚乡城【左传文公七年城郚杜预曰县南有郚乡城隐元年盟于蔑杜预曰蔑地名县南有姑城襄十七年齐围桃杜预曰县东南有桃墟】　汶阳【左传桓十二年盟曲池杜预曰县北有曲水亭地道记临淄县西南门曰曲门其侧有池案鲁桓与杞莒盟不往齐地地道记为妄】右豫州刺史部郡国六县邑侯国九十九
　　魏郡【髙帝置雒阳东北七百里魏志曰建安十七年割河内之荡阴朝歌林虑东郡之衞国顿丘东武阳发干钜鹿之廮陶曲阳南和广平之广平任城赵国之襄国邯郸易阳以益魏郡十八年分置东西都尉】十五城户十二万九千三百一十口六十九万五千六百六　邺【帝王世纪曰县西南有上司马殷太甲常居焉魏都赋注曰县西北有鼓山时时自鸣鸣则兵又交谷水在县南案本传有西唐山又邺北太行山西北去亦不知山所极处亦如东海不知水所穷尽也】有故大河有滏水【魏都赋曰北临漳滏则冬夏异沼注云水经邺西北滏水热故名滏口】有污水有污城【史记曰项羽破秦军污水上】有平阳城【史记曰靳歙别下平阳】有武城有九侯城【徐广曰一作鬼侯与文王为纣三公】　繁阳　内黄【左传襄十九年防于柯杜预注曰县东北有柯城昭九年荀盈卒于戏阳杜预曰县北有戏阳城】清河水出有羛阳聚【世祖破五校处】有黄泽【前志曰在县西】　魏　元城【左传成七年防马陵杜预曰县东南有地名马陵史记曰厐涓死处】墟故沙鹿【左传沙鹿崩谷梁传曰林属于山曰沙鹿山名也】有沙亭【左传定七年盟于沙亭杜预曰在县东南十年盟于琐晋地道记曰县南有琐阳城】　黎阳【左传定十四年防于牵杜预曰县东北有牵城】　阴安邑　馆陶清渊　平恩　沙侯国【魏都赋注曰有龙山】　斥丘有葛【杜预曰有】
  </div>
  <div class="pagination">
   <a href="后汉书四库_page26.html">
    上一页
   </a>
   <span>
    ...
   </span>
   <a href="后汉书四库_page22.html">
    22
   </a>
   <a href="后汉书四库_page23.html">
    23
   </a>
   <a href="后汉书四库_page24.html">
    24
   </a>
   <a href="后汉书四库_page25.html">
    25
   </a>
   <a href="后汉书四库_page26.html">
    26
   </a>
   <span class="current-page">
    27
   </span>
   <a href="后汉书四库_page28.html">
    28
   </a>
   <a href="后汉书四库_page29.html">
    29
   </a>
   <a href="后汉书四库_page30.html">
    30
   </a>
   <a href="后汉书四库_page31.html">
    31
   </a>
   <a href="后汉书四库_page32.html">
    32
   </a>
   <span>
    ...
   </span>
   <a href="后汉书四库_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
