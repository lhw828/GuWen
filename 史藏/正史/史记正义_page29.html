<!DOCTYPE html>
<html>
<head>
    <meta charset="UTF-8">
    <title>史记正义 - 第 29 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记正义 - 第 29 页/共 38 页</h1>
    <div class="content">　　史记正义巻八十四
　　钦定四库全书
　　史记正义卷八十五
　　唐　张守节　撰
　　吕不韦列传第二十五　　　史记八十五
　　吕不韦者阳翟大贾人也【阳翟今河南府也】往来贩贱卖贵家累千金秦昭王四十年太子死其四十二年以其次子安国君为太子安国君有子二十余人安国君有所甚爱姬立以为正夫人号曰华阳夫人华阳夫人无子安国君中男名子楚子楚母曰夏姬母爱子楚为秦质子于赵秦数攻赵赵不甚礼子楚子楚秦诸庻孽孙质于诸侯车乗进用不饶居处困不得意吕不韦贾邯郸见而怜之曰此竒货可居【战国策云濮阳人吕不韦贾邯郸见秦质子异人谓其父曰耕田之利防倍曰十倍珠玉之赢防倍曰百倍主立定国之赢防倍曰无数不韦曰今力田疾作不得暖衣饱食今定国立君泽可遗后世愿往事之秦子异人质于赵处于聊城故往説之乃説秦王后弟杨泉君曰君之罪至死君知之乎君门下无不居髙官尊位太子门下无贵者而骏马盈外廐美女充后庭王之春秋髙矣一日山陵太子用事君危于累卵而不寿于朝生今有计可以使君富千万寜于太山必无危亡之患矣杨泉曰请闻其説不韦曰王年髙矣王后无子子徯有承国之业士仓又辅之王一日山陵子徯立士仓用事王后之门必生蓬蒿子楚异人贤材也弃在于赵无母引领西望欲一得归王后诚请而立之是异人无国有国王后无子有子杨泉曰诺入説王后谓请于赵而归之】乃往见子楚説曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语吕不韦曰秦王老矣安国君得为太子窃闻安国君爱幸华阳夫人华阳夫人无子能立适嗣者【适音嫡】独华阳夫人耳今子兄弟二十余人子又居中不甚见幸乆质诸侯即大王薨安国君立为王则子无防得与长子【言子楚无望得预长为太子】及诸子旦暮在前者争为太子矣子楚曰然为之奈何吕不韦曰子贫客于此非有以奉献于亲及结賔客也不韦虽贫请以千金为子西防事安国君及华阳夫人立子为适嗣子楚乃顿首曰必如君防请得分秦国与君共之不韦乃以五百金与子楚为进用结賔客而复以五百金买竒物玩好自奉而西逰秦求见华阳夫人姊而皆以其物献华阳夫人因言子楚贤智结诸侯賔客徧天下常曰楚也以夫人为天日夜泣思太子及夫人夫人大喜不韦因使其姊説夫人曰吾闻之以色事人者色衰而爱弛今夫人事太子甚爱而无子不以此时蚤自结于诸子中贤孝者举立以为适而子之夫在则重尊夫百嵗之后所子者为王终不失势此所谓一言而万世之利也不以繁华时树本即色衰爱弛后虽欲开一语尚可得乎今子楚贤而自知中男也次不得为适其母又不得幸自附夫人夫人诚以此时拔以为适夫人则竟世有宠于秦矣华阳夫人以为然承太子闲从容言子楚质于赵者絶贤来往者皆称誉之乃因涕泣曰妾幸得充后宫不幸无子愿得子楚立以为适嗣以托妾身安国君许之乃与夫人刻玉符约以为适嗣安国君及夫人因厚餽遗子楚而请吕不韦之子楚以此名誉益盛于诸侯吕不韦取邯郸诸姬絶好善舞者与居知有身子楚从不韦饮见而説之因起为夀请之吕不韦怒念业已破家为子楚欲以钓竒乃遂献其姬姬自匿有身至大期时生子政子楚遂立姬为夫人秦昭王五十年使王齮围邯郸急赵欲杀子楚子楚与吕不韦谋行金六百斤予守者吏得脱亡赴秦军遂以得归赵欲杀子楚妻子子楚夫人赵豪家女也得匿以故母子竟得活秦昭王五十六年薨太子安国君立为王华阳夫人为王后子楚为太子赵亦奉子楚夫人及子政归秦秦王立一年薨谥为孝文王太子子楚代立是为荘襄王荘襄王所养母华阳后为华阳太后真母夏姬尊以为夏太后荘襄王元年以吕不韦为丞相封为文信侯食河南洛阳十万户荘襄王即位三年薨太子政立为王尊吕不韦为相国号称仲父【仲中也次父也盖效齐桓公以管仲为仲父】秦王年少太后时时窃私通吕不韦不韦家僮万人当是时魏有信陵君【年表云秦昭王五十六年平原卒始皇四年信陵君死始皇九年李园杀春申君孟尝君当秦昭王二十四年已后而卒最早】楚有春申君赵有平原君齐有孟尝君皆下士喜賔客以相倾吕不韦以秦之彊羞不如亦招致士厚遇之至食客三千人是时诸侯多辩士如荀卿之徒著书布天下吕不韦乃使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门悬千金其上延诸侯防士賔客有能増损一字者予千金始皇帝益壮太后淫不止吕不韦恐觉祸及己乃私求太隂人嫪毐以为舎人时纵倡乐使毐以其隂闗桐轮而行【以桐木为小车轮】令太后闻之以防太后太后闻果欲私得之吕不韦乃进嫪毐诈令人以腐罪告之【上音辅谓宫刑骨靡也】不韦又隂谓太后曰可事诈腐则得给事中太后乃隂厚赐主腐者吏许论之拔其须眉为宦者遂得侍太后太后私与通絶爱之有身太后恐人知之诈卜当避时徙宫居雍【雍故城在岐雍县南七里有秦都大郑宫】嫪毐常从赏赐甚厚事皆决于嫪毐嫪毐家僮数千人诸客求宦为嫪毐舎人千余人始皇七年荘襄王母夏太后薨孝文王后曰革阳太后与孝文王防葬夀陵【秦孝文王陵在雍州万年县东北二十五里】夏太后子荘襄王葬芷阳【秦襄荘陵在雍州新豊县西南三十五里始皇在此故俗亦谓之见子陵】故夏太后独别葬杜东【夏太后陵在万年县东南二十五里】曰东望吾子西望吾夫后百年旁当有万家邑始皇九年有告嫪毐实非宦者常与太后私乱生子二人皆匿之与太后谋曰王即薨以子为后于是秦王下吏治具得情实事连相国吕不韦九月夷嫪毐三族杀太后所生两子而遂迁太后于雍诸嫪毐舎人皆没其家而迁之蜀王欲诛相国为其奉先王功大及賔客辩士为防説者众王不忍致法秦王十年十月免相国吕不韦及齐人茅焦説秦王秦王乃迎太后于雍归复咸阳而出文信侯就国河南嵗余诸侯賔客使者相望于道请文信侯秦王恐其为变乃赐文信侯书曰君何功于秦秦封君河南食十万户君何亲于秦号称仲父其与家属徙处蜀吕不韦自度稍侵恐诛乃饮酖而死秦王所加怒吕不韦嫪毐皆已死乃皆复归嫪毐舎人迁蜀者始皇十九年太后薨谥为帝太后与荘襄王防茝阳
　　太史公曰不韦及嫪毐贵封号文信侯人之告嫪毐毐闻之秦王验左右未发上之雍郊毐恐祸起乃与党谋矫太后玺发卒以反蕲年宫【蕲年宫在岐州城西故城内】发吏攻毐毐败亡走追斩之好畤遂灭其宗而吕不韦由此绌矣孔子之所谓闻者其吕子乎










　　史记正义巻八十五
<史部,正史类,史记正义>
　　钦定四库全书
　　史记正义卷八十六
　　唐　张守节　撰
　　刺客列传第二十六　　　　史记八十六
　　曹沬者鲁人也以勇力事鲁荘公荘公好力曹沬为鲁将与齐战三败北鲁荘公惧乃献遂邑之地以和【故城在兖州龙邱县西北七十六里也】犹复以为将齐桓公许与鲁防于柯而盟桓公与荘公既盟于坛上曹沬执匕首刦齐桓公桓公左右莫敢动而问曰子将何欲曹沬曰齐彊鲁弱而大国侵鲁亦以甚矣今鲁城壊即压齐境君其图之桓公乃许尽归鲁之侵地既已言曹沬投其匕首下坛北面就羣臣之位顔色不变辞令如故桓公怒欲倍其约管仲曰不可夫贪小利以自快弃信于诸侯失天下之援不如与之于是桓公乃遂割鲁侵地曹沬三战所亡地尽复予鲁其后百六十有七年而呉有専诸之事専诸者吴堂邑人也伍子胥之亡楚而如吴也知専诸之能伍子胥既见吴王僚説以伐楚之利吴公子光曰彼伍员父兄皆死于楚而员言伐楚欲自为报私讐也非能为吴吴王乃止伍子胥知公子光之欲杀吴王僚乃曰彼光将有内志未可説以外事乃进専诸于公子光光之父曰吴王诸樊诸樊弟三人次曰余祭次曰夷昧次曰季子札诸樊知季子札贤而不立太子以次三弟欲卒致国于季子札诸樊既死余祭余祭死夷昧夷昧死当季子札季子札逃不肯立吴人乃立夷昧之子僚为王公子光曰使以兄弟次邪季子当立必以子乎则光真适嗣当立故尝隂养谋臣以求立光既得専诸善客待之九年而楚平王死春吴王僚欲因楚丧使其二弟公子盖余属庸将兵围楚之濳【濳故城在寿州霍山县东二百歩】使延陵季子于晋以观诸侯之变楚发兵絶吴将盖余属庸路吴兵不得还于是公子光谓専诸曰此时不可失不求何获且光真王嗣当立季子虽来不吾废也専诸曰王僚可杀也母老子弱而两弟将兵伐楚楚絶其后方今吴外困于楚而内空无骨鲠之臣是无如我何公子光顿首曰光之身子之身也四月丙子光伏甲士于窟室中而具酒请王僚王僚使兵陈自宫至光之家门户阶陛左右皆王僚之亲戚也夹立侍皆持长铍酒既酣公子光详为足疾入窟室中使専诸置匕首鱼炙之腹中【炙者夜反】而进之既至王前専诸擘鱼因以匕首刺王僚王僚立死左右亦杀専诸王人扰乱公子光出其伏甲以攻王僚之徒尽灭之遂自立为王是为阖闾阖闾乃封専诸之子以为上卿其后七十余年而晋有豫让之事
　　豫让者晋人也故尝事范中行氏而无所知名去而事智伯智伯甚尊宠之及智伯伐赵襄子赵襄子与韩魏合谋灭智伯灭智伯之后而三分其地赵襄子最怨智伯漆其头以为饮器【刘云酒器也每賔防设之示恨深也按诸先儒説非】豫让遁迯山中曰嗟乎士为知己者死女为説己者容今智伯知我我必为报讐而死以报智伯则吾魂魄不愧矣乃变名姓为刑人入宫涂厠中挟匕首欲以刺襄子襄子如厠心动执问涂厠之刑人则豫让内持刀兵曰欲为智伯报仇左右欲诛之襄子曰彼义人也吾谨避之耳且智伯亡无后而其臣欲为报仇此天下之贤人也卒释去之居顷之豫让又漆身为厉吞炭为哑使形状不可知行乞于市其妻不识也行见其友其友识之曰汝非豫让邪曰我是也其友为泣曰以子之才委质而臣事襄子襄子必近幸子近幸子乃为所欲顾不易邪何乃残身苦形欲以求报襄子不亦难乎豫让曰既已委质臣事人而求杀之是懐二心以事其君也且吾所为者极难耳然所以为此者将以愧天下后世之为人臣懐二心以事其君者也既去顷之襄子当出豫让伏于所当过之桥下【汾桥下架水在并州晋阳县东一里】襄子至桥马惊襄子曰此必是豫让也使人问之果豫让也于是襄子乃数豫让曰子不甞事范中行氏乎智伯尽灭之而子不为报仇而反委质臣于智伯智伯亦已死矣而子独何以为之报讐之深也豫让曰臣事范中行氏范中行氏皆众人遇我我故众人报之至于智伯国士遇我我故国士报之襄子喟然叹息而泣曰嗟乎豫子子之为智伯名既成矣而寡人赦子亦已足矣子其自为计寡人不复释子使兵围之豫让曰臣闻明主不掩人之羙而忠臣有死名之义前君已寛赦臣天下莫不称君之贤今日之事臣固伏诛然愿请君之衣而击之焉以致报讐之意则虽死不恨非所敢望也敢布腹心于是襄子大义之乃使使持衣与豫譲豫譲抜剑三跃而击之曰吾可以下报智伯矣遂伏剑自杀死之日赵国志士闻之皆为涕泣其后四十余年而轵有聂政之事
　　聂政者轵深井里人也【在懐州济源县南三十里】杀人避仇与母姊如齐以屠为事乆之濮阳严仲子事韩哀侯与韩相侠累有郤严仲子诛亡去游求人可以报侠累者至齐齐人或言聂政勇敢士也避仇于屠者之间严仲子至门请数反然后具酒自觞【数色吏反】聂政母前酒酣严仲子奉黄金百溢前为聂政母夀聂政惊怪其厚固谢严仲子严仲子固进而聂政谢曰臣幸有老母家贫客游以为狗屠可以旦夕得甘毳以养亲亲供养备不敢当仲子之赐严仲子辟人因为聂政言曰臣有仇而行游诸侯众矣然至齐窃闻足下义甚髙故进百金者将用为夫人麤粝之费【粝酒麤米也脱粟也韦昭云古者名男子为丈夫尊大妪为夫人汉书宣元王王过夫人益诵为夫人乞骸去按夫人宪王外祖母古诗云三日断五疋夫人故言迟是】得以交足下之驩岂敢以有求望邪聂政曰臣所以降志辱身居市井屠者徒幸以养老母老母在政身未敢以许人也严仲子固让聂政竟不肯受也然严仲子卒备賔主之礼而去乆之聂政母死既已葬除服聂政曰嗟乎政乃市井之人【古者相聚汲水有物便卖因成市故云市井】鼔刀以屠而严仲子乃诸侯之卿相也不逺千里枉车骑而交臣臣之所以待之至浅鲜矣未有大功可以称者而严仲子奉百金为亲夀我虽不受然是者徒深知政也夫贤者以感忿睚眦之意而亲信穷僻之人而政独安得嘿然而已乎且前日要政政徒以老母老母今以天年终政将为知己者用乃遂西至濮阳见严仲子曰前日所以不许仲子者徒以亲在今不幸而母以天年终仲子所欲报仇者为谁请得从事焉严仲子具告曰臣之仇韩相侠累侠累又韩君之季父也宗族盛多居处兵卫甚设臣欲使人刺之众终莫能就今足下幸而不弃请益其车骑壮士可为足下辅翼者聂政曰韩之与卫相去中间不甚逺今杀人之相相又国君之亲此其势不可以多人多人不能无生得失生得失则语泄语泄是韩举国而与仲子为讐岂不殆哉遂谢车骑人徒聂政乃辞独行杖剑至韩韩相侠累方坐府上持兵防而卫侍者甚众聂政直入上阶刺杀侠累左右大乱聂政大呼所撃杀者数十人因自皮面决眼自屠出膓遂以死韩取聂政尸暴于市【暴蒲酷反】购问莫知谁子于是韩购县之有能言杀相侠累者予千金乆之莫知也政姊荣闻人有刺杀韩相者贼不得国不知其名姓暴其尸而县之千金乃于邑曰其是吾弟与嗟乎严仲子知吾弟立起如韩之市而死者果政也伏尸哭极哀曰是轵深井里所谓聂政者也市行者诸众人皆曰此人暴虐吾国相王县购其名姓千金夫人不闻与何敢来识之也荣应之曰闻之然政所以防汚辱自弃于市贩之闲者为老母幸无恙妾未嫁也亲既以天年下世妾已嫁夫严仲子乃察举吾弟困汚之中而交之泽厚矣可奈何士固为知己者死今乃以妾尚在之故重自刑以絶从【重直龙反自刑作刋説文云刋剟也按重犹忧惜也本为严仲子报仇讫爱惜其事不令漏泄以絶其踪迹其姊亡云云为已误矣】妾其奈何畏殁身之诛终灭贤弟之名大惊韩市人乃大呼天者三卒于邑悲哀而死政之旁晋楚齐卫闻之皆曰非独政能也及其姊亦烈女也乡使政诚知其姊无濡忍之志不重暴骸之难必絶险千里以列其名姊弟俱僇于韩市者亦未必敢以身许严仲子也严仲子亦可谓知人能得士矣其后二百二十余年秦有荆轲之事【按年表从始皇二十三年至韩景侯三百七十年若至哀侯六年六百四十三年】
　　荆轲者卫人也其先乃齐人徙于卫卫人谓之庆卿而之燕燕人谓之荆卿荆卿好读书击剑以术説卫元君卫元君不用其后秦伐魏置东郡徙卫元君之支属于野王【懐州河内县】荆轲尝防过榆次【并州县也】与盖聂论剑盖聂怒而目之荆轲出人或言复召荆卿盖聂曰曩者吾与论剑有不称者吾目之试往是冝去不敢留使使往之主人荆卿则已驾而去榆次矣使者还报盖聂曰固去也吾曩者目摄之【摄犹视也】荆轲游于邯郸鲁句践与荆轲博争道鲁句践怒而叱之荆轲嘿而迯去遂不复会荆轲既至燕爱燕之狗屠及善击筑者髙渐离【音子亷反】荆轲嗜酒日与狗屠及髙渐离饮于燕市酒酣以往髙渐离撃筑荆轲和而歌于市中相乐也已而相泣旁若无人者荆轲虽游于酒人乎然其为人沈深好书其所游诸侯尽与其贤豪长者相结其之燕燕之处士田光先生亦善待之知其非庸人也居顷之会燕太子丹质秦亡归燕燕太子丹者故尝质于赵而秦王政生于赵其少时与丹驩及政立为秦王而丹质于秦秦王之遇燕太子丹不善故丹怨而亡归归而求为报秦王者国小力不能其后秦日出兵山东以伐齐楚三晋稍蚕食诸侯且至于燕燕君臣皆祸之至太子丹患之问其鞠武武对曰秦地徧天下威胁韩魏赵氏北有甘泉谷口之固南有泾渭之沃擅巴汉之饶右陇蜀之山左闗殽之险民众而士厉兵革有余意有所出则长城之南易水以北【以北谓燕国也】未有所定也奈何以见陵之怨欲批其逆鳞哉丹曰然则何由对曰请入图之居有闲秦将樊于期得罪于秦王亡之燕太子受而舎之鞠武谏曰不可夫以秦王之暴而积怒于燕足为寒心又况闻樊将军之所在乎是谓委肉当饿虎之蹊也祸必不振矣虽有管晏不能为之谋也愿太子疾遣樊将军入匈奴以灭口请西约三晋南连齐楚北购于单于其后廼可图也太子曰太之计旷日弥久心惽然【惽音昬】恐不能须臾且非独于此也夫樊将军穷困于天下归身于丹丹终不以廹于彊秦而弃所哀怜之交置之匈奴是固丹命卒之时也愿太更虑之鞠武曰夫行危欲求安造祸而求福计浅而怨深连结一人之后交不顾国家之大害此谓资怨而助祸矣夫以鸿毛燎于炉炭之上必无事矣且以雕鸷之秦行怨暴之怒岂足道哉燕有田光先生其为人智深而勇沈可与谋太子曰顾因太而得交于田先生可乎鞠武曰敬诺出见田先生道太子愿图国事于先生也田光曰敬奉教乃造焉太子逢迎却行为跪而蔽席田光坐定左右无人太子避席而请曰燕秦不两立愿先生留意也田光曰臣闻麒骥盛壮之时一日而驰千里至其衰老驽马先之今太子闻光盛壮之时不知臣精已消亡矣虽然光不敢以图国事所善荆卿可使也【燕丹子云田光答曰窃观太子客无可用者夏扶血勇之人怒而面赤宋意脉勇之人怒而面青武阳骨勇之人怒而面白光所知荆轲神勇之人怒而色不变】太子曰愿因先生得结交于荆卿可乎田光曰敬诺即起趋出太子送至门戒曰丹所报先生所言者国之大事也愿先生勿泄也田光俛而笑曰诺【俛音俯】偻行见荆卿曰光与子相善燕国莫不知今太子闻光壮盛之时不知吾形已不逮也幸而教之曰燕秦不两立愿先生留意也光窃不自外言足下于太子也愿足下过太子于宫荆轲曰谨奉教田光曰吾闻之长者为行不使人疑之今太子告光曰所言者国之大事也愿先生勿泄是太子疑光也夫为行而使人疑之非节侠也欲自杀以激荆卿曰愿足下急过太子言光已死明不言也因遂自刎而死荆轲遂见太子言田光已死致光之言太子再拜而跪膝行流涕有顷而后言曰丹所以诫田先生毋言者欲以成大事之谋也今田先生以死明不言岂丹之心哉荆轲坐定太子避席顿首曰田先生不知丹之不肖使得至前敢有所道此天之所以哀燕而不弃其孤也今秦有贪利之心而欲不可足也非尽天下之地臣海内之王者其意不厌今秦已虏韩王尽纳其地又举兵南伐楚北临赵王翦将数十万之众距漳邺而李信出太原云中赵不能支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为诚得天下之勇士使于秦闚以重利秦王贪其势必得所愿矣诚得刦秦王使悉反诸侯侵地若曹沬之与齐桓公则大善矣则不可因而刺杀之彼秦大将擅兵于外而内有乱则君臣相疑以其间诸侯得合从其破秦必矣此丹之上愿而不知所委命唯荆卿留意焉乆之荆轲曰此国之大事也臣驽下恐不足任使太子前顿首固请毋让然后许诺于是尊荆卿为上卿舎上舎太子日造门下供大牢具异物闲进车骑羙女恣荆轲所欲以顺适其意乆之荆轲未有行意秦将王翦破赵虏赵王尽收入其地进兵北略地至燕南界太子丹惧乃请荆轲曰秦兵旦暮渡易水则虽欲长待足下岂可得哉荆轲曰防太子言臣愿谒之今行而毋信则秦未可亲也夫樊将军秦王购之金千斤邑万家诚得樊将军首与燕督亢之地图【督元坡在幽州范阳县东南十里今固安县南有督元陌幽州南界】奉献秦王秦王必説见臣臣乃得有以报太子曰樊将军穷困来归丹丹不忍以己之私而伤长者之意愿足下更虑之荆轲知太子不忍乃遂私见樊于期曰秦之遇将军可谓深矣父母宗族皆为戮没今闻购将军首金千斤邑万家将奈何于期仰天太息流涕曰于期每念之常痛于骨髓顾计不知所出耳荆轲曰今有一言可以觧燕国之患报将军之仇者何如于期乃前曰为之奈何荆轲曰愿得将军之首以献秦王秦王必喜而见臣臣左手把其袖右手揕其匈然则将军之仇报而燕见陵之愧除矣将军岂有意乎樊于期偏袒搤椀而进曰此臣之日夜切齿腐心也乃今得闻教遂自刭太子闻之驰往伏尸而哭极哀既已不可奈何乃遂盛樊于期首函封之于是太子豫求天下之利匕首得赵人徐夫人匕首取之百金使工以药焠之以试人血濡缕人无不立死者乃装为遣荆卿燕国有勇士秦舞阳年十三杀人人不敢忤视乃令秦舞阳为副荆轲有所待欲与俱其人居逺未来而为治行顷之未发太子迟之疑其改悔乃复请曰日已尽矣荆卿岂有意哉丹请得先遣秦舞阳荆轲怒叱太子曰何太子之遣往而不反者竖子也且提一匕首入不测之彊秦仆所以留者待吾客与俱今太子迟之请辞决矣遂发太子及賔客知其事者皆白衣冠以送之至易水之上既祖取道【易州在幽州归义县界】髙渐离击筑荆轲和而歌为变征之声【征知雉反】士皆垂泪涕泣又前而歌曰风萧萧兮易水寒壮士一去兮不复还复为羽声忼慨士皆瞠目髪尽上指冠于是荆轲就车而去终已不顾遂至秦持千金之资币物厚遗秦王宠臣中庶子防嘉嘉为先言于秦王曰燕王诚振怖大王之威不敢举兵以逆军吏愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期之头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九賔【刘云设交物大备即谓九賔不得以周礼九賔义为释】见燕使者咸阳宫【三辅皇图云秦始兼天下都咸阳因此陵营宫殿则紫宫象帝宫渭水贯都以象天汉桥南度以法牵牛也】荆轲奉樊于期头函而秦舞阳奉地图匣以次进至陛秦舞阳色变振羣臣怪之荆轲顾笑舞阳前谢曰北蕃蛮夷之鄙人未尝见天子故振慴愿大王少假借之使得毕使于前秦王谓轲曰取舞阳所持地图轲既取图奏之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶抜剑剑长操其室【燕太子云左手揕其胷秦王曰今日之事从子计耳乞聴瑟而死召姫人鼔琴琴声曰罗縠单衣可裂而絶八尺屏风可超而越鹿卢之剑可负而技王于是奋袖超屏风走之】时惶急剑坚故不可立抜荆轲逐秦王秦王环柱而走羣臣皆愕卒起不意尽失其度而秦法羣臣侍殿上者不得持尺寸之兵诸郎中执兵皆陈殿下非有诏召不得上方急时不及召下兵以故荆轲乃逐秦王而卒惶急无以撃轲而以手共之是时侍医夏无且以其所奉药囊提荆轲也【提侄帝反】秦王方环柱走卒惶急不知所为左右乃曰王负剑负剑遂抜以撃荆轲断其左股荆轲废乃引其匕首以擿秦王不中中桐柱【燕丹太子云荆轲抜匕首掷秦王决耳入桐柱火出】秦王复撃轲轲被八创轲自知事不就倚柱而笑箕倨以骂曰事所以不成者以欲生刦之必得约契以报太子也于是左右既前杀轲秦王不怡者良乆已而论功赏羣臣及当坐者各有差而赐夏无且黄金二百溢曰无且爱我乃以药囊提荆轲也于是秦王大怒益发兵诣赵诏王剪军以伐燕十月而防蓟城燕王喜太子丹等尽率其精兵东保于辽东秦将李信追撃燕王急代王嘉乃遗燕王喜书曰秦所以尤追燕急者以太子丹故也令王诚杀丹献之秦王秦王必觧而社稷幸得血食其后李信追丹丹匿衍水中燕王乃使使斩太子丹欲献之秦秦复进兵攻之后五年秦卒灭燕虏燕王喜其明年秦并天下立号为皇帝于是秦逐太子丹荆轲之客皆亡髙渐离变名姓为人庸保匿作于宋子【宋子故城在提州平赖县北三十里】乆之作苦闻其家堂上客撃筑傍偟不能去每出言曰彼有善有不善从者以告其主曰彼庸乃知音窃言是非家丈人召使前撃筑一坐称善赐酒而髙渐离念乆隠畏约无穷时乃退出具装匣中筑与其善衣更容貎而前举坐客皆惊下与抗礼以为上客使撃筑而歌客无不流涕而去者宋子传客之闻于秦始皇秦始皇召见人有识者乃曰髙渐离也秦皇帝惜其善撃筑重赦之乃矐其目使击筑未尝不称善稍益近之髙渐离乃以铅置筑中复进得近举筑扑秦皇帝不中于是遂诛髙渐离终身不复近诸侯之人鲁勾践已闻荆轲之刺秦王私曰嗟乎惜哉其不讲于刺剑之术也甚矣吾不知人也曩者吾叱之彼乃以我为非人也太史公曰世言荆轲其称太子丹之命天雨粟马生角也太过又言荆轲伤秦王皆非也始公孙季功董生与夏无且游具知其事为余道之如是自曹沬至荆轲五人此其义或成或不成然其立意较然不欺其志名垂后世岂妄也哉














　　史记正义卷八十六
　　钦定四库全书
　　史记正义卷八十七
　　唐　张守节　撰
　　李斯列传第二十七　　　　史记八十七
　　李斯者楚上蔡人也年少时为郡小吏见吏舍厠中防食不洁近人犬数惊恐之斯入仓观仓中防食积粟居大庑之下不见人犬之忧于是李斯乃叹曰人之贤不肖譬如防矣在所自处耳乃从荀卿学帝王之术学已成度楚王不足事而六国皆弱无可为建功者欲西入秦辞于荀卿曰斯闻得时无怠今万乗方争时游者主事今秦王欲吞天下称帝而治此布衣驰骛之时而游説者之秋也【言秋时万物成熟今争彊时亦説士成熟时】处卑贱之位而计不为者此禽鹿视肉人面而能彊行者耳故诟莫大于卑贱【呼后反耻辱也】而悲莫甚于穷困久处卑贱之位困苦之地非世而恶利【言讥世富贵恶其荣利自托于无为者非士人之情实力不能致此也】自托于无为此非士之情也故斯将西説秦王矣王秦防荘襄王卒李斯乃求为秦相文信侯吕不韦舍人不韦贤之任以为郎李斯因以得説説秦王曰胥人者去其防也【胥相也防谓察也言関东六国与秦相敌者君臣机宻并有瑕衅可成大功而遂忍之】成大功者在因瑕衅而遂忍之昔者秦穆公之霸终不东并六国者何也诸侯尚众周徳未衰故五伯迭兴更尊周室自秦孝公以来周室卑防诸侯相兼闗东为六国秦之乗胜役诸侯葢六世矣【秦孝公惠王文武王昭王孝文王荘襄王】今诸侯服秦譬若郡县夫以秦之彊大王之贤由灶上骚除足以灭诸侯成帝业为天下一统此万世之一时也今怠而不急就诸侯复彊相聚约从虽有黄帝之贤不能并也秦王乃拜斯为长史聴其计隂遣谋士赍持金玉以游説诸侯诸侯名士可下以财者厚遗结之不肯者利劒刺之离其君臣之计秦王乃使其良将随其后秦王拜斯为客卿防韩人郑国来间秦以作注溉渠【郑国渠首起雍州云阳县西南二十五里自山邸郀口为渠傍北山东注洛三百余里以溉田又曰韩苦秦兵而使水工郑国间秦作注溉渠令费人工不东伐也】已而觉秦宗室大臣皆言秦王曰诸侯人来事秦者大抵为其主游间于秦耳请一切逐客李斯议亦在逐中斯乃上书曰【始始皇十年】臣闻吏议逐客窃以为过矣昔缪公求士西取由余于戎东得百里奚于宛【新序云百里奚楚宛人仕于虞虞亾人秦号五羖大夫也】迎蹇叔于宋【括地志云蹇叔岐州人也时游宋故迎之于宋】求丕豹公孙支于晋【括地志云公孙支岐州人游晋后归秦】此五者不产于秦而缪公用之并国二十遂霸西戎孝公用商鞅之法移风易俗民以殷盛国以富彊百姓乐用诸侯亲服获楚魏之师举地千里至今治彊惠王用张仪之计防三川之地西并巴蜀北收上郡【惠王十年魏纳上郡十五县】南取汉中【惠王十三年攻楚汉中取地六百里】包九夷制鄢郢【夷谓并巴蜀收上郡取汉中伐义渠丹犂是也九夷本东夷九种此言者文体然也】东据成臯之险【河南府汨水县也】割膏腴之壤遂散六国之从使之西面事秦功施到今昭王得范睢废穰侯逐华阳彊公室杜私门蚕食诸侯使秦成帝业此四君者皆以客之功由此观之客何负于秦哉向使四君却客而不内疏士而不用是使国无富利之实而秦无彊大之名也今陛下致昆山之玉【昆冈在于阗国东北四百里其冈出玉】有随和之宝【括地志云濆山一名昆山一名断蛇邱在随州随县北二十五里説苑云昔随侯行遇大蛇中断疑其灵使人以药封之蛇乃能去因号其处为断蛇邱歳余蛇衔明珠径寸絶白而有光因号随珠卞和璧始皇以为国玺也】垂明月之珠服太阿之劒乗纎离之马建翠凤之旗树灵鼍之鼓此数寳者秦不生一焉而陛下説之何也必秦国之所生然后可则是夜光之璧不饰朝廷犀象之器不为玩好郑卫之女不充后宫而骏良驶騠不实外廐江南金锡不为用西蜀丹青不为采所以饰后宫充下陈娱心意説耳目者必出于秦然后可则是宛珠之簮玑之珥阿缟之衣锦绣之饰不进于前而随俗雅化佳治窈窕赵女不立于侧也夫撃瓮叩缻弹筝髀而歌呼呜呜快耳目者真秦之声也郑卫桑间昭虞武象者异国之乐也今弃撃瓮叩缻而就郑衔退弹筝而取昭虞若是者何也快意当前适观而己矣今取人则不然不问可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵彊则士勇是以太山不让土壤故能成其大河海不择细流故能就其深王者不却众庶故能明其徳是以地无四方民无异国四时充美鬼神降福此五帝三王之所以无敌也今乃弃黔首以资敌国却賔客以业诸侯使天下之士退而不敢西向里足不入秦此所谓借寇兵而赍盗粮者也夫物不产于秦可寳者多士不产于秦而愿忠者众今逐客以资敌国损民以益雠内自虚而外树怨于诸侯求国无危不可得也秦王乃除逐客之令复李斯官卒用其计谋官至廷尉二十余年竟并天下尊主为皇帝以斯为丞相夷郡县城销其兵刃示不复用使秦无尺土之封不立子弟为王功臣为诸侯者使后无战攻之患始皇三十四年置酒咸阳宫博士仆射周青臣等颂称始皇威徳齐人淳于越进諌曰臣闻之殷周之王千余嵗封子弟功臣自为支辅今陛下有海内而子弟为匹夫卒有田常六卿之患臣无辅弼何以相救哉事不师古而能长久者非所闻也今臣青等又面防以重陛下过非忠臣也始皇下其议丞相谬其説绌其辞乃上书曰古者天下散乱莫能相一是以诸侯并作语皆道古以害今饰虚言以乱实人善其所私学以非上所建立今陛下并有天下辨白黒而定一尊而私学乃相与非法教之制闻令下即各以其私学议之入则心非出则巷议非主以为名异趣以为髙率羣下以造谤如此不禁则主势降乎上党与成乎下禁之便臣诸诸有文学诗书百家语者蠲除去之令到满三十日弗去黥为城旦所不去者医药卜筮种树之书若有欲学者以吏为师始皇可其议收去诗书百家之语以愚百姓使天下无以古非今明法度定律令皆以始皇起同文书【六国制令不同今令同之】治离宫别馆周偏天下明年又巡狩外攘四夷斯皆有力焉斯长男由爲三川守诸男皆尚秦公主女悉嫁秦诸公子三川守李由告归咸阳李斯置酒于家百官长皆前为夀门廷车骑以千数李斯喟然而叹曰嗟乎吾闻之荀卿曰物禁太盛夫斯乃上蔡布衣闾巷之黔首上不知其驽下遂擢至此当今人臣之位无居臣上者可谓富贵极矣物极则衰吾未知所税驾也始皇三十七年十月行出游防稽并海上北抵琅邪【今沂州】丞相斯中车府令赵髙兼行符玺令事皆从始王有二十余子长子扶苏以数直諌上上使监兵上郡【上郡故城在绥州上县东南五十里】恬为将少子胡亥爱请从上许之余子莫从其年七月始皇帝至沙丘【沙丘台在邢州】病甚令赵髙为书赐公子扶苏曰以兵属防恬与丧会咸阳而书已封未授使者始皇崩书及玺皆在赵髙所独子胡亥丞相李斯赵髙及幸宦者五六人知始皇崩余羣臣皆莫知也李斯以为上在外崩无真太子故袐之置始皇居輼辌车中百官奏事上食如故宦者輙从輼辌车中可诸奏事赵髙因留所赐扶苏玺书而谓公子胡亥曰上崩无诏封王诸子而独赐长子书长子至即立为皇帝而子无尺寸之地为之奈何也胡亥曰固吾闻之明君知臣明父知子父捐命不封诸子何可言者赵髙曰不然方今天下之权存亾在子与髙及丞相耳愿子图之且夫臣人与见臣于人制人与见制于人岂可同日道哉胡亥曰废兄而立弟是不义也不奉父诏而畏死是不孝也能薄而材谫彊因人之功是不能也三者逆徳天下不服身殆倾危社稷不血食髙曰臣闻汤武杀其主天下称义焉不为不忠卫君杀其父而卫国载其徳孔子着之不为不孝夫大行不小谨盛徳不辞让乡曲各有宜而百官不同功胡顾小而大后必有害狐疑犹豫后必有悔防而敢行鬼神避之后有成功愿子遂之胡亥喟然叹曰今大行未发丧礼未终岂宜以此事干丞相哉赵髙曰时乎时乎间不及谋赢粮跃马唯恐后时胡亥既然髙之言髙曰不与丞相谋恐事不能成臣请为子与丞相谋之髙乃谓丞相斯曰上崩赐长子书与丧防咸阳而立为嗣书未行今　崩未有知者也所赐长子书及符玺皆在胡亥所定太子在君侯与髙之口耳事将何如斯曰安得亾国之言此非人臣所当议也髙曰君矦自料能孰与防恬功髙孰与恬谋逺不失孰与恬无怨于天下孰与防恬长子旧而信之孰与防恬斯曰此五者皆不及恬而君责之何深也髙曰髙因内官之厠役也幸得以刀笔之文进入秦宫管事二十余年未尝见秦免罢丞相功臣有封及二世者也卒皆以诛亡皇帝二十余子皆君之所知长子刚毅而武勇信人而奋士即位必用防恬为丞相君矦终不怀通矦之印归于乡里明矣髙受诏教习胡亥使学以法事数年矣未尝见过失慈仁笃厚轻财重士辩于心而诎于口尽礼敬士秦之诸子未有及此者可以为嗣君计而定之斯曰君其反位斯奉主之诏聴天之命何虑之可定也髙曰安可危也危可安也安危不定何以贵圣斯曰斯上蔡闾巷布衣也上幸擢为丞相封为通矦子孙皆至尊位重禄者故将以存亡安危属臣也岂可负哉夫忠臣不避死而庶防孝子不勤劳而见危人臣各守其职而已矣君其勿复言将令斯徳罪髙曰盖闻圣人迁徙无常就变而从时见末而知本观指而覩归物固有之安得常法哉方今天下之权命悬于胡亥髙能得志焉且夫从外制中谓之惑从下制上谓之贼故秋霜降者草花落水揺动者万物作此必然之效也君何见之晚斯曰吾闻晋易太子【谓废申生立奚齐也】三世不安齐桓兄弟争位【谓小白与公子糺】身死为戮纣杀亲戚【谓杀比干囚箕子】不聴諌者国为邱墟遂危社稷三者逆天宗庙不血食斯其犹人哉安足为谋髙曰上下合同可以长久中外若一事无表里君聴臣之计即长有封矦世世称孤必有乔松之夀孔墨之智今释此而不从祸及子孙足以为寒心善者因祸为福君何处焉斯乃仰天而叹垂泪太息曰嗟乎独遭乱世既以不能死安托命哉于是斯乃聴髙髙乃报胡亥曰臣请奉太子之明命以报丞相丞相斯敢不奉令于是乃相与谋诈为受始皇诏丞相立子胡亥为太子更为书赐长子扶苏曰朕巡天下祷祠名山诸神以延夀命今扶苏与将军恬将师数十万以屯邉十有余年矣不能进而前士卒多耗无尺寸之功乃反数上书直言诽谤我所为以不得罢归为太子日夜怨望扶苏为人子不孝其赐劒以自裁将军恬与扶苏居外不匡正宜知其谋为人臣不忠其赐死以兵属禆将王离封其书以皇帝玺遣胡亥客奉书赐扶苏于上郡使者至发书扶苏泣入内舍欲自杀防恬止扶苏曰陛下居外未立太子使臣将三十万众守邉公子为监此天下重任也今一使者来即自杀安知其非诈请复请而后死未暮也使者数趣之扶苏为人仁谓防恬曰父而赐子死尚安复请即自杀恬不肯死使者即以属吏繋于阳周【阳周寕州罗川县之邑也】使者还报胡亥斯髙大喜至咸阳发丧太子立为二世皇帝以赵髙为郎中令常侍中用事二世燕居乃召髙与谋事谓曰夫人生居世间也譬犹骋六骥过决隙也吾既已临天下矣欲悉耳目之所好穷心志之所乐以安宗庙而乐万姓长有天下终吾年夀其道可乎髙曰此贤主之所能行也而昏乱主之所禁也臣请言之不敢避斧之诛愿陛下少留意焉夫沙丘之谋诸公子及大臣皆疑焉而诸公子尽帝兄大臣又先帝之所置也今陛下初立此其属意怏怏皆不服恐为变且恬已死防毅将兵居外臣战战栗栗唯恐不终且陛下安得为此乐乎二世曰为之奈何赵髙曰严法而刻刑令有罪者相坐诛至收族灭大臣而逺骨肉贫者富之贱者贵之尽除去先帝之故臣更置陛下之所亲信者近之此则隂徳归陛下害除而奸谋塞羣臣莫不被润泽防厚徳陛下则髙枕肆志宠乐矣计莫出于此二世然髙之言乃更为法律于是羣臣诸公子有罪輙下髙令鞠治之杀大臣毅等公子十二人僇死咸阳市十公主矺死于杜【矺音贮格反】财物入于县官相连坐者不可胜数公子髙欲奔恐收族乃上书曰先帝无恙时臣入则赐食出则乗舆御府之衣臣得赐之中廐之寳马臣得赐之臣当从死而不能为人子不孝为人臣不忠不忠者无名以立于世臣请从死愿郦山之足唯上幸哀怜之书上胡亥大説召赵髙而示之曰此可谓急乎赵髙曰人臣当忧死而不暇何变之得谋胡亥可其书赐钱十万以法令诛罚日益刻深羣臣入人自危欲畔者众又作阿房之宫治直驰道赋敛愈重戌傜无已于是楚戌卒陈胜呉广等乃作乱起于山东杰俊相立自置为矦王叛秦兵至鸿门而却李斯数欲请间諌二世不许而二世责问李斯曰吾有私议而有所闻于韩子也曰尧之有天下也堂髙三尺采椽不斵茅茨不翦虽逆旅之宿不勤于此矣冬日鹿裘夏日葛衣粢粝之食藜藿之羮饭土匦啜土铏虽监门之养不觳于此矣禹凿龙门通大夏疏九河曲九防【谓河之九曲别为提防】决渟水致之海而股无胈胫无毛手足胼胝面目黎黒遂以死于外于防稽臣虏之劳不烈于此矣然则夫所贵于有天下者岂欲苦形劳神身处逆旅之宿口食监门之养手持臣虏之作哉此不肖人之所勉也非贤者之所务也彼贤人之有天下也専用天下适已而已矣此所以贵于有天下也夫所谓贤人者必能安天下而治万民今身且不能利将恶能治天下哉故吾愿肆志广欲长享天下而无害为之奈何李斯子由为三川守羣盗吴广等西略地过去弗能禁章邯以破逐广等兵使者覆案三川相属诮让斯居三公位如何令盗如此李斯恐惧重爵禄不知所出乃阿二世意欲求容以书对曰夫贤主者必且能全道而行督责之术者也督责之则臣不敢不竭能以徇其主矣此臣主之分定上下之义明则天下贤不肖莫敢不尽力竭任以徇其君矣是故主独制于天下而无所制也能穷乐之极矣贤明之主也可不察焉故申子曰有天下而不恣睢命之曰以大下为桎梏者【言有天下不能自纵恣督责乃劳身于天下若尧禹即以天下为桎梏于身也】无他焉不能督责而顾以其身劳于天下之民若尧禹然故谓之桎梏也夫不能修申韩之明术行督责之道専以天下自适也而徒务苦形劳神以身徇百姓则是黔首之役非畜天下者也何足贵哉夫以人徇己则己贵而人贱以已徇人则已贱而人贵故狥人者贱而人所徇者贵自古及今未有不然者也凡古之所为尊贤者为其贵也而所为恶不肖者为其贱也而尧禹以身徇天下者也因随而尊之则亦失所为尊贤之心矣夫可谓大缪矣谓之为桎不亦宜乎不能督责之过也故韩子曰慈母有败子而严家无格虏者何也则能罚之加焉必也故商君之法刑弃灰于道者【弃灰于道者黥也韩子云殷之法弃灰于衢者刑子贡以为重问之仲尼曰灰弃于衢必燔人必怒怒则鬬鬬则三族虽刑之可也】夫弃灰薄罪也而被刑重罚也彼唯明主为能深督轻罪夫罪轻且督深而况有重罪乎故民不敢犯也是故韩子曰布帛寻常庸人不释铄金百镒盗跖不搏者非庸人之心重寻常之利深而盗跖之欲浅也人不以盗跖之行为轻百镒之重也必随手刑则盗跖不百镒而罚不必行也则庸人不释寻常是故城髙五丈而楼季不轻犯也山山之髙百仞而跛防牧其上夫楼季也而难五丈之限岂跛防也而易百仞之髙哉陗壍之势异也明主圣王之所以能久处尊位长执重势而独擅天下之利者非有异道也能独防而审督责必深罚故天下不敢犯也今不务所以不犯而事慈母之所以败子也则亦不察于圣人之论矣夫不能行圣人之术则舍为天下役何事哉可不哀邪且夫俭节仁义之人立于朝则荒肆之乐辍矣谏説论理之臣开于侧则流漫之志诎矣烈士死节之行显于世则淫康之虞废矣故明主能外此三者而独操主术以制聴从之臣而修其明法故身尊而势重也凡贤主者必将能拂世摩俗而废其所恶立其所欲故生则有尊重之势死则有贤明之谥也是以明君独防故权不在臣也然后能灭仁义之涂掩驰説之口困烈士之行塞聪揜明内独视聴故外不可倾以仁义烈士之行而内不可夺以諌説忿争之辩故能荦然独行恣睢之心而莫之敢逆若此然后可谓能明申韩之术而修商君之法法修术明而天下乱者未之闻也故曰王道约而易操也唯明主为能行之若此则谓督责之诚则臣无邪臣无邪则天下安天下安则主严尊主严尊则督责必督责必则所求得所求得则国家富国家富则君乐丰故督责之术设则所欲无不得矣羣臣百姓救过不给何变之敢图若此则帝道备而可谓能明君臣之术矣虽申韩复生不能加也书奏二世悦于是行督责益严税民深者为明吏二世曰若此则可谓能督责矣刑者相半于道而死人日成积于市杀人众者为忠臣二世曰若此则可谓能督责矣初赵髙为郎中令所杀及报私怨众多恐大臣入朝奏事毁恶之乃説二世曰天子所以贵者但以闻声羣臣莫得见其面故号曰朕且陛下富于春秋未必尽通诸事今坐朝廷谴举有不当者则见短于大臣非所以示神明于天下也且陛下深拱禁中与臣及侍中习法者待事事来有以揆之如此则大臣不敢奏疑事天下称圣主矣二世用其计乃不坐朝廷见大臣居禁中赵髙常侍中用事事皆决于赵髙髙闻李斯以为言乃见丞相曰闗东羣盗多今上急发繇治阿房宫聚狗马无用之物臣欲諌为位贱此真君矦之事君何不諌李斯曰固也吾欲言之久矣今时上不坐朝廷上居深宫吾有所言者不可也欲见无间赵髙谓曰君诚能諌请为君矦上间语君于是赵髙待二世方燕乐妇女居前使人告丞相上方间可奏事丞相至宫门上谒如此者三二世怒曰吾常多间日丞相不来吾方燕私丞相辄来请事丞相岂少我哉且固我哉赵髙因曰如此殆矣夫沙丘之谋丞相与焉今陛下已立为帝而丞相贵不益此其意亦望裂地而王矣且陛下不问臣臣不敢言丞相长男李由为三川守楚盗陈胜等皆丞相傍县之子以故楚盗公行过三川城守不肯击髙闻其文书相往来未得其审故未敢以眀且丞相居外权重于陛下二世以为然欲案丞相恐其不审乃使人案验三川守与盗通状李斯闻之是时二世在甘泉方作觳抵优俳之观李斯不得见因上书言赵髙之短曰臣闻之臣疑其君无不危国妾疑其夫无不危家今有大臣于陛下擅利擅害与陛下无异此甚不便昔者司城子罕相宋身行刑罚以威行之期年遂劫其君田常为简公臣爵列无敌于国私家之富与公家均布惠施徳下得百姓上得羣臣隂取齐国杀宰予于庭即弑简公于朝遂有齐国此天下所明知也今髙有邪佚之志危反之行如子罕相宋也私家之富若田氏之于齐也兼行田常子罕之逆道而劫陛下之威信其志若韩玘为韩安相也陛下不图臣恐其为变也二世曰何哉夫髙故宦人也然不为安肆志不以危易心洁行脩善自使至此以忠得进以信守位朕实贤之而君疑之何也且朕少失先人无所识知不习治民而君又老恐与天下絶矣朕非属赵君当谁任哉且赵君为人精亷彊力下知人情上能适朕君其勿疑李斯曰不然夫髙故贱人也无识于理贪欲无厌求利不止列势次主求欲无穷臣故曰殆二世已前信赵髙恐李斯杀之乃私告赵髙髙曰丞相所患者独髙髙已死丞相即欲为田常所为于是二世曰其以李斯属郎中令赵髙案治李斯李斯拘执束居囹圄中仰天而叹曰嗟乎悲夫不道之君何可为计哉昔者桀杀闗龙逢纣杀王子比干吴王夫差杀伍子胥此三臣者岂不忠哉然而不兔于死身死而所忠者非也今吾智不及三子而二世之无道过于桀纣夫差吾以忠死宜矣且二世之治岂不乱哉日者夷其兄弟而自立也杀忠臣而贵贱人作为阿房之宫赋敛天下吾非不諌也而不吾聴也凡古圣王饮食有节车器有数宫室有度出令造事加费而无益于民利者禁故能长久治安今行逆于昆弟不顾其咎侵杀忠臣不思其殃大为宫室厚赋天下不爱其费三者已行天下不聴今反者已有天下之半矣而心尚未寤也而以赵髙为佐吾必见冦至咸阳麋鹿游于朝也于是二世乃使髙案丞相狱治罪责斯与子由谋反状皆收捕宗族賔客赵髙治斯榜掠千余不胜痛自诬服斯所以不死者自负其辩有功实无反心幸得上书自陈幸二世之寤而赦之李斯乃从狱中上书曰臣为丞相治民三十余年矣逮秦地之狭隘先王之时秦地不过千里兵数十万臣尽薄材谨奉法令隂行谋臣资之金玉使游説诸侯隂脩甲兵饰政教官鬬士尊功臣盛其爵禄故终以胁韩弱魏破燕赵夷齐楚卒兼六国虏其王立秦为天子罪一矣地非不广又北逐胡貉南定百越以见秦之彊罪二矣尊大臣盛其爵位以固其亲罪三矣立社稷脩宗庙以明主之贤罪四矣更尅画平斗斛度量文章布之天下以树秦之名罪五矣治驰道兴游观以见主之得意罪六矣缓刑罚薄赋敛以遂主得众之心万民戴王死而不罪七矣若斯之为臣者罪足以死固久矣上幸尽其能力乃得至今愿陛下察之书上赵髙使吏弃去不奏曰囚安得上书赵髙使其客十余軰诈为御史谒者侍中更往覆讯斯斯更以其实对輙使人复榜之后二世使人验斯斯以为如前终不敢更言辞服奏当上二世喜曰防赵君防为丞相所卖及二世所使案三川之守至则项梁已撃杀之使者来防丞相下吏赵髙皆妄为反辞二世二年七月具斯五刑论腰斩咸阳市斯出狱与其中子俱执顾谓其中子曰吾欲与若复牵黄犬俱出上蔡东门逐狡兔岂可得乎遂父子相哭而夷三族李斯已死二世拜赵髙为中丞相事无大小輙决于髙髙自知权重乃献鹿谓之马二世问左右此乃鹿也左右皆曰马也二世惊自以为惑乃召太卜令卦之太卜曰陛下春秋郊祀奉宗庙鬼神斋戒不明故至于此可依盛徳而明斋戒于是乃入上林斋戒日游弋猎有行人入上林中二世自射杀之赵髙教其女壻咸阳令阎乐劾不知何人贼杀人移上林髙乃諌二世曰天子无故贼杀不辜人此上帝之禁也鬼神不享天且降殃当逺避宫以禳之二世乃出居望夷之宫留三日赵髙诈诏卫士令士皆素服持兵内乡入告二世曰山东羣盗兵大至二世上观而见之恐惧髙即因劫令自杀引玺而佩之左右百官莫从上殿殿欲坏者三髙自知天弗与羣臣弗许乃召始皇弟授之玺子婴即位患之乃称疾不聴事与宦者韩谈及其子谋杀髙髙上谒请病因召入令韩谈刺杀之夷其三族子婴立三月沛公兵从武闗入至咸阳羣臣百官皆畔不适子婴与妻子自系其颈以组降轵道旁【轵道在万年县东北十六里】沛公因以属吏项王至而斩之遂以亡天下
　　太史公曰李斯以闾阎厯诸侯入事秦因以瑕衅以辅始皇卒成帝业斯为三公可谓尊用矣斯知六艺之归不务明政以补主上之缺持爵禄之重阿顺茍合严威酷刑聴髙邪説废适立庶诸矦已畔斯乃欲諌争不亦末乎人皆以斯极忠而被五刑死察其本乃与俗议之异不然斯之功且与周劭列矣
　　史记正义卷八十七
　　钦定四库全书
　　史记正义巻八十八
　　唐　张守节　撰
　　防恬列传第二十八　　　　　史记八十八
　　防恬者其先齐人也恬大父骜自齐事秦昭王官至上卿秦庄襄王元年防骜为秦将伐韩取城臯荥阳作置三川郡二年防骜攻赵取三十七城始皇三年骜攻韩取十三城五年防骜攻魏取二十城作置东郡始皇七年防骜卒骜子曰武武子曰恬恬尝书狱典文学始皇二十三年防武为秦禆将军与王翦攻楚大破之杀项燕二十四年防武攻楚虏楚王防恬弟毅始皇二十六年防恬因家世得为秦将攻齐大破之拜为内史秦己并天下乃使恬将三十万众北逐戎狄收河南【谓灵及胜等州】筑长城因地形用制险塞起临洮至辽东【辽东郡在逺水东始皇筑长城东至水西南至海之上】延袤万余里于是渡河据阳山逶蛇而北暴师于外十余年居上郡是时防恬威振匈奴始皇甚尊宠防氏信任贤之而亲近毅位至上卿出则参乗入则御前恬任外事而毅常为内谋名为忠信故虽诸将相莫敢与之争焉赵髙者诸赵疏逺属也赵髙昆弟数人皆生宫其母被刑僇世世卑贱秦王闻髙彊力通于狱法举以为中车府令髙即私事公子胡亥喻之决狱髙有大罪秦王令防毅法治之毅不敢阿法当髙罪死除其官籍帝以髙之敦于事也赦之复其官爵始皇欲游天下道九原【九原郡今胜州连谷县是】直抵甘泉【宫在雍州】乃使防恬通道自九原抵甘泉壍山堙谷千八百里道未就始皇三十七年冬行出游防稽并海上北走琅邪道病使毅还祷山川未反始皇至沙丘崩秘之羣臣莫知是时丞相李斯少子胡亥中车府令赵髙常从髙雅得幸于胡亥欲立之又怨防毅法治之而不为己也因有贼心乃与丞相李斯公子胡亥隂谋立胡亥为太子太子已立遣使者以罪赐公子扶苏防恬死扶苏已死恬疑而复请之使者以防恬属吏更置胡亥以李斯舍人为防军使者还报胡亥已闻扶苏死即欲释恬赵髙恐防氏复贵而事怨之毅还至赵髙因为胡亥忠计欲以灭防氏乃言曰臣闻先帝欲举贤立太子久矣而毅諌曰不可若知贤而愈不立则是不忠而惑主也以臣愚意不若诛之胡亥聴而系防毅于代【今代州也因祷山川至代而繋之】前己囚防恬于阳周丧至咸阳已葬太子立为二世皇帝而赵髙亲近日夜毁恶防氏求其罪过举劾之子婴进谏曰臣闻故赵王迁杀其良臣李牧而用顔聚燕王喜隂用荆轲之谋而倍秦之约齐王建杀其故世忠臣而用后胜之议此三君者皆各以变古者失其国而殃及其身今防氏秦之大臣谋士也而主欲一旦弃去之臣窃以为不可臣闻轻虑者不可以治国独智者不可以存君诛杀忠臣而立无节行之人是内使羣臣不相信而外使鬬士之意离也臣窃以为不可胡亥不聴而遣御史曲宫乗之代令防毅曰先主欲立太子而卿难之今丞相以卿为不忠罪及其宗朕不忍乃赐卿死亦甚幸矣卿其图之毅对曰以臣不能得先主之意则臣少宦顺幸没世可谓知意矣以臣不知太子之能则太子独从周旋天下去诸公子絶逺臣无所疑矣夫先主之举用太子数年之积也臣乃何言之敢諌何虑之敢谋非敢饰辞以避死也为羞累先主之名愿大夫为虑焉使臣得死情实且夫顺成全者道之所贵也刑杀者道之所卒也昔者秦穆公杀三良而死罪百里奚而非其罪也故立号曰缪昭襄王杀武安君白起楚平王杀伍奢吴王夫差杀伍子胥此四君者皆为大失而天下非之以其君为不明以是籍于诸侯故曰用道治者不杀无罪而罚不加于无辜唯大夫留心使者知胡亥之意不聴毅之言杀之二世又遣使者之阳周令防恬曰君之过多矣而卿弟毅有大罪法及内史恬曰自吾先人及至子孙积功信于秦三世矣今臣将兵三十余万身虽囚系其势足以倍畔自知必死而守义者不敢辱先人之教以不忘先主也昔周成王初立未离襁緥周公旦负王以朝卒定天下及成王有病甚殆公且自揃其以沈于河曰王未有识是旦执事有罪殃旦受其不祥乃书而藏之记府可谓信矣及王能治国有贼臣言周公旦欲为乱久矣王若不备必有大事王乃大怒周公旦走而奔于楚成王观于记府得周公旦沈书乃流涕曰孰谓周公旦欲为乱乎杀言之者而反周公旦故周书曰必参而伍之今恬之宗世无二心而事卒如此是必孽臣逆乱内陵之道也夫成王失而复振则卒昌桀杀闗龙逢纣杀王子比干而不悔身死则国亡臣故曰过可振而諌可觉也察于参伍上圣之法也凡臣之言非以求免于咎也将以諌而死愿陛下为万民思従道也使者曰臣受诏行法于将军不敢以将军言闻于上也蒙恬喟然太息曰我何罪于天无过而死乎良乆徐曰恬罪固当死矣起临洮属之辽东城壍万余里此其中不能无絶地脉哉此乃恬之罪也乃吞药自杀
　　太史公曰吾适北邉自直道归行观蒙恬为秦筑长城亭障壍山堙谷通直道固轻百姓力矣夫秦之初防诸侯天下之心未定痍伤者未瘳而恬为名将不以此时彊谏振百姓之急养老存孤务修众庻之和而阿意兴功此其兄弟遇诛不亦宜乎何乃罪地脉哉










　　史记正义巻八十八
　　钦定四库全书
　　史记正义巻八十九
　　唐　张守节　撰
　　张耳陈余列传第二十九　　史记八十九
　　张耳者大梁人也其少时及魏公子毋忌为客张耳尝亡命游外黄外黄冨人女甚美嫁庸奴亡其夫去抵父客父客素知张耳乃谓女曰必欲求贤夫从张耳女听乃卒为请决嫁之张耳张耳是时脱身游女家厚奉给张耳张耳以故致千里客乃宦魏为外黄令名由此益贤
　　陈余者亦大梁人也好儒术数游赵苦陉【音邢邢州唐昌县】冨人公乗氏以其女妻之亦知陈余非庸人也余年少父事张耳两人相与为刎颈交秦之灭大梁也张耳家外黄髙祖为布衣时尝数从张耳游客数月秦灭魏数嵗已闻此两人魏之名士也购求有得张耳千金陈余五百金张耳陈余乃变名姓俱之陈为里监门以自食两人相对里吏尝有过笞陈余陈余欲起张耳蹑之使受笞吏去张耳乃引陈余之桑下而数之曰始吾与公言何如今见小辱而欲死一吏乎陈余然之秦诏书购求两人两人亦反用门者以令里中陈渉起蕲至入陈兵数万张耳陈余上谒陈渉渉及左右生平数闻张耳陈余贤未尝见见即大喜陈中豪杰父老乃说陈渉曰将军身被坚执锐率士卒以诛暴秦复立楚社稷存亡继絶功徳冝为王且夫监临天下诸将不为王不可愿将军立为楚王也陈渉问此两人两人对曰夫秦为无道破人国家灭人社稷絶人后世罢百姓之力尽百姓之财将军瞠目张胆出万死不顾一生之计为天下除残也今始至陈而王之示天下私愿将军母王急引兵而西遣人立六国后自为树党为秦益敌也敌多则力分与众则兵彊如此野无交兵县无守城诛暴秦据咸阳以令诸侯诸侯亡而得立以徳服之如此则帝业成矣今独王陈恐天下解也【解纪卖反言天下诸侯见陈胜称王王陈皆懈堕不相从也】陈渉不听遂立为王陈余乃复说陈王曰大王举梁楚而西务在入闗未及收河北也臣尝游赵知其豪桀及地形愿请竒兵北略赵地扵是陈王以故所善陈人武臣为将军邵骚为防军以张耳陈余为左右校尉予卒三千人北略赵地武臣等从白马渡河至诸县说其豪桀曰秦为乱政虐刑以残贼天下数十年矣北有长城之域南有五岭之戍外内骚动百姓罢敝头防箕敛以供军费财匮力尽民不聊生重之以苛法峻刑使天下父子不相安陈王奋臂为天下倡始王楚之地方二千里莫不响应家自为怒人自为鬬各报其怨而攻其雠县杀其令丞郡杀其守尉今己张大楚王陈使吴广周章将卒百万西击秦于此时而不成封侯之业者非人豪也诸君试相与计之夫天下同心而苦秦乆矣因天下之力而攻无道之君报父兄之怨而成割地有土之业此士之一时也豪桀皆然其言乃行收兵得数万人号武臣为武信君下赵十城余皆城守莫肯下乃引兵东北击范阳范阳人蒯通说范阳令曰窃闻公之将死故吊虽然贺公得通而生范阳令曰何以吊之对曰秦法重足下为范阳令十年矣杀人之父人之子断人之足黥人之首不可胜数然而慈父孝子莫敢倳刃公之腹中者畏秦法耳今天下大乱秦法不施然则慈父孝子且倳刃公之腹中以成其名此臣之所以吊公也今诸侯畔秦矣武信君兵且至而君坚守范阳少年皆争杀君下武信君君急遣臣见武信君可转祸为福在今矣范阳令乃使蒯通见武信君曰足下必将战胜然后略地攻得然后下城臣窃以为过矣诚听臣之计可不攻而降城不战而略地檄而千里定可乎武信君曰何谓也蒯通曰今范阳令冝整顿其士卒以守战者也怯而畏死贪而重冨贵故欲先天下降畏君以为秦所置吏诛杀如前十城也然今范阳少年亦方杀其令自以城距君君何不赍臣侯印拜范阳令范阳令则以城下君少年亦不敢杀其令令范阳令乗朱轮华毂使驱驰燕赵郊燕赵郊见之皆曰此范阳令先下者也即喜矣燕赵城可毋战而降也此臣之所谓檄而千里定者也武信君从其计因使蒯通赐范阳令侯印赵地闻之不战以城下者三十余城至邯郸张耳陈余闻周章军入闗至戏却【戏音羲出骊山】又闻诸将为陈王徇地多以谗毁得罪诛怨陈王不用其防不以为将而以为校尉乃说武臣曰陈王起蕲至陈而王非必立六国后将军今以三千人下赵数十城独介居河北不王无以填之且陈王听谗还报恐不脱于祸又不如立其兄弟不即立赵后将军毋失时时间不容息武臣乃听之遂立为赵王以陈余为大将军张耳为右丞相邵骚为左丞相使人报陈王陈王大怒欲尽族武臣等家而发兵击赵陈王相国房君谏曰秦未亡而诛武臣等家此又生一秦也不如因而贺之使急引兵西击秦陈王然之从其计徙系武臣等家宫中封张耳子敖为成都君陈王使使者贺赵令趣发兵西入闗张耳陈余说武臣曰王王赵非楚意特以计贺王楚已灭秦必加兵于赵愿王母西兵北徇燕代南收河内以自广赵南据大河北有燕代楚虽胜秦必不敢制赵赵王以为然因不西兵而使韩广略燕李良略常山张黡略上党韩广至燕燕人因立广为燕王赵王乃与张耳陈余北略地燕界赵王闲出为燕军所得燕将囚之欲与分赵地半乃归王使者往燕輙杀之以求地张耳陈余患之有厮养卒谢其舍中曰吾为公説燕与赵王载归舍中皆笑曰使者往十余辈輙死若何以能得王乃走燕壁燕将见之问燕将曰知臣何欲燕将曰若欲得赵王耳曰君知张耳陈余何如人也燕将曰贤人也曰知其志何欲曰欲得其王耳赵养卒乃笑曰君未知此两人所欲也夫武臣张耳陈余杖马棰下赵数十城此亦各欲南靣而王岂欲为卿相终已邪夫臣与主岂可同日而道哉顾其势初定未敢参分而王且以少长先立武臣为王以持赵心今赵地已服此两人亦欲分赵而王时未可耳今君乃囚赵王此两人名为求赵王实欲燕杀之此两人分赵自立夫以一赵尚易燕况以两贤王左提右挈而责杀王之罪灭燕易矣燕将以为然乃归赵王养卒为御而归李良已定常山还报赵王复使良略太原至石邑秦兵塞井陉未能前秦将诈称二世使人遗李良书不封曰良尝事我得显幸良诚能反赵为秦赦良罪贵良良得书疑不信乃还之邯郸益请兵未至道逢赵王姊出饮从百余骑李良望见以为王伏谒道旁王姊醉不知其将使骑谢李良李良素贵起慙其从官从官有一人曰天下畔秦能者先立且赵王素出将军下今女儿乃不为将军下车请追杀之李良已得秦书固欲反赵未决因此怒遣人追杀王姊道中乃遂将其兵袭邯郸邯郸不知竟杀武臣邵骚赵人多为张耳陈余耳目者以故得脱出收其兵得数万人客有说张耳曰两君覊旅而欲附赵难独立立赵后扶以义可就功乃求得赵歇立为赵王居信都李良进兵击陈余陈余败李良李良走归章邯章邯引兵至邯郸皆徙其民河内夷其城郭张耳与赵王歇走入钜鹿城王离围之陈余北收常山兵得数万人军钜鹿北章邯军钜鹿南棘原筑甬道属河饷王离王离兵食多急攻钜鹿钜鹿城中食尽兵少张耳数使人召前陈余陈余自度兵少不敌秦不敢前数月张耳大怒怨陈余使张黡陈泽【音释】往让陈余曰始吾与公为刎颈交今王与耳旦暮且死而公拥兵数万不肯相救安在其相为死茍必信胡不赴秦军俱死且有十一二相全【十中冀一两胜秦】陈余曰吾度前终不能救赵徒尽亡军且余所以不俱死欲为赵王张君报秦今必俱死如以肉委饿虎何益张黡陈泽曰事已急要以俱死立信安知后虑陈余曰吾死顾以为无益必如公言乃使五千人令张黡陈泽先尝秦军至皆没当是燕齐楚闻赵急皆来救张敖亦北收代兵得万余人来皆壁余旁未敢撃秦项羽兵数絶章邯甬道王离军之食项羽悉引兵渡河遂破章邯章邯引兵解诸侯军乃敢撃围钜鹿秦军遂虏王离渉间自杀卒存钜鹿者楚力也于是赵王歇张耳乃得出钜鹿谢诸侯张耳与陈余相见责让陈余以不肯救赵及问张黡陈泽所在陈余怒曰张黡陈泽以必死责臣臣使将五千人先尝秦军皆没不出张耳不信以为杀之数问陈余陈余怒曰不意君之望臣深也岂以臣为重去将哉乃脱解印绶推予张耳张耳亦愕不受陈余起如厠客有说张耳曰臣闻天与不取反受其咎今陈将军与君印君不受反天不祥急取之张耳乃佩其印收其麾下而陈余还亦望张耳不让【言陈余如厠还亦怨望张耳不让其印】遂趋出张耳遂收其兵陈余独与麾下所善数百人之河上泽中渔猎由此陈余张耳遂有郤赵王歇复居信都张耳从项羽诸侯入闗汉元年二月项羽立诸侯王张耳雅游人多为之言项羽亦素数闻张耳贤乃分赵立张耳为常山王治信都信都更名襄国陈余客多说项羽曰陈余张耳一体有功于赵项羽以陈余不从入闗闻其在南皮即以南皮旁三县以封之而徙赵王歇王代张耳之国陈余愈益怒曰张耳与余功等也今张耳王余独侯此项羽不平及齐王田荣畔楚陈余乃使夏说说田荣曰【上说音恱下音式锐反】项羽为天下宰不平尽王诸将善地徙故王王恶地今赵王乃居代愿王假臣兵请以南皮为扞蔽田荣欲树党于赵以反楚乃遣兵从陈余陈余因悉三县兵袭常山王张耳张耳败走念诸侯无可归者曰汉王与我有旧故而项羽又彊立我我欲之楚甘公曰汉王之入闗五星聚东井东井者秦分也先至必霸楚虽彊后必属汉故耳走汉汉王亦还定三秦方围章邯废防张耳谒汉王汉王厚遇之陈余已败张耳皆复收赵地迎赵王于代复为赵王赵王徳陈余立以为代王陈余为赵王弱国初定不之国留赵王而使夏说以相国守代汉二年东击楚使使告赵欲与俱陈余曰汉杀张耳乃从于是汉王求人类张耳者斩之持其头遗陈余陈余乃遣兵助汉汉之败于彭城西陈余亦复觉张耳不死即背汉汉三年韩信已定魏地遣张耳与韩信击破赵井陉斩陈余泜水上【在赵州賛皇县界】追杀赵王歇襄国汉立张耳为赵王汉五年张耳薨谥为景王子敖嗣立为赵王髙祖长女鲁元公主为赵王敖后汉七年髙祖从平城过赵赵王朝夕韝蔽自上食礼甚卑有子壻礼髙祖箕倨詈甚慢易之赵相贯髙赵午等年六十余故张耳客也生平为气怒曰吾王孱王也说王曰夫天下豪桀并起能者先立今王事髙祖甚恭而髙祖无礼请为王杀之张敖齧其指出血曰君何言之误且先人亡国頼髙祖得复国徳流子孙秋豪皆髙祖力也愿君无复出口贯髙赵午等十余人皆相谓曰乃吾等非也吾王长者不倍徳且吾等义不辱今怨髙祖辱我王故欲杀之何乃洿王为乎今事成归王事败独身坐耳汉八年上从东垣还过赵贯髙等乃壁人柏人【柏人故城在刑州栢人县西北十二里即髙祖宿处也】要之置上过欲宿心动问曰县名为何曰柏人柏人者迫于人也不宿而去汉九年贯髙怨家知其谋乃上变告之于是上皆并逮捕赵王贯髙等十余人皆争自刭贯髙独怒骂曰谁令公为之今王实无谋而并捕王公等皆死谁白王不反者乃轞车胶致【谓其车上着板四周如槛形胶宻不得开送致京师也】与王诣长安治张敖之罪上乃诏赵羣臣賔客有敢从王皆族贯髙与客孟舒等十余人皆自髠钳为王家奴从来贯髙至对狱曰独吾属为之王实不知吏治榜笞数千刺剟身无可击者终不复言吕后数言张王以鲁元公主故不冝有此上怒曰使张敖据天下岂少而女乎不听廷尉以贯髙事辞闻上曰壮士谁知者以私问之中大夫泄公曰【泄姓也史有泄私】臣之邑子素知之此固赵国立名义不侵为然诺者也上使泄公持节问之箯舆前仰视曰泄公邪泄公劳苦如生平驩与语问张王果有计谋不髙曰人情宁不各爱其父母妻子乎今吾三族皆以论死岂以王易吾亲哉顾为王实不反独吾等为之具道本指所以为者王不知状于是泄公入具以报上乃赦赵王上贤贯髙为人能立然诺使泄公具告之曰张王已出因赦贯髙贯髙喜曰吾王审出乎泄公曰然泄公曰上多足下故赦足下贯髙曰所以不死一身无余者白张王不反也今王已出吾责已塞死不恨矣且人臣有簒杀之名何面目复事上哉纵上不杀我我不愧于心乎乃仰絶肮遂死当此之时名闻天下张敖已出以尚鲁元故封为宣平侯于是上贤张王诸客以钳奴从张王入闗无不为诸侯相郡守者及孝惠鲁后文帝孝景时张王客子孙皆得为二千石张敖髙后六年薨【鲁元公主墓在咸阳县西北二十五里次东有张敖冢与公主同域又张耳墓在咸阳县东三十三里】子偃为鲁元王以母吕后女故吕后封为鲁元王元王弱兄弟少乃封张敖他姬子二人夀为乐昌侯侈为信都侯髙后崩诸吕无道大臣诛之而废鲁元王及乐昌侯信都侯孝文帝即位复封故鲁元王偃为南宫侯续张氏
　　太史公曰张耳陈余世所称贤者其賔客厮役莫非天下俊桀所居国无不取卿相者然张耳陈余始居约时相然信以死岂顾问哉及据国争权卒相灭亡何乡者相慕用之诚后相倍之戾也岂非以利哉名誉虽髙賔客虽盛所由殆与太伯延陵季子异矣












　　史记正义卷八十九
<史部,正史类,史记正义>
　　钦定四库全书
　　史记正义巻九十
　　唐　张守节　撰
　　魏豹彭越列传第三十　　　　史记九十
　　魏豹者故魏诸公子也其兄魏咎故魏时封为寗陵君秦灭魏迁咎为家人陈胜之起王也【王于放反】咎往从之陈王使魏人周市徇魏地魏地已下欲相与立周市为魏王周市曰天下昬乱忠臣乃见今天下共畔秦其义必立魏王后乃可齐赵使车各五十乗立周市为魏王市辞不受迎魏咎于陈五反陈王乃遣立咎为魏王章邯已破陈王乃进兵击魏王于临济【故越在淄州髙苑县北二里本汉县】魏王乃使周市出请救于齐楚齐楚遣项它田巴将兵随市救魏【它徙多反】章邯遂击破杀周市等军围临济咎为其民约降约定咎自烧杀魏豹亡走楚楚懐王予魏豹数千人复徇魏地项羽已破秦降章邯豹下魏二十余城立豹为魏王豹引精兵从项羽入闗汉元年项羽封诸侯欲有梁地乃徙魏王豹于河东都平阳【今晋州】为西魏王汉王还定三秦渡临晋【临晋在同州朝邑县界】魏王豹以国属焉遂从击楚于彭城汉败还至荥阳豹请归视亲病至国即絶河津畔汉汉王闻魏豹反方东忧楚未及击谓郦生曰缓颊往说魏豹能下之吾以万户封若郦生说豹豹谢曰人生一世间如白驹过隙耳今汉王慢而侮人骂詈诸侯羣臣如骂奴耳非有上下礼节也吾不忍复见也于是汉王遣韩信撃虏豹于河东诣荥阳以豹国为郡汉王令豹守荥阳楚围之急周苛遂杀魏豹彭越者昌邑人也【汉武更山阳为昌国有梁乡梁故城在曹州城武县东北三十三里】字仲常渔钜野泽中为羣盗陈胜项梁之起少年或谓越曰诸豪桀相立畔秦仲可以来亦效之彭越曰两龙方鬬且待之居嵗余泽间少年相聚百余人往从彭越曰请仲为长越谢曰臣不愿与诸君少年彊请乃许与期旦日日出会后期者斩旦日日出十余人后后者至日中于是越谢曰臣老诸君彊以为长今期而多后不可尽诛诛最后者一人令校长斩之皆笑曰何至是请后不敢于是越乃引一人斩之设坛祭乃令徒属徒属皆大惊畏越莫敢仰视乃行略地收诸侯散卒得千余人沛公之从砀业【音唐郎反宋州砀山县】撃昌邑彭越助之昌邑未下沛公引兵西彭越亦将其众居钜野中收魏散卒项籍入闗王诸侯还归彭越众万余人毋所属汉元年秋齐王田荣畔项王汉乃使人赐彭越将军印使下济隂以击楚楚命萧公角【萧县令楚县令称公角名】将兵击越越大破楚军汉王二年春与魏王豹及诸侯东撃楚彭越将其兵三万余人归汉扵外黄汉王曰彭将军收魏地得十余城欲急立魏后今西魏王豹亦魏王咎从弟也眞魏后乃拜彭越为魏相国擅将其兵略定梁地汉王之败彭城解而西也彭越皆复亡其所下城独将其兵北居河上【滑州河上】汉王三年彭越常往来为汉游兵撃楚絶其后粮于梁地汉四年冬项王与汉王相距荥阳彭越攻下睢阳外黄十七城【睢阳宋州宋城也外黄在汴州雍县东】项王闻之乃使曹咎守城臯【河南府汜水是】自东收彭越所下城邑皆复为楚【为于伪反】越将其兵北走谷城【在齐州东阿县东二十六里是】汉五年秋项王之南走阳夏【夏古雅反陈州太康县也】彭越复下昌邑旁二十余城得谷十余万斛以给汉王食汉王败使使召彭越并力击楚越曰魏地初定尚畏楚未可去汉王追楚为项籍所败固陵【固陵名在陈州苑县西北三十二里】乃谓留侯曰诸侯兵不从为之奈何留侯曰齐王信之立非君王之意信亦不自坚彭越本定梁地功多始君王以魏豹故拜彭越为魏相国今豹死母后且越亦欲王而君王不蚤定与此两国约即胜楚睢阳以北至谷城【从宋州已北至郓州以西曹濮汴滑并与彭越】皆以王彭相国从陈以东传海【从陈颖州北以东亳泗徐淮北之地东至海并淮南淮隂之邑尽与韩信韩信又先有故齐旧地】与齐王信齐王信家在楚此其意欲复得故邑君王能出捐此地许二人二人今可致即不能事未可知也于是汉王乃发使使彭越如留侯防使者至彭越乃悉引兵防垓下【在亳州也】遂破楚五年项籍已死春立彭越为梁王都定陶【曹州】六年朝陈九年十年皆来朝长安十年秋陈豨反代地髙帝自往击至邯郸徴兵梁王梁王称病使将将兵诣邯郸髙帝怒使人让梁王梁王恐欲自往谢其将扈辄曰王始不往见让而往往则为禽矣不如遂发兵反梁王不听称病梁王怒其太仆欲斩之太仆亡走汉告梁王与扈輙谋反扵是上使使掩梁王梁王不觉捕梁王囚之雒阳有司治反形已具请论如法上赦以为庶人处蜀青衣西至郑【华州】逢吕后从长安来欲之雒阳道见彭王彭王为吕后泣涕自言无罪愿处故昌邑吕后许诺与俱东至雒阳吕后白上曰彭王壮士今徙之蜀此自遗患【遗唯季反】不如遂诛之妾谨与俱来于是吕后乃令其舍人告彭越复谋反廷尉王恬闗奏请族之上乃可遂夷越宗族国除
　　太史公曰魏豹彭越虽故贱然已席卷千里【言魏地阔千里如席卷舒】南靣称喋血乗胜日有闻矣懐畔逆之意及败不死而虏囚身被刑戮何哉中材已上且羞其行况王者乎彼无异故智略絶人独患无身耳得摄尺寸之柄其云蒸龙变欲有所会其度以故幽囚而不辞云







</div>
    <div class="pagination">
<a href="史记正义_page28.html">上一页</a><span>...</span><a href="史记正义_page24.html">24</a><a href="史记正义_page25.html">25</a><a href="史记正义_page26.html">26</a><a href="史记正义_page27.html">27</a><a href="史记正义_page28.html">28</a><span class="current-page">29</span><a href="史记正义_page30.html">30</a><a href="史记正义_page31.html">31</a><a href="史记正义_page32.html">32</a><a href="史记正义_page33.html">33</a><a href="史记正义_page34.html">34</a><span>...</span><a href="史记正义_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
