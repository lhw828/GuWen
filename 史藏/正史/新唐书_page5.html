<!DOCTYPE html>
<html>
<head>
    <meta charset="UTF-8">
    <title>新唐书 - 第 5 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 5 页/共 185 页</h1>
    <div class="content">　　睿宗即位，立为皇太子。景云二年，监国，听除六品以下官。延和元年，星官言：“帝坐前星有变。”睿宗曰：“传德避灾，吾意决矣。”七月壬辰，制皇太子宜即皇帝位。太子惶惧入请，睿宗曰：“此吾所以答天戒也。”皇太子乃御武德殿，除三品以下官。八月庚子，即皇帝位。先天元年十月庚子，享于太庙，大赦。 
　　开元元年正月辛巳，皇后亲蚕。七月甲子，太平公主及岑羲、萧至忠、窦怀贞谋反，伏诛。乙丑，始听政。丁卯，大赦，赐文武官阶、爵。庚午，流崔湜于窦州。甲戌，毁天枢。乙亥，尚书右丞张说检校中书令。庚辰，陆象先罢。八月癸巳，刘幽求为尚书右仆射，知军国大事。壬寅，宋王成器为太尉，申王成义为司徒，邠王守礼为司空。九月丙寅，宋王成器罢。庚午，刘幽求同中书门下三品，张说为中书令。十月，姚隽蛮设姚州，都督李蒙死之。己亥，幸温汤。癸卯，讲武于骊山。流郭元振于新州，给事中唐绍伏诛。免新丰来岁税，赐从官帛。甲辰，猎于渭川。同州刺史姚元之为兵部尚书、同中书门下三品。乙巳，至自渭川。十一月乙丑，刘幽求兼侍中。戊子，群臣上尊号曰开元神武皇帝。十二月庚寅，大赦，改元，赐内外官勋。改中书省为紫微省，门下省为黄门省，侍中为监。甲午，吐蕃请和。巳亥，禁泼寒胡戏。壬寅，姚崇兼紫微令。癸丑，刘幽求罢。贬张说为相州刺史。甲寅，黄门侍郎卢怀慎同紫微黄门平章事。 
　　二年正月壬午，以关内旱，求直谏，停不急之务，宽系囚，祠名山大川，葬暴骸。甲申，并州节度大使薛讷同紫微黄门三品，以伐契丹。二月壬辰，避正殿，减膳，彻乐。突厥寇北庭，都护郭虔瓘败之。己酉，虑囚。三月己亥，碛西节度使阿史那献执西突厥都担。四月辛未，停诸陵供奉鹰犬。五月辛亥，魏知古罢。六月，京师大风拔木。甲子，以太上皇避暑，徙御大明宫。七月乙未，焚锦绣珠玉于前殿。戊戌，禁采珠玉及为刻镂器玩、珠绳帖绥服者，废织锦坊。庚子，薛讷及奚、契丹战于滦河，败绩。丁未，襄王重茂薨，追册为皇帝。八月壬戌，禁女乐。乙亥，吐蕃寇边，薛讷摄左羽林军将军，为陇右防御大使，右骁卫将军郭知运为副，以伐之。九月庚寅，作兴庆宫。丁酉，宴京师侍老于含元殿庭，赐九十以上几、杖，八十以上鸠杖，妇人亦如之，赐于其家。戊申，幸温汤。十月戊午，至自温汤。甲子，薛讷及吐蕃战于武阶，败之。十二月乙丑，封子嗣真为鄫王，嗣初鄂王，嗣玄鄄王。 
　　三年正月丁亥，立郢王嗣谦为皇太子。降死罪，流以下原之。赐酺三日。癸卯，卢怀慎检校黄门监。二月辛酉，赦囚非恶逆、造伪者。四月庚申，突厥部三姓葛逻禄来附。右羽林军大将军薛讷为源州镇军大总管，源州都督杨执一副之；右卫大将军郭虔瓘为朔州镇军大总管，并州长史王晙副之。以备突厥。五月丁未，以旱录京师囚。戊申，避正殿，减膳。七月庚辰朔，日有食之。十月辛酉，巂州蛮寇边，右骁卫将军李玄道伐之。壬戌，薛讷为朔方道行军大总管，太仆卿吕延祚、灵州刺史杜宾客副之。癸亥，如眉阝，赦所过徒罪以下，赐侍老九十以上及笃疾者物。甲子，如凤泉汤。戊辰，降大理系囚罪。十一月己卯，至自凤泉汤。乙酉，幸温汤。丁亥，相州人崔子岩反，伏诛。甲午，至自温汤。乙未，禁白衣长发会。十二月乙丑，降凤泉汤所过死罪以下。 
　　四年正月戊寅，朝太上皇于西宫。二月丙辰，幸温汤。辛酉，吐蕃寇松州，廓州刺史盖思贵伐之。丁卯，至自温汤。癸酉，松州都督孙仁献及吐蕃战，败之。六月甲子，太上皇崩。辛未，京师、华陕二州大风拔木。癸酉，大武军子将郝灵佺杀突厥默啜。七月丁丑，吐蕃请和。丁酉，洛水溢。八月辛未，奚、契丹降。十月庚午，葬大圣真皇帝于桥陵。十一月己卯，卢怀慎罢。丁亥，选中宗于酉庙。丙申，尚书左丞源乾曜为黄门侍郎、同紫微黄门平章事。十二月乙卯，定陵寝殿火。丙辰，幸温汤。乙丑，至自温汤。闰月己亥，姚崇、源乾曜罢。刑部尚书宋璟为吏部尚书兼黄门监，紫微侍郎苏颋同紫微黄门平章事。 
　　五年正月癸卯，太庙四室坏，迁神主于太极殿，素服避正殿，辍视朝五日。己酉，享于太极殿。辛亥，如东都。戊辰，大雾。二月甲戌，大赦，赐从官帛，给复河南一年，免河南北蝗、水州今岁租。三月丙寅，吐蕃请和。四月甲申，毁拜洛受图坛。己丑，子嗣一卒。五月丙辰，诏公侯子孙袭封。七月壬寅，陇右节度使郭知运及吐蕃战，败之。九月壬寅，复紫微省为中书省，黄门省为门下省，监为侍中。十月戊寅，祔神主于太庙。甲申，命史官月奏所行事。 
　　六年正月辛丑，突厥请和。二月壬辰，朔方道行军大总管王睃伐突厥。六月甲申，瀍水溢。八月庚辰，以旱虑囚。十月癸亥，赐河南府、怀汝郑三州父老帛。十一月辛卯，至自东都。丙申，享于太庙。元皇帝以上三祖枝孙失官者授五品京官。皇祖妣家子孙在选者甄择之。免知顿及旁州供承者一岁租税。乙巳，改传国玺曰“宝”。是月，突厥执单于副都护张知运。 
　　七年五月己丑朔，日有食之，素服，彻乐，减膳，中书门下虑囚。六月戊辰，吐蕃请和。闰七月辛巳，以旱避正殿，彻乐，减膳。甲申，虑囚。八月丙戌，虑囚。九月甲戌，徙封宋王宪为宁王。十月，作义宗庙于东都。辛卯，幸温汤。癸卯，至自温汤。十一月乙亥，皇太子入学齿胄，赐陪位官及学生帛。 
　　八年正月辛巳，宋璟、苏颋罢。京兆尹源乾曜为黄门侍郎，并州大都督府长史张嘉贞为中书侍郎：同中书门下平章事。二月戊戌，子敏卒。三月甲子，免水旱州逋负，给复四镇行人家一年。五月丁卯，源乾曜为侍中，张嘉贞为中书令。六月庚寅，洛、瀍、谷水溢。九月，突厥寇甘、凉，凉州都督杨敬述及突厥战，败绩。丙寅，降京城囚罪，杖以下原之。壬申，契丹寇边，王晙检校幽州都督、节度河北诸军大使，黄门侍郎韦抗为道朔方行军大总管，以伐之。甲戌，中书门下虑囚。十月辛巳，如长春宫。壬午，猎于下邽。庚寅，幸温汤。十一月乙卯，至自温汤。 
　　九年正月，括田。丙寅，幸温汤。乙亥，至自温汤。二月丙戌，突厥请和。丁亥，免天下七年以前逋负。四月庚寅，兰池胡康待宾寇边。五月庚午，原见囚死、流罪随军郊力、徒以下未发者。七月己酉，王晙执康待宾。八月，兰池胡康愿子寇边。九月乙巳朔，日有食之。癸亥，天兵军节度大使张说为兵部尚书、同中书门下三品。十一月庚午，大赦，赐文武官阶、爵，唐隆、先天实封功臣坐事免若死者加赠，赐民酺三日。十二月乙酉，幸温汤。壬辰，至自温汤。是冬，无雪。 
　　十年正月丁巳，如东都。二月丁丑，次望春顿，赐从官帛。四月己亥，张说持节朔方军节度大使。五月戊午，突厥请和。辛酉，伊、汝水溢。闰月壬申，张说巡边。六月丁巳，河决博、棣二州。七月庚辰，给复遭水州。丙戌，安南人梅叔鸾反，伏诛。九月，张说败康愿子于木盘山，执之。己卯，京兆人权梁山反，伏诛。癸未，吐蕃攻小勃律，北庭节度使张孝嵩败之。十月甲寅，如兴泰宫，猎于上宜川。庚申，如东都。十二月，突厥请和。 
　　十一年正月丁卯，降东都囚罪，徙以下原之。赐侍老物。庚辰，次潞州，赦囚，给复五年，以故第为飞龙宫。辛卯，次并州，改并州为北都。癸巳，赦太原府，给复一年，下户三年元从家五年。版授侍老八十以上上县令，妇人县君；九十以上上州长史，妇人郡君；百岁以上上州刺史，妇人郡夫人。二月己酉，贬张嘉贞为幽州刺史。壬子，如汾阴，祠后土，赐文武官阶、勋、爵、帛。癸亥，张说兼中书令。三月辛未，至自汾阴，免所过今岁税，赦京城。四月甲子，张说为中书令。吏部尚书王晙为兵部尚书、同中书门下三品。五月乙丑，复中宗于太庙。己丑，王晙持节朔方军节度大使。辛卯，遣使分巡天下。六月，王晙巡边。八月戊申，追号宣皇帝曰献祖，光皇帝曰懿祖。十月丁酉，幸温汤，作温泉宫。甲寅，至自温汤。十一月戊寅，有事于南郊，大赦。赐奉祠官阶、勋、爵，亲王公主一子官，高年粟帛，孝子顺孙终身勿事。天下酺三日，京城五日。十二月甲午，如凤泉汤。戊申，至自凤泉汤。庚申，贬王晙为蕲州刺史。 
　　十二年四月壬寅，诏傍继国王礼当废而属近者封郡王。七月己卯，废皇后王氏为庶人。十月，庶人王氏卒。十一月庚午，如东都。庚辰，溪州首领覃行章反，伏诛。辛巳，申王捴薨。闰十二月丙辰朔，日有食之。 
　　十三年正月戊子，降死罪，流以下原之。遣使宣慰天下。壬子，葬朔方陇右河西战亡者。三月甲午，徙封郯王潭为庆王，陕王浚忠王，鄫王洽棣王，甄王滉荣王。封子涺为光王，潍仪王，沄颍王，泽永王，清寿王，洄延王，沐盛王，溢济王。九月丙戌，罢奏祥瑞。十月辛酉，如兗州。庚午，次濮州，赐河南、北五百里内父老帛。十一月庚寅，封于泰山。辛卯，禅于社首。壬辰，大赦。赐文武官阶、勋、爵，致仕官一季禄，公主、嗣王、郡县主一子官，诸蕃酋长来会者一官。免所过一岁、兗州二岁租。赐天下酺七日。丙申，幸孔子宅，遣使以太牢祭其墓，给复近墓五户。丁酉，赐徐、曹、毫、许、仙、豫六州父老帛。十二月己巳，如东都。 
　　十四年二月，邕州獠梁大海反，伏诛。四月丁巳，户部侍郎李元纮为中书侍郎、同中书门下平章事。庚申，张说罢。丁卯，岐王范薨。六月戊午，东都大风拔木。壬戌，诏州县长官言事。七月癸未，瀍水溢。八月丙午，河决魏州。九月己丑，碛西节度使杜暹检校黄门侍郎、同中书门下平章事。十月甲寅，太白昼见。庚申，如广成汤。己巳，如东都。十二月丁巳，猎于方秀川。 
　　十五年正月辛丑，河西、陇右节度使王君奂及吐蕃战于青海，败之。七月甲戌，震兴教门观，灾。庚寅，洛水溢。己亥，降都城囚罪，徒以下原之。八月，涧、谷溢，毁渑池县。己巳，降天下死罪、岭南边州流人，徒以下原之。九月丙子，吐蕃寇瓜州，执刺史田元献。闰月庚子，寇安西，副大都护赵颐贞败之。庚申，回纥袭甘州，王君奂死之。十月己卯，至自东都。十一月丁卯，猎于城南。十二月乙亥，幸温泉宫。丙戌，至自温泉宫。 
　　十六年正月壬寅，赵颐贞及吐蕃战于曲子城，败之。乙卯，泷州首领陈行范反，伏诛庚申，许徒以下囚保任营农。三月辛丑，免营农囚罪。七月，吐蕃寇瓜州，刺史张守珪败之。乙巳，陇右节度使张志亮、河西节度使萧嵩克吐蕃大莫门城。八月辛卯，及吐蕃战于祁连城，败之。九月丙午，以久雨降囚罪，徒以下原之。十月己卯，幸温泉宫。己丑，至自温泉宫。十一月癸巳，萧嵩为兵部尚书、同中书门下平章事。甲辰，弛陂泽禁。戊申，幸宁王宪第。庚戌，至自宁王宪第。十二月丁卯，幸温泉宫。丁丑，至自温泉宫。 
　　十七年二月丁卯，隽州都督张审素克云南昆明城、盐城。三月戊戌，张守珪及吐蕃战于大同军，败之。四月癸亥，降死罪，流以下原之。乙亥，大风，震，蓝田山崩。六月甲戌，源乾曜、杜暹、李元罢纮。萧嵩兼中书令。户部侍郎宇方融为黄门侍郎，兵部侍郎裴光庭为中书侍郎：同中书门下平章事。九月壬子，贬宇文融为汝州刺史。十月戊午朔，日有食之。十一月庚寅，享于太庙。丙申，拜桥陵，赦奉先县。戊戌，拜定陵。己亥，拜献陵。壬寅，拜昭陵。乙巳，拜乾陵。戊申，至自乾陵，大赦。免今岁税之半。赐文武官阶、爵，侍老帛。旌表孝子顺孙、义夫节妇，终身勿事。唐隆两营立功三品以上予一子官。免供顿县今岁税。赐诸军行人勋两转。十二月辛酉，幸温泉宫。壬申，至自温泉宫。是冬，无雪。 
　　十八年正月辛卯，裴光庭为侍中。二月丙寅，大雨，雷震左飞龙厩，灾。辛未，免囚罪杖以下。四月乙卯，筑京师外郭。五月己酉，奚、契丹附于突厥。六月甲子，有彗星出于五车。癸酉，有星孛于华、昂。乙亥，瀍水溢。丙子，忠王浚为河北道行军元帅。壬午，洛水溢。九月丁巳，忠王浚兼河东道诸军元帅。十月戊子，吐蕃请和。庚寅，如凤泉汤。癸卯，至自凤泉汤。十一月丁卯，幸温泉宫。丁丑，至自温泉宫。 
　　十九年正月，杀瀼州别驾王毛仲。丙子，耕于兴庆宫。己卯，禁捕鲤鱼。四月壬午，降死罪以下。丙申，立太公庙。六月乙酉，大风拔木。七月癸丑，吐蕃请和。八月辛巳，以千秋节降死罪，流以下原之。十月丙申，如东都。十一月乙卯，次洛城南，赐从官帛。是岁，扬州穞稻生。 
　　二十年正月乙卯，信安郡王祎为河东、河北道行军副元帅，以伐奚、契丹。二月甲戌朔，日有食之。壬午，降囚罪，徒以下原之。三月己巳，信安郡王祎及奚、契丹战于蓟州，败之。五月戊申，忠王浚俘奚、契丹以献。六月丁丑，浚为司徒。八月辛未朔，日有食之。九月乙巳，渤海靺鞨寇登州，刺史韦俊死之，左领军卫将军盖福慎伐之。戊辰，以宋、滑、衮、郓四州水，免今岁税。十月壬午，如潞州。丙戌，中书门下虑巡幸所过囚。辛卯，赦潞州，给复三年，赐高年粟帛。十一月辛丑，如北都。癸丑，赦北都，给复三年。庚申，如汾阴，祠后土，大赦。免供顿州今岁税。赐文武官阶、勋、爵，诸州侍老帛，武德以来功臣后及唐隆功臣三品以上一子官。民酺三日。十二月辛未，至自汾阴。 
　　二十一年正月丁巳，幸温泉宫。二月丁亥，至自温泉宫。三月乙巳，裴光庭薨。甲寅，尚书右丞韩休为黄门侍郎、同中书门下平章事。闰月癸酉，幽州副总管郭英杰及契丹战于都山，英杰死之。四月乙卯，遣宣慰使黜陟官吏，决击囚。丁巳，宁王宪为太尉，薛王业为司徒。五月戊子，以皇太子纳妃，降死罪，流以下原之。七月乙丑朔，日有食之。九月壬午，封子沔为信王，泚义王，漼陈王，澄丰王，潓恒王，漩凉王，滔深王。十月庚戌，幸温泉宫。己未，至自温泉宫。十二月丁巳，萧嵩、韩休罢。京兆尹裴耀卿为黄门侍郎，中书侍郎张九龄：同中书门下平章事。 
　　二十二年正月己巳，如东都。二月壬寅，秦州地震，给复压死者家一年，三人者三年。四月甲辰，降死罪以下。甲寅，北庭都护刘涣谋反，伏诛。五月戊子，裴耀卿为侍中，张九龄为中书令，黄门侍郎李林甫为礼部尚书、同中书门下三品。是日，大风拔木。六月壬辰，幽州节度使张守珪俘奚、契丹以献。七月己巳，薛王业薨。十一月甲戌，免关内、河南八等以下户田不百亩者今岁租。十二月戊子朔，日有食之。乙巳，张守珪及契丹战，败之，杀其王屈烈。 
　　二十三年正月乙亥，耕藉田。大赦。侍老百岁以上版授上州刺史，九十以上中州刺史，八十以上上州司马。赐陪位官勋、爵。征防兵父母年七十者遣还。民酺三日。八月戊子，免鳏寡惸独今岁税米。十月戊申，突骑施寇边。闰十一月壬午朔，日有食之。是冬，东都人刘普会反，伏诛。 
　　二十四年正月丙午，北庭都护盖嘉运及突骑施战，败之。四月丁丑，降死罪以下。五月丙午，醴泉人刘志诚反，伏诛。八月甲寅，突骑施请和。乙亥，汴王璥薨。十月戊申，京师地震。甲子，次华州，免供顿州今岁税，赐刺史、县令中上考。降两京死罪，流以下原之。丁卯，至自东都。十一月辛丑，东都地震。壬寅，裴耀卿、张九龄罢。李林甫兼中书令，朔方军节度副大使牛仙客为工部尚书、同中书门下三品。十二月戊申，庆王琮为司徒。 
　　二十五年三月乙酉，张守珪及契丹战于捺禄山，败之。辛卯，河西节度副大使崔希逸及吐蕃战于青海，败之。四月辛酉，杀监察御史周子谅。乙丑，废皇太子瑛及鄂王瑶、光王琚为庶人，皆杀之。十一月壬申，幸温泉宫。乙酉，至自温泉宫。十二月丙午，惠妃武氏薨。丁巳，追册为皇后。 
　　二十六年正月甲戌，潮州刺史陈思挺谋反，伏诛。乙亥，牛仙客为侍中。丁丑，迎气于东郊。降死罪，流以下原之。以京兆稻田给贫民，禁王公献珍物，赐文武官帛。壬辰，李林甫兼陇右节度副大使。二月乙卯，牛仙客兼河东节度副大使。三月丙子，有星孛于紫微。癸巳，京师地震。吐蕃寇河西，崔希逸败之，鄯州都督杜希望克其新城。四月己亥，有司读时令。降死罪，流以下原之。五月乙酉，李林甫兼河酉节度副大使。六月庚子，立忠王玙为皇太子。七月己巳，大赦。赐文武九品以上及五品以上子为父后者勋一转，侍老粟帛，加版授。免京畿下户今岁租之半。赐民酺三日。九月丙申朔，日有食之。庚子，益州长史王昱及吐蕃战于安戎城，败绩。十月戊寅，幸温泉宫。壬辰，至自温泉宫。 
　　二十七年正月壬寅，荣王琬巡按陇右。二月己巳，群臣上尊号曰开元圣文神武皇帝，大赦。免今岁税。赐文武官阶、爵。版授侍老百岁以上下州刺史，妇人郡君；九十以上上州司马，妇人县君；八十以上县令，妇人乡君。赐民酺五日。八月乙亥，碛西节度使盖嘉运败突骑施于贺逻岭，执其可汗吐火仙。壬午，吐蕃寇边河西、陇右节度使萧炅败之。十月丙戌，幸温泉宫。十一月辛丑，至自温泉宫。 
　　二十八年正月癸巳，幸温泉宫。庚子，至自温泉宫。三月丁亥朔，日有食之。壬子，益州司马章仇兼琼败吐蕃，克安戎城。五月癸卯，吐蕃寇安戎城，兼琼又败之。十月甲子，幸温泉宫。以寿王妃杨氏为道士，号太真。戊辰，以徐、泗二州无蚕，免今岁税。辛巳，至自温泉宫。十一月，牛仙客罢朔方、河东节度副大使。 
　　二十九年正月癸巳，幸温泉宫。丁酉，立玄元皇帝庙，禁厚葬。庚子，至自温泉宫。五月庚戌，求明《道德经》及《庄》、《列》、《文子》者。降死罪，流以下原之。七月乙亥，伊、洛溢。九月丁卯，大雨雪。十月丙申，幸温泉宫。戊戌，遣使黜陟官吏。十一月庚戌，邠王守礼薨。辛酉，至自温泉宫。己巳，雨木冰。辛未，宁王宪薨，追册为皇帝，及其妃元氏为皇后。十二月癸未，吐蕃陷石堡城。 
　　天宝元年正月丁未，大赦，改元。诏京文武官材堪刺史者自举。赐侍老八十以上粟帛，九品以上勋两转。甲寅，陈王府参军田同秀言：“玄元皇帝降于丹凤门通衢。”二月丁亥，群臣上尊号曰开元天宝圣文神武皇帝。辛卯，享玄元皇帝于新庙。甲午，享于太庙。丙申，合祭天地于南郊，大赦。侍老加版授，赐文武官阶、爵。改侍中为左相，”中书令为右相，东都为东京，北都为北京，州为郡，刺史为太守。七月癸卯朔，日有食之。辛未，牛仙客薨。八月丁丑，刑部尚书李适之为左相。十月丁酉，幸温泉宫。十一月己巳，至自温泉宫。十二月戊戌，陇右节度使皇甫惟明及吐蕃战于青海，败之。庚子，河西节度使王倕克吐蕃渔海、游奕军。朔方军节度使王忠嗣及奚战于紫乾河，败之，遂伐突厥。是冬，无冰。 
　　二年正月乙卯，作升仙宫。丙辰，加号玄元皇帝曰大圣祖。三月壬子，享于玄元宫，追号大圣祖父周上御大夫敬曰先天太皇，咎繇曰德明皇帝凉武昭王曰兴圣皇帝。改西京玄元宫曰太清宫，东京曰太微宫。四月己卯，皇甫惟明克吐蕃洪济城。六月甲戌，震东京应天门观，灾。十月戊寅，幸温泉宫。十一月乙卯，至自温泉宫。十二月壬午，海贼吴令光寇永嘉郡。是冬，无雪。 
　　三载正月丙申，改年为载。降死罪，流以下原之。辛丑，幸温泉宫。辛亥，有星陨于东南。二月庚午，至自温泉宫。丁丑，河南尹裴敦复、晋陵郡太守刘同升、南海郡太守刘巨鳞讨吴令光。闰月，令光伏诛。三月壬申，降死罢，流以下原之。八月丙午，拔悉蜜攻突厥，杀乌苏米施可汗，来献其首。十月甲午，幸温泉宫。十一月丁卯，至自温泉宫。十二月癸丑，祠九宫贵神于东郊，大赦。诏天下家藏《孝经》。赐文武官阶、爵，侍老粟帛，民酺三日。 
　　四载正月丙戌，王忠嗣及突厥战于萨河内山，败之。三月壬申，以外孙独孤氏女为静乐公方，嫁于契丹松漠都督李怀节；杨氏女为宜芳公主，嫁于奚饶乐都督李廷宠。八月壬寅，立太真为贵妃。九月，契丹、奚皆杀其公主以叛。甲申，皇甫惟明及吐蕃战于石堡城，副将褚誗死之。十月戊戌，幸温泉宫。十二月戊戌，至自温泉宫。 
　　五载正月乙亥，停六品以下员外官。三月丙子，遣使黜陟官吏。四月庚寅，李适之罢。丁酉，门下侍郎陈希烈同中书门下平章事。五月壬子朔，日有食之。七月，杀括苍郡太守韦坚、播川郡太守皇甫惟明。十月戊戌，幸温泉宫。十一月乙巳，至自温泉宫。十二月甲戌，杀赞善大夫杜有邻、著作郎王曾、左骁卫兵曹参军柳勣、左司御率府仓曹参军王脩己、右武卫司戈卢宁、左威卫参军徐徵。 
　　六载正月辛巳，杀北海郡太守李邕、淄川郡太守裴敦复。丁亥，享于太庙。戊子，有事于南郊，大赦，流人老者许致仕，停立仗鋜。赐文武官阶、爵，侍老粟帛，民酺三日。三月甲辰，陈希烈为左相。七月乙酉，以旱降死罪，流以下原之。十月戊申，幸华清宫。十一月丁酉，杀户部侍郎杨慎矜及其弟少府少监慎馀、洛阳令慎名。十二月癸丑，至自华清宫。是岁，安西副都护高仙芝及小勃律国战，败之。 
　　七载五月壬午，群臣上尊号曰开元天宝圣文神武应道皇帝，大赦，免来载租、庸。以魏、周、隋为三恪。赐京城父老物人十段。七十以上版授本县令，妇人县君，六十以上县丞。天下侍老百岁以上上郡太守，妇人郡君；九十以上上郡司马，妇人县君；八十以上县令，妇人乡君。赐文武官勋两转，民酺三日。十月庚戌，幸华清宫。十二月辛酉，至自华清宫。 
　　八载四月，杀咸宁郡太守赵奉璋。六月乙卯，陇右节度使哥舒翰及吐蕃战于石堡城，败之。闰月丙寅，谒太清宫，加上玄元皇帝号曰圣祖大道玄元皇帝，增祖宗帝后谥。郡臣上尊号曰开元天地大宝圣文神武应道皇帝，大赦，男子七十、妇人七十五以上皆给一子侍，赐文武官阶、爵，民为户者古爵，酺三日。十月乙丑，幸华清宫。是月，特进何履光率十道兵以伐云南。十一月丁巳，幸御史中丞杨钊庄。 
　　九载正月己亥，至自华清宫。丁巳，诏以十一月封华岳。三月辛亥，华岳庙灾，关内旱，乃停封。五月庚寅，虑囚。九月辛卯，以商、周、汉为三恪。十月庚申，幸华清宫。太白山人王玄翼言：“玄元皇帝降于宝仙洞。”十二月乙亥，至自华清宫。是岁，云南蛮陷云南郡，都督张虔陀死之。 
　　十载正月壬辰，朝献于太清宫。癸巳，朝享于太庙。甲午，有事于南郊，大赦，赐侍老粟帛，酺三日。丁酉，李林甫兼朔方军节度副大使、安北副大都护。己亥，改传国宝为“承天大宝”。戊申，安西四镇节度使高仙芝执突骑施可汗及石国王。四月壬午，剑南节度使鲜于仲通及云南蛮战于西洱河，大败绩，大将王天运死之，陷云南都护府。七月，高仙芝及大食战于恒逻斯城，败绩。八月，范阳节度副大使安禄山及契丹战于吐护真河，败绩。乙卯，广陵海溢。丙辰，武库灾。十月壬子，幸华清宫。十一月乙未，幸杨国忠第。 
　　十一载正月丁亥，致自华清宫。二月庚午，突厥部落阿布思寇边。三月乙巳，改尚书省八部名。四月乙酉，户部郎中王銲、京兆人邢縡谋反，伏诛。丙戌，杀御史大夫王鉷。李林甫罢安北副大都护。五月戌申，庆王琮薨。甲子，东京大风拔木。六月壬午，御史大夫兼剑南节度使杨国忠败吐蕃于云南，克故洪城。十月戊寅，幸华清宫。十一月乙卯，李林甫薨。庚申，杨国忠为右相。十二月丁亥，至自华清宫。 
　　十二载五月己酉，复魏、周、隋为三恪。六月，阿布思部落降。八月，中书门下虑囚。九月甲寅，葛逻禄叶护执阿布思。十月戊寅，幸华清宫。 
　　十三载正月丙午，至自华清宫。二月壬申，朝献于太清宫，加上玄元皇帝号曰大圣祖高上大道金厥玄元天皇大帝。癸酉，朝享于太庙，增祖宗谥。甲戌，群臣上尊号曰开元天地大宝圣文神武证道孝德皇帝，大赦，左降官遭父母丧者听归。赐孝义旌表者勋两转。侍老百岁以上版授本郡太守，妇人郡夫人；九十以上郡长史，妇人郡君；八十以上县令，妇人县君。太守加赐爵一级，县令勋两转，民酺三日。丁丑，杨国忠为司空。是日，雨土。三月，陇右、河西节度使哥舒翰败吐蕃，复河源九曲。辛酉，大风拔木。五月壬戌，观酺于勤政楼，北庭都护程千里俘阿布思以献。六月乙丑朔，日有食之。剑南节度留后李宓及云南蛮战于西洱河，死之。八月丙戌，陈希烈罢。文部侍郎韦见素为武部尚书、同中书门下平章事。是秋，瀍、洛水溢。十月乙酉，幸华清宫。十二月戊午，至自华清宫。 
　　十四载三月壬午，安禄山及契丹战于潢水，败之。五月，天有声于浙西。八月辛卯，降死罪，流以下原之。免今载租、庸半。赐侍老米。十月庚寅，幸华清宫。十一月，安禄山反，陷河北诸郡。范阳将何千年杀河东节度使杨光翙。壬申，伊西节度使封常清为范阳、平卢节度使，以讨安禄山。丙子，至自华清宫。九原郡太守郭子仪为朔方军节度副大使，右羽林军大将军王承业为太原尹，卫尉卿张介然为河南节度采访使，右金吾大将军程千里为上党郡长史，以讨安禄山。丁丑，荣王琬为东讨元帅，高仙芝副之。十二月丁亥，安禄山陷灵昌郡。辛卯，陷陈留郡，执太守郭纳，张介然死之。癸巳，安禄山陷荥阳郡，太守崔无诐死之。丙申，封常清及安禄山战于甕子谷，败绩。丁酉，陷东京，留守李憕、御史中丞卢弈、判官蒋清死之。河南尹达奚珣叛降于安禄山。己亥，恒山郡太守颜杲卿败何千年，执之，克赵、钜鹿、广平、清河、河间、景城、乐安、博平、博陵、上谷、文安、信都、魏、鄴十四郡。癸卯，封常清、高仙芝伏诛。哥舒翰持节统领处置太子先锋兵马副元帅，守潼关。甲辰，郭子仪及安禄山将高秀岩战于河曲，败之。戊申，荣王琬薨。壬子，济南郡太守李随、单父尉贾贲、濮阳人尚衡以兵讨安禄山。是月，平原郡太守颜真卿、饶阳郡太守卢全诚、司马李正以兵讨安禄山。 
　　十五载正月乙卯，东平郡太守嗣昊王祗以兵讨安禄山。丙辰，李隋为河南节度使，以讨安禄山。壬戌，禄山陷恒山郡，执颜杲卿、袁履谦，陷鄴、广平、钜鹿、赵、上谷、博陵、文安、魏、信都九郡。癸亥，朔方军节度副使李光弼为河东节度副大使，以讨禄山。甲子，南阳郡太守鲁炅为南阳节度使，率岭南、黔中、山南东道兵屯于叶县。乙丑，安庆绪寇潼关，哥舒翰败之。丁丑，真源令张巡以兵讨安禄山。二月己亥，嗣吴王祗及禄山将谢元同战于陈留，败之。李光弼克常山郡，郭子仪出井陉会光弼，及安禄山将史思明战，败之。庚子，贾贲战于雍丘，死之。三月，颜真卿克魏郡。史思明寇饶阳、平原。乙卯，张巡及安禄山将令狐潮战于雍丘，败之。丙辰，杀户部尚书安思顺、太仆卿安元贞。乙丑，李光弼克赵郡。四月乙酉，北海郡太守贺兰进明以兵救平原。丙午，太子左赞善大夫来瑱为颍川郡太安、兼招讨使。五月丁巳，鲁炅及安禄山战于滍水，败绩，奔于南阳。戊辰，嗣虢王巨为河南节度使。六月癸未，颜真卿及安禄山将袁知泰战于堂邑，败之。贺兰进明克信都。丙戌，哥舒翰及安禄山战于灵宝西原，败绩。是日，郭子仪、李光弼及史思明战于嘉山，败之。辛卯蕃将火拔归仁执哥舒翰叛降于安禄山，遂陷潼关、上洛郡。甲午，诏亲征。京兆尹崔光远为西京留守、招讨处置使。丙申，行在望贤宫。丁酉，次马嵬，左龙武大将军陈玄礼杀杨国忠及御史大夫魏方进、太常卿杨暄。赐贵妃杨氏死。是日，张巡及安禄山将翟伯玉战于白沙埚，败之。己亥，禄山陷京师。辛丑，次陈仓。闲厩使任沙门叛降于禄山。丙午，次河池郡。剑南节度使崔圆为中书侍郎、同中书门下平章昌事。七月甲子，次普安郡。宪部侍郎房琯为文部尚书、同中书门下平章事。丁卯，皇太子为天下兵马元帅，都统朔方、河东、河北、平卢节度使，御史中丞裴冕、陇酉郡司马刘秩副之。江陵大都督永王璘为山南东路黔中江南西路节度使，盛王琦为广陵郡都督、江南东路淮南道节度使，丰王珙为武威郡都督、河西陇右安西北庭节度使。庚午，次巴西郡。以太守崔涣为门下侍郎、同中书门下平章事，韦见素为左相。庚辰，次蜀郡。八月壬午，大赦，赐文武官阶、爵，为安禄山胁从能自归者原之。癸巳，皇太子即皇帝位于灵武，以闻。庚子，上皇天帝诰遣韦见素、房琯、崔涣奉皇帝册于灵武。十一月甲寅，宪部尚书李麟同中书门下平章事。十二月甲辰，永王璘反，废为庶人。 
　　至德二载正月庚戌，诰求天下孝悌可旌者。甲子，剑南健儿贾秀反，伏诛。三月庚午，通化郡言玄元皇帝降。五月庚申，诰追册贵嫔杨氏为皇后。七月庚戌，行营健儿李季反，伏诛。庚午，剑南健儿郭千仞反，伏诛。十月丁巳，皇帝复京师，以闻。诰降剑南囚罪，流以下原之。十二月丁未，至自蜀郡，居于兴庆宫。三载，上号曰太上至道圣皇天帝。上元元年，徙居于西内甘露殿。元年建巳月，崩于神龙殿，年七十八。 
　　赞曰：睿宗因其子之功，而在位不久，固无可称者。呜呼，女子之祸于人者甚矣！自高祖至于中宗，数十年间，再罹女祸，唐祚既绝而复续，中宗不免其身，韦氏遂以灭族。玄宗亲平其乱，可以鉴矣，而又败以女子。方其励精政事，开元之际，几致太平，何其盛也！及侈心一动，穷天下之欲不足为其乐，而溺其所甚爱，忘其所可戒，至于窜身失国而不悔。考其始终之异，其性习之相远也至于如此。可不慎哉！可不慎哉！ 
　　
本纪第六　肃宗　代宗 
　　肃宗文明武德大圣大宣孝皇帝讳亨，玄宗第三子也。母曰元献皇后杨氏。初名嗣升，封陕王。 
　　开元四年，为安西大都护。性仁孝，好学，玄宗尤爱之，遣贺知章、潘肃、吕向、皇甫彬、邢等侍读左右。 
　　十五年，更名浚，徙封忠王，为朔方节度大使、单于大都护。 
　　十八年，奚、契丹寇边，乃以肃宗为河北道行军元帅，遣御史大夫李朝隐等八总管兵十万以伐之。居二岁，朝隐等败奚、契丹于范阳北，肃宗以统帅功迁司徒。二十三年，又更名玙。 
　　二十五年，皇太子瑛废死，明年，立为皇太子。有司行册礼，其仪有中严、外办，其服绛纱。太子曰：“此天子礼也。”乃下公卿议。太师萧嵩、左丞相裴耀卿请改“外办”为“外备”，绛纱衣为硃明服，乃从之。二十八年，又更名绍。天宝三载，又更名亨。 
　　安禄山来朝，太子识其有反相，请以罪诛之，玄宗不听。禄山反。 
　　十五载，玄宗避贼，行至马嵬，父老遮道请留太子讨贼，玄宗许之，遣寿王瑁及内侍高力士谕太子，太子乃还。六月丁酉，至渭北便桥，桥绝，募水滨居民得三千馀人，涉而济。遇潼关散卒，以为贼，与战，多伤，既而觉之，收其馀以涉，后军多没者。夕次永寿县，吏民稍持牛酒来献。新平郡太守薛羽、保定郡太守徐闻贼且至，皆弃城走。己亥，太子次保定，捕得羽、，斩之。辛丑，次平凉郡，得牧马牛羊，兵始振。朔方留后支度副使杜鸿渐、六城水陆运使魏少游、节度判官崔漪、支度判官崔简金、关内盐池判官李涵、河西行军司马裴冕迎大子治兵于朔方。庚戌，次丰宁，见大河之险，将保之，会天大风，迥趋灵武。七月辛酉，至于灵武。壬戌，裴冕等请皇太子即皇帝位。甲子，即皇帝位于灵武，尊皇帝曰上皇天帝，大赦，改元至德。赐文武官阶、勋爵，版授老太守、县令。裴冕为中书侍郎、同中书门下平章事。甲戌，安禄山寇扶风，太守薛景仙败之。八月辛卯，张巡及安禄山将李廷望战于雍丘，败之。十月辛巳朔，日有食之。癸未，次彭原郡。诏御史谏官论事勿先白大夫及宰相。始鬻爵、度僧尼。房琯为招讨西京、防御蒲潼两关兵马元帅，兵部尚书王思礼副之。南军入于宜寿，中军入于武功，北军入于奉天。辛卯，河南节度副使张巡及令狐潮战于雍丘，败之。辛丑，房琯以中军、北军及安禄山之众战于陈涛斜，败绩。癸卯，琯又以南军战，败绩。是月，遣永王璘朝上皇帝于蜀郡。璘反，丹徒郡太守阎敬之及璘战于伊娄埭，死之。十一月辛卯，河西地震。戊午，崔涣为江南宣慰使。郭子仪率回纥及安禄山战于河上，败之。史思明寇太原。十二月，安禄山陷鲁、东平、济阴三郡。戊子，给复平原郡二载。安禄山陷颍川，执太守薛愿及长史庞坚。是岁，吐蕃陷隽州，岭南溪獠梁崇牵陷容州。 
　　二载正月，永王璘陷鄱阳郡。乙卯，安庆绪杀其父禄山。丙寅，河西兵马使孟庭伦杀其节度使周佖，以武威郡反。乙亥，安庆绪将尹子奇寇睢阳郡，张巡败之。二月戊子，次于凤翔。李光弼及安庆绪之众战于太原，败之。丁酉，关西节度兵马使郭英乂及安庆绪战于武功，败绩。庆绪陷冯翊郡，太守萧贲死之。庆绪将蔡希德寇太原。戊戌，庶人璘伏诛。庚子，敦子仪及安庆绪战于潼关，败之。壬寅，河西判官崔偁克武威郡，孟庭伦伏诛。甲辰，郭子仪及安庆绪战于永丰仓，败之，大将李韶光、王祚死之。三月辛酉，韦见素、裴冕罢。宪部尚书致仕苗晋卿为左相。四月戊寅，郭子仪为关内、河东副元帅。壬午，瘗阵亡者。庚寅，郭子仪及安庆绪李归仁战于刘运桥，败之。五月癸丑，子仪及庆绪将安守忠战于清渠，败绩。丁巳，房琯罢，谏议大夫张镐为中书侍郎、同中书门下平章事。六月癸未，尹子奇冠睢阳。丁酉，南充郡民何滔执其太守杨齐曾以反，剑南节度使卢元裕败之。七月己酉，太白经天。丁巳，安庆绪将安武臣陷陕郡。八月丁丑，焚长春宫。甲申，崔涣罢。张镐兼河南节度使，都统淮南诸军事。灵昌郡太守许叔冀奔于彭城。癸巳，大阅。闰月甲寅，安庆绪寇好畤，渭北节度使李光进败之。丁卯，广平郡王俶为天下兵马元帅，郭子仪副之，以朔方、安西、回纥、南蛮、大食兵讨安庆绪。辛未，京畿采访宣慰使崔光远及庆绪战于骆谷，败之。行军司马王伯伦战于苑北，死之。九月丁丑，庆绪陷上党郡，执节度使程千里。壬寅，广平郡王俶及庆绪战于澧水，败之。癸卯，复京师。庆绪奔于陕郡。尚书左仆射裴冕告太清宫、郊庙、社稷、五陵，宣慰百姓。十月戊申，广平郡王俶及安庆绪战于新店，败之，克陕郡。壬子，复东京，庆绪奔于河北。兴平军兵马使李奂及庆绪之众战于武关，败之，克上洛郡。吐蕃陷西平郡。癸丑，安庆绪陷睢阳，太守许远及张巡、郓州刺史姚訚、左金吾卫将军南霁云皆死之。癸亥，给复凤翔五载，版授父老官。遣太子太师韦见素迎上皇天帝于蜀郡。丁卯，至自灵武，飨于太庙，哭三日。己巳，关内节度使王思礼及安庆绪战于绛郡，败之。十一月丙子，张镐率四镇伊西北庭行营兵马使李嗣业、陕西节度使来瑱、河南都知兵马使嗣吴王祗克河南郡县。庚子，作九庙神主，告享于长乐殿。十二月丙子，上皇天帝至自白蜀郡。甲寅，苗晋卿为中书侍郎、同中书门下平章事。戊午，大赦。灵武元从、蜀郡扈从官三品以上予一子官，四品以下一子出身。瘗阵亡者，致祭之，给复其家二载。免天下租、庸来岁三之一。禁珠玉、宝钿、平脱、金泥、刺绣。复诸州及官名。以蜀郡为南京，凤翔郡为西京，西京为中京。给复潞州五载，并邓许滑宋五州、雍兵好畤奉先县二载，益州三载。赐文武官阶、勋、爵，父老八十以上版授，加绯衣、银鱼，民酺五日。广平郡王俶为太尉，进封楚王。苗晋卿为侍中，崔圆为中书令，李麟同中书门下三品。进封子南阳郡王系为赵王，新城郡王仅鼓王，颍川郡王亻闲衮王，东阳郡王侹泾王。封子僙为襄王，倕杞王，偲召王，佋兴王，侗定王。乙丑，史思明降。壬申，达奚珣等伏诛。 
　　乾元元年正月戊寅，上皇天帝御宣政殿，授皇帝传国、受命宝符，册号曰光天文武大圣孝感皇帝。乙酉，出宫女三千人。庚寅，大阅。二月癸卯，安庆绪将能元皓以淄、青降，以元皓为河北招讨使。乙巳，上上皇天帝册号曰圣皇天帝。丁未，大赦，改元。赠死事及拒伪命者官。成都、灵州扈从三品以上予一子官，五品以上一子出身，六品以下叙进之。免陷贼州三岁税。赐文武官阶、爵。三月甲戌，徙封俶为成王。戊寅，立淑妃张氏为皇后。四月辛亥，祔神主于太庙。甲寅，朝享于太庙，有事于南郊。乙卯，大赦，赐文武官阶、勋、爵，天下非租、庸毋辄役使，有能赈贫究宠以官爵，京官九品以上言事，二王、三恪予一子官。史思明杀范阳节度副使乌承恩以反。五月戊子，张镐罢。乙未，崔圆、李麟罢。太常少卯王玙为中书侍郎、同中书门下平章事。七月，党项羌寇边。九月丙子，招讨党项使王仲升杀拓拔戎德。庚寅，郭子仪率李光弼、李嗣业、王思礼、淮西节度使鲁炅、兴平军节度使李奂、滑濮节度使许叔冀、平卢兵马使董秦、郑蔡节度使季广琛以讨安庆绪。癸巳，大食、波斯寇广州。十月甲辰，立成王俶为皇太子。大赦。赐文武官阶、爵，五品以上子为父后者勋两转。举忠正孝友甚东宫官者。十一月壬申，王思礼及安庆绪战于相州，败之。十二月庚戌，户部尚书李亘都统淮南、江东、江酉节度使。丁卯，史思明陷魏州。 
　　二年正月己巳，群臣上尊号曰乾元大圣光天文武孝感皇帝。郭子仪及安庆绪战于愁思冈，败之。丁丑，祠九宫贵神。戊寅，耕籍田。二月壬戌，中书门下虑囚。三月己巳，皇后亲蚕。壬申，九节度之师溃于滏水。史思明杀安庆绪。东京留守崔圆、河南尹苏震、汝州刺史贾至奔于襄、邓。郭子仪屯于东京。丁亥，以旱降死罪，流以下原之；流民还者给复三年。甲午，兵部侍郎吕諲同中书门下平章事。乙未，苗晋卿、王玙罢。京兆尹李岘为吏部尚书，中书舍人李揆为中书侍郎，户部侍郎第五琦：同中书门下平章事。丙申，郭子仪为东畿、山南东、河南等道诸节度防御兵马元帅。四月庚子，王思礼及史思明战于直千岭，败之。壬寅，诏减常膳服御，武德中尚作坊非赐蕃客、戎祀所须者皆罢之。五月辛巳，贬李岘为蜀州刺史。七月辛巳，赵王系为天下兵马元帅，李光弼副之。辛卯，吕諲罢。八月乙巳，襄州防御将康楚元、张嘉廷反，逐其刺史王政。九月甲子，张嘉延陷刑州。丁亥，太子少保崔光远为荆襄招讨、山南东道处置兵马使。庚寅，史思明陷东京及齐、汝、郑、滑四州。十月乙巳，李光弼及史思明战于河阳，败之。壬戌，吕諲起复。十一月庚午，贬第五琦为忠州刺史。十二月乙巳，康楚元伏诛。史思明寇陕州，神策军将卫伯玉败之。 
　　上元元年三月丙子，降死罪，流以下原之。四月戊申，山南东道将张维瑾反，杀其节度使史翙。丁巳，有彗星出于娄、胃。己未，来瑱为山南东道节度使，以讨张维瑾。闰月辛酉，有彗星出于西方。甲戌，徙封系为越王。己卯，大赦，改元，赐文武官爵。追封太公望为武成王。复死刑三覆奏。是月，大饥。张维瑾降。五月丙午，太子太傅苗晋卿为侍中。壬子，吕諲罢。六月乙丑，凤翔节度使崔光远及羌、浑、党项战于泾、陇，败之。乙酉，又败之于普润。李光弼及史思明战于怀州，败之。七月丁未，圣皇天帝迁于西内。十一月甲午，扬州长史刘展反，陷润州。丙申，陷升州。壬子，李峘、淮南节度使邓景山及刘展战于淮上，败绩。是岁，吐蕃陷廓州。西原蛮寇边，桂州经略使邢济败之。 
　　二年正月甲寅，降死罪，流以下原之。乙卯，刘展伏诛。二月己未，奴剌、党项羌寇宝鸡，焚大散关，寇凤州，刺史萧忄曳死之，凤翔尹李鼎败之。戊寅，李光弼及史思明战于北邙，败绩。思明陷河阳。癸未，贬李揆为袁州长史。河中节度使萧华为中书侍郎、同中书门下平章事。乙酉，来瑱及史思明战于鲁山，败之。三月甲午，史朝义寇陕州，神策军节度使卫伯玉败之。戊戌，史朝义杀其父思明。李光弼罢副元帅。四月己未，吏部侍郎裴遵庆为黄门侍郎、同中书门下平章事。乙亥，青密节度使尚衡及史朝义战，败之。丁丑，衮郓节度使能元皓又败之。壬午，剑南东川节度兵马使段子璋反，陷绵州，遂州刺史嗣虢王巨死之，节度使李奂奔于成都。五月甲午，史朝义将令狐彰以滑州降。戊戌，平卢军节度使侯希逸及史朝义战于幽州，败之。庚子，李光弼为河南道副元帅。剑南节度使崔光远克东川，段子璋伏诛。七月癸未朔，日有食之。八月辛巳，殿中监李国贞都统朔方、镇西、北庭、兴平、陈郑、河中节度使。九月壬寅，大赦，去“乾元大圣光天文武孝感”号，去“上元”号，称元年，以十一月为岁首，月以斗所建辰为名。赐文武官阶、勋、爵，版授侍老官，先授者叙进之。停四京号。 
　　元年建子月癸巳，曹州刺史常休明及史朝义将薛崿战，败之。己亥，朝圣皇天帝于西内。丙午，卫伯玉及史朝义战于永宁，败之。己酉，朝献于太清宫。庚戌，朝享于太庙及元献皇后庙。建丑月辛亥，有事于南郊。己未，来瑱及史朝义战于汝州，败之。乙亥，侯希逸及朝义将李怀仙战于范阳，败之。宝应元年建寅月甲申，追册靖德太子琮为皇帝，妃窦氏为皇后。乙酉，葬王公妃主遇害者。丙戌，盗发敬陵、惠陵。甲辰，李光弼克许州。吐蕃请和。戊申，史朝义陷营州。建卯月辛亥，大赦。赐文武官阶、爵。五品以上清望及郎官、御史荐流人有行业情可矜者。停贡鹰、鹞、狗、豹。以京兆府为上都，河南府为东都，凤翔府为西都，江陵府为南都，太原府为北都。壬子，羌、浑、奴剌寇梁州。癸丑，河东军乱，杀其节度使邓景山，都知兵马使辛云京自称节度使。乙丑，河中军乱，杀李国贞及其节度使荔非元礼。戊辰，淮西节度使王仲升及史朝义将谢钦让战于申州，败绩。庚午，敦子仪知朔方、河中、北庭、潞仪泽沁节度行营，兴平、定国军兵马副元帅。壬申，鄜州刺史成公意及党项战，败之。建辰月壬午，大赦，官吏听纳赃免罪，左降官及流人罚镇效力者还之。甲午，奴剌寇梁州。戊申，萧华罢。户部侍郎元载同中书门下平章事。建巳月庚戌，史朝义寇泽州，刺史李抱玉败之。壬子，楚州献定国宝玉十有三。甲寅，圣皇天帝崩。乙丑，皇太子监国。大赦，改元年为宝应元年，复以正月为岁首，建巳月为四月。丙寅，闲厩使李辅国、飞龙厩副使程元振迁皇后于别殿，杀越王系、兗王亻闲。是夜，皇帝崩于长生殿，年五十二。 
　　代宗睿文孝武皇帝讳豫，肃宗长子也。母曰章敬皇后吴氏。玄宗诸孙百馀人，代宗最长，为嫡皇孙。聪明宽厚，喜愠不形于色，而好学强记，通《易》象。初名俶，封广平郡王。 
　　安禄山反，玄宗幸蜀肃宗，留讨贼，代宗常从于兵间。肃宗已即位，郭子仪等兵讨安庆绪，未克。肃宗在岐，至德二载九月，以广平郡王为天下兵马元帅，率朔方、安西、回纥、南蛮、大食等兵二十万以进讨，百官送于朝堂，过阙而下，步出木马门，然后复骑，以安西、北庭行营节度使李嗣业为前军，朔方、河西、陇右节度使郭子仪为中军，关内行营节度使王思礼为后军，屯于香积寺。败贼将安守忠，斩首六万级。贼将张通儒守长安，闻守忠败，弃城走，遂克京城，乃留思礼屯于苑中，代宗率大军以东。安庆绪遣其将严庄拒于陕州，代宗及子仪、嗣业战陕西，大败之，安庆绪奔于河北，遂克东都。肃宗还京师。十二月，进封楚王。乾元元年三月，徙封成王。四月，立为皇太子。初，太子生之岁，豫州献嘉禾，于是以为祥，乃更名豫。 
　　肃宗去上元三年号，止称元年，月以斗所建辰为名。元年建巳月，肃宗寝疾，乃诏皇太子监国。而楚州献定国宝十有三，因曰：“楚者，太子之所封，今天降宝于楚，宜以建元。”乃以元年为宝应元年。 
　　肃宗张皇后恶李辅国，欲图之，召问太子，太子不许，乃与越王系谋之。肃宗疾革。四月丁卯，皇后与系将召太子入宫，飞龙副使程元振得其谋，以告辅国。辅国止太子无人，率兵入，杀系及衮王亻闲，幽皇后于别殿。是夕，肃宗崩，乃迎太子见群臣于九仙门。明日，发丧。己巳，即皇帝位于柩前。癸酉，始听政。甲戌，奉节郡王适为天下兵马元帅，郭子仪罢副元帅。乙亥，进封适为鲁王。五月壬午，李辅国为司空。庚寅，追尊母为皇太后。丙申，李光弼及史朝义战于宋州，败之。丁酉，大赦。刺史予一子官，赐文武官阶、爵，子为父后者勋一转。免民逋租宿负。进封子益昌郡王邈为郑王，延庆郡王迥韩王。追复庶人王氏为皇后，瑛、瑶、琚皆复其封号。六月辛亥，追废皇后张氏、越王系、衮王亻闲皆为庶人。七月乙酉，杀山南东道节度使裴。癸巳，剑南西川兵马使徐知道反。八月己未，知道伏诛。辛未，台州人袁晁反。乙亥，徙封适为雍王。九月戊子，凤州刺史吕日将及党项羌战于三嗟谷，败之。丙申，回纥请助战。壬寅，大阅。癸卯，袁晁陷信州。十月乙卯，陷温、明二州。诏浙江水旱，百姓重困，州县勿辄科率，民疫死不能葬者为瘗之。辛酉，雍王适讨史朝义。壬戌，盗杀李辅国。癸酉，雍王适克怀州。甲戌，败史朝义于横水，克河阳、东都，史朝义将张献诚以汴州降。十一月丁亥，朝义将薛嵩以相、卫、洺、邢四州降。丁酉，朝义将张忠志以赵、定、深、恒、易五州降。己亥，朔方行营节度使仆固怀恩为朔方、河北副元帅。十二月己酉，太府左藏库火。戊辰，瘗京城内外暴骨。甲戌，李光弼及袁晁战于衢州，败之。是岁，舒州人杨昭反，杀其刺史刘秋子。西原蛮叛。吐蕃寇秦、成、渭三州。 
　　广德元年正月癸未，京兆尹刘晏为吏部尚书、同中书门下平章事。甲申，史朝义自杀，其将李怀仙以幽州降，田承嗣以魏州降。壬寅，山陵使、山南东道节度使来瑱有罪，伏诛。三月甲辰，山南东道兵马使梁崇义自南阳入于襄州。丁未，李光弼及袁晁战，败之。辛酉，葬至道大圣大明孝皇帝于泰陵。甲子，党项羌寇同州，郭子仪败之于黄堆山。庚午，葬文明武德大圣大宣孝皇帝于建陵。六月，同华节度使李怀让自杀。七月壬寅，群臣上尊号曰宝应元圣文武孝皇帝。壬子，大赦，改元。免民逋负，户三丁免其一庸、调；给复河北三年；回纥行营所经，免今岁租。赐内外官阶、勋、爵。给功臣铁券，藏名于太庙，图形于凌烟阁。吐蕃陷陇右诸州。八月，仆固怀恩反。九月壬寅，裴遵庆宣慰仆固怀恩于汾州。乙丑，泾州刺史高晖叛附于吐蕃。十月庚午，吐蕃陷邠州。辛未，寇奉天、武功，京师戒严。壬申，雍王适为关内兵马元帅，郭子仪副之。癸酉，渭北行营兵马使吕日将及吐蕃战于盩厔，败之。乙亥，又战于盩厔，败绩。丙子，如陕州。丁丑，次华阴。丰王珙有罪，伏诛。戊寅，吐蕃陷京师，立广武郡王承宏为皇帝。辛巳，次陕州。癸巳，吐蕃溃，郭子仪复京师。南山五谷人高玉反。十一月壬寅，广州市舶使吕太一反，逐其节度使张休。十二月辛未，刘晏宣慰上都。甲午，至自陕州。乙未，苗恶卿、裴遵庆罢。检校礼部尚书李岘为黄门侍郎、同中书门下平章事。丙申，放承宏于华州。吐蕃陷松、维二州。西原蛮陷道州。 
　　二年正月丙午，诏举堪御史、谏官、刺史、县令者。乙卯，立雍王适为皇太子。癸亥，刘晏、李岘罢。右散骑常侍王缙为黄门侍郎，太常卿杜鸿渐为兵部侍郎：同中书门下平章事。郭子仪兼河东副元帅。二月辛未，仆固怀恩杀朔方军节度留后浑释之。癸酉，朝献于太清宫。甲戌，朝享于太庙。乙亥，有事于南郊。己丑，大赦。赐内外官阶、爵；武德功臣子孙予一人官；成都、灵武元从三品以上加赐爵一级，余加一阶；宝应功臣三品以上官一子，仍赐爵一极，馀加阶、勋两转，五品以上为父后者勋两转。三月辛丑，给复河南府二年。甲子，盛王琦薨。四月甲午，禁钿作珠翠。五月，洛水溢。六月丁卯，有星陨于汾州。七月庚子，初税青苗。己酉，李光弼薨。八月丙寅，王缙为侍中，都统河南、淮南、山南东道节度行营事。壬申，王缙罢侍中。癸巳，吐蕃寇邠州，邠宁节度使白孝德败之于宜禄。九月己未，剑南节度使严武及吐蕃战于当狗城，败之。是秋，有蜮。十月丙寅，吐蕃寇邠州。丁卯，寇奉天，京师戒严。庚午，严武克吐蕃盐川城。辛未，朔方兵马使郭晞及吐蕃战于邠西，败之。是月，突厥寇丰州，守将马望死之。十一月乙未，吐蕃军溃，京师解严。河西节度使杨志烈及仆固怀恩战于灵州，败绩。癸丑，袁晁伏诛。免越州今岁田租之半，给复温、台、明三州一年。十二月乙丑，高玉伏诛。丙寅，众星陨。是岁，西原蛮陷邵州。 
　　永泰元年正月癸巳，大赦，改元。是月，歙州人杀其刺史庞浚。二月戊寅，党项羌寇富平。庚辰，仪王璲薨。三月庚子，雨木冰。庚戌，吐蕃靖和。辛亥，大风拔木。四月己巳，自春不雨，至于是而雨。是夏，盩厔穞麦生。七月辛卯，平卢、淄青兵马使李怀玉逐其节度使侯希逸。八月庚辰，王缙为河南副元帅。仆固怀恩及吐蕃、回纥、党项羌、浑、奴剌寇边。九月庚寅，命百官观浮屠象于光顺门。辛卯，太白经天。甲辰、吐蕃寇醴泉、奉天，党项羌寇同州，浑、奴剌寇盩厔，京师戒严。己酉，屯于苑，郭子仪屯于泾阳。丁巳，同华节度使周智光及吐蕃战于澄城，败之。智光入于鄜州，杀其刺史张麟，遂焚坊州。十月，沙陀杀杨志烈。己未，吐蕃至分阝州，与回纥寇边。辛酉，寇奉天。癸亥，寇同州。乙丑，寇兴平。丁卯，回纥、党项羌请降。癸酉，郭子仪及吐蕃战于灵台，败之。京师解严。闰月辛卯，朔方副将李怀光克灵州。辛亥，剑南西山兵马使崔旴反，寇成都，节度使郭英乂奔于灵池，普州刺史韩澄杀之。癸丑，敛民赀作浮屠供。 
　　大历元年二月，吐蕃遣使来朝。壬子，杜鸿渐为山南西道、剑南东西川、邙南、西山等道副元帅。三月癸未，剑南东川节度使张献诚及崔旴战于梓州，败绩。七月癸酉，洛水溢。九月辛巳，吐蕃陷原州。十一月甲子，大赦，改元，给复流民归业者三年。十二月己亥，有彗星出于瓠瓜。癸卯，周智光反，杀虢州刺史庞充。是冬，无雪。郑王邈为天下兵马元帅。 
　　二年正月丁巳，郭子仪讨周智光。己未，同华将李汉惠以同州降。甲子，周智光伏诛。淮西节度使李忠臣入于华州。戊寅，给复同、华二州二年。八月壬寅，杀附马都尉姜庆初。九月甲寅，吐蕃寇灵州。乙卯，寇邠州。郭子仪屯于泾阳，京师戒严。乙丑，昼有星流于南方。是秋，桂州山獠反。十月戊寅，朔方军节度使路嗣恭及吐蕃战于灵州，败之。京师解严。十一月辛未，雨木冰。壬申，京师地震。三年二月癸巳，商州兵马使刘洽杀其刺史殷仲卿。三月乙巳朔，日有食之。五月乙卯，追号齐王倓为皇帝，兴信公主女张氏为皇后。癸亥，地震。六月壬寅，幽州兵马使硃希彩杀其节度使李怀仙，自称留后。闰月庚午，王缙兼幽州卢龙军节度使。七月壬申，滤州刺史杨子琳反，陷成都，剑南节度留后崔宽败之，克成都。子琳杀夔州别驾张忠。戊寅，吐蕃遣使来朝。八月己酉，吐蕃寇灵州。丁卯，寇邠州，京师戒严。戊辰，邠宁节度使马璘及吐蕃战，败之。庚午，王缙兼河东节度使。九月丁丑，济王环薨。壬午，吐蕃寇灵州，朔方将白元光败之。壬辰，又败之于灵武。戊辰，京师解严。十二月辛酉，泾原兵马使王童之谋反，伏诛。 
　　四年正月甲戌，杀颍州刺史李岵。二月乙卯，杜鸿渐罢副元帅。丙辰，京师地震。三月，遣御史税商钱。甲戌，免京兆今岁税。五月丙戌，京师地震。六月戊申，王缙罢副元帅、都统。七月癸未，降死罪，流以下原之。十月丁巳，大雾。十一月辛未，禁畿内弋猎。壬申，杜鸿渐罢。癸酉，元载权知门下省事。甲戌，吐蕃寇灵州，朔方军节度留后常谦光败之。丙子，左仆射裴冕同中书门下平章事。癸巳，裴冕兼河南、淮西、山南东道副元帅。十二月戊戌，裴冕薨。是岁，广州人冯崇道、桂州人硃济时反，容管经略使王翃败之。 
　　五年正月辛卯，凤翔节度使李抱玉为河西、陇右、山南西道副元帅。三月癸酉，内侍监鱼朝恩有罪自杀。丙戌，以昭陵皇堂有光，赦京兆、关辅。四月庚子，湖南兵马使臧玠杀其团练使崔灌。己未，有彗星出于五车。五月己卯，有彗星出于北方。六月己未，以彗星灭，降死罪，流以下原之。录魏徵、王珪、李靖、李勣、房玄龄、杜如晦之后。是岁，湖南将王国良反，及西原蛮寇州县。 
　　六年二月壬寅，李抱玉罢山南西道副元帅。三月，王翃败梁崇牵，克容州。四月戊寅，蓝田西原地陷。禁大繝、竭凿六破锦及文纱吴绫为龙、凤、麒麟、天马、辟邪者。五月戊申，杀殿中侍御史陆珽、成都府司录参军事李少良、大理评事韦颂。 
　　七年二月庚午，江水泛溢。五月乙酉，大雨雹，大风拔木。乙未，以旱大赦，减膳，彻乐。是秋，幽州卢龙将李怀瑗杀其节度使硃希彩，经略军副使硃泚自称留后。十月乙亥，以淮南旱，免租、庸三之二。十一月庚辰，免巴、蓬、渠、集、壁、充、通、开八州二岁租、庸。十二月丙寅，雨土，有长星出于参。 
　　八年正月甲辰，诏京官三品以上及郎官、御史岁举刺史、县令一人。五月辛卯，郑王邈薨。壬辰，赦京师。癸卯，降死罪，流以下原之。八月己未，吐蕃寇灵州，郭子仪败之于七级渠。甲子，废华州屯田给贫民。九月壬午，循州刺史哥舒晃反，杀岭南节度使吕崇贲。戊子，诏京官五品以上、两省供奉官、郎官、御史言事。十月庚申，吐蕃寇泾、邠。丙寅，朔方兵马使浑瑊及吐蕃战于宜禄，败绩。泾原节度使马璘及吐蕃战于潘原，败之。 
　　九年二月辛未，徐州兵乱，逐其刺史梁乘。四月壬辰，大赦。十月壬申，信王瑝薨。乙亥，凉王璿薨。壬辰，降京师死罪，流以下原之。 
　　十年正月丁酉，昭义军兵马使裴志清逐其节度使薛崿，叛附于田承嗣。壬寅，寿王瑁薨。戊申，田承嗣反。癸丑，承嗣陷洺州。乙卯，剑南西川节度使崔宁及吐蕃战于西山，败之。二月乙丑，田承嗣陷卫州，刺史薛雄死之。辛未，封子述为睦王，逾郴王，连恩王，遘鄜王，造忻王，暹韶王，运嘉王，遇端王，遹循王，通恭王，逵原王，逸雅王。丙子，河阳军乱，逐三城使常休明。三月甲午，陕州军乱，逐其观察使李国清。四月癸未，河东节度使薛兼训等讨田承嗣。给复昭义五州二年。甲申，大雨雹，大风拔木。五月乙未，魏博将霍荣国以礠州降。甲寅，大雨雹，大风拔木，震阙门。六月甲戌，成德军节度使李宝臣及田承嗣战于冀州，败之。七月己未，杭州海溢。八月巳丑，田承嗣寇礠州。九月壬寅，降京师死罪，流以下原之。壬子，吐蕃寇临泾。癸丑，寇陇州。丙辰，李抱玉败之于义宁。丁巳，马璘又败之于百里城。十月辛酉朔，日有食之。甲子，昭义军节度使李承昭及田承嗣战于清水，败之。丙寅，贵妃独孤氏薨。丁卯，追册为皇后。十一月丁酉，魏博将吴希光以瀛州降。丁未，岭南节度使路嗣恭克广州，哥舒晃伏诛。 
　　十一年正月庚寅，田承嗣降。辛亥，崔宁及吐蕃战，败之。五月，汴宋都虞候李灵耀反，杀濮州刺史孟鉴。七月庚寅，田承嗣寇滑州，永平军节度使李勉败绩。八月甲申，淮西节度使李忠臣、河阳三城使马燧及李勉讨李灵耀。闰月丁酉，太白昼见。九月乙丑，李忠臣、马燧及李灵耀战于郑州，败绩。十月乙酉，战于中牟，败之。壬辰，忠臣又败之于西梁固。壬寅，淮南节度使陈少游及李灵耀战于汴州，败之。丙子，田承嗣以兵援灵耀，李忠臣败之于匡城。甲寅，灵耀伏诛。 
　　十二年三月庚午，赦田承嗣。辛巳，元载有罪伏诛。贬王缙为括州刺史。四月壬午，太常卿杨绾为中书侍郎，礼部侍郎常衮为门下侍郎：同中书门下平章事。癸巳，诏谏官献封事勿限时，侧门论事者随状面奏，六品以上官言事投匦者无勒副章。丁酉，吐蕃寇黎、雅二州，崔宁败之。是月，金州人卓英璘反。六月乙巳，英璘伏诛。给复金州二年。丁未，以旱降京师死罪，流以下原之。七月己巳，杨绾薨。丙子，诏尚书、御史大夫、左右丞、侍郎举任刺史者。九月庚午，吐蕃寇坊州。是秋，河溢。十一月壬子，山南西道节度使张献恭及吐蕃战于岷州，败之。十二月丁亥，崔宁及吐蕃战于西山，败之。 
　　是岁，恒、定、赵三州地震。冬，无雪。十三年正月戊辰，回纥寇并州。癸酉，河东节度留后鲍防及回纥战于阳曲，败绩。二月庚辰，代州刺史张光晟成回纥战于羊虎谷，败之。四月甲辰，吐蕃寇灵州，常谦光败之。十月己丑，禁京畿持兵器捕猎。是岁，郴州黄芩山崩。 
　　十四年二月癸未，魏博节度使田承嗣卒，其兄子悦自称留后。三月丁未，汴宋将李希烈逐其节度使李忠臣，自称留后。五月辛酉，不豫，诏皇太子监国。是夕，皇帝崩于紫宸内殿，年五十三。 
　　赞曰：天宝之乱，大盗遽起，天子出奔。方是时，肃宗以皇太子治兵讨贼，真得其职矣！然以僖宗之时，唐之威德在人，纪纲未坏，孰与天宝之际？而僖宗在蜀，诸镇之兵纠合戮力，遂破黄巢而复京师。由是言之，肃宗虽不即尊位，亦可以破贼矣。盖自高祖以来，三逊于位以授其子，而独睿宗上畏天戒，发于诚心，若高祖、玄宗，岂其志哉！代宗之时，馀孽犹在，平乱守成，盖亦中材之主也！ 
　　
本纪第七　德宗　顺宗　宪宗 
　　德宗神武圣文皇帝讳适，代宗长子也。母曰睿真皇太后沈氏。初，沈氏以开元末选入代宗宫。安禄山之乱，玄宗避贼于蜀，诸王妃妾不及从者 ，皆为贼所得，拘之东都之掖廷。代宗克东都，得沈氏，留之宫中；史思明再陷东都，遂失所在。 
　　肃宗元年建丑月，封德宗奉节郡王。代宗即位，史朝义据东都，乃以德宗为天下兵马元帅，进封鲁王。八月，徙封雍王。 
　　宝应元年十月，屯于陕州，诸将进击史朝义，败之，朝义走河北，遂克东都。十一月史朝义死幽州，守将李怀仙斩其首来献，河北平。以功兼尚书令，与功臣郭子仪、李光弼等皆赐铁券，图形凌烟阁。广德二年二月，立为皇太子。 
　　大历十四年五月辛酉，代宗崩。癸亥，即皇帝位于太极殿。闰月甲戌，贬常衮为河南少尹，以河南少尹崔祐甫为门下侍郎、同中书门下平章事。丙子，罢诸州府及新罗、渤海贡鹰鹞。戊寅，罢山南贡枇杷江南甘橘非供宗庙者。辛巳，罢邕府岁贡奴婢。癸未，罢梨园乐工三百人、剑南贡生春酒。甲申，郭子仪为尚父，兼太尉、中书令。丙戌，罢献祥瑞，贡器以金银饰者还之。丁亥，出宫人，放舞象三十有二于荆山之阳。六月己亥，大赦。赐文武官阶、爵，民为户者古爵一级。减乘舆服御。士庶田宅、车服逾制者，有司为立法度。禁百官置邸贩鬻。武德、至德将相有功者子孙予官。庚子，进封子宣城郡王诵为宣王，封子谟为舒王，谌通王，谅虔王，详肃王，谦资王。乙己，封弟乃为益王，迅隋王，遂蜀王。丙午，诏六品以上清望官，日二人待制。癸丑，命皇族五等以上居四方者，家一人赴山陵。己未，罢扬州贡镜、幽州贡麝。癸亥，举可刺史、京令者。七月戊辰朔，日有食之。庚午，弛邕州金坑禁。辛卯，罢榷酤。八月甲辰，道州司马杨炎为门下侍郎，怀州刺史乔琳为御史大夫：同中书门下平章事。乙巳，还吐蕃俘。十月丁酉，吐蕃、云南蛮寇黎、茂、文、扶四州，凤翔节度使硃泚、金吾卫大将军曲环败之于七盘城。己酉，葬睿文孝武皇帝于元陵。戊午，罢九成宫贡立兽炭、主襄州蔗蒻工。辛酉，以沙苑豢豕三千给贫民。十一月壬午，乔琳罢。十二月乙卯，立宣王诵为皇太子。丙寅晦，日有食之。 
　　建中元年正月丁卯，改元。群臣上尊号曰圣神文武皇帝。己巳，朝献于太清宫。庚午，朝享于太庙。辛未，有事于南郊，大赦。赐文武官阶、勋、爵，遣黜陟使于天下，赐子为父后者勋两转。二月丙申，初定两税。四月乙未，四镇、北庭行军别驾刘文喜反于泾州，伏诛。己亥，地震。六月甲午，崔祐甫薨。七月丙寅，王国良降。己丑，杀忠州刺史刘晏。八月丁巳，遥尊母沈氏为皇太后。九月己卯，雷。庚寅，睦王述为奉迎皇太后使。是冬，无雪。黄河、滹沱、易水溢。 
　　二年正月戊辰，成德军节度使李宝臣卒，其子惟岳自称留后，幽州卢龙军节度使硃滔讨之。魏博节度使田悦反，神策都战候李晟、河东节度使马燧、昭义军节度使李抱真、河阳节度副使李芃讨之。永平军节度使李勉为汴、滑、陈、怀、郑、汝、陕、河阳三城、宋、亳、颍节度都统。二月乙巳，御史大夫卢杞为门下侍郎、同中书门下平章事。乙卯，振武军乱，杀其使彭令芳及监军刘惠光。丁巳，发兵屯关东，誓师于望春楼。山南东道节度使梁崇义反。五月，京师雨雹。庚申。置待诏官三十人。六月，荧惑、太白斗于东井。癸巳，淮宁军节度使李希烈为汉南、汉北兵马招讨使，以讨梁崇义。辛丑，郭子仪薨。七月庚申，杨炎罢。检校尚书右仆射侯希逸为司空，前永平军节度使张镒为中书侍郎、同中书门下平章事。侯希逸薨。癸未，马燧、李抱真及田悦战于临洺，败之。八月，剑南西川节度使张延赏、东川节度使王叔邕、山南东道节度使贾耽、刑南节度使李昌巙、陈少游讨梁崇义，以李希烈为诸军都统。辛卯，平卢军节度使李正己卒，其子纳自称留后。壬子，梁崇义伏诛。九月，李纳陷宋州。李惟岳将张孝忠以易、定二州降。壬戌，赐立功士卒帛，禀死事家三岁。十月戊申，李纳将李洧以徐州降。十一月辛酉，纳寇徐州，宣武军节度使刘洽败之于七里沟。丁丑，马燧及田悦战于双冈，败之。甲申，李纳将王涉以海州降。十二月丁酉，马万通以密州降。马燧为魏博招讨使。是岁，杀崖州司马杨炎。 
　　三年正月丙寅，硃滔、成德军节度使张孝忠及李惟岳战于束鹿，败之。辛未，减常膳及太子诸王食物。复榷酤。癸未，李纳陷海、密二州。闰月乙未，李惟岳将康日知以赵州降。甲辰，惟岳伏诛，其将杨荣国以深州降。庚戌，马燧及田悦战于洹水，败之。是月，悦将李再春以博州降，田昂以洺州降。二月戊午，李惟岳将杨政义以定州降。甲戌，给复易、定、深、赵、恒、冀六州三年，赦吏民为李惟岳迫胁者。己卯，震通化门。四月戊午，李纳将李士真以德、棣二州降。甲子，借商钱。甲戌，昭义军节度副使卢玄卿为魏博、澶相招讨使。戊寅，张镒罢。壬午，杀殿中侍御史郑詹。是月，硃滔反，陷德、棣二州。五月辛卯，朔方军节度使李怀光讨田悦。六月甲子，京师地震。恒冀观察使王武俊反。辛巳，李怀光、马燧、李芃、李抱真及硃滔、王武俊、田悦战于连箧山，败绩。七月壬辰，殿中丞李云端谋反，伏诛。癸巳，停借商钱令。八月癸丑，演州司马李孟秋、峰州刺史皮岸反，伏诛。九月丁亥，初税商钱、茶、漆、竹、木。十月丙辰，吏部侍郎关播为中书侍郎、同中书门下平章事。李希烈反。丙子，肃王详薨。 
　　四年正月丁亥，凤翔节度使张镒及吐蕃尚结赞盟于清水。庚寅，李希烈陷汝州，执刺史李元平。戊戌，东都、汝行营节度使哥舒曜讨李希烈。二月丁卯，克汝州。三月辛卯，李希烈寇鄂州，刺史李兼败之。丁酉，荆南节度使张伯仪及李希烈战于安州，败绩。四月庚申，李勉为淮西招讨处置使，哥舒曜副之；张伯仪为淮西应援招讨使，贾耽，江南西道节度使嗣曹王皋副之。甲子，京师地震，生毛。丙子，哥舒曜及李希烈战于颍桥，败之。五月辛巳，京师地震。乙酉，颍王璬薨。乙未，刘洽为淄青、衮郓招讨制置使。六月庚戌，税屋间架，算除陌钱。丁卯，徒封逾为丹王，遘简王。七月，马燧为魏博、澶相节度招讨使。壬辰，卢杞、关播、李忠臣及吐蕃区颊赞盟于京师。八月丁未，李希烈寇襄城。乙卯，希烈将曹季昌以隋州降。庚申，有星陨于京师。九月丙戌，神策军行营兵马使刘德信及李希烈战于扈涧，败绩。庚子，舒王谟为荆襄、江西、沔鄂节度诸军行营兵马都元帅，徙封普王。十月，泾原节度使姚令言反，犯京师。戊申，如奉天。硃泚反。庚戌，泚杀司农卿段秀实及左骁卫将军刘海宾。凤翔后营将李楚琳杀其节度使张镒，自称留后。癸丑，李希烈陷襄城，宣武军兵马使高翼死之。甲寅，硃泚杀泾原节度都虞候何明礼。乙卯，杀尚书右仆射崔宁。丁巳，户部尚书萧复为吏部尚书，吏部郎中刘从一为刑部侍郎，京兆府户曹参军、翰林学士姜公辅为谏议大夫：同中书门下平章事。硃泚犯奉天，禁军败绩于城东。辛酉，灵盐节度留后杜希全、鄜坊节度使李建徽及硃泚战于漠谷，败绩。癸亥，刘德信及泚战于思子陵，败之。甲子，行在都虞候浑瑊及泚战于城下，败之，左龙武军大将军吕希倩死之。乙丑，将军高重杰死之。是月，商州军乱，杀其刺史谢良辅。十一月，剑南西山兵马使张朏逐其节度使张延赏，朏伏诛。癸巳，李怀光及硃泚战于鲁店，败之。怀光为中书令、朔方邠宁同华陕虢河中晋绛慈隰行营兵马副元帅。十二月，硃泚陷华州。壬戌，贬卢杞为新州司马。庚午，李希烈陷汴、郑二州。 
　　兴元元年正月癸酉，大赦，改元。去“圣神文武”号。复李希烈、田悦、王武俊、李纳官爵。赴奉天收京城将士有罪减三等，子孙减二等，在行营者赐勋五转。赐文武官阶、勋、爵。罢间架、竹木茶漆税及除陌钱。给复奉天五年，城中十年。关播罢。丙戌，吏部侍郎卢翰为兵部侍郎、同中书门下平章事。戊子，萧复为山南东西、荆湖、淮南、江西、鄂岳、浙江东西、福建、岭南宣慰安抚使。戊戌，刘洽为汴滑宋毫都统副使。二月甲子，李怀光为太尉，怀光反。丁卯，如梁州。怀光将孟庭保以兵来追，左卫大将军侯仲庄取之于驿店。三月，李怀光夺鄜坊京畿金商节度使李建徽、神策军兵马使阳惠元兵，惠元死之。癸酉，魏博兵马使田绪杀其节度使田悦。自称留后。甲戌，李怀光杀左厢兵马使张名振、右武锋兵马使石演芬。丁亥，李晟为京畿、渭北、鄜坊丹延节度招讨使，神策行营兵马使尚可孤为神策、京畿、渭南、商州节度招讨使。壬辰，次梁州。丁酉，刘洽权知汴滑宋毫都统兵马事。己亥，浑瑊为朔方、邠宁、振武、永平、奉天行营兵马副元帅。四月，李怀光陷坊州。甲辰，李晟为京畿、渭北、商华兵马副元帅。甲寅，姜公辅罢。泾原兵马使田希盐杀其节度使冯河清，自称留后。乙丑，浑瑊及硃泚战于武亭川，败之。丁卯，义王此薨。是月，坊州刺史窦觎克坊州。五月癸酉，泾王侹薨。丙子，李抱真、王武俊及硃滔战于经城，败之。壬辰，尚可孤及硃泚战于蓝田之西，败之。乙未，李晟又败之于苑北。戊戌，又败之于白华，复京师。六月癸卯，姚令言伏诛。甲辰，硃泚伏诛。己酉，李晟为司徒、中书令。癸丑，以梁州为兴元府，给复一年，耆老加版授。甲寅，浑瑊为侍中。己巳，给复洋州一年，加给兴元一年，免凤州今岁税，父老加版授。七月丙子，次凤翔，免今岁秋税，八十以上版授刺史，馀授上佐。丁丑，葬宗室遇害者。壬午，至自兴元。丁亥，李怀光杀宣慰使孔巢父。辛卯，大赦。赐百官将士阶、勋、爵，收京城者升八资。给复京兆府一年。是月，嗣曹王皋及李希烈战于应山，败之。八月癸卯，李晟为凤翔陇右诸军、泾原四镇北庭行营兵马副元帅，马燧为晋、慈、隰诸军行营兵马副元帅，浑瑊为河中、同绛、陕虢诸军行营兵马副元帅。丙午，浑碱兼朔方行营兵马副元帅。己酉，延王玢、隋王迅薨。十月辛丑，李勉检校司徒、同中书门下平章事。闰月戊子，李希烈将李澄以滑州降。十一月癸卯，刘洽、邠陇行营节度使曲环及李希烈战于陈州，败之。戊午，克汴州。乙丑，萧复罢。十二月乙酉，浑瑊及李怀光战于乾坑，败绩。是岁，陈王珪薨。 
　　贞元元年正月丁酉，大赦，改元。罢榷税。三月，李怀光杀步军兵马使田仙浩、都战候吕呜岳。丁未，李希烈陷邓州，杀唐邓隋招讨使黄金岳。是春，旱。四月乙丑，徙封谊为舒王。壬午，浑瑊及李怀光战于长春宫，败之。丙戌，马燧、浑瑊为河中招抚使。六月己丑，幽州卢龙军节度使硃滔卒，涿州刺史刘怦自称留后。辛卯，剑南西川节度使张延赏为中书侍郎、同中书门下平章事。戊子，马燧及李怀光战于陶城，败之。七月，灞、浐竭。庚子，大风拔木。八月，袭封配飨功臣子孙。甲子，以旱避正殿，减膳。甲戌，李怀光伏诛。己卯，给复河中、同绛二州一年。马燧为侍中，张延赏罢。丙戌，李希烈杀宣慰使颜真卿。九月辛亥，刘从一罢。庚申，幽州卢龙军节度使刘怦卒，其子济自称留后。是秋，雨木冰。十一月癸卯，有事于南郊，大赦，赐奉天兴元扈从百官、收京将士阶、勋、爵。 
　　二年正月丙申，诏减御膳之半，赒贫乏者授以官。壬寅，卢翰罢。吏部侍郎刘滋为左散骑常侍，给事中崔造，中书舍人齐映：同中书门下平章事。二月癸亥，山南东道节度使樊泽及李希烈战于泌河，败之。四月丙寅，希烈伏诛。甲戌，雨土。甲申，给复淮西二年。五月，李希烈将李惠登以隋州降。己酉，地震。六月癸未，沧州刺史程日华卒，其子怀直自称观察留后。是月，淮西兵马使吴少诚杀其节度使陈仙奇，自称留后。七月，李希烈将薛翼以唐州降，侯召以光州降。八月丙子，大雨雹。丙戌，吐蕃寇邠、宁、泾、陇四州。九月乙巳，寇好畤，李晟败之于汧阳。十月癸酉，邠宁节度使韩游瑰又败之于平川。十一月甲午，立淑妃王氏为皇后。丁酉，皇后崩。辛丑，吐蕃陷盐州。十二月丁巳，隐夏州。马燧为绥、银、麟、胜招讨使。庚申，崔造罢。甲戌，以吐蕃寇边，避正殿。 
　　三年正月壬寅，尚书左仆射张延赏同中书门下平章事。壬子，刘滋罢。贬齐映为夔州刺史。兵部侍郎柳浑同中书门下平章事。二月己卯，华州潼关节度使骆元光克盐、夏二州。甲申，葬昭德皇后于靖陵。三月丁未，李晟为太尉。辛亥，马燧罢副元帅。五月，扬州江溢。吴少诚杀申州刺史张伯元、殿中侍御史郑常。闰月辛未，浑瑊及吐蕃盟于平凉，吐蕃执会盟副使、兵部尚书崔汉衡，杀判官、殿中侍御史韩弇。戊寅，太白昼见。六月，吐蕃寇盐、夏二州。丙戌，马燧为司徒，前陕虢观察使李泌为中书侍郎、同中书门下平章事。七月甲子，朔方节度使杜希全为朔方、灵盐、丰夏绥银节度都统。壬申，张延赏薨。八月辛巳朔，日有食之。己丑，柳浑罢。戊申，吐蕃寇青石岭，陇州刺史苏清沔败之。庚戌，禁大马出蒲、潼、武关。九月丁巳，吐蕃寇汧阳。丙寅，陷华亭及连云堡。十月甲申，寇丰义，韩游瑰败之。乙酉，寇长武城，城使韩全义败之。壬辰，射生将韩钦绪谋反，伏诛。十一月己卯，京师、东都、河中地震。十二月庚辰，猎于新店。 
　　四年正月庚戌朔，京师地震。大赦，刺史予一子官，增户垦田者加阶，县令减选，九品以上官言事。壬申，刘玄佐为四镇北庭行营、泾原节度副元帅。是月，金、房二州地震，江溢山裂。雨木冰于陈留。四月，河南、淮海地生毛。己亥，福建军乱，逐其观察使吴诜，大将郝诫溢自称留后。五月，吐蕃寇泾、邠、宁、庆、鄜五州。六月己亥，封子原为邕王。七月庚戌，浑瑊为邠、宁庆副元帅。癸丑，宁州军乱，邠宁都虞候杨朝晟败之。己未，奚、室韦寇振武。是月，河水黑。八月，灞水溢。九月庚申，吐蕃寇宁州，邠宁节度使张献甫败之。冬，筑夹城。是岁，京师城震二十。 
　　五年正月甲辰朔，日有食之。二月庚子，大理卿董晋为门下侍郎，御史大夫窦参为中书侍郎：同中书门下平章事。三月甲辰，李泌薨。夏，吐蕃寇长武城，韩全义败之于佛堂原。九月丙午，剑南西川节度使韦皋败吐蕃于台登北谷，克巂州。十月，岭南节度使李复克琼州。 
　　六年春，旱。闰四月乙卯，诏常参官、畿县令言事。免京光府夏税。八月辛丑，杀皇太子妃萧氏。十一月戊辰，朝献于太清宫。己巳，朝享于太庙。庚午，有事于南郊。赐文武官阶、爵。降囚罪，徒以下原之。葬战亡暴骨者。是岁，吐蕃陷北庭都护府，节度使杨袭古奔于西州。 
</div>
    <div class="pagination">
<a href="新唐书_page4.html">上一页</a><a href="新唐书.html">1</a><a href="新唐书_page2.html">2</a><a href="新唐书_page3.html">3</a><a href="新唐书_page4.html">4</a><span class="current-page">5</span><a href="新唐书_page6.html">6</a><a href="新唐书_page7.html">7</a><a href="新唐书_page8.html">8</a><a href="新唐书_page9.html">9</a><a href="新唐书_page10.html">10</a><span>...</span><a href="新唐书_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
