<!DOCTYPE html>
<html>
<head>
    <meta charset="UTF-8">
    <title>前汉书 - 第 62 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 62 页/共 74 页</h1>
    <div class="content">








　　前汉书卷七十七考证
　　钦定四库全书
　　前汉书卷七十八
　　汉　　　兰　　台　　令　　史班　固撰唐正议大夫行秘书少监琅琊县开国子顔师古注
　　萧望之列传第四十八
　　萧望之字长倩东海兰陵人也【师古曰近代谱谍妄相托附乃云望之萧何之后追次昭穆流俗学者共祖述焉但酂侯汉室宗臣功髙位重子孙绪具详表传长倩钜儒逹学名节并隆博览古今能言其祖市朝未变年载非遥长老所传耳目相接若其实承何后史传宁得弗详汉书既不叙论后人焉所取信不然之事断可识矣】徙杜陵家世以田为业至望之好学治齐诗事同县后仓且十年以令诣太常受业【如淳曰令郡国官有好文学敬长肃政教者二千石奏上与计偕诣太常受业如弟子也】复事同学博士白竒【师古曰常同于后仓受业而竒后为博士】又从夏侯胜问论语礼服【师古曰礼之丧服也】京师诸儒称述焉是时大将军霍光秉政长史丙吉荐儒生王仲翁与望之等数人皆召见先是左将军上官桀与盖主谋杀光光既诛桀等后出入自备吏民当见者露索去刀兵两吏挟持【师古曰索捜也露形体而捜也索音山客反】望之独不肯听自引出閤曰不愿见吏牵持匈匈光闻之告吏勿持望之既至前説光曰将军以功德辅幼主将以流大化致于洽平【师古曰令太平之化通洽四方也○宋祁曰注文通字疑是遍字】是以天下之士延颈企踵争愿自効以辅髙明今士见者皆先露索挟持恐非周公相成王躬吐握之礼致白屋之意【师古曰周公摄政一沐三握髪一饭三吐餔以接天下之士白屋谓白盖之屋以茅覆之贱人所居盖音合○宋祁曰吐握字疑是捉字】于是光独不除用望之而仲翁等皆补大将军史三岁间仲翁至光禄大夫给事中望之以射防甲科为郎【师古曰射防者谓为难问疑义书之于防量其大小署为甲乙之科列而置之不使彰显有欲射者随其所取得而释之以知优劣射之言投射也对防者显问以政事经义令各对之而观其文辞定髙下也】署小苑东门候【师古曰署补署也门候主候时而开闭也】仲翁出入从仓头庐儿【师古曰皆官府之给贱役者也解在贡禹传○宋祁曰贡禹传当是鲍宣传】下车趋门传呼甚宠【师古曰趋读曰趣趣向也下车而向门传声而呼侍从者甚有尊宠也○宋祁曰注文尊宠下疑有之荣字】顾谓望之曰不肯录录反抱关为【师古曰录录谓循常也言望之不能随例捜索以违牾执政不得大官而守门也】望之曰各从其志后数年坐弟犯法不得宿卫免归为郡吏及御史大夫魏相【○宋祁曰浙本无及字】除望之为属察廉为大行治礼丞时大将军光薨子禹复为大司马兄子山领尚书【师古曰霍山去病之孙今云兄子者转写误尔】亲属皆宿衞内侍地节三年夏京师雹望之因是上疏愿赐清闲之宴口陈灾异之意【师古曰间读曰闲】宣帝自在民间闻望之名曰此东海萧生邪下少府宋畸问状【师古曰畸音居宜反】无有所讳望之对以为春秋昭公三年大雹是时季氏专权卒逐昭公乡使鲁君察于天变宜亡此害【师古曰乡读曰向亡读曰无】今陛下以圣德居位思政求贤尧舜之用心也然而善祥未臻隂阳不和是大臣任政一姓擅埶之所致也附枝大者贼本心私家盛者公室危【师古曰本心树之本株也】唯明主躬万机【○宋祁曰一本作躬亲浙本无】选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立奸邪塞私权废矣对奏天子拜望之为谒者时上初即位思进贤良多上书言便宜輙下望之问状髙者请丞相御史【师古曰望之以其人所言之状请于丞相御史或以奏闻即见超擢○刘奉世曰顔非也髙者则令丞相御史试事次者则令中二千石试事岁满各以状闻误断其文尔刘敞説同】次者中二千石试事满岁以状闻【师古曰试令行其所言之事或以诸它职事试之】下者报闻或罢归田里所白处奏皆可【师古曰当主上之意也】累迁谏大夫丞相司直岁中三迁官至二千石其后霍氏竟谋反诛望之寖益任用【师古曰寖渐也】是时选博士谏大夫通政事者补郡国守相以望之为平原太守望之雅意在本朝远为郡守内不自得乃上疏曰陛下哀愍百姓恐德化之不究【师古曰究竟也谓周徧于天下】悉出諌官以补郡吏所谓忧其末而忘其本者也朝无争臣则不知过国无逹士则不闻善【师古曰逹士谓逹于政事也】愿陛下选明经术温故知新通于几微谋虑之士以为内臣与参政事诸侯闻之则知国家纳谏忧政亡有阙遗若此不怠成康之道其庶几乎【师古曰周成康二王致太平也○宋祁曰乎一作矣】外郡不治岂足忧哉书闻征入守少府宣帝察望之经明持重论议有余材任宰相【师古曰任堪也】欲详试其政事复以为左冯翊望之从少府出为左迁恐有不合意即移病【师古曰移病谓移书言病一曰以病而移居】上闻之使侍中成都侯金安上谕意曰所用皆更治民以考功【师古曰更犹经歴也音工衡反】君前为平原太守日浅故复试之于三辅非有所闻也【师古曰所闻谓闻其短失】望之即视事是岁西羌反汉遣后将军征之京兆尹张敞上书言国兵在外军以夏发陇西以北安定以西吏民并给转输田事颇废素无余积虽羌虏以破来春民食必之穷辟之处买亡所得【师古曰辟读曰僻】县官谷度不足以振之【师古曰度音徒各反】愿令诸有辠非盗受财【○宋祁曰浙本改财作赇】杀人及犯法不得赦者皆得以差入谷此八郡赎罪【师古曰差次也八郡即陇西以北安定以西】务益致谷以豫备百姓之急事下有司望之与少府李彊议以为民函隂阳之气【师古曰函与含同也○宋祁曰注未也当删】有好义欲利之心在教化之所助尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在于义利而已道民不可不慎也【师古曰道读曰导】今欲令民量粟以赎罪如此则富者得生贫者独死是贫富异刑而法不壹也【○宋祁曰壹或作一】人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此伯夷之行坏公绰之名灭【师古曰公绰鲁大夫孟公绰也论语称孔子曰若臧武仲之智公绰之不欲卞庄子之勇冉求之蓺文之以礼乐可以为成人矣】政教壹倾虽有周召之佐恐不能复【师古曰召读曰卲复扶目反】古者臧于民不足则取有余则予诗曰爰及矜人哀此鳏寡【师古曰小雅鸿鴈之诗也矜人可哀矜之人谓贫弱者也言王者惠泽下及哀矜之人以至鳏寡】上惠下也又曰雨我公田遂及我私【师古曰小雅大田之诗也言众庶喜于时雨先润公田又及私田是则其心先公后私雨于具反○宋祁曰注文于字上当有音字】下急上也今有西边之役民失作业虽戸赋口敛以赡其困乏【师古曰率戸而赋计口而敛也】古之通义百姓莫以为非以死救生恐未可也【师古曰子弟竭死以救父兄令其生也】陛下布德施教教化既成尧舜亡以加也今议开利路以伤既成之化臣窃痛之于是天子复下其议两府丞相御史以难问张敞敞曰少府左冯翊所言常人之所守耳昔先帝征四夷兵行三十余年百姓犹不加赋而军用给今羌虏一隅小夷跳梁于山谷间汉但令辠人出财减辠以诛之其名贤于烦扰良民横兴赋敛也【师古曰横音胡孟反】又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除【师古曰以其罪轻而法重故常欲除此科条】今因此令赎其便明甚何化之所乱甫刑之罚小过赦薄罪赎【师古曰吕侯为周穆王司寇作赎刑之法谓之吕刑后改为甫侯故又称甫刑也】有金选之品【应劭曰选音刷金铢两名也师古曰音刷是也字本作锊锊即锾也其重十一铢二十五分铢之十三一曰重六两吕刑曰墨辟疑赦其罸百锾劓辟疑赦其罚惟倍剕辟疑赦其罚倍差宫辟疑赦其罚六百锾大辟疑赦其罚千锾是其品也】所从来久矣何贼之所生敞备皁衣二十余年【如淳曰虽有五时服至朝皆着皁衣】尝闻罪人赎矣未闻盗贼起也窃怜凉州被寇方秋饶时民尚有饥乏病死于道路况至来春将大困乎【○宋祁曰大字上疑有不字】不早虑所以振救之防而引常经以难恐后为重责常人可与守经未可与权也敞幸得备列卿以辅两府为职不敢不尽愚望之彊复对曰先帝圣德贤良在位作宪埀法为无穷之规永惟边竟之不赡【师古曰惟思也竟读曰境其下亦同】故金布令甲曰【师古曰金布者令篇名也其上有府库金钱布帛之事因以名篇令甲者其篇甲乙之次】边郡数被兵离饥寒【师古曰离遭也】夭絶天年父子相失令天下共给其费【师古曰同共给之也自此以上令甲之文】固为军旅卒暴之事也【师古曰卒读曰猝言此令文专为军旅猝暴而施设○宋祁曰注文疑有之字】闻天汉四年常使死罪人入五十万钱减死罪一等豪彊吏民请夺假貣【师古曰貣音土得反】至为盗贼以赎罪其后奸邪横暴羣盗并起【师古曰横音胡孟反】至攻城邑杀郡守充满山谷吏不能禁明诏遣绣衣使者以兴兵击之【师古曰军兴之法也○宋祁曰浙本无兴字刘攽曰当云以军兴兵击之】诛者过半然后衰止愚以为此使死罪赎之败也故曰不便时丞相魏相御史大夫丙吉亦以为羌虏且破转输略足相给遂不施敞议望之为左冯翊三年京师称之迁大鸿胪先是乌孙昆弥翁归靡因长罗侯常惠上书【师古曰昆弥乌孙之王号也翁归靡其人名也】愿以汉外孙元贵靡为嗣得复尚少主【苏林曰宗室女也】结婚内附畔去匈奴诏下公卿议望之以为乌孙絶域信其羙言万里结婚非长策也天子不听神爵二年遣长罗侯惠使送公主配元贵靡未出塞翁归靡死其兄子狂王背约自立惠从塞下上书愿留少主敦煌郡惠至乌孙责以负约因立元贵靡还迎少主诏下公卿议望之复以为不可乌孙持两端亡坚约其效可见前少主在乌孙四十余年恩爱不亲密边境未以安此已事之验也今少主以元贵靡不得立而还信无负于四夷此中国之大福也少主不止繇役将兴其原起此天子从其议征少主还后乌孙虽分国两立以元贵靡为大昆弥汉遂不复与结婚三年代丙吉为御史大夫五鳯中匈奴大乱议者多曰匈奴为害日乆可因其坏乱举兵灭之诏遣中朝大司马车骑将军韩増诸吏富平侯张延寿光禄勲杨恽太仆戴长乐问望之计防望之对曰春秋晋士匄帅师侵齐闻齐侯卒引师而还君子大其不伐丧【师古曰士匄晋大夫范宣子也春秋公羊传襄十九年齐侯环卒晋士匄帅师侵齐至谷闻齐侯卒乃还还者何善辞也大其不伐丧也】以为恩足以服孝子谊足以动诸侯前单于慕化乡善称弟【苏林曰弟顺也师古曰乡读曰向弟音悌○刘奉世曰汉兴匈奴尝约为兄弟此弟直自谓为弟耳】遣使请求和亲海内欣然夷狄莫不闻未终奉约不幸为贼臣所杀今而伐之是乘乱而幸灾也彼必奔走远遁不以义动兵恐劳而无功宜遣使者吊问辅其微弱救其灾患四夷闻之咸贵中国之仁义如遂防恩得复其位必称臣服从此德之盛也上从其议后竟遣兵护辅呼韩邪单于定其国是时大司农中丞耿寿昌奏设常平仓上善之望之非寿昌【师古曰此望之不知权道】丞相丙吉年老上重焉望之又奏言百姓或乏困盗贼未止二千石多材下不任职三公非其人则三光为之不明今首岁日月少光【师古曰首岁岁之初首谓正月也】咎在臣等上以望之意轻丞相【师古曰言三公非其人又云咎在臣等是其意毁丞相】乃下侍中建章衞尉金安上光禄勲杨恽御史中丞王忠并诘问望之【师古曰三人同共问之】望之免冠置对天子繇是不説【师古曰繇读与由同説读曰悦】后丞相司直緐延寿【师古曰緐音婆】奏侍中谒者良使承制诏望之望之再拜已良与望之言望之不起因故下手【苏林曰伏地而言也】而谓御史曰良礼不备故事丞相病明日御史大夫輙问病朝奏事会庭中差居丞相【○宋祁曰南本庭作廷下同】后丞相谢大夫少进揖今丞相数病望之不问病会庭中与丞相钧礼【师古曰不为前后之差也】时议事不合意望之曰侯年宁能父我邪【服防曰寜能与吾父同年邪○刘攽曰言侯年虽髙宁能为我父邪不足敬也刘奉世曰此直谓其安能为我之父轻之之辞】知御史有令不得擅使望之多使守史自给车马之杜陵护视家事【如淳曰汉仪注御史大夫史员四十五人皆六百石其十五人给事殿中其余三十人留守治百事皆冠法冠师古曰自给车马者令其自乘私车马也】少史冠法冠为妻先引【苏林曰少史曹史之下者也文頴曰先引谓导车前○宋祁曰注末当添也字】又使卖买私所附益凡十万三千【师古曰使其史为望之家有所卖买而史以其私钱增益之用润望之也】案望之大臣通经术居九卿之右【师古曰右上也】本朝所仰至不奉法自修踞慢不逊攘【师古曰攘古让字】受所监臧二百五十以上【师古曰二百五十以上者当时律令坐罪之次若今律条言一尺以上一疋以上矣】请逮捕系治上于是防望之曰有司奏君责使者礼遇丞相亡礼廉声不闻敖慢不逊【师古曰敖读曰傲】亡以扶政帅先百僚君不深思陷于玆秽朕不忍致君于理使光禄勲恽防诏左迁君为太子太傅授印其上故印使者【师古曰使者即谓杨恽也命恽授太傅印而望之以大夫印上于恽】便道之官君其秉道明孝正直是与帅意亡諐靡有后言【师古曰諐古愆字后言谓自申理】望之既左迁而黄霸代为御史大夫数月间丙吉薨霸为丞相霸薨于定国复代焉望之遂见废不得相为太傅以论语礼服授皇太子初匈奴呼韩邪单于来朝诏公卿议其仪丞相霸御史大夫定国议曰圣王之制施德行礼先京师而后诸夏先诸夏而后夷狄诗云率礼不越遂视既发相土烈烈海外有截【师古曰商颂长发之诗也率循也遂徧也既尽也发行也相土契之孙也烈烈威也截齐也言殷宗受命为诸侯能修礼度无有所逾越也徧省视之教令尽行而相土之威烈烈然盛四海之外皆整齐○宋祁曰注末当有也字】陛下圣德充塞天地【师古曰充实也塞满也】光被四表【师古曰四表四海之外】匈奴单于乡风慕化奉珍朝贺【师古曰乡读曰向】自古未之有也其礼仪宜如诸侯王位次在下【○宋祁曰如疑作加】望之以为单于非正朔所加故称敌国宜待以不臣之礼位在诸侯王上外夷稽首称藩中国让而不臣此则羁縻之谊谦亨之福也【师古曰易谦卦之辞曰谦亨天道下济而光明地道卑而上行言谦之为德无所不通也亨音火庚反】书曰戎狄荒服【师古曰逸书也】言其来服荒忽亡常如使匈奴后嗣卒有鸟窜防伏阙于朝享不为畔臣【师古曰卒终也本以客礼待之若后不来非叛臣】信让行乎蛮貉福祚流于亡穷万世之长防也天子采之下诏曰盖闻五帝三王教化所不施不及以政今匈奴单于称北藩朝正朔朕之不逮德不能覆其以客礼待之令单于位在诸侯王上赞谒称臣而不名及宣帝寝疾选大臣可属者【师古曰属音之欲反】引外属侍中乐陵侯史髙太子太傅望之少傅周堪至禁中拜髙为大司马车骑将军望之为前将军光禄勲堪为光禄大夫皆受遗诏辅政领尚书事宣帝崩太子袭尊号是为孝元帝望之堪本以师傅见尊重上即位数宴见言治乱陈王事望之选白宗室明经逹学散骑谏大夫刘更生给事中与侍中金敞并拾遗左右四人同心谋议劝道上以古制【师古曰道读曰导】多所欲匡正上甚乡纳之【师古曰乡读曰向意信向之而纳用其言】初宣帝不甚从儒术任用法律而中书宦官用事中书令宏恭石显久典枢机明习文法亦与车骑将军髙为表里论议常独持故事不从望之等恭显又时倾仄见诎【文頴曰恭显心不自安也师古曰文説非也言其不能持正故议论大事见诎于天子也仄古侧字】望之以为中书政本宜以贤明之选自武帝游宴后庭故用宦者非国旧制又违古不近刑人之义【师古曰礼曰刑人不在君侧也】白欲更置士人繇是大与髙恭显忤【师古曰繇读与由同忤谓相违逆也】上初即位谦让重改作【师古曰重难也未欲更置士人于中书也】议久不定出刘更生为宗正望之堪数荐名儒茂材以备谏官会稽郑朋隂欲附望之上疏言车骑将军髙遣客为奸利郡国及言许史子弟罪过章视周堪【师古曰视读曰示以朋所奏之章示堪也】堪白令朋待诏金马门朋奏记望之曰将军体周召之德秉公绰之质有卞庄之威【师古曰周谓周公旦召谓召公奭公绰孟公绰也廉正寡欲卞庄子鲁卞邑大夫盖勇士也召读曰邵】至乎耳顺之年【师古曰论语孔子曰六十而耳顺】履折冲之位号至将军诚士之髙致也窟穴黎庶莫不懽喜咸曰将军其人也【师古曰国家委任诚得其人也】今将军防橅云若管晏而休遂行日仄至周召乃留乎【师古曰问望之立意当趣如管晏而止为欲恢廓其道日昃不食追周召之迹然后已乎橅读曰模其字从木】若管晏而休则下走将归延陵之臯【应劭曰下走仆也张晏曰吴公子札食邑延陵薄吴王之行弃国而耕于臯泽朋云望之所为若但如管晏则不处汉朝将归会稽寻延陵之轨隐耕臯泽之中也师古曰下走者自谦言趋走之役也】修农圃之畴【师古曰美田曰畴】畜鸡种黍竢见二子没齿而已矣【师古曰论语云子路从而后遇丈人以杖荷蓧止子路宿杀鸡为黍而食之见其二子焉明日子路行以告子曰隐者也使子路反见之至则行矣朋之所云盖谓此也竢古俟字也俟待也没齿终身也蓧草器也音徒钓反】如将军昭然度行积思塞邪枉之险蹊宣中庸之常政【师古曰度行度越常检而为髙行也蹊径谓道也音奚】兴周召之遗业亲日仄之兼听则下走其庶几愿竭区区底厉锋锷【师古曰锋刃端也锷刃旁也音五各反】奉万分之一望之见纳朋接待以意【师古曰与之相见纳用其説也】朋数称述望之短车骑将军【师古曰短谓毁其短恶也】言许史过失后朋行倾邪望之絶不与通朋与大司农史李宫俱待诏堪独白宫为黄门郎朋楚士怨恨【张晏曰朋会稽人会稽并属楚苏林曰楚人脃急也】更求入许史推所言许史事曰皆周堪刘更生教我我关东人何以知此于是侍中许章白见朋朋出言曰我见言前将军小过五大罪一中书令在旁知我言状望之闻之以问宏恭石显显恭恐望之自讼下于它吏即挟朋及待诏华龙【师古曰华音胡化反】龙者宣帝时与张子蟜等待诏【师古曰蟜音巨遥反字或作侨】以行污濊不进【师古曰濊与秽同】欲入堪等堪等不纳故与朋相结恭显令二人告望之等谋欲罢车骑将军疏退许史状候望之出休日令朋龙上之事下恭问状望之对曰外戚在位多奢滛欲以匡正国家非为邪也恭显奏望之堪更生朋党相称举数譛诉大臣毁离亲戚欲以专擅权埶为臣不忠诬上不道请谒者召致廷尉时上初即位不省谒者召致廷尉为下狱也可其奏后上召堪更生曰系狱上大惊曰非但廷尉问邪以责恭显皆叩头谢上曰令出视事【○宋祁曰令出视事疑作今出视事一本作出乃使视事】恭显因使髙【○宋祁曰恭显因使髙疑作恭显乃因史髙】言上新即位未以德化闻于天下而先验师傅既下九卿大夫狱宜因决免于是制诏丞相御史前将军望之傅朕八年亡它罪过今事久远识忘难明【师古曰言不能尽记有遗忘者故难明】其赦望之罪收前将军光禄勲印绶及堪更生皆免为庶人而朋为黄门郎后数月制诏御史国之将兴尊师而重傅故前将军望之傅朕八年道以经术厥功茂焉【师古曰道读曰导茂美也】其赐望之爵关内侯食邑六百户给事中朝朔望坐次将军天子方倚欲以为丞相【师古曰倚音于绮反】会望之子散骑中郎伋上书讼望之前事【师古曰伋音级】事下有司复奏望之前所坐明白无譛诉者【师古曰言望之自有罪非人谗譛而诉之也】而教子上书称引亡辜之诗失大臣体不敬请逮捕恭石显等知望之素高节不诎辱建白望之【师古曰建立此议而白之于天子】前为将军辅政欲排退许史专权擅朝幸得不坐复赐爵邑与闻政事【师古曰与读曰豫】不悔过服罪深懐怨望教子上书归非于上【师古曰言归恶于天子也】自以托师傅懐终不坐【师古曰言恃旧恩自谓终无罪坐懐此心】非颇诎望之于牢狱塞其怏怏心则圣朝亡以施恩厚【服防曰非不也】上曰萧太傅素刚安肯就吏显等曰人命至重望之所坐语言薄罪必亡所忧上乃可其奏显等封以付谒者敕令召望之手付因令太常急发执金吾车骑驰围其第【○宋祁曰越本车作军字】使者至召望之望之欲自杀其夫人止之以为非天子意望之以问门下生朱云云者好节士劝望之自裁于是望之卬天叹曰【师古曰卬读曰仰】吾尝备位将相年逾六十矣老入牢狱茍求生活不亦鄙乎字谓云曰游【师古曰朱云字游呼其字】趣和药来无久留我死【师古曰趣读曰促】竟饮鸩自杀天子闻之惊拊手曰曩固疑其不就牢狱果然杀吾贤傅是时太官方上昼食上乃却食为之涕泣哀恸左右【师古曰恸动也】于是召显等责问以议不详【师古曰详审也】皆免冠谢良久然后已望之有罪死有司请絶其爵邑有诏加恩长子伋嗣为关内侯天子追念望之不忘每岁时遣使者祠祭望之冢终元帝世望之八子至大官者育咸由
　　育字次君少以父任为太子庶子元帝即位为郎病免后为御史大将军王凤以育名父子着材能除为功曹迁谒者使匈奴副校尉【师古曰时令校尉为使于匈奴而育为之副使故授副校尉也】后为茂陵令会课育第六【师古曰如今之考第髙下】而漆令郭舜殿见责问【师古曰殿后也言有所负最居下也殿音登见反】育为之请扶风怒曰君课第六裁自脱【师古曰脱免也音吐活反】何暇欲为左右言【师古曰左右者言与同列在其左右若今言旁人也】及罢出传召茂陵令诣后曹【如淳曰贼曹决曹皆后曹】当以职事对【师古曰忿其为漆令言故欲以职事责之○宋祁曰注文忿字越本作怒】育径出曹书佐随牵育育案佩刀曰萧育杜陵男子何诣曹也【师古曰自言欲免官而去但是杜陵一白衣男子耳何须召我诣曹乎】遂趋出欲去官明旦诏召入拜为司校尉育过扶风府门官属掾史数百人拜谒车下后坐失大将军指免官复为中郎将使匈奴歴冀州青州两部刺史长水校尉泰山太守入守大鸿胪以鄠名贼梁子政阻山为害久不伏辜【师古曰名贼者自显其名无所避匿言其事也○宋祁曰注文事字当作彊字】育为右扶风数月尽诛子政等坐与定陵侯淳于长厚善免官哀帝时南郡江中多盗贼拜育为南郡太守上以育耆旧名臣乃以三公使车载育入殿中受防【孟康曰使车三公奉使之车若安车也○宋祁曰三公下疑有官字】曰南郡盗贼羣辈为害朕甚忧之以太守威信素着故委南郡太守之官其于为民除害安元元而已亡拘于小文加赐黄金二十斤育至南郡盗贼静病去官起家复为光禄大夫执金吾以寿终于官育为人严猛尚威居官数免稀迁少与陈咸朱博为友着闻当世往者有王阳贡公【○宋祁曰公字当作禹字】故长安语曰萧朱结绶王贡弹冠言其相荐逹也始育与陈咸俱以公卿子显名咸最先进年十八为左曹二十余御史中丞【○宋祁曰余字下当添为字】时朱博尚为杜陵亭长为咸育所攀援入王氏【师古曰援引也音爰】后遂并歴刺史郡守相及为九卿而博先至将军上卿歴位多于咸育遂至丞相育与博后有隙不能终故世以交为难
　　咸字仲为丞相史举茂材好畤令迁淮阳泗水内史张掖农河东太守所居有迹数增秩赐金后免官复为越骑校尉护军都尉中郎将使匈奴至大司农终官由字子骄为丞相西曹衞将军掾迁谒者使匈奴副校尉后举贤良为定陶令迁太原都尉安定太守治郡有声多称荐者初哀帝为定陶王时由为定陶令夫王指顷之制书免由为庶人哀帝崩为复土校尉京辅左辅都尉迁江夏太守平江贼成重等有功增秩为陈留太守元始中作明堂辟雍大朝诸侯征由为大鸿胪会病不及宾赞【师古曰赞导九宾之事○宋祁曰会病不及当云会病行迟不及宾赞注文赞导九宾之事当云赞导九宾之礼也】还归故官病免复为中散大夫终官家至吏二千石者六七人
　　赞曰萧望之歴位将相籍师傅之恩可谓亲昵亡闲【师古曰间隙也】及至谋泄隙开谗邪搆之卒为便嬖宦竖所图【师古曰图谋也】哀哉不然望之堂堂折而不桡【师古曰桡曲也音女教反】身为儒宗有辅佐之能近古社稷臣也




　　前汉书卷七十八
　　前汉书卷七十八考证
　　萧望之传髙者请丞相御史注○刘奉世曰误断其文○胡三省曰髙者则请丞相御史试事次者则中二千石试事文意固是一贯而分髙次则非顔误断也
　　使侍中成都侯金安上谕意○胡三省曰功臣表及霍光传皆作都成侯此传作成都侯误
　　萧望之子育大将军王凤以育名父子○【臣召南】按名父子与王吉传贤父子同犹云名父之子也
　　萧育杜陵男子注云云○凌穉隆曰是不甘辱之意师古注恐未必然【臣召南】按男子犹言大丈夫言我不以官爵介意
　　以鄠名贼梁子政注师古云云○顾炎武曰名贼犹言名王谓贼之有名号者师古注非


　　前汉书卷七十八考证
　　钦定四库全书
　　前汉书卷七十九
　　汉　　　兰　　台　　令　　史班　固撰唐正议大夫行秘书少监琅邪县开国子顔师古注
　　冯奉世传第四十九
　　冯奉世字子明上党潞人也【师古曰潞音路】徙杜陵其先冯亭为韩上党守秦攻上党絶太行道【师古曰太行山名险道所经行也行音胡郎反○宋祁曰注文经行疑当删行字】韩不能守冯亭乃入上党城守于赵【师古曰据守上党城而以降赵】赵封冯亭为华阳君与赵将括距秦【师古曰括赵括赵奢之子也】战死于长平宗族繇是分散【师古曰繇读与由同】或留潞或在赵在赵者为官帅将【师古曰帅音所类反字或作师其义两通】官帅将子为代相及秦灭六国而冯亭之后冯毋择冯去疾冯劫皆为秦将相焉汉兴文帝时冯唐显名即代相子也至武帝末奉世以良家子选为郎昭帝时以功次补武安长失官年三十余矣乃学春秋渉大义读兵法【○宋祁曰浙夲兵法下有明习二字】前将军韩增奏以为军司空令本始中从军击匈奴军罢复为郎先是时汉数出使西域多辱命不称或贪污为外国所苦【师古曰苦谓困辱之】是时乌孙大有击匈奴之功而西域诸国新辑【师古曰辑与集同集和也】汉方善遇欲以安之选可使外国者前将军增举奉世以卫使持节送大宛诸国客至伊修城【师古曰伊修城在鄯善国汉于其中置屯田吏士也】都尉宋将言莎车与旁国共攻杀汉所置莎车王万年【师古曰莎车国名万年其王名也莎音素和反○宋祁曰宋字疑是宗字】并杀汉使者奚充国时匈奴又发兵攻车师城不能下而去莎车遣使言北道诸国已属匈奴矣于是攻劫南道与防盟畔汉从鄯善以西皆絶不通【师古曰鄯音善】都护郑吉校尉司马意皆在北道诸国间奉世与其副严昌计以为不亟击之【师古曰亟急也音居力反】则莎车日彊其埶难制必危西域遂以节谕告诸国王因发其兵南北道合万五千人进撃莎车攻防其城莎车王自杀传其首诣长安诸国悉平威振西域奉世乃罢兵以闻宣帝召见韩増曰贺将军所举得其人奉世遂西至大宛大宛闻其斩莎车王敬之异于他使得其名马象龙而还【师古曰言马形似龙者○刘攽曰此马名曰象龙也】上甚説【师古曰説读曰恱】下议封奉世【师古曰下其事令议之】丞相将军皆曰春秋之义大夫出疆有可以安国家则颛之可也【师古曰颛与专同】奉世功效尤着宜加爵土之赏少府萧望之独以奉世奉使有指【师古曰本为送诸国客】而擅矫制违命发诸国兵虽有功效不可以为后法即封奉世开后奉使者利以奉世为比【师古曰比必寐反○宋祁曰注文比字下疑有音字】争逐发兵要功万里之外【师古曰逐竞也】为国家生事于夷狄渐不可长奉世不宜受封上善望之议以奉世为光禄大夫水衡都尉【○宋祁曰善望之议字下疑有竟不封三字】元帝即位为执金吾上郡属国归义降胡万余人反去初昭帝末西河属国胡伊酋若王亦将众数千人畔【师古曰酋音才由反】奉世輙持节将兵追击【师古曰言西河上郡羌胡反畔子明再追击之】右将军典属国常惠薨奉世代为右将军典属国加诸吏之号数嵗为光禄勳永光二年秋陇西羌彡姐旁种反【师古曰彡所亷反又音先亷反姐音紫今西羌尚有此姓而彡音先冉反○宋祁曰注文彡字下当有音字】诏召丞相韦成御史大夫郑大司马车骑将军王接左将军许嘉右将军奉世入议是时嵗比不登【师古曰比频也登成也】京师谷石二百余【师古曰一石直二百余钱也下皆类此】边郡四百关东五百四方饥馑朝庭【○宋祁曰庭当作廷】方以为忧而遭羌变元成等漠然莫有对者【师古曰漠无声也音莫】奉世曰羌虏近在竟内背畔【师古曰竟读曰境】不以时诛亡以威制逺蛮臣愿帅师讨之上问用兵之数对曰臣闻善用兵者役不再兴粮不三载故师不久暴而天诛亟决【师古曰暴露也亟急也音居力反○宋祁曰注文暴字下疑有谓暴字】往者数不料敌【师古曰料量也音聊】而师至于折伤再三发軵【如淳曰軵推也淮南子曰内郡軵车而饷音而陇反○宋祁曰注文而陇字疑是如肿字】则旷日烦费威武亏矣今反虏无虑三万人法当倍用六万人【师古曰无虑举凡之言也无小思虑而大计也】然羌戎弓矛之兵耳器不犀利【如淳曰今俗刀兵利为犀晋灼曰犀坚也师古曰晋説是】可用四万人一月足以决丞相御史两将军皆以为民方收敛时未可多发万人屯守之且足奉世曰不可天下被饥馑士马羸耗【师古曰耗减也音呼到反】守战之备久废不简【师古曰简谓选拣○宋祁曰注文拣字疑是练字】夷狄皆有轻边吏之心而羌首难【师古曰言创首为寇难也】今以万人分屯数处虏见兵少必不畏惧战则挫兵病师守则百姓不救如此怯弱之形见羌人乗利诸种并和【师古曰和应也音胡卧反】相扇而起臣恐中国之役不得止于四万非财币所能解也故少发师而旷日【师古曰旷空也空费其日而无功也】与一举而疾决利害相万也【师古曰相比则为万倍也】固争之不能得有诏益二千人于是遣奉世将万二千人骑以将屯为名【师古曰且云领兵屯田不言讨贼○宋祁曰万二千人浙江本无人字注文屯田字上疑有为字】典属国任立护军都尉韩昌为偏裨到陇西分屯三处典属国为右军屯白石护军都尉为前军屯临洮奉世为中军屯首阳西极上【如淳曰西极山名】前军到降同阪【师古曰阪平陂也降同者阪名也阪府板反降音下江反陂音普何反○宋祁曰注文府字上当有音字】先遣校尉在前与羌争地利又别遣校尉救民于广阳谷羌虏盛多皆为所破杀两校尉奉世具上地形部众多少之计愿益三万六千人乃足以决事书奏天子大为发兵六万余人拜太常弋阳侯任千秋为奋武将军以助焉奉世上言愿得其众不须烦大将【○宋祁曰须字下当有复字】因陈转输之费上于是以玺书劳奉世且让之【师古曰让责也责其不须大将】曰皇帝问将兵右将军【师古曰官为右将军而将兵在外故谓之将兵右将军也】甚苦暴露羌虏侵边境杀吏民甚逆天道故遣将军帅士大夫行天诛以将军材质之羙奋精兵诛不轨百下百全之道也【○宋祁曰徐锴去百下二字予谓不当去】今乃有畔敌之名【如淳曰不敢当敌攻战为畔敌也】大为中国羞以昔不闲习之故邪【师古曰言未尝当羌虏不测其形便】以恩厚未洽信约不明也【师古曰言将军恩惠未洽于士卒又不能明其约誓使在下信之】朕甚怪之上书言羌虏依深山多径道不得不多分部遮要害须得后发营士足以决事部署已定埶不可复置大将闻之前为将军兵少不足自守故发近所骑日夜诣【师古曰近所随近之处也日夜言兼行不休息也诣诣军所也】非为击也【师古曰助其守】今发三辅河东农越骑迹射佽飞彀者羽林孤儿及呼速絫嗕种【刘德曰嗕音辱羌别种也彀者谓能张弩者也彀音工豆反絫音力追反嗕音乃彀反○刘奉世曰呼速絫则呼遫累单于所将五万众来降者也嗕者匈奴传所谓西辱君长数千人降汉者此二种有兵众皆宣帝时来降今使征羌】方急遣【师古曰言令速至军所也】且兵凶器也必有成败者患【○宋祁曰南本作成败者之患】防不豫定料敌不审也故复遣奋武将军兵法曰大将军出必有偏裨所以威武参计防将军又何疑焉夫爱吏士得众心举而无悔禽敌必全将军之职也若乃转输之费则有司存将军勿忧须奋武将军兵到合击羌虏【师古曰须待也】十月兵毕至陇西十一月并进羌虏大破斩首数千级余皆走出塞兵未决间汉复发募士万人拜定襄太守韩安国为建威将军【师古曰自别有此安国非武帝时人也】未进闻羌破还上曰羌虏破散创艾亡逃出塞【师古曰创艾谓惩惧也创音初向反艾读曰乂】其罢吏士颇留屯田备要害处明年二月奉世还京师更为左将军光禄勳如故其后录功拜爵下诏曰羌虏桀黠贼害吏民攻陇西府寺燔烧置亭【师古曰置谓置驿之所也】絶道桥甚逆天道左将军光禄勳奉世前将兵征讨斩捕首虏八千余级卤马牛羊以万数赐奉世爵关内侯食邑五百户黄金六十斤裨将校尉三十余人皆拜后嵗余奉世病卒居爪牙官前后十年为折冲宿将功名次赵充国奋武将军任千秋者其父宫昭帝时以丞相征事捕斩反者左将军上官桀封侯宣帝时为太常薨千秋嗣后【○宋祁曰后疑作侯】复为太常成帝时乐昌侯王商代奉世为左将军而千秋为右将军后亦为左将军子孙传国至王莽乃絶云奉世死后二年西域都护甘延夀以诛郅支单于封为列侯时丞相匡衡亦用延夀矫制生事据萧望之前议以为不当封而议者咸羙其功上从众而侯之于是杜钦上疏追讼奉世前功曰前莎车王杀汉使者约诸国背畔【师古曰约谓共为契约】左将军奉世以卫便宜发兵诛莎车王防定城郭功施边境【师古曰城郭者谓西域诸国为城郭而居者】议者以奉世奉使有指春秋之义亡遂事汉家之法有矫制【师古曰无遂事者谓临时制宜前事不可必遂也汉家之法擅矫诏命虽有功劳不加赏也○宋祁曰师古误注遂事可駮】故不得侯今匈奴郅支单于杀汉使者亡保康居都护延夀发城郭兵屯田吏士四万余人以诛斩之封为列侯臣愚以为比罪则郅支薄量敌则莎车众用师则奉世寡计胜则奉世为功于边境安虑败则延夀为祸于国家深其违命而擅生事同延夀割地封而奉世独不录臣闻功同赏异则劳臣疑罪钧刑殊则百姓惑疑生无常惑生不知所从亡常则节趋不立【师古曰趋读曰趣趣谓意所向】不知所从则百姓无所错手足【师古曰错置也音千故反】奉世图难忘死信命殊俗【师古曰图难谋除国难也信读曰伸】威功白着为世使表【师古曰白着谓显明也表犹首也】独抑厌而不【师古曰厌音一渉反】非圣主所以塞疑厉节之意也愿下有司议上以先帝时事不复录奉世有子男九人女四人长女媛以选充后宫为元帝昭仪产中山孝王元帝崩媛为中山太后随王就国奉世长子谭太常举孝廉为郎功次补天水司马【如淳曰汉注边郡置都尉及千人司马皆不治民也】奉世撃西羌谭为校尉随父从军有功未拜病死谭弟野王逡立参至大官【师古曰逡音千旬反】
　　野王字君卿受业博士通诗少以父任为太子中庶子年十八上书愿试守长安令宣帝竒其志问丞相魏相相以为不可许后以功次补当阳长迁为栎阳令徙夏阳令元帝时迁陇西太守以治行髙入为左冯翊嵗余而池阳令并素行贪污轻野王外戚年少治行不改野王部督邮掾祋祤赵都【师古曰都祋祤人而为掾也祋音丁活反又音丁外反祤音许羽反】案验得其主守盗十金罪收捕并不首吏【师古曰不首吏谓不伏从收捕也】都格杀并家上书陈寃事下廷尉【○宋祁曰并字下当更有并字】都诣吏自杀以明野王京师称其威信迁为大鸿胪数年御史大夫李延夀病卒在位多举野王上使尚书选第中二千石【师古曰定其髙下之差也】而野王行能第一上曰吾用野王为三公后世必谓我私后宫亲属以野王为比【师古曰比例也音必寐反】乃下诏曰刚彊坚固确然亡欲大鸿胪野王是也心辨善辞可使四方少府五鹿充宗是也廉絜节俭太子少傅张谭是也其以少傅为御史大夫上繇下第而用谭【师古曰繇读与由同】越次避嫌不用野王以昭仪兄故也野王乃叹曰人皆以女宠贵我兄弟独以贱野王虽不为三公甚见器重有名当世成帝立有司奏野王王舅不宜备九卿以秩出为上郡太守【如淳曰以鸿胪秩为太守】加赐黄金百斤朔方刺史萧育奏封事荐言野王行能髙妙内足与图身外足以虑化【师古曰图谋虑思也○宋祁曰注文谋字下当添也字】窃惜野王懐国之寳而不得陪朝廷与朝者并野王前以王舅出以贤复入明国家乐进贤也上自为太子时闻知野王防其病免复以故二千石使行河隄因拜为琅邪太守是时成帝长舅阳平侯王鳯为大司马大将军辅政八九年矣时数有灾异京兆尹王章讥鳯颛权不可任用荐野王代鳯上初纳其言而后诛章语在元后传于是野王惧不自安遂病满三月赐告与妻子归杜陵就医药大将军鳯风御史中丞劾奏野王【师古曰风读曰讽】赐告养病而私自便【师古曰便安也音频面反】持虎符出界归家奉诏不敬杜钦时在大将军莫府钦素髙野王父子行能奏记于鳯为野王言曰窃见令曰吏二千石告过长安谒【如淳曰谒者自白得告也律吏二千石以上告归归宁道不过行在所者便道之官无辞】不分别予赐【如淳曰予予告也赐赐告也】今有司以为予告得归赐告不得是一律两科失省刑之意【师古曰省减也音所领反】夫三最予告令也【师古曰在官连有三最则得予告也】病满三月赐告诏恩也令告则得诏恩则不得【○宋祁曰景徳本令告诏则得恩不得浙本南本云令告则得诏恩不得】失轻重之差又二千石病赐告得归有故事不得去郡亡着令【如淳曰律施行无不得去郡之文也】传曰赏疑从予所以广恩劝功也【师古曰疑当赏不当赏则与之疑厚薄则从厚】罚疑从去所以慎刑阙难知也【师古曰疑当罚不当罚则赦之疑轻重则从轻】今释令与故事而假不敬之法【师古曰释废弃也假谓假托法律而致其罪】甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未制令前也刑赏大信不可不慎鳯不听竟免野王郡国二千石病赐告不得归家自此始初野王嗣父爵为关内侯免归数年年老终于家子座嗣爵【师古曰座音才戈反】至孙坐中山太后事絶
　　逡字子产通易太常察孝亷为郎补谒者建昭中选为复土校尉光禄勳于永举茂材为羙阳令功次迁长乐屯卫司马清河都尉陇西太守治行廉平年四十余卒为都尉时言河隄方畧在沟洫志【○宋祁曰在字上当有语字】立字圣卿通春秋以父任为郎稍迁诸曹竟宁中以王舅出为五原属国都尉数年迁五原太守徙西河上郡立居职公廉治行畧与野王相似而多知有恩贷【师古曰贷音吐戴反】好为条教吏民嘉羙野王立相代为太守歌之曰大冯君小冯君兄弟继踵相因循聪明贤知惠吏民政如鲁衞德化钧周公康叔犹二君【师古曰论语称孔子曰鲁卫之政兄弟也言周公康叔亲则兄弟治国之政又相似】后迁为东海太守下湿病痹【师古曰东海土地下湿故立病痹也痹音必寐反○宋祁曰注文痹字上疑有风字】天子闻之徙立为太原太守更歴五郡【师古曰更音工行反】所居有迹年老卒官参字叔平学通尚书少为黄门郎给事中宿衞十余年参为人矜严好修容仪进退恂恂甚可观也【师古曰恂恂谨信之貌音荀】参昭仪少弟行又敇备以严见惮终不得亲近侍帷幄竟宁中以王舅出补渭陵食官令【如淳曰给陵上祭祀之事】以数病徙为寝中郎【师古曰亦渭陵之寝郎也】有诏勿事【张晏曰不与劳役执事优之师古曰虽居其官不亲职也○宋祁曰注文优之当作扰之也】阳朔中中山王来朝参擢为上河农都尉【师古曰上河在西河富平于此为农都尉】病免官复为渭陵寝中郎永始中超迁代郡太守以边郡道逺徙为安定太守数病免复为諌大夫使领护左冯翊都水绥和中立定陶王为皇太子以中山王见废【师古曰见废谓不得为汉嗣也○宋祁曰以字上疑有上字】故封王舅参为宜乡侯以慰王意参之国上书愿至中山见王太后行未到而王薨王病时上奏愿贬参爵以关内侯食邑留长安上怜之下诏曰中山孝王短命早薨愿以舅宜乡侯参为关内侯归家朕甚愍之其还参京师以列侯奉朝请五侯皆敬惮之【师古曰王氏五侯也】丞相翟方进亦甚重焉数谓参物禁太甚【师古曰言万物之禁在于太甚人道亦当随时不宜独异】君侯以王舅见废不得在公卿位今五侯至尊贵也与之并列宜少诎节卑体视有所宗【师古曰视读曰示宗尊也】而君侯盛修容貌以威严加之此非所以下五侯而自益者也【师古曰下音胡亚反】参性好礼仪终不改其恒操顷之哀帝即位帝祖母傅太后用事追怨参姊中山太后陷以祝诅大逆之罪语在外戚传参以同产当相坐谒者承制召参诣廷尉参自杀且死仰天叹曰参父子兄弟皆备大位身至封侯今被恶名而死姊弟不敢自惜伤无以见先人于地下死者十七人众莫不怜之宗族徙归故郡
　　賛曰诗称抑抑威仪惟德之隅【师古曰大雅抑之诗也抑抑密也隅廉也言有密静之德审于威仪则其持心有廉隅】宜乡侯参鞠躬履方择地而行【师古曰鞠躬谨敬貌履方践方直之道也鞠音居六反○宋祁曰注中鞠躬当云鞠躬曲躬也】可谓淑人君子然卒死于非罪不能自免【师古曰卒终也】哀哉谗邪交乱贞良被害自古而然故伯竒放流【师古曰説苑云王国子前母子伯竒后母子伯封兄弟相重后母欲令其子立为太子乃谮伯竒而王信之乃放伯竒也○宋祁曰注文重字当作爱字】孟子宫刑【张晏曰寺人孟子贤者被谗见宫刑作巷伯之诗也】申生雉经【师古曰国语云晋献公黜太子申生乃雉经于新城之庙盖为俛颈闭气而死若雉之为】屈原赴湘【师古曰楚辞渔父之篇云屈原曰宁赴湘流葬于江鱼腹中也】小弁之诗作离骚之辞兴【师古曰小弁小雅篇名也太子之傅作焉刺幽王信谗黜申后而放太子宜咎也离骚经屈原所作也离遭也骚忧也遭忧而作辞弁音盘】经曰心之忧矣涕既陨之【师古曰即小弁之诗也陨坠也】冯参姊弟亦云悲矣
　　前汉书卷七十九
　　前汉书卷七十九考证
　　冯奉世传至伊修城注师古曰伊修城在鄯善国云云○【臣召南】按伊修城当作伊循城各本俱误西域传鄯善国中有伊循城其地肥羙汉置都尉所谓伊循田官也通鉴亦作伊循知宋时汉书本尚不悮后来刋本讹循作修耳顔注亦然
　　初昭帝末西河属国胡伊酋若王亦将众数千人畔○【臣召南】按昭帝应是宣帝之讹昭帝时奉世名尚未着安得持节将兵且西河属国始置于五凤四年宣纪可证也当昭帝时尚无西河属国安得有叛人耶
　　于是遣奉世将万二千人骑○文义似衍人字
　　典属国为右军屯白石○地理志狄道白石山在东狄道陇西郡治也
　　冯奉世子野王御史大夫李延夀病卒○即公卿表所云繁延夀也此文作李此人有二姓
　　冯奉世子参参擢为上河农都尉注师古曰上河在西河富平于此为农都尉○【臣召南】按地理志西河郡有富昌县无富平县且富昌县下亦不云农都尉治又顔注叙传曰上河地名农都尉者典农事二注自相矛盾按地理志富平有二一属平原郡故名厌次宣帝时更名也一属北地郡有北部都尉浑懐都尉亦不云农都尉治也惟张掖郡畨和县有农都尉治明文








　　前汉书卷七十九考证
<史部,正史类,前汉书>
　　钦定四库全书
　　前汉书卷八十
　　汉　　　兰　　台　　令　　史班　固撰唐正议大夫行秘书少监琅邪县开国子顔师古注
　　宣元六王传第五十
　　孝宣皇帝五男许皇后生孝元帝张倢伃生淮阳宪王钦卫倢伃生楚孝王嚻【师古曰嚻音敖】公孙倢伃生东平思王宇戎倢伃生中山哀王竟
　　淮阳宪王钦元康三年立母张倢伃有宠于宣帝霍皇后废后上欲立张倢伃为后久之惩艾霍氏欲害皇太子【师古曰艾读曰乂乂创也】廼更选后宫无子而谨慎者廼立长陵王倢伃为后令母养太子后无宠希御见唯张倢伃最幸而宪王壮大好经书法律聪逹有材帝甚爱之太子寛仁喜儒术【师古曰喜好也音许吏反】上数嗟叹宪王曰真我子也常有意欲立张倢伃与宪王然用太子起于微细上少依倚许氏【师古曰倚音于起反】及即位而许后以杀死太子蚤失母故弗忍也【师古曰蚤古早字也○宋祁曰也字疑可删】久之上以故丞相韦贤子元成阳狂让侯兄【○宋祁曰兄字上疑有于字】经明行髙称于朝廷乃召拜元成为淮阳中尉欲感谕宪王辅以推让之臣【○宋祁曰推字疑作礼字】由是太子遂安宣帝崩元帝即位乃遣宪王之国时张倢伃已卒宪王有外祖母舅张博兄弟三人岁至淮阳见亲【师古曰宪王外祖母随王在淮阳博等每来谒见其母】輙受王赐后王上书请徙外家张氏于国博上书愿留守坟墓独不徙王恨之后博至淮阳王赐之少博言负责数百万【师古曰责谓假贷人财物未偿者也责音侧懈反】愿王为偿王不许博辞去令弟光恐云王遇大人益解【师古曰恐谓怖动也大人博自称其母也解读曰懈○宋祁曰恐字下疑有王字注文怖字下疑有之字】博欲上书为大人乞骸骨去王乃遣人持黄金五十斤送博博喜还书谢【师古曰还书报书○宋祁曰注末当有也字】为谄语盛称誉王因言当今朝廷无贤臣灾变数见足为寒心万姓咸归望于大王大王奈何恬然【师古曰恬然安静貌也恬音大兼反】不求入朝见辅助主上乎使弟光数説王宜听博计令于京师说用事贵人为王求朝王不纳其言后光欲至长安辞王复言愿尽力与博共为王求朝王即日至长安可因平阳侯【○宋祁曰阳字疑作陵字】光得王欲求朝语驰使人语博博知王意动复遗王书曰博幸得肺腑【师古曰自云于王有亲也】数进愚防未见省察北游燕赵欲循行郡国求幽隐之士闻齐有驷先生者善为司马兵法大将之材也博得谒见承闲进问五帝三王究竟要道卓尔非世俗之所知【师古曰卓尔髙逺貌也自言见驷先生问以要道知其髙逺也】今邉境不安天下骚动微此人其莫能安也【师古曰微无也○宋祁曰浙本无人其字又一本无此人字】又闻北海之濒有贤人焉【师古曰濒涯也音频又音賔】累世不可逮然难致也【师古曰逮及也言其材智不可及也致至也难得召而至也】得此二人而荐之功亦不细矣博愿驰西以此赴助汉急无财币以通显之赵王使谒者持牛酒黄金三十斤劳博【师古曰劳谓问遗之音来到反】博不受复使人愿尚女【师古曰尚女者王欲取博女以自配也】聘金二百斤博未许防得光书云大王巳遣光西与博并力求朝博自以弃捐不意大王还意反义结以朱顔【师古曰还犹回也】愿杀身报徳朝事何足言大王诚赐咳唾使得尽死汤禹所以成大功也驷先生蓄积道术书无不有【师古曰言凡是书籍皆有之】愿知大王所好请得辄上【○宋祁曰此下当添八字云师古曰上上与王也】王得书喜说【如淳曰上与王也○宋祁曰此注当改作师古曰説读曰悦】报博书曰子髙廼幸左顾存恤发心恻隐【师古曰左顾犹言枉顾也】显至诚【○宋祁曰显字下疑有以字】纳以嘉谋语以至事【师古曰以至极之事告语我○宋祁曰注末疑有也字】虽亦不敏敢不谕意【师古曰谕晓也】今遣有司为子髙偿责二百万是时博女壻京房以明易隂阳得幸于上数召见言事自谓爲石显五鹿充宗所排谋不得用数为博道之博常欲诳燿淮阳王即具记房诸所説灾异及召见宻语持予淮阳王以为信验诈言已见中书令石君求朝许以金五百斤贤圣制事盖虑功而不计费【师古曰志在成功不惜财费也○宋祁曰诈言别本无诈字】昔禹治鸿水百姓罢劳【师古曰罢读曰疲】成功既立万世頼之今闻陛下春秋未满四十发齿堕落太子幼弱佞人用事隂阳不调百姓疾疫饥馑死者且半鸿水之害殆不过此【师古曰谓尧时水灾不火于今】大王緖欲救世【师古曰绪业也一曰始为端绪】将比功徳何可以忽【师古曰言比功徳于古帝王也忽怠忘也】博己与大儒知道者为大王为便宜奏【师古曰大儒知道谓京房也道道术也】陈安危指灾异大王朝见先口陈其意而后奏之上必大説【师古曰说读曰悦】事成功立大王即有周邵之名邪臣散亡公卿变节功徳亡比而梁赵之宠必归大王【如淳曰梁王景帝弟欲为嗣赵王如意几代惠帝也】外家亦将富贵何复望大王之金钱王喜説【师古曰説读曰悦】报博书曰廼者诏下止诸侯朝者寡人憯然不知所出【师古曰憯痛也不知计防何所出也憯音才感反】子髙素有顔冉之资臧武之智【师古曰顔顔回也冉冉耕也字伯牛皆孔子弟子论语称孔子曰徳行顔渊闵子骞冉伯牛仲弓臧武者鲁大夫臧武仲也名纥论语称子曰若臧武仲之智故王引之为言】子贡之辩【师古曰论语称孔子云言语宰我子贡】卞庄子之勇【师古曰卞庄子古之勇士】兼此四者世之所鲜【师古曰鲜少也音先践反】既开端绪愿卒成之【师古曰卒终也】求朝义事也奈何行金钱乎博报曰已许石君须以成事【师古曰须待也】王以金五百斤予博会房出为郡守离左右显具得此事告之【○宋祁曰显字上疑有石字告之之字当删】房漏泄省中语博兄弟诖误诸侯王诽谤政治狡猾不道皆下狱有司奏请逮捕钦上不忍致法遣谏大夫王骏赐钦玺书曰皇帝问淮阳王有司奏王王舅张博数遗王书非毁政治谤讪天子襃举诸侯称引周汤以讇惑王【师古曰讇古谄字○宋祁曰周当作禹】所言尤恶悖逆无道王不举奏而多与金钱报以好言辜至不赦朕恻焉不忍闻【师古曰恻痛也○宋祁曰朕恻焉当云朕甚恻焉】为王伤之推原厥本不祥自博【师古曰祥善也自从也不善之事从博起也】惟王之心匪同于凶已诏有司勿治王事遣谏大夫骏申谕朕意【师古曰申谓约束之○宋祁曰注文申字下当有谕字】诗不云乎靖恭尔位正直是与【师古曰大雅小眀之诗也与偕也言人能安静而恭以守其位偕于正直则眀神听之用锡福善】王其勉之骏谕指曰【师古曰玺书之外天子又有指意并今骏晓告于王也】礼为诸侯制相朝聘之义盖以考礼壹徳尊事天子也【师古曰考成也壹徳谓不二其心也】且王不学诗乎诗云俾侯于鲁为周室辅【师古曰鲁颂閟宫之诗也言立周公子伯禽使为诸侯于鲁国而作周家之藩辅】今王舅博数遗王书所言悖逆王幸受诏防通经术【如淳曰诏策若广陵王策曰无迩宵人毋作匪徳也经术之义不得内交】知诸侯名誉不当出竟【师古曰竟读曰境】天子普覆徳布于朝而恬有博言【师古曰恬安也闻博邪言安而受之】多予金钱与相报应不忠莫大焉故事诸侯王获罪京师罪恶轻重纵不伏诛必迁削贬黜之罪【师古曰故事者言旧制如此也】未有但已者也【师古曰但徒也空也已止也未有空然而止者也】今圣主赦王之罪又怜王失计忘本为博所惑加赐玺书使谏大夫申谕至意殷勤之恩岂有量哉博等所犯恶大【○宋祁曰犯字下当有罪字】羣下之所共攻王法之所不赦也自今以来王毋复以博等累心【师古曰累音力瑞反】务与众弃之春秋之义大能变改【师古曰以有过而能变改者为大】易曰借用白茅旡咎【师古曰此大过初六爻辞也茅者絜白之物取其自然故用借致享于神慎之至也○宋祁曰注文故用借当作故用为借】言臣子之道改过自新絜已以承上然后免于咎也王其留意慎戒惟思所以悔过易行塞重责称厚恩者【师古曰塞犹补也称副也】如此则长有富贵社稷安矣于是淮阳王钦免冠稽首谢曰奉藩无状【师古曰无善状】过恶暴列【师古曰暴谓章显也】陛下不忍致法加大恩遣使者申谕道术守藩之义伏念博罪恶尤深当伏重诛臣钦愿悉心自新奉承诏防【师古曰悉尽也】顿首死罪京房及博兄弟三人皆弃市妻子徙邉至成帝即位以淮阳王属为叔父敬宠之异于它国王上书自陈舅张博时事颇为石显等所侵因为博家属徙者求还丞相御史复劾钦前与博相遗私书指意非诸侯王所宜防恩勿治事在赦前不悔过而复称引自以为直失藩臣体不敬上加恩许王还徙者三十六年薨子文王嗣二十六年薨子縯嗣【孟康曰縯音引师古曰音弋善反】王莽时絶楚孝王嚻甘露二年立为定陶王三年徙楚成帝河平中入朝时被疾天子闵之下诏曰盖闻天地之性人为贵人之行莫大于孝【师古曰孝绖载孔子之言】楚王嚻素行孝顺仁慈之国以来二十余年孅介之过未尝闻朕甚嘉之今廼遭命离于恶疾【师古曰离亦遭也】夫子所痛曰蔑之命矣夫斯人也而有斯疾也【师古曰夫子孔子也论语云伯牛有疾子问之自牖执其手曰蔑之命矣夫斯人也而有斯疾也蔑无也言命之所遭无有善恶如斯善人而有如斯恶疾深痛之也】朕甚闵焉夫行纯茂而不显异则有国者将何朂哉【师古曰纯大也一曰善也茂美也朂勉厉也】书不云乎用徳章厥善【师古曰尚书盘庚之辞也言襃赏有徳以明其善行】今王朝正月诏与子男一人俱【师古曰从王入朝也】其以广戚县戸四千三百封其子勲为广戚侯眀年嚻薨子懐王文嗣一年薨无子絶明年成帝复立文弟平陆侯衍【○宋祁曰陆一本作陵】是为思王二十一年薨子纡嗣王莽时絶初成帝时又立纡弟景为定陶王广戚侯勲薨諡曰炀侯子显嗣平帝崩无子王莽立显子婴为孺子奉平帝后莽簒位以婴为定安公汉既诛莽更始时婴在长安平陵方望等颇知天文以为更始必败婴本统当立者也【师古曰言其旧已继平帝后当正统】共起兵将婴至临泾立为天子更始遣丞相李松击破杀婴云
　　东平思王宇甘露二年立元帝即位就国壮大通奸犯法【师古曰与奸猾交通好犯法也】上以至亲贳弗罪傅相连坐【师古曰频坐王获罪】久之事太后内不相得太后上书言之求守杜陵园【张晏曰宣帝陵也宫人无子乃守园陵】上于是遣太中大夫张子蟜【师古曰蟜字或作侨并音钜昭反】奉玺书敕谕之【师古曰约敇而晓告之也】曰皇帝问东平王盖闻亲亲之恩莫重于孝尊尊之义莫大于忠故诸侯在位不骄以致孝道制节谨度以翼天子【师古曰翼佐也】然后富贵不离其身【○宋祁曰旧无不字云离于身苏子瞻云此文与孝经小异离附离也今作不离其身疑为俗儒所添也】而社稷可保今闻王自修有阙本朝不和【师古曰谓东平国之朝也】流言纷纷【○宋祁曰下纷字当作然】谤自内兴朕甚憯焉为王惧之【师古曰憯痛也音才感反】诗不云乎毋念尔祖述修厥徳永言配命自求多福【师古曰大雅文王之诗也无念念也言当念尔先祖之道修其徳则长配天命此乃所以自求多福】朕惟王之春秋方刚【师古曰言其少年血气盛○宋祁曰注末当有也字】忽于道徳【师古曰忽遗忘也】意有所移忠言未纳【师古曰谓渐染其恶人而移其性未受忠言也】故临遣太中大夫子蟜谕王朕意【师古曰亲临遣之令以朕意晓告王】孔子曰过而不改是谓过矣【师古曰论语载孔子之言也谓人有失行许以自新】王其深惟孰思之无违朕意又特以玺书赐王太后曰皇帝使诸吏宦者令承问东平王太后朕有闻【师古曰言母子不和也不欲指斥言之故云有闻也】王太后少加意焉夫福善之门莫美于和睦患咎之首莫大于内离今东平王出繦褓之中而托于南靣之位加以年齿方刚【○宋祁曰考诸本无位加字刘敞曰南面之文不具】渉学日寡骜忽臣下【师古曰骜读与敖同】不自它于太后【李竒曰不自它者亲之辞也师古曰言不自同它人○宋祁曰注文亲字上疑有自字】以是之间能无失礼义者其惟圣人乎传曰父为子隐直在其中矣【师古曰论语云叶公谓孔子曰吾党有直躬者其父攘羊而子证之孔子曰吾党之直者异于是父为子隐子为父隐直在其中矣故引之也】王太后眀察此意不可不详闺门之内母子之间同气异息骨肉之恩岂可忽哉岂可忽哉昔周公戒伯禽曰故旧无大故则不可弃也毋求备于一人【师古曰事见论语言人有小恶当思其善不可责以备行而即弃之也】夫以故旧之恩犹忍小恶而况此乎已遣使者谕王王既悔过服罪太后寛忍以贳之【师古曰贳犹缓○宋祁曰注末当有也字】后宜不敢【师古曰言王于后当不敢更为非也】王太后强餐止思念慎疾自爱宇慙惧因使者顿首谢死罪愿洒心自改【师古曰洒音先弟反】诏书又勅傅相曰夫人之性皆有五常及其少长耳目牵于耆欲【师古曰耆读曰嗜】故五常销而邪心作情乱其性利胜其义【张晏曰性者所受而生也情者见物而动者也】而不失厥家者未之有也今王富于春秋气力勇武获师傅之教浅加以少所闻见自今以来非五经之正术敢以游猎非礼道王者辄以名闻【师古曰道音导】宇立二十年元帝崩宇谓中谒者信等曰汉大臣议天子少弱未能治天下以为我知文法建欲使我辅佐天子【师古曰建谓立其议】我见尚书晨夜极苦使我为之不能也今暑热县官年少【张晏曰不敢指斥成帝谓之县官也】持服恐无处所【如淳曰言不从道冀如昌邑王也】我危得之【孟康曰危殆也我殆得为天子也师古曰危者犹今之言险不得之矣】比至下宇凡三哭【张晏曰下下棺也师古曰比音必寐反下音胡稼反】饮酒食肉妻妾不离侧又姬朐臑故亲幸后疏逺【服防曰胊音劬臑音奴沟反又音奴臯反】数叹息呼天宇闻斥朐臑为家人子【师古曰黜其秩位】扫除永巷数笞击之朐臑私疏宇过失数令家告之宇觉知绞杀朐臑有司奏请逮捕有诏削樊亢父二县【师古曰音抗甫】后三歳天子诏有司曰盖闻仁以亲亲古之道也前东平王有阙【师古曰阙谓过失也】有司请废朕不忍又请削朕不敢专【○宋祁曰削字下疑有地字】惟王之至亲未甞忘于心今闻王改行自新尊修经术亲近仁人非法之求不以奸吏【师古曰奸音干】朕甚嘉焉传不云乎朝过夕改君子与之其复前所削县如故【师古曰复音扶目反】后年来朝上疏求诸子及太史公书上以问大将军王凤【○宋祁曰凤字下当更有凤字】对曰臣闻诸侯朝聘考文章正法度非礼不言今东平王幸得来朝不思制节谨度以防危失【师古曰危失谓失道而倾危也】而求诸书【○宋祁曰书字上当有子字】非朝聘之义也诸子书或反经术非圣人或眀鬼神信物怪【师古曰物亦鬼】太史公书有战国从横权谲之谋汉兴之初谋臣竒防天官灾异地形阸塞皆不宜在诸侯王不可予不许之辞宜曰五经圣人所制万事靡不毕载王审乐道傅相皆儒者旦夕讲诵足以正身虞意【师古曰虞与娱同】夫小辩破义小道不通致逺恐泥皆不足以留意【师古曰论语称孔子曰虽小道必有可观者焉致逺恐泥是以君子不为也泥谓防滞不通也音乃细反】诸益于经术者不爱于王【师古曰爱惜也于王无所惜之】对奏天子如凤言遂不与立三十三年薨【师古曰皇览云东平思王冢在无盐人传言王在国思归京师后葬其冢上松栢皆西靡也】子炀王云嗣哀帝时无盐危山土自起覆草如驰道状又瓠山石转立【晋灼曰汉注作报山山脇石一枚转侧起立髙九尺六寸旁行一丈广四尺也师古曰报山山名也古作瓠字为其形似瓠耳晋说是也】云及后谒自之石所祭治石象瓠山【苏林曰于宫中作山象○宋祁曰作山象瓠山】立石束倍草并祠之【师古曰倍草黄倍草也音歩贿反○刘敞曰立石属上句】建平三年息夫躬孙宠等共因幸臣董贤告之是时哀帝被疾多所恶事下有司逮王后谒下狱验治言使巫傅恭婢合欢等祠祭诅祝上【如淳曰傅恭巫姓字】为云求为天子云又与知灾异者髙尚等指星宿言上疾必不愈云当得天下石立宣帝起之表也有司请诛王有诏废徙房陵云自杀谒弃市立十七年国除元始元年王莽欲反哀帝政【师古曰改其所为也】白太皇太后立云太子开明为东平王又立思王孙成都为中山王开明立三年薨无子复立开明兄严乡侯信子匡为东平王奉开明后王莽居摄东郡太守翟义与严乡侯信谋举兵诛莽立信为天子兵败皆为莽所灭中山哀王竟初元二年立为清河王三年徙中山以幼少未之国建昭四年薨邸葬杜陵【○宋祁曰江南本邸字上有郡字浙本无】无子絶太后归居外家戎氏
　　孝元皇帝三男王皇后生孝成帝傅昭仪生定陶共王康【师古曰共读曰恭】冯昭仪生中山孝王兴
　　定陶共王康永光三年【○宋祁曰一本作元光三年】立为济阳王六年徙为山阳王八年徙定陶王少而爱【师古曰言少小即为帝所爱】长多材蓺习知音声上竒器之母昭仪又幸几代皇后太子【师古曰几音钜依反】语在元后及史丹传成帝即位缘先帝意厚遇异于它王十九年薨子欣嗣十五年成帝无子徴入为皇太子上以太子奉大宗后不得顾私亲乃立楚思王子景为定陶王奉共王后成帝崩太子即位是为孝哀帝即位二年追尊共王为共皇帝置寝庙京师序昭穆仪如孝元帝【如淳曰恭王元帝子也为庙京师列昭穆之次如元帝言如天子之仪】徙定陶王景为信都王云【如淳曰不复为定陶王立后者哀帝自以己为后故】中山孝王兴建昭二年王为信都王【○刘敞曰王为信都王上王字当作立字】十四年徙中山成帝之议立太子也御史大夫孔光以为尚书有殷及王兄终弟及【师古曰谓兄死以弟代立非父子相继故言及】中山王元帝之子宜为后成帝以中山王不材又兄弟不得相入庙【○宋祁曰入字上当有继字】外家王氏与赵昭仪皆欲用哀帝为太子故遂立焉上乃封孝王舅冯参为宜乡侯而益封孝王万戸以尉其意三十年薨子衎嗣【师古曰诸侯王表云中山孝王薨绥和二年王箕子嗣而元始二年诏云皇帝二名通于器物今更名合于古制是则嗣位之时名为箕子未讳衎也今此传云子衎嗣盖史家追书之也○宋祁曰浙本注文元始字上有平纪字】七年哀帝崩无子徴中山王衎入即位是为平帝太皇太后以帝为成帝后故立东平思王孙桃乡顷侯子成都为中山王奉孝王后王莽时絶
　　赞曰孝元之后徧有天下【师古曰孝元之子孙徧得为天子也徧即古遍字】然而世絶于孙岂非天哉淮阳宪王于时诸侯为聪察矣张博诱之几陷无道【师古曰几音钜依反】诗云贪人败类【师古曰大雅荡之诗也类善也言贪恶之人不可习近则败善也】古今一也




　　前汉书卷八十
　　前汉书卷八十考证
　　楚孝王嚻传子懐王文○按文表作芳
　　东平思王宇传上于是遣太中大夫张子蟜注师古曰蟜字或作侨○【臣召南】按艺文志及刘向王褒传并作侨则侨字是也
　　毋念尔祖述修厥德○今诗作聿修即汉书他传亦作聿修惟此文作述或齐鲁韩三家所传不同耳
　　无盐危山土自起覆草如驰道状○息夫躬传作无盐危山有石自立开道与此稍异
　　赞诗云贪人败类注师古曰大雅荡之诗也○顾炎武曰大雅桑柔之诗师古误以爲荡




　　前汉书卷八十考证
　　钦定四库全书
　　前汉书卷八十一
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　匡张孔马传第五十一
　　匡衡字稚圭东海承人也【师古曰承音证○宋祁曰集解音证集解盖臣瓒书也】父世农夫至衡好学家贫庸作以供资用【师古曰庸作言卖功庸为人作役而受顾也】尤精力过絶人诸儒为之语曰无说诗匡鼎来【服防曰鼎犹言当也若言匡且来也应劭曰鼎方也张晏曰匡衡少时字鼎长乃易字稚圭世所传衡与贡禹书上言衡敬报下言匡鼎白知是字也师古曰服应二説是也贾谊曰天子春秋鼎盛其义亦同而张氏之説盖穿凿矣假有其书乃是后人见此传云匡鼎来不晓其意妄作衡书云鼎白耳字以表徳岂人所自称乎今有西京杂记者其书浅俗出于里巷多有妄说乃云匡衡小名鼎盖絶知者之聼○宋祁曰祝季张云匡鼎来来音离协上韵仆检左传宣公二年弃申复来亦音离注文若言匡且来也考无若字】匡语诗解人颐【如淳曰使人笑不能止也○宋祁曰南本浙本以语为说】衡射防甲科以不应令除为太常掌故【师古曰投射得甲科之策而所对文指不应令条也儒林传説嵗课甲科为郎中乙科为太子舍人景科补文学掌故今不应令是不中甲科之令所以止为掌故○宋祁曰注文浙本无说字】调补平原文学【师古曰调选也音徒钓反】学者多上书荐衡经明当世少双今为文学就官京师后进皆欲从衡平原衡不宜在逺方事下太子太傅萧望之少府梁邱贺问衡对诗诸大义其对深羙【○宋祁曰别本作矣当作羙】望之奏衡经学精习说有师道可观览宣帝不甚用儒遣衡归官而皇太子见衡对私善之防宣帝崩元帝初即位乐陵侯史高以外属为大司马车骑将军领尚书事前将军萧望之为副望之名儒有师傅旧恩天子任之多所贡荐髙充位而已【师古曰言凡事不任也】与望之有隙长安令杨兴说髙曰将军以亲戚辅政贵重于天下无二然众庻论议令问休誉不専在将军者何也【师古曰令善问名休美也○宋祁曰注文善字名字下并当有也字】彼诚有所闻也【师古曰以其不能进贤也】以将军之莫府海内莫不卬望【师古曰卬读曰仰】而所举不过私门賔客乳母子弟人情忽不自知【师古曰言髙轻忽此事不自知其非】然一夫窃议语流天下夫富贵在身而列士不誉是有狐白之裘而反衣之也【师古曰狐白谓狐掖下之皮其毛纯白集之为裘轻柔难得故贵也反衣之者以其毛在内也今人则以背毛为裘而弃其白盖取厚而温也衣音于既反○宋祁曰注文故贵字下疑有之字于既字上疑有音字】古人病其若此故卑体劳心以求贤为务传曰以贤难得之故因曰事不待贤以食难得之故而曰饱不待食惑之甚者也平原文学匡衡材智有余经学絶伦但以无阶朝廷故随牒在逺方【师古曰阶谓升次也随牒谓随选补之恒牒不被超擢者】将军诚召置莫府学士歙然归仁【师古曰诚谓实行之也歙音翕】与参事议观其所有贡之朝廷必为国器【师古曰所有谓材艺所长】以此显示众庻名流于世高然其言辟衡为议曹史荐衡于上上以为郎中迁博士给事中是时有日蚀地震之变上问以政治得失衡上疏曰臣闻五帝不同礼【○宋祁曰礼监本作乐字浙本同】三王各异教民俗殊务所遇之时异也陛下躬圣徳开太平之路闵愚吏民触法抵禁【师古曰抵触也○宋祁曰注文抵字下有亦字】比年大赦【师古曰比频也】使百姓得改行自新天下幸甚臣窃见大赦之后奸邪不为衰止今日大赦明日犯法相随入狱此殆导之未得其务也盖保民者陈之以徳义示之以好恶【师古曰保飬也陈施也孝经曰陈之以徳义而民莫遗其亲示之以好恶而民知禁故衡引以为言】观其失而制其宜故动之而和绥之而安今天下俗贪财贱义好声色上侈靡廉耻之节薄滛辟之意纵【师古曰辟读曰僻】纲纪失序疏者逾内【师古曰疏者妻妾之家内者同姓骨肉也逾谓过越也】亲戚之恩薄婚姻之党隆苟合徼幸以身设利不改其原【师古曰设施也原本也】虽嵗赦之刑犹难使错而不用也【师古曰嵗赦谓毎嵗一赦也错置也音千故反】臣愚以为宜壹旷然大变其俗孔子曰能以礼让为国乎何有【师古曰论语载孔子之言谓能以礼让治国则其事甚易】朝廷者天下之桢干也公卿大夫相与循礼恭让则民不争【师古曰循顺也】好仁乐施则下不暴上义高节则民兴行寛柔和恵则众相爱四者明王之所以不严而成化也何者朝有变色之言则下有争鬭之患上有自専之士则下有不让之人上有克胜之佐则下有伤害之心上有好利之臣则下有盗窃之民此其本也【师古曰言下之所行皆取化于上也】今俗吏之治皆不本礼让而上克【○宋祁曰克当作刻】或忮害好防人于罪【师古曰忮坚也谓酷害之心坚也忮音之防反○宋祁曰忮字说见酷吏甯成传韦昭曰忮音洎如淳曰诗云不忮不求屐弊也萧该案字书忮恨也之豉反】贪财而慕埶故犯法者众奸邪不止虽严刑峻法犹不为变此非其天性有由然也【师古曰非其天性自恶由上失于教化耳】臣窃考国风之诗周南召南被贤圣之化深故笃于行而廉于色【师古曰笃厚也谓乐得淑女以配君子忧在进贤不滛其色之类也】郑伯好勇而国人暴虎【师古曰诗郑风太叔于田之篇曰礼裼虎献于公所将叔无狃戒其伤汝襢裼肉袒也虎空手以搏之也公郑庄公也将请也叔庄公之弟太叔也狃也汝亦太叔也言以庄公好勇之故太叔肉袒空手搏虎取而献之国人爱叔故请之曰勿为之恐伤汝也襢音袒裼音锡字并从衣将音千羊反狃音女九反○宋祁曰注文中三虎字浙本并作鼔字】秦穆贵信而士多从死【应劭曰秦穆公与羣臣饮酒酒酣公曰生共此乐死共此哀于是奄息仲行鍼虎许诺及公薨皆从死黄鸟诗所为作也○宋祁曰穆字浙本作缪字】陈夫人好巫而民滛祀【张晏曰胡公夫人武王之女大姬无子好祭鬼神鼓舞而祀故其诗云坎其击鼓宛丘之下无冬无夏值其鹭羽】晋侯好俭而民畜聚【师古曰唐风山有枢之诗序云刺晋昭公也不能修道以正其国有财不能用有钟鼔不能以自乐其诗曰子有衣裳弗曵弗娄子有车马弗驰弗驱宛其死矣它人是愉故其俗皆吝啬而积财也畜读曰蓄】太王躬仁邠国贵恕【师古曰太王周文王之祖即古公亶父也国于邠修徳行义戎狄攻之欲得地与之人人皆怒欲战古公曰以我故战杀人父子而居之予不忍也乃与其私属度漆沮逾梁山止于岐下邠人举国扶老携弱尽复归古公于岐下及它旁国闻古公仁亦多归之邠即今州是其地也言化太王之仁故其俗皆贵诚恕○宋祁曰注文父子而居之浙本作父子而君之】由此观之治天下者审所上而已【师古曰上谓崇尚也】今之伪薄忮害不让极矣臣闻教化之流非家至而人说之也【师古曰言非家家皆到人人劝说也】贤者在位能者在职【○宋祁曰下在字越本作布字别本同】朝廷崇礼百僚敬让道徳之行由内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极夀考且宁以保我后生【师古曰商颂殷武之诗也商邑京师也极中也言商邑之礼俗翼翼然可则效乃四方之中正也王则夀考且安以此全守我子孙也○宋祁曰我一作尔】此成汤所以建至治保子孙化异俗而懐鬼方也【应劭曰鬼方逺方也】今长安天子之都亲承圣化然其习俗无以异于逺方郡国来者无所法则或见侈靡而放效之【师古曰放依也音甫往反】此教化之原本风俗之枢机宜先正者也臣闻天人之际精祲有以相荡【李竒曰祲气也言天人精气相动也师古曰祲谓隂阳气相浸渐以成灾祥者也音子鸩反○宋祁曰字林云祲精气成祥也音字鸩反】善恶有以相推事作乎下者象动乎上隂阳之理各应其感隂变则静者动阳蔽则明者晻【邓展曰静者动谓地震也明者晻谓日蚀也师古曰晻与暗同○萧该案字林曰晻不明也应劭曰晻音闇】水旱之灾随类而至今关东连年饥馑百姓乏困或至相食此皆生于赋敛多民所共者大【师古曰共读曰供】而吏安集之【○宋祁曰江南本无之字浙本有】不称之效也陛下祗畏天戒哀闵元元大自减损省甘泉建章宫衞罢珠崖【○宋祁曰此下当有郡字】偃武行文将欲度唐虞之隆絶殷周之衰也【师古曰度过也絶谓除其恶政也】诸见罢珠崖诏书者莫不欣欣人自以将见太平也宜遂减宫室之度省靡丽之饰考制度修外内近忠正逺巧佞放郑衞进雅颂举异材开直言任温良之人退刻薄之吏显絜白之士昭无欲之路【师古曰昭亦明也】览六蓺之意察上世之务明自然之道博和睦之化以崇至仁匡失俗易民视【师古曰匡正也易变也○宋祁曰视字下疑有聼字】令海内昭然咸见本朝之所贵道徳于京师淑问乎疆外【帅古曰淑善也问名也】然后大化可成礼譲可兴也上说其言【师古曰说读曰悦】迁衡为光禄大夫太子少傅时上好儒术文辞颇改宣帝之政言事者多进见人人自以为得上意又傅昭仪及子定陶王爱幸宠于皇后太子【师古曰宠逾也】衡复上疏曰臣闻治乱安危之机在乎审所用心盖受命之王务在创业垂统传之无穷继体之君心存于承宣先王之徳而裦大其功昔者成王之嗣位思述文武之道以飬其心休烈盛羙皆归之二后而不敢専其名【师古曰休亦美也烈业也后君也二君文王武王也】是以上天歆享鬼神祐焉其诗曰念我皇祖陟降廷止【师古曰周颂闵予小子之诗言成王常念文王武王之徳奉而行之故鬼神上下临其朝廷○宋祁曰注文诗字下疑有也字】言成王常思祖考之业而鬼神祐助其治也陛下圣徳天覆子爱海内然隂阳未和奸邪未禁者殆论议者未丕扬先帝之盛功【师古曰丕大也丕字或作本言修其本业而显也】争言制度不可用也务变更之【师古曰更改也○宋祁曰也字当删】所更或不可行而复复之【师古曰下复音扶目反】是以羣下更相是非【师古曰更音工衡反】吏民无所信臣窃恨国家释乐成之业而虚为此纷纷也【师古曰释废也乐成谓已成之业人情所乐也】愿陛下详览统业之事留神于遵制扬功以定羣下之心大雅曰无念尔祖聿修厥徳【师古曰大雅文王之诗也无念念也聿述也】孔子着之孝经首章盖至徳之本也传曰审好恶理情性而王道毕矣能尽其性然后能尽人物之性能尽人物之性【○宋祁曰江南本二句中并无物字浙本有】可以赞天地之化【师古曰赞助也】治性之道必审已之所有余而彊其所不足【师古曰彊勉也音其两反】盖聪明疏通者戒于大察寡闻少见者戒于雍蔽【师古曰雍读曰壅】勇猛刚彊者戒于大暴仁爱温良者戒于无断湛静安舒者戒于后时【师古曰湛读曰沈】广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进【师古曰比音频寐反】唯陛下戒所以崇圣徳臣又闻室家之道修则天下之理得故诗始国风【师古曰关雎美后妃之徳而为国风之首】礼本冠婚【师古曰礼记冠义曰冠者礼之始也婚义曰婚者礼之本也】始乎国风原情性而明人伦也本乎冠婚正基兆而防未然也福之兴莫不本乎室家道之衰莫不始乎梱内【师古曰梱与阃同谓门橛也音苦本反】故圣王必慎妃后之际别适长之位【师古曰适读曰嫡其下竝同】礼之于内也卑不隃尊亲不先故【师古曰隃与逾同】所以统人情而理隂气也其尊适而卑庻也适子冠乎阼礼之用醴【师古曰阼主阶也醴甘酒也贵于众酒】众子不得与列所以贵正体而明嫌疑也非虚加其礼文而已乃中心与之殊异故礼探其情而见之外也圣人动静游燕所亲物得其序【师古曰言凡物大小髙卑皆有次序】得其序则海内自修百姓从化如当亲者疏当尊者卑【师古曰如若也】则巧佞之奸因时而动以乱国家故圣人慎防其端禁于未然不以私恩害公义陛下圣徳纯备莫不修正则天下无为而治诗云于以四方克定厥家【师古曰周颂桓之诗也言欲治四方者先当能定其家从内以及外】传曰正家而天下定矣【师古曰易家人卦之彖辞】衡为少傅数年数上疏陈便宜及朝廷有政议傅经以对【师古曰傅读曰附附依也】言多法义上以为任公卿【师古曰任堪也】由是为光禄勲御史大夫建昭三年代韦成为丞相封乐安侯食邑六百户元帝崩成帝即位衡上疏戒妃匹劝经学威仪之则曰陛下秉至孝哀伤思慕不絶于心未有游虞弋射之宴【师古曰虞与娱同】诚隆于慎终追逺无穷已也【师古曰慎终慎孝道之终也追逺不忘本也论语称孔子慎终追逺则民徳归厚矣故衡引之】窃愿陛下虽圣性得之【○宋祁曰圣字可删】犹复加圣心焉【师古曰言天性已自然矣又当加意也】诗云焭焭在疚【师古曰周颂闵予小子之诗焭焭忧貌疚病也】言成王丧毕思慕意气未能平也盖所以就文武之业崇大化之本也【师古曰就成也】臣又闻之师曰匹配之际【○宋祁曰匹配当作妃匹】生民之始万福之原婚姻之礼正然后品物遂而天命全【师古曰遂成也】孔子论诗以关雎为始言太上者民之父母【师古曰太上居尊上之位者】后夫人之行不侔乎天地则无以奉神灵之统而理万物之宜【师古曰侔等也】故诗曰窈窕淑女君子好仇【师古曰周南闗雎之诗也窈窕幽闲也仇匹也】言能致其贞淑不贰其操情欲之感无介乎容仪【服防曰不见色于容仪也师古曰介系也言不以情欲系心而着于容仪者○宋祁曰无当作毋】宴私之意不形乎动静【师古曰形见也】夫然后可以配至尊而为宗庙主此纲纪之首王教之端也自上世已来【○宋祁曰已当作以】三代兴废未有不由此者也愿陛下详览得失盛衰之效以定大基采有徳戒声色近严敬逺技能【师古曰无徳之人虽有技能则斥逺之】窃见圣徳纯茂専精诗书好乐无厌【师古曰乐音五教反】臣衡材驽【○宋祁曰萧该作材伮伮亦驽也】无以辅相善义宣徳音【师古曰相助也】臣闻六经者圣人所以统天地之心着善恶之归明吉凶之分通人道之正【师古曰分音扶问反】使不悖于其本性者也【师古曰悖乖也音布内反】故审六蓺之指则天人之理可得而和草木昆虫可得而育此永永不易之道也【师古曰易变也】及论语孝经圣人言行之要宜究其意【师古曰究尽也】臣又闻圣王之自为动静周旋奉天承亲临朝享臣物有节文以章人伦【师古曰物事也事事皆有节文】盖钦翼祗栗事天之容也温恭敬逊承亲之礼也【○宋祁曰浙本礼作体】正躬严恪临众之仪也【师古曰严读曰俨】嘉恵和说飨下之颜也【师古曰说读曰悦飨宴飨也】举错动作物遵其仪故形为仁义动为法则孔子曰徳义可尊容止可观进退可度以临其民是以其民畏而爱之则而象之【师古曰孝经载孔子之言也则法也象似也】大雅云敬慎威仪惟民之则【师古曰抑之诗】诸侯正月朝觐天子天子惟道徳昭穆穆以视之【师古曰昭明也穆穆天子之容也视读曰示】又观以礼乐飨醴廼归【师古曰观亦视也飨醴以醴酒飨也】故万国莫不获赐祉福防化而成俗今正月初幸路寝临朝贺置酒以飨万方传曰君子慎始愿陛下留神动静之节使羣下得望盛徳休光【师古曰休羙也】以立基桢天下幸甚上敬纳其言顷之衡复奏正南北郊罢诸滛祀语在郊祀志初元帝时中书令石显用事自前相韦成及衡皆畏显不敢失其意至成帝初即位衡廼与御史大夫甄谭共奏显【○刘奉世曰甄当作张】追条其旧恶并及党与于是司校尉王尊劾奏衡谭居大臣位知显等専权埶作威福为海内患害不以时白奏行罚而阿防曲从附下罔上无大臣辅政之义既奏显等不自陈不忠之罪而反扬着先帝任用倾覆之徒【师古曰着明也】罪至不道有诏勿劾衡慙惧上疏谢罪因称病乞骸骨上丞相乐安侯印绶上报曰君以道徳修明位在三公先帝委政遂及朕躬君遵修法度勤劳公家朕嘉与君同心合意庻几有成今司校尉尊妄诋欺加非于君【师古曰诋毁也音丁礼反】朕甚闵焉方下有司问状【师古曰问司】君何疑而上书归侯乞骸骨是章朕之未烛也【师古曰烛照也】传不云乎礼义不愆何恤人之言【师古曰愆过也恤忧也】君其察焉専精神近医药强食自爱因赐上尊酒养牛【师古曰上尊解在薛广徳传】衡起视事上以新即位襃优大臣然羣下多是王尊者衡嘿嘿不自安毎有水旱风雨不时连乞骸骨让位上輙以诏书慰抚不许久之衡子昌为越骑校尉醉杀人系诏狱越骑官属与昌弟且谋簒昌【师古曰逆取曰簒○宋祁曰注文逆监本作夺】事发觉衡免冠徒跣待罪天子使谒者诏衡冠履而有司奏衡専地盗土衡竟坐免初衡封僮之乐安乡【文颖曰属临淮乡】乡本田提封三千一百顷【师古曰提封举其封界内之总数】南以闽佰为界【师古曰佰者田之东西界也闽者佰之名也佰音莫客反○宋祁曰佰当作陌注及下文并同】初元元年郡图误以闽佰为平陵佰积十余嵗衡封【苏林曰平陵佰在闽佰南误十余嵗衡乃始封此乡】临淮郡遂封真平陵佰以为界多四百顷至建始元年郡廼定国界上计簿更定图言丞相府衡谓所亲吏赵殷曰【师古曰所亲素所亲任者】主簿陆赐故居奏曹习事晓知国界署集曹掾明年治计时衡问殷国界事曹欲奈何殷曰赐以为举计令郡实之【师古曰举发上计之簿令郡改从平陵佰以为定实】恐郡不肯从实可令家丞上书衡曰顾当得不耳何至上书【师古曰顾念也】亦不告曹使举也聼曹为之后赐与属明举计曰案故图乐安乡南以平陵佰为界不足故而以闽佰为界解何【师古曰不足故者不依故图而满足也解何者以分解此时意犹今言分疏也】郡即复以四百顷付乐安国衡遣从史之僮収取所还田租谷千余石入衡家司校尉骏少府忠行廷尉事劾奏衡监临盗所主守直十金以上【师古曰十金以上当时律定罪之次若今律条言一尺以上一匹以上】春秋之义诸侯不得専地所以一统尊法制也衡位三公辅国政领计簿知郡实正国界计簿已定而背法制専地盗土以自益及赐明阿承衡意猥举郡计乱减县界【师古曰猥曲也○宋祁曰南本无承字只云阿丞相衡意浙本作阿承】附下罔上擅以地附益大臣皆不道于是上可其奏勿治丞相免为庻人终于家子咸亦明经歴位九卿家世多为博士者
　　张禹字子文河内轵人也至禹父徙家莲勺【师古曰左冯翊县名也音辇酌】禹为儿数随家至市喜观于卜相者前【师古曰至其人之前而观之喜音许吏反】久之颇晓其别蓍布卦意【师古曰别分也音彼列反】时从旁言卜者爱之又竒其靣貌谓禹父是儿多知可令学经【○宋祁曰父字下当有曰字】及禹壮至长安学从沛郡施雠受易琅邪王阳胶东庸生问论语既皆明习有徒众举为郡文学甘露中诸儒荐禹有诏太子太傅萧望之问禹对易及论语大义望之善焉奏禹经学精习有师法可试事【师古曰试以职事也】奏寝罢归故官【师古曰寝谓不下也】久之试为博士初元中立皇太子而博士郑寛中以尚书授太子荐言禹善论语【○宋祁曰善字下疑有说字】诏令禹授太子论语由是迁光禄大夫数嵗出为东平内史元帝崩成帝即位徴禹寛中皆以师赐爵闗内侯寛中食邑八百户禹六百户拜为诸吏光禄大夫秩中二千石给事中领尚书事是时帝舅阳平侯王凤为大将军辅政専权而上富于春秋谦让方乡经学敬重师傅【师古曰乡读曰向】而禹与凤并领尚书内不自安数病上书乞骸骨欲退避凤上报曰朕以幼年执政万机惧失其中君以道徳为师故委国政君何疑而数乞骸骨忽忘雅素欲避流言【师古曰雅素故也谓师傅故旧之恩】朕无闻焉【师古曰不闻有毁短之言】君其固心致思总秉诸事推以孶孶无违朕意【○宋祁曰无当作毋】加赐黄金百斤养牛上尊酒太官致餐侍医视疾使者临问【师古曰侍医侍天子之医】禹惶恐复起视事河平四年代王商为丞相封安昌侯为相六嵗鸿嘉元年以老病乞骸骨上加优再三廼聼许赐安车驷马黄金百斤罢就第以列侯朝朔望位特进见礼如丞相置从事史五人益封四百户天子数加赏赐前后数千万禹为人谨厚内殖货财【师古曰殖生也】家以田为业【○宋祁曰晏本业作乐】及富贵多买田至四百顷皆泾渭溉灌极膏腴上贾【师古曰贾读曰价】它财物称是禹性习知音声内奢滛身居大第后堂理丝竹筦【如淳曰今乐家五日一习乐为理乐师古曰筦亦管字○刘敞曰丝竹管等二物尔于文为骈】禹成就弟子尤著者淮阳彭宣至大司空沛郡戴崇至少府九卿宣为人恭俭有法度而崇恺弟多智【师古曰恺乐也弟易也言性和乐而简易】二人异行禹心亲爱崇敬宣而疏之崇毎候禹常责师宜置酒设乐与弟子相娱禹将崇入后堂饮食妇女相对优人筦铿锵极乐昏夜乃罢【师古曰极乐尽其欢乐之情】而宣之来也禹见之于便坐【师古曰便坐谓非正寝在于旁侧可以延宾者也坐音才卧反】讲论经义日宴赐食不过一肉巵酒相对【师古曰一豆之肉一巵行酒】宣未尝得至后堂及两人皆闻知各自得也【服防曰各自为得宜】禹年老自治冡茔起祠室好平陵肥牛亭部处地【师古曰肥牛亭名欲得置亭处之地为冢茔】又近延陵【○宋祁曰别本无延字子谓当存延字成帝营昌陵不成更还延陵】奏请求之上以赐禹诏令平陵徙亭它所曲阳侯根闻而争之此地当平陵寝庙衣冠所出游道禹为师傅不遵谦让至求衣冠所游之道又徙壊旧亭重非所宜【师古曰重音直用反】孔子称赐爱其羊我爱其礼【师古曰论语云子贡欲去告朔之饩羊子曰赐也尔爱其羊我爱其礼故引之】宜更赐禹它地根虽为舅上敬重之不如禹根言虽切犹不见从卒以肥牛亭地赐禹根由是害禹宠数毁恶之【师古曰恶谓言其过恶】天子愈益敬厚禹禹毎病輙以起居闻【师古曰谓其食饮寝卧之増损】车驾自临问之上亲拜禹牀下禹顿首谢恩归诚【○宋祁曰恩字下当有因字】言老臣有四男一女爱女甚于男逺嫁为张掖太守萧咸妻不胜父子私情思与相近上即时徙咸为农太守又禹小子未有官上临候禹禹数视其小子上即禹牀下拜为黄门郎【○宋祁曰郎字上疑有侍字】给事中禹虽家居以特进为天子师国家毎有大政必与定议【师古曰与读曰豫】永始元延之间日蚀地震尤数吏民多上书言灾异之应讥切王氏専政所致上惧变异数见意颇然之未有以明见【○宋祁曰未字上当有而字】廼车驾至禹第辟左右【师古曰辟读曰辟】亲问禹以天变因用吏民所言王氏事示禹禹自见年老子孙弱又与曲阳侯不平恐为所怨禹则谓上曰【○宋祁曰则当作即】春秋二百四十二年间日蚀三十余地震五十六【○宋祁曰按刘向传日蚀三十六地震五今云五十六疑衍十六两字今越本与别本无十六两字刘敞曰按春秋地震五耳疑衍十六字】或为诸侯相杀或夷狄侵中国灾变之意深逺难见故圣人罕言命不语怪神【师古曰罕稀也论语云子罕言利与命与仁又曰子不语怪力乱神】性与天道自子赣之属不得闻【师古曰论语云夫子之言性与天道不可得而闻也谓孔子未尝言性命之事及天道】何况浅见鄙儒之所言陛下宜修政事以善应之与下同其福善此经义意也【○宋祁曰福善越本作福喜】新学小生乱道误人宜无信用以经术断之上雅信爱禹由此不疑王氏后曲阳侯根及诸王子弟闻知禹言皆喜说【师古曰说读曰悦○宋祁曰皆当作此】遂亲就禹禹见时有变异若上体不安择日絜斋露蓍【服防曰露易蓍于星宿下明日乃用言得天气也师古曰蓍草名筮者所用也音式夷反○宋祁曰有字上疑有常字】正衣冠立筮得吉卦则献其占如有不吉禹为感动忧色【○宋祁曰感动字下疑有有字】成帝崩禹及事哀帝建平二年薨諡曰节侯禹四子长子宏嗣侯官至太常列于九卿三弟皆为校尉散骑诸曹初禹为师以上难数对已问经为论语章句献之始鲁扶卿及夏侯胜王阳萧望之韦成皆説论语篇第或异禹先事王阳后从庸生采获所安最后出而尊贵诸儒为之语曰欲为论念张文【○宋祁曰监本越本欲字下有不字】由是学者多从张氏余家寖微【师古曰寖渐也】
　　孔光字子夏孔子十四世之孙也孔子生伯鱼鲤【师古曰名鲤字伯鱼先言其字者孔氏自为谱谍示尊其先也下皆类此】鲤生子思伋【师古曰伋音级】伋生子上帛【○宋祁曰帛礼记作白汉书作帛古字通用监本浙本同】帛生子家求求生子真箕箕生子高穿穿生顺顺为魏相顺生鲋鲋为陈渉博士死陈下鲋弟子襄为孝恵博士长沙太傅襄生忠忠生武及安国武生延年【○宋祁曰浙本监本无忠生二字于安国字下又添忠字云襄生忠武及安国忠武生延年】延年生霸字次儒霸生光焉安国延年皆以治尚书为武帝博士安国至临淮太守霸亦治尚书事太傅夏侯胜昭帝末年为博士宣帝时为大中大夫以选授皇太子经迁詹事高密相是时诸侯王相在郡守上元帝即位徴霸以师赐爵闗内侯食邑八百户号襃成君【如淳曰为帝师教令成就故曰襃成君○宋祁曰注文为帝师教令成就当作尝为帝师教帝今成就】给事中加赐黄金二百斤第一区徙名数于长安【师古曰名数户籍也】霸为人谦退不好权埶常称爵位泰过何徳以堪之上欲致霸相位自御史大夫贡禹卒及薛广徳免輙欲拜霸霸让位自陈至三上深知其至诚廼弗用【○宋祁曰三字下当有日字】以是敬之赏赐甚厚及霸薨上素服临吊者再至赐东园秘器钱帛策赠以列侯礼【○宋祁曰赠一作赐】諡曰烈君霸四子长子福嗣闗内侯【○宋祁曰监浙二本皆云嗣爵】次子防防弟喜皆列校尉诸曹光最少子也经学尤明年未二十【○宋祁曰二一作三】举为议郎光禄勲匡衡举光方正为谏议大夫坐议有不合左迁虹长【师古曰不合谓不合天子意也虹沛县也音贡】自免归教授成帝初即位举为博士数使録寃狱行风俗【师古曰行下更反】振赡流民奉使称防【○宋祁曰防当作意越本作意】由是知名是时博士选三科高为尚书【○宋祁曰监本浙本作三科高第】次为刺史其不通政事以久次补诸侯太傅光以高第为尚书观故事品式数嵗明习汉制及法令上甚信任之转为仆射尚书令【师古曰先为仆射后为尚书令】有诏光周密谨慎未尝有过【○宋祁曰有诏字下当有以字】加诸吏官以子男放为侍郎给事黄门数年迁诸吏光禄大夫秩中二千石给事中赐黄金百斤领尚书事后为光禄勲复领尚书诸吏给事中如故凡典枢机十余年守法度修故事上有所问据经法以心所安而对不希指苟合【师古曰希指希望天子防意也】如或不从不敢强谏争以是久而安【○宋祁曰浙本云获安】时有所言輙削草槀【服防曰言已缮书輙削壊其草也○宋祁曰注文缮字下监本有事字】以为章主之过以奸忠直人臣大罪也【师古曰奸求也奸忠直之名也奸音干○宋祁曰注文奸忠当作求忠】有所荐举唯恐其人之闻知沭日归休兄弟妻子燕语终不及朝省政事或问光温室省中树皆何木也【晋灼曰长乐宫中有温室殿】光嘿不应更答以它语其不泄如是光帝师傅子少以经行自着进官蚤成【师古曰蚤古早字】不结党友养游说有求于人既性自守亦其势然也【师古曰言以名父之子学宦早成不须党援也○宋祁曰注文宦字别本作官】徙光禄勲为御史大夫绥和中上即位二十五年无继嗣至亲有同产弟中山孝王及同产弟子定陶王在定陶王好学多材于帝子行【师古曰行音胡浪反○宋祁曰于帝子行越本云于帝为子行】而王祖母傅太后隂为王求汉嗣私事赵皇后昭仪及帝舅大司马票骑将军王根故皆劝上上于是召丞相翟方进御史大夫光右将军防襃后将军朱博皆引入禁中议中山定陶王谁可为嗣者【○宋祁曰可字越本作宜字】方进根以为定陶王帝弟之子礼曰昆弟之子犹子也为其后者为之子也定陶王宜为嗣襃博皆如方进根议光独以为礼立嗣以亲中山王先帝之子帝亲弟也以尚书盘庚殷之及王为比【师古曰兄终弟及也比音必寐反】中山王宜为嗣上以礼兄弟不相入庙又皇后昭仪欲立定陶王故遂立为太子光以议不中意左迁廷尉【师古曰中当也】光久典尚书练法令号称详平时定陵侯淳于长坐大逆诛长小妻廼始等六人皆以长事未发觉时弃去或更嫁及长事发丞相方进大司空武议【师古曰翟方进及何武】以为令犯法者各以法时律令论之【师古曰此具引令条之文也法时谓始犯法之时也】明有所讫也【师古曰讫止也】长犯大逆时廼始等见为长妻已有当坐之罪与身犯法无异后廼弃去于法无以解【师古曰解免也】请论光议以为大逆无道父母妻子同产无少长皆弃市欲惩犯法者也【师古曰惩创止也○宋祁曰监本正文惩字下有后字】夫妇之道有义则合无义则离长未知当坐大逆之法【○宋祁曰知字上当有自字】而弃去廼始等或更嫁义已絶而欲以为长妻论杀之名不正不当坐有诏光议是是嵗右将军襃后将军博坐定陵红阳侯【师古曰防襃朱博坐与淳于长王立交厚也】皆免为庻人以光为左将军居右将军官职执金吾王咸为右将军居后将军官职罢后将军官数月丞相方进薨召左将军光当拜已刻侯印书赞【师古曰赞进也延进而拜之书赞者书赞辞于防也】上崩即其夜于大行前拜受丞相博山侯印绶哀帝初即位躬行俭约省减诸用政事由已出朝廷翕然望至治焉襃赏大臣益封光千户时成帝母太皇太后自居长乐宫而帝祖母定陶傅太后在国邸有诏问丞相大司空定陶共王太后宜当何居光素闻傅太后为人刚长于权谋自帝在襁褓而飬长教道至于成人帝之立又有力光心恐傅太后与政事【师古曰与读曰豫】不欲令与帝旦夕相近即议以为定陶太后宜改筑宫大司空何武曰可居北宫上从武言北宫有紫房复道通未央宫【师古曰复读曰复】傅太后果从复道朝夕至帝所求欲称尊号贵宠其亲属使上不得直道行【师古曰不得依正直之道○宋祁曰行字上监本有而字】顷之太后从弟子傅迁在左右尤倾邪上免官遣归故郡傅太后怒上不得已复留迁光与大司空师丹奏言诏书侍中驸马都尉迁巧佞无义漏泄不忠国之贼也免归故郡复有诏止天下疑惑无所取信亏损圣徳诚不小愆陛下以变异连见避正殿见羣臣思求其故至今未有所改【师古曰旧有不善之事皆未改除】臣请归迁故郡以销奸党应天戒卒不得遣复为侍中胁于傅太后皆此类也又傅太后欲与成帝母俱称尊号羣下多顺指言母以子贵宜立尊号以厚孝道唯师丹与光持不可【苏林曰执持不可也】上重违大臣正议【师古曰重难也】又内迫傅太后猗违者连嵗【如淳曰不决事之言也师古曰猗违犹依违猗音于竒反】丹以罪免【○宋祁曰丹字下当有先字】而朱博代为大司空光自先帝时议继嗣有持异之隙矣又重忤傅太后指【师古曰重直用反○宋祁曰又字上当有后字】由是傅氏在位者与朱博为表里共毁谮光后数月遂策免光曰丞相者朕之股肱所与共承宗庙统理海内【师古曰共读曰恭】辅朕之不逮以治天下也朕既不明灾异重仍【师古曰仍频也重音直用反】日月无光山崩河决五星失行是章朕之不徳而股肱之不良也【师古曰章明也】君前为御史大夫翼辅先帝出入八年卒无忠言嘉谋今相朕出入三年忧国之风复无闻焉隂阳错谬嵗比不登【师古曰比频也】天下空虚百姓饥馑父子分散流离道路以十万数而百官羣职旷废【师古曰旷空也】奸轨放纵盗贼并起或攻官寺杀长吏数以问君君无怵惕忧惧之意对毋能为【师古曰言盗贼不能为害】是以羣卿大夫咸惰哉莫以为意咎由君焉君秉社稷之重总百僚之任上无以匡朕之阙下不能绥安百姓书不云乎毋旷庻官天工人其代之【师古曰虞书咎繇謩之辞也位非其人是为空官言人代天理官不可以天官私非其材】于虖【师古曰于读曰乌虖读曰呼】君其上丞相博山侯印绶罢归【师古曰汉旧仪云丞相有它过使者奉策书即时歩出府乘栈车归田里】光退闾里杜门自守【师古曰杜塞也】而朱博代为丞相数月坐承傅太后指妄奏事自杀平当代为丞相数月薨王嘉复为丞相【○宋祁曰复字下当有代字】数諌争忤指旬嵗间阅三相【师古曰阅犹歴也】议者皆以为不及光上由是思之防元夀元年正月朔日有蚀之后十余日傅太后崩是月徴光诣公车问日蚀事光对曰臣闻日者众阳之宗人君之表至尊之象君徳衰微隂道盛彊侵蔽阳明则日蚀应之书曰羞用五事建用皇极【师古曰周书洪范之言羞进也皇大也极中也】如貌言视聼思失【师古曰如若也】大中之道不立则咎徴荐臻六极屡降皇之不极是为大中不立其传曰时则有日月乱行谓朓侧慝【孟康曰朓行疾也侧慝行迟也师古曰朓音吐了反○宋祁曰浙本有两乱行字朓按书曰朓晦而日见西方也萧该音丑召反】甚则薄蚀是也又曰六沴之作【师古曰沴恶气也音戾○宋祁曰韦昭云沴谓皇极五行之气相沴戾不和音持轸反服防曰沴音戾】嵗之朝曰三朝【师古曰嵗之朝月之朝日之朝故曰三朝】其应至重廼正月辛丑朔日有蚀之变见三朝之会上天聪明苟无其事变不虚生书曰惟先假王正厥事【师古曰商书高宗肜日之辞也假至也言先代至道之王必正其事】言异变之来起事有不正也臣闻师曰天右与王者【师古曰右读曰佑佑助也○宋祁曰右景佑本作左注亦作左予按王商拥佑太子注佑助也凡右为亲左为逺故左迁左道皆离背去正之义不得训左为助也】故灾异数见以谴告之欲其改更若不畏惧有以塞除而轻忽简诬则凶罚加焉其至可必【师古曰言轻忽天戒简傲欺诬者其罚必至】诗曰敬之敬之天惟显思命不易哉【师古曰周颂敬之篇显明也思辞也言天甚明察宜敬之以承受天命甚难也○宋祁曰浙本注云师古曰周颂敬之篇也敬肃也显明也思辞也言天甚明察宜敬以承之受天命甚难也】又曰畏天之威于时保之【师古曰周颂我将之诗言必敬天之威于是乃得安】皆谓不惧者凶惧之则吉也陛下圣徳聪明兢兢业业【师古曰兢兢戒也业业危也】承顺天戒敬畏变异勤心虚已延见羣臣思求其故然后敇躬自约总正万事放逺谗说之党援纳断断之介【师古曰援引也断断専壹之貌介谓一介之人援音爰】退去贪残之徒进用贤良之吏平刑罚薄赋敛恩泽加于百姓诚为政之大本应变之至务也天下幸甚书曰天既付命正厥徳【师古曰商书高宗肜日之辞言既受天命宜正其徳】言正徳以顺天也又曰天棐谌辞【师古曰周书大诰之辞棐辅也谌诚也谌辞至诚之辞也棐音匪谌音上林反】言有诚道天辅之也明承顺天道在于崇徳博施加精致诚孳孳而已【师古曰孳孳不怠也孳音兹】俗之祈禳小数终无益于应天塞异销祸兴福【师古曰祈求福也禳除祸也】较然甚明无可疑惑【师古曰较明貌较音角】书奏上説【师古曰说读曰悦】赐光束帛拜为光禄大夫秩中二千石给事中位次丞相诏光举可尚书令者封上光谢曰臣以朽材前比歴位典大职卒无尺寸之效【师古曰卒终也○宋祁曰谢字上当有固字前比歴位典大职考本越本邵本并作前所歴位天职】幸免罪诛全保首领今复拔擢备内朝臣与闻政事【师古曰与读曰豫】臣光智谋浅短犬马齿臷【师古曰臷老也读与耋同今书本有作截字者俗写误也】诚恐一旦颠仆无以报称【师古曰称副也】窃见国家故事尚书以久次转迁非有踔絶之能不相逾越【师古曰踔高逺也音竹角反】尚书仆射敞公正勤职通敏于事可尚书令谨封上敞以举故为东平太守【○宋祁曰举字上当有光字】敞姓成公东海人也光为大夫月余丞相嘉下狱死【师古曰王嘉也】御史大夫贾延免光复为御史大夫二月为丞相复故国博山侯上廼知光前免非其罪以过近臣毁短光者免傅嘉【○宋祁曰免字上当有复字】曰前为侍中毁谮仁贤诬愬大臣令俊艾者久失其位【师古曰艾读曰乂】嘉倾覆巧伪挟奸以罔上崇党以蔽朝伤善以肆意【师古曰肆极也】诗不云乎谗人罔极交乱四国【师古曰小雅青蝇之诗解在车千秋传】其免嘉为庻人归故郡明年定三公官光更为大司徒防哀帝崩太皇太后以新都侯王莽为大司马徴立中山王是为平帝帝年幼太后称制委政于莽初哀帝罢黜王氏故太后与莽怨丁傅董贤之党莽以光为旧相名儒天下所信太后敬之备礼事光所欲搏击輙为草以太后指风光令上之【师古曰谓文书之槀草风读曰讽次下亦同】厓防莫不诛伤【师古曰厓音崖眦音渍厓又音五解反眦又音仕懈反具在杜钦传○宋祁曰学林云史记游侠传曰以睚眦杀人此用厓者省文也】莽权日盛光忧惧不知所出上书乞骸骨莽白太后帝幼少宜置师傅徙光为帝太傅位四辅给事中领宿衞供养行内【师古曰行内行在所之内中犹言禁中也】署门户省服御食物【师古曰省视也】明年徙为太师而莽为太傅光常称疾不敢与莽并有诏朝朔望领城门兵莽又风羣臣奏莽功徳称宰衡位在诸侯王上百官统焉【○宋祁曰统字上当有总字】光愈恐固称疾辞位太后诏曰太师光圣人之后先师之子徳行纯淑道术通明居四辅职辅道于帝【师古曰道读曰导】今年耆有疾俊艾大臣惟国之重其犹不可以阙焉【师古曰乂读曰艾】书曰无遗耉老【师古曰周书召诰之辞也言不遗老成之人也】国之将兴尊师而重傅其令太师毎朝十日一赐餐赐太师灵夀杖【孟康曰扶老杖也服防曰灵夀木名师古曰木有枝节长不过八九尺围三四寸自然有合杖制不似竹须削治也】黄门令为太师省中坐置几太师入省中用杖赐餐十七物【师古曰食具有十七种物】然后归老于第官属按职如故【师古曰言十日一入朝受此宠礼它日则常在家自养而其属官依常各行职务】光凡为御史大夫丞相各再壹为大司徒太傅太师歴三世居公辅位前后十七年自为尚书止不教授后为卿时防门下大生讲问疑难举大义云其弟子多成就为博士大夫者见师居大位几得其助力【师古曰几读曰冀】光终无所荐举至或怨之其公如此光年七十元始五年薨莽白太后使九卿策赠以太师博山侯印绶赐乘舆秘器金钱杂帛少府供张谏大夫持节与谒者二人使防丧事博士防行礼太后亦遣中谒者持节视丧公卿百官防吊送载以乘舆輼辌及副各一乘【师古曰輼辌车及副各一乗也輼辌解具在霍光传○宋祁曰輼辌下当有车字注文同】羽林孤儿诸生合四百人挽送车万余两道路皆举音以过丧【师古曰丧到之处行道之人皆举音哭须过廼止】将作穿复土可甲卒五百人【○刘奉世曰可字疑非】起坟如大将军王凤制度諡曰简烈侯初光以丞相封后益封凡食邑万一千户【○宋祁曰益字上当有再字】病甚上书让还七千户及还所赐一第【○宋祁曰一字当删】子放嗣莽簒位后以光兄子永为大司马封侯昆弟子至卿大夫四五人始光父霸以初元元年为闗内侯食邑霸上书求奉孔子祭祀元帝下诏曰其令师襃成君闗内侯霸以所食邑八百户祀孔子焉故霸还长安子福名数于鲁【○宋祁曰江南淳化本作长安浙本无安字晏公论羡安字甚坚浙本作迁长子福名数于鲁按霸既诏许以八百户祀孔子即是令长子福还名数于鲁以千八百户为祀矣虽浙木作迁迁与还小异而大同言长安则后人妄添且复终始无义昔颍川陈彭年亦以安字为衍龚子曰长如字凡以安为衍字者误以长为长防之长也福虽霸之长子然此传前言霸于鲁徙名数于长安此言还长安子福名数其义自明无可疑者当从江南本】奉夫子祀霸薨子福嗣福薨子房嗣房薨子莽嗣元始元年封周公孔子后为列侯食邑各二千户莽更封为襃成侯后避王莽更名均
　　马宫字游卿东海戚人也治春秋严氏以射防甲科为郎迁楚长史免官后为丞相史司直师丹荐宫行能高絜迁廷尉平青州刺史汝南九江太守所在见称徴为詹事光禄勲右将军代孔光为大司徒封扶徳侯光为太师薨宫复代光为太师兼司徒官初宫哀帝时与丞相御史杂议帝祖母傅太后諡及元始中王莽发傅太后陵徙归定陶以民之追诛前议者宫为莽所厚独不及内慙惧上书谢罪乞骸骨莽以太皇太后诏赐宫防曰太师大司徒扶徳侯上书言前以光禄勲议故定陶共王母諡曰妇人以夫爵尊为号諡宜曰孝元傅皇后称渭陵东园臣知妾不得体君卑不得敌尊而希指雷同诡经辟说【师古曰诡违辟读曰僻】以惑误上为臣不忠当伏斧之诛幸洒心自新【师古曰洒音先礼反】又令得保首领伏自惟念入称四辅出备三公爵为列侯诚无颜复望阙廷无心复居官府无宜复食国邑愿上太师大司徒扶徳侯印绶避贤者路下君章有司皆以为四辅之职为国维纲三公之任鼎足承君不有鲜明固守无以居位如君言至诚可聼惟君之恶在洒心前不敢文过朕甚多之【师古曰多犹重也】不夺君之爵邑以着自古皆有死之义【孟康曰以宫上书不文过为信不夺其爵邑师古曰论语载孔子言曰自古皆有死民无信不立故引之】其上太师大司徒印绶使者以侯就第王莽簒位以宫为太子师卒官本姓马矢宫仕学称马氏云
　　赞曰自孝武兴学公孙以儒相其后蔡义韦贤成匡衡张禹翟方进孔光平当马宫及当子晏咸以儒宗居宰相位服儒衣冠【孟康曰方领逢掖之衣】传先王语其醖借可也【师古曰醖借谓如醖醸及荐借道其寛博重厚也醖音于问反借音才夜反】然皆持禄保位被阿防之讥彼以古人之迹见绳乌能胜其任乎【如淳曰迹谓既明且哲也绳谓抨弹之也师古曰古人之迹谓直道以事人也乌何也抨音普耕反○宋祁曰注文抨弹字书曰抨弹也抨音迮堇反】



　　前汉书卷八十一
　　前汉书卷八十一考证
　　匡衡传周南召南被贤圣之化深故笃于行而廉于色注谓乐得淑女云云○此概论二南风化之羙耳注以闗雎一诗为解非也
　　此成汤所以建至治保子孙云云○【臣召南】按殷武所以颂高宗武丁而衡云成汤事葢齐诗之说如此
</div>
    <div class="pagination">
<a href="前汉书_page61.html">上一页</a><span>...</span><a href="前汉书_page57.html">57</a><a href="前汉书_page58.html">58</a><a href="前汉书_page59.html">59</a><a href="前汉书_page60.html">60</a><a href="前汉书_page61.html">61</a><span class="current-page">62</span><a href="前汉书_page63.html">63</a><a href="前汉书_page64.html">64</a><a href="前汉书_page65.html">65</a><a href="前汉书_page66.html">66</a><a href="前汉书_page67.html">67</a><span>...</span><a href="前汉书_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
