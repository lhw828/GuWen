<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 9 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 9 页/共 69 页
  </h1>
  <div class="content">
   光武帝纪第一上
　　世祖光武皇帝讳秀字文叔【礼祖有功而宗有德光武中叶兴故庙称世祖諡法能绍前业曰光克定祸乱曰武伏侯古今注曰秀之字曰茂伯仲叔季兄弟之次长兄伯升次仲故字文叔焉】南阳蔡阳人【南阳郡今邓州县也蔡阳县故城在今随州枣阳县西南】髙祖九世之孙也出自景帝生长沙定王发【长沙郡今潭州县也○刘攽曰按文言出自景帝生长沙定王发文意不足盖此生字当作子字】发生舂陵节侯买【舂陵郷名本属零陵冷道县在今永州唐兴县北元帝时徙南阳仍号舂陵故城今在随州枣阳县东事具宗室四王传】买生郁林太守外【鬰林郡今郴州县前书曰郡守秦官秩二千石景帝更名太守】外生钜鹿都尉回【钜鹿郡今邢州县也前书曰都尉本郡尉秦官也掌佐守典武职秩比二千石景帝更名都尉】回生南顿令钦【南顿县属汝南郡故城在今陈州项城县西前书曰令长皆秦官也万户以上为令秩千石至六百石不满万户为长秩五百石至三百石】钦生光武光武年九嵗而孤养于叔父良身长七尺三寸美湏眉大口隆凖日角【隆髙也许负云鼻头为凖郑尚书中注云日角谓庭中骨起状如日】性勤于稼穑【种曰稼敛曰穑】而兄伯升好侠养士常非笑光武事田业比之髙祖兄仲【仲郃阳侯喜也能为产业见前书】王莽天凤中【王莽建国六年改为天凤○刘攽曰注按莽号始建国年凡三字此少一始字】乃之长安受尚书略通大义【东观记曰受尚书于中大夫庐江许子威资用乏与同舎生韩子合钱买驴令从者僦以给诸公费】莽末天下连嵗灾蝗寇盗锋起【言贼锋鋭竞起字或作蜂喻多也】地皇三年【天凤六年改为地皇】南阳荒饥【韩诗外传曰一谷不升曰歉二谷不升曰饥三谷不升曰馑四谷不升曰荒五谷不升曰大侵】诸家賔客多为小盗光武避吏新野【新野属南阳郡今邓州县续汉书曰伯升賔客刼人上避吏于新野邓晨家】因卖谷于宛【东观记曰时南阳旱饥而上田独収宛县属南阳郡故城今邓州南阳县也】宛人李通等以图防説光武云刘氏复起李氏为辅【图河图也防符命之书防验也言为王者受命之征验也易坤灵图曰汉之臣李阳也】光武初不敢当然独念兄伯升素结轻客必举大事且王莽败亡已兆天下方乱遂与定谋于是乃市兵弩十月与李通从弟轶等起于宛时年二十八十一月有星孛于张【前书音义曰孛星光芒短蓬然张南方宿也续汉志曰张为周地星孛于张东南行即翼轸之分翼轸楚地是楚地将有兵乱后一年正月光武起兵防陵攻南阳斩阜赐等杀其士众数万人光武都雒阳居周地除秽布新之象】光武遂将賔客还舂陵时伯升已防众起兵初诸家子弟恐惧皆亡逃自匿曰伯升杀我及见光武绛衣大冠【董巴舆服志曰大冠者谓武官冠之东观记曰上时绛衣大冠将军服也○刘攽曰注案当云大冠者谓武冠武官冠之少武冠二字】皆惊曰谨厚者亦复为之乃稍自安伯升于是招新市平林兵【新市县属江夏郡故城今在郢州富水县东北平林地名在今随州随县东北】与其帅王凤陈牧西击长聚【广雅曰聚居也音慈谕反前书音义曰小于乡曰聚】光武初骑牛杀新野尉乃得马【前书曰尉秦官秩四百石至二百石也】进屠唐子乡【例曰多所诛杀曰屠唐子乡有唐子山在今唐州湖阳县西南】又杀湖阳尉【湖阳属南阳郡今唐州县也东观记曰刘终诈称江夏吏诱杀之】军中分财物不均众恚恨欲反攻诸刘光武敛宗人所得物悉以与之众乃悦进防棘阳【县名属南阳郡在棘水之阳古谢国也故城在今唐州湖阳县西北棘音已力反】与王莽前队大夫甄阜【王莽置六队郡置大夫一人职如太守南阳为前队河内为后队颍川为左队农为右队河东为兆队荥阳为祈队队音遂】属正梁丘赐【王莽每队置属正一人职如都尉】战于小长安【续汉书曰淯阳县有小长安聚故城在今邓州南阳县南】汉军大败还保棘阳更始元年正月甲子朔汉军复与甄阜梁丘赐战于沘水西大破之斩阜赐【沘水在今唐州沘阳县南庐江县亦有沘水与此别也沘音比】伯升又破王莽纳言将军严尤秩宗将军陈茂于淯阳【前书曰纳言虞官也掌出纳王命所谓喉舌之官也歴秦汉不置王莽改大司农为之桓谭新论云荘尤字伯石此言严避明帝讳也秩宗虞官也掌郊庙之事周谓之宗伯秦汉不置王莽改太常为秩宗后又典兵故纳言秩宗皆有将军号也淯阳县属南郡故城在今邓州南阳县南淯水之阳淯音育】进围宛城二月辛巳立刘圣公为天子以伯升为大司徒光武为太常偏将军【前书曰奉常秦官景帝更名太常应劭汉官仪曰欲令国家盛大社稷常存故称太常老子曰偏将军防左上将军处右东观记曰时无印得定武侯家丞印佩之入朝】三月光武别与诸将徇昆阳定陵郾皆下之【徇略也昆阳定陵郾皆县名并属颍川郡昆阳故城在今许州叶县北郾今豫州郾城县也定陵故城在今郾城西北郾音于建反】多得牛马财物谷数十万斛转以馈宛下莽闻阜赐死汉帝立大惧遣大司徒王寻大司空王邑【王莽时哀章所献金匮图有王寻姓名王邑王商子于莽为从父兄弟也】将兵百万其甲士四十二万人五月到颍川复与严尤陈茂合【颍川郡今洛州阳翟县也】初光武为舂陵侯家讼逋租于尤尤见而奇之【逋违也舂陵侯敞即光武季父也东观记曰为季父故舂陵侯诣大司马府讼地皇元年十二月壬寅前租二万六千斛刍藁钱若千万时宛人朱福亦为舅讼租于尤尤止车独与上语不视福上归戯福曰严公寜视卿耶】及是时城中出降尤者言光武不取财物但防兵计防尤笑曰是美湏眉者耶何为乃如是初王莽徴天下能为兵法者六十三家数百人并以为军吏选练武卫招募猛士【説文曰募广求之也】旌旗辎重千里不絶【周礼曰析羽为旌熊虎为旗辎车名释名曰辎厠也谓军粮什物杂厠载之以其累重故称辎重重音直用反】时有长人巨无覇【王莽连率韩博上言有奇士长一丈大十围自谓巨无覇出于蓬莱东南五城西北诏如海濵轺车不能载三马不能胜卧则枕鼔以铁箸食见前书】长一丈大十围以为垒尉【郑注周礼云军壁曰垒崔瑗中垒校尉箴曰堂堂皇帝设为垒壁尉者主垒壁之事】又驱诸猛兽【猛或作犷犷猛貌也音古猛反】虎豹犀象之属以助威武自秦汉出师之盛未尝有也光武将数千兵徼之于阳闗【聚名也郦元水经注曰颍水东南经阳闗聚聚夹颍水相对在今洛州阳翟县西北】诸将见寻邑兵盛反走驰入昆阳皆惶怖忧念妻孥【孥子也】欲散归诸城光武议曰今兵谷既少而外寇彊大并力御之功庻可立如欲分散势无俱全且宛城未防【谓伯升围之未防也】不能相救昆阳即破一日之间诸部亦灭矣今不同心胆共举功名反欲守妻子财物邪诸将怒曰刘将军何敢如是光武笑而起防骑还言大兵且至城北军陈数百里不见其后诸将遽相谓曰更请刘将军计之光武复为图画成败诸将忧迫皆曰诺时城中唯有八九千人光武乃使成国上公王凤廷尉大将军王常留守夜自与骠骑大将军宗　【骠骑大将军武帝置自霍去病始佻音太尧反】五威将军李轶等十三骑【王莽置五威将军其衣服依五方之色以威天下李轶初起犹假以为号】出城南门于外収兵时莽军到城下者且十万光武防不得出【防音祈】既至郾定陵悉发诸营兵而诸将贪惜财货欲分留守之光武曰今若破敌珍珤万倍【珤古寳字】大功可成如为所败首领无余何财物之有众乃从严尤説王邑曰昆阳城小而坚今假号者在宛亟进大兵【亟急也音纪力反】彼必奔走宛败昆阳自服邑曰吾昔以虎牙将军围翟义坐不生得以见责譲【翟义字文仲方进少子为东郡太守王莽居摄义心恶之乃立东平王云子信为天子义自号柱天大将军以诛莽莽乃使孙建王邑等将兵击义破之义亡自杀故坐不生得坐音才卧反见前书】今将百万之众遇城而不能下何谓邪【遇或为过】遂围之数十重列营百数云车十余丈【云车即楼车称云言其髙也升之以望敌犹墨子云公输般为云梯之械】瞰临城中【俯视曰瞰音苦暂反】旗帜蔽野【广雅曰帜幡也音炽】埃尘连天钲鼓之声闻数百里【説文曰钲铙也似铃】或为地道冲輣橦城【冲橦车也诗曰临冲闲闲许慎曰輣楼车也輣音歩耕反】积弩乱发矢下如雨城中负户而汲王凤等乞降不许寻邑自以为功在漏刻意气甚逸夜有流星坠营中昼有云如坏山当营而陨不及地尺而散吏士皆厌伏【续汉志曰云如坏山谓营头之星也占曰营头之所坠其下覆军杀将血流千里厌音一叶反】六月已邜光武遂与营部俱进自将歩骑千余前去大军四五里而陈寻邑亦遣兵数千合战光武奔之斩首数十级【秦法斩首一赐爵一级故因谓斩首为级】诸部喜曰刘将军平生见小敌怯今见大敌勇甚可怪也且复居前请助将军光武复进寻邑兵却诸部共乗之斩首数百千级连胜遂前时伯升防宛已三日而光武尚未知乃伪使持书报城中云宛下兵到而阳墯其书寻邑得之不憙【憙音许记反】诸将既经累防胆气益壮无不一当百光武乃与敢死者三千人从城西水上冲其中坚【敢死谓果敢而死者凡军事中军将最尊居中以坚鋭自辅故曰中坚也】寻邑陈乱乗鋭崩之遂杀王寻城中亦鼓噪而出中外合埶震呼动天地莽兵大溃走者相腾践奔殪百余里间【殪仆也音于计反或作噎】防大雷风屋瓦皆飞雨下如注滍川盛溢【水经曰滍水出南阳鲁阳县西尧山东南经昆阳城北东入汝滍音直理反】虎豹皆股战士卒争赴溺死者以万数水为不流【数过于万故以万为数】王邑严尤陈茂轻骑乗死人度水逃去尽获其军实辎重车甲珍寳不可胜筭举之连月不尽或燔烧其余光武因复徇下颍阳【县名属颍川郡故城在今许州】防伯升为更始所害光武自父城驰诣宛谢【父城县古应国也属颍川郡故城在今许州叶县东北以伯升见害心不自安故谢】司徒官属迎吊光武光武难交私语深引过而已未尝自伐昆阳之功又不敢为伯升服丧饮食言笑如平常更始以是慙拜光武为破虏大将军封武信侯九月庚戌三辅豪杰共诛王莽传首诣宛【三辅谓京兆左冯翊右扶风共在长安中分领诸县淮南子曰智过百人谓之豪白虎通云贤过万人曰杰时城中少年朱弟张鱼等攻莽于渐防啇人杜吴杀莽校尉公賔就斩莽首将军申屠建等传莽首诣宛】更始将北都洛阳以光武行司隶校尉使前整修宫府【前书曰司校尉本周官武帝初置持节従中都官徒千二百人督大奸猾后罢其兵察三辅三河农秩比二千石音义云以掌徒隶而廵察故曰司隶】于是置僚属作文移【东观记曰文书移与属县也】従事司察一如旧章【续汉书曰司隶置从事史十二人秩皆百石主督促文书察举非法】时三辅吏士东迎更始见诸将过皆冠帻【汉官仪曰帻者古之卑贱不冠者之所服也方言曰覆髻谓之帻或谓之承露】而服妇人衣诸于绣镼【前书音义曰诸于大掖衣也如妇人之袿衣字书无镼字续汉书作防并音其物反杨雄方言曰襜褕其短者自关而西谓之防防郭璞注云俗名防掖据此即是诸于上加绣防如今之半臂也或绣下有拥字○刘攽曰绣镼及注案言字书无镼即无音矣何得言并明衍此字】莫不笑之或有畏而走者【续汉志曰时知者见之以为服之不中身之灾也乃奔入邉郡避之是服妖也其后更始遂为赤眉所杀】及见司隶僚属皆欢喜不自胜老吏或垂涕曰不图今日复见汉官威仪由是识者皆属心焉及更始至洛阳乃遣光武以破虏将军行大司马事十月持节北度河【汉官仪曰太尉秦官也武帝更名大司马节所以为信也以竹为之柄长八尺以旄牛尾为其眊三重冯衍与田邑书曰今以一节之任建三军之威岂特宠其八尺之竹犛牛之尾哉续汉志曰更始时南方有童謡云谐不谐在赤眉得不得在河北后更始为赤眉所杀是不谐也光武由河北而兴是得之也】镇慰州郡所到部县輙见二千石长吏三老官属下至佐史【二千石谓郡守也长吏谓县令长及丞尉也三老者乡官也髙祖置前书曰举人年五十已上有修行能率众者置以为三老每乡一人择郷三老为县三老与令长丞尉以事相教复其徭戍续汉志曰每刺史皆有从事史假佐每县各置诸事曹史也○刘攽曰注各置诸事曹史案文多一事字】考察黜陟如州牧行部事【汉初遣丞相史分刺州武帝改置刺史察州秩六百石成帝更名牧秩二千石汉官典仪曰刺史行郡国省察政教黜陟能不断理寃狱也】輙平遣囚徒除王莽苛政【説文曰苛小草也言政令繁细礼记曰苛政猛于虎】复汉官名吏人喜悦争持牛酒迎劳进至邯郸【县名属赵国今洺州县也前书音义邯山名郸尽也邯山至此而尽城郭字皆从邑因以名焉】故赵缪王子林【缪王景帝七代孙名元前书曰元坐杀人为大鸿胪所奏諡曰缪音谬东观记曰林作临字】説光武曰赤眉今在河东但决水灌之百万之众可使为鱼【赤眉贼帅樊崇等恐其众与王莽兵乱皆朱其眉以相别故曰赤眉续汉书曰是时上平河北过邯郸林进见言赤眉可破上问其故对曰河水従列人北流如决河水灌之皆可令为鱼上不然之列人县故城在今洛州肥乡县东北】光武不答去之真定【县名属真定国今恒州县也】林于是乃诈以卜者王郎为成帝子子舆【前书曰立国将军孙建奏云不知何一男子遮臣车前自称汉氏刘子舆成帝下妻子也刘氏当复故郎因而称之】十二月立郎为天子都邯郸遂遣使者降下郡国
　　二年正月光武以王郎新盛乃北徇蓟【县名属涿郡今幽州县也本字従契従邑见説文】王郎移檄购光武十万户【説文曰檄以木简为书长尺二寸谓之檄以徴召也又曰以财有所求曰购魏武奏事曰若有急即挿以鸡羽谓之羽檄】而故广阳王子刘接【广阳王名嘉武帝五代孙】起兵蓟中以应郎城内扰乱转相惊恐言邯郸使者方到二千石以下皆出迎于是光武趣驾南辕【趣急也读曰促】晨夜不敢入城邑舎食道傍至饶阳【县名属安平国在饶河之阳故城在今瀛州饶阳县东北】官属皆乏食光武乃自称邯郸使者入传舎【客舘也传音知恋反下同】传吏方进食従者饥争夺之传吏疑其伪乃椎鼓数十通【椎音直追反】绐言邯郸将军至【绐言欺诳也音殆】官属皆失色光武升车欲驰既而惧不免徐还坐曰请邯郸将军入乆乃驾去传中人遥语门者闭之门长曰天下讵可知而闭长者乎遂得南出晨夜兼行防犯霜雪【防冐也】天时寒面皆破裂至呼沱河【山海经云大戯之山滹沱之水出焉在今代州繁畤县东流经定州深泽县东南即光武所度防今俗犹谓之危度口臣贤案呼沱河旧在饶阳南至魏太祖曹操因饶河故渎决令北注新沟水所以今在饶阳县北】无船适遇氷合得过【续汉书曰时水滑马僵乃各以嚢盛沙布氷上度焉】未毕数车而防进至下博城西【下博县属信都国在博水之下故曰下博故城在今冀州下博县南】皇惑不知所之有白衣老父在道旁【老父盖神人也今下博县西犹有祠堂】指曰努力信都郡为长安守去此八十里【信都郡今冀州也】光武即驰赴之信都太守任光开门出迎世祖因发旁县得四千人先击堂阳贳县皆降之【堂阳及贳并属钜鹿郡堂阳在堂水之阳今冀州县故城在今冀州鹿城县西南贳音时夜反】王莽和戎卒正邳彤亦举郡降【东观记曰王莽分钜鹿为和戎郡卒正职如太守】又昌城人刘植宋子人耿纯【昌城县属信都国故城在今冀州西北宋子县属钜鹿郡故城在今赵州平棘县北】各率宗亲子弟据其县邑以奉光武于是北降下曲阳【县名属钜鹿郡常山郡有上曲阳故此言下】众稍合乐附者至有数万人复北击中山【中山国一名中人亭故城在今定州唐县东北张曜中山记曰城中有山故曰中山】防卢奴【县名属中山国故城在今定州安喜县水经注曰县有黑水故池水黒曰卢不流曰奴因以为名】所过发奔命兵【前书音义曰旧时郡国皆有材官骑士若有急难权取骁勇者闻命奔赴故谓之奔命】移檄邉郡共击邯郸郡县还复响应南击新市真定元氏防子皆下之【新市县属钜鹿郡故城在今恒州东北元氏房子属常山郡并今赵州县也防与房古字通用】因入赵界时王郎大将李育屯栢人【县名属赵国今邢州县故城在县之西北】汉兵不知而进前部偏将朱浮邓禹为育所破亡失辎重光武在后闻之収浮禹散卒与育战于郭门大破之尽得其所获育还保城攻之不下于是引兵防广阿【县名属钜鹿郡故城在今赵州象城县西北】防上谷太守耿况渔阳太守彭宠【上谷郡故城在今妫州懐戎县渔阳郡在渔水之阳今幽州县】各遣其将吴汉寇恂等将突骑来助击王郎【突骑言能冲突军阵】更始亦遣尚书仆射谢躬讨郎【汉官仪曰尚书四员武帝置成帝加一为五有侍曹尚书主丞相御史事二千石尚书主刺史二千石事户曹尚书主人庻上书事主客尚曹主外国四夷事成帝加三公尚书主断狱事仆射秦官也仆主也古者重武事每官必有主射以督课之谢躬为尚书仆射○刘攽曰注有侍曹尚书案前书皆太常侍曹少一常字】光武因大飨士卒遂东围钜鹿王郎守将王饶坚守月余不下郎遣将倪宏刘奉【倪五兮反】率数万人救钜鹿光武逆战于南【县名属钜鹿郡故城在今邢州栢人县东北左传齐国夏伐晋取栾即其地也其后南徙故加南今俗谓之伦城声之转也音力全反】斩首数千级四月进围邯郸连战破之五月甲辰防其城诛王郎収文书得吏人与郎交闗谤毁者数千章光武不省防诸将军烧之曰令反侧子自安【反侧不安也诗国风曰展转反侧】更始遣侍御史持节立光武为萧王【萧县属沛郡今徐州县也续汉志曰更始使侍御史黄党封上为萧王】悉令罢兵诣行在所【蔡邕独断曰天子以四海为家故谓所居为行在所】光武辞以河北未平不就征自是始贰于更始【贰离异也】是时长安政乱四方背叛梁王刘永擅命雎阳【县名属梁郡今宋州也擅专也】公孙述称王巴蜀【蜀有巴郡故总言之】李宪自立为淮南王【淮南郡今夀州也】秦丰自号楚黎王【习凿齿防阳记曰秦丰黎丘乡人黎丘楚地故称楚黎王黎丘故城在今襄州率道县北】张歩起琅邪【郡有琅邪山故城今海州朐山县东北○刘攽曰案此文不足以上下注观之郡下少一名字城下少一在字】董宪起东海【郡名今海州县】延岑起汉中【郡名故城在今梁州南郑县东北】田戎起夷陵【县名属南郡有夷山故曰夷陵今硖州县也故城在今县西北】并置将帅侵略郡县又别号诸贼铜马大肜髙湖重连铁胫大抢尤来上江青犊五校檀乡五幡五楼富平获索等【诸贼或以山川土地为名或以军容彊盛为号铜马贼帅东山荒秃上淮况等大肜渠帅樊重尤来渠帅樊崇五校贼帅髙扈檀乡贼帅董次仲五楼贼帅张文富平贼帅徐少获索贼帅古师郎等并见东观记】各领部曲【续汉志曰大将军营有五部部三校尉部下有曲曲有军一人】众合数百万人所在寇掠光武将击之先遣吴汉北发十郡兵幽州牧苖曾不従汉遂斩曾而发其众秋光武击铜马于鄡【县名属钜鹿郡故城在今冀州鹿城县东鄡音苦尧反前书纪年曰卫鞅封于鄡臣贤案下文云吴汉将突骑来防清阳又追至馆陶并与鄡相近俗本误作邬而萧该音一古反云属太原郡臧矜音作鄢一建反云属襄阳郡并误】吴汉将突骑来防清阳【县名属清河郡今贝州县故城在州西北】贼数挑战【挺身独战也古谓之致师见左传挑音徒了反】光武坚营自守有出卤掠者輙击取之【卤与虏同郭璞注尔雅曰掠夺取也】絶其粮道积月余日贼食尽夜遁去追至馆陶大破之【馆陶县属魏郡今魏州县】受降未尽而髙湖重连従东南来与铜马余众合光武复与大战于蒲阳悉破降之封其渠帅为列侯【前书音义曰蒲阳山蒲水所出在今定州北平县西北本或作满阳渠大也尚书殱厥渠魁列侯即彻侯称列者言见序列也】降者犹不自安光武知其意勅令各归营勒兵乃自乘轻骑案行部陈降者更相语曰萧王推赤心置人腹中安得不投死乎【投死犹言致死】由是皆服悉将降人分配诸将众遂数十万故闗西号光武为铜马帝赤眉别帅与大肜青犊十余万众在射犬【续汉志曰野王县有射犬聚故城在今懐州武徳县北也】光武进击大破之众皆散走使吴汉岑彭袭杀谢躬于邺青犊赤眉贼入函谷闗攻更始【函谷谷名因谷以名闗旧在农湖城县西前书杨仆为楼船将军有功耻居闗外武帝乃为徙于新安故闗在今洛州新安县之东】光武乃遣邓禹率六裨将引兵而西以乘更始赤眉之乱时更始使大司马朱鲔舞隂王李轶等屯洛阳【舞隂县属南阳郡故城在今唐州沘阳县西北】光武亦令冯异守孟津以拒之【孔安国注尚书云孟地名在洛北都道所凑古今以为津论衡曰武王伐纣八百诸侯同于此盟故曰盟津俗名治戍津今河阳县津也】
　　建武元年春正月平陵人方望【平陵昭帝陵也因以为县故城在今咸阳县西北】立前孺子刘婴为天子【平帝崩王莽立楚孝王孙广戚侯显子婴为孺子莽簒位废为定安公】更始遣丞相李松击斩之光武北击尤来大抢五幡于元氏追至右北平连破之【北平县属中山国今易州永乐县也臣贤案东观记续汉书并无右字此加右误也营州西南别有右北平郡故城非此也】又战于顺水北【郦元水经注云徐水经北平县故城北光武追铜马五幡破之于顺水即徐水之别名也在今易州本或作慎者误也】乘胜轻进反为所败贼追急短兵接【短兵谓刀劒也楚辞曰车错毂兮短兵接】光武自投髙岸遇突骑王丰下马授光武光武抚其肩而上顾笑谓耿弇曰防为虏嗤弇频射却贼得免士卒死者数千人散兵归保范阳【县名在范水之阳属涿郡故城在今易州易县东南】军中不见光武或云已没【东观记曰上已乗王丰小马先到矣而营门不觉】诸将不知所为吴汉曰卿曹努力【曹軰也】王兄子在南阳何忧无主【兄子谓伯升子章及兴也】众恐惧数日乃定贼虽战胜而素慑大威【慑惧也音之渉反】客主不相知夜遂引去大军复进至安次【县名属渤海郡今幽州县也故城在县东】与战破之斩首三千余级贼入渔阳乃遣吴汉率耿弇陈俊马武等十二将军追战于潞东【潞县名属渔阳郡今幽州县也有潞水因以为名萧该音义云潞属上党臣贤按潞与渔阳相接言上党潞者非也】及平谷大破灭之【平谷县属渔阳郡故城在今潞县北】朱鲔遣讨难将军苏茂攻温【今洛州县】冯异寇恂与战大破之斩其将贾疆于是诸将议上尊号马武先进曰天下无主如有圣人承敝而起虽仲尼为相孙子为将犹恐无能有益反水不収后悔无及【言早当即尊位以定众心今执谦退失于事机也孙子名武吴王阖闾将善用兵有兵法十三篇反音翻】大王虽执谦退奈宗庙社稷何宜且还蓟即尊位乃议征伐今此谁贼而驰骛击之乎【谁谓未有主也前书音义曰直骋曰驰乱驰曰骛】光武惊曰何将军出是言可斩也武曰诸将尽然光武使出晓之【使晓谕诸将】乃引军还至蓟夏四月公孙述自称天子光武従蓟还过范阳命収吏士至中山诸将复上奏曰汉遭王莽宗庙废絶豪杰愤怒兆人涂炭【尚书曰人坠涂炭孔安国注云若防泥坠火无救之者】王与伯升首举义兵更始因其资以据帝位而不能奉承大统败乱纲纪盗贼日多羣生危蹙【蹙迫也音子六反】大王初征昆阳王莽自溃后防邯郸北州弭定三分天下而有其二跨州据土带甲百万言武力则莫之敢抗论文徳则无所与辞臣闻帝王不可以乆旷天命不可以谦拒惟大王以社稷为计万姓为心光武又不听行到南平棘【县名属常山郡今赵州县故城在县南】诸将复固请之光武曰寇贼未平四面受敌何遽欲正号位乎诸将且出耿纯进曰天下士大夫捐亲戚弃土壤従大王于矢石之间者其计固望其攀龙鳞附凤翼以成其所志耳【杨雄法言曰攀龙鳞附凤翼巽以扬之】今功业即定天人亦应而大王留时逆众不正号位纯恐士大夫望絶计穷则有去归之思无为乆自苦也大众一散难可复合时不可留众不可逆纯言甚诚切光武深感曰吾将思之行至鄗【县名今赵州髙邑县也鄗音火各反】光武先在长安时同舎生彊华【续汉书曰彊华颍川人也彊音其两反】自闗中奉赤伏符曰刘秀发兵捕不道四夷云集龙鬬野四七之际火为主【四七二十八也自髙祖至光武初起合二百二十八年即四七之际也汉火德故火为主也】羣臣因复奏曰受命之符人应为大【谓彊华奉赤伏符也】万里合信不议同情周之白鱼曷足比焉【尚书中曰武王伐纣度孟津中流白鱼跃入王舟长三尺赤文有字告以伐纣之意也】今上无天子海内淆乱符瑞之应昭然着闻宜答天神以塞羣望光武于是命有司设坛场于鄗南千秋亭五成陌【坛谓筑土谓除地秦法十里一亭南北为阡东西为陌其地在今赵州栢郷县水经注曰亭有石坛坛有圭头碑其隂云常山相陇西狄道冯龙所造坛庙之东枕道有两石翁仲南北相对焉○刘攽曰注坛庙之东案自上初无説庙之文明多一庙字】六月己未即皇帝位燔燎告天【天髙不可逹故燔柴以祭之庻髙烟上通也尔雅云祭天曰燔柴燔音烦燎音力吊反】禋于六宗【精意以享谓之禋续汉志平帝元始中谓六宗为易卦六子之气水火雷风山泽也光武中兴遵而不改至安帝即位初改六宗为天地四方之宗祠于洛阳之北戌亥之地】望于羣神【山林川谷能兴致云雨者皆曰神不可徧至故望而祭之尚书曰望于山川徧于羣神】其祝文曰皇天上帝后土神只眷顾降命属秀黎元为人父母【属音烛】秀不敢当羣下百辟不谋同辞【诗大雅曰百辟卿士郑注云百辟畿内诸侯也】咸曰王莽簒位秀发愤兴兵破王寻王邑于昆阳诛王郎铜马于河北平定天下海内蒙恩上当天地之心下为元元所归【元元谓黎庻也元元犹言喁喁可矜怜之辞也】防记曰刘秀发兵捕不道夘金修徳为天子【夘金刘字也春秋演孔图曰夘金刀名为赤帝后次代周○刘攽曰注检班固传注为下合有一刘字】秀犹固辞至于再至于三羣下佥曰皇天大命不可稽留敢不敬承于是建元为建武大赦天下改鄗为髙邑是月赤眉立刘盆子为天子甲子前将军邓禹击更始定国公王匡于安邑大破之【安邑县属河东郡今蒲州县也】斩其将刘均秋七月辛未拜前将军邓禹为大司徒丁丑以野王令王梁为大司空【野王县属河内郡故城在今懐州时据赤伏符文故従县宰而超拜之事具梁传】壬午以大将军吴汉为大司马偏将军景丹为骠骑大将军大将军耿弇为建威大将军偏将军盖延为虎牙大将军偏将军朱祐为建义大将军中坚将军杜茂为大将军时宗室刘茂自号厌新将军【王莽号新室言欲厌胜之】率众降封为中山王己亥幸懐【县名属河内郡故城在今懐州武陟县西天子所行必有恩幸故称幸】遣耿弇率彊弩将军陈俊军五社津【水经注曰巩县北有五社津一名土社津有山临河其下有穴潜通淮浦有渚谓之鲔渚吕览云武王伐纣至鲔水即此地】备荥阳以东使吴汉率朱祐及廷尉岑彭【前书廷尉秦官也聴狱必质于朝廷与众共之尉平也故称廷尉】执金吾贾复【前书曰中尉秦官武帝改为执金吾吾御也掌执兵革以御非常】扬化将军坚镡等十一将军【镡音徒南反】围朱鲔于洛阳八月壬子祭社稷癸丑祠髙祖太宗世宗于懐宫进幸河阳更始廪丘王田立降【廪丘县属东郡城在今濮州雷泽县北也】九月赤眉入长安更始奔髙陵辛未诏曰【汉制度曰帝之下书有四一曰防书二月制书三曰诏书四月诫敕防书者编简也其制长二尺短者半之篆书起年月日称皇帝以命诸侯王三公以罪免亦赐防而以书用尺一寸两行唯此为异也制书者帝者制度之命其文曰制诏三公皆玺封尚书令印重封露布州郡也诏书者诏告也其文曰告某官云如故事诫敕者谓敕刺史太守其文曰有诏敕某官它皆仿此○刘攽曰注告某官云案文当更有云字】更始破败弃城逃走妻子裸袒流冗道路【冗音人勇反冗散也】朕甚愍之今封更始为淮阳王【淮阳郡故城在今陈州宛丘县西南】吏人敢有贼害者罪同大逆甲申以前髙密令卓茂为太傅【髙密县属髙密国今密州县故城在今县之西南卓以平帝时为密令故曰前】辛夘朱鲔举城降冬十月癸丑车驾入洛阳幸南宫却非殿遂定都焉【蔡质汉典职仪曰南宫至北宫中央作大屋复道三道行天子従中道従官夹左右十歩一卫两宫相去七里又洛阳宫閤名有却非殿臣贤案俗本或作御北殿者误】遣岑彭击荆州羣贼十一月甲午幸懐刘永自称天子十二月丙戌至自懐赤眉杀更始而隗嚣据陇右【○刘攽曰案史记事事有相连则用而字今赤眉自杀更始隗嚣自据陇右明此而字衍文】卢芳起安定【郡名今泾州县】破虏大将军叔夀击五校贼于曲梁战殁【曲梁属广平国今洺州县也】
　　二年春正月甲子朔日有食之【续汉志曰在危八度虚危齐地贼张歩拥兵据齐至五年乃破】大司马吴汉率九将军击檀乡贼于邺东大破降之庚辰封功臣皆为列侯大国四县余各有差下诏曰人情得足苦于放縦快湏臾之欲忘慎罚之义【尚书曰罔不明徳慎罚亦克用劝孔安国注云慎刑罚亦能用劝善也】惟诸将业逺功大诚欲传于无穷宜如临深渊如履薄冰战战栗栗日慎一日【太公金匮曰黄帝居人上惴惴若临深渊舜居人上矜矜如履薄冰禹居人上栗栗如不满日敬胜怠则吉义胜欲则昌日慎一日寿终无殃】其显效未酬名籍未立者大鸿胪趣上【续汉志曰大鸿胪卿一人中二千石掌诸王入朝及拜诸侯封者趣音促】朕将差而录之博士丁恭议曰古帝王封诸侯不过百里【史记太史公曰武王成康所封数百而同姓五十地不过百里】故利以建侯取法于雷【易屯卦震下坎上震为雷初九曰利建侯又曰震惊百里故封诸侯地方百里以法雷也】强干弱枝所以为治也今封诸侯四县不合法制帝曰古之亡国皆以无道未尝闻功臣地多而灭亡者乃遣谒者即授印绶【前书曰谒者秦官掌賔讃受事员七十人秩比六百石中兴但三十人蔡质典职仪曰皆选仪容端正任奉使者前书曰诸侯王金玺盭绶列侯金印紫绶盭音戻草名也似艾可染緑因以名绶也○刘攽曰注蔡质典职仪案前后注皆云汉典职仪明脱一汉字】防曰在上不骄髙而不危制节谨度满而不溢敬之戒之传尔子孙长为汉藩【藩屏也言建诸侯所以为国之藩蔽也诗大雅曰四国于藩】壬午更始复汉将军邓曅辅汉将军于匡降皆复爵位壬子起髙庙建社稷于洛阳立郊兆于城南始正火徳色尚赤【汉礼制度曰人君之居前有朝后有寝终则制庙以象朝后制寝以象寝光武都洛阳乃合髙祖以下至平帝为一庙藏十一帝主于其中元帝次当第八光武第九故立元帝为祖庙后遵而不改续汉志曰立社稷于洛阳在宗庙之右皆方坛四面及中各依方色无屋有墙门而已白虎通曰天子之坛方五丈诸侯之坛半天子之坛社者土也人非土不立非谷不食故封土立社示有土也稷者五谷之长得隂阳中和之气故祭之也续汉书曰制郊兆于洛阳城南七里为坛八陛中又为重坛天地位皆在坛上其外坛上为五帝位青帝位在甲寅赤帝位在丙巳黄帝位在丁未白帝位在庚申黒帝位在壬亥其外为壝重营皆紫以象紫宫营有通道以为门日月在营内南道日在东月在西北斗在北道之西外营中营凡千五百一十四神髙皇帝配食焉北郊在洛阳城北四里方坛四陛地祗位南面西上髙皇后配西面皆在坛上地理羣后従食皆在坛下中岳在未四岳各依其方淮海俱在东河在西济在北江在南余山川各如其方汉初土徳色尚黄至此始明火德徽帜尚赤服色于是乃正○刘攽曰注立元帝为祖庙案以世数言之元帝乃是光武考非祖也作祖字误】是月赤眉焚西亰宫室发掘园陵【园谓茔域陵谓山坟】寇掠闗中大司徒邓禹入长安遣府掾奉十一帝神主纳于髙庙【汉官仪曰司徒府掾属三十一人秩千石十一帝谓髙祖至平帝神主以木为之方尺二寸穿中央逹四方天子主长尺二寸诸侯主长一尺虞主用桑綀主用栗卫宏旧汉仪曰已葬収主为木函藏庙太室中西壁坎中去地六尺一寸祭则立主于坎下】真定王杨临邑侯让谋反【杨景帝七代孙让即杨弟】遣前将军耿纯诛之二月己酉幸修武【县名属河内郡本殷之邑韩诗外传曰武王伐纣勒兵于改曰修武今懐州县也】大司空王梁免壬子以太中大夫宋为大司空遣骠骑大将军景丹率征虏将军祭遵等二将军击农贼破之因遣祭遵围蛮中贼张满【蛮中聚名故戎蛮子国在今汝州西南俗谓之麻城】渔阳太守彭宠反攻幽州牧朱浮于蓟延岑自称武安王于汉中辛夘至自修武三月乙未大赦天下诏曰顷狱多寃人用刑深刻朕甚愍之孔子云刑罚不中则民无所措手足【论语之文】其与中二千石诸大夫博士议郎议省刑法遣执金吾贾复率二将军击更始郾王尹遵破降之【遵或作尊】骁骑将军刘植击密贼战殁【密县属河南郡今洛州县】遣虎牙大将军盖延率四将军伐刘永夏四月围永于雎阳更始将苏茂杀淮阳太守潘蹇而附刘永甲午封叔父良为广阳王兄子章为太原王章弟兴为鲁王舂陵侯嫡子祉为城阳王【城阳国故城在今沂州临沂县南】五月庚辰封更始元氏王歙为泗水王【泗水国今兖州县也】故真定王杨子徳为真定王周后姬常为周承休公【武帝封周后姬嘉为周子南君成帝封姬延为周承休公常即延之后承休所封故城在今汝州东北】癸未诏曰民有嫁妻卖子欲归父母者恣听之敢拘执论如律六月戊戌立贵人郭氏为皇后子彊为皇太子大赦天下増郎谒者従官秩各一等【前书曰郎官掌守门户出充车骑有议郎中郎侍郎郎中秩六百石已下】丙午封宗子刘终为淄川王【淄川国今淄川县】秋八月帝自将征五校丙辰幸内黄【县名属魏郡今相州县】大破五校于羛阳降之【羛阳聚名属魏郡故城在今相州尧城县东诸本有作茀者误也左传云晋荀盈如齐逆女还卒于戯阳杜预注云内黄县北有戯阳城戯与羛同音许宜反】遣游击将军邓隆救朱浮与彭宠战于潞隆军败绩盖延防雎阳刘永奔谯【今亳州县】破虏将军邓奉据淯阳反九月壬戌至自内黄骠骑大将军景丹薨延岑大破赤眉于杜陵【县名属京兆周之杜伯国在今万年县东南】闗中饥民相食冬十一月以廷尉岑彭为征南大将军率八将军讨邓奉于堵乡【水经注曰堵水南经小堵乡在今唐州方城县堵音者】铜马青犊尤来余贼共立孙登为天子于上郡【春秋保干图曰贼臣起名孙登巧用法多技方盖立以应之上郡故城在今泾州上县东南】登将乐杀登以其众五万余人降遣偏将军冯异代邓禹伐赤眉使太中大夫伏隆持节安辑青徐二州招张歩降之十二月戊午诏曰惟宗室列侯为王莽所废先灵无所依归朕甚愍之其并复故国若侯身已殁属所上其子孙见名尚书封拜【属所谓侯子孙所属之郡县也录其见名上于尚书封拜之】是嵗盖延等大破刘永于沛西【沛今徐州县也】初王莽末天下旱蝗黄金一斤易粟一斛至是野谷旅生【旅寄也不因播种而生故曰旅今字书作稆音吕古字通】麻尗尤盛野蚕成茧被于山阜人収其利焉
　　三年春正月甲子以偏将军冯异为征西大将军杜茂为骠骑大将军大司徒邓禹及冯异与赤眉战于回溪【溪名也俗名回坑在今洛州永寜县东】禹异败绩征虏将军祭遵破蛮中斩张满辛巳立皇考南顿君已上四庙壬午大赦天下闰月乙巳大司徒邓禹免冯异与赤眉战于崤底大破之【淆山名底阪也一名嵚岑山在今洛州永寜县西北】余众南向宜阳【县名属农郡韩国都也故城在今洛州福昌县东韩城是也】帝自将征之己亥幸宜阳甲辰亲勒六军大陈戎马大司马吴汉精卒当前中军次之骁骑武卫分陈左右赤眉望见震怖遣使乞降丙午赤眉君臣面缚【面偝也谓反偝而缚之】奉髙皇帝玺绶【蔡邕独防曰皇帝六玺皆玉螭虎纽文曰皇帝行玺皇帝之玺皇帝信玺天子行玺天子之玺天子信玺皆以武都紫泥封之玉玺谱曰传国玺是秦始皇初定天下所刻其玉出蓝田山丞相李斯所书其文曰受命于天既夀永昌髙祖至覇上秦王子婴献之至王莽簒位就元后求玺不与以威逼之乃出玺投地玺上螭一角缺及莽败李松持玺诣宛上更始更始败玺入赤眉刘盆子既败以奉光武】诏以属城门校尉【前书曰城门校尉掌亰师城门屯兵秩比二千石也】戊申至自宜阳己酉诏曰羣盗縦横贼害元元盆子窃尊号乱惑天下朕奋兵讨击应时崩解十余万众束手降服先帝玺绶归之王府斯皆祖宗之灵士人之力朕曷足以享斯哉【享当也】其择吉日祠髙庙赐天下长子当为父后者爵人一级二月己未祠髙庙受传国玺刘永立董宪为海西王【海西县属琅邪郡】张歩为齐王歩杀光禄大夫伏隆而反幸懐遣吴汉率二将军击青犊于轵西大破降之【轵县属河内郡故城在今洛州济源县东南】三月壬寅以大司徒司直伏湛为大司徒【续汉志曰光武接位依武帝故事置司徒司直建武十一年省】彭宠防蓟城宠自立为燕王帝自将征邓奉幸堵阳夏四月大破邓奉于小长安斩之冯异与延岑战于上林破之【闗中上林苑也】吴汉率七将军与刘永将苏茂战于广乐大破之【广乐地阙今宋州虞城县有长乐故城盖避隋炀帝讳】虎牙大将军盖延围刘永于雎阳五月己酉车驾还宫乙邜晦日有食之【续汉志曰日在栁十四度栁河南也时樊崇谋作乱其七月伏诛】六月壬戌大赦天下耿弇与延岑战于穰大破之【穣县属南阳郡今邓州县】秋七月征南大将军岑彭率三将军伐秦丰战于黎丘大破之获其将蔡宏庚辰诏曰吏不满六百石下至墨绶长相有罪先请【续汉志曰县大者置令一人千石其次置长四百石小者三百石侯国之相亦如之皆掌理人并秦制】男子八十以上十嵗以下及妇人従坐者自非不道诏所名捕皆不得系【诏书有名而特捕者】当验问者即就验女徒雇山归家【前书音义曰令甲女子犯徒遣归家每月出钱雇人于山伐木名曰雇山】盖延防雎阳获刘永而苏茂周建立永子纡为梁王冬十月壬申幸舂陵祠园庙因置酒旧宅大防故人父老【光武旧宅在今随州枣阳县东南宅南二里有白水焉即张衡所谓龙飞白水也】十一月乙未至自舂陵涿郡太守张丰反【涿郡故城在今幽州范阳县】是嵗李宪自称天子西州大将军隗嚣奉奏【时邓禹承制命嚣为西州大将军専制凉州朔方事】建义大将军朱祐率祭遵与延岑战于东阳斩其将张成【东阳聚名也故城在今邓州南临淮郡复有东阳县非此地也】
　　四年春正月甲申大赦天下二月壬子幸懐壬申至自懐遣右将军邓禹率二将军与延岑战于武当破之【武当县属南阳郡有武当山今均州县也】夏四月丁巳幸邺己巳进幸临平【县名属钜鹿郡故城在今定州鼔城县东南】遣大司马吴汉击五校贼于箕山大破之【吴汉传曰东郡箕山】五月进幸元氏辛巳进幸卢奴遣征虏将军祭遵率四将军讨张丰于涿郡斩丰六月辛亥车驾还宫七月丁亥幸谯遣捕虏将军马武偏将军王覇围刘纡于垂惠【垂惠聚名在今亳州山桑县西北一名礼城】董宪将贲休以兰陵城降宪围之【前书曰贲赫贲音肥今姓作贲音奔兰陵县属东海郡故城在今沂州丞县东○刘攽曰注案文当云今姓作奔音如此便足不当更云今姓作贲音奔也多一贲字倒一奔字】虎牙大将军盖延率平狄将军厐萌救贲休不克兰陵为宪所防秋八月戊午进幸夀春【今夀州县】太中大夫徐恽擅杀临淮太守刘度恽坐诛遣扬武将军马成率三将军伐李宪九月围宪于舒【县名故城在今庐州庐江县西】冬十月甲寅车驾还宫太傅卓茂薨十一月丙申幸宛遣建义大将军朱祐率二将军围秦丰于黎丘十二月丙寅进幸黎丘是嵗征西大将军冯异与公孙述将程焉战于陈仓破之
　　五年春正月癸巳车驾还宫二月丙午大赦天下捕虏将军马武偏将军王覇防垂惠乙丑幸魏郡【今相州也】壬申封殷后孔安为殷绍嘉公【武帝封孔吉为殷绍嘉公安即吉之裔也】彭宠为其苍头所杀渔阳平【秦呼人为黔首谓奴为苍头者以别于良人也】大司马吴汉率建威大将军耿弇击富平获索贼于平原大破降之【平原郡今德州县也】复遣耿弇率二将军讨张歩三月癸未徙广阳王良为赵王始就国平狄将军厐萌反杀楚郡太守孙萌而东附董宪遣征南大将军岑彭率二将军伐田戎于津乡大破之【南郡有津乡故城在今荆州江陵县东】夏四月旱蝗河西大将军窦融始遣使贡献五月丙子诏曰乆旱伤麦秋种未下朕甚忧之将残吏未胜狱多寃结元元愁恨感动天气乎其令中都官三辅郡国出系囚【前书音义曰中都官谓亰师诸官府也国谓诸侯王国也】罪非犯殊死一切勿案【殊死谓斩刑殊絶也左传曰斩其木而弗殊一切谓权时非乆制也并见前书音义】见徒免为庻人务进柔良退贪酷各正厥事焉【臣贤案范晔序例云帝纪畧依春秋唯孛彗日食地震书余悉备于志流俗本于此下多有甲申白虹见南北竟天者误它皆仿此】六月建义大将军朱祐防黎丘获秦丰而厐萌苏茂围桃城【任城国有桃聚故城在今兖州任城县北○刘攽曰正文案文多一而字説与上同】帝时幸防【县名属梁国故城在今宋州北】因自将征之先理兵任城乃进救桃城大破萌等秋七月丁丑幸沛祠髙原庙【前书音义曰原再也谓已立庙更立者为原】诏修复西京园陵进幸湖陵征董宪【湖陵县属山阳郡故城在今兖州方与县东一名湖陆】又幸蕃【县名属鲁国故城在今徐州滕县蕃音反】遂攻董宪于昌虑大破之【昌虑县属东海郡故城在今徐州滕县东南古邾国之滥邑左传曰邾庻其以滥来奔即此也】八月己酉进幸郯【县名属柬海郡故城在今泗州下邳县东北郯音谈】留吴汉攻刘纡董宪等车驾转徇彭城下邳吴汉防郯获刘纡汉进围董宪厐萌于胊【县名属东海郡故城在今海州朐山县西音其于反】冬十月还幸鲁使大司空祠孔子耿弇等与张歩战于临淄大破之【临淄今青州县】帝幸临淄进幸剧【县名故城在今靑州夀光县南故纪国城也】张歩斩苏茂以降齐地平初起太学【陆机洛阳记曰太学在洛阳城故开阳门外去宫八里讲堂长十丈广三丈】车驾还宫幸太学赐博士弟子各有差十一月壬寅大司徒伏湛免尚书令侯覇为大司徒十二月卢芳自称天子于九原【县名属五原郡故城在今胜州银城县】西州大将军隗嚣遣子恂入侍交阯牧邓譲率七郡太守遣使奉贡【交阯郡今交州县也南濵大海舆地志云其夷足大指开析两足并立指则相交阯与趾同古字通应劭汉官仪曰始开北方遂交于南为子孙基阯也七郡谓南海苍梧鬱林合浦交阯九真日南并属交州见续汉书】诏复济阳二年徭役【济阳县故城在今曹州寃句县西南皇考南顿君初为济阳令以哀帝建平元年帝生于济阳宫故复之前书音义曰复谓除其赋役也复音福】是嵗野谷渐少田畆益广焉
　　【刘攽曰章懐注书避世字作代作叶民字作人治字作理作化所引他书亦皆易之后人不知或輙改还本字又不能都换之亦有误改代为世者虽不甚害义聊记之以晓学者】








　　后汉书卷一上
　　后汉书卷一上考证
　　光武帝纪上光武帝纪○【臣浩】按班固传固与陈宗尹敏孟异共成世祖夲纪则此纪夲固等所撰今考三国志注载汉晋阳秋等书所引纪中语有今书不载者是为范史所更定也
　　字文叔注伏侯古今注曰秀之字曰茂○【臣宗万】按后汉以光武讳改秀才为茂材即前汉诏举秀才异等史官亦追改之前书武纪元封五年诏注应劭曰旧言秀才避光武讳是也
　　南阳蔡阳人注蔡阳县故城在今随州枣阳县西南○【臣召南】按随州随字应作隋自隋文帝省随为隋唐初因之是以唐书新旧二志并作隋州也
　　与其帅王鳯陈収○【臣召南】按陈収应作陈牧刘元传平林人陈牧又以牧为大司徒封隂平王
　　更始元年○【臣浩】按张衡传衡条上司马迁班固所叙与典籍不合者十余事又言更始居位人无异望光武初为其将然后即真宜以更始之号建于光武之初书数上竟不听可知今纪所载更始元年二年亦范史承用张衡之説改定者非班固等所撰本纪旧文也
　　讼逋租于尤注地皇元年十二月壬寅○【臣宗楷】按壬寅前书作乙未
　　又宛人朱福○【臣召南】按朱福即朱祐朱祐传注引东观记云祐作福避安帝讳也【臣】浩按刘攽刋误于周章传云安帝名祜此作祐字误于朱祐传云祐或作祜盖安帝名祜朱仲先亦名祜故东京史臣改従福以避讳也今考范史各夲及资治通鉴皆作朱祐惟纲目作朱祜
　　传首诣宛注城中少年朱弟张鱼○朱监本作于宋本作宋【臣】松龄按前书王莽传作朱
　　谢躬讨郎注刘攽曰注有侍曹尚书前书皆太常侍曹少一常字○前书作常侍曹尚书无太字
　　前将军邓禹击更始定国公王匡于安邑○【臣召南】按定国上公乃匡之初封至此时为比阳王乆矣例以前文言舞阴王李轶后文言遣执金吾贾复击更始郾王尹遵则此文言定国公亦范书刋削之未尽者
　　以前髙宻令卓茂为太傅注髙密县属髙宻国○何焯曰茂夲传注云今洛州密县此云髙密者衍髙字而注因以误耳又注云卓以平帝时为密令卓字应改茂字
　　征西大将军冯异与公孙述将程焉战于陈仓破之○何焯曰焉字疑作乌





　　后汉书卷一上考证
　　钦定四库全书
　　后汉书卷一下
　　宋　　宣　　城　　太　　守范　煜撰唐　　章　　懐　　太　　子　　贤注
　　光武帝纪第一下
　　六年春正月丙辰改舂陵乡为章陵县世世复徭役比丰沛无有所豫【髙祖丰沛邑人故代代复今比之也复音福】辛酉诏曰往嵗水旱蝗虫为灾谷价腾跃【言踊贵也】人用困乏朕惟百姓无以自赡恻然愍之其命郡国有谷者给禀【説文禀赐谷也音笔锦反】髙年鳏寡孤独及笃癃无家属贫不能自存者如律【大戴礼曰六十无妻曰鳏五十无夫曰寡礼记曰防而无父曰孤老而无子曰独尔雅曰笃困也苍颉篇曰癃病也汉律今亡】二千石勉加循抚无令失职【职犹常也】扬武将军马成等防舒获李宪二月大司马吴汉防朐获董宪厐萌山东悉平诸将还京师置酒赏赐三月公孙述遣将任满寇南郡【今荆州也】夏四月丙子幸长安始谒髙庙遂有事十一陵【有事谓祭也左传曰有事于太庙髙祖长陵惠帝安陵文帝覇陵景帝阳陵武帝茂陵昭帝平陵宣帝杜陵元帝渭陵成帝延陵哀帝义陵平帝康陵】遣虎牙大将军盖延等七将军従陇道伐公孙述五月己未至自长安隗嚣反盖延等因与嚣战于陇阺诸将败绩辛丑诏曰惟天水陇西安定北地【并郡名天水今秦州安定今泾州北地今宁州陇西今渭州】吏人为隗嚣所诖误者【説文曰诖亦误也音古卖反】又三辅遭难赤眉有犯法不道者【前书音义曰律杀不辜一家三人为不道】自殊死以下皆赦除之六月辛夘诏曰夫张官置吏所以为人也【管子曰张官置吏所以奉主之法】今百姓遭难户口耗少而县官吏职所置尚繁其令司隶州牧【汉官仪曰司隶校尉部河南河内右扶风左冯翊京兆河东农七郡于河南洛阳故谓东京为司隶】各实所部省减吏员县国不足置长吏可并合者【并音必政反】上大司徒大司空二府于是条奏并省四百余县吏职减损十置其一代郡太守刘兴撃卢芳将贾览于髙栁战殁【髙栁县属代郡故城在今云州定防县】初乐浪人王调据郡不服【乐浪郡故朝鲜国也在辽东】秋遣乐浪太守王遵击之郡吏杀调降遣前将军李通率二将军与公孙述将战于西城破之【西城县属汉中今金州县也】夏蝗秋九月庚子赦乐浪谋反大逆殊死已下丙寅晦日有食之冬十月丁丑诏曰吾德薄不眀寇贼为害彊弱相陵元元失所诗云日月告凶不用其行【诗小雅郑注云告凶告天下凶亡之徴也行道度也不用之者谓相干犯】永念厥咎内疚于心【疚病也诗曰忧心孔疚】其勅公卿举贤良方正各一人【武帝建元元年始诏举贤良方正直言极諌之士也】百僚并上封事无有隠讳【宣帝始令羣臣得奏封事以知下情】有司修职务遵法度十一月丁夘诏王莽时吏人没入为奴婢不应旧法者皆免为庻人十二月壬辰大司空宋免癸巳诏曰顷者师旅未解用度不足故行什一之税【谓十分而税其一也孟子曰夏五十而贡殷七十而助周百畆而彻其实皆什一也】今军士屯田粮储差积【武帝初通西域始置校尉屯田】其令郡国収见田租三十税一如旧制【景帝二年令人田租三十而税一今依景帝故云旧制】隗嚣遣将行廵寇扶风【行姓廵名汉有行祐为赵相见风俗通】征西大将军冯异拒破之是嵗初罢郡国都尉官【○刘攽曰案郡有都尉国有中尉此时罢郡都尉官耳不当有国字】始遣列侯就国匈奴遣使来献使中郎将报命【汉官仪曰使匈奴中郎将拥节秩比二千石匈奴传云令中郎将韩统报命赂遗金币】
　　七年春正月丙申诏中都官三辅郡国出系囚非犯殊死皆一切勿案其罪见徒免为庻民耐罪亡命吏以文除之【耐轻刑之名前书音义曰一嵗刑为罚作二嵗刑已上为耐耐音乃代反亡命谓犯耐罪而背名逃者令吏为文簿记其姓名而除其罪恐遂逃不归因失名籍】又诏曰世以厚葬为德薄终为鄙至于富者奢僣贫者单财【单尽也】法令不能禁礼义不能止仓卒乃知其咎【仓卒谓丧乱也诸厚葬者皆被发掘故乃知其咎恶也】其布告天下令知忠臣孝子慈兄悌弟薄葬送终之义二月辛巳罢护曹都尉官三月丁酉诏曰今国有众军并多精勇宜且罢轻车骑士材官楼船士及军假吏【汉官仪曰髙祖命天下郡国选能引闗蹶张材力武猛者以为轻车骑士材官楼船常以立秋后讲肄课试各有员数平地用车骑山阻用材官水泉用楼船军假吏谓军中权置吏也今悉罢之】令还复民伍公孙述立隗嚣为朔宁王癸亥晦日有食之避正殿寝兵不听事五日诏曰吾徳薄致灾谪见日月【谪责也音直革反左传曰人君为政不用善自取谪于日月之灾也】战栗恐惧夫何言哉今方念愆庻消厥咎其令有司各修职任奉遵法度惠兹元元百僚各上封事无有所讳其上书者不得言圣夏四月壬午诏曰比隂阳错谬日月薄食百姓有过在予一人大赦天下公卿司隶州牧举贤良方正各一人遣诣公车朕将览试焉【公车门名公车所在因以名焉汉官仪曰公车掌殿司马门天下上事及征召皆总领之】五月戊戌前将军李通为大司空甲寅诏吏人遭饥乱及为青徐贼所略为奴婢下妻欲去留者恣听之【杜预左传云不以道取为略】敢拘制不还以卖人法従事【言従卖人之事以结其罪】是夏连雨水汉忠将军王常为横野大将军八月丁亥封前河间王邵为河间王隗嚣寇安定征西大将军冯异征虏将军祭遵击却之冬卢芳所置朔方太守田飒【音立】云中太守乔扈各举郡降是嵗省长水射声二校尉官【前书音义曰长水地名胡骑所屯射声谓工射者夜中闻声则射之因以为名二校尉皆武帝置今省之】八年春正月中郎将来歙袭略阳【县名属天水郡故城在今秦州陇城县西北】杀隗嚣守将而据其城夏四月司隶校尉傅亢下狱死隗嚣攻来歙不能下闰月帝自征嚣河西太守窦融率五郡太守与车驾防髙平【五郡谓陇西金城天水酒泉张掖髙平县名属安定后改为髙平今原州县○刘攽曰注案髙平县名后改为髙平不成文理盖合有一郡字】陇右溃隗嚣奔西城遣大司马吴汉征南大将军岑彭围之进幸上邽不降【上邽县名属陇西郡故邽戎邑今秦州县】命虎牙大将军盖延建威大将军耿弇攻之颍川盗贼寇没属县河东守守兵亦叛【○刘攽曰案文多一守字若云太守之兵又不合去太字】京师骚动秋大水八月帝自上邽晨夜东驰九月乙夘车驾还宫庚申帝自征颍川盗贼皆降安丘侯张歩叛归琅邪【安丘县属北海郡今密州县有渠丘亭】琅邪太守陈俊讨获之戊寅至自颍川冬十月丙午幸懐十一月乙丑至自懐公孙述遣兵救隗嚣吴汉盖延等还军长安天水陇西复反归嚣十二月髙句骊王遣使奉贡是嵗大水【左传曰平原出水为大水】
　　九年春正月隗嚣病死其将王元周宗复立嚣子纯为王徙鴈门吏人于太原三月辛亥初致青巾左校尉官【○刘攽曰案前史废置官皆用置字字书置立也致字训送诣上文光武为司隶致僚属招致之义可作致字今建此官宜作置盖缘前文遂误此字改作置无疑】公孙述遣将田戎任满据荆门【水经注曰江水东歴荆门虎牙之间荆门山在南上合下开其状似门虎牙山在北石壁色红间有白文类牙故以名也此二山楚之西塞也在今硖州夷陵县东南】夏六月丙戌幸缑氏登轘辕【缑氏县有缑氏山轘辕山有轘辕坂并在洛阳之东南】遣大司马吴汉率四将军击卢芳将贾览于髙栁战不利秋八月遣中郎将来歙监征西大将军冯异等五将军讨隗纯于天水骠骑大将军杜茂与贾览战于繁畤【县名属鴈门郡今代州县】茂军败绩是嵗省闗都尉【前书曰秦官也武帝置】复置护羌校尉官【汉官仪曰武帝置秩比二千石持节以防西羌王莽乱遂罢时班彪议宜复其官以理寃结帝従之以牛邯为护羌校尉都于陇西令居县】
　　十年春正月大司马吴汉率捕虏将军王覇等五将军击贾览于髙栁匈奴遣骑救览诸将与战郤之修理长安髙庙夏征西大将军冯异破公孙述将赵匡于天水斩之征西大将军冯异薨秋八月己亥幸长安祠髙庙遂有事十一陵戊戌进幸汧【县名属右扶风故城在今陇州汧源县】隗嚣将髙峻降冬十月中郎将来歙等大破隗纯于落门【前书曰天水冀县有落门聚在今渭州陇西县东南有落门山落门水出焉】其将王元奔蜀纯与周宗降陇右平先零羌寇金城陇西【金城郡故城在今兰州广武县之西南】来歙率诸将击羌于五谿大破之【续汉志曰陇西防武县有五谿聚】庚寅车驾还宫是嵗省定襄郡【定襄故城在今胜州界】徙其民于西河【郡名今石州离石县】泗水王歙薨淄川王终薨
　　十一年春二月己夘诏曰天地之性人为贵其杀奴婢不得减罪己酉幸南阳还幸章陵祠园陵城阳王祉薨庚午车驾还宫闰月征南大将军岑彭率三将军与公孙述将田戎任满战于荆门大破之获任满威虏将军冯骏围田戎于江州【县名属巴郡今渝州巴县】岑彭遂率舟师伐公孙述平巴郡夏四月丁夘省大司徒司直官【汉官仪曰武帝置丞相司直元夀二年改丞相为大司徒司直仍旧今省】先零羌寇临洮【县名属陇西郡故城在今岷州】六月中郎将来歙率扬武将军马成破公孙述将王元环安于下辩【县名属武都郡今成州同谷县旧名武卫城】安遣闲人刺杀中郎将来歙【间谍也谓伺间隙也】帝自将征公孙述秋七月次长安【左传例曰凡师出一宿为舎再宿为信过宿为次】八月岑彭破公孙述将侯丹于黄石【即黄石滩也水经注曰江水自涪陵东出百里而届于黄石在今涪州涪陵县】辅威将军臧宫与公孙述将延岑战于沈水大破之【水经注曰沈水出广汉县下入涪水本或作沉水及沆水者并非】王元降至自长安癸亥诏曰敢炙灼奴婢论如律免所炙灼者为庻民冬十月壬午诏除奴婢射伤人弃市律公孙述遣闲人刺杀征南大将军岑彭马成平武都因陇西太守马援击破先零羌徙致天水陇西扶风十二月大司马吴汉率舟师伐公孙述是嵗省朔方牧并并州【朔方郡在今夏州朔方县北上并音必政反】初断州牧自还奏事【前书音义曰刺史每嵗尽则入奏事亰师今断之哀帝改刺史曰州牧】
　　十二年春正月大司马吴汉与公孙述将史兴战于武阳斩之【武阳县属犍为郡故城在今眉州隆山县东也】三月癸酉诏陇蜀民被略为奴婢自讼者及狱官未报一切免为庻民夏甘露降南行唐【县名属常山郡今恒州县】六月黄龙见东阿【今济州县】秋七月威虏将军冯峻防江州获田戎九月吴汉大破公孙述将谢丰于广都斩之【广都今益州】辅威将军臧宫防涪城斩公孙恢【涪城今绵州县也恢述之弟】大司空李通罢冬十一月戊寅吴汉臧宫与公孙述战于成都大破之述被创夜死辛巳吴汉屠成都夷述宗族及延岑等【广雅曰夷犹灭也】十二月辛夘扬武将军马成行大司空事是嵗九真徼外蛮夷张游率种人内属【九真今爱州县】封为归汉里君省金城郡属陇西参狼羌寇武都【武都今武州也参音所今反】陇西太守马援讨降之诏邉吏力不足战则守追虏料敌不拘以逗留法【説文曰逗留止也前书音义曰逗是曲行避敌也汉法军行逗留畏愞者斩追虏或近或逺量敌进退不拘以军法直取胜敌为务也逗古住字】横野大将军王常薨遣骠骑大将军杜茂将众部施刑屯北邉【施读曰防防解也前书音义曰谓有赦令去其钳釱赭衣谓之防刑】筑亭【亭伺望敌之所前书曰秦法十里一亭亭有长汉因之不改】修烽燧【前书音义曰邉方备警急作髙土台台上作桔臯桔臯头有兜零以薪草置其中常低之冇寇即燃火举之以相告曰烽又多积薪寇至即燔之望其烟曰燧昼则燔燧夜乃举烽广雅曰兜零笼也】
　　十三年春正月庚申大司徒侯覇薨戊子诏曰往年已勑郡国异味不得有所献御今犹未止非徒有豫养择之劳【豫飬谓未至献时豫前养之导亦择也】至乃烦扰道上疲费过所其令太官勿复受【续汉志曰太官令一人秩六百石掌御膳饮食】眀勑下以逺方口实所以荐宗庙自如旧制【汉官仪曰口实膳羞之事也】二月遣捕虏将军马武屯滹沱河以备匈奴卢芳自五原亡入匈奴丙辰诏曰长沙王兴真定王得河间王邵中山王茂皆袭爵为王不应经义【以其服属既防不当袭爵为王】其以兴为临湘侯【临湘县今潭州长沙县】得为真定侯邵为乐成侯【乐成县故城在今瀛州乐府县西北○刘攽曰注案府当作夀】茂为单父侯【今宋州县音善甫】其宗室及絶国封侯者凡一百三十七人丁巳降赵王良为赵公太原王章为齐公鲁王兴为鲁公庚午以殷绍嘉公孔安为宋公周承休公姬常为卫公省并西京十三国广平属钜鹿真定属常山河间属信都城阳属琅邪泗水属广陵淄川属髙密胶东属北海陆安属庐江广阳属上谷【据此惟有九国云十三误也】三月辛未沛郡太守韩歆为大司徒丙子行大司空马成罢夏四月大司马吴汉自蜀还京师于是大飨将士班劳防勲【班布也谓徧布劳来之其有功者以防书纪其勲也劳音力到反】功臣增邑更封凡三百六十五人其外戚恩泽封者四十五人罢左右将军官【前书曰左右将军周官也秦汉因之至此罢】建威大将军耿弇罢益州传送公孙述瞽师郊庙乐器葆车舆辇于是法物始备【瞽无目之人也为乐师取其无所见于音声审也郊庙之器罇彛之属也乐器钟磬之属葆车谓上建羽葆也合聚五采羽名为葆舆者车之总名也辇者驾人以行法物谓大驾卤簿仪式也时草创未暇今得之始备】时兵革既息天下少事文书调役务従简寡【调谓发也】至乃十存一焉甲寅冀州牧窦融为大司空五月匈奴寇河东秋七月广汉徼外白马羌豪率种人内属【广汉今益州雒县也徼犹塞也音吉吊反羌有百五十四种在广汉西北者为白马羌】九月日南徼外蛮夷献白雉白兎【日南郡属交州】冬十二月甲寅诏益州民自八年以来被略为奴婢者【谓公孙述时也】皆一切免为庻民或依托为人下妻欲去者恣听之敢拘留者比青徐二州以略人法従事复置金城郡【前年省并陇西】
　　十四年春正月起南宫前殿匈奴遣使奉献使中郎将报命【中郎将刘防也】夏四月辛巳封孔子后志为褒成侯【平帝封孔均为褒城侯志均子也古今志曰志时为密令】越巂人任贵自称太守遣使奉计【越巂郡武帝置本卭都也巂水名因越巂水而置郡故以名焉计谓人庻名籍若今计帐】秋九月平城人贾丹杀卢芳将尹由来降【平城属鴈门郡今云州定防县也】是嵗防稽大疫【防稽今越州县】莎车国鄯善国遣使奉献【莎车鄯善并西域国名鄯音市战反】十二月癸夘诏益凉二州奴婢自八年以来自讼在所官一切免为庻民卖者无还直
　　十五年春正月辛丑大司徒韩歆免自杀【事见侯覇传】丁未有星孛于昴汝南太守欧阳歙为大司徒建议大将军朱祐罢丁未有星孛于营室二月徙鴈门代郡上谷三郡民置常闗居庸闗以东【前书曰代郡有常山闗上谷郡居庸县有闗时胡寇数犯邉故徙之○刘攽曰据注文及他防尽云常山闗正文少一山字】初巴蜀既平大司马吴汉上书请封皇子不许重奏连嵗三月乃诏羣臣议大司空融固始侯通胶东侯复髙密侯禹太常登等奏议曰古者封建诸侯以藩屏亰师【藩篱也屏蔽也诗大雅曰介人维藩大邦维屏毛苌注云当用公卿诸侯为藩屏也公羊传曰亰者何大也师者何众也天子之居必有众大之辞言之○刘攽曰注必有按今公羊云必以作有非也】周封八百【史记曰唐虞协和万国逮于夏商或数千嵗盖周封八百也】同姓诸姬并为建国【左传曰虞虢焦滑霍杨韩魏皆姬姓也】夹辅王室尊事天子享国永长为后世法故诗云大啓尔宇为周室辅【诗鲁颂也宇居也周成王封周公子伯禽于鲁言大开尔居以为我周家之辅】髙祖圣德光有天下亦务亲亲封立兄弟诸子不违旧章陛下德横天地兴复宗统褒德赏勲亲睦九族【孔安国注尚书云九族谓上至髙祖下至孙】功臣宗室咸防封爵多受广地或连属县今皇子赖天能胜衣趋拜陛下恭谦克譲抑而未议羣臣百姓莫不失望宜因盛夏吉时定号位以广藩辅【礼记月令天子孟夏迎夏于南郊还乃封诸侯行爵出禄】眀亲亲尊宗庙重社稷应古合旧厌塞众心臣请大司空上舆地图【广雅曰舆载也言载在地者皆图画之司空掌土地故令上之】太常择吉日具礼仪制曰可夏四月戊申以太牢告祠宗庙丁巳使大司空融告庙封皇子辅为右翊公英为楚公阳为东海公康为济南公苍为东平公延为淮阳公荆为山阳公衡为临淮公焉为左翊公亰为琅邪公癸丑追諡兄伯升为齐武公兄仲为鲁哀公六月庚午复致屯骑长水射声三校尉官【七年罢○刘攽曰案文致亦当作置説同十四年】改青巾左校尉为越骑校尉诏下州郡检覈垦田顷畆【垦辟也】及户口年纪又考实二千石长吏阿枉不平者冬十一月甲戌大司徒欧阳歙下狱死十二月庚午闗内侯戴渉为大司徒卢芳自匈奴入居髙栁是嵗骠骑大将军杜茂免虎牙大将军盖延薨十六年春二月交阯女子徴侧反略有城邑三月辛丑晦日有蚀之秋九月河南尹张伋及诸郡守十余人坐度田不实皆下狱死【东观记曰刺史太守多为诈巧不务实核茍以度田为名聚人田中并度庐屋里落聚人遮道啼呼】郡国大姓及兵长羣盗防处并起攻劫在所害杀长吏郡县追讨到则解散去复屯结青徐幽冀四州尤甚冬十月遣使者下郡国听羣盗自相纠擿【擿犹发也音它狄反】五人共斩一人者除其罪吏虽逗留廻避故縦者皆勿问听以禽讨为效其牧守令长坐界内盗贼而不収捕者又以畏愞捐城委守者皆不以为负【委守谓弃其所守也】但取获贼多少为殿最【殿后也谓课居后也最凡要之首也言课居先也】唯蔽匿者乃罪之于是更相追捕贼并解散徙其魁帅于它郡赋田受禀使安生业自是牛马放牧邑门不闭卢芳遣使乞降十二月甲辰封芳为代王初王莽乱后货币杂用布帛金粟是嵗始行五铢钱【武帝始为五铢钱王莽时废今始行之】
　　十七年春正月赵公良薨二月乙亥晦日有蚀之【东观记曰上以日食避正殿读图防多御坐庑下浅露中风发疾苦甚左右有白大司马吏病苦如此不能动摇自强従公出乗以车行数里病差四月二日车驾宿偃师病差数日入南阳界到叶以车骑省留数日行黎阳兵马千余匹遂到章陵起居平愈】夏四月乙夘南廵狩皇太子及右翊公辅楚公英东海公阳济南公康东平公苍従幸颍川进幸叶章陵【叶县故楚叶公邑属南郡今许州县也叶音式渉反】五月乙夘车驾还宫六月癸巳临淮公衡薨秋七月妖巫李广等羣起据皖城【县名属庐江郡故城在今舒州有皖水音下板反】遣虎贲中郎将马援骠骑将军叚志讨之九月破皖城斩李广等冬十月辛巳废皇后郭氏为中山太后立贵人隂氏为皇后进右翊公辅为中山王食常山郡【本恒山郡避文帝讳改为常山故城在今赵州元氏县西】其余九国公皆即旧封进爵为王甲申幸章陵修园庙祠旧宅观田庐置酒作乐赏赐时宗室诸母因酣悦相与语曰文叔少时谨信与人不欵曲唯直柔耳今乃能如此帝闻之大笑曰吾理天下亦欲以柔道行之乃悉为舂陵宗室起祠堂有凤皇见于颍川之郏县【郏今汝州郏城县也东观记曰凤髙八尺五彩羣鸟并従行列盖地数顷停一十七日】十二月至自章陵是嵗莎车国遣使贡献
　　十八年春二月蜀郡守将史歆叛遣大司马吴汉率二将军讨之围成都甲寅西廵狩幸长安三月壬午祠髙庙遂有事十一陵歴冯翊界进幸蒲坂祠后土【汉官仪曰祭地于河东汾隂后土宫宫曲入河古之祭地泽中方丘也以夏至日祭其礼仪如祭天蒲坂县属河东郡后土祠在今蒲州汾隂县西北】夏四月甲戌车驾还宫癸酉诏曰今邉郡盗谷五十斛罪至于死开残吏妄杀之路其蠲除此法同之内郡遣伏波将军马援率楼船将军叚志等击交阯贼征侧等戊申幸河内戊子至自河内五月旱卢芳复亡入匈奴秋七月吴汉防成都斩史歆等壬戌赦益州所部殊死已下冬十月庚辰幸宜城【县属南郡楚之鄢邑也故城在今襄州率道县南】还祠章陵十二月乙丑车驾还宫是嵗罢州牧置刺史【武帝元封五年初置部刺史掌奉诏条察州秩六百石员十三人成帝绥和元年更名牧秩二千石哀帝建平二年复为刺史元夀二年复为牧经王莽变革至建武元年复置牧今改置刺史】十九年春正月庚子追尊孝宣皇帝曰中宗始祠昭帝元帝于太庙【汉官仪曰光武第虽十二于父子之次于成帝为兄弟于哀帝为诸父于平帝为祖父皆不可为之后上至元帝于光武为父故上继元帝而为九代故河图云赤九防昌谓光武也然则宣帝为曾祖故追尊及祠之○刘攽曰注案世数宣帝于光武犹是祖此多一曾字】成帝哀帝平帝于长安春陵节侯以下四世于章陵妖巫单臣傅镇等反据原武太中大夫臧宫围之夏四月防原武斩臣镇等伏波将军马援破交阯斩徴侧等因击破九真贼都阳等降之闰月戊申进赵齐鲁三国公爵为王六月戊申诏曰春秋之义立子以贵【公羊传曰立嫡以长不以贤立子以贵不以长桓公何以贵母贵也母贵则子贵子以母贵母以子贵○刘攽曰注母贵则子贵案公羊本文当云母贵则子何以贵此少何以二字】东海王阳皇后之子宜承大统皇太子彊崇执谦退愿备藩国父子之情重乆违之其以彊为东海王立阳为皇太子改名荘秋九月南廵狩壬申幸南阳进幸汝南南顿县舎置酒防赐吏人复南顿田租嵗【○刘攽曰案文不见嵗数明少一字近下二十年复济阳六嵗显宗复元氏六嵗则此当初复五嵗增一嵗则六嵗与后事同矣是漏五字也】父老前叩头言皇考居此日乆陛下识知寺舎【蔡邕独断曰陛阶陛也与天子言不敢指斥故云陛下风俗通曰寺司也诸官府所止皆曰寺光武常従皇考至南顿故识知官府寺舍】每来輙加厚恩愿赐复十年帝曰天下重器常恐不任日复一日安敢逺期十嵗乎吏人又言陛下实惜之何言谦也帝大笑复增一嵗进幸淮阳梁沛西南夷寇益州郡【常璩华阳国志云武帝元封二年叟夷反将军郭昌讨平之因开为益州郡故城在今昆州晋宁县是也】遣武威将军刘尚讨之越巂太守任贵谋叛十二月刘尚袭贵诛之是嵗复致函谷闗都尉【九年省今复置○刘攽曰正文致亦当作置此注中亦自作置也】修西京宫室二十年春二月戊子车驾还宫夏四月庚辰大司徒戴渉下狱死【古今注曰坐入故太仓令奚渉罪】大司空窦融免五月辛亥大司马吴汉薨匈奴寇上党天水遂至扶风六月庚寅广汉太守蔡茂为大司徒太仆朱浮为大司空壬辰左中郎将刘隆为骠骑将军行大司马事【武帝省太尉置大司马将军成帝赐金印紫绶置官属禄比丞相哀帝去军位在司徒上见前书】乙未徙中山王辅为沛王秋东夷韩国人率众诣乐浪内附【东夷有辰韩卞韩马韩谓之三韩国也】冬十月东廵狩甲午幸鲁进幸东海楚沛国十二月匈奴寇天水壬寅车驾还宫是嵗省五原郡徙其吏人置河东复济阳县徭役六嵗
　　二十一年春正月武威将军刘尚破益州夷平之夏四月安定属国胡叛屯聚青山【青山在今庆州乌岭县西北】遣将兵长史陈防讨平之【防音欣】秋鲜卑寇辽东辽东太守祭彤大破之冬十月遣伏波将军马援出塞击乌桓不尅匈奴寇上谷中山其冬鄯善王车师王等十六国皆遣子入侍奉献愿请都防【都护宣帝置始以郑吉为之秩比二千石都总也言总护南北道居乌垒城察西域诸国动静以闻事见前书】帝以中国初定未遑外事乃还其侍子厚加赏赐
　　二十二年春闰月丙戌幸长安祠髙庙遂有事十一陵二月己巳至自长安夏五月乙未晦日有蚀之秋七月司隶校尉苏邺下狱死九月戊辰地震裂制诏曰【○刘攽曰案史无有书制诏曰者唯下三公及它官诏有云制诏某官史亦不着曰字眀此多一制字也説者云武后讳诏曾改此诏作制后人因误重之也】日者地震南阳尤甚夫地者任物至重静而不动者也而今震裂咎在君上鬼神不顺无德灾殃将及吏人朕甚惧焉其令南阳勿输今年田租刍藁遣谒者案行其死罪系囚在戊辰以前减死罪一等徒皆弛解钳衣丝絮【弛解脱也仓颉篇曰钳釱也音竒炎反前书音义曰釱足钳也音徒计反又太盖反旧法在徒役者不得衣丝絮今赦许之】赐郡中居人压死者棺钱人三千其口赋逋税而庐宅尤破壊者勿収责【汉仪注曰人年十五至五十六出赋钱人百二十为一筭又七嵗至十四嵗出口钱人二十以供天子至武帝时又口加三钱以补车骑马逋税谓欠田租也】吏人死亡或在壊垣毁屋之下而家羸弱不能収拾者其以见钱谷取佣为寻求之冬十月壬子大司空朱浮免癸丑光禄勲杜林为大司空是嵗齐王章薨青州蝗匈奴薁鞬日逐王比【薁音于六反鞬音纪言反比其名也】遣使诣渔阳请和亲使中郎将李茂报命乌桓击破匈奴匈奴北徙幕南地空【前书音义曰沙土曰幕即今碛也】诏罢诸邉郡亭吏卒
　　二十三年春正月南郡蛮叛遣武威将军刘尚讨破之徙其种人于江夏【郡名故城在今安州云梦县东南】夏五月丁夘大司徒蔡茂薨秋八月丙戌大司空杜林薨九月辛未陈留太守玉况为大司徒【况字文伯京兆人玉音肃】冬十月丙申太仆张纯为大司空髙句骊率种人诣乐浪内属十二月武陵蛮叛寇掠郡县遣刘尚讨之战于沅水【武陵郡今朗州也沅水名出牂柯东止过临沅县至长沙入洞庭湖】尚军败殁是嵗匈奴薁鞬日逐王比率部曲遣使诣西河内附
　　二十四年春正月乙亥大赦天下匈奴薁鞬日逐王比遣使欵五原塞求扞御北虏秋七月武陵蛮寇临沅【县名属武陵郡故城在今朗州武陵县】遣谒者李嵩中山太守马成讨蛮不尅于是伏波将军马援率四将军讨之诏有司申眀旧制阿附蕃王法【武帝时有淮南衡山之谋作左官之律设附益之法前书音义曰人道尚右言舍天子仕诸侯为左官左僻也阿曲附益王侯者将冇重法是为旧制今更申明之】冬十月匈奴薁鞬日逐王比自立为南单于于是分为南北匈奴二十五年春正月辽东徼外貊人【貊人秽貊国人也貊音陌】寇右北平渔阳上谷太原辽东太守祭彤招降之乌桓大人来朝【乌桓谓渠帅也】南单于遣使诣阙贡献奉蕃称臣又遣其左贤王击破北匈奴却地千余里三月南单于遣子入侍戊申晦日有食之伏波将军马援等破武陵蛮于临沅冬十月叛蛮悉降夫余王遣使奉献【夫余国在海东去菟千余里】是嵗乌桓大人率众内属诣阙朝贡
　　二十六年春正月诏有司增百官奉【续汉志曰大将军三公奉月三百五十斛秩中二千石奉月百八十斛二千石月百二十斛比二千石月百斛千石月八十斛六百石月七十斛比六百石月五十五斛四百石月五十斛比四百石月四十五斛三百石月四十斛比三百石月三十七斛二百石月三十斛比二百石月二十七斛百石月十六斛防食月十一斛佐史月八斛凡诸受奉钱谷各半奉音扶用反】其千石已上减于西京旧制六百石已下增于旧秩初作夀陵【初作陵未有名故号夀陵盖取乆长之义也汉自文帝以后皆预作陵今循旧制也】将作大匠窦融上言园陵广袤无虑所用【前书曰将作少府秦官掌宫室景帝改为大匠秩二千石説文曰南北曰袤东西曰广广雅曰无虑都凡也谓请园陵都凡制度也袤音茂】帝曰古者帝王之葬皆陶人瓦器木车茅马【礼记涂车刍灵自古有之郑元注云刍灵束茅为人马也】使后世之人不知其处太宗识终始之义景帝能述遵孝道遭天下反覆而覇陵独完受其福岂不羙哉【谓赤眉入长安惟覇陵不掘】令所置地不过二三顷无为山陵陂池裁令流水而已【言不起山陵裁令封土陂池不停水而已陂音普何反池音徒何反】遣中郎将叚郴授南单于玺绶令入居云中【郡名在今胜州北郴音丑林反】始置使匈奴中郎将将兵卫护之【中郎将即叚郴也汉官仪曰使匈奴中郎将屯西河美稷县也】南单于遣子入侍奉奏诣阙于是云中五原朔方北地定襄鴈门上谷代八郡民归于本土遣谒者分将施刑补理城郭【施与防同解见上】发遣邉民在中国者布还诸县皆赐以装钱转输给食【东观记曰时城郭丘墟扫地更为上悔前徙之】
　　二十七年夏四月戊午大司徒玉况薨五月丁丑诏曰昔契作司徒禹作司空皆无大名其令二府去大【朱祐奏宜令三公并去大名以法经典帝従其议】又改大司马为太尉骠骑大将军行大司马刘隆即日罢【○刘攽曰案二汉称行者皆云行某官事不如今但云行某官也眀此少一事字】以太仆赵憙为太尉大司农冯勤为司徒益州郡徼外蛮夷率种人内属北匈奴遣使诣武威乞和亲【武威郡故城在今凉州姑臧县西北故凉城是也】冬鲁王兴齐王石始就国二十八年春正月己巳徙鲁王兴为北海王以鲁国益东海赐东海王彊虎贲旄头钟虡之乐【汉官仪曰虎贲千五百人戴鹖尾属虎贲中郎将又云旧选羽林为旄头被髪先駈魏文帝列异传曰防文公时梓树化为牛以骑击之骑不胜或堕地髻解被髪牛畏之入水故秦因是置旄头骑使先駈尔雅曰木谓之虡所以悬钟磬也説文曰虡饰为猛兽】夏六月丁夘沛太后郭氏薨因诏郡县捕王侯賔客坐死者数千人【时更始子鲤因沛献王辅杀刘盆子兄恭故王侯賔客多坐死】秋八月戊寅东海王彊沛王辅楚王英济南王康淮阳王延始就国冬十月癸酉诏死罪繋囚皆一切募下蚕室【蚕室宫刑狱名有刑者畏风湏暖作窨室蓄火如蚕室因以名焉窨一禁反见前书音义】其女子宫【谓幽闭也】北匈奴遣使贡献乞和亲
　　二十九年春二月丁巳朔日有食之遣使者举寃狱出系囚庚申赐天下男子爵人二级鳏寡孤独笃癃贫不能自存者粟人五斛夏四月乙丑诏令天下系囚自殊死已下及徒各减本罪一等其余赎罪输作各有差三十年春正月鲜卑大人内属朝贺二月东廵狩甲子幸鲁进幸济南闰月癸丑车驾还宫有星孛于紫宫夏四月戊子徙左翊王焉为中山王五月大水赐天下男子爵人二级鳏寡孤独笃癃贫不能自存者粟人五斛秋七月丁酉幸鲁国【○刘攽曰案它防皆不言国明此多一字】复济阳县是年徭役冬十一月丁酉至自鲁
　　三十一年夏五月大水戊辰赐天下男子爵人二级鳏寡孤独笃癃贫不能自存者粟人六斛癸酉晦日有食之是夏蝗秋九月甲辰诏令死罪系囚皆一切募下蚕室其女子宫是嵗陈留雨谷形如稗实【杜预注左传云稗草之似谷者音蒲解反】北匈奴遣使奉献
　　中元元年春正月东海王彊沛王辅楚王英济南王康淮阳王延赵王盱皆来【盱音况于反】丁夘东廵狩二月己夘幸鲁进幸太山北海王兴齐王石朝于东岳辛夘柴望岱宗登封太山甲午禅于梁父【岱宗太山也梁父太山下小山也封谓聚土为坛墠谓除地而祭改墠为禅神之也续汉志曰时上御辇升山即位于坛南北靣尚书令奉玉牒检皇帝以寸三分玺亲封之藏玉牒已以石覆讫尚书令以五寸印封石检毕皇帝再拜禅祭地于梁隂以髙后配山川羣神従祀焉其玉牒文秘刻石文辞多不载】三月戊辰司空张纯薨夏四月癸酉车驾还宫己夘大赦天下复嬴博梁父奉髙【四县属太山郡故城在今兖州博城县界】勿出今年田租刍藁改年为中元行幸长安戊子祀长陵五月乙丑至自长安六月辛夘太仆冯鲂为司空乙未司徒冯勤薨是夏京师醴泉涌出【尚书中曰俊乂在官则醴泉出也】饮之者固疾皆愈惟眇蹇者不瘳又有赤草生于水崖【赤草朱草也大戴记曰朱草日生一叶至十五日已后日落一叶周而复始】郡国频上甘露羣臣奏言地祗灵应而朱草萌生【孝经援神契曰德至草木即朱草生】孝宣帝每有嘉瑞輙以改元神爵五鳯甘露黄龙列为年纪盖以感致神祗表彰德信是以化致升平称为中兴今天下清宁灵物仍降陛下情存损挹推而不居岂可使祥符显庆没而无闻宜令太史撰集【太史史官之长也前书音义曰太史公武帝置位在丞相之上】以传来世帝不纳常自谦无德每郡国所上輙抑而不当故史官罕得记焉秋郡国三蝗冬十月辛未司校尉东莱李防为司徒甲申使司空告祠髙庙曰髙皇帝与羣臣约非刘氏不王吕太后贼害三赵【谓髙帝子赵幽王友赵恭王恢赵王如意】専王吕氏赖社稷之灵禄产伏诛【吕产吕禄并吕后兄弟子吕后崩各拥南北军欲为乱周勃陈平等诛之】天命防坠危朝更安吕太后不宜配食髙庙同祧至尊薄太后母德慈仁【薄太后髙帝姬孝文帝之母】孝文皇帝贤明临国子孙赖福延祚至今其上薄太后尊号曰髙皇后配食地祗迁吕太后庙主于园四时上祭【园谓茔域也于中置寝】十一月甲子晦日有食之是嵗初起眀堂灵台辟雍及北郊兆域【大戴礼云明堂者凡九室一室有四户八牖三十六户七十二牖以茅盖上上圆下方赤缀户也白缀牖也礼图又曰建武三十二年作明堂上圆下方十二堂法日辰九室法九州室八牕八九七十二法一时之王室有十二户法隂阳之数胡伯始云古清庙盖以茅今盖以瓦下借茅存古制也汉官仪曰明堂四面起土作堑上作桥堑中无水眀堂去平城门二里所天子出従平城门先歴眀堂乃至郊祀又曰辟雍去眀堂三百歩车驾临辟雍従北门入三月九月皆于中行郷射礼辟雍以水周其外以节观者诸侯曰泮宫东西南有水北无下天子也汉官阁疏曰灵防髙三丈十二门天子曰灵防诸侯曰观台汉官仪北郊坛在城西北角去城一里所谓方坛四陛但存坛祠舎而已其鼔吹乐及舞人御帐皆従南郊之其地祗位南靣西上髙皇后配西面皆在坛上地理羣神従食坛下南郊焚犊北郊埋犊○刘攽曰注去城一里所谓方坛四陛案谓当作为上文云去城一里所句为方坛四陛传写之误以为为谓以所属下句甚无谓也】宣布图防于天下复济阳南顿是年徭役参狼羌寇武都败郡兵陇西太守刘盱遣军救之及武都郡兵讨叛羌皆破之二年春正月辛未初立北郊祀后土东夷倭奴国王遣使奉献【倭在帯方东南大海中依山岛为国】二月戊戌帝崩于南宫前殿年六十二【伏侯古今注曰是嵗在丁巳】遗诏曰朕无益百姓皆如孝文皇帝制度务従约省【文帝葬皆以瓦器不以金银铜锡为饰因其山不起坟】刺史二千石长吏皆无离城郭无遣吏及因邮奏【説文曰邮境上行书舎也○刘攽曰案文多一无字光武崩诸侯有奔丧之义光武従事简约既敕刺史二千石无离城郭又不得遣吏及因邮奏事不近事情明此多一无字无疑盖凡吊丧及赴葬皆遣吏及因邮也廉范传肃宗崩庐江严麟奉章云云此则遣吏之证】初帝在兵间乆厌武事且知天下疲耗思乐息肩【左传曰息肩于晋】自陇蜀平后非儆急未甞复言军旅皇太子甞问攻战之事帝曰昔卫灵公问陈孔子不对此非尔所及【论语卫灵公问陈于孔子曰爼豆之事则甞闻之矣军旅之事未之学也】每旦视朝日侧乃罢数引公卿郎将讲论经理夜分乃寐【分犹半也】皇太子见帝勤劳不怠承间谏曰陛下有禹汤之明而失黄老养性之福【黄帝老子】愿颐爱精神优游自宁帝曰我自乐此不为疲也虽身济大业兢兢如不及故能明慎政体总揽权纲量时度力举无过事退功臣而进文吏戢弓矢而散马牛虽道未方古斯亦止戈之武焉【左传曰于文止戈为武也】
　　论曰皇考南顿君初为济阳令以建平元年十二月甲子夜生光武于县舎【蔡邕光武碑文云光武将生皇考以令舎不显开宫后殿居之而生】有赤光照室中【东观记曰光照室中尽明如画】钦异焉使卜者王长占之长辟左右【辟音频亦反】曰此兆吉不可言是嵗县界有嘉禾生一茎九穗因名光武曰秀明年方士有夏贺良者上言哀帝云汉家歴运中衰当再受命于是改号为太初元年称陈圣刘太平皇帝以厌胜之及王莽簒位忌恶刘氏以钱文有金刀故改为货泉或以货泉字文为白水真人后望气者苏伯阿为王莽使至南阳遥望见防陵郭唶曰【唶叹也音子夜反】气佳哉郁郁葱葱然及始起兵还防陵逺望舎南火光赫然属天有顷不见初道士西门君惠李守等亦云刘秀当为天子其王者受命信有符乎不然何以能乗时龙而御天哉【易曰时乗六龙以御天】賛曰炎正中微大盗移国【汉以火德王故曰炎正大盗谓王莽簒位也荘子曰田成子一日杀齐君而盗其国向所谓智者不反为大盗积者乎】九县飊回三精雾塞【九县九州也飊回谓乱也三精日月星也雾塞言昬昧也精或为象】人厌淫诈神思反德光武诞命灵贶自甄【诞大也书曰诞膺天命甄明也灵贶谓佳气神光之类也】沈防先物深略纬文【防者动之防也物事也沈深之防先见于事也諡法经纬天地曰文】寻邑百万貔虎为羣【貔执夷虎属也书曰如虎如貔言其猛勇也】长毂雷野髙锋彗云【长毂兵车雷野言其声盛淮南子曰雷以为车舆彗埽也音详鋭反】英威既振新都自焚【王莽初封为新都侯史记曰周武王伐纣纣衣其寳玉自焚而死莽虽被杀灭亡与纣同故假以言之】防刘庸代纷纭梁赵【防刘皆杀也左传曰防刘我邉垂谓公孙述称帝于庸蜀卢芳据代郡也纷纭喻乱也梁谓刘永赵谓王郎也】三河未澄四闗重扰【三河河南河北河东也未澄谓朱鲔等据洛州未归光武也四闗谓长安四塞之国重扰谓更始已定闗中刘盆子入闗杀更始发掘诸陵也】神旌乃顾递行天讨【周礼曰析羽为旌称神者犹言神兵神算也诗云乃眷西顾书云天讨有罪也】金汤失险车书共道【前书曰金城汤池不可攻矣金以喻坚汤取其热光武所撃皆失其险固也礼记曰天下车同轨书同文】灵庆既啓人谋咸賛【灵庆谓符防也左传曰天啓之也人谋谓羣下劝即尊号也易曰人谋鬼谋百姓与能賛助也】明眀庙谟赳赳雄断【诗曰眀明天子淮南子曰运筹于庙堂之上决胜千里之外赳赳武貌也】于赫有命系隆我汉【于赫叹羙之词音乌诗云有命既集系犹系也】
　　【刘攽曰案天子适诸侯曰廵守守音狩耳字不作狩狩田猎之名春秋天王狩于河阳彼直谓狩猎不与廵守同而此书廵守字皆作狩不可尽改又案他书亦多作廵狩字盖世俗相传迷误已乆以彼证字或真以狩字为是故粗论之以晓学者○又案光武改中元元年续汉志云改建武三十二年为建武中元元年中元仍冠建武字今纪无建武字误脱之宋丞相作纪年谱亦常论此】













　　后汉书卷一下
　　后汉书卷一下考证
　　光武帝纪下比丰沛注髙祖丰沛邑人○【臣召南】按应作沛丰邑人髙祖乃沛县之丰邑人及即位后始置丰县与沛县并言丰沛也
　　与车驾防髙平下刘攽曰注案髙平县名后改为髙平不成文理盖合有一郡字○【臣承】苍按髙平本非郡名盖髙平县后改为平髙见唐志
　　邵为乐成侯注乐成县故城在今瀛州乐府县西北○【臣召南】按乐府县当是乐夀县之讹唐无乐府县其深州乐夀县初瀛州旧唐志曰乐夀汉乐成县是其证也
　　焉为左翊公○【臣召南】按左翊公当作左冯翊公脱冯字以中山简王焉传证之可见
　　进幸叶章陵注叶县故楚叶公邑属南郡今许州县也○【臣召南】按南郡当作南阳郡唐叶县本许州至开元后改汝州也
　　夏四月甲戌车驾还宫癸酉诏曰○诸本皆同臣松龄按癸酉移前甲戌移后写者倒误耳下文又云戊申幸河内戊子至河内按四月甲戌安得有戊申戊字明是甲字之讹观下戊子可见
　　韩国人率众请乐浪内附注有辰韩下韩马韩谓之三韩国也○下韩应作弁韩
　　屯聚青山注青山在今庆州乌岭县西北○臣松龄按庆州祗有马岭县无乌岭县







　　后汉书卷一下考证
&lt;史部,正史类,后汉书&gt;
　　钦定四库全书
　　后汉书卷二
　　宋　　宣　　城　　太　　守范　煜撰唐　　章　　懐　　太　　子　　贤注
　　明帝纪第二
　　显宗孝明皇帝讳庄【諡法曰照临四方曰明伏侯古今注曰庄之字曰严】光武第四子也母隂皇后帝生而丰下【杜预注左传云丰下盖靣方也东观记云帝丰下鋭上项赤色有似于尧】十嵗能通春秋光武竒之建武十五年封东海公十七年进爵为王十九年立为皇太子师事博士桓荣学通尚书中元二年二月戊戌即皇帝位年三十尊皇后曰皇太后三月丁夘光武皇帝于原陵【帝王纪曰原陵方三百二十歩髙六丈在临平亭东南去洛阳十五里】有司奏上尊庙曰世祖夏四月丙辰诏曰予末小子奉承圣业夙夜震畏不敢荒宁先帝受命中兴德侔帝王恊和万邦假于上下【假至也音格】懐柔百神惠于鳏寡【懐安也柔和也礼曰凡山林能兴云致雨者皆曰神有天下者祭百神懐柔百神也书曰惠于鳏寡】朕承大运继体守文【创业之主则尚武功以定祸乱其继体而立者则守文德谷梁传曰承明继体则守文之君也】不知稼穑之艰难惧有废失圣恩遗戒顾重天下以元元为首公卿百僚将何以辅朕不逮其赐天下男子爵人二级【前书音义曰男子者谓戸内之长也商鞅为秦制爵二十级一公士二上造三簪四不更五大夫六官大夫七公大夫八公乗九五大夫十左庻长十一右庻长十二左更十三中更大夫十四右更十五小上造十六大上造十七驷车庻长十八大庻长十九闗内侯二十彻侯人赐爵者有罪得赎贫者得卖与人】三老孝悌力田人三级【三老孝悌力田三者皆郷官之名三老高帝置孝悌力田高后置所以劝导乡里助成风化也文帝诏曰孝悌天下之大顺也力田为生之本也三老众人之师也其以户口率置员事见前书】爵过公乘得移与子若同产同产子【汉置赐爵自公士已上不得过公乗故过者得移授也同产同母兄弟也】及流人无名数欲自占者人一级【无名数谓无文簿也占谓自归首也○刘攽曰及流人无名数案他处诏书皆上有脱无名数则云及流人云云此无故不当有及字三年诏亦无可互验】鳏寡孤独笃癃粟人十斛其施刑及郡国徒在中元元年四月己卯赦前所犯而后捕系者悉免其刑又邉人遭乱为内郡人妻在己卯赦前一切遣还邉恣其所乐中二千石下至黄绶【汉制二百石以上铜印黄绶也】贬秩赎论者悉皆复秩还赎方今上无天子下无方伯【公羊传曰上无天子下无方伯此制引以为谦也】若渉渊水而无舟楫夫万乗至重而壮者虑轻【帝谦言年尚少壮思虑轻浅故湏贤人辅弼】实赖有德左右小子【赖恃也左右助也】高宻侯禹元功之首东平王苍寛博有谋并可以受六尺之托临大节而不挠【六尺谓年十五以下大节谓大事挠屈也音女孝反】其以禹为太傅苍为骠骑将军太尉憙告諡南郊【赵憙也应劭风俗通曰礼臣子无爵諡君父之义也故羣臣累其功美葬日遣太尉于南郊告天而諡之】司徒防奉安梓宫【李防也梓宫以梓木为棺风俗通曰宫者存时所居缘生事死因以为名】司空鲂将校复土【冯鲂也将校谓将领五校兵以主穿圹也前书音义曰复土主穿圹塡墓事也言下棺讫复以土为坟故言复土】其封憙为节乡侯防为安乡侯鲂为杨邑侯秋九月烧当羌寇陇西败郡兵于允街【允街县名也允音鈆街音佳属金城郡故城在今凉州昌松县东南城临丽水一名丽水城】赦陇西囚徒减罪一等勿収今年租调又所发天水三千人亦复是歳更赋【更谓戍卒更相代也赋谓雇更之钱也前书音义曰更有三品有卒更有践更有过更古正卒无常人皆当迭为之有一月二更是为卒更贫者欲得雇更钱次直者出钱雇之月二千是为践更古者天下人皆当戍边三日亦名为更不可人人自行三日戍当行者不可徃即还因任一嵗次直者出钱三百雇之谓之过更○刘攽曰注有一月二更案丈多一有字缘一月字似有故衍因任一嵗案任当作住】遣谒者张鸿讨叛羌于允吾【允吾县名属金城郡故城在今阑州广武县西南允音沿吾音牙】鸿军大败战殁冬十一月遣中郎将窦固监捕虏将军马武等二将军讨烧当羌十二月甲寅诏曰方春戒节人以耕桑其勑有司务顺时气使无烦扰【礼记孟春之月布德和令行庆施惠仲春无作大事以妨农事】天下亡命殊死以下听得赎论死罪入缣二十匹右趾至髠钳城旦舂十匹【前书音义曰右趾谓刖其右足次刖左足次劓次黥次髠钳为城旦舂城旦者画日伺寇虏夜暮筑长城舂者妇人犯罪不任军役之事但令舂以食徒者】完城旦舂至司寇作三疋【完者谓不加髠钳而筑城也次鬼薪白粲次臣妾次司冦作】其未发觉诏书到先自告者半入赎今选举不实邪佞未去权门请托残吏放手【放手谓贪纵为非也】百姓愁怨情无告诉有司明奏罪名并正举者【举非其人并正举主之罪】又郡县每因徴发轻为奸利诡责羸弱先急下贫其务在均平无令枉刻
  </div>
  <div class="pagination">
   <a href="后汉书四库_page8.html">
    上一页
   </a>
   <span>
    ...
   </span>
   <a href="后汉书四库_page4.html">
    4
   </a>
   <a href="后汉书四库_page5.html">
    5
   </a>
   <a href="后汉书四库_page6.html">
    6
   </a>
   <a href="后汉书四库_page7.html">
    7
   </a>
   <a href="后汉书四库_page8.html">
    8
   </a>
   <span class="current-page">
    9
   </span>
   <a href="后汉书四库_page10.html">
    10
   </a>
   <a href="后汉书四库_page11.html">
    11
   </a>
   <a href="后汉书四库_page12.html">
    12
   </a>
   <a href="后汉书四库_page13.html">
    13
   </a>
   <a href="后汉书四库_page14.html">
    14
   </a>
   <span>
    ...
   </span>
   <a href="后汉书四库_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
