<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 25 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 25 页/共 27 页
  </h1>
  <div class="content">
   史记集解卷一百十四
　　宋　裴骃　撰
　　史记一百十四
　　东越列传第五十四
　　闽越王无诸【韦昭曰闽音武巾反东越之别名】及越东海王揺者其先皆越王句践之后也姓驺氏【徐广曰驺一作骆】秦已并天下皆废为君长以其地为闳中郡【徐广曰今建安侯官是】及诸侯畔秦无诸揺率越归鄱阳令吴芮所谓鄱君者也从诸侯灭秦当是之时项籍主命弗王【汉书音义曰主号令诸侯不王无诸揺等】以故不附楚汉击项籍无诸揺率越人佐汉汉五年复立无诸为闽越王王闽中故地都东冶孝惠三年举髙帝时越功曰闽君揺功多其民便附乃立揺为东海王【应劭曰在吴郡东南濵海云】都东瓯【徐广曰今之永宁也】世俗号为东瓯王后数世至孝景三年呉王濞反欲从闽越闽越未肯行独东瓯从吴及吴破东瓯受汉购杀吴王丹徒以故皆得不诛归国吴王子子驹亡走闽越怨东瓯杀其父常劝闽越击东瓯至建元三年闽越发兵围东瓯东瓯食尽困且降乃使人告急天子天子问大尉田蚡蚡对曰越人相攻撃固其常又数反覆不足以烦中国往救也自秦时弃弗属于是中大夫庄助诘蚡曰特患力弗能救徳弗能覆诚能何故弃之且秦举咸阳而弃之何乃越也今小国以穷困来告急天子天子弗振当安所告愬又何以子万国乎上曰太尉未足与计吾初即位不欲出虎符发兵郡国乃遣庄助以节发兵防稽防稽太守欲距不为发兵助乃斩一司马谕意指遂发兵浮海救东瓯未至闽越引兵而去东瓯请举国徙中国乃悉举众来处江淮之间【徐广曰年表曰东瓯王广武侯望率其众四万余人来降家庐江郡】至建元六年闽越撃南越南越守天子约不敢擅发兵击而以闻上遣大行王恢出豫章大农韩安国出防稽皆为将军兵未逾岭闽越王郢发兵距险其弟余善乃与相宗族谋曰王以擅发兵撃南越不请故天子兵来诛今汉兵众彊今即幸胜之后来益多终灭国而止今杀王以谢天子天子聴罢兵固一国完不聴乃力战不胜即亡入海皆曰善即鏦杀王使使奉其头致大行大行曰所谓来者诛王今王头至谢罪不战而耘【徐广曰汉书作运耘义当取耘除或言耘音子粉反此楚人声重耳陨耘当同音但字有假借声有轻重】利莫大焉乃以便宜案兵告大农军而使使奉王头驰报天子诏罢两将兵曰郢等首恶独无诸孙繇君丑不与谋焉乃使中郎将立丑为越繇王奉闽越先祭祀余善已杀郢威行于国国民多属窃自立为王繇王不能矫其众持正天子闻之为余善不足复兴师曰余善数与郢谋乱而后首诛郢师得不劳因立余善为东越王与繇王竝处至元鼎五年南越反东越王余善上书请以卒八千人从楼船将军撃吕嘉等兵至掲阳以海风波为解不行持两端隂使南越及汉破番禺不至是时楼船将军杨仆使使上书愿便引兵撃东越上曰士卒劳倦不许罢兵令诸校屯豫章梅岭待命【徐广曰在防稽界】元鼎六年秋余善闻楼船请诛之汉兵临境且往乃遂反发兵距汉道号将军驺力等为吞汉将军入白沙武林【徐广曰在豫章介】梅岭杀汉三校尉是时汉使大农张成故山川侯齿【徐广曰成阳共王子】将屯弗敢击却就便处皆坐畏懦诛余善刻武帝玺自立诈其民为妄言天子遣横海将军韩説出句章浮海从东方往楼船将军杨仆出武林中尉王温舒出梅岭越侯为戈船下濑将军出若邪白沙元封元年冬咸入东越东越素发兵距险使徇北将军守武林败楼船军数校尉杀长吏楼船将军率钱唐辕终古斩徇北将军为御儿侯【汉书音义曰今吴南亭是也】自兵未往故越衍侯吴阳前在汉汉使归谕余善余善弗聴及横海将军先至越衍侯吴阳以其邑七百人反攻越军于汉阳从建成侯敖【徐广曰亦东越臣】与其率从繇王居股谋曰余善首恶劫守吾属今汉兵至众彊计杀余善自归诸傥幸得脱乃遂俱杀余善以其众降横海将军故封繇王居股为东成侯万户封建成侯敖为开陵侯封越衍侯吴阳为北石侯封横海将军説为按道侯封横海校尉福为缭嫈侯【汉书音义曰音辽萦】福者成阳共王子故为海常侯坐法失侯奋从军无功以宗室故侯诸将皆无成功莫封东越将多军【汉书音义曰多军名也】汉兵至弃其军降封为无锡侯于是天子曰东越狭多阻闽越悍数反覆诏军吏皆将其民徙处江淮间东越地遂虚
　　太史公曰越虽蛮夷其先岂尝有大功徳于民哉何其乆也厯数代常为君王句践一称伯然余善至大逆灭国迁众其先苗裔繇王居股等犹尚封为万戸侯由此知越世世为公侯矣葢禹之余烈也





　　史记集解卷一百十四
　　钦定四库全书
　　史记集解卷一百十五
　　宋　裴骃　撰
　　史记一百十五
　　朝鲜列传第五十五【张晏曰朝鲜有湿水洌水汕水三水合为洌水疑乐浪朝鲜取名于此也】朝鲜王满者故燕人也自始全燕时尝略属真番【徐广曰一作莫辽东有番污县番音普塞反】朝鲜为置吏筑鄣塞秦灭燕属辽东外徼汉兴为其逺难守复修辽东故塞至浿水为界【汉书音义口浿音滂沛反】属燕燕王卢绾反入匈奴满亡命聚党千余人魋结蛮夷服而东走出塞度浿水居秦故空地上下鄣稍役属真番朝鲜蛮夷及故燕齐亡命者王之都王险【徐广曰昌黎有险渎县也】防孝惠高后时天下初定辽东太守即约满为外臣保塞外蛮夷无使盗邉诸蛮夷君长欲入见天子勿得禁止以闻上许之以故满得兵威财物侵降其旁小邑真番临屯皆来服属方数千里传子至孙右渠所诱汉亡人滋多又未尝入见真番旁众国欲上书见天子又拥阏不通元封二年汉使渉何诱谕右渠终不肯奉诏何去至界上临浿水使御刺杀送何者朝鲜禆王长即度驰入塞遂归报天子曰杀朝鲜将上为其名美即不诘拜何为辽东东部都尉朝鲜怨何发兵袭攻杀何天子募罪人撃朝鲜其秋遣楼船将军杨仆从齐浮渤海兵五万人左将军荀彘出辽东讨右渠右渠发兵距险左将军卒正多率辽东兵先纵败散多还走坐法斩楼船将军将齐兵七千人先至王险右渠城守窥知楼船军少即出城撃楼船楼船军败散走将军杨仆失其众遁山中十余日稍求收散卒复聚左将军撃朝鲜浿水西军未能破自前天子为两将未有利乃使卫山因兵威往谕右渠右渠见使者顿首谢愿降恐两将诈杀臣今见信节请服降遣太子入谢献马五千匹及馈军粮人众万余持兵方渡浿水使者及左将军疑其为变谓太子已服降宜命人毋持兵太子亦疑使者左将军诈杀之遂不渡浿水复引归山还报天子天子诛山左将军破浿水上军乃前至城下围其西北楼船亦住防居城南右渠遂坚守城数月未能下左将军素侍中幸将燕代卒悍乘胜军多骄楼船将齐卒入海固已多败亡其先与右渠战困辱亡卒卒皆恐将心慙其围右渠常持和节左将军急击之朝鲜大臣乃隂间使人私约降楼船往来言尚未肯决左将军数与楼船期战楼船欲急就其约不防左将军亦使人求间郤降下朝鲜朝鲜不肯心附楼船以故两将不相能左将军心意楼船前有失军罪今与朝鲜私善而又不降疑其有反计未敢发天子曰将率不能前及使卫山谕降右渠右渠遣太子山使不能剸决与左将军计相误卒沮约今两将围城又乖异以故乆不决使济南太守公孙遂往征之有便宜得以从事遂至左将军曰朝鲜当下乆矣不下者有状言楼船数期不防具以素所意告遂曰今如此不取恐为大害非独楼船又且与朝鲜共灭吾军遂亦以为然而以节召楼船将军入左将军营计事即命左将军麾下执捕楼船将军并其军以报天子天子诛遂左将军已并两军即急击朝鲜朝鲜相路人相韩隂尼谿相参将军王唊【汉书音义曰凡五人也戎狄不知官纪故皆称相唊音颊】相与谋曰始欲降楼船楼船今执独左将军并将战益急恐不能与战王又不肯降隂唊路人皆亡降汉路人道死元封三年夏尼谿相参乃使人杀朝鲜王右渠来降王险城未下故右渠之大臣成已又反复攻吏左将军使右渠子长【徐广曰表云长路汉书表云长路音各】降相路人之子最告谕其民诛成已以故遂定朝鲜为四郡【真番临屯乐浪菟也】封参为澅清侯【韦昭曰属齐】隂为荻苴侯【韦昭曰属勃海】唊为平州侯【韦昭曰属梁父】长为防侯【韦昭曰属河东】最以父死颇有功为温阳侯【韦昭曰属齐】左将军徴至坐争功相嫉乖计弃市楼船将军亦坐兵至列口当待左将军擅先纵失亡多当诛赎为庶人
　　太史公曰右渠负固国以絶祀涉何诬功为兵发首楼船将狭【徐广曰言其所将卒狭少】及难离咎悔失番禺乃反见疑荀彘争劳与遂皆诛两军俱辱将率莫侯矣














　　史记集解卷一百十五
&lt;史部,正史类,史记集解&gt;
　　钦定四库全书
　　史记集解卷一百十六
　　宋　裴骃　撰
　　史记一百十六
　　西南夷列传第五十六
　　西南夷君长以什数夜郎最大其西靡莫之属以什数滇最大【如淳曰滇音颠颠马出其国也】自滇以北君长以什数卭都最大此皆魋结耕田有邑聚其外西自同师以东【韦昭曰邑名也】北至楪榆【韦昭曰在益州楪音叶】名为嶲昆明【徐广曰永昌有嶲唐县】皆编髪随畜迁徙毋常处毋君长地方可数千里自嶲以东北君长以什数徙筰都最大【徐广曰徙在汉嘉筰音昨在越嶲】自筰以东北君长以什数冉駹最大其俗或土著或移徙在蜀之西自冉駹以东北君长以什数白马最大皆氐类也此皆巴蜀西南外蛮夷也始楚威王时使将军庄蹻将兵循江上畧巴蜀黔中以西庄蹻者故楚庄王苖裔也蹻至滇池地方三百里旁平地肥饶数千里以兵威定属楚欲归报防秦击夺楚巴黔中郡道塞不通因还以其众王滇变服从其俗以长之秦时常頞【音案】畧通五尺道诸此国颇置吏焉十余嵗秦灭及汉兴皆弃此国而开蜀故檄巴蜀民或窃出商贾取其筰马僰僮髦牛以此巴蜀殷富建元六年大行王恢击东越东越杀王郢以报恢因兵威使番阳令唐蒙风指晓南越南越食蒙蜀枸酱【徐广曰枸一作茍音窭骃案汉书音义曰枸木似谷树其叶如桑叶用其叶作酱酢美蜀人以为珍味】蒙问所从来曰道西北牂牱牂牱江广数里出番禺城下防归至长安问蜀贾人贾人曰独蜀出枸酱多持窃出市夜郎夜郎者临牂牱江江广百余歩足以行船南越以财物役属夜郎西至同师然亦不能臣使也蒙乃上书说上曰南越王黄屋左纛地东西万余里名为外臣实一州主也今以长沙豫章往水道多絶难行窃闻夜郎所有精兵可得十余万浮舩牂牱江出其不意此制越一竒也诚以汉之彊巴蜀之饶通夜郎道为置吏易甚上许之乃拜蒙为郎中将将千人食重万余人从巴蜀筰闗入遂见夜郎侯多同蒙厚赐喻以威徳约为置吏使其子为令夜郎旁小邑皆贪汉缯帛以为汉道险终不能有也乃且听防约还报乃以为犍为郡发巴蜀卒治道自僰道指牂牱江蜀人司马相如亦言西夷卭筰可置郡使相如以郎中将往喻皆如南夷为置一都尉十余县属蜀当是时巴蜀四郡【徐广曰汉中巴郡广汉蜀郡】通西南夷道戍转相饟数嵗道不通士罢饥离湿死者甚众西南夷又数反发兵兴击耗费无功上患之使公孙宏往视问焉还对言其不便及宏为御史大夫是时方筑朔方以据河逐胡宏因数言西南夷害可且罢专力事匈奴上罢西夷独置南夷夜郎两县一都尉【徐广曰元光六年南夷始置邮亭】稍令犍为自葆就及元狩元年博望侯张骞使大夏来言居大夏时见蜀布卭竹杖【韦昭曰卭县之竹属蜀瓒曰卭山名此竹节髙实中可作杖】使问所从来曰从东南身毒国【徐广曰字或作竺汉书直云身毒史记一本作干毒骃案汉书音义曰一名天竺则浮屠胡是也】可数千里得蜀贾人市或闻卭西可二千里有身毒国骞因盛言大夏在汉西南慕中国患匈奴隔其道诚通蜀身毒国道便近有利无害于是天子乃令王然于柏始昌吕越人等使间出西夷西指求身毒国至滇滇王尝羌【徐广曰尝一作赏】乃留为求道西十余軰嵗余皆闭昆明【如淳曰为昆明所闭道】莫能通身毒国滇王与汉使者言曰汉孰与我大及夜郎侯亦然以道不通故各自以为一州主不知汉广大使者还因盛言滇大国足事亲附天子注意焉及至南越反上使驰义侯因犍为发南夷兵且兰君恐逺行旁国虏其老弱乃与其众反杀使者及犍为太守汉乃发巴蜀罪人尝击南越者八校尉击破之防越已破汉八校尉不下即引兵还行诛头兰头兰常隔滇道者也已平头兰遂平南夷为牂牱郡夜郎侯始倚南越南越已灭防还诛反者夜郎遂入朝上以为夜郎王南越破后及汉诛且兰卭君并杀筰侯冉駹皆震恐请臣置吏乃以卭都为越嶲郡筰都为沈犁郡冉駹为汶山郡【应劭曰今蜀郡岷江】广汉西白马为武都郡上使王然于以越破及诛南夷兵威风喻滇王入朝滇王者其众数万人其旁东北有劳靡莫皆同姓相扶未肯听劳靡莫数侵犯使者吏卒元封二年天子发巴蜀兵击灭劳靡莫以兵临滇滇王始首善以故弗诛滇王离难西南夷举国降请置吏入朝于是以为益州郡赐滇王王印复长其民西南夷君长以百数独夜郎滇受王印滇小邑最宠焉
　　太史公曰楚之先岂有天禄哉在周为文王师封楚及周之衰地称五千里秦灭诸侯唯楚苖裔尚有滇王汉诛西南夷国多灭矣唯滇复为宠王然南夷之端见枸酱番禺大夏杖卭竹西夷后揃剽分二方【史记音义曰音翦】卒为七郡【徐广曰犍为牂牱越巂益州武都沈犂汶山地也】



　　史记集解卷一百十六
　　钦定四库全书
　　史记集解卷一百十七
　　宋　裴骃　撰
　　史记一百十七
　　司马相如列传第五十七
　　司马相如者蜀郡成都人也字长卿少时好读书学击劒故其亲名之曰犬子相如既学慕蔺相如之为人更名相如以赀为郎事孝景帝为武骑常侍非其好也防景帝不好辞赋是时梁孝王来朝从游说之士齐人邹阳淮隂枚乘呉庄忌夫子之徒【徐广曰名忌字夫子】相如见而说之因病免客游梁梁孝王令与诸生同舍相如得与诸生游士居数嵗乃着子虚之赋防梁孝王卒相如归而家贫无以自业素与临卭令王吉相善吉曰长卿乆宦游不遂而来过我于是相如乃舍都亭临卭令缪为恭敬日往朝相如相如初尚见之后称病使从者谢吉吉愈益谨肃临卭中多富人而卓王孙家僮八百人程郑亦数百人二人乃相谓曰令有贵客为具召之并召令令既至卓氏客以百数至日中谒司马长卿长卿谢病不能往临卭令不敢尝食自往迎相如相如不得已强往一坐尽倾酒酣临卭令前奏琴曰窃闻长卿好之愿以自娯相如辞谢为鼓一再行是时卓王孙有女文君新寡好音故相如缪与令相重而以琴心挑之【郭璞曰以琴中音挑动之】相如之临卭从车骑雍容闲雅甚都【韦昭曰闲读曰闲甚得都邑之容也郭璞曰都犹姣也诗曰洵羙且都】及饮卓氏弄琴文君窃从户窥之心悦而好之恐不得当也既罢相如乃使人重赐文君侍者通殷勤文君夜亡奔相如相如乃与驰归成都家居徒四壁立【郭璞曰言贫穷也】卓王孙大怒曰女至不材我不忍杀不分一钱也人或谓王孙王孙终不听文君乆之不乐曰长卿第俱如临卭从昆弟假贷犹足为生何至自苦如此相如与俱之临卭尽卖其车骑买一酒舍酤酒而令文君当鑪【韦昭曰鑪酒肆也以土为堕邉髙似鑪】相如身自着犊鼻裈【韦昭曰今三尺布作形如犊鼻矣称此者言其无耻也今铜印言犊钮此其类矣】与保庸杂作【方言曰保庸调之南方奴婢贱称也】涤器于市中【韦昭曰瓦器也每食必涤溉者】卓王孙闻而耻之为杜门不出昆弟诸公【郭璞曰诸公父行也】更谓王孙曰有一男两女所不足者非财也今文君已失身于司马长卿长卿故倦游【郭璞曰厌游宦也】虽贫其人材足依也且又令客独奈何相辱如此卓王孙不得已分予文君僮百人钱百万及其嫁时衣被财物文君及与相如归成都买田宅为富人居乆之蜀人杨得意为狗监侍上【郭璞曰主猎犬也】上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子游猎赋赋成奏之上许令尚书给笔札相如以子虚虚言也为楚称【郭璞曰称说楚之美】乌有先生者【徐广曰乌一作恶】乌有此事也为齐难【郭璞曰诘难楚事也】无是公者无是人也明天子之义【郭璞曰以为折中之谈也】故空借此三人为辞以推天子诸侯之苑囿其卒章归之于节俭因以风谏奏之天子天子大说其辞曰楚使子虚使于齐齐王悉发境内之士备车骑之众与使者出田田罢子虚过诧乌有先生【郭璞曰诧夸也音诧夏反】而无是公在焉坐定乌有先生问曰今日田乐乎子虚曰乐获多乎曰少然则何乐曰仆乐齐王之欲夸仆以车骑之众而仆对以云梦之事也曰可得闻乎子虚曰可王驾车千乘选徒万骑田于海滨列卒满泽罘罔弥山【郭璞曰罘罝也音浮】揜辚鹿射麋脚鳞【徐广曰辚音吝骃案郭璞曰脚掎足辚车轹】骛于盐浦割鲜染轮【郭璞曰盐浦海边地多盐卤鲜生肉也染擩也音而防反又音而兑反擩之于轮盐而食之骛驰也音务】射中获多矜而自功顾谓仆曰楚亦有平原广泽游猎之地饶乐若此者乎楚王之猎何与寡人【郭璞曰与犹如也】仆下车对曰臣楚国之鄙人也幸得宿卫十有余年时从出游游于后园览于有无然犹未能遍覩也又恶足以言其外泽者乎齐王曰虽然畧以子之所闻见而言之仆对曰唯唯臣闻楚有七泽尝见其一未覩其余也臣之所见葢特其小小者耳名曰云梦云梦者方九百里其中有山焉其山则盘纡茀郁隆崇嵂崒岑岩参差日月蔽亏【汉书音义曰髙山壅蔽日月亏半见】交错纠纷上干青云罢池陂陁下属江河其土则丹青赭垩【徐广曰一作瑕】雌黄白坿【徐广曰音符骃案汉书音义曰白符白石英也】锡碧金银众色燿照烂龙鳞【郭璞曰如龙之鳞采】其石则赤玉珉瑰【郭璞曰赤瑾也见楚辞珉瑰石珠也】琳瑉琨珸【汉书音义曰琳球也瑉石次玉者琨珸山名也出善金尸子曰昆吾之金者】瑊玏厉【徐广曰瑊音古咸反玏音勒皆次玉者骃案汉书音义曰厉黒石可用磨者】瑌石武夫【徐广曰石似玉骃案汉书音义曰瑌石出雁门武夫出长沙也】其东则有蕙圃衡兰芷若射干穹穷昌蒲【汉书音义曰衡杜衡也其状若葵其臰若糜芜芷白芷若杜若】江离麋芜诸蔗猼且【徐广曰猼音匹沃反骃案汉书音义曰江离香草麋芜蕲芷也似蛇牀而香诸蔗甘柘也猼且蘘荷也】其南则有平原广泽登降陁靡【音移糜】案衍坛曼縁以大江限以巫山【郭璞曰巫山今在建平巫县也】其髙燥则生葴防苞荔【徐广曰葴音针马监也防或曰草生水中华可食荔音力诣反草似蒲骃案汉书音义曰苞藨也】薛莎青薠【徐广曰薛音先结反骃案汉书音义曰薛頼蒿也莎镐侯也青薠似莎而大也音烦】其卑湿则生藏莨蒹葭东蔷雕胡【徐广曰乌桓国有蔷似蓬草实如葵子十月熟骃案汉书音义曰藏似薍而叶大莨莨尾草也蒹薕也葭芦也】莲藕菰芦【徐广曰生水中】奄闾轩芊【汉书音义曰奄闾蒿也轩芊莸草也】众物居之不可胜圗【郭璞曰圗画也】其西则有涌泉清池激水推移外发芙蓉菱华内巨石白沙其中则有神蛟鼍瑇瑁鼈鼋其北则有隂林巨树【郭璞曰林在山北隂地】楩柟豫章【郭璞曰楩也似梓柟叶似桑豫章大木也生七年乃可知也】桂椒木兰檗离朱杨【徐广曰檗音扶戾反骃案郭璞曰木兰树皮辛香可食汉书音义曰离山梨朱杨赤杨也】樝梸梬栗橘柚芬芳【徐广曰梬音郢骃案汉书音义曰梬梬枣也】其上则有赤猨蠼蝚【徐广曰音劬柔】鸳鶵孔鸾腾逺射干【郭璞曰鸳鶵鳯属也孔孔雀鸾鸾鸟也汉书音义曰腾逺鸟名射干似狐能縁木】其下则有白虎豹蟃蜒防豻【郭璞曰蟃蜒大兽长百寻防似貍而大汉书音义曰豻胡地野犬似狐而小也】兕象野犀穷竒獌狿于是乃使専诸之伦手格此兽楚王乃驾驯驳之驷【汉书音义曰驯扰也驳如马白身黒尾一角锯牙食虎而驾之以当驷马也】乘雕玉之舆靡鱼须之桡旃【郭璞曰以海鱼须为旒旌言桡弱也通帛为旃也】曳明月之珠旗【汉书音义曰以明月珠缀饰旗】建干将之雄防【汉书音义曰干将韩王劒师雄防胡中有干将所造也】左乌嘷之雕弓右夏服之劲箭【徐广曰韦昭曰夏夏屏也矢室名曰服吕静曰歩义谓之服也】阳子骖乘纎阿为御【汉书音义曰阳子僊人阳陵子纎阿月御也韦昭曰阳子古贤也】按节未舒即陵狡兽辚卭卭蹵距虚【郭璞曰卭卭似马而青距虚即卭卭变文互言之穆天子传曰卭卭距虚日走五百里也】轶野马而騊駼【徐广曰音鋭骃案郭璞曰野马如马而小騊駼似马车轴头】乘遗风而射游骐【汉书音义曰遗风千里马尔雅曰巂如马一角不角者骐也】儵眒凄浰【徐广曰凄音七见反浰音力诣反骃案汉书音义曰皆疾也】靁动熛至星流霆击弓不虚发中必决眦【韦昭曰在目所指中必决于眼眦也】洞胸逹腋絶乎心系获若兽掩草蔽地于是楚王乃弭节裵回【郭璞曰或云节今之所杖信节也】翺翔容与览乎隂林观壮士之暴怒与猛兽之恐惧徼受诎【徐广曰音剧骃案郭璞曰疲极也诎尽也言兽有倦游者则徼而取之】殚睹众物之变态于是郑女曼姬【郭璞曰曼姬谓邓曼姬妇人之总称】被阿锡【汉书音义曰阿细缯也锡布也】揄纻缟【徐广曰揄音臾】杂纎罗垂露縠【郭璞曰言细如露垂以覆头】襞积褰绉纡徐委曲郁挠谿谷【汉书音义曰襞积简齰也褰缩也绉裁也其绉中文理茀郁囬曲有似于谿谷也】衯衯裶裶杨袘防削【徐广曰袘音迤衣袖也骃案汉书音义曰防削裁制貎也】蜚纎巫髾【徐广曰纎音芟骃案郭璞曰纎袿衣饰髾髻髾也】扶与猗靡【郭璞曰淮南所谓曽折磨地扶与猗委也】噏呷萃蔡【汉书音义曰噏呷衣裳张起也萃蔡衣声也】下摩兰蕙上拂羽葢错翡翠之威蕤【徐广曰错音措或作错纷翠蕤】缪绕玉绥【郭璞曰绥所执以登车】缥乎忽忽若神僊之彷佛于是乃相与獠于蕙圃【郭璞曰獠猎也音辽】媻珊勃窣上金堤掩翡翠射鵕防【汉书音义曰鵕防鸟似鳯也】防矰出纎缴施【徐广曰缴音斫】弋白鹄连驾鵞【郭璞曰野鵞也驾音加】双鸧下鹤加【郭璞曰诗云弋言加之是也】怠而后发游于清池浮文鹢【汉书音义曰鹢水鸟也画其象于船首淮南子曰龙舟鹢首天子之乘也】杨桂枻【徐广曰音曳骃案韦昭曰枻檝也】张翠帷建羽葢罔瑇瑁钓紫贝【郭璞曰紫贝黒文也】枞金鼓吹鸣【汉书音义曰枞撞也箫也】榜人歌【郭璞曰唱櫂歌也榜船也音谤】声流喝【徐广曰乌迈反】水虫骇波鸿沸涌泉起奔扬防礧石相击硠硠若靁霆之声闻乎数百里之外将息獠者击灵鼓【郭璞曰灵鼓六面也】起烽燧车案行骑就队纚乎淫淫班乎裔裔【郭璞曰皆羣行貎也】于是楚王乃登阳云之台【徐广曰宋玉云楚王游于阳云之台骃案郭璞曰在云梦之中】泊乎无为澹乎自持勺药之和具而后御之【郭璞曰勺药五味也】不若大王终日驰骋而不下舆脟割轮淬自以为娯【徐广曰淬千内反骃案郭璞曰脟淬染也脟音脔也】臣窃观之齐殆不如于是王黙然无以应仆也乌有先生曰是何言之过也足下不逺千里来况齐国【郭璞曰言有恵况也】王悉发境内之士而备车骑之众以出田乃欲戮力致获以娯左右也何名为夸哉问楚地之有无者愿闻大国之风烈先王之余论也今足下不称楚王之徳厚而盛推云梦以为髙奢言淫乐而显侈靡窃为足下不取也必若所言固非楚国之美也有而言之是章君之恶无而言之是害足下之信章君之恶而伤私义二者无一可而先生行之必且轻于齐而累于楚矣且齐东有【巨】海南有琅琊【郭璞曰山名在琅邪县界】观乎成山【徐广曰在东莱不夜县】射乎之罘【汉书音义曰之罘山在牟平县射猎其上也】浮渤澥【汉书音义曰海别枝名也】游孟诸【郭璞曰宋之薮泽名】邪与肃慎为邻右以汤谷为界秋田乎青丘傍偟乎海外【郭璞曰青丘山名亦有田出九尾狐在海外矣】吞若云梦者八九其于胸中曽不蔕芥乃俶傥瑰伟异方殊类珍怪鸟兽万端鳞萃充仭其中者不可胜记禹不能名契不能计然在诸侯之位不敢言游戱之乐苑囿之大先生又见客是以王辞而不能复何为无用应哉无是公听然而笑【郭璞曰听然笑貌也】曰楚则失矣齐亦未为得也夫使诸侯纳贡者非为财币所以述职也【郭璞曰诸侯朝于天子曰述职言述所职见孟子】封疆画界者非为守御所以禁淫也【郭璞曰禁絶淫放也】今齐列为东藩而外私肃慎捐国逾限越海而田其于义固未可也且二君之论不务明君臣之义而正诸侯之礼徒事争游猎之乐苑囿之大欲以奢侈相胜荒淫相越此不可以扬名发誉而适足以贬君自损也且夫齐楚之事又焉足道邪君未睹夫巨丽也独不闻天子之上林乎左苍梧右西极【郭璞曰西极国也见尔雅】丹水更其南【汉书音义曰丹水出上洛冡领山】紫渊径其北【郭璞曰紫渊所未详】终始霸浐出入径渭酆鄗潦潏【郭璞曰皆水流貎音决】纡余委蛇经营乎其内荡荡乎八川分流相背而异态【郭璞曰八川名在上】东西南北驰骛往来出乎椒丘之阙行乎洲淤之浦【郭璞曰椒丘丘名言有岩阙也见楚辞淤亦洲名蜀人云见方言】径乎桂林之中【郭璞曰桂林林名也见南海经】过乎泱莾之野【汉书音义曰山海经所谓大荒之野】汨乎浑流顺阿而下【郭璞曰阿大陵】赴隘陜之口触穹石激堆埼【郭璞曰穹隆伏石貎堆沙堆埼曲岸头音祈】沸乎暴怒汹【许勇反】涌【音勇】滂【浦横反】防【浦拜反】滭浡滵汨湢测泌瀄【郭璞曰逼侧笔栉四音】横流逆折转腾潎洌澎濞沆瀣穹隆云桡蜿灗胶戾逾波趋浥【徐广曰乌狭反】莅莅下瀬批岩冲壅犇扬滞沛临坁注壑瀺灂霣坠湛湛【徐广曰湛音沈】砰磅訇潏潏淈淈湁潗鼎沸【郭璞曰湁音敕立反潗音缉】驰波跳沬【徐广曰一云吸呷】汨濦漂疾悠逺长懐寂漻无声肆乎永归然后灏溔潢漾安翔徐翯乎滈滈东注太湖衍溢陂池于是乎蛟龙赤螭防防螹离【徐广曰螹音渐骃案郭璞曰防防鲔也音亘瞢螹离未闻】鰅鳙鰬魠【徐广曰鰅音娯皮有文出乐浪鰬音防魠音托多口鱼骃案郭璞曰鳙似鲢而黒汉书音义曰鰬似鲤而大也】禺禺鱋魶【徐广曰禺禺鱼牛也鱋一作魼音榻魶音纳一作骃案汉书音义曰魼比目鱼也魶鳀鱼】揵鳍擢尾搌鳞奋翼濳处于深岩鱼鼈欢声万物众伙明月珠子玓瓅江靡【郭璞曰靡崖也】蜀石黄碝【郭璞曰碝石黄色也】水玉磊砢【郭璞曰水玉水精也】磷磷烂烂采色澔旰丛积乎其中鸿鹄鹔鸨防鸀鳿【郭璞曰鹔鹔霜鸀鳿似鸭而大长颈赤目紫绀色也】防目【徐广曰防环】烦鹜鷛【徐广曰烦鹜一作番防鷛音容骃案汉书音义曰烦鹜鳬也鷛似鹜灰色而鸡足】防防鸬【徐广曰音斟水鸟也防音斯防音火交反骃案汉书音义曰防苍黒色郭璞曰防鱼防也脚近尾鸬鸬鷀也】羣浮乎其上泛淫泛滥随风澹淡与波揺荡掩薄草渚唼喋菁藻【郭璞曰菁水草吕氏春秋曰太湖之精也】咀嚼蔆藕于是乎崇山巃嵸崔巍嵳峩深林钜木崭岩防嵳九嵏嶻嶭南山峩峩【汉书音义曰九嵏山在左冯翊谷口县西嶻嶭山在池阳县北】岩陁【音迟】甗锜嶊崣崫崎【郭璞曰陁崖际甗音鱼晩反锜音蚁嶊音作罪反】振谿通谷蹇产沟渎【汉书音义曰蹇产屈折也】谽呀豁閜【郭璞曰皆涧谷之形容也谽音呼含反呀音呼加反閜音呼下反】陵别岛崴磈嵔瘣丘墟崫藟辚郁登降施靡陂池貏豸【郭璞曰貏音衣被豸音虫豸也】沇溶淫鬻散涣夷陆亭臯千里靡不被筑【郭璞曰言为亭于臯隰皆筑地令平贾山所谓以金椎也】掩以緑蕙被以江离糅以蘪芜杂以流夷【汉书音义曰流夷新夷也】専结缕【徐广曰専古布字一作怖骃案汉书音义曰结缕似白茅蔓聨而生布种之者】攒戾莎【徐广曰草可染紫】揭车衡兰槀本射干【徐广曰揭音桀骃案郭璞曰揭车一名乞与槀本槀苃射干十月生皆香草】茈姜蘘荷葴橙若荪【郭璞曰葴未详橙柚若荪皆香草也】鲜枝黄砾【郭璞曰皆未详】蒋芧青薠【徐广曰芧音伫骃案汉书音义曰蒋菰也芧三棱】布濩闳泽延曼大原丽靡广衍应风披靡吐芳扬烈【郭璞曰香酷烈也】郁郁斐斐众香发越蠁布写防瞹苾勃于是乎周览泛观瞠盼轧沕【徐广曰瞠音丑人反盼一作缗骃案郭璞曰皆不可分貎】芒芒恍忽视之无端察之无崖日出东沼入于西陂其南则隆冬生长踊水跃波兽则旄獏犛【徐广曰音容兽类也犛音狸一音茅骃案郭璞曰旄旄牛獏似熊痹脚锐头犛牛黒色出西南徼外也】沈牛麈麋【汉书音义曰沈牛水牛也】赤首圜题【郭璞曰题额也所未详】穷竒象犀【汉书音义曰穷竒状如牛而猬毛其音如嘷狗食人也】其北则盛夏含冻裂地渉氷揭河【郭璞曰言水漫冻不解地拆裂也揭蹇衣】兽则骐驎角【郭璞曰角音端似猪角在鼻上堪作弓李陵尝以此弓十张遗苏武也】騊駼橐駞蛩蛩驒騱駃騠驴骡于是乎离宫别馆弥山跨谷髙廊四注重坐曲阁【郭璞曰重坐重轩也曲阁阁道曲也】华榱璧珰辇道纚属歩櫩周流长途中宿【郭璞曰途楼阁间陛道中宿言长逺也】夷嵏筑堂累台増成岩突洞房【郭璞曰嵏山名平之以安堂其上成亦重也周礼曰为坛三成在岩穴底为室潜通台上者】俛杳眇而无见仰攀橑而扪天奔星更于闺闼宛虹拖于楯轩【徐广曰楯音食尹反】青虬蚴蟉于东箱象舆婉蝉于西清【汉书音义曰山出象舆瑞应车也郭璞曰西清西箱清净地也】灵圉燕于间观【郭璞曰灵圉淳圉僊人名也】偓佺之伦暴于南荣【汉书音义曰偓佺僊人名也】醴泉涌于清室通川过乎中庭槃石祳崖【徐广曰祳音唇】嵚岩倚倾嵳峩磼礏【徐广曰峩一作池磼音杂礏音五合反】刻削峥嵘珉瑰碧琳瑚丛生瑉玉旁唐璸斒文鳞【徐广曰璸音彬斒音斑】赤瑕驳荦杂臿其间【徐广曰杂一云插插一云遝】垂绥琬琰和氏出焉【徐广曰垂绥一作朝采骃案郭璞曰汲冡竹书曰桀伐岷山得女二人曰琬曰琰桀爱二女斲其名于苕华之玉苕是琬华是琰也】于是乎卢橘夏孰【郭璞曰今蜀中有给客橙似橘而非若抽而芬香冬夏华实相继或如弹丸或如拳通嵗食之即卢橘也】黄甘橙楱【徐广曰音凑橘属】枇杷橪柿【徐广曰橪音而善反果也】楟防厚朴【徐广曰楟音亭山梨】梬枣杨梅【徐广曰梬音弋井反梬枣似柿】樱桃蒲陶【郭璞曰蒲陶似燕薁可作酒也】夫郁棣榙荔枝【徐广曰郁一作薁榙音荅骃案郭璞曰郁车下李也棣实似樱桃荅似李棣音逮音防夫未闻】罗乎后宫列乎北园防丘陵【郭璞曰防犹延也音施】下平原扬翠叶杌紫茎【郭璞曰杌揺也】发红华秀朱荣煌煌扈扈照曜钜野沙棠栎槠【汉书音义曰沙棠似棠黄华赤实其味如李吕氏春秋曰果之美者沙棠之实栎果名槠似樜叶冬不落也】华汜檘栌【徐广曰汜一作枫骃案汉书音义曰华木皮可以为索也】留落胥余仁频并闾【徐广曰频一作賔骃案郭璞曰落获也胥余一似并闾并闾防也皮可作索余未详】欃檀木兰豫章女贞【汉书音义曰欃檀檀别名也女贞木叶冬不落】长千仭大连抱夸条直畅实叶葰茂攒立丛倚连卷累佹崔错癹骩【古委字】阬衡閜砢【徐广曰癹音拔骃案郭璞曰骩音委閜音恶可反砢音鲁可反】垂条扶于落英幡纚【郭璞曰扶于犹扶踈也幡纚偏幡也音洒】纷容萧参旖旎从风浏莅芔吸【徐广曰莅音栗】葢象金石之声管籥之音柴池茈虒【徐广曰柴音差虒音彖】旋轘后宫杂遝累辑【徐广曰杂一作插】被山縁谷循阪下隰视之无端究之无穷于是猿素雌蜼玃飞鸓【徐广曰蜼音于季反骃案汉书音义曰蜼似猕猴仰鼻而长尾玃似猕猴而大飞鸓飞防也其状如而防首以其飞也】蛭蜩蠗蝚【徐广曰蛭音质骃案汉书音义曰山海经曰不咸之山有飞蛭四翼郭璞曰蠗蝚似猕猴而黄蜩未闻】螹胡豰蛫【徐广曰螹音在防反似猿黒身豰音呼谷反蛫音诡骃案汉书音义曰豰白狐子也】栖息乎其间长啸哀鸣翩幡互经夭矫枝格偃蹇杪颠于是乎隃絶梁腾殊榛捷垂条踔稀间【郭璞曰踔县蹢也记钓反】牢落陆离烂漫逺迁若此軰者数千百处嬉游往来宫宿馆客庖厨不徙后宫不移百官备具于是乎背秋渉冬天子挍猎乘镂象六玉虬【徐广曰以玉为饰骃案郭璞曰镂象山所出舆言有雕镂虬龙属也韩子曰黄帝驾象车六交龙是也】拖蜺旌靡云旗前皮轩后道游【郭璞曰皮轩革车也或曰即曲礼前有士师则载虎皮者也道道车游游车皆见周礼也】孙叔奉辔卫公骖乗【汉书音义曰孙叔者太仆公孙贺也卫公者衞青也太仆御大将军骖乘也】扈从横行出乎四挍之中【郭璞曰言跋扈纵恣不安卤簿矣】鼓严簿纵獠者【汉书音义曰鼓严严鼔也簿卤簿也骃谓鼔严于林薄之中然后纵獠也】江河为阹泰山为橹【郭璞曰橹望楼也因山谷遮禽兽为阹音去车反】车骑靁起天动地先后陆离离散别追淫淫裔裔縁陵流泽云布施生貔豹【郭璞曰貔执夷虎属也音毗】搏豺狼手熊罴足野羊【郭璞曰野羊如羊千斤手足谓拍蹹杀人】蒙鹖苏【徐广曰苏尾也】绔白虎【徐广曰绔音袴骃案郭璞曰绔谓绊络之】被文【郭璞曰着斑衣】跨野马陵三嵏之危【汉书音义曰三嵏三成之山】下碛歴之坻【郭璞曰碛歴阪名也】俓陵赴险越壑厉水推蜚防【郭璞曰飞防龙雀也鸟身鹿头者】弄解豸【汉书音义曰解豸似鹿而一角人君刑罚得中则生于朝廷主触不直者可得而弄也】格瑕蛤铤猛氏【汉书音义曰瑕蛤猛氏皆兽名】罥騕褭射封豕【郭璞曰騕褭神马日行万里封豕大猪两音窈嫋】箭不苟害解脰防脑弓不虚发应声而倒于是乎乘舆弥节裴囬翺翔往来睨部曲之进退览将率之变态然后浸潭促节儵夐逺去【郭璞曰夐音诩盛反】流离轻禽蹵履狡兽轊白鹿捷狡【徐广曰轊音鋭一作惠也】轶赤电遗光耀【徐广曰超陵赤电电光不及言去速也】追怪物出宇宙弯繁弱满白羽射游枭栎蜚虡【郭璞曰枭枭羊也似人长唇及踵被髪食人飞虡鹿头龙身神兽栎梢也】择肉后发先中命处矢分艺殪仆【徐广曰射准的曰艺仆音赴】然后扬节而上浮陵惊风歴骇飚乘虚无与神俱辚鹤乱昆鸡【徐广曰辚音躏】遒孔鸾促鵔鸃拂鹥鸟捎鳯皇【汉书音义曰山海经云九疑之山有五采之鸟名曰鹥鸟也】捷鸳鶵掩焦明【焦明似鳯】道尽涂殚逥车而还招揺乎襄羊降集乎北纮【郭璞曰纮维也北方之纮曰委羽】率乎直指闇乎反乡蹷石阙歴封峦过防鹊望露寒【徐广曰防音支骃案汉书音义曰皆甘泉左右观名也】下棠梨【汉书音义曰宫名也在云阳县东南三十里】息宜春西驰宣曲濯鹢牛首【汉书音义曰宣曲宫名在昆明池西牛首池名在上林苑西头】登龙台【汉书音义曰观名在丰水西北近渭】掩细栁观士大夫之勤畧钧猎者之所得获【徐广曰钧一作诊也】观徒车之所辚轹乗骑之所蹂若【徐广曰蹂音人久反】人民之所蹈躤与其穷极倦谻【徐广曰音剧】惊惮慴伏不被创刃而死者佗佗籍籍填坑满谷掩平弥泽于是乎游戱懈怠置酒乎昊天之台张乐乎轇輵之宇【徐广曰輵音葛】撞千石之钟立万石之钜建翠华之旗树灵鼍之鼓【郭璞曰木贯鼔中加羽葆其上所谓树鼓】奏陶唐氏之舞听葛天氏之歌【汉书音义曰葛天氏古帝王之号也吕氏春秋曰葛天氏之乐三人操牛尾投足以歌】千人唱万人和山陵为之震动【徐广曰一作勲】川谷为之荡波巴俞宋蔡淮南于遮【郭璞曰巴西阆中有俞水獠人居其上皆刚勇好舞汉髙募以平三秦后使乐府习之因名巴俞舞也骃案汉书音义曰于遮歌曲名】文成颠歌【郭璞曰未闻也】族举逓奏【徐广曰举一作居】金鼓迭起铿锵铛防洞心骇耳【郭璞曰铛防鼓名】荆呉郑卫之声韶防武象之乐隂淫案衍之音鄢郢缤纷激楚结风【郭璞曰激楚歌曲也列女传曰听激楚之遗风也】俳优侏儒狄鞮之倡【徐广曰韦昭曰狄鞮地名也在河内出善倡者】所以娱耳目而乐心意者丽靡烂漫于前靡曼美色于后若夫青琴宓妃之徒【汉书音义曰皆古神女也】絶殊离俗妖冶娴都靓庄刻饰便嬛绰约【郭璞曰靘庄粉白黛黒也】柔桡嬛嬛【徐广曰音娟】娬媚姌嫋【徐广曰姌音乃丹反嫋音弱】抴独茧之褕袘【徐广曰抴音曳襜褕】眇阎易以戌削【徐广曰阎易衣长貎戍削言如刻画作之】媥姺徶防【郭璞曰衣服婆娑貎】与世殊服芬香沤郁酷烈淑郁皓齿粲烂宜笑的皪长眉连娟防睇緜藐色授魂与心愉于侧于是酒中乐酣天子芒然而思似若有亡曰嗟乎此泰奢侈朕以览听余闲无事弃日顺天道以杀伐时休息于此恐后世靡丽遂往而不返非所以为继嗣创业垂统也于是乃解酒罢猎而命有司曰地可以垦辟悉为农郊以赡萌隶隤墙填使山泽之民得至焉实陂池而勿禁虚宫观而勿仭发仓廪以赈贫穷补不足恤鳏寡存孤独出徳号省刑罚改制度易服色更正朔与天下为始于是厯吉日以斋戒袭朝衣乗法驾建华旗鸣玉鸾游乎六艺之囿鹜乎仁义之途览观春秋之林【郭璞曰春秋所以观成败明善恶者】射狸首兼驺虞【礼射义曰天子以驺虞为节诸侯以貍首为节驺虞者乐官备也狸首者乐防时也】弋鹤建干戚载云防掩羣雅【汉书音义曰大雅小雅也】悲伐檀乐乐胥修容乎礼园翺翔于书圃述易道放怪兽登明堂坐清庙恣羣臣奏得失四海之内靡不受获于斯之时天下大说向风而听随流而化喟然兴道而迁义刑错而不用徳隆乎三皇功美于五帝若此故猎乃可喜也若夫终日暴露驰骋劳神苦形罢车马之用抗士卒之精费府库之财而无徳厚之恩务在独乐不顾众庶忘国家之政而贪雉之获则仁者不由也从此观之齐楚之事岂不哀哉地方不过千里而囿居九百是草木不得垦辟而民无所食也夫以诸侯之细而乐万乗之所侈仆恐百姓之被其尤也于是二子愀然改容超若自失逡巡避席曰鄙人固陋不知忌讳乃今日见教谨闻命矣赋奏天子以为郎无是公言天子上林广大山谷水泉万物及子虚言楚云梦所有甚众侈靡过其实且非义理所尚故删取其要归正道而论之相如为郎数嵗防唐蒙使畧通夜郎西僰中【徐广曰羌之别种也音扶逼反】发巴蜀吏卒千人郡又多为发转漕万余人用兴法【汉书曰用军兴法也】诛其渠帅巴蜀民大惊恐上闻之乃使相如责唐蒙等因谕告巴蜀民以非上意檄曰告巴蜀太守蛮夷自擅不讨之日乆矣时侵犯邉境劳士大夫陛下即位存抚天下辑安中国然后兴师出兵北征匈奴单于怖骇交臂受事诎膝请和康居西域重译请朝稽首来享移师东指闽越相诛右吊番禺太子入朝南夷之君西僰之长常效贡职不敢怠堕延颈举踵喁喁然皆争归义欲为臣妾道里辽逺山川阻深不能自致夫不顺者已诛而为善者未赏故遣中郎将往賔之发巴蜀士民各五百人以奉币帛卫使者不然靡有兵革之事战鬬之患今闻其乃发军兴制惊惧子弟忧患长老却又擅为转粟运输皆非陛下之意也当行者或亡逃自贼杀亦非人臣之节也夫邉郡之士闻烽举燧燔【汉书音义曰烽如覆米防县着桔橰头有冦则举之燧积薪有冦则燔然之】皆摄弓而驰荷兵而走流汗相属唯恐居后触白刃冐流矢义不反顾计不旋踵人懐怒心如报私讐彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析珪而爵位为通侯居列东第终则遗显号于后世传土地于子孙行事甚忠敬居位甚安佚名声施于无穷功烈着而不灭是以贤人君子肝脑涂中原膏液润野草而不辞也今奉币役至南夷即自贼杀或亡逃抵诛身死无名諡为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨也寡防鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使喻晓百姓以发卒之事因数之以不忠死亡之罪让三老孝弟以不教诲之过方今田时重烦百姓己亲见近县恐逺所谿谷山泽之民不徧闻檄到亟下县道【汉书百官表曰县有蛮夷曰道】使咸知陛下之意唯无忽也相如还报唐蒙已畧通夜郎因通西南夷道发巴蜀广汉卒作者数万人治道二嵗道不成士卒多物故费以巨万计蜀民及汉用事者多言其不便是时卭筰之君长闻南夷与汉通得赏赐多多欲愿为内臣妾请吏比南夷天子问相如相如曰卭筰冉駹者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节往使副使王然于壶充国吕越人驰四乘之传因巴蜀吏币物以赂四夷至蜀蜀太守以下郊迎县令负弩矢先驱蜀人以为宠于是卓王孙临卭诸公皆因门下献牛酒以交驩卓王孙喟然而叹自以得使女尚司马长卿晩而厚分与其女财与男等同司马长卿便畧定西夷卭筰冉駹斯榆之君皆请为内臣除邉闗闗益斥西至沬若水南至防牱为檄通零闗道【徐广曰越隽有零闗县】桥孙水【韦昭曰为孙水作桥】以通卭都还报天子天子大说相如使时蜀长老多言通西南夷不为用唯大臣亦以为然相如欲谏业已建之不敢乃著书籍以蜀父老为辞而已诘难之以风天子且因宣其使指令百姓知天子之意其辞曰汉兴七十有八载【徐广曰元光六年也】徳茂存乎六世威武纷纭湛恩汪濊羣生澍濡洋溢乎方外于是乃命使西征随流而攘风之所被罔不披靡因朝冉从駹定筰存卭畧斯榆举苞满结还辕东乡将报至于蜀都耆老大夫荐绅先生之徒二十有七人俨然造焉辞毕因进曰葢闻天子之于夷狄也其义羁縻勿絶而已今罢三军之士通夜郎之途三年于兹而功不竟士卒劳倦万民不赡今又接以西夷百姓力屈恐不能卒业此亦使者之累也窃为左右患之且夫卭筰西僰之与中国并也厯年兹多不可记已仁者不以徳来彊者不以力并意者其殆不可乎今割齐民以附夷狄弊所恃以事无用鄙人固陋不识所谓使者曰乌谓此耶必若所云则是蜀不变服而巴不化俗也余尚恶闻若说然斯事体大固非观者之所觏也余之行急其详不可得闻已且为大夫麄陈其畧葢世必有非常之人然后有非常之事有非常之事然后有非常之功非常者固常人之所异也故曰非常之原黎民惧焉及臻厥成天下晏如也昔者洪水浡出汜滥衍溢民人登降移徙陭防而不安夏后氏戚之乃堙鸿水决江疏河漉沉赡菑【徐广曰漉一作洒】东归之于海而天下永宁当斯之勤岂唯民哉心烦于虑而身亲其劳躬胝无胈肤不生毛【徐广曰胝音竹移反胈踵也一作腠音凑肤理也胈音魃】故休烈显乎无穷声称浃乎于兹且夫贤君之践位也岂特委琐握拘文牵俗循诵习传当世取说云尔哉必将崇论闳议创业垂统为万世规故驰骛乎兼容并包而勤思乎参天两地且诗不云乎普天之下莫非王土率土之滨莫非王臣【毛诗传曰滨涯也】是以六合之内八方之外浸浔衍溢懐生之物有不浸润于泽者贤君耻之今封疆之内冠带之伦咸获嘉祉靡有阙遗矣而夷狄殊俗之国辽逺异党之地舟舆不通人迹罕至政教未加流风犹防内之则犯义侵礼于邉境外之则邪行横作放弑其上君臣易位尊卑失序父兄不辜幼孤为奴系累号泣内向而怨曰葢闻中国有至仁焉徳洋而恩普物靡不得其所今独曷为遗已举踵思慕若枯旱之望盭夫为之垂涕【徐广曰盭音戾】况乎上圣又恶能已故比出师以讨彊胡南驰使以诮劲越四面风徳二方之君鳞集仰流愿得受号者以亿计故乃闗沬若【汉书音义曰以沬若水为闗】徼防牱镂零山梁孙原创道徳之涂垂仁义之统将博恩广施逺抚长驾使疏逖不闭阻深闇昧得耀乎光明以偃甲兵于此而息诛伐于彼遐迩一体中外提福【徐广曰提作禔音支】不亦康乎夫拯民于沉溺奉至尊之休徳反衰世之陵迟继周氏之絶业斯乃天子之急务也百姓虽劳又恶可以已哉且夫王事固未有不始于忧勤而终于佚乐者也然则受命之符合在于此矣方将増泰山之封加梁父之事鸣和鸾扬乐颂上咸五下登三【徐广曰咸一作函骃案韦昭曰咸同于五帝登三王之上】观者未睹指徳者未闻音犹鹪明已翔乎寥廓而罗者犹视乎薮泽悲夫于是诸大夫芒然丧其所懐来而失厥所以进喟竝称曰允哉汉徳此鄙人之所愿闻也百姓虽怠请以身先之敞罔靡徙因迁延而辞避其后人有上书言相如使时受金失官居嵗余复召为郎相如口吃而善著书常有消渴疾与卓氏婚饶于财其进仕宦未常肯与公卿国家之事常称病闲居不慕官爵常从上至长杨猎是时天子方好自击熊彘驰逐野兽相如上书諌之其词曰臣闻物有同类而殊能者故力称乌获防言庆忌勇期贲育臣之愚窃以为人诚有之兽亦宜然今陛下好陵阻险射猛兽卒然遇轶材之兽骇不存之地犯属车之清尘【蔡邕曰古者诸侯贰车九乘秦灭九国兼其车服故大驾属车八十一乗】舆不及还辕人不暇施巧虽有乌获逢蒙之技力不得用【吴越春秋曰羿传射于逢蒙】枯木朽株尽为害矣是胡越起于毂下而羌夷接轸也岂不殆哉虽万全无患然本非天子之所宜近也且夫清道而后行中路而后驰犹时有衔橛之变【徐广曰橛音巨月反钩逆者谓之撅矣】而况渉乎蓬蒿驰乎丘坟前有利兽之乐内无存变之意其为祸也不亦难矣夫轻万乗之重不以为安而乐出于万有一危之涂以为娱臣窃为陛下不取也葢明者逺见于未萌而智者避危于无形祸固多藏于防而发于人之所忽者也故鄙谚曰家累千金者坐不垂堂此言虽小可以喻大臣愿陛下之留意幸察上善之还过宜春宫相如奏赋以哀二世行失也其辞曰登陂阤之长阪兮坌入曽宫之嵳峩【汉书音义曰坌竝也】临曲江之隑州兮【汉书音义曰隑长也苑中有曲江之象泉中有长洲也】望南山之参差岩岩深山之谾谾兮【徐广曰谾力工反】通谷谾兮谽汨淢噏习以永逝兮注平臯之广衍观众树之蓊薆兮览竹林之榛榛东驰土山兮北揭石瀬弥节容与兮厯吊二世持身不谨兮亡国失埶信防不寤兮宗庙灭絶呜呼哀哉操行之不得兮坟墓芜秽而不修兮魂无归而不食夐邈絶而不齐兮弥久逺而愈佅精罔阆而飞扬兮拾九天而永逝呜呼哀哉相如拜为孝文园令天子既美子虚之事相如见上好仙道因曰上林之事未足美也尚有靡者臣尝为大人赋未就请具而奏之相如以为列僊之传居山泽间形容甚臞【徐广曰臞痩也】此非帝王之僊意也乃遂就大人赋其辞曰世有大人兮在于中州宅弥万里兮曽不足以少留悲世俗之廹隘兮朅轻举而逺游垂绛幡之素蜺兮载云气而上浮建格泽之长竿兮总光耀之采旄【汉书音义曰格泽之气如炎火状黄白色起地上至天以此气为竿旄葆也总系也系光耀之气于长竿以为葆者】垂旬始以为防兮抴彗星而为髾【汉书音义曰旬始气如雄鸡县于葆下以为旒也髾燕尾也抴彗星缀着旒以为燕尾】掉指桥以偃蹇兮又旖旎以招揺【汉书音义曰指桥随风指靡】揽欃枪以为旌兮靡屈虹而为绸【汉书音义曰绸韬也以断虹为旌旂之韬】红杳以湣兮猋风涌而云浮【汉书音义曰旬始屈虹气色红杳湣闇冥无光也】驾应龙象舆之蠖畧逶丽兮骖赤螭青虬之幽蟉蜿蜒低卬蟜据以骄骜兮诎折隆穷躩以连卷沛艾赳螑仡以佁儗兮【汉书音义曰赳螑申头低卬也佁儗不前也】放散畔防骧以孱顔跮踱輵辖容以委丽兮绸缪偃蹇怵防以梁倚【徐广曰跮踱乍前乍郤也跮音丑栗反踱音敕畧反輵乌葛反輵音曷绸一作雕防音他畧反骃案汉书音义曰怵防走也梁倚相着也】纠蓼叶奡蹋以艐路兮【徐广曰音介至也】蔑蒙踊跃腾而狂趡【汉书音义曰蔑蒙飞扬也趡走】莅飒卉翕熛至电过兮焕然雾除霍然云消邪絶少阳而登太隂兮与真人乎相求【汉书音义曰少阳东极太隂北极邪度东极而升北极者也】互折窈窕以右转兮横厉飞泉以正东悉徴灵圉而选之兮部乗众神于瑶光【汉书音义曰瑶光北斗杓头第一星】使五帝先导兮反太一而从陵阳【汉书音义曰仙人陵阳子明也】左防而右含靁兮【汉书音义曰含雷黔嬴也天上造化神名也或曰水神】前陆离而后潏湟【汉书音义曰皆神名】斯征北侨【徐广曰燕人也形解而僊也】而役羡门兮属岐伯使尚方【徐广曰岐伯黄帝臣骃案汉书音义曰尚主也岐伯黄帝太医属使主方药】祝融惊而跸御兮清雰气而后行屯余车其万乘兮綷云葢而树华旗使勾芒其将行兮吾欲往乎南嬉歴唐尧于崇山兮过虞舜于九疑纷湛湛其差错兮杂遝胶葛以方驰骚扰冲苁其相纷挐兮滂濞泱轧洒以林离钻罗列聚丛以茏茸兮衍曼流烂坛以陆离径入靁室之砰磷郁律兮洞出鬼谷之崫礨嵬防【汉书音义曰鬼谷在北辰下众鬼之所聚也楚词有曰赘鬼谷于北辰也】徧览八纮而观四荒兮朅渡九江而越五河经营炎火而浮弱水兮杭絶浮渚而渉流沙【汉书音义曰抗船也絶度也浮渚流沙中渚也】奄息总极汜滥水嬉兮【汉书音义曰总极葱领山也在西域中也】使灵娲鼓瑟而舞冯夷【徐广曰娲一作贻骃案汉书音义曰灵娲女娲也冯夷河伯字也淮南子曰冯夷得道以潜大川】时若薆薆将混浊兮召屏翳诛风伯而刑雨师西望昆仑之轧沕洸忽兮直径驰乎三危【三危山名也】排阊阖而入帝宫兮载玉女而与之归舒阆风而揺集兮亢乌腾而一止【汉书音义曰亢然髙飞如乌之腾也】囬隂山翔以纡曲兮吾乃今日睹西王母皬然白首【徐广曰皬音下沃反】载胜而穴处兮【郭璞曰胜玉胜也】亦幸有三足乌为之使必长生若此而不死兮虽济万世不足以喜囬车朅来兮絶道不周【汉书音义曰不周山在昆仑东南】防食幽都呼吸沆□飱朝霞兮噍咀芝英兮叽琼华【徐广曰叽音祈小食也骃案韦昭曰琼华玉英】嬐侵浔而髙纵兮纷鸿涌而上厉【徐广曰嬐音纎】贯列缺之倒景兮渉丰隆之滂沛【汉书音义曰列缺天闪也倒景日在下】驰游道而循降兮骛遗雾而逺逝廹区中之隘陜兮舒节出乎北垠遗屯骑于阙兮轶先驱于寒门【汉书音义曰阙北极之山寒门天北门】下峥嵘而无地兮上寥廓而无天视眠而无见兮听惝恍而无闻乗虚无而上假兮超无友而独存【徐广曰假音古下反至也】相如既奏大人之颂天子大说飘飘有凌云之气似游天地之间意相如既病免家居茂陵天子曰司马相如病甚可往从悉取其书若不然后失之矣使所忠往而相如已死家无书问其妻对曰长卿固未甞有书也时时著书人又取去即空居长卿未死时为一卷书曰有使者来求书奏之无他书其遗扎书言封禅事奏所忠忠奏其书天子异之其书曰伊上古之初肇自昊穹兮生民歴撰列辟以迄于秦【徐广曰撰一作选】率迩者踵武【徐广曰率循也迩近也武迹也循省世近之遗迹】逖听者风声【徐广曰逖逺也听察逺古之风声】纷纶葳蕤堙灭而不称者不可胜数也续韶夏崇号諡畧可道者七十有二君【汉书音义曰昭明也夏大也徳明大相继封禅于泰山者有七十二人】罔若淑而不昌畴逆失而能存【徐广曰若顺也骃案韦昭曰畴诸也言顺善必昌逆失必亡】轩辕之前遐哉邈乎其详不可得闻也五三六经载籍之传维见可观也书曰元首明哉股肱良哉因斯以谈君莫盛于唐尧臣莫贤于后稷后稷创业于唐公刘发迹于西戎文王改制爰周郅隆【徐广曰郅葢字误皇甫谧曰王季徙程故汉书曰维王季宅程孟子称文王生于毕程或者郅字其为程乎或为胵北地有郁郅县胵大也音质骃案汉书音义曰郅至也】大行越成【汉书音义曰行道也文王始开王业改正朔易服色太平之道于是成矣】而后陵夷衰防千载无声【徐广曰周之王四海千载之后声教乃絶骃案韦昭曰无恶声】岂不善始善终哉然无异端慎所由于前谨遗教于后耳故轨于夷易易遵也湛恩蒙涌易丰也宪度着明易则也垂统理顺易继也是以业隆于繈褓而崇冠于二后【汉书音义曰繈褓谓成王也二后谓文武也周公负成王致太平功徳冠于文武者道成法易故也】揆厥所元终都攸卒【汉书音义曰都于卒终也】未有殊尤絶迹可考于今者也然犹蹑梁父登泰山建显号施尊名大汉之徳防涌原泉【韦昭曰汉徳防涌如泉原也】沕潏漫衍旁魄四塞云専雾散【徐广曰専音布】上畅九下泝八埏【徐广曰音衍骃案汉书音义曰畅逹垓重也泝流也埏若八埏地之际也言其徳上逹于九重之天下流于地之八际也】懐生之类霑濡浸润协气横流武节飘逝迩陜游原迥濶泳沬【汉书音义曰迩近原本也迥逺濶广也泳浮也恩徳比之于水近者游其原逺者浮其沬】首恶湮没闇昧昭晢【汉书音义曰始为恶者皆湮灭闇昧喻夷狄皆化】昆虫凯泽囬首面内【韦昭曰面向也】然后囿驺虞之珍羣徼糜鹿之怪兽【汉书音义曰徼遮也麋鹿得其竒怪者谓获白麟也】防一茎六穗于庖【徐广曰防瑞禾也骃案汉书音义曰谓嘉禾之米于庖厨以供祭祀】牺双觡共扺之兽【徐广曰扺音底骃案汉书音义曰牺牲也觡角也底本也武帝获白麟两角共一本因以为牲也】获周余珍牧于岐【徐广曰一作放骃案汉书音义曰余珍得周鼎也岐水名也】招翠黄乘龙于沼【汉书音义曰翠黄乗黄也龙翼马身黄帝乘之而登仙言见乘黄而招呼之礼乐志曰紫黄湛河不下来余吾渥洼水中出神马故曰乗龙于沼】鬼神接灵圉宾于闲馆【徐广曰言至徳与神明通接故灵圉为宾旅于间馆矣郭璞曰灵圉仙人名也】竒物谲诡俶傥穷变钦哉符瑞臻兹犹以为薄不敢道封禅葢周跃鱼陨杭休之以燎防夫斯之为符也以登介丘不亦恧乎【汉书音义曰介大丘山也言周以白鱼为瑞登泰山封禅不亦慙乎】进让之道其何爽与【徐广曰爽差异也骃案汉书音义曰进周也让汉也言周未可封禅而封禅为进汉可封禅而不封禅为让也】于是大司马进曰陛下仁育羣生义征不憓【汉书音义曰大司马上公也故先进议憓音惠顺也】诸夏乐贡百蛮执贽徳侔往初功无与二休烈浃洽符瑞众变期应绍至不特创见【徐广曰不但初显符瑞而已葢将终以封禅之事】意者泰山梁父设坛望幸葢号以况荣【徐广曰以况受上天之荣为名号】上帝垂恩储祉将以荐成【徐广曰以众瑞物初至封禅处荐之上天告成功也】陛下谦让而弗发也挈三神之驩【徐广曰挈犹言垂也骃案韦昭曰挈缺也三神上帝泰山梁父也】缺王道之仪羣臣恧焉或谓且天为质闇珍符固不可辞【汉书音义曰言天道质昧以符瑞见意不可辞让也】若然辞之是泰山靡记而梁父靡防也【汉书音义曰泰山之上无所表记梁山坛场无所庶防】亦各竝时而荣咸济世而屈【汉书音义曰屈絶之也言古帝王但作一时之荣毕代而絶也】说者尚何称于后【徐广曰若无封禅之遗迹则荣尽于当时至于歴世之后人何所述】而云七十二君乎夫修徳以锡符奉符以行事不为进越故圣王弗替而修礼地只谒欵天神【汉书音义曰欵诚也谒告之报诚也】勒功中岳以彰至尊舒盛徳发号荣受厚福以浸黎民也皇皇哉斯事天下之壮观王者之丕业不可贬也愿陛下全之而后因杂荐绅先生之畧术使获燿日月之末光絶炎以展采错事【徐广曰错音厝骃案汉书音义曰采官也使诸儒记功着业得覩日月末光殊絶之用而以展其官职设厝其事业者也】犹兼正列其义挍饬厥文作春秋一艺【徐广曰挍一作祓祓犹拂也音废也骃案汉书音义曰春秋者正天时列人事诸儒既得展事业因兼正天时列人事叙述大义为一经】将袭旧六为七【韦昭曰今汉时増一仍旧六为七也】摅之无穷【徐广曰摅一作胪胪叙也】俾万世得激清流扬防波蜚英声腾茂实前圣之所以永保鸿名而常为称首者用此宜命掌故悉奏其义而览焉【汉书音义曰掌故太史官属王故事也】于是天子沛然改容曰愉乎朕其试哉乃迁思囬虑总公卿之议询封禅之事诗大泽之博广符瑞之富【汉书音义曰诗歌咏功徳也下四章之颂也犬泽之博谓自我天覆云之油油广符符大富谓班斑之兽以下三章言符瑞广大富饶也】乃作颂曰自我天覆云之油油【汉书音义曰油油云行貎孟子曰油然作云沛然下雨】甘露时厥壤可游滋液渗漉何生不育【徐广曰渗音色隂反】嘉谷六穗我穑曷蓄【徐广曰何所蓄邪畜嘉谷】非惟之又润泽之非为濡之汜旉濩之【徐广曰古布字作旉】万物熙熙懐而慕思名山显位望君之来【韦昭曰名山大山也显位封禅也】君乎君乎侯不迈哉般般之兽乐我君囿白质黒章其仪可嘉旼旼睦睦君子之能【徐广曰旼音旻和貌也能一作态骃案汉书音义曰旻和穆敬言和且敬有似君子】葢闻其声今观其来厥涂靡踪天瑞之徴【徐广曰其所来路非有迹葢自天降瑞不行而至也】兹亦于舜虞氏以兴濯濯之麟游彼灵畤【汉书音义曰武帝祠五畤获白麟故言游灵时】孟冬十月君徂郊祀驰我君舆帝以享祉三代之前葢未尝有宛宛黄龙兴徳而升采色燿熿炳煇煌【徐广曰熿音晃煇音魂】正阳显见觉寤黎烝于传载之云受命所乗厥之有章不必谆谆【徐广曰谆止纯反告之丁宁骃案汉书音义曰天之所命表以符瑞章明其德不必谆谆然有语言也】依类记寓谕以封峦【汉书音义曰寓寄也峦山也言依事类托寄以喻封禅者】披艺观之天人之际已交上下相发允答圣王之徳兢兢翼翼故曰兴必虑衰安必思危是以汤武至尊严不失肃只舜在假典顾省厥遗此之谓也【徐广曰假大也】司马相如既卒【徐广曰元狩五年也】五嵗天子始祭后土八年而遂先礼中岳封于泰山至梁父禅肃然【徐广曰小山在泰山下趾东北】相如他所着若遗平陵侯书【徐广曰苏建也】与五公子相难草木书篇不采采其尤着公卿者云
　　太史公曰春秋推见至【韦昭曰推见争至于讳谓若晋文召天子经言狩河阳之属】易本之以显【韦昭曰易本防妙出为人事乃显著也】大雅言王公大人而徳逮黎庶【韦昭曰先言王公大人之徳乃后及众庶也】小雅讥小己之得失其流及上【韦昭曰小雅云人志狭小先道已之忧苦其流乃及上政之得失者】所以言虽外殊其合徳一也相如虽多虚辞滥说然其要归引之节俭此与诗之风谏何异扬雄以为靡丽之赋劝百风一犹驰骋郑卫之声曲终而奏雅不已亏乎余采其语可论者者于篇






　　史记集解卷一百十七
　　钦定四库全书
　　史记集解卷一百十八
　　宋　裴骃　撰
　　史记一百十八
　　淮南衡王列传第五十八
　　淮南厉王长者髙祖少子也其母故赵王张敖美人髙祖八年从东垣过赵赵王献之美人厉王母得幸焉有身赵王敖弗敢内宫为筑外宫而舍之及贯髙等谋反柏人事发觉并逮治王尽捕王母兄弟美人系之河内厉王母亦系告吏曰得幸上有身吏以闻上上方怒赵王未理厉王母厉王母弟赵兼因辟阳侯言吕后吕后妒弗肯白辟阳侯不彊争及厉王母已生厉王恚即自杀吏奉厉王诣上上悔令吕后母之而葬厉王母真定真定厉王母之家在焉父世县也髙祖十一年十月淮南王黥布反立子长为淮南王王黥布故地凡四郡【徐广曰九江卢江衡山豫章也】上自将兵击灭布厉王遂即位厉王蚤失母常附吕后孝惠吕后时以故得幸无患害而常心怨辟阳侯弗敢发及孝文帝初即位淮南王自以为最亲骄蹇数不奉法上以亲故常寛赦之三年入朝甚横从上入苑囿猎与上同车常谓上大兄厉王有材力力能扛鼎乃往请辟阳侯辟阳侯出见之即自袖铁椎椎辟阳侯令从者魏敬刭之厉王乃驰走阙下肉袒谢曰臣母不当坐赵事其时辟阳侯力能得之吕后弗争罪一也赵王如意子母无罪吕后杀之辟阳侯弗争罪二也吕后王诸吕欲以危刘氏辟阳侯弗争罪三也臣谨为天下诛贼臣辟阳侯报母之仇谨伏阙下请罪孝文伤其志为亲故弗治赦厉王当是时薄太后及太子诸大臣皆惮厉王厉王以此归国益骄恣不用汉法出入称警跸称制自为法令拟于天子六年令男子但等七十人与棘蒲侯柴武太子竒谋以輂车四十乗【徐广曰大车驾马曰輂音已足反】反谷口【汉书音义曰谷口在长安北故县也处多险阻】令人使闽越匈奴事觉治之使使召淮南王淮南王至长安丞相臣张苍典客臣冯敬行御史大夫事宗正臣逸廷尉臣贺备盗贼中尉臣福昧死言淮南王长废先帝法不聴天子诏居处无度为黄屋葢乗舆出入拟于天子擅为法令不用汉法及所置吏以其郎中春为丞相聚收汉诸侯人及有罪亡者匿与居为治家室赐其财物爵禄田宅爵或至关内侯奉以二千石所不当得欲以有为【如淳曰赐亡畔来者如赐其国二千石也瓒曰奉以二千石之秩禄】大夫但【张晏曰大夫姓也上云男子但明其姓大夫也瓒曰官为大夫名但者也】士伍开章等七十人【如淳曰律有罪失官爵称士伍者也开章名】与棘蒲侯太子竒谋反【徐广曰棘蒲侯柴武以文帝后元年卒諡刚嗣子谋反不得置后国除】欲以危宗庙社稷使开章隂告长与谋使闽越及匈奴发其兵开章之淮南见长长数与坐语饮食为家室娶妇以二千石俸奉之开章使人告但已言之王春使使报但等吏觉知使长安尉竒等往捕开章长匿不予与故中尉简忌谋杀以闭口为棺椁衣衾之肥陵邑谩吏曰不知安在又佯聚土树表其上曰开章死埋此下及长身自贼杀无罪者一人令吏论杀无罪者六人为亡命弃市罪诈捕命者以除罪【晋灼曰亡命者当弃市而王藏之诈捕不命者而言命以脱命者之罪】擅罪人罪人无告劾系治城旦舂以上十四人赦免罪人死罪十八人城旦舂以下五十八人赐人爵关内侯以下九十四人前日长病陛下忧苦之使使者赐书枣脯长不欲受赐不肯见拜使者南海民处庐江界中者反淮南吏卒击之陛下以淮南民贫苦遣使者赐长帛五千匹以赐吏卒劳苦者长不欲受赐谩言曰无劳苦者南海民王织上书献璧皇帝忌擅燔其书不以闻【文颖曰忌简忌】吏请召治忌长不遣谩言曰忌病舂又请长愿入见长怒曰女欲离我自附汉长当弃市臣请论如法制曰朕不忍致法于王其与列侯二千石议臣苍臣敬臣逸臣福臣贺昧死言臣谨与列侯吏二千石臣婴等四十三人议皆曰长不奉法度不聴天子诏乃隂聚徒党及谋反者厚飬亡命欲以有为臣等议论如法制曰朕不忍致法于王具赦长死罪废勿王臣苍等昧死言长有大死罪陛下不忍致法幸赦废勿王臣请处蜀郡严道邛邮【徐广曰严道有卭僰九折阪又冇邮置骃案张晏曰严道蜀郡县】遣其子母从居县为筑葢家室皆廪食给薪菜盐豉炊食器席蓐臣等昧死请请布告天下制曰计食长给肉日五斤酒二斗令故美人才人得幸者十人从居他可尽诛所与谋者于是乃遣淮南王载以辎车令县以次是时袁盎諌上曰上素骄淮南王弗为置严傅相以故至此且淮南王为人刚今暴摧折之臣恐卒逢雾露病死陛下为有杀弟之名奈何上曰吾特苦之耳令复之县传淮南王者皆不敢发车封【汉书音义曰槛车有槛封也】淮南王乃谓侍者曰谁谓乃公勇者吾安能勇吾以骄故不闻吾过至此人生一世间安能邑邑如此乃不食死至雍雍令发封以死闻上哭甚悲谓袁盎曰吾不聴公言卒亡淮南王盎曰不可奈何愿陛下自寛上曰为之奈何盎曰独斩丞相御史以谢天下乃可上即令丞相御史逮考诸县传送淮南王不发封餽侍者皆弃市乃以列侯淮南王于雍守冡三十戸孝文八年上怜淮南王淮南王有子四人皆七八岁乃封子安为阜陵侯子勃为安阳侯子赐为周阳侯子良为东城侯孝文十二年民有作歌歌淮南厉王曰一尺布尚可缝一斗粟尚可舂兄弟二人不能相容【汉书音义曰尺布斗粟犹尚不弃况兄弟而相更逐乎瓒曰一尺布尚可缝而共衣一斗粟尚可舂而共食也况以天下之广而不能相容】上闻之乃叹曰尧舜放逐骨肉周公杀管蔡天下称圣何者不以私害公天下岂以我为贪淮南王地耶乃徙城阳王王淮南故地【徐广曰景王章之子】而追尊諡淮南王为厉王置园复如诸侯仪孝文十六年徙淮南王喜复故城阳上怜淮南厉王废法不轨自使失国蚤死乃立其三子阜陵侯安为淮南王安阳侯勃为衡山王周阳侯赐为庐江王皆复得厉王时地参分之东城侯良前薨无后也孝景三年吴楚七国反吴使者至淮南淮南王欲发兵应之其相曰大王必欲发兵应吴臣愿为将王乃属相兵淮南相已将兵因城守不聴王而为汉汉亦使曲城侯【徐广曰曲城侯姓虫名捷其父名逢髙祖功臣】将兵救淮南淮南以故得完吴使者至庐江庐江王弗应而往来使越吴使者至衡山衡山王坚守无二心孝景四年吴楚已破衡山王朝上以为贞信乃劳苦之曰南方卑湿徙衡山王王济北所以襃之及薨遂赐諡为贞王庐江王邉越数使使相交故徙为衡山王王江北淮南王如故
　　淮南王安为人好读书鼔琴不喜弋猎狗马驰骋亦欲以行隂徳拊循百姓流誉天下时时怨望厉王死时欲畔逆未有因也及建元二年淮南王入朝素善武安侯武安侯时为太尉乃逆王霸上与王语曰方今上无太子大王亲髙皇帝孙行仁义天下莫不闻即宫车一日晏驾非大王当谁立者淮南王大喜厚遗武安侯金财物隂结賔客拊循百姓为畔逆事建元六年彗星见淮南王心怪之或説王曰先吴军起时彗星出长数尺然尚流血千里今彗星长竟天天下兵当大起王心以为上无太子天下有变诸侯竝争愈益治器械攻战具积金钱赂遗郡国诸侯游士竒材诸辩士为方畧者妄作妖言谄防王王喜多赐金钱而谋反滋甚淮南王有女陵慧有口辩王爱陵常多予金钱为中诇长安【徐广曰诇伺候采察之名也音空政反安平侯鄂千秋孙伯与淮南王女陵通而中絶又遗淮南王书称臣尽力故弃市】约结上左右元朔三年上赐淮南王几杖不朝淮南王王后荼王爱幸之王后生太子迁迁取王皇太后外孙修成君女为妃【应劭曰王太后先适金氏女也】王谋为反具畏太子妃知而内泄事乃与太子谋令诈弗爱三月不同席王乃详为怒太子闭太子使与妃同内三月太子终不近妃妃求去王乃上书谢归去之王后荼太子迁及女陵得爱幸王擅国权侵夺民田宅妄致系人【徐广曰一云欧击】元朔五年太子学用劒自以为人莫及闻郎中靁被巧乃召与戏被一再辞让误中太子太子怒被恐此时有欲从军者辄诣京师被即愿奋击匈奴太子迁数恶被于王王使郎中令斥免欲以禁后被遂亡至长安上书自明诏下其事廷尉河南河南治逮淮南太子王王后计欲无遣太子遂发兵反计犹豫十余日未定防有诏即讯太子当是时淮南相怒寿春丞畱太子逮不遣【如淳曰丞主刑狱囚徒丞顺王意不遣太子应逮书】劾不敬王以请相相弗聴王使人上书告相事下廷尉治踪迹连王王使人候伺汉公卿公卿请逮捕治王王恐事发太子迁谋曰汉使即逮王王令人衣卫士衣持防居庭中王旁有非是则刺杀之臣亦使人刺杀淮南中尉乃举兵未晚是时上不许公卿请而遣汉中尉宏即讯验王王闻汉使来即如太子谋计汉中尉至王视其顔色和讯王以斤靁被事耳王自度无何【如淳曰无何罪】不发中尉还以闻公卿治者曰淮南王安拥阏奋击匈奴者靁被等废格明诏当弃市诏弗许公卿请废勿王诏弗许公卿请削五县诏削二县使中尉宏赦淮南王罪罚以削地中尉入淮南界宣言赦王王初闻汉公卿请诛之未知得削地闻汉使来恐其捕之乃与太子谋刺之如前计及中尉至即贺王王以故不发其后自伤曰吾行仁义见削甚耻之然淮南王削地之后其为反谋益甚诸使道从长安来为妄妖言言上无男汉不治即喜即言汉廷治有男王怒以为妄言非也王日夜与伍被【汉书曰伍被楚人或言其先伍子胥后】左吴等按舆地图【蘓林曰舆犹尽载之意】部署兵所从入王曰上无太子宫车即晏驾廷臣必徴胶东王不即常山王【徐广曰皆景帝子也】诸侯竝争吾可以无备乎且吾髙祖孙亲行仁义陛下遇我厚吾能忍之万世之后吾寜能北面臣事竖子乎王坐东宫召伍被与谋曰将军上被怅然曰上寛赦大王王复安得此亡国之语乎臣闻子胥谏吴王吴王不用乃曰臣今见麋鹿游姑蘓之台也今臣亦见宫中生荆棘露霑衣也王怒系伍被父母囚之三月复召曰将军许寡人乎被曰不直来为大王画耳臣闻聪者聴于无声明者见于未形故圣人万举万全昔文王一动而功显于千世列为三代此所谓因天心以动作者也故海内不期而随此千嵗之可见者夫百年之秦近世之吴楚亦足以喻国家之存亡矣臣不敢避子胥之诛愿大王毋为吴王之聴昔秦絶圣人之道杀术士燔诗书弃礼义尚诈力任刑罚转负海之粟致之西河当是之时男子疾耕不足于糟糠女子纺绩不足于葢形遣防恬筑长城东西数千里暴兵露师常数十万死者不可胜数僵尸千里流血顷亩百姓力竭欲为乱者十家而五又使徐福入海求神异物还为伪辞曰臣见海中大神言曰汝西皇之使耶臣答曰然汝何求曰愿请延年益寿药神曰汝秦王之礼薄得观而不得取即从臣东南至蓬莱山见芝成宫阙有使者铜色而龙形光上照天于是臣再拜问曰宜何资以献海神曰以令名男子若振女【徐广曰西京赋曰振子万童骃案薛综曰振子童男女】与百工之事即得之矣秦皇帝大説遣振男女三千人资之五谷种种百工而行徐福得平原广泽止王不来于是百姓悲痛相思欲为乱者十家而六又使尉佗逾五岭攻百越尉佗知中国劳极止王不来使人上书求女无夫家者三万人以为士卒衣补秦皇帝可其万五千人于是百姓离心瓦解欲为乱者十家而七客谓髙皇帝曰时可矣髙皇帝曰待之圣人当起东南间不一年陈胜吴广发矣髙皇始于丰沛一倡天下不期而响应者不可胜数也此所谓蹈瑕候间因秦之亡而动者也百姓怨之若旱之望雨故起于行陈之中而立为天子功髙三王徳传无穷今大王见髙皇帝得天下之易也独不观近世之吴楚乎夫吴王赐号为刘氏祭酒【应劭曰礼饮酒必祭示有先也故称祭酒尊也】复不朝王四郡之众地方数千里内铸消铜以为钱东煮海水以为盐上取江陵木以为船一船之载当中国数十两车国富民众行珠玉金帛赂诸侯宗室大臣独窦氏不与计定谋成举兵而西破于大梁败于狐父【徐广曰在梁砀之间】奔走而东至于丹徒越人禽之身死絶祀为天下笑夫以吴越之众不能成功者何诚逆天道而不知时也方今大王之兵众不能十分吴楚之一天下安寜有万倍吴楚之时愿大王从臣之计大王不从臣之计今见大王事必不成而语先泄也臣闻防子过故国而悲于是作麦秀之歌是痛纣之不用王子比干也故孟子曰纣贵为天子死曾不若匹夫是纣先自絶于天下久矣非死之日而天下去之今臣亦窃悲大王弃千乗之君必且赐絶命之书为羣臣先死于东宫也【如淳曰王时所居也】于是王气怨结而不涕满匡而横流即起歴阶而去王有孽子不害最长王弗爱王王后太子皆不以为子兄数【如淳曰不以为子兄秩数】不害有子建材髙有气常怨望太子不省其父【服防曰不省録着兄弟数中】又怨时诸侯皆得分子弟为侯而淮南独二子一为太子建父独不得为侯建隂结交欲告败太子以其父代之太子知之数捕系而榜笞建建具知太子之谋欲杀汉中尉即使所善寿春庄芷以元朔六年上书于天子曰毒药苦于口利于病忠言逆于耳利于行今淮南王孙建材能髙淮南王王后荼荼子太子迁常疾害建建父不害无罪擅数捕系欲杀之今建在可徴问具知淮南隂事书闻上以其事下廷尉廷尉下河南治是时故辟阳侯孙审卿善丞相公孙宏怨淮南厉王杀其大父乃深构淮南事于宏宏乃疑淮南有畔逆计谋深穷治其狱河南治建辞引淮南太子及党与淮南王患之欲发问伍被曰汉廷治乱伍被曰天下治王意不説谓伍被曰公何以言天下治也被曰被窃观朝廷之政君臣之义父子之亲夫妇之别长幼之序皆得其理上之举错遵古之道风俗纪纲未有所缺也重装富贾周流天下道无不通故交易之道行南越賔服羌僰入献东瓯入降广长榆【如淳曰广谓拓大之也长榆塞名王恢所谓树榆为塞】开朔方匈奴折翅伤翼失援不振虽未及古太平之时然犹为治也王怒被谢死罪王又谓被曰山东即有兵汉必使大将军将而制山东公以为大将军何如人也被曰被所善者黄义从大将军击匈奴还告被曰大将军遇士大夫有礼于士卒有恩众皆乐为之用骑上下山若蜚材干絶人被以为材能如此数将习兵未易当也及谒者曹梁使长安来言大将军号令明当敌勇敢常为士卒先休舍穿井未通须士卒尽得水乃敢饮军罢卒尽已度河乃度皇太后所赐金帛尽以赐军吏虽古名将弗过也王黙然淮南王见建已徴治恐国隂事且觉欲发被又以为难乃复问被曰公以为吴兴兵是耶非也被曰以为非也吴王至富贵也举事不当身死丹徒头足异处子孙无遗类【徐广曰一作唯音寂笑反】臣闻吴王悔之甚愿王孰虑之无为吴王之所悔王曰男子之所死者一言耳【徐广曰一本无此言字骃案张晏曰不成则死一计耳瓒曰或有一言之交以死报之矣】且吴何知反【瓒曰言吴王不知举兵反】汉将一日过成臯者四十余人【如淳曰言吴不塞成臯口而令汉将得出之】今我令楼缓【汉书直云缓无楼字楼缓乃六国时人疑此后人所益也李竒曰缓似人姓名韦昭曰淮南臣名】先要成臯之口周被下颍川兵塞　辕伊阙之道陈定发南阳兵守武关河南太守独有洛阳耳何足忧然此北尚有临晋关河东上党与河内赵国人言曰絶成臯之口天下不通据三川之险招山东之兵举事如此公以为何如被曰臣见其祸未见其福也王曰左吴赵贤朱骄如皆以为有福什事九成公独以为有祸无福何也被曰大王之羣臣近幸素能使众者皆前繋诏狱余无可用者王曰陈胜吴广无立锥之地千人之聚起于大泽奋臂大呼而天下响应西至于戏而兵百二十万今吾国虽小然而胜兵者可得十余万非直适戍之众鐖凿棘矜也【徐广曰大防谓之剀音五哀反或是鐖乎】公何以言有祸无福被曰往者秦为无道残贼天下兴万乗之驾作阿房之宫收太平之赋发闾左之戍父不寜子兄不便弟政苛刑峻天下熬然若焦民皆引领而望倾耳而聴悲号仰天叩心而怨上故陈胜大呼天下响应当今陛下临制天下一齐海内泛爱蒸庶布徳施惠口虽未言声疾雷霆今虽未出化驰如神心有所怀威动万里下之应上犹影响也而大将军材能不特章邯杨熊也大王以陈胜吴广喻之被以为过矣王曰茍如公言不可徼幸耶被曰被有愚计王曰奈何被曰当今诸侯无异心百姓无怨气朔方之郡田地广水草美民徙者不足以实其地臣之愚计可伪为丞相御史请书徙郡国豪杰任侠及有耐罪以上【应劭曰轻罪不至于髠完其耐鬓故曰耐古耐字与彡发肤之意蘓林以为法度之字皆从寸后改如是耐音若能如淳曰律耐为司冠耐为鬼薪白粲耐犹任也蘓林曰一嵗为罚作二岁刑已上为耐耐能任其罪】赦令除其罪家产五十万以上者皆徙其家属朔方之郡益发甲卒急其防日又伪为左右都司空上林中都官诏狱逮书诸侯太子幸臣【晋灼曰百官表宗正有左右都司空上林有水司空皆主囚徒官也】如此则民怨诸侯惧即使辩武【徐广曰淮南人名士曰武】随而説之傥可徼幸什得一乎王曰此可也虽然吾以为不至若此于是王乃令官奴入宫作皇帝玺丞相御史大将军军吏中二千石都官令丞印及旁近郡太守都尉印汉使节法冠【蔡邕曰法冠楚王冠也秦灭楚以其君冠赐御史】欲如伍被计使人伪得罪而西【蘓林曰诈作罪人而西也】事大将军丞相一日发兵【如淳曰发淮南兵也】使人即刺杀大将军青而説丞相下之如发防耳【如淳曰以物防覆其头而为发去其人欲之耳韦昭曰如防巾发之甚易】王欲发国中兵恐其相二千石不聴王乃与伍被谋先杀相二千石伪失火宫中相二千石救火至即杀之计未决又欲令人衣求盗衣【汉书音义曰卒衣也】持羽檄从东方来呼曰南越兵入界欲因以发兵乃使人至庐江防稽为求盗未发王问伍被曰吾举兵西乡诸侯必有应我者即无应奈何被曰南收衡山以撃庐江有寻阳之船守下雉之城【徐广曰在江夏骃案蘓林曰下雉县名】结九江之浦絶豫章之口彊弩临江而守以禁南郡之下东收江都防稽南通劲越屈彊淮南间犹可得延嵗月之寿王曰善无以易此急则走越耳于是廷尉以王孙建辞连淮南王太子迁闻上遣廷尉监因拜淮南中尉逮捕太子至淮南淮南王闻与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也即罢相王犹豫计未决太子念所坐者谋刺汉中尉所与谋者已死以为口絶乃谓王曰羣臣可用者皆前系今无足与举事者王以非时发恐无功臣愿防逮王亦偷欲休【徐广曰偷茍且也】即许太子太子即自刭不殊【晋灼曰不殊不死】伍被自诣吏因告与淮南王谋反反踪迹具如此吏因捕太子王后围王宫尽求捕王所与谋反賔客在国中者索得反具以闻上下公卿治所连引与淮南王谋反列侯二千石豪杰数千人皆以罪轻重受诛衡山王赐淮南王弟也当坐收有司请逮捕衡山王天子曰诸侯各以其国为本不当相坐与诸侯王列侯防肄丞相诸侯议【徐广曰诣都座就丞相共议也】赵王彭祖列侯臣让等四十三人议皆曰淮南王安甚大逆无道谋反明白当伏诛胶西王臣端议曰淮南王安废法行邪怀诈伪心以乱天下荧惑百姓倍畔宗庙妄作妖言春秋曰臣无将将而诛安罪重于将谋反形已定臣端所见其书节印图及他逆无道事验明白甚大逆无道当伏其法而论国吏二百石以上及比者【徐广曰比吏而非真】宗室近幸臣不在法中者不能相教当皆免削削爵为士伍毋得宦为吏其非吏他赎死金二斤八两【蘓林曰非吏故曰他】以章臣安之罪使天下明知臣子之道毋敢复有邪僻倍畔之意丞相宏廷尉汤等以闻天子使宗正以符节治王未至淮南王安自刭杀【徐广曰即位凡四十二年元符元年十月死】王后荼太子迁诸所与谋反者皆族天子以伍被雅辞多引汉之美欲勿诛廷尉汤曰被首为王画反计被罪无赦遂诛被国除为九江郡【徐广曰又为六安国以陈县为都】
　　衡山王赐王后乗舒生子三人长男爽为太子次男孝次女无采又姬徐来生子男女四人美人厥姬生子二人衡山王淮南王兄弟相责望礼节间不相能衡山王闻淮南王作为畔逆反具亦心结賔客以应之恐为所并元光六年衡山王入朝其谒者卫庆有方术欲上书事天子王怒故劾庆死罪彊榜服之衡山内史以为非是郤其狱王使人上书告内史内史治言王不直王又数侵人田坏人以为田有司请逮治衡山王天子不许为置吏二百石以上【如淳曰汉仪注吏四百石以下自调除国中今王恶天子皆为置之】衡山王以此恚与奚慈张广昌谋求能为兵法候星气者日夜从容王宻谋反事【徐广曰宻预作计校】王后乗舒死立徐来为王后厥姬俱幸两人相妒厥姬乃恶王后徐来于太子曰徐来使婢蛊道杀太子母太子心怨徐来徐来兄至衡山太子与饮以刃刺伤王后兄王后怨怒数毁恶太子于王太子女弟无采嫁弃归与奴姧又与客姧太子数让无采无采怒不与太子通王后闻之即善遇无采无采及中兄孝少失母附王后王后以计爱之与共毁太子王以故数击笞太子元朔四年中人有贼伤王后假母者【汉书音义曰母属】王疑太子使人伤之笞太子后主病太子时称病不侍孝王后无采恶太子太子实不病自言病有喜色王大怒欲废太子立其弟孝王后知王决废太子又欲并废孝王后有侍者善舞王幸之王后欲令侍者与孝乱以污之欲并废兄弟而立其子广代太子太子爽知之念后数恶已无已时欲与乱以止其口王后饮太子前为寿因据王后股求与王后卧王后怒以告王王乃召欲缚而笞之太子知王常欲废已立其弟孝乃谓王曰孝与王御者姧无采与奴姧王彊食请上书即倍王去王使人止之莫能禁乃自驾追捕太子太子妄恶言王械系太子宫中孝日益亲幸王竒孝材能乃佩之王印号曰将军令居外宅多给金钱招致賔客賔客来者防知淮南衡山有逆计日夜从容劝之王乃使孝客江都人枚赫陈喜作輣车镞矢【徐广曰輣车战车也音扶萌反】刻天子玺将相军吏印王日夜求壮士如周邱等数引吴楚反时计画以约束衡山王非敢效淮南王求即天子位畏淮南起并其国以为淮南已西发兵定江淮之间而有之望如是元朔五年秋衡山王当朝六年过淮南淮南王乃昆弟语除前郤约束反具衡山王即上书谢病上赐书不朝元朔六年中衡山王使人上书请废太子爽立孝为太子爽闻即使所善白嬴之长安上书言孝作輣车镞矢与王御者姧欲以败孝白嬴至长安未及上书吏捕嬴以淮南事系王闻爽使白嬴上书恐言国隂事即上书反告太子爽所为不道弃市罪事事下沛郡治元朔七年冬有司公卿下沛郡求捕所与淮南谋反者未得得陈喜于衡山王子孝家吏劾孝首匿喜孝以为陈喜雅数与王计谋反恐其发之闻律先自告除其罪又疑太子使白嬴上书发其事即先自告告所与谋反者枚赫陈喜等廷尉治验公卿请逮捕衡山王治之天子曰勿捕遣中尉安大行息即问王王具以情实对吏皆围王宫而守之中尉大行还以闻公卿请遣宗正大行与沛郡杂治王王闻即自刭杀孝先自告反除其罪坐与王御婢姧弃市王后徐来亦坐蛊杀前王后乗舒及太子爽王后不孝皆弃市诸与衡山王谋反者皆族国除为衡山郡
　　太史公曰诗之所谓戎狄是膺荆舒是惩信哉是言也淮南衡山亲为骨肉疆土千里列为诸侯不务遵蕃臣职以承辅天子而専挟邪僻之计谋为畔逆仍父子再亡国各不终其身为天下笑此非独王过也亦其俗薄臣下渐靡使然也夫荆楚僄勇轻悍好作乱乃自古记之矣


　　史记集解卷一百十八
　　钦定四库全书
　　史记集解卷一百十九
　　宋　裴骃　撰
　　史记一百十九
　　循吏列传第五十九
　　太史公曰法令所以导民也刑罚所以禁奸也文武不备良民惧然身修者官未曽乱也奉职循理亦可以为治何必威严哉
　　孙叔敖者楚之处士也虞邱相进之于楚庄王以自代也三月为楚相施教导民上下和合世俗盛美政缓禁止吏无奸邪盗贼不起秋冬则劝民山采春夏以水【徐广曰乘多水时而出材竹】各得其所便民皆乐其生庄王以为币轻更小以为大百姓不便皆去其业市令言之相曰市乱民莫安其处次行不定相曰如此几何顷乎市令曰三月顷相曰罢吾今令之复矣后五日朝相言之王曰前日更币以为轻今市令来言曰市乱民莫安其处次行之不定臣请遂令复如故王许之下令三日而市复如故楚民俗好庳车王以为庳车不便马欲下令使髙之相曰令数下民不知所从不可王必欲髙车臣请教闾里使髙其梱乘车者皆君子君子不能数下车王许之居半岁民悉自髙其车此不教而民从其化近者视而効之逺者四面望而法之故三得相而不喜知其材自得之也三去相而不悔知非己之罪也【皇览曰孙叔敖在南郡江陵故城中曰土里民传孙叔敖曰葬我庐江陂后当为万戸邑去故楚都郢城北二十里所或曰孙叔敖激沮水作云梦大泽之池也】
　　子产者郑之列大夫也郑昭君之时以所爱徐挚为相国乱上下不亲父子不和大宫子期言之君以子产为相为相一年竖子不戏狎班白不提挈僮子不犁畔二年市不豫贾三年门不夜关【徐广曰一作闭】道不拾遗四年田器不归五年士无尺籍丧期不令而治治郑二十六年而死丁壮号哭老人儿啼曰子产去我死乎民将安归【皇览曰子产冢在河南新郑城外大冢是也】
　　公仪休者鲁博士也以髙第为鲁相奉法循理无所变更百官自正使食禄者不得与下民争利受大者不得取小客有遗相鱼者相不受客曰闻君嗜鱼遗君鱼何故不受也相曰以嗜鱼故不受也今为相能自给鱼今受鱼而免谁复给我鱼者吾故不受也食茹而美拔其园葵而弃之见其家织好布而疾出其家妇燔其机云欲令农士工女安所讐其货乎
　　石奢者楚昭王相也坚直廉正无所阿避行县道有杀人者相追之乃其父也纵其父而还自繋焉使人言之王曰杀人者臣之父也夫以父立政不孝也废法纵罪非忠也臣罪当死王曰追而不及不当伏罪子其治事矣石奢曰不私其父非孝子也不奉王法非忠臣也王赦其罪上惠也伏诛而死臣职也遂不受令自刎而死李离者晋文公之理也过聴杀人自拘当死文公曰官有贵贱罚有轻重下吏有过非子之罪也李离曰臣居官为长不与吏让位受禄为多不与下分利今过听杀人其罪下吏非所闻也辞不受令文公曰子则自以为有罪寡人亦有罪邪李离曰理有法失刑则刑失死则死公以臣能听微决疑故使为理今过听杀人罪当死遂不受令伏剑而死
　　太史公曰孙叔敖出一言郢市复子产病死郑民号哭公仪子见好布而家妇逐石奢纵父而死楚昭名立李离过杀而伏剑晋文以正国法








　　史记集解卷一百十九
　　钦定四库全书
　　史记集解卷一百二十
　　宋　裴骃　撰
　　史记一百二十
　　汲郑列传第六十
　　汲黯字长孺濮阳人也其先有宠于古之卫君【文颖曰六国时卫但称君】至黯七世世为卿大夫黯以父任孝景时为太子洗马以庄见惮孝景帝崩太子即位黯为谒者东越相攻上使黯往视之不至至吴而还报曰越人相攻固其俗然不足以辱天子之使河内失火延烧千余家上遣黯往视之还报曰家人失火屋比延烧不足忧也臣过河南河南贫人伤水旱万余家或父子相食臣谨以便宜持节发河南仓粟以振贫民臣请归节伏矫制之罪上贤而释之迁为荥阳令黯耻为令病归田里上闻乃召拜为中大夫以数切諌不得久留内迁为东海太守黯学黄老之言治官理民好清静择丞史而任之【如淳曰律太守都尉诸侯内史史各一人卒史书佐各十人今总言丞史或以为择郡丞及史使任之郑当时为大农推官属丞史亦是也】其治责大指而已不苛小黯多病卧闺閤内不出岁余东海大治称之上闻召以为主爵都尉列于九卿治务在无为而已宏大体不拘文法黯为人性倨少礼面折不能容人之过合已者善待之不合已者不能忍见士亦以此不附焉然好学游狭任气节内行修洁好直諌数犯主之颜色常慕傅伯袁盎之为人也【应劭曰傅柏梁人为孝主将素伉直】善灌夫郑当时及宗正刘弃【徐广曰一云名弃疾】亦以数直諌不得久居位当是时太后弟武安侯蚡为丞相中二千石来拜谒蚡不为礼然黯见蚡未尝拜常损之天子方招文学儒者上曰吾欲云云【张晏曰所言欲施仁义也】黯对曰陛下内多欲而外施仁义奈何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戅也羣臣或数黯黯曰天子置公卿辅弼之臣寜令从防承意陷主于不义乎且已在其位纵爱身奈辱朝廷何黯多病病且满三月上常赐告者数【如淳曰杜钦所谓病满赐告诏恩也数者非一也或曰赐告得去官归家与告居官不视事】终不愈最后病庄助为请告【徐广曰最一作明也】上曰汲黯何如人哉助曰使黯任职居官无以逾人然至其辅少主守城深坚招之不来麾之不去虽自谓贲育亦不能夺之矣上曰然古有社稷之臣至如黯近之矣大将军青侍中上踞厠而视之【如淳曰厠音侧谓牀邉踞牀视之一云溷厠也厠牀邉侧】丞相宏燕见上或时不冠至如黯见上不冠不见也上尝坐武帐中【应劭曰武帐织成为武士象也孟康曰今御武帐置兵兰五兵于帐中韦昭曰以武名之示威】黯前奏事上不冠望见黯避帐中使人可其奏其见敬礼如此张汤方以更定律令为廷尉黯数质责汤于上前曰公为正卿上不能裦先帝之功业下不能抑天下之邪心安国富民使囹圄空虚二者无一焉非苦就行放析就功何乃取髙皇帝约束纷更之为【如淳曰纷乱也】公以此无种矣黯时与汤论议汤辨常在文深小苛黯伉厉守髙不能屈忿发骂曰天下谓刀笔吏不可以为公卿果然必汤也令天下重足而立侧目而视矣是时汉方征匈奴招怀四夷黯务少事承上间常言与胡和亲无起兵上方向儒术尊公孙宏及事益多吏民巧弄上分别文法汤等数奏决谳以幸而黯常毁儒面触宏等徒怀诈饰智以阿人主取容而刀笔吏专深文巧诋陷人于罪使不得反其真以胜为功上愈益贵宏汤宏汤深心疾黯唯天子亦不説也欲诛之以事宏为丞相乃言上曰右内史界部中多贵人宗室难治非素重臣不能任请徙黯为右内史为右内史数岁官事不废大将军青既益尊姊为皇后然黯与亢礼人或説黯曰自天子欲羣臣下大将军大将军尊重益贵君不可以不拜黯曰夫以大将军有揖客反不重邪大将军闻愈贤黯数请问国家朝廷所疑遇黯过于平生淮南王谋反惮黯曰好直諌守节死义难惑以非至如説丞相宏如发防振落耳天子既数征匈奴有功黯之言益不用始黯列为九卿而公孙宏张汤为小吏及宏汤稍益贵与黯同位黯乂非毁宏汤等已而宏至丞相封为侯汤至御史大夫故黯时丞相史皆与黯同列或尊用过之黯褊心不能无少望见上前言曰陛下用羣臣如积薪耳后来者居上上黙然有间黯罢上曰人果不可以无学观黯之言也日益甚居无何匈奴浑邪王率众来降汉发车二万乘县官无钱从民贳马民或匿马马不具上怒欲斩长安令黯曰长安令无罪独斩黯民乃肯出马且匈奴畔其主而降汉汉徐以县次传之何至今天下骚动罢弊中国而以事夷狄之人乎上黙然及浑邪至贾人与市者坐当死者五百余人黯请间见髙门【如淳曰黄圗未央宫中有髙门殿】曰夫匈奴攻当路塞絶和亲中国兴兵诛之死伤者不可胜计而费以巨万百数臣愚以为陛下得胡人皆以为奴婢以赐从军死事者家所卤获因予之以谢天下之苦塞百姓之心今纵不能浑邪率数万之众来降虚府库赏赐发良民侍飬譬若奉骄子愚民安知市买长安中物而文吏绳以为阑出财物于邉关乎【应劭曰阑妄也律胡市吏民不得持兵器出开虽于京师市买其法一也瓒曰无符传出入为阑】陛下纵不能得匈奴之资以谢天下又以防文杀无知者五百余人是所谓庇其叶而伤其枝者也臣窃为陛下不取也上黙然不许曰吾久不闻汲黯之言今又复妄发矣后数月黯坐小法防赦免官于是黯于田园居数年会更五铢钱【徐广曰元狩五年行五铢钱】民多盗铸钱楚地尤甚上以为淮阳楚地之郊乃召拜黯为淮阳太守黯伏谢不受印诏数强予然后奉诏诏召见黯黯为上泣曰臣自以为填沟壑不复见陛下不意陛下复收用之臣常有狗马病力不能任郡事臣愿为中郎出入禁闼补过拾遗臣之愿也上曰君薄淮阳邪吾今召君矣顾淮阳吏民不相得吾徒得君之重卧而治之黯既辞行过大行李息曰黯弃居郡不得与朝廷议也然御史大夫张汤智足以拒諌诈足以饰非务巧佞之语辩数之辞非肯正为天下言专阿主意所不欲因而毁之主意所欲因而誉之好兴事舞文法【如淳曰舞犹弄也】内怀诈以御主心外挟贼吏以为威重公列九卿不早言之公与之俱受其僇矣息畏汤终不敢言黯居郡如故治淮阳政清后张汤果败上闻黯与息言抵息罪令黯以诸侯相秩居淮阳【如淳曰诸侯王相在郡守上秩真二千石律真二千石奉月二万二千石月万六千】七岁而卒【徐广曰元鼎五年】卒后上以黯故官其弟汲仁至九卿子汲偃至诸侯相黯姑姊子司马安亦少与黯为太子洗马安文深巧善宦官四至九卿以河南太守卒昆弟以安故同时至二千石者十人濮阳段宏始事葢侯信【徐广曰太后兄王信】信任宏宏亦再至九卿然卫人仕者皆严惮汲黯出其下郑当时者字庄陈人也其先郑君【汉书音义曰当时父】尝为项籍将籍死已而属汉髙祖令诸故项籍臣名籍郑君独不奉诏诏尽拜名籍者为大夫而逐郑君郑君死孝文时郑庄以任侠自喜脱张羽于戹【服防曰梁孝王之将楚相之弟也】声闻梁楚之间孝景时为太子舎人每五日洗沐常置驿马长安诸郊【如淳曰郊道四通处也请賔客使瓒曰诸郊谓长安四面郊祀之处间静可以请賔客】存诸故人请谢賔客夜以继日至其明旦常恐不徧庄好黄老之言其慕长者如恐不见年少官薄然其游知交皆其大父行天下有名之士也武帝立庄稍迁为鲁中尉济南太守江都相至九卿为右内史以武安侯魏其时议贬秩为詹事迁为大农令庄为太史诫门下客至无贵贱无留门者执賔主之礼以其贵下人庄廉又不治其产业仰奉赐以给诸公然其餽遗人不过算器食【徐广曰算音先管反竹器】每朝候上之间説未尝不言天下之长者其推毂士及官属丞史诚有味其言之也常引以为贤于已未尝名吏与官属言若恐伤之闻人之善言进之上唯恐后山东士诸公以此翕然称郑庄郑庄使视决河自请治行五日【如淳曰治行谓荘严也】上曰吾闻郑庄行千里不赍粮请治行者何也然郑庄在朝常趋和承意不敢甚引当否及晩节汉征匈奴招四夷天下费多财用益匮庄任人宾客为大农僦人【徐广曰一作入一云宾客为大农僦人僦人盖兴生财利如今方宜矣骃案晋灼曰当时为大农而任和其宾客辜较任僦也瓒曰任人为保任见举者】多逋负司马安为淮阳太守发其事庄以此陷罪赎为庻人顷之守长史【如淳曰丞相长史】上以为老以庄为汝南太守数歳以官卒郑庄汲黯始列为九卿廉内行修絜此两人中废家贫宾客益落及居郡卒后家无余赀财庄兄弟子孙以庄故至二千石六七人焉
　　太史公曰夫以汲郑之贤有埶则賔客十倍无埶则否况众人乎下邽翟公有言【徐广曰邽作邳】始翟公为廷尉賔客阗门及废门外可设雀罗翟公复为廷尉宾客欲往翟公乃大署其门曰一死一生乃知交情一贫一富乃知交态一贵一贱交情乃见汲郑亦云悲夫
  </div>
  <div class="pagination">
   <a href="史记集解_page24.html">
    上一页
   </a>
   <span>
    ...
   </span>
   <a href="史记集解_page20.html">
    20
   </a>
   <a href="史记集解_page21.html">
    21
   </a>
   <a href="史记集解_page22.html">
    22
   </a>
   <a href="史记集解_page23.html">
    23
   </a>
   <a href="史记集解_page24.html">
    24
   </a>
   <span class="current-page">
    25
   </span>
   <a href="史记集解_page26.html">
    26
   </a>
   <a href="史记集解_page27.html">
    27
   </a>
   <a href="史记集解_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
