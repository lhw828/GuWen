<!DOCTYPE html>
<html>
<head>
    <meta charset="UTF-8">
    <title>北史 - 第 76 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 76 页/共 152 页</h1>
    <div class="content">
　　景明初，裴叔业将以寿春归魏，密通于永。及将迎纳，诏永为统军，与杨大眼、奚康生等诸军俱入寿春。同日而永在后，故康生、大眼二人并赏列士，永唯清河男。齐将陈伯之逼寿春，沿淮为寇。时司徒彭城王勰、广陵侯元衍同镇寿春，以九江初附，人情未洽，兼台援不至，深以为忧。诏遣永为统军，领汝阴三千人先援之。永至，勰令永引军入城。永曰：「若如教旨，便共殿下同被围守，岂是救援之意？」遂孤军城外，与勰并势以击伯之，频有克捷。

　　中山王英之征义阳，永为宁朔将军、统军，当长围遏其南门。齐将马仙琕连营稍进，规解城围。永乃分兵付长史贾思祖，令守营垒，自将马步千人，南逆仙琕。贼俯射永，洞其左股，永出箭复入，遂大破之。仙琕烧营卷甲而遁。英曰：「公伤矣！且还营。」永曰：「昔汉祖扪足，不欲人知。下官虽微，国家一帅，奈何使虏有伤将之名！」遂与诸军追之，极夜而返。时年七十余矣，三军莫不壮之。

　　义阳既平，英使司马陆希道为露布，意谓不可，令永改之。永亦不增文采，直与之改，陈列军仪，处置形要，而英深赏之。还京，除太中大夫。

　　后除恆农太守，非心所乐。时英东征钟离，表请永，求以为将，朝廷不听。永每言曰：「马援、充国，竟何人哉？吾独白首见拘此郡！」然于御人非其所长，故在任无多声称。后为南衮州刺史。年逾八十，犹能驰射，盘马奋槊，常讳言老，每自称六十九。还京，拜光禄大夫。卒，赠齐州刺史。

　　永尝登北芒，于平坦处奋矛跃马，盘旋瞻望，有终焉之志。远慕杜预，近好李冲、王肃，欲葬附墓。遂买左右地数顷，遗敕子叔伟：「此吾之永宅也。」永妻贾氏留本乡，永至代都，娶妾冯氏，生叔伟及数女。贾后归平城，无男，唯一女。冯恃子，事贾无礼，叔伟亦奉贾不顺，贾常忿之。冯先永卒，叔伟称父命欲葬北芒，贾疑叔伟将以冯合葬，遂求归葬永于所封贝丘县。事经司徒，司徒胡国珍感其所慕，许叔伟葬焉。贾乃邀诉灵太后，太后从贾意，乃葬于东清河。又永昔营宅兆，葬父母于旧乡，贾于此强徙之，与永同处，永宗亲不能抑。葬已数十年矣，棺为桑枣根所绕束，去地尺余，甚为周固。以斧斫，出之于坎，时人咸怪。

　　叔伟膂力过人，弯弓三百斤，左右驰射，能立马上与人角骋，见者以为得永武而不得永文。

　　傅竖眼，本清河人也。七世祖伷。伷子遘，石季龙太常。祖父融，南徙度河，家于磐阳，为乡闾所重。性豪侠，有三子，灵庆、灵根、灵越，并有才力。融以自负，谓足为一时之雄。尝谓人曰：「吾昨梦夜，有一骏马，无堪乘者，人曰'何由得人乘'，有一人曰'唯傅灵庆堪乘此马'；又有弓一张，亦无人堪引，人曰'唯有傅灵根可弯此弓'；又有数纸文书，人皆读不能解，人曰'唯有傅灵越能解此文。'」融谓其三子文武才干足以驾驭当世，常从容谓乡人曰：「汝闻之不？鬲虫之子有三灵，此图谶文也。」好事者然之，故豪勇士多相归附。

　　宋将萧斌、王玄谟寇磝碻。时融始死，玄谟强引灵庆为军主。将攻城，攻车为城内所烧，灵庆惧军法，诈云伤重，令左右舆还营，遂与壮士数十骑遁还。斌、玄谟命追之。左右谏曰：「灵庆兄弟并有雄才，兼其部曲多是壮勇，如彭超、尸生之徒，皆一当数十人，援不虚发，不可逼也。」玄谟乃止。灵庆至家，遂与二弟匿山泽间。时灵庆从叔乾爱为斌法曹参军，斌遣乾爱诱呼之，以腰刀为信，密令壮健者随之。而乾爱不知斌之欲图灵庆。既至，斌所遣壮士执灵庆杀之。灵庆将死，与母崔氏诀，言：「法曹杀人，不可忘也。」

　　灵根、灵越奔河北。灵越至京师，因说齐人慕化，青州可平。文成大悦，拜灵越青州刺史、贝丘子，镇羊兰城；灵根为临齐副将，镇明潜垒。灵越北入之后，母崔氏遇赦免。宋恐灵越在边扰三齐，乃以灵越叔父琰为冀州中从事，乾爱为乐陵太守。乐陵与羊兰隔河相对，命琰遣其门生与灵越婢诈为夫妇，投化以招之。灵越与母分离思积，遂与灵根南走。灵越与羊兰奋兵相击，乾爱出，遣船迎之，得免。灵根差期，不得俱渡，临齐人知，剉斩杀之。乾爱出郡迎灵越，问灵根愆期状，灵越殊不应答。乾爱不以为恶，敕左右出匣中乌皮袴褶，令灵越代所常服。灵越言「不须」。乾爱云：「汝可着体上衣服见垣公也？」时垣护之为刺史。灵越奋声言：「垣公！垣公！着此当见南方国主，岂垣公也！」竟不肯着。及至丹阳，宋孝武见而礼之，拜衮州司马，而乾爱亦迁青、冀司马，带魏郡。后二人俱还建鄴。灵越意恆欲为兄复仇，而乾爱初不疑防。知乾爱嗜鸡肉葵菜食，乃为作之，下以毒药，乾爱饭还而卒。后数年，灵越为太原太守，戍升城。后举兵同孝武子子勋，子勋以灵越为前军将军。子勋败，灵越军众散亡，为明帝将王广之军人所擒，厉声曰：「我傅灵越也，汝得贼何不即杀！」广之生送诣宋辅国司马刘勔，勔躬自慰劳。灵越曰：「人生归于死，实无面求活。」勔壮其意，送诣建康。宋明帝欲加原宥，灵越辞对如一，乃杀之。

　　竖眼即灵越子也，沉毅壮烈，少有父风。入魏，镇南王肃见而异之，且奇其父节，倾身礼敬，表为参军。以军功累迁益州刺史。高肇伐蜀，假竖眼征虏将军、持节，领步兵三万，先讨巴北，所至克捷。竖眼性既清素，不营产业，衣食之外，俸禄粟帛皆以飨赐夷首，振恤士卒。抚蜀人以恩信为本，保境安人，不以小利侵窃。有掠蜀人入境者，皆移送还本。检勒部下，守宰肃然。远近杂夷相率款谒，仰其德化，思为魏人矣。宣武甚嘉之。

　　明帝初，屡请解州，乃以元法僧代之，益州人追随恋泣者数百里。梁将赵祖悦逼寿春，镇南将军崔亮讨之，以竖眼为持节、镇南军司。

　　法僧既至，大失人和。梁遣其衡州刺史张齐因人心怨入寇，进围州城。朝廷以西南为忧，乃驿征竖眼于淮南，以为益州刺史。寻加散骑常侍、西征都督，率步骑三千以讨齐。给铜印千余，须有假职者，听六品已下板之。竖眼既出梁州，梁军所在拒塞，竖眼三日中转战二百余里，甲不去身，频致九捷。蜀人闻竖眼复为刺史，人人喜悦，迎于路者日有百数。竖眼至州，白水已东，人皆宁业。张齐仍阻白水屯，寇葭萌。竖眼分遣诸将水陆讨之，大破其军。齐被重创，奔而退，小剑大剑贼亦捐城西走，益州平。灵太后玺书慰劳，赐骅骝马一匹，宝剑一口。

　　后转岐州刺史，仍转梁州刺史。梁州人既得竖眼为牧，人咸自贺。而竖眼至州遇患，不堪综理。其子敬绍嶮暴不仁，聚货耽色，甚为人害，远近怨望。寻假镇南将军，都督梁、西益、巴三州诸军事。梁遣其北梁州长史锡休儒等十军率众三万人寇直城，竖眼遣敬绍总众赴击，大破之。敬绍颇览书传，微有胆力，而奢淫倜傥，轻为残害，又见天下多事，阴怀异图，欲杜绝四方，擅据南郑。令其妾兄唐昆仑扇搅于外，聚众围城，敬绍谋为内应。贼围既合，事泄，在城兵执敬绍；白竖眼而杀之。竖眼恚，发疾卒。永安中，赠吏部尚书、齐州刺史。孝武帝初，赠司空公、相州刺史。

　　长子敬和，次敬仲，并好酒薄行，倾侧势家。敬和，孝庄时以其父有遗惠于益州，复为益州刺史。至州，聚敛无已，好酒嗜色，远近失望。仍为梁将樊文炽攻围，城降，送于江南。后以齐神武威德日广，令敬和还北，以申和通之意。除北徐州刺史，复以耽酒为土贼掩袭，弃城走。遂废弃，卒于家。

　　张烈，字徽之，清河东武城人也，孝文帝赐名曰烈，仍以本名为字焉。高祖悕，为慕容俊尚书右仆射。曾祖恂，散骑常侍，随慕容德南度，因居齐郡之临淄县。

　　烈少孤贫，涉猎经史，有气概，时青州有崔徽伯、房徽叔、与烈并有令誉，时人号「三徽」。孝文时，入官代都，历侍御、主文中散。迁洛，为太子步兵校尉。

　　齐将陈显达谋将入寇，时顺阳太守王青石，世官江南，荆州刺史、广阳王嘉虑其有异，表请代之。诏侍臣各举所知，互有申荐者。帝曰：「太子步兵张烈，每论军国事，时有会人意处，朕欲用之如何？」彭城王勰称赞之，遂除顺阳太守。烈到郡二日，便为齐将崔慧景攻，围之七十余日，烈抚厉将士，甚得军人之和。会车驾南讨，慧景遁走。帝亲劳之曰：「卿果能不负所寄。」烈谢曰：「不遇銮舆亲驾，臣不免困于犬羊。自是陛上不负臣，非臣能不负陛下。」帝善其对。

　　宣武即位，追录先勋，封清河县子。寻以母老归养，积十余年。频遇凶俭，烈为粥以食饥人，蒙济者甚众，乡党以此称之。

　　明帝即位，为司空长史。先是元叉父江阳王继曾为青州刺史，及叉当权，烈托故义之怀，遂相谄附。历给事黄门侍郎、光禄大夫。灵太后反政，以叉党出为青州刺史。时议者以烈家产畜殖，家僮甚多，虑其有异，恐不宜出为本州，改瀛州刺史。为政清静，吏人安之。后因辞老还乡，兄弟同居怡然，为亲类所慕。卒于家。

　　烈先为家诫千余言，并自叙志行及所历之官。临终，敕子侄不听求赠，但勒家诫立碣而已。其子质奉行焉。

　　质博学有才艺，位谏议大夫。

　　烈弟僧皓，字山容，历涉群书，工于谈说，有名于当世。以谏议大夫、国子博士、散骑侍郎徵，并不起，世号徵君焉。好营产业，孜孜不已，藏镪巨万，他资称是。兄弟自供俭约，车马瘦弊，身服布裳，而婢妾纨绮。僧皓尤好蒲弈，戏不择人，是以获讥于世。节闵帝时，崔祖螭举兵攻东阳城，僧皓与同事，事败，死于狱中。

　　李叔彪，勃海蓚人也。从祖金，神蒨中，与高允俱徵，位征南从事中郎。叔彪好学博闻，有识度，为乡闾所称。太和中，拜中书博士，与清河崔亮、河间邢峦并相亲友。三迁国子博士、本国中正，摄乐陵中正。性清直，甚有公平之称。历中书侍郎。太尉、高阳王雍以其器操重之。寻除假节，行华州事，为吏人所称。卒，赠南青州刺史，谥曰穆。

　　叔彪子述，字道兴，有学识，州举秀才，拜太常博士。使诣长安册祭燕宣王庙。还，除仪曹郎，赐爵蓚县男。稍迁兴平太守。卒。

　　子象，字孟则，清简有风概，博涉群书。袭爵，稍迁中书侍郎、光禄大夫，兼散骑常侍，使梁。卒，赠骠骑大将军、仪同三司，冀州刺史。象从容风素，有名于时，丧妻无子，终竟不娶，论者非之。

　　路恃庆，字伯瑞，阳平清泉人也。祖绰，阳平太守。恃庆有干用，与广平宋翻俱知名，为乡闾所称。太和中，除奉朝请，恃庆以从兄文举有才望，因推让之，孝文遂并拜焉。累迁定州河间王琛长史。琛贪暴肆意，恃庆每进苦言。卒，赠左将军、安州刺史，谥曰襄。子祖璧，给事中。

　　恃庆弟仲信、思令，并有令名官位。

　　房亮，字景高，清河人也。父法延，谯郡太守。亮好学有节操。太和中，举秀才，为奉朝请。后兼员外常侍，使高丽。高丽王托疾不拜。以亮辱命，坐白衣守郎中。历济北、平原二郡太守，以清严称。后为东荆州刺史，亮留心抚纳，夷夏安之。时边州刺史例得一子出身，亮不言其子而启弟子起为奉朝请，议者称之。卒于光禄大夫，赠抚军将军、齐州刺史。

　　弟诠、悦等，并历位清显。

　　曹世表，字景升，魏大司马休九世孙也。祖谟，父庆，并有学问。世表性雅正，工尺牍，涉猎群书。为司徒记室，与武威贾思伯、范阳卢同、陇西辛雄并相友善。侍中崔光，乡里贵达，每称美之。延昌中，除清河太守，临官省约，百姓安之。孝昌中，为尚书左丞，出行东豫州刺史，迁东南道行台。卒，赠齐州刺史。

　　潘永基，字绍业，长乐广宗人也。父灵乾，中书侍郎。永基性通率，轻财好施。为长乐太守。时葛荣攻信都，永基与刺史元孚同心防捍。力穷城陷，荣欲害孚，永基请以身代孚死。永安二年，除颍川太守，迁东徐州刺史。永熙中，为车骑将军、左光禄大夫，寻加卫大将军。复除东徐州刺史，前后在州，为吏人所爱。卒，赠尚书右仆射、司徒公、冀州刺史。

　　子子义、子智。子义学涉有父风，仕随，至尚书右丞。

　　硃元旭，字君升，本乐陵人也。颇涉子史，开解几案。稍迁尚书度支郎中。神龟末，以郎选不精，大加沙汰。元旭与陇西辛雄、范阳祖莹、太山羊深、西平源子恭并以才用见留。寻兼尚书右丞，仍郎中、本州中正。时关西都督萧宝夤启云所统十万，食唯一月。明帝大怒，诏问所由，录、令已下皆推罪元旭。入见御坐前，屈指校计，宝夤兵粮乃逾一年，事乃得释。后迁卫将军、左光禄大夫。天平中，复拜尚书左丞。既无风操，俛仰随俗，性多机数，自容而已。于时朝廷分汲郡河内二界挟河之地立义州，置关西归款户，除元旭义州刺史，卒官。

　　论曰：寿春形胜，南郑要险，乃建鄴之肩髀，成都之喉嗌。裴叔业、夏侯道迁体运知机，翻然鹊起，举地而来，功诚两茂，其以大启茅赋，兼列旄ＣＭ，固其宜矣。植不恆其德，器小志大，斯所以颠覆也。衍才行将略，不遂其终，惜哉！李、席、王、江虽复因人成事，亦为果决之士。淳于诞好立功名，有志竟不遂也。文秀不回，有死节之气，非直身蒙嘉礼，遂乃子免刑戮，在我欲其骂人，忠义可不勉也？张谠观机委质，笃恤流离，亦仁智矣。李苗以文武干局，沉毅过人，临难慨然，奋斯大节，蹈忠履义，没而后已，仁必有勇，其斯人之谓乎！刘藻、傅永，竖眼文武器干，知名于时。竖眼加以抚边导俗，风化尤美，方之二子，固已优乎，抑又魏世良牧。张烈早有气尚，名辈见知，趣舍沉浮，俱至显达，雅道正路，其殆病诸。李、路器尚所及，俱可观者。象风彩词涉，亦当年之俊乂。房亮、曹世表、潘永基、硃元旭拔萃从官，咸享名器，各有由也。

　





北史卷四十六

列传第三十四

　　孙绍张普惠成淹范绍刘桃符鹿悆张耀刘道斌董绍冯元兴

　　孙绍，字世庆，昌黎人也。少好学，通涉经史。初为校书郎，稍迁给事中，后为门下录事。好言得失，与常景共修律令。延昌中，绍表曰：

　　臣闻建国有计，虽危必安；施化能和，虽寡必盛；政乖人理，虽合必离；作用失机，虽成必败。此乃古今同然，百王之定法也。今二虢京门，了无严防；南北二中，复阙固守；长安、鄴城，股肱之寄；穰城、上党，腹背所冯。四军、五校之轨，领、护分事之式，徵兵储粟之要，舟车水陆之资，山河要害之权，缓急去来之用，持平赴救之方，节用应时之法，特宜修置，以固堂堂之基。持盈之体，何得而忽？且法开清浊，而清浊不平；申滞理望，而卑寒亦免。士庶同悲，兵徒怀怨。中正卖望于下里，主案舞笔于上台，真伪混淆，知而不纠，得者不欣，失者倍怨。使门齐身等而泾、渭奄殊，类应同役而苦乐县异，士人居职，不以为荣；兵士役苦，必不忘乱。故有竞弃本生，飘藏他土。或诡名托养，散没人间；或亡命山薮，渔猎为命；或投杖强豪，寄命衣食。又应迁之户，逐乐诸州；应留之徒，避寒归暖。职人子弟，随荣浮游，南北东西，卜居莫定。关禁不修，任意取适，如此之徒，不可胜数。爪牙不复为用，百工争弃其业。混一之计，事实阙如；考课之方，责办无日；流浪之徒，决须精校。今强敌窥时，边黎伺隙，内人不平，久戍怀怨。战国之势，窃谓危矣。必造祸源者，北边镇戍之人也。若夫一统之年，持平用之者，大道之计也；乱离之期，纵横作之者，行权之势也。故道不可久，须文质以换情；权不可恆，随污隆以牧物。文质应世，道形自安；污隆获衷，权势亦济。然则王者计法之趣，化物之规，圆方务得其境，人物不失其地。又先帝时，律、令并议，律寻施行，令独不出，十余年矣。臣以令之为体，即帝王之身，分处百揆之仪，安置九服之节，乃是有为之枢机，世法之大本也。然修令之人，亦皆博古，依古撰置，大体可观，比之前令，精粗有在。但主议之家，大用古制。若令依古，高祖之法，复须升降，谁敢措意有是非哉？以是争故，久废不理。然律、令相须，不可偏用，今律班令止，于事甚滞。若令不班，是无典法，臣下执事，何依而行？臣等修律，非无勤止，署下之日，臣乃无名，是谓农夫尽力，他食其秋，功名之所，实怀于悒。

　　正光初，兼中书侍郎。绍性抗直，每上封事，常至恳切，不惮犯忤。但天性疏脱，言乍高下，时人轻之，不见采览。绍兄世元善弹筝，早卒。绍后闻筝声，便涕泗鸣咽，舍之而去。后为太府少卿，曾因朝见，灵太后谓曰：「卿年稍老矣。」绍曰：「臣年虽老，臣卿乃少。」太后笑之。迁右将军、太中大夫。

　　绍曾与百僚赴朝，东掖未开，守门候旦。绍于众中引吏部郎中辛雄于众外，窃谓曰：「此中诸人，寻当死尽，唯吾与卿，犹享富贵。」未几，有河阴之难。绍善推禄命，事验甚多，知者异之。

　　永安中，拜太府卿，以前参议《正光壬子历》，赐爵新昌子。后卒于右光禄大夫，赠尚书左仆射，谥曰宣。子伯元袭爵。

　　张普惠，字洪赈，常山九门人也。身长八尺，容貌魁伟，精于《三礼》，兼善《春秋》、百家之说。太和十九年，为主书，带制局监，颇为孝文所知。转尚书都令史。任城王澄重其学业，为其声价。澄为雍州刺史，启普惠为府录事参军，寻行冯翊郡事。

　　澄功衰在身，欲七月七日集文武北园马射。普惠奏记于澄曰：

　　窃闻三杀九亲，别疏昵之叙；五服六术，等衰麻之心。皆因事饰情，不易之道者也。然则莫大之痛，深于终身之外；书策之哀，除于丧纪之内。外者不可无节，故断之以三年；内者不可遂除，故敦之以日月。况《礼》，大练之日，鼓素琴，盖推以即吉也；小功以上，非虞祔练除不沐浴，此拘之以制也。曾子问曰：「相识有丧服，可以与于祭乎？」孔子曰：「缌不祭，又何助于人。」祭既不与，疑无宴食之道。又曰：「废丧服，可以与于馈奠之事乎？」子曰：「脱衰与奠，非礼也。」注云：「谓其忘哀疾。」愚谓除丧之始，不与馈奠，小功之内，其可观射乎？《杂记》云：「大功以下，既葬适人，人食之。其党也食之，非其党不食。」食犹择人，于马射为或非宜。伏见明教，立射会之限，将以二七令辰，集城中文武肄武艺于北园，行揖让于中否。时非大阅之秋，景涉妨农之节，国家缟禫甫除，殿下功衰仍袭，释而为乐，以训百姓，便是易先王之典教，忘哀戚之情，恐非所以昭令德、视子孙者也。案射仪，射者以礼乐为本，忘而从事，不可谓礼；钟鼓弗设，不可谓乐。舍此二事，何用射为！又七日之戏，令制无之，班劳所施，虑违事体，府库空虚，宜待新调。乞至九月，备饰尽行，然后奏《狸首》之章，宣矍相之命，声轩县，建云钲，神人忻暢于斯时也。

　　澄意纳其言，托辞自罢，乃答曰：「今虽非公制，而此州承前已有斯式。且纂文习武，人之常艺。岂可于常艺之间，要须令制乎？《礼》，兄弟内除，明哀已杀；小功，客至主不绝乐。听乐则可，观武岂伤？直自事缘须罢，先以令停，方获此请，深具来意。」

　　澄转扬州，启普惠以羽林监领镇南大将军开府主簿。普惠既为澄知，历佐二籓，甚有声誉。还朝，仍羽林监。
</div>
    <div class="pagination">
<a href="北史_page75.html">上一页</a><span>...</span><a href="北史_page71.html">71</a><a href="北史_page72.html">72</a><a href="北史_page73.html">73</a><a href="北史_page74.html">74</a><a href="北史_page75.html">75</a><span class="current-page">76</span><a href="北史_page77.html">77</a><a href="北史_page78.html">78</a><a href="北史_page79.html">79</a><a href="北史_page80.html">80</a><a href="北史_page81.html">81</a><span>...</span><a href="北史_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
