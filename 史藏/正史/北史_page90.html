<!DOCTYPE html>
<html>
<head>
    <meta charset="UTF-8">
    <title>北史 - 第 90 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 90 页/共 152 页</h1>
    <div class="content">
　　后除晋州刺史，加骠骑大将军，又摄南汾州事。先时境接西魏，士人多受其官，为之防守。至是，酋长、镇将及都督、守、令前后降附者三百余人，谟抚接殷勤，人乐为用。爰及深险胡夷，咸来归服。谟常以己禄物，充其饷赍，文襄嘉之，听用公物。西魏惧，乃增置城戍。慕义者，自相纠合，击破之。自是龙门已北，西魏戍皆平。文襄特赐粟千石，绢二百疋，班示天下。卒于州，州府相帅赠物及车牛，妻子遵其遗志，拒而不纳。谟寡嗜欲，贞白自守；然内营家产，足为富赡，不假官俸，是以世称清白。赠司空，谥曰文惠。

　　谟与子结婚卢氏，谟卒后，卢氏将改适他姓。有平阳廉景孙者，少厉志节，以明经举郡孝廉，为谟所重，至是讼之，台府不为理。乃持绳诣神庙前北面大呼曰：「房谟清吏，忠事高祖，及其死也，妻子见陵。神而有知，当助申之。今引决，诉于地下。」便以绳自经于树。卫士见之，救解送所司。朝廷哀其至诚，命女归房族。

　　谟前妻子子远险薄，谟甚嫌之，不以为子列。时以谟为后妻卢氏所谮，神武亦以责谟。谟陈其恶。神武弗信，自收恤之，令与诸子同学，久乃令还。后与任胄等谋杀神武，事发，神武叹曰：「知子莫若父，信哉！」因上言房谟、郑述祖、李道幡三家，理宜从法，窃以谟立身清白，履行忠谨；郑仲礼严祖庶兒，晚始收拾；李世林生自外养，属绝本宗。三人特乞罪止一房，魏帝许焉。及谟卒，子广嗣。广弟恭懿。

　　恭懿字慎言，沈深有局量，达于从政。仕齐，历平恩令、济阴太守，并有能名。齐亡，不得调。后预尉迟迥乱，废于家。隋开皇初，吏部尚书苏威举为新丰令，政为三辅最。上闻而嘉之，赐物四百段。以所得赐，分给穷乏。未几，复赐米三百石，又振贫人。上闻，止之。时雍州诸县令，每朔朝谒，上必呼恭懿至榻前，访以化下之术。威又荐之，历泽、德二州司马。卢恺复奏其政美，上甚异之，复赐以帛。诸州朝集，称为劝励之首，以为「上天宗庙之所佑助，岂朕寡薄能致？朕即拜为刺史，卿等宜师之」。乃下诏褒美，因授海州刺史。

　　未几，国子博士何妥奏恭懿尉迟迥之党，威、恺曲相举荐。上大怒，恭懿竟放岭南。未几征还，至洪州卒。论者冤之。

　　张纂，字徽纂，代郡平城人也。初事尔硃荣，又为尔硃兆长史，使于神武，遂被顾识。及相州城拔，参丞相军事，封武安县伯。累迁神武行台右丞。从征玉壁，大军将还山东，至晋州忽遇寒雨，士卒饥冻有死者。州以边禁，不听入城。时纂为别使，遇见，辄令开门内之，分寄人家，给其火食，多所全济。神武闻而善之。纂性便僻，事神武二十余岁，通传教令，甚见亲赏。文宣时，卒于护军将军。

　　张亮，字伯德，西河隰城人也。初事尔硃兆，兆奔秀容，左右皆密通诚款；唯亮独无启疏。及兆败，窜于穷山，令亮及仓头陈山提斩己首以降，皆不忍。兆乃自缢于树，亮因伏尸哭。神武嘉叹之，授丞相府参军，渐见亲待，委以书记之任。天平中，为文襄行台郎中，典七兵事。虽为台郎，常在神武左右。迁右丞。

　　高仲密之叛，与大司马斛律金守河阳。周文帝于上流放火船，欲烧河桥。亮乃备小艇百余，皆载长锁，锁头施钉，火船将至，即驰小船，以钉钉之，引锁向岸，火船不得及桥。桥全，亮之计也。后自太中大夫拜幽州刺史。薛琡尝梦亮于山上挂丝，以告亮，且占之曰：「山上丝，幽字也，君其为幽州乎？」数月而验。累迁尚书右仆射、西南道行台。

　　亮性质直，勤力强济，深为神武、文襄信委。然少风格，好财利，久在左右，不能廉洁。及历数州，咸有黩货之号。天保初，别封安定县男，位中领军。卒，赠司空。

　　时霸府又有赵起、徐远者，并见任委。

　　起，广平人，性沉谨。神武频以为相府骑兵二局，典兵马十余载。至文宣即位，累迁大鸿胪卿。虽历九卿、侍中，常以本官监兵马，出内居腹心寄，与二张相亚。武平中，卒于师，赠都督、沧州刺史。

　　远，广宁人，为丞相骑兵参军事，深为神武所知。累迁东楚州刺史，政有恩惠。郭邑大火，城人亡产业，远躬自赴救，对之流涕，仍为经营，皆得安立。卒于卫尉卿。起、远前书并有传，更无异迹，今附此云。

　　张曜，字灵光，上谷昌平人也。少贞谨，韩轨为御史劾，州府僚佐及轨左右以赃挂网者百余人，唯曜以清白免。天保初，赐爵都乡男，累迁尚书右丞。文宣曾近出，令曜居守。帝夜还，曜不时开门，勒兵严备。帝驻驿门外久之，催迫甚急。曜以夜深，须火至面识，门乃可开。于是独出见帝。帝笑曰：「卿欲效郅君章也？」乃使曜前开门，然后入。嗟赏之，赐以锦采。大宁初，迁秘书监。曜历事累世，奉职恪勤，咸见亲待，未尝有过。每得禄赐，辄散之宗族。性节俭率素，车服饮食，取给而已。好读春秋，月一遍，时人比之贾梁道。赵彦深尝谓之曰：「君研寻左氏，岂求杜、服缪邪？」曜曰：「何为其然乎？左氏之书，备叙言事，恶者可以自戒，善者可以庶几。故励已温寻，非欲诋诃古人得失也。」天统元年，奏事，暴疾，仆于御前。武成下坐临视，呼不应。帝泣曰：「失我良臣也。」旬日卒，赠尚书右仆射，谥曰贞简。

　　王峻，字峦嵩，灵丘人也。明悟有干略。历事神武、文襄，为相府佐，赐爵北平男，除营州刺史。营州地接边贼，数为人患。峻至州，远设斥候，广置疑兵，贼不敢发，合境获安。先是，刺史陆士茂诈杀室韦八百余人，因此朝贡遂绝。至是，峻要其行路，大破之。虏其酋帅，厚加恩礼，放遣之。室韦遂献诚款，朝贡不绝，峻有力焉。蠕蠕主庵罗辰东徙，峻设伏大破之，于此遁走。历位尚书。河清中，位南道行台，坐违格私度禁物，并盗截军粮，有司定处斩刑，家口配没。诏决鞭一百，除名配甲坊，蠲其家口。武平初，卒于侍中，赠司空。

　　王纮，字师罗，太安狄那人也。父基，颇读书，有智略。初从葛荣，与周文帝相知。及周文据关中，神武遣基与长史侯景同往焉。周文留基不遣，后乃逃归。历南益、北豫二州刺吏，所历皆好聚敛，然性和直，吏人不甚怨苦。后为奴所害，赠吏部尚书。

　　纮善骑射，爱文学，性敏捷。年十三，见扬州乐太原郭元贞，抚其背曰：「读何书？」曰：「诵孝经。」曰：「孝经云何？」曰：「在上不骄，为下不乱。」元贞曰：「吾岂骄乎？」纮曰：「君子防未萌，亦愿留意。」元贞称善。十五，随父在北豫州，行台侯景与人论掩衣法为当左右。尚书敬显俊曰：「孔子云：'微管仲，吾其被发左衽。'以此言之，右衽应是。」纮进曰：「国家龙飞朔野，雄步中原，五帝异仪，三王殊制，掩衣左右，何足是非？」景奇其早慧，赐以名马。兴和中，文襄召为库直、奉朝请。文襄遇祸，纮冒刃捍御。以忠节，进爵平春县男。

　　颇为文宣所知，为领左右都督。帝尝与左右饮酒，曰：「快哉大乐！」纮曰：「亦有大苦。」帝曰：「何苦？」纮曰：「长夜荒饮，不悟国破，是谓大苦。」帝默然。后责纮曰：「尔与纥奚舍乐同事我兄，舍乐死，尔何不死？」纮曰：「君亡臣死，自是常节，但贼竖力薄，故臣不死。」帝使燕子献反缚之，长广王捉头，帝手刃将下。纮呼曰：「杨遵彦、崔季舒逃难，位至仆射、尚书；冒危效命之士，翻见屠戮。旷古未有此事。」帝投刃于地曰：「王师罗不得杀。」遂舍之。

　　后拜骠骑大将军。武平初，加开府仪同三司。上言突厥与周男女来往，必相影响，南北寇边，宜为之备。五年，陈人寇淮南，封辅相议讨之。纮曰：「若复出顿江、淮，恐北狄西寇，乘弊而来。莫若薄赋省徭，息人养士，使朝廷协睦，遐迩归心，征之以仁义，鼓之以道德，天下皆当肃清，岂直江南伪陈而已。」高阿那肱谓众曰：「从王武卫者南席。」众皆同焉。寻兼侍中，聘周。使还即正。未几卒。

　　纮好著述，作《鉴诫》二十四篇。

　　敬显俊，字孝英，阳平太平人也。少英侠，从神武信都义举，历位度支尚书。神武攻鄴，显俊督造土山，以功封永安县侯。出内多历显官，所在著名。河清中，卒于兗州刺史。

　　子长瑜，武成时为广陵太守，多所受纳，刺史陆骏将表劾之以货事。和士开以书屏风诈为长瑜献，武成大悦，骏表寻至，遂不问焉。迁合州刺史，陷于陈，卒。子德亮，齐亡后，负尸归。

　　德亮，隋开皇中，卒于尚书郎。

　　平鉴，字明达，燕郡蓟人也。祖延，魏安平太守。父胜，安州刺史。鉴少聪敏，受学于徐遵明，受诗、礼于弘农杨文懿，通大义，不为章句。雅有豪侠气。孝昌末，见天下将乱，乃之洛阳，与慕容俨以客骑马为业，兼习弓矢。鉴性巧，夜则胡画，以供衣食。俄奔尔硃荣，荣大奇之。以军功累迁襄州刺史。神武起兵信都，鉴弃州自归，即授本官。文襄辅政，封西平县伯，迁怀州刺史。鉴奏请于州西故轵关道筑城，以防西军，从之。寻西魏将杨摽来攻。时新筑之城，粮仗未集。素乏水，南门内有大井，随汲即竭。鉴具衣冠，俯井而祝，至旦而井泉涌溢，有异于常，合城取足，扬示敌人。将士既观非常，勇气自立。杨摽败，以功进开府仪同三司。累迁扬州刺史。其妻生男，鉴因喜酣醉，擅免境内囚，误免关中细作二人。醒而知之，上表自劾。文宣特原其罪，赐犊百头、羊二百口、酒百石，令作乐。河清二年，重拜怀州刺史。时和士开使求鉴爱妾阿刘，即送之。仍谓人曰：「老公失阿刘，与死何异？要自为身计，不得不然。」后卒于都官尚书，赠司空，谥曰文。

　　子子敬嗣，轻险无赖，奸秽所至，禽兽不若。隋开皇中，为晋州行参军，为并州总管秦王所杀。

　　唐邕，字道和，太原晋阳人也。其先自晋昌徙焉。父灵芝，魏寿阳令，邕贵，赠司空公。邕少明敏，有材干。初直神武外兵曹，以干济见知，擢为文襄大将军督护。文襄崩，事出仓卒，文宣部分将校，镇压四方，夜中召邕支配，造次便了。帝甚重之。天保初，稍迁给事中，兼中书舍人，封广汉乡男。及从征奚虏，黄门侍郎袁猛旧典骑兵事，至是为割配迟留，鞭杖一百，仍令邕监骑兵事，以猛赐邕。文宣频年出塞，邕必陪从，专掌兵机，承受敏速。自军吏已上劳效由绪，无不谙练，占对如响。或御前简阅，邕多不执文簿，唱官名未尝谬误。七年，于羊汾堤讲武，令邕总为诸军节度。事毕，仍监宴射之礼。亲执其手，引至太后前，坐于丞相斛律金上。启太后云：「邕一人当千。」仍别赐钱采。邕非唯强济明辩，亦善揣上意，是以委任弥重。帝尝白太后云：「邕手作文书，口且处分，耳又听受，实是异人。」一日中六度赐物。又尝解所服青鼠皮裘赐邕云：「朕意在与卿共弊。」除兼给事黄门、中书舍人。文宣尝登并州童子佛寺望并州城，曰：「此何等城？」或曰：「金城汤池，天府之国。」帝云：「我谓唐邕是金城，此非也。」后谓邕云：「高德正妄说卿短，而荐主书郭敬，朕已杀之。卿劬劳既久，欲除卿作州，频敕杨遵彦求堪代卿者，如卿实不可得，所以遂停。」文宣或切责侍臣云：「观卿等，不中与唐邕作奴！」其爱遇如此。

　　孝昭作相，署相府司马。皇建元年，除给事黄门侍郎。太宁元年，除大司农卿。河清元年，突厥入寇，遣邕驿赴晋阳，纂集兵马。在路闻虏将逼，邕基酌事宜，改敕，更促期会，由此兵士限前毕集。后拜侍中、并州大中正、护军将军。从武成幸晋阳，帝至武军驿，因醉责虞候都督范洪，将杀之。邕谏，以为若非酒行戮，族诛人无所怨；假实有大罪，因酒杀人，恐招横议。洪因得免死。邕又以军人教习田猎，依令十二月，月别三围，以为疲弊，请每月两围。又奏河阳、晋州，与周连境，请于河阳、怀州、永桥、义宁、乌籍各徙六州军人并家，立军府安置，以备机急之用。帝并从之。未几，出为赵州刺史，侍中、护军、大中正悉如故。谓曰：「朝臣未有带侍中、护军、中正临州者，以卿旧勋，故有此举。放卿百余日休息，至秋间，当即召。」邕政颇严酷，然抑挫豪强，公事甚理。寻除中书监，仍侍中，迁尚书右仆射。

　　武平初，坐断事阿曲，为御史所劾，除名。久之，以旧恩，复除将军、开府，累迁尚书令，封晋昌王。高思好构逆，令邕赴晋阳监勒诸军。事平，录尚书事。属周师攻洛阳，右丞相高阿那肱赴援，邕配割不甚从允，那肱谮之，由是被疏。七年，车驾将幸晋阳，敕斛律孝卿总骑兵，事多自决。邕恃旧，一旦为孝卿所轻，郁怏形于辞色。帝从平阳败后，狼狈归鄴，邕惧那肱谮醖，恨孝卿轻已，遂留晋阳，与莫多娄敬显等树安德王为帝。寻降周，邕依例授上开府仪同大将军。再迁户部，转少司马，封安福郡公，迁凤州刺史。隋开皇初，卒。

　　邕性识明敏，在齐一代，典执兵机。是以九州军士，四方勇募，强弱多少，番代往还，器械精粗，粮储虚实，精心勤事，莫不谙知。自太宁以来，奢侈糜费，比及武平之末，府藏渐虚，邕支度取舍，大有裨益。然既被任遇，意气渐高，其未经府寺陈诉越览辞牒，条数甚多，俱为宪台及左丞弹劾，并御注放免。司空从事中郎封长业、太尉记室参军平涛并为征官钱违限，邕各杖背三十。齐时宰相，未有挝挞朝士，至是，大骇物望。

　　三子：长子君明，开府仪同三司，开皇初，卒于应州刺史。次子君彻，中书舍人，隋戎、顺二州刺史，大业中，卒于武贲郎将。少子君德，以邕降周，伏法。

　　齐朝因神武作相，丞相府外兵、骑兵曹，分掌兵马。及受禅，诸司咸归尚书，唯此二曹不废，令唐邕、白建主之，谓之外兵省、骑兵省。后邕、建位望转隆，各置省主，令中书舍人分判二省事，故世称唐、白云。

　　白建，字彦举，太原阳邑人。初入大丞相府任兵曹，典文帐，明解书计，为同局所推。天保末，兼中书舍人。孝昭辅政，除大丞相骑兵参军。河清二年，除员外散骑常侍，仍舍人。三年，突厥入境，代、忻二牧，悉是细马，合数万疋，在五台山北合谷中避贼。贼退，敕建送马定州，付人养饲。建以马瘦，违敕以便宜从事。戎马无损，建有力焉。武平末，历位尚书、特进、侍中、中书令，封高昌郡公。父长命，赠开府仪同三司、都官尚书。建虽无他才伎，勤于在公，以温柔自处。与唐邕俱以典执兵马，致位卿相。诸子幼弱，俱为州郡主簿；男女婚嫁，皆得胜流。卒，赠司空。

　　元文遥，字德远，河南洛阳人也。魏昭成皇帝六世孙也。五世祖常山王遵。父唏，有孝行，父卒，庐于墓侧而终。文遥贵，赠特进、开府仪同三司、中书监，谥曰孝。文遥敏慧夙成，济阴王晖业每云：「此子王佐才也。」晖业常大会宾客，时有人将何逊集初入洛，诸贤皆赞赏之。河间邢邵试命文遥诵之，几遍可得。文遥一览诵，时年始十余岁。济阴王曰：「我家千里驹，今定如何？」邢云：「此殆古来未有。」起家员外散骑侍郎。遭父丧，服阕，除太尉东阁祭酒。以天下方乱，遂解官侍养，隐于林虑山。

　　武定中，文襄征为大将军府功曹。齐受禅，于登坛所授中书舍人，宣传文武号令。杨遵彦每云：「堪解穰侯印者，必在斯人。」后忽中旨幽执，竟不知所由。如此积年。文宣后自幸禁狱，执手愧谢，亲解所著金带及御服赐之，即日起为尚书祠部郎中。孝昭摄政，除大丞相府功参典机密。及践阼，除中书侍郎，封永乐县伯，参军国大事。及帝大渐，与平秦王归彦、赵郡王睿等同受顾托，迎立武成。武成即位，任遇转隆，历给事黄门侍郎、散骑常侍、侍中、中书监。天统二年，诏特赐姓高氏，籍属宗正，子弟依例，岁时入庙朝祀。再迁尚书左仆射，进封宁都郡公，仍侍中。

　　文遥历事三主，明达世务，每入轩大集，多令宣敕，号令文武，声韵高朗，发吐无滞。然探测上旨，时有委巷之言，故不为知音所重。齐因魏宰县多用厮滥，至于士流，耻居百里。文遥以县令为字人之功，遂请革选。于是密令搜扬贵游子弟，发敕用之。犹恐其披诉，总召集神武门，令赵郡王睿宣旨唱名，厚加慰喻。士人为县，自此始也。既与赵彦深、和士开同被任遇，虽沼彦深清贞守道，又不为士开贪淫乱政，在于季孟之间。然性和厚，与物无竞，故时论不在彦深之下。初，文遥自洛迁鄴，唯有地十余顷，家贫，所资衣食。魏之将季，宗姓被侮，有人冒相侵夺，文遥即以与之。及贵，此人尚在，乃将家逃窜。文遥大惊，追加慰抚，还以与之，彼人愧而不受。彼此俱让，遂为闲田。

　　至后主嗣位，赵郡王睿、娄定远等谋出和士开，文遥亦参其议。睿见杀，文遥由是出为西兗州刺史。诣士开别，士开曰：「处得言地，使元家兒作令仆，深负朝廷。」既言而悔，仍执手慰勉之。犹虑文遥自疑，用其子行恭为尚书郎，以慰其心。士开死，自东徐州刺史征入朝，竟不用，卒。

　　行恭美姿貌，有父风，兼俊才。位中书舍人，待诏文林馆。齐亡，与阳休之等十八人同入关，稍迁司勋下大夫。隋开皇中，位尚书郎，坐事徙瓜州而卒。行恭少颇骄恣，文遥令与范阳卢思道交游。文遥尝谓思道云：「小兒比日微有所知，是大弟之力。然白掷剧饮，甚得师风。」思道答云：「六郎辞情俊迈，自是克荷堂构。而白掷剧饮，亦天性所得。」

　　行恭弟行如，亦聪慧早成。武平末，著作佐郎。

　　赵隐，字彦深，自云南阳宛人，汉太傅喜之后。高祖父难为齐州清河太守，有惠政，遂家焉。清河后改为平原，故为平原人也。隐避齐庙讳，改以字行。父奉伯，仕魏，位中书舍人，行洛阳县令。彦深贵，赠司空。彦深幼孤贫，事母甚孝。年十岁，曾候司徒崔光。光谓宾客「古人观眸子以知人，此人当必远至。」性聪敏，善书计，安闲乐道，不杂交游，为雅论所归服。昧爽，辄自扫门外，不使人见，率以为常。

　　初为尚书令司马子如贱客，供写书。子如善其无误，欲将入观省舍。隐靴无氈，衣帽穿弊，子如给之。用为书令史，月余，补正令史。神武在晋阳，索二史，子如举彦深。后拜子如开府参军，超拜水部郎。及文襄为尚书令摄选，沙汰诸曹郎，隐以地寒被出，为沧州别驾，辞不行。子如言于神武，征补大丞相功曹参军，专掌机密。文翰多出其手，称为敏给。神武曾与对坐，遣造军令，以手扪其额曰：「若天假卿年，必大有所至。」每谓司徒孙腾曰：「彦深小心恭慎，旷古绝伦。」

　　及神武崩，秘丧事，文襄虑河南有变，仍自巡抚，乃委彦深后事，转大行台都官郎中。临发，握手泣曰：「以母弟相托，幸得此心。」既而内外宁静，彦深之力。及还发丧，深加褒美，乃披郡县簿为选，封安国县伯。从征颍川，时引水灌城，城雉将没，西魏将王思政犹欲死战。文襄令彦深单身入城告喻，即日降之，便手牵思政出城。文襄大悦。先是文襄谓彦深曰：「吾昨夜梦猎，遇一群豕，吾射，尽获之。独一大豕不可得，卿言当为吾取，须臾获豕而进。」至是，文襄笑曰：「梦验矣。」即解思政佩刀与彦深曰：「使卿常获此利。」

　　文宣嗣位，仍典机密，进爵为侯。天保初，累迁秘书监。以为忠谨，每郊庙，必令兼太仆，执御陪乘。转大司农。帝或巡幸，即辅赞太子知后事。出为东南道行台尚书、徐州刺史。为政尚恩信，为吏人所怀。多所降下，所营军处，士庶追思，号赵行台顿。文宣玺书劳勉，征为侍中，仍掌机密。

　　河清元年，进爵安乐公。累迁尚书左仆射、齐州大中正，监国史，迁尚书令，位特进，封宜阳王。武平二年，拜司空。为祖珽所间，出为西兗州刺史。四年，征为司空，转司徒。丁母忧，寻起为本官。七年六月，暴疾薨，时年七十。

　　彦深历事累朝，常参机近，温柔谨慎，喜怒不形于色。自皇建以还，礼遇稍重，每有引见，或升御榻，常呼官号而不名也。凡诸选贡，先令铨定，提奖人物，皆行业为先，轻薄之徒，弗之齿也。孝昭既执朝权，群臣密多劝进，彦深独不致言。孝昭尝谓王晞云：「若言众心皆谓天下有归，何不见彦深有语？」晞以告，彦深不获已，陈请。其为时重如此。常逊言恭己，未尝以骄矜待物，所以或出或处，去而复还。

　　母傅氏，雅有操识。彦深三岁，傅便孀居，家人欲以改适，自誓以死。彦深五岁，傅谓之曰：「家贫兒小，何以能济？」彦深泣而言曰：「若天哀矜，兒大当仰报。」傅感其意，对之流涕。及彦深拜太常卿，还，不脱朝服，先入见母，跪陈幼小孤露，蒙训得至于此。母子相泣久之，然后改服。后为宜阳国太妃。

　　彦深有七子，仲将知名。沈敏有父风温良恭俭，虽妻子亦未尝怠慢，终日俨然。学涉群书，善草隶，虽与弟书，书字楷正。云：「草不可不解，若施之于人，即似相轻易；若当家卑幼，又恐其疑所在宜尔。是以必须隶笔。」彦深乞转万年县子授之，位给事黄门侍郎、散骑常侍。隋开皇中，位吏部郎，终于安州刺史。

　　齐朝宰相，善始令终唯彦深一人。然讽朝廷以子叔坚为中书侍郎，颇招物议。时冯子琮子慈明、祖珽子君信并相继居中书，故时语云：「冯、祖及赵，秽我凤池。」然叔坚身才最劣。

　　赫连子悦，字士欣，僭夏赫连勃勃之后也。神武起兵时，为济州别驾，劝刺史侯景赴神武。后除林虑太守。文襄往晋阳，由郡境，问所不便。悦云：「临水、武安，去郡遥远，山岭重叠。若更属魏郡，则地平路近。」文襄笑曰：「卿徒知便人，不觉损干。」悦答曰：「所言者人所疾苦，不敢以私润负公心。」文襄善之，乃敕依事施行。自是人属近便，行路称之。

　　天保中，为扬州刺史。先是城门早闭晚开，废于农作。子悦到，乃命以时开闭，人吏便之。累迁郑州刺史，政为天下之最。入为都官尚书。郑州人马子韶、崔孝政等八百余人，请立碑颂德，有诏许焉。加位开府，历行北豫州事，兼吏部尚书。子悦在官，唯以清勤自守，既无学术，又阙风仪，人伦清鉴，去之弥远，一旦居铨衡之首，大招物议。由是除太常卿，兼侍中，聘周使主，卒。

　　子仲章，中书舍人。

　　冯子琮，字子琮，长乐信都人，北燕主冯弘之后也。祖嗣兴，相州刺史。父灵绍，尚书郎、太中大夫。子琮贵，赠开府仪同三司。子琮性识聪敏，为外祖荥阳郑伯猷所异。初袭爵荥阳县子。齐天保初，改为长安县男。皇建初，为尚书驾部郎中，摄库部。孝昭曾阅簿领，试令口陈。子琮谙对无有遗失。时梁丞相王琳归国，孝昭诏子琮观其形势。琳即与赴鄴，甚见嘉赏。子琮妻，胡皇后姊也，故诏与胡长粲辅导太子。后转太子中庶子。
</div>
    <div class="pagination">
<a href="北史_page89.html">上一页</a><span>...</span><a href="北史_page85.html">85</a><a href="北史_page86.html">86</a><a href="北史_page87.html">87</a><a href="北史_page88.html">88</a><a href="北史_page89.html">89</a><span class="current-page">90</span><a href="北史_page91.html">91</a><a href="北史_page92.html">92</a><a href="北史_page93.html">93</a><a href="北史_page94.html">94</a><a href="北史_page95.html">95</a><span>...</span><a href="北史_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
