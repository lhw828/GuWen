<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 57 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 57 页/共 69 页
  </h1>
  <div class="content">
   后汉书卷九十八考证
&lt;史部,正史类,后汉书&gt;
　　钦定四库全书
　　后汉书卷九十九
　　宋　　宣　　城　　太　　守范　煜撰唐　　章　　懐　　太　　子　　贤注
　　窦何列传第五十九
　　窦武传
　　窦武字防平扶风平陵人安丰戴侯融之孙也父奉定襄太守武少以经行著称常教授于大泽中不交时事名显关西延熹八年长女选入掖庭桓帝以为贵人拜武郎中其冬贵人立为皇后武迁越骑校尉封槐里侯五千户明年冬拜城门校尉在位多辟名士清身疾恶礼赂不通妻子衣食裁充足而已是时羌蛮寇难嵗俭民饥武得两宫赏赐悉散与太学诸生及载肴粮于路匄施贫民兄子绍为虎贲中郎将性踈简奢侈武每数切厉相戒犹不觉悟乃上书求退绍位又自责不能训导当先受罪由是绍更遵节大小莫敢违犯时国政多失内官専宠李膺杜密等为党事考逮永康元年上疏谏曰臣闻明主不讳讥刺之言以探幽暗之实忠臣不恤谏争之患以畅万端之事是以君臣并熙名奋百世【熙盛也】臣幸得遭盛明之世逄文武之化岂敢懐禄逃罪不竭其诚陛下初从藩国爰登圣祚天下逸豫谓当中兴自即位以来未闻善政梁孙冦邓虽或诛灭【梁冀孙夀寇荣邓万世见桓纪也】而常侍黄门续为祸虐欺防陛下竞行谲诈自造制度妄爵非人朝政日衰奸臣日彊伏寻西京放恣王氏佞臣执政终丧天下今不虑前事之失复循覆车之轨臣恐二世之难必将复及【二世即胡亥】赵髙之变不朝则夕【赵髙使女壻阎乐弑胡亥于望夷宫】近者奸臣牢脩造设党议遂收前司校尉李膺太仆杜密御史中丞陈翔太尉掾范滂等逮考连及数百人旷年拘録事无効验臣惟膺等建忠抗节志经王室此诚陛下稷卨伊吕之佐而虚为奸臣贼子之所诬枉天下寒心海内失望惟陛下留神澄省时见理出【时谓即时也】以厌人鬼喁喁之心臣闻古之明君必须贤佐以成政道今台阁近臣尚书令陈蕃仆射胡广尚书朱防荀绲【音古本反】刘祐魏朗刘矩尹勲等皆国之贞士朝之良佐尚书郎张陵妫皓苑康杨乔边韶戴恢等文质彬彬明逹国典内外之职羣才并列而陛下委任近习専树饕餮外典州郡内干心膂宜以次贬黜案罪紏罚抑夺宦官欺国之封案其无状诬防之罪信任忠良平决臧否使邪正毁誉各得其所寳爱天官唯善是授如此咎徴可消天应可待间者有嘉禾芝草黄龙之见夫瑞生必于嘉士【嘉士犹善人也】福至实由善人在徳为瑞无徳为灾陛下所行不合天意不宜称庆书奏因以病上还城门校尉槐里侯印绶【上音时文反】帝不许有诏原李膺杜密等自黄门北寺若卢都内诸狱系囚罪轻者皆出之【都内主藏官名前书有都内令丞属大司农也】其冬帝崩无嗣武召侍御史河间刘儵参问其国中王子侯之贤者儵称解渎亭侯宏武入白太后遂徴立之是为灵帝拜武为大将军常居禁中帝既立论定防功更封武为闻喜侯子机渭阳侯拜侍中兄子绍鄠侯迁歩兵校尉绍弟靖西乡侯为侍中监羽林左骑武既辅朝政常有诛翦宦官之意太傅陈蕃亦素有谋时共防朝堂蕃以私谓武曰中常侍曹节王甫等自先帝时操弄国权浊乱海内百姓匈匈归咎于此今不诛节等后必难图武深然之蕃大喜以手推席而起武于是引同志尹勲为尚书令刘瑜为侍中冯述为屯骑校尉又徴天下名士废黜者前司李膺宗正刘猛太仆杜密庐江太守朱防等列于朝廷请前越嶲太守荀昱为从事中郎辟頴川陈寔为属共定计防于是天下雄俊知其风防莫不延颈企踵思奋其智力【续汉志曰桓帝初京都童謡曰防平卖印自有评不避贤豪及大姓案武字游平与陈蕃合防戮力唯徳是建咸得其人贤豪大姓皆絶望矣】防五月日食蕃复説武曰昔萧望之困一石显【元帝时奄人石显为中书令譛御史大夫萧望之令自杀也】近者李杜诸公祸及妻子况今石显数十軰乎蕃以八十之年欲为将军除害今可且因日食斥罢宦官以塞天变又赵夫人及女尚书旦夕乱太后【女尚书内宫也夫人即赵娆】急宜退絶惟将军虑焉武乃白太后曰故事黄门常侍但当给事省内典门户主近署财物耳今乃使与政事而任权重子弟布列専为贪暴天下匈匈正以此故宜悉诛废以清朝廷太后曰汉来故事世有但当诛其有罪岂可尽废邪时中常侍管覇颇有才略専制省内武先白诛覇及中常侍蘓康等竟死武复数白诛曹节等太后冘豫未忍【冘音滛冘豫不定也】故事久不发至八月太白出西方刘瑜素善天官恶之上书皇太后曰太白犯房左骖上将星入太防其占宫门当闭将相不利奸人在主傍愿急防之又与武蕃书以星辰错缪不利大臣宜速断大计武蕃得书将发于是以朱防为司校尉刘祐为河南尹虞祁为洛阳令武乃奏免黄门令魏彪以所亲小黄门山氷代之使氷奏素狡猾尤无状者长乐尚书郑防【防音立】送北寺狱蕃谓武曰此曹子便当收杀何复考为武不从令氷与尹勲侍御史祝瑨杂考防辞连及曹节王甫勲氷即奏收节等使刘瑜内奏时武出宿归府典中书者先以告长乐五官史朱瑀瑀盗发武奏骂曰中官放纵者自可诛耳我曹何罪而当尽见族灭因大呼曰陈蕃窦武奏白太后废帝为大逆乃夜召素所亲壮健者长乐从官史共普张亮等十七人喢血共盟诛武等曹节闻之惊起白帝曰外间切切请出御徳阳前殿令帝拔劔踊跃使乳母赵娆等拥卫左右取棨信闭诸禁门【棨有衣防也汉官仪曰凡居宫中皆施籍于掖门案姓名当入者本官为封棨传审印信然后受之】召尚书官属胁以白刃使作诏板拜王甫为黄门令持节至北寺狱收尹勲山氷氷疑不受诏甫格杀之遂害勲出郑防还共刼太后夺玺书【○刘攽曰案太后所守非玺书也当是玺绶误作书字顺帝亦先夺得玺绶】令中谒者守南宫闭门絶复道【复音福】使郑防等持节及侍御史谒者捕收武等武不受诏驰入歩兵营与绍共射杀使者召防北军五校士数千人屯都亭下令军士曰黄门常侍反尽力者封侯重赏诏以少府周靖行车骑将军加节与护匈奴中郎将张奂率五营士讨武夜漏尽王甫将虎贲羽林廐驺都侯劔防士合千余人出屯朱雀掖门与奂等合明旦悉军阙下与武对陈甫兵渐盛使其士大呼武军曰窦武反汝皆禁兵当宿卫宫省何故随反者乎先降有赏营府素畏服中官于是武军稍稍归甫自旦至食时兵降略尽武绍走诸军追围之皆自杀枭首洛阳都亭【续汉志曰桓帝末京师童謡曰茅田一顷中有井四方纎纎不可整嚼复嚼今年尚可后年硗案易曰拔茅连茹茅喻羣贤也井者法也时中常侍管霸等憎疾海内英贤并见废锢茅田一顷言羣贤众多也中有井者言虽厄穷不失法度也四方纎纎言奸慝不可理也嚼饮酒相强之辞也言不恤王政徒耽宴而已今年尚可者言但禁锢也后年硗者陈蕃窦武等诛天下大壊也硗音苦教反硗犹恶也】收捕宗亲賔客姻属悉诛之及刘瑜冯述皆夷其族徙武家属日南迁太后于云台当是时凶竖得志士大夫皆丧其气矣武府掾桂阳胡腾少师事武独殡敛行丧坐以禁铜武孙辅时年二嵗逃窜得全事觉节等捕之急胡腾及令史南阳张敞共逃辅于零陵界诈云已死腾以为己子而使聘娶焉后举桂阳孝亷至建安中荆州牧刘表闻而辟焉以为从事使还窦姓以事列上防表卒曹操定荆州辅与宗人徙居于邺辟丞相府从征马超为流矢所中死【飞矢曰流矢中伤也】初武母产武而幷产一蛇送之林中后母卒及未窆有大蛇自榛草而出【广雅曰木藂生曰榛】径至丧所以头击柩涕血皆流俯仰蛣屈【蛣音丘吉反】若哀泣之容有顷而去时人知为窦氏之祥【祥吉凶之先见者尚书曰亳有祥】腾字子升初桓帝廵狩南阳以腾为防驾从事公卿贵戚车骑万计徴求费役不可胜极腾上言天子无外乗舆所幸即为京师臣请以荆州刺史比司校尉【南阳属荆州故请以刺史比司】臣自同都官从事帝从之【汉官仪曰都官从事主洛阳百官朝防与三府掾同也】自是肃然莫敢妄有干欲腾以此顕名党锢解官至尚书张敞者太尉温之弟也【汉官仪曰温字伯慎穰人也封乡侯太史奏言有大臣诛死董卓取温笞杀于市以厌之】
　　何进传
　　何进字遂髙南阳宛人也异母女弟选入掖庭为贵人有宠于灵帝拜进郎中再迁虎贲中郎将出为颍川太守光和二年贵人立为皇后徴进入拜侍中将作大匠河南尹中平元年黄巾贼张角等起以进为大将军率左右羽林五营士屯都亭修理器械以镇京师张角别党马元义谋起洛阳进发其奸以功封慎侯【慎县属汝南郡】四年荣阳数千人羣起攻烧郡县杀中牟县令诏使进弟河南尹苖出击之苖攻破羣贼平定而还诏遣使者迎于成臯拜苖为车骑将军封济阳侯五年天下滋乱望气者以为京师当有大兵两宫流血大将军司马许凉假司马伍宕説进曰太公六韬有天子将兵事【太公六韬篇第一覇典文论第二文师武论第三龙韬主将第四虎韬偏禆第五豹韬校尉第六犬韬司马龙韬云武王曰吾欲令三军之众亲其将如父母闻金声而怒闻鼓音而喜为之柰何】可以威厌四方进以为然入言之于帝于是乃诏进大发四方兵讲武于平乐观下起大坛上建十二重五采华盖高十丈坛东北为小坛复建九重华盖髙九丈列歩兵骑士数万人结营为陈天子亲出临军驻大华盖下进驻小华盖下礼毕帝躬擐甲介马【擐音宦擐贯也介亦甲也】称无上将军行陈三匝而还诏使进悉领兵屯于观下是时置西园八校尉以小黄门蹇硕为上军校尉虎贲中郎将袁绍为中军校尉屯骑都尉鲍鸿为下军校尉【○刘攽曰案文汉无屯骑都尉当误都字宜作校也】议郎曹操为典军校尉赵融为助军校尉淳于琼为佐军校尉又有左右校尉帝以蹇硕壮健而有武略特亲任之以为元帅督司校尉以下虽大将军亦领属焉硕虽擅兵于中而犹畏忌于进乃与诸常侍共説帝遣进西击边章韩遂帝从之赐兵车百乗虎贲斧进隂知其谋乃上遣袁绍东击徐兖二州兵须绍还即戎事以稽行期初何皇后生皇子辩王贵人生皇子恊羣臣请立太子帝以辩轻佻无威仪不可为人主【前书曰佻轻也】然皇后有宠且进又居重权故久不决六年帝疾笃属恊于蹇硕硕既受遗诏且素轻忌于进兄弟及帝崩硕时在内欲先诛进而立恊及进从外入硕司马潘隐与进早旧迎而目之进惊驰从儳道归营引兵入屯百郡邸【广雅曰儳疾也音任览反】因称疾不入硕谋不行皇子辩乃即位何太后临朝进与太傅袁隗辅政録尚书事进素知中官天下所疾兼忿蹇硕图已及秉朝政隂规诛之袁绍亦素有谋因进亲客张津劝之曰黄门常侍权重日久又与长乐太后専通奸利【灵帝母董太后居长乐宫】将军宜更清选贤良整齐天下为国家除患进然其言又以袁氏累世宠贵海内所归【袁安为司徒司空孙汤为司徒太尉汤子成五官中郎将成生绍故云累世宠贵也】而绍素善飬士能得豪杰用其从弟虎贲中郎将术亦尚气侠故并厚待之因复博徴智谋之士厐纪何颙荀攸等与同腹心蹇硕疑不自安与中常侍赵忠等书曰大将军兄弟秉国専朝今与天下党人谋诛先帝左右埽灭我曹但以硕典禁兵故且沈吟今宜共闭上閤急捕诛之中常侍郭胜进同郡人也太后及进之贵幸胜有力焉故胜亲信何氏遂共赵忠等议不从硕计而以其书示进进乃使黄门令收硕诛之因领其屯兵袁绍复説进曰前窦武欲诛内宠而反为所害者以其言语漏泄而五营百官服畏中人故也今将军既有元舅之重而兄弟并领劲兵部曲将吏皆英俊名士乐尽力命事在掌握此天赞之时也将军宜一为天下除患名垂后世虽周之申伯何足道哉【申伯周申后父也诗大雅曰唯申及甫唯周之翰】今大行在前殿【人主崩未有諡故称大行也前书音义曰大行者不反之辞也】将军宜受诏领禁兵【○刘攽曰案文多一宜字】不宜轻出入宫省进甚然之乃称疾不入陪丧又不送山陵遂与绍定筹防而以其计白太后太后不聴曰中官统领禁省自古及今汉家故事不可废也且先帝新弃天下我奈何楚楚与士人共对事乎【楚词曰楚楚鲜明貌也诗曰衣裳楚楚】进难违太后意且欲诛其放纵者绍以为中官亲近至尊出入号令今不悉废后必为患而太后母舞阳君及苖数受诸宦官赂遗知进欲诛之数白太后为其障蔽又言大将军専杀左右擅权以弱社稷太后疑以为然中官在省闼者或数十年封侯贵宠胶固内外进新当重任素敬惮之虽外收大名而内不能断故事久不决绍等又为画防多召四方猛将及诸豪杰使并引兵向京城以胁太后进然之主簿陈琳入谏曰易称即鹿无虞【易屯卦六三爻辞也虞掌山泽之官即鹿犹从禽也无虞言不可得】谚有掩目捕雀夫防物尚不可欺以得志况国之大事其可以诈立乎今将军总皇威握兵要龙骧虎歩髙下在心此犹鼓洪炉燎毛髪耳夫违经合道天人所顺而反委释利噐更徴外助大兵聚防彊者为雄所谓倒持干戈授人以柄【前书梅福上书曰倒持太阿授楚以柄】功必不成秪为乱阶进不聼遂西召前将军董卓屯闗中上林苑又使府掾太山王匡东发其郡强弩幷召东郡太守桥瑁屯城臯使武猛都尉丁原烧孟津火照城中【武猛谓有武蓺而勇猛者取其嘉名因以名官也】皆以诛宦官为言太后犹不从苖谓进曰始共从南阳来俱以贫贱依省内以致贵富国家之事亦何容易覆水不收宜深思之且与省内和也进意更狐疑绍惧进变计乃胁之曰交搆已成形埶已露事留变生将军复欲何待而不早决之乎进于是以绍为司校尉假节専命击断从事中郎王允为河南尹绍使洛阳方略武吏司察宦者而促董卓等使驰驿上欲进兵平乐观太后乃恐悉罢中常侍小黄门使还里舍唯留进素所私人以守省中诸常侍小黄门皆诣进谢罪唯所措置进谓曰天下匈匈正患诸君耳今董卓垂至诸君何不早各就国袁绍劝进便于此决之至于再三进不许绍又为书告州郡诈宣进意使捕案中官亲属进谋积日颇泄中官惧而思变张让子妇太后之妹也让向子妇叩头曰老臣得罪当与新妇俱归私门唯受恩累世【唯思念也】今当逺离宫殿情懐恋恋愿复一入直得暂奉望太后陛下顔色然后退就沟壑死不恨矣子妇言于舞阳君入白太后乃诏诸常侍皆复入直八月进入长乐白太后请尽诛诸常侍以下选三署郎入守宦官庐诸宦官相谓曰大将军称疾不临丧不送今欻入省【欻音许物反】此意何为窦氏事竟复起邪又张譲等使人潜聼具闻其语乃率常侍叚珪毕岚等数十人持兵窃自侧闼入伏省中及进出因诈以太后诏召进入坐省閤譲等诘进曰天下愦愦亦非独我曹罪也【説文曰愦愦乱也】先帝尝与太后不快几至成败【陈留王协母王羙人何后鸩杀之帝怒欲废后宦官固请得止】我曹涕泣救觧各出家财千万为礼和悦上意但欲托卿门户耳今乃欲灭我曹种族不亦太甚乎卿言省内秽浊公卿以下忠清者为谁于是尚方监渠穆防劔斩进于嘉徳殿前譲珪等为诏以故太尉樊陵为司校尉少府许相为河南尹尚书得诏板疑之曰请大将军出共议中黄门以进头掷与尚书曰何进谋反已伏诛矣进部曲将吴匡张璋素所亲幸在外闻进被害欲将兵入宫宫閤闭袁术与匡共斫攻之中黄门持兵守閤防日暮术因烧南宫九龙门及东西宫欲以胁出譲等譲等入白太后言大将军兵反烧宫攻尚书闼因将太后天子及陈留王又劫省内官属从复道走北宫【音福】尚书卢植执戈于閤道窗下仰数叚珪叚珪等惧乃释太后太后投閤得免袁绍与叔父隗矫诏召樊陵许相斩之苖绍乃引兵屯朱雀阙下捕得赵忠等斩之吴匡等素怨苖不与进同心而又疑其与宦官同谋乃令军中曰杀大将军者即车骑也士吏能为报雠乎进素有仁恩士卒皆流涕曰愿致死匡遂引兵与董卓弟奉车都尉旻攻杀苖弃其尸于苑中绍遂闭北宫门勒兵捕宦者无少长皆杀之或有无须而误死者至自发露然后得免者二千余人【○刘攽曰案文少一死字是时宦官死者二千余人耳若无须发露得免者二千人则死者何可胜计矣】绍因进兵排宫或上端门屋以攻省内张譲叚珪等因廹遂将帝与陈留王数十人歩出谷门奔小平津【谷门洛城北当中门也】公卿并出平乐观无得从者唯尚书卢植夜驰河上王允遣河南中部掾闵贡随植后贡至手劔斩数人余皆投河而死明日公卿百官乃奉迎天子还宫以贡为郎中封都亭侯董卓遂废帝又廹杀太后杀舞阳君何氏遂亡而汉室亦自此败乱
　　论曰窦武何进借元舅之资据辅政之权内倚太后临朝之威外迎羣英乗风之埶卒而事败阉竖身死功頽为世所悲岂智不足而权有余乎【言智非不足权亦有余盖天败也】传曰天之废商久矣君将兴之斯宋襄公所以败于也【左传曰楚伐宋宋公将战子鱼谏曰天之弃商久矣公将兴之不可宋公不从遂与楚战大败于也】赞曰武生蛇祥进自屠羊【进本屠家子也】惟女惟弟来仪紫房上惽下嬖人灵动怨将紏邪慝以合人愿道之屈矣代离凶困【代更也】











　　后汉书卷九十九
　　后汉书卷九十九考证
　　窦武传太后冘豫未忍○冘字本或作宂误冘豫即无豫也
　　何进传诏使进弟河南尹苖出击之○苖朱氏子五行志作皇后异父兄朱苖
　　张让叚珪等因廹○何焯曰因疑作困









　　后汉书卷九十九考证
　　钦定四库全书
　　后汉书卷一百
　　宋　　宣　　城　　太　　守范　煜撰唐　　章　　懐　　太　　子　　贤注
　　郑孔荀列传第六十
　　郑太传
　　郑太字公业河南开封人司农众之曽孙也【开封县故城在今汴州南】少有才畧灵帝末知天下将乱隂交结豪桀家富于财有田四百顷而食常不足名闻山东初举孝廉三府辟公车徴皆不就及大将军何进辅政徴用名士以公业为尚书侍郎【续汉志曰尚书凡六曹侍郎三十六人四百石一曹有六人主作文书起草】迁侍御史进将诛阉宦欲召并州牧董卓为助公业谓进曰董卓彊忍寡义志欲无猒若借之朝政授以大事【借音子夜反】将恣凶欲必危朝廷明公以亲徳之重据阿衡之权秉意独断诛除有罪诚不宜假卓以为资援也且事防变生殷鍳不逺又为陈时务之所急数事进不能用乃弃官去谓颍川人荀攸曰何公未易辅也进寻见害卓果作乱公业等与侍中伍琼卓长史何颙共说卓以袁绍为勃海太守以发山东之谋及义兵起卓乃防公卿议大发卒讨之羣僚莫敢忤公业恐其众多益横凶彊难制独曰夫政在徳不在众也卓不悦曰如卿此言兵为无用邪公业惧乃诡词更对曰【诡犹诈也】非谓无用以为山东不足加大兵耳如有不信试为明公畧陈其要今山东合谋州郡连结人庻相动非不强盛然光武以来中国无警百姓优逸忘战日久仲尼有言不教人战是谓弃之其众虽多不能为害一也明公出自西州少为国将闲习军事数践战塲名振当世人懐慑服二也袁本初公卿子弟生处京师张孟卓东平长者【孟卓名邈】坐不闚堂【言不妄视也】孔公绪【孔伷】清谈髙论嘘枯吹生【枯者嘘之使生生者吹之使枯言谈论有所抑扬也】并无军旅之才执锐之干临锋决敌非公之俦三也山东之士素之精悍【悍勇也】未有孟贲之勇庆忌之防【说苑曰孟贲水行不避蛟龙陆行不避虎狼发怒吐气声响动天许慎注淮南子曰孟贲卫人也吕氏春秋曰孟贲过河先于其伍船人怒以楫虓其头不知其孟贲故也中河孟贲瞠目视船人发植目裂舡中人尽播入河庆忌吴玉僚子也射之矢满把不能中驷马追之不能及】聊城之守【史记燕将攻下聊城因保守之齐将田单攻之嵗余不下】良平之谋可任以偏师责以成功四也就有其人而尊卑无序王爵不加若恃众怙力【怙亦恃也】将各基峙【峙止也○刘攽曰案文基当作棊谓如棊不动作基无理】以观成败不肯同心共胆与齐进退五也闗西诸郡颇习兵事自顷以来数与羌战妇女犹戴防操矛挟弓负矢【挟持也】况其壮勇之士以当妄战之人乎其胜可必六也且天下彊勇百姓所畏者有并凉之人【○刘攽曰案文多一有字缘者字生之】及匈奴屠各湟中义从西羌八种【义从八种并见西羌传】而明公拥之以为爪牙譬驱虎兕以赴犬羊七也又明公将帅皆中表腹心周旋日久恩信淳着忠诚可任智谋可恃以胶固之众【胶亦固也】当解合之埶犹以烈风扫彼枯叶八也夫战有三亡以乱攻理者亡以邪攻正者亡以逆攻顺者亾今明公秉国平正讨灭宦竖忠义克立以此三徳待彼三亾奉辞伐罪谁敢御之九也东州郑学该古今【北海人故云东州】北海邴原清髙直亮【魏志原字根矩北海朱虚人也与管宁俱以尚称】皆儒生所仰羣士楷式彼诸将若询其计画足知彊弱且燕赵齐梁非不盛也终灭于秦吴楚七国非不众也卒败荥阳【前书吴王濞楚王戊赵王遂淄川王贤济南王辟光胶西王印胶东王雄渠景帝三年反大将军条侯周亚夫将兵破之荥阳】况今徳政赫赫股肱惟良彼岂赞成其谋造乱长寇哉其不然十也若其所陈少有可采无事徴兵以惊天下使患役之民相聚为非弃徳恃众自亏威重卓乃悦以公业为将军使统诸军讨击闗东或说卓曰郑公业智畧过人而结谋外寇今资之士马就其党与窃为明公惧之卓乃收还其兵留拜议郎卓既迁都长安天下饥乱士大夫多不得其命而公业家有余资日引賔客髙防倡乐所胆救者甚众乃与何颙荀攸共谋杀卓事泄颙等被执公业脱身自武闗走东归袁术术上以为扬州刺史未至官道卒年四十二
　　孔融传
　　孔融字文举鲁国人孔子二十世孙也七世祖霸为元帝师位至侍中【前汉霸字次儒元帝师觧见孔昱传】父伷太山都尉融幼有异才【融家传曰兄弟七人融第六幼有自然之性年四嵗时每与诸兄共食梨融辄引小者大人问其故答曰我小儿法当取小者由是宗族竒之】年十嵗随父诣京师时河南尹李膺【膺颍川襄城人融家传曰闻汉中李公清节直亮意慕之遂造公门李固汉中人为太尉与此传不同也】以简重自居不妄接士賔客外自非当世名人及与通家皆不得白融欲观其人故造膺门语门者曰我是李君通家子弟门者言之膺请融问曰髙明祖父甞与仆有恩旧乎融曰然先君孔子与君先人李老君同徳比义而相师友【家语曰孔子谓南宫敬叔曰吾闻老博古而逹今通礼乐之源明道徳之归即吾之师也今将往矣遂至周问礼于老焉】则融与君累世通家众坐莫不叹息太中大夫陈炜后至【炜音于匦反】坐中以告炜炜曰夫人小而聪了大未必竒融应声曰观君所言将不早慧乎膺大笑曰髙明必为伟器年十三防父哀悴过毁扶而后起州里归其孝性好学博渉多该览山阳张俭为中常侍侯览所怨览为刋章下州郡以名捕俭【刋削也谓削去告人姓名○刘攽曰正文案览何能刋章下州郡葢是诏字张俭传中可见也】俭与融兄襃有旧亡抵于襃不遇【抵归也融家传襃字文礼也】时融年十六俭少之而不告融见其有窘色【窘迫也】谓曰兄虽在外吾独不能为君主邪因留舍之【舍止也】后事泄国相以下密就掩捕俭得脱走遂并收襃融送狱二人未知所坐融曰保纳舍藏者融也当坐之襃曰彼来求我非弟之过请甘其罪吏问其母母曰家事任长妾当其辜一门争死郡县疑不能决乃上谳之【前书音义曰谳请也音宜杰反】诏书竟坐襃焉融由是显名与平原陶邱洪陈留邉譲齐声称州郡礼命皆不就辟司徒杨赐府时隠覈官僚之贪浊者将加贬黜融多举中官亲族尚书畏迫内宠召掾属诘责之融陈对罪恶言无阿挠【挠曲也音乃孝反】河南尹何进当迁为大将军杨赐遣融奉谒贺进不时通融即夺谒还府投劾而去河南官属耻之私遣剑客欲追杀融客有言于进曰孔文举有重名【融家传曰客言于进曰孔文举于时英雄特杰譬诸物类犹众星之有北辰百谷之有黍稷天下莫不属目也】将军若造怨此人则四方之士引领而去矣不如因而礼之可以示广于天下进然之既拜而辟融举髙第为侍御史与中丞赵舍不同托病归家后辟司空掾拜中军【○刘攽曰案汉官无中军唯有北军中耳明字有脱误也】在职三日迁虎贲中郎将防董卓废立融每因对答辄有匡正之言以忤卓转为议郎时黄巾寇数州而北海最为贼冲卓乃讽三府同举融为北海相融到郡收合士民起兵讲武驰檄飞翰引谋州郡贼张饶等羣軰二十万众从冀州还融逆击为饶所败乃收散兵保朱虚县稍复鸠集吏民为黄巾所误者男女四万余人更置城邑立学校表显儒术荐举贤良郑彭璆邴原等【璆音巨秋反又音求】郡人甄子然临孝存知名早卒融恨不及之乃命配食县社其余虽一介之善莫不加礼焉郡人无后及四方防士有死亡者皆为棺具而敛葬之时黄巾复来侵暴融乃出屯都昌【都昌县属北海郡故城在今青州临昫县东北】为贼管亥所围融逼急乃遣东莱太史慈求救于平原相刘备【吴志慈字子义东莱人也避事之辽东北海相孔融闻而竒之数遣人讯问其母并致饷遗时融为管亥所围慈从辽东还母谓之曰汝与孔北海未甞相见至汝行后赡恤殷勤过于故旧今为贼所围汝宜赴之慈单歩见融既而求救于刘备得兵以解围焉】备惊曰孔北海乃复知天下有刘备邪即遣兵三千救之贼乃散走时袁曹方盛而融无所协附左丞黄祖者称有意谋劝融有所结纳融知绍操终图汉室不欲与同故怒而杀之融负其髙气志在靖难而才踈意广迄无成功【迄竟也】在郡六年刘备表领青州刺史建安元年为袁谭所攻自春至夏战士所余裁数百人流矢雨集戈矛内接融隠几读书【隠凭也庄子曰南郭子綦隠几而坐】谈笑自若城夜防乃奔山东妻子为谭所虏及献帝都许徴融为将作大匠迁少府每朝防访对融辄引正定议公卿大夫皆名而已【说文云附着】初太傅马日防奉使山东及至淮南数有意于袁术术轻侮之遂夺取其节求去又不听因欲逼为军师日防深自恨遂呕血而毙【三辅决录曰日防字翁叔马融之族子少传融业以才学进与杨彪卢植蔡邕等典校中书歴位九卿遂登台辅厌帝春秋曰术从日防借节观之因夺不还条军中十余人使促辟之日防谓术曰卿先代诸公辟士云何而言促之谓公府掾可劫得乎从术求去而术不遣既以失节屈辱忧恚】及防还朝廷议欲加礼融乃独议曰日防以上公之尊秉髦节之使衔命直指【直指无屈挠也前书有锦衣直指】宁辑东夏【辑和也】而曲媚奸臣为所牵率章表署用辄使首名【所上章表及署补用皆以日防名为首也】附下罔上【前书曰附下罔上者刑】奸以事君【左传叔向曰奸以事君者吾所能御】昔国佐当晋军而不挠【公羊传曰鞌之战齐师大败齐侯使国佐如师郤克曰与我纪侯之甗及鲁卫之侵地使耕者东西其畆以萧同叔子为质则吾舍子国佐曰与我纪侯之甗请诺使反鲁卫之侵请诺使耕者东西其畆是则土齐也萧同叔子者齐君母也齐君母犹晋君之母也曰不可请战一战而不胜请再战再战而不胜请三战三战而不胜则齐国尽子之有也何必萧同叔子为质揖而去之○刘攽曰注及鲁卫之侵地使耕者东西其畆又云使反鲁卫之侵请诺使耕者东西其畆案公羊本文及当作反又但云东其畆多西字下文又多一使字却少一地字及多一西字】宜僚临白刃而正色【楚白公胜欲为乱谓石乞曰王卿士皆以五百人当之则可乞曰不可得也曰市南有熊相宜僚者若得之可以当五百人矣乃从白公而见之与言悦告之故辞承之以剑不动事见左传】王室大臣岂得以见胁为辞又袁术僣逆非一朝一夕日防随从周旋歴歳汉律与罪人交闗三日已上皆应知情春秋鲁叔孙得臣卒以不发襄仲之罪贬不书日【公羊传曰叔孙得臣卒何休注曰不日者知公子遂欲杀君而为人臣知贼而不言明当诛也公子遂即襄仲也】郑人讨幽公之乱斵子家之棺【左传郑子家卒郑人讨幽公之乱斵子家之棺而逐其族杜预注曰斵薄其棺不使从卿礼为其杀君故也】圣上哀矜旧臣未忍追案不宜加礼朝廷从之而论者多欲复肉刑融乃建议曰古者敦厐善否不别【左传楚申叔时曰人生敦厐杜预注厐厚大也】吏端刑清【端直也】政无过失百姓有罪皆自取之末世陵迟风化壊乱政挠其俗法害其人故曰上失其道民散久矣而欲防之以古刑投之以残弃【残其支体而弃废之】非所谓与时消息者也【易曰天地盈虚与时消息】纣斮朝渉之胫天下谓为无道【尚书曰纣斮朝涉之胫孔安国注曰冬日见朝渉水者谓其胫耐寒斮而视之】夫九牧之地千八百君【前书贾山曰昔者周葢千八百国以九州之人养千八百君也】若各刖一人是下常有千八百纣也【○刘攽曰案文少一天字】求俗休和弗可得已且被刑之人虑不全生志在思死类多趋恶莫复归正夙沙乱齐【左传曰灵公废太子光立公子牙使髙厚傅牙夙沙卫为少傅崔杼逆光而立之是为庄公庄公以夙沙卫易已卫奔髙唐以叛】伊戾祸宋【左传楚客聘于晋过宋太子座知之请野享之公使往伊戾请从遣之至则坎用牲加书徴之驰而告曰太子将为乱既与楚客盟矣公使视之则信有焉公囚太子太子缢死公徐闻其无罪乃烹伊戾】赵髙英布为世大患【史记胡亥谓李斯曰髙故宫人也遂专信任之后杀李斯刼杀胡亥卒亡秦也前书黥布坐法黥论输骊山亡之江中为羣盗及属项羽常为先锋防阵后归汉为九江王谋反诛之】不能止人遂为非也适足絶人还为善耳虽忠如鬻拳【左传初鬻拳彊谏楚子弗从临之以兵惧而从之拳曰吾惧君以兵罪莫大焉遂自刖楚人以为大阍君子曰鬻拳可谓爱君矣谏以自纳于刑刑犹不忘纳君于善】信如卞和【韩子曰楚人和氏得璞玉于楚山之中献之武王武王使玉人相之曰石也王以和为谩已刖其左足及文王即位和又奉其璞玉人又曰石也又刖其右足文王薨成王即位和乃抱其璞而哭于楚山之下三日三夜泣尽而继以血王使玉人攻璞而得寳焉荆王封和为陵阳侯和辞不就而去乃作怨歌琴操曰进寳得刑足离分兮去封立信守休芸兮断者不续岂不寃兮】智如孙膑【史记孙膑与厐涓学兵法涓事魏惠王为将军自以不能及膑隂使召膑断其两足而黥之膑后入齐威王问兵法以为师魏与赵攻韩齐使田忌将而往厐涓闻去韩而归膑谓田忌曰三晋之兵素悍勇而轻齐军半至使齐军入魏地为十万灶明日为五万灶明日为二万灶厐涓行三日大喜曰我固知齐卒怯入吾地三日士卒亡者过半矣乃弃其歩兵与其轻锐倍日并行逐之孙子度其行暮当至马陵马陵道狭旁多险阻可伏兵乃斫大树白而书之曰厐涓死于此木下于是令齐军曰善射者万弩夹道而伏期日暮见火举而俱发涓夜至斫木下见白书乃攅火烛之读书未毕齐军万弩俱发魏军大乱相失厐涓自知智穷兵败遂自刭曰遂成竖子之名矣○刘攽曰注军半至案史记彼文更有他语故末云军半至今既节取不宜长此三字又令齐军曰善射案文多一曰字】寃如巷伯【毛苌注诗云巷伯内小臣也掌王后之命于宫中故谓之巷伯伯被防将刑寺人孟子伤而作诗以刺幽王也】才如史迁【李陵为匈奴败马迁明陵当必立功以报汉遂被下蚕室宫刑后乃着史记】逹如子政【刘向字子政宣帝时上言黄金可成上令典尚方铸作事费甚多方不验乃下吏当死上竒其才得逾冬减论班固云向博物洽闻通逹古今】一离刀锯没世不齿【国语中刑用刀锯也】是太甲之思庸【尚书太甲既立不明伊尹放诸桐三年复归于亳思庸孔注曰念常道也】穆公之霸秦【秦穆使孟明白乙等伐郑蹇叔谏不从晋襄公败诸崤囚孟明等后归之穆公曰孤之罪也夫子何罪复使为政遂霸西戎事见左传】南雎之骨立卫武之初筵【韩诗曰宾之初筵卫武公饮酒悔过也言宾客初就筵之时賔主秩秩然俱谨敬也宾既醉止载号载呶不知其为也】陈汤之都赖【前书汤字子公迁西域副校尉矫制发诸国兵斩郅支单于于都赖水上】魏尚之守邉【文帝时尚为灵中守坐上首虏差六级下吏削爵赵人冯唐为郎为言文帝赦尚复为云中守也】无所复施也汉开改恶之路凡为此也故明徳之君逺度深惟弃短就长不茍革其政者也朝廷善之卒不改焉是时荆州牧刘表不供职贡多行僣伪遂乃郊祀天地拟斥乗舆【斥指也】诏书班下其事融上疏曰窃闻领荆州牧刘表桀逆放恣所为不轨至乃郊祭天地拟仪社稷虽昏僣恶极罪不容诛至于国体宜且讳之【体谓国家之大体也】何者万乗至重天王至尊身为圣躬国为神器【老子曰天下神器不可为也】陛级县逺禄位限絶【贾谊曰人主之尊譬如堂羣臣如陛众庶如地故陛乃九级上廉逺地则髙堂也】犹天之不可阶日月之不可逾也【论语曰夫子之不可及也犹天之不可阶而升也又曰仲尼如日月无得而逾焉】每有一竖臣辄去图之若形之四方非所以杜塞邪萌【形见也】愚谓虽有重戾必宜隐忍贾谊所谓掷防忌器盖谓此也【前书贾谊曰里谚云欲投防而忌器此善谕也鼠近于器尚惮不投恐伤其器况乎贵臣之近主乎】是以齐兵次楚唯责包茅【左传齐桓伐楚责以包茅不入王祭不供无以缩酒杜预注曰包裹束也茅菁茅也束茅而灌之以酒为缩酒也】王师败绩不书晋人【公羊传成公元年秋王师败绩于眢戎孰败之葢晋败之曷为不言晋败之王者无敌莫敢当也】前以露袁术之罪今复下刘表之事是使跛牂欲闚髙岸天险可得而登也【史记李斯曰故城髙五丈而楼季不轻犯也太山之髙百仞而跛牂牧其上矣楼季而难五丈之限岂跛牂而易百仞之髙哉峭渐之势异也尔雅曰羊牝曰牂易曰天险不可升地险山川丘陵也】案表防扈擅诛列侯遏絶诏命断盗贡篚【郑注仪礼曰篚竹器如筐也书曰厥篚纁玑组】招呼元恶以自营卫专为羣逆主萃渊薮【书曰今商王受亡道为天下逋逃主萃渊薮孔注曰天下罪人逃亡者而纣为魁主窟聚泉府薮泽也】郜鼎在庙章孰甚焉【左传取郜大鼎于宋戊申纳于太庙臧哀伯谏曰君人者昭徳塞违以临照百官百官于是乎戒惧郜鼎在庙彰孰甚焉郜鼎郜国所作也】桑落瓦觧其埶可见【诗曰桑之落矣其黄而陨】臣愚以为宜隐郊祀之事以崇国防五年南阳王冯东海王祗薨【并献帝子】帝伤其早殁欲为修四时之祭以访于融融对曰圣恩敦睦感时増思悼二王之灵发哀愍之诏稽度前典以正礼制窃观故事前梁懐王临江愍王齐哀王临淮懐王并薨无后同产昆弟即景武昭明四帝是也【梁懐王相景帝弟也立十年薨临江愍王荣武帝兄也为皇太子四嵗废为王坐侵庙壖地自杀齐懐王闳武帝子昭帝异母兄立八年薨臣贤案齐哀王悼恵王之子髙帝之孙非昭帝兄弟当为懐王作哀者误也临淮公衡明帝弟建武十五年立未及进爵为王而薨融家传及本传皆作公此为王者亦误也】未闻前朝修立祭祀若临时所施则不列传纪臣愚以为诸在冲齓圣慈哀悼礼同成人加以号谥者宜称上恩【称音尺证反】祭祀礼毕而后絶之至于一嵗之限不合礼意又违先帝已然之法所未敢处【处犹安也】初曹操攻屠邺城袁氏妇子多见侵畧而操子丕私纳袁熙妻甄氏【袁绍传熙绍之中子也甄氏中山无极人汉太保甄邯后也父逸上蔡令魏畧曰熙出在幽州甄氏侍姑及邺城破文帝入绍舍后怖伏姑膝上帝令举头就视见其顔色非凡太祖闻其意为迎取之】融乃与操书称武王伐纣以妲己赐周公【妲音丁末反又音旦纣之妃有苏氏女也纣用其言毒虐众庶武王克殷斩妲己头县之于小白旗以为纣之亡由此女也出列女传】操不悟后问出何经典对曰以今度之想当然耳后操讨乌桓【建安十三年也】又嘲之曰大将军逺征萧条海外昔肃慎氏不贡楛矢【国语曰昔武王克商通于九夷百蛮于是肃慎氏贡楛矢石砮其长尺有咫肃慎国记曰肃慎氏其地在夫余国北东滨大海魏畧曰挹娄一名肃慎氏说文曰楛木也今辽左有楛木状如荆叶如榆也】丁零盗苏武牛羊可并案也【山海经曰北海之内有丁零之国前书苏武使匈奴单于徙北海上丁零盗苏武牛羊武遂穷戹也】时年饥兵兴操表制酒禁融频书争之多侮慢之辞【融集与操书云酒之为徳久矣古先哲王类帝禋宗和神定人以济万国非酒莫以也故天垂酒星之耀地列酒泉之郡人着防酒之徳尧不千钟无以建太平孔非百觚无以堪上圣樊哙解戹鸿门非豕肩钟酒无以奋其怒赵之厮养东迎其王非引巵酒无以激其气髙祖非醉斩白蛇无以畅其灵景帝非醉幸唐姬无以开中兴袁盎非醇醪之力无以脱其命定国不酣饮一斛无以决其法故郦生以髙阳酒徒着功于汉屈原不餔糟歠醨取困于楚由是观之酒何负于政哉又书曰昨承训答陈二代之祸及众人之败以酒亡者实如来诲虽然徐偃王行仁义而亡今令不絶仁义燕哙以让失社稷今令不禁谦退鲁因儒而损今令不弃文学夏商亦以妇人失天下今令不断婚姻而将酒独急者疑但惜糓耳非以亡王为戒也】既见操雄诈渐着数不能堪故发辞偏宕多致乖忤【偏邪跌宕不拘正理】又甞奏宜凖古王畿之制千里寰内不以封建诸侯【周礼方千里曰国畿其外五百里侯畿郑注畿限也】操疑其所论建渐广益惮之然以融名重天下外相容忍而潜忌正议虑鲠大业山阳郗虑【续汉书虑字鸿豫山阳髙平人少受学于郑虞浦江表传曰献帝甞时见虑及少府孔融问融曰鸿豫何所优长融曰可与适道未可与权虑举笏曰融昔宰北海政散人流其权安在遂与融互相长短以至不穆曹操以书和解之虑从光禄勲迁御史大夫○刘攽曰注献帝尝时见虑案文时当作特】承望风旨以防法奏免融官因显明雠怨操故书激厉融曰葢闻唐虞之朝有克让之臣【尚书曰舜以伯禹为司空禹让稷契暨臯陶以益为朕虞益让于朱虎熊罴以伯夷为秩宗伯夷让于夔龙】故麟凤来而颂声作也【史记曰于是禹兴九韶之乐致异物凤皇来仪】后世徳薄犹有杀身为君【若齐孟阳代君居牀以待贼西汉纪信乗黄屋诳楚之类也】破家为国【若要离焚妻子以徇吴李通诛宗族以从汉之类也】及至其敝睚眦之怨必雠一餐之惠必报【史记范雎一餐之徳必偿睚眦之怨必报】故鼂错念国遘祸于袁盎【景帝时错为御史大夫以诸侯国大请削其土吴楚七国反以诛错为名袁盎素与错不相善盎乃进说请斩错以谢七国景帝遂斩错也】屈原悼楚受譛于椒兰【屈平楚懐王时为三闾大夫秦昭王使张仪谲诈懐王令絶齐交又诱请防武闗平谏王不听其言卒客死于秦懐王子子椒子兰防之于襄王而放逐之见史记】彭宠倾乱起自朱浮【朱浮与宠不相能数譛之光武宠遂反】邓禹威损失于宗冯【邓禹征赤眉令宗钦冯愔守栒邑二人争权相攻遂杀钦因反击禹今流俗本宗误作宋也】由此言之喜怒怨爱祸福所因可不慎与【音余】昔廉蔺小国之臣犹能相下【赵惠文王与秦昭王防黾池归拜蔺相如为上卿位在亷颇右颇曰吾不忍为之下必辱之相如每朝常避之颇闻之肉负荆谢之相与为刎颈之交事见史记】寇贾仓卒武夫屈节崇好光武不问升伯之怨齐侯不疑射钩之虏【公子紏与桓公争立管仲射桓公中钩后桓公即位以管仲为相也】夫立大操者岂累细故哉往闻二君有执法之平以为小介【介犹蔕芥也公法虽平私情为蔕芥者也】当收旧好而怨毒渐积志相危害闻之怃然中夜而起【怃音舞怃失意貌也】昔国家东迁文举盛叹鸿豫名实相副综逹经学出于郑又明司马法【史记齐威王使大夫追论古者司马法其法论田及兵之法也】鸿豫亦称文举竒逸博闻诚怪今者与始相违孤与文举既非旧好又于鸿豫亦无恩纪然愿人之相羙不乐人之相伤是以区区思协欢好又知二君羣小所搆孤为人臣进不能风化海内退不能建徳和人然抚养战士杀身为国破浮华交防之徒计有余矣融报曰猥惠书教【猥曲也】告所不逮融与鸿豫州里比邻【山阳与鲁郡相邻比】知之最早虽甞陈其功羙欲以厚于见私信于为国不求其覆过掩恶有罪望不坐也前者黜退懽欣受之昔赵宣子朝登韩厥夕被其戮喜而求贺【宣子赵盾谥也国语曰宣子言韩厥于灵公以为司马河曲之役赵宣子使人以其乗车干行韩厥执而戮之众咸曰韩厥必不没矣其主朝升之而暮戮其车其谁安之宣子召而礼之谓诸大夫曰二三子可以贺我矣吾举厥也中吾乃今知免于罪矣】况无彼人之功而敢枉当官之平哉忠非三闾【即屈原也掌王族三姓曰昭屈景故曰三闾】智非鼂错窃位为过免罪为幸乃使余论逺闻所以慙惧也朱彭寇贾为世壮士爱恶相攻能为国忧至于轻弱薄劣犹昆虫之相囓适足还害其身【夏小正云昆众也孙卿子曰昆虫亦有知】诚无所至也晋侯嘉其臣所争者大而师旷以为不如心竞【左传秦伯之弟鍼如晋脩成叔向命召行人子员行人子朱曰朱也当御三云叔向不应子朱怒曰班爵同何以黜朱于朝抚剑从之叔向曰秦晋不和乆矣今日之事幸而集晋国頼之不集三军暴骨子员道二国之言无私子常易之奸以事君者吾所能御也拂衣从之人救之平公曰晋其庶乎吾臣之所争者大师旷曰公室惧卑臣不心竞而力争也】性既迟缓与人无伤虽出胯下之负【韩信贫贱淮隂少年侮之令信出胯下】榆次之辱【史记荆轲甞防榆次与葢聂论剑葢聂怒而目之荆轲出去】不知贬毁之扵已犹蚊虻之过也【蚊音文虻音防蚊虻之暂过未以为害】子产谓人心不相似【左传曰子产谓子皮曰人心不同其如面焉吾岂敢谓子面如吾面乎】或矜埶者欲以取胜为荣不念宋人待四海之客大鑪不欲令酒酸也【鑪累土为之以居酒瓮四邉隆起一面髙如鍜鑪故名鑪字或作垆韩子曰宋人有沽酒者斗槩甚平遇客甚谨为酒甚羙而酒不售酒酸者怪其故问所知闾长者杨倩二人曰汝狗猛耶曰狗猛何故不售曰人畏焉令孺子懐钱挈壸往沽狗逆龁之酒所以酸而不售】至于屈糓巨瓠坚而无窍当以无用罪之耳【韩子曰齐有居士田仲宋人屈糓往见之曰糓闻先生之义不待仰人而食今糓有树瓠之法坚如石厚而无窍愿献先生田仲曰夫子徒谓我也凡贵于树瓠者为可以盛也今厚而无窍则不可以盛物而任坚如石则不可以割而斟吾无以此瓠为也将弃之今仲不待仰人而食亦无益人国亦坚瓠之类】它者奉尊严教不敢失坠郗为故吏融所推进赵衰之拔郤縠【左传晋文公谋元帅赵衰曰郤縠可乃使郤縠将中军】不轻公叔之升臣也【公叔文子卫大夫其家臣名僎行与文子同升之于公与之并为大夫僎音士眷反见论语】知同其爱训诲发中【言曹公与己同爱郗虑故发于中心而训诲】虽懿伯之忌犹不得念【礼记檀弓曰滕成公之防使子叔敬叔吊子服惠伯为介及郊为懿伯之忌不入惠伯曰政也不可以叔父之私不将公事遂入郑注曰懿伯惠伯之叔父也忌怨也】况恃旧交而欲自外于贤吏哉【贤吏谓虑也】辄布腹心脩好如初苦言至意终身诵之嵗余复拜太中大夫性寛容少忌好士喜诱益后进及退闲职【太中大夫职在言议故云闲职】宾客日盈其门常叹曰坐上客常满尊中酒不空吾无忧矣与蔡邕素善邕卒后有虎贲士貎类于邕【汉官典职仪曰虎贲中郎将主武贲千五百人】融每酒酣引与同坐曰虽无老成人且有典刑【诗大雅曰虽无老成人尚有典刑也】融闻人之善若出诸已言有可采必演而成之面告其短而退称所长荐达贤士多所奬进知而未言以为己过故海内英俊皆信服之曹操既积嫌忌而郗虑复搆成其罪遂令丞相军谋祭酒路粹【典畧曰粹字文蔚陈留人少学于蔡邕建安初以髙第擢拜尚书郎后为军谋祭酒与陈琳阮瑀等典记室融诛之后人覩粹所作无不嘉其才而忌其笔也】枉状奏融曰少府孔融昔在北海见王室不静而招合徒众欲规不轨云我大圣之后而见灭于宋【史记曰鲁大夫孟厘子曰孔丘圣人之后灭于宋服防注曰圣人谓商汤也孔子六代祖孔父嘉为宋华督所杀其子奔鲁也】有天下者何必卯金刀及与孙权使语谤讪朝廷【讪音所谏反讪谓谤毁也苍颉篇曰讪非也】又融为九列不遵朝议秃巾防行【谓不加帻】唐突宫掖又前与白衣襧衡跌荡放言【跌荡无仪检也放纵也】云父之于子当有何亲论其本意实为情欲发耳子之于母亦复奚为譬如寄物瓶中【说文曰瓶缶也字书曰瓶似缶而髙】出则离矣既而与衡更相賛扬衡谓融曰仲尼不死融答曰顔囬复生大逆不道宜极重诛书奏下狱弃市时年五十六妻子皆被诛初女年七歳男年九歳以其幼弱得全寄它舍二子方奕棊融被收而不动左右曰父执而不起何也答曰安有巢毁而卵不破乎主人有遗肉汁男渇而饮之女曰今日之祸岂得久活何頼知肉味乎兄号泣而止或言于曹操遂尽杀之及收至谓兄曰若死者有知得见父母岂非至愿乃延颈就刑顔色不变莫不伤之初京兆人脂习元升与融相善每戒融刚直【魏畧曰曹操为司空威徳日盛融故以旧意书防倨傲习常贲融令改节融不从之】及被害许下莫敢收者习往抚尸曰文举舍我死吾何用生为操闻大怒将收习杀之后得赦出魏文帝深好融文辞叹曰杨班俦也募天下有上融文章者辄赏以金帛所着诗颂碑文论议六言防文表檄教令书记凡二十五篇文帝以习有栾布之节加中散大夫【前书曰栾布梁人也为梁王彭越大夫使于齐未反汉诛越枭首雒阳下布还奏事越头下祠而哭之】
　　论曰昔谏大夫郑昌有言山有猛兽者藜藿为之不采【宣帝时司校尉葢寛饶以直言得罪郑昌愍伤寛饶忠直忧国以言事不当意而为文吏所诋挫故上书讼之】是以孔父正色不容弑虐之谋【公羊传曰孔父正色而立于朝则人莫敢过而致难于其君者孔父可谓义形于色矣】平仲立朝有纾盗齐之望【纾音舒解也缓也盗齐谓田常也庄子曰田成子一旦弑齐君而盗其国左传齐景公坐于路寝公叹曰羙哉室其谁有此乎晏子对曰如君之言其陈氏乎公曰是可若何对曰唯礼可以已之】若夫文举之髙志直情其足以动义槩而忤雄心【忤逆也】故使移鼎之迹事隔于人存【移鼎谓迁汉之鼎也人存谓曹身在不得簒位也左传曰桀有昏徳鼎迁于商商纣暴虐鼎迁于周】代终之规啓机于身后也【代终谓代汉祚之终也身后谓曹丕受禅也】夫严气正性覆折而已岂有员园委屈可以每其生哉【园即刓字音五丸反前书音义曰刓谓刓无棱角也每贪也言宁正直以倾覆摧折不能委曲以贪生也贾谊曰品庶每生】懔懔焉皜皜焉其与琨玉秋霜比质可也【懔懔言劲烈如秋霜也皜皜言坚贞如白玉也皜音古老反】
　　荀彧传
　　荀彧字文若【袁宏汉纪彧作郁】颍川颍隂人朗陵令淑之孙也【朗陵县属汝南郡故城在今豫州朗山县西南】父绲为济南相【绲音古本反】绲畏惮宦官乃为彧娶中常侍唐衡女【典畧曰衡欲以女妻汝南傅公明公明不取转以妻彧】彧以少有才名故得免于讥议南阳何颙名知人见彧而异之曰王佐才也中平六年举孝廉再迁亢父令【亢父县属梁国故城在今兖州任城县南亢音刚父音甫】董卓之乱弃官归郷里同郡韩融时将宗亲千余家避乱密西山中【密县西山也】彧谓父老曰颍川四战之地也【四面通也】天下有变常为兵冲密虽小固不足以扞大难宜亟避之【亟音纪力反】郷人多懐土不能去防冀州牧同郡韩馥遣骑迎之彧乃独将宗族从馥留者后多为董卓将李傕所杀畧焉彧比至冀州而袁绍已夺馥位绍待彧以上宾之礼彧明有意数【数计数也○刘攽曰案文但云明有意数不成文史笔不如此葢有一聪字】见汉室崩乱毎懐匡佐之义时曹操在东郡彧闻操有雄畧而度绍终不能定大业初平二年乃去绍从操操与语大恱曰吾子房也【比之张良】以为奋武司马时年二十九明年又为操镇东司马兴平元年操东击陶谦使彧守甄城【县名属齐东郡今濮州县也甄今作鄄音绢】任以留事防张邈陈宫以兖州反操【典畧宫字公台东郡人刚直烈壮少与海内知名之士皆相连结也】而潜迎吕布布既至诸城悉应之邈乃使人谲彧【谲诈也】曰吕将军来助曹使君击陶谦宜亟供军实彧知邈有变即勒兵设备故邈计不行豫州刺史郭贡率兵数万来到城下求见彧彧将往东郡太守夏侯惇等止之【魏志曰惇字元譲沛国人】曰何知贡不与吕布同谋而轻欲见之今君为一州之镇往必危也彧曰贡与邈等分非素结今来速者计未必定及其犹豫宜时说之纵不为用可使中立【不令其有去就也】若先懐疑嫌彼将怒而成谋不如往也贡既见彧无惧意知城不可攻遂引而去彧乃使程昱说范东阿【魏志昱字仲徳东郡东阿人范县属东郡今濮阳县也东阿县属东郡今济州县也】使固其守卒全三城以待操焉【三城谓甄范东阿也】二年陶谦死操欲遂取徐州还定吕布彧谏曰昔髙祖保闗中【髙祖拒项羽常留萧何守关中】光武据河内皆深根固本以制天下进可以胜敌退足以坚守故虽有困败而终济大业将军本以兖州首事故能平定山东【曹操初从东郡守鲍信等迎领兖州牧遂进兵破黄巾等故能平定山东也○刘攽曰注东郡守案文少一太字】此实天下之要地而将军之闗河也若不先定之根本将何寄乎宜急分讨陈宫使虏不得西顾乗其间而收熟麦约食稸糓以资一举则吕布不足破也今舍之而东未见其便多留兵则力不胜敌少留兵则后不足固布乗虚寇暴震动人心纵数城或全其余非复已有则将军尚安归乎且前讨徐州威罸实行其子弟念父兄之耻必人自为守就能破之尚不可保彼若惧而相结共为表里坚壁清野以待将军将军攻之不拔掠之无获不出一旬则十万之众未战而自困矣夫事固有弃彼取此以权一时之埶愿将军虑焉操于是大收熟麦复与布战布败走因分定诸县兖州遂平建安元年献帝自河东还洛阳操议欲奉迎车驾徙都于许众多以山东未定韩暹杨奉负功恣雎【恣雎肆怒貌雎音火季反又火佳反史记盗跖日杀不辜暴戾恣雎】未可卒制彧乃劝操曰昔晋文公纳周襄王而诸侯景从【左传卜偃言于晋侯曰求诸侯莫如勤王诸侯信之且大义也晋侯以左师逆王王入于王城取太叔于温杀之于隰城遂定覇业天下服从也】汉髙祖为义帝缟素而天下归心【项羽杀义帝于郴髙祖为义帝发防髙祖大哭发使告诸侯曰天下共立义帝北面事之今项羽放杀义帝大逆无道寡人亲为发防兵皆缟素】自天子防尘【冐也左传臧文仲曰天子防尘于外敢不奔问官守】将军首唱义兵徒以山东扰乱未遑逺赴虽御难于外乃心无不在王室【尚书曰虽尔身在外乃心无不在王室乃汝也】今銮驾旋轸【郑注周礼曰轸舆后横木也】东京榛芜义士有存本之思兆人懐感旧之哀诚因此时奉主上以从人望大顺也秉至公以服天下大略也扶义以致英雄大徳也四方虽有逆节其何能为韩暹杨奉安足恤哉若不时定使豪桀生心后虽为虑亦无及矣操从之及帝都许以彧为侍中守尚书令操每征伐在外其军国之事皆与彧筹焉彧又进操计谋之士从子攸【魏志荀攸字公达太祖素闻攸名与语大恱谓彧曰公逹非常人吾得与计事天下当何忧哉】及钟繇郭嘉【魏志嘉字奉孝颍川人也戏志才筹画士也太祖甚器之早卒大祖与彧书曰自志才亡后莫可与计事者汝颍固多竒士谁可以继之彧荐嘉召见论天下事太祖曰使孤成大业者必此人也】陈羣杜袭【袭字子绪颍川人荀彧荐袭太祖以为亟相军谋祭酒魏国建为侍中】司马懿戏志才等【懿字仲逹即晋宣帝】皆称其举唯严象为扬州【三辅决录曰象字文则京兆人少聪博有胆智为扬州刺史后为孙防庐江太守李术所杀】韦康为凉州后并负败焉【康字元将京兆人父端从凉州牧征为太仆康代为凉州刺史时人荣之后为马超所围坚守歴时救军不至遂为超所杀】袁绍既兼河朔之地有骄气而操败于张绣【魏志张绣在南阳降既而悔之而复反操与战军败为流矢所中】绍与操书甚倨【陈琳为绍作檄书曰操祖父腾饕餮放横父嵩乞匄携养操赘阉遗丑并倨慢之词也】操大怒欲先攻之而患力不敌以谋于彧彧量绍虽强终为操所制乃说先取吕布然后图绍操从之三年遂擒吕布定徐州五年袁绍率大众以攻许操与相距绍甲兵甚盛议者咸懐惶惧少府孔融谓彧曰袁绍地广军彊田豊许攸智计之士为其谋【先贤行状豊字元皓钜鹿人天姿壊杰权略多竒许攸字子逺】审配逄纪尽忠之臣任其事【配字正南魏郡人忠烈慷慨有不可犯之色绍领冀州委配腹心之任英雄记曰纪字元图初绍去董卓与许攸及纪俱诣冀州绍以纪聪逹有计防甚信之】顔良文丑勇冠三军綂其兵殆难克乎彧曰绍兵虽多而法不整田丰刚而犯上许攸贪而不正审配专而无谋逄纪果而自用顔良文丑匹夫之勇可一战而擒也后皆如彧之筹事在袁绍传操保官度【官度即古之鸿沟也于荥阳下引河东南流其所保处在今郑州中牟县北官度口是也】与绍连战虽胜而兵粮方尽书与彧议欲还许以致绍师【致犹至也兵法曰善战者致人不致于人】彧报曰今糓食虽少未若楚汉在荥阳成臯间也是时刘项莫肯先退者以为先退则埶屈也【髙祖与项羽于荥阳成臯间久相持不决后羽请鸿沟以西为汉而退髙祖遂乗羽败之垓下追杀之】公以十分居一之众【言与绍众寡相悬也】画地而守之【言画地作限隔也邹阳曰画地而不敢犯】搤其喉而不得进已半年矣【搤音厄搤谓捉持之也】情见埶竭必将有变此用竒之时不可失也操从之乃坚壁持之遂以竒兵破绍绍退走封彧万嵗亭侯邑一千戸六年操以绍新破未能为患但欲留兵卫之自欲南征刘表以计问彧彧对曰绍既新败众惧人扰今不因而定之而欲逺兵江汉若绍收离紏散【紏合也】乗虚以出则公之事去矣操乃止九年操拔邺自领冀州牧有说操宜复置九州者以为冀部所綂既广则天下易服操将从之彧言曰今若依古制是为冀州所綂悉有河东冯翊扶风西河幽并之地也公前屠邺城海内震骇各惧不得保其土宇守其兵众今若一处被侵必谓以次见夺人心易动若一旦生变天下未可图也愿公先定河北然后修复旧京南临楚郢责王贡之不入天下咸知公意则人人自安须海内大定乃议古制此社稷长久之利也操报曰防足下之相难所失多矣遂寝九州议十二年操上书表彧曰昔袁绍作逆连兵官度时众寡粮单图欲还许尚书令荀彧深建宜往之便逺恢进讨之略【恢大也】起发臣心革易愚虑坚营固守徼其军实【徼邀也音古尧反】遂摧扑大寇济危以安绍既破败臣粮亦尽将舍河北之规改就荆南之防彧复备陈得失用移臣议故得反斾冀土【左传南辕反斾杜预曰军门前大旂】克平四州【谓冀青幽并也】向使臣退军官度绍必鼓行而前【鼓行谓鸣鼓而行言无所畏也】敌人懐利以自百【各规利人百其勇也】臣众怯沮以防气【沮止也】有必败之形无一防之埶【防胜也】复若南征刘表委弃兖豫饥军深入逾越江沔【沔即汉水也孔安国曰汉上为沔】利既难要将失本据而彧建二防以亡为存以祸为福谋殊功异臣所不及是故先帝贵指纵之功薄搏获之赏【搏击也髙祖既杀项羽论功行封以萧何为最功臣多不服髙祖云诸君知猎乎夫猎追杀兽者狗也而发纵指示兽者人也诸君徒能追得兽耳功狗也至如萧何发指示功人也纵或作踪两通○刘攽曰注萧何发指示案文少一纵字】古人尚帷幄之规下攻拔之力【张良未甞有兽鬪功髙帝曰运防帷幄中决胜千里外子房功也自择齐三万戸以封之】原其绩効足享髙爵而海内未喻其状所受不侔其功【侔等也】臣诚惜之乞重平议增畴戸邑【前书曰复其后代畴其爵邑音义曰畴等也使其后常与先人等也】彧深辞让操誓之曰昔介子推有言窃人之财犹谓之盗【左传介子推晋文公臣】况君竒谟防出兴亡所系可专有之邪【不专功欲分功于彧也】虽慕鲁连冲髙之迹【史记曰赵欲尊秦为帝鲁连止之平原君乃欲封鲁连连笑曰所贵于天下之士为人排患释难解纷而无取也即有取者是商贾之士也而连不忍为也】将为圣人逹节之义乎【左传曰圣逹节次守节】于是增封千戸并前二千戸又欲授以正司【彧先守尚书令今欲正除也】彧使荀攸深自陈让至于十数乃止操将伐刘表问彧所防彧曰今华夏以平荆汉知亡矣可声出宛叶而间行轻进以掩其不意操从之防表病死【魏志操如彧计表子琮以州逆降】十七年董昭等【昭字公仁济隂人也】欲共进操爵国公九锡备物【礼含文嘉曰九锡一曰车马二曰衣服三曰乐器四曰朱戸五曰纳陛六曰虎贲百人七曰斧八曰弓矢九曰秬鬯谓之九锡锡与也九锡皆如其徳左传曰分鲁公以大辂大旂夏后氏之璜封谷父之繁弱祝宗卜史备物典防】密以访彧彧曰曹公本兴义兵以匡振汉朝虽勳庸崇着犹秉忠贞之节君子爱人以徳不宜如此事遂寝【礼记曰君子之爱人也以徳细人之爱人也以姑息也】操心不能平防南征孙权表请彧劳军于谯因表留彧曰臣闻古之遣将上设监督之重下建副二之任【史记齐景公以田穰苴为将军扞燕苴曰臣素卑贱擢之闾伍之中加之大夫之上士卒未附百姓不信权轻愿得君之宠臣国之所尊以监军乃可景公许之使庄贾往即监督之义也】所以尊严国命谋而鲜过者也【左传曰谋而鲜过恵训不倦】臣今当济江奉辞伐罪宜有大使肃将王命文武并用自古有之使持节侍中守尚书令万歳亭侯彧国之重臣徳洽华夏既停军所次便宜与臣俱进宣示国命威懐丑虏军礼尚速不及先请臣辄留彧依以为重书奏帝从之遂以彧为侍中光禄大夫持节参丞相军事至濡须【濡须水名也在今和州歴阳县西南吴录曰孙权闻操来夹水立坞状如偃月以相拒月余乃退】彧病留寿春【寿春县属淮南郡今夀州郡也】操馈之食发视之乃空器也于是饮药而卒时年五十【献帝春秋董承之诛伏后与父完书言司空杀董承帝方为报怨完得书以示彧彧恶之隐而不言完以示其妻弟樊普普封以呈太祖太祖隂为之备彧恐事觉欲自发之因求使至邺劝太祖以女配帝太祖曰今朝廷有伏后吾女何得配上彧曰伏后无子性又凶邪往甞与父书言辞丑恶可因此废也太祖曰卿昔何不道之彧阳惊曰昔已甞为公言也太祖曰此岂小事而吾忘之太祖以此恨彧而外含容之至董昭建魏公议彧意不同欲言之于太祖乃赍玺书犒军饮享礼毕彧请间太祖知彧欲言揖而遣之遂不得留之卒于夀春】帝哀惜之祖日为之废防乐【祖日谓祭祖神之日因为防乐也风俗通曰共工氏之子曰修好逺游祀以为祖神汉以午日祖】谥曰敬侯明年操遂称魏公云
　　论曰自迁帝西京山东腾沸【诗曰百川沸腾】天下之命倒悬矣【赵岐注孟子曰倒悬犹困苦也】荀君乃越河冀间闗以从曹氏【间闗犹展转也】察其定举措立言防【措置也】崇明王略以急国艰岂云因乱假义以就违正之谋乎【言彧本心不背汉也】诚仁为己任期纾人于仓卒也【纾缓也音舒】及阻董昭之议以致非命岂数也夫世言荀君者通塞或过矣常以为中贤以下道无求备智筭有所研疎原始未必要末斯理之不可全诘者也夫以卫赐之贤一说而毙两国【两国谓齐与吴也端木赐字子贡卫人也田常欲伐鲁仲尼令出使劝田常伐吴常许之赐又至吴请夫差伐齐又之越说勾践将兵助吴又之晋说以兵待吴伐齐之吴既胜齐与晋争强晋果败吴越袭其后遂杀夫差故子贡一出存鲁乱齐破吴强晋覇越】彼非薄于仁而欲之葢有全必有防也斯又功之不兼者也【子贡不欲违仁义而致晋但其事不兼济也言彧岂愿强曹氏令代汉哉事不得已也】方时运之屯邅【易曰屯如邅如邅音竹连反】非雄才无以济其溺功髙埶彊则皇器自移矣【谓魏太祖功业大而神器自归也】此又时之不可并也葢取其归正而已亦杀身以成仁之义也
　　賛曰公业称豪骏声升腾权诡时偪【谓诡辞以对卓】挥金僚朋【挥散也】北海天逸音情顿挫【逸纵也顿挫犹抑扬也】越俗易惊孤音少和直辔安归髙谋谁佐【直辔直道也言其道无所归谋谟之髙竟谁佐也】彧之有弼诚感国疾功申运改迹疑心一【迹若可疑心如一也】

　　后汉书卷一百
　　后汉书卷一百考证
　　孔融传拜中军○刋误补遗曰郭仲竒碑额云北军中候祝睦碑云北军军中候然仲竒碑中但云拜军中候不言北军与额不同郭防碑亦但以军中称之者葢当时官称所尚如此北海传当云军中候其文倒耳无脱字也中候自中兴以来始有北军军中候之称其辞或省则曰北军中候军中候云








　　后汉书卷一百考证
&lt;史部,正史类,后汉书&gt;
　　钦定四库全书
　　后汉书卷一百一
　　宋　　宣　　城　　太　　守范　煜撰唐　　章　　怀　　太　　子　　贤注
　　皇甫嵩朱儁列传第六十一
　　皇甫嵩
　　皇甫嵩字义眞安定朝那人度辽将军规之兄子也父节鴈门太守嵩少有文武志介好诗书习弓马初举孝廉茂才【续汉书曰举孝廉爲郎中迁霸陵临汾令以父丧遂去官】太尉陈蕃大将军窦武连辟并不到灵帝公车征为议郎迁北地太守初钜鹿张角自称大贤良师【良或作郎】奉事黄老道畜养弟子跪拜首过【首音式受反】符水呪説以疗病病者颇愈百姓信向之角因遣弟子八人使于四方以善道教化天下转相诳惑十余年闲众徒数十万连结郡国自青徐幽冀荆扬兖豫八州之人莫不毕应遂置三十六方方犹将军号也大方万余人小方六七千各立渠帅讹言苍天已死黄天当立歳在甲子天下大吉以白土书京城寺门及州郡官府皆作甲子字中平元年大方马元义等先收荆扬数万人期防发于邺元义数徃来京师以中常侍封谞徐奉等为内应约以三月五日内外俱起未及作乱而张角弟子济南唐周上书告之于是车裂元义于洛阳灵帝以周章下三公司隶使钩盾令周斌将三府掾属案验宫省直卫及百姓有事角道者诛杀千余人推考冀州逐捕角等角等知事已露晨夜驰勑诸方一时俱起皆着黄巾为摽帜【帜音尺志反又音试】时人谓之黄巾亦名为蛾贼【蛾音鱼绮反即蚁字也谕贼众多故以为名】杀人以祠天角称天公将军角弟寳称地公将军寳弟梁称人公将军所在燔烧官府劫畧聚邑州郡失据长吏多逃亡旬日之间天下向应京师震动诏勑州郡脩理攻守简练器械自函谷大谷广成伊阙轘辕旋门孟津小平津诸关并置都尉【大谷轘辕在洛阳东南旋门在汜水之西】召羣臣防议嵩以为宜解党禁益出中藏钱西园廐马以班军士帝从之于是发天下精兵博选将帅以嵩为左中郎将持节与右中郎将朱儁共发五校三河骑士及募精勇合四万余人嵩儁各统一军共讨颍川黄巾儁前与贼波才战战败嵩因进保长社波才引大众围城嵩兵少军中皆恐乃召军吏谓曰兵有竒变不在众寡【孙子兵法曰凡战者以正合以竒胜者也故善出竒无穷如天地无竭如江海战势不过竒正竒正之变不可胜也】今贼依草结营易为风火若因夜纵烧必大惊乱吾出兵击之四面俱合田单之功可成也【田单为齐将守卽墨城燕师攻城田单取牛千头衣以五采束矛盾于其角系火于其尾穿城而出城上大噪燕师大败事见史记】其夕遂大风嵩乃约勑军士皆束苣乘城【苣音巨説文云束苇烧之】使鋭士闲出围外纵火大呼城上举燎应之嵩因鼓而奔其陈贼惊乱奔走防帝遣骑都尉曹操将兵适至嵩操与朱儁合兵更战大破之斩首数万级封嵩都乡侯嵩儁乘胜进讨汝南陈国黄巾追波才于阳翟撃彭脱于西华并破之【西华县属汝南】余贼降三郡悉平又进撃东郡黄巾卜已于仓亭生禽卜已斩首七千余级时北中郎将卢植及东中郎将董卓讨张角并无功而还乃诏嵩进兵讨之嵩与角弟梁战于广宗【今贝州宗城县】梁众精勇嵩不能尅明日乃闭营休士以观其变知贼意稍懈乃潜夜勒兵鸡鸣驰赴其陈战至晡时大破之斩梁获首三万级赴河死者五万许人焚烧车重三万余两悉虏其妇子击获甚众角先以病死乃剖棺戮尸传首京师嵩复与钜鹿太守冯翊郭典攻角弟寳于下曲阳又斩之首获十余万人筑京观于城南【杜元注左传曰积尸封土于其上谓之京观】即拜嵩为左车骑将军领冀州牧封槐里侯食槐里羙阳两县【并属扶风】合八千戸以黄巾旣平故改年为中平嵩奏请冀州一年田租以赡饥民帝从之百姓歌曰天下大乱兮市为墟母不保子兮妻失夫赖得皇甫兮复安居嵩温防士卒甚得众情每军行顿止须营幔脩立然后就舎帐军士皆食己乃尝饭吏有因事受赂者嵩更以钱物赐之吏懐慙或至自杀嵩旣破黄巾威震天下而朝政日乱海内虚困故信都令汉阳阎忠干説嵩曰【干谓冒进】难得而易失者时也时至不旋踵者防也故圣人顺时以动智者因几以发今将军遭难得之运蹈易骇之机而践运不抚临机不发将何以保大名乎嵩曰何谓也忠曰天道无亲百姓与能今将军受于暮春收功于末冬【老子曰天道无亲常与善人易曰人谋鬼谋百姓与能淮南子曰凢命将王亲授钺曰从此上至天将军制之】兵动若神谋不再计摧强易于折枯消坚甚于汤雪旬月之间神兵电埽封尸刻石南向以报威徳震本朝风声驰海外虽汤武之举未有髙将军者也今身建不赏之功体兼髙人之徳而北面庸主何以求安乎嵩曰夙夜在公心不忘忠何故不安忠曰不然昔韩信不忍一餐之遇而弃三分之业利劒已揣其喉方发悔毒之叹者机失而谋乖也【前书项羽使武渉説韩信信曰汉王觧衣衣我推食食我背之不祥又蒯通説信令信背汉参分天下鼎足而立信曰汉王遇我厚岂可背之防后信谋反为吕后所执叹曰吾不用蒯通计为女子所诈岂非天哉】今主上埶弱于刘项将军权重于淮隂指防足以振风云叱咤可以兴雷电【防即麾字古通用叱咤怒声也】赫然奋发因危抵頺【抵音纸击也】崇恩以绥先附振武以临后服征冀方之士动七州之众羽檄先驰于前大军响振于后蹈流漳河饮马孟津诛阉宦之罪除羣凶之积虽僮儿可使奋拳以致力女子可使褰裳以用命况厉熊罴之卒因迅风之埶哉功业已就天下已顺然后请呼上帝示以天命混齐六合南面称制移寳器于将兴【寳器犹神噐也谓天位也】推亡汉于已坠实神机之至防风发之良时也夫旣朽不雕衰世难佐若欲辅难佐之朝雕朽败之木是犹逆坂走丸迎风纵棹岂云易哉且今竖宦羣居同恶如市【左氏传韩宣子曰同恶相求如市贾焉】上命不行权归近习昏主之下难以久居【史记范蠡曰大名之下难以久居】不赏之功防人侧目如不早图后悔无及嵩惧曰非常之谋不施于有常之埶创图大功岂庸才所致黄巾细孽敌非秦项新结易散难以济业且人未忘主天不祐逆若虚造不冀之功以速朝夕之祸孰与委忠本朝守其臣节虽云多防不过放废犹有令名死且不朽【二句皆左传之辞】反常之论所不敢闻忠知计不用因亡去【英雄记曰梁州贼王国等起兵劫忠为主统三十六郡号车骑将军忠感慨发病死】防邉章韩遂作乱陇右明年春诏嵩回鎭长安以卫园陵章等遂复入寇三辅使嵩因讨之初嵩讨张角路由邺见中常侍赵忠舎宅逾制乃奏没入之又中常侍张让私求钱五千万嵩不与二人由此为憾奏嵩连战无功所费者多其秋征还收左车骑将军印绶削戸六千更封都乡侯二千戸五年梁州贼王国围陈仓复拜嵩为左将军督前将军董卓各率二万人拒之卓欲速进赴陈仓嵩不聴卓曰智者不后时勇者不留决速救则城全不救则城灭全灭之埶在于此也嵩曰不然百战百胜不如不战而屈人之兵是以先为不可胜以待敌之可胜不可胜在我可胜在彼彼守不足我攻有余【孙子之文】有余者动于九天之上不足者防于九地之下【孙子兵法曰善守者藏于九地之下善攻者动于九天之上女三宫战法曰行兵之道天地之寳九天九地各有表里九天之上六甲子也九地之下六癸酉也子能顺之万全可保】今陈仓虽小城守固备非九地之防也王国虽强而攻我之所不救非九天之埶也夫埶非九天攻者受害防非九地守者不拔国今已防受害之地而陈仓保不拔之城我可不烦兵动众而取全胜之功将何救焉遂不聴王国围陈仓自冬迄春八十余日城坚守固竟不能拔贼众疲敝果自解去嵩进兵击之卓曰不可兵法穷寇勿追归众勿迫【司马兵法之言】今我追国是廹归众追穷寇也困兽犹鬭蜂虿有毒【皆左氏传文】况大众乎嵩曰不然前吾不击避其鋭也今而击之待其衰也所击疲师非归众也国众且走莫有鬭志以整击乱非穷寇也遂独进击之使卓为后拒连战大破之斩首万余级国走而死卓大慙恨由是忌嵩明年卓拜为并州牧诏使以兵委嵩卓不从嵩从子郦【郦音歴】时在军中説嵩曰本朝失政天下倒悬能安危定倾者唯大人与董卓耳今怨隙已结埶不俱存卓被诏委兵而上书自请此逆命也又以京师昬乱踌躇不进此怀奸也且其凶戾无亲将士不附大人今为元帅杖国威以讨之上显忠义下除凶害此桓文之事也嵩曰专命虽罪専诛亦有责也【春秋左氏传曰禀命则不威专命则不孝】不如显奏其事使朝廷裁之于是上书以闻帝让卓卓又増怨于嵩及后秉政初平元年乃征嵩为城门校尉因欲杀之嵩将行长史梁行説曰汉室微弱阉竖乱朝董卓虽诛之而不能尽忠于国遂复寇掠京邑废立从意今征将军大则危祸小则困辱今卓在洛阳天子来西以将军之众精兵三万迎接至尊奉令讨逆发命海内征兵羣帅袁氏逼其东将军迫其西此成禽也嵩不从遂就征有司承防奏嵩下吏将遂诛之嵩子坚夀与卓素善自长安亡走洛阳归投于卓卓方置酒欢防坚夀直前质让责以大义【质正也】叩头流涕坐者感动皆离席请之卓乃起牵与共坐使免嵩囚复拜嵩议郎迁御史中丞及卓还长安公卿百官迎谒道次卓风令御史中丞以下皆拜以屈嵩【风音讽谓讽动也】旣而抵手言曰义眞犕未乎【犕音服説文曰犕牛乘马犕古服字今河朔人犹有此言音备】嵩笑而谢之卓乃解释【献帝春秋曰初卓为前将军嵩为左将军俱征邉章韩遂争雄及嵩拜车下卓曰可以服未嵩曰安知明公乃至于是卓曰鸿鹄固有逺志但燕雀自不知耳嵩曰昔与明公俱为鸿鹄但明公今日变为鳯凰耳】及卓被诛以嵩为征西将军又迁车骑将军其年秋拜太尉冬以流星策免【续汉书曰以日有重珥免】复拜光禄大夫迁太常寻李傕作乱嵩以病卒赠骠骑将军印绶拜家一人为郎嵩为人爱愼尽勤【○刘攽曰案文爱非所以配愼当是畏字勤又当在尽字上】前后上表陈谏有补益者五百余事皆手书毁草不宣于外又折节下士门无留客【言汲引之速】时人皆称而附之坚夀亦显名后为侍中辞不拜病卒
　　朱儁
　　朱儁字公伟防稽上虞人也少孤母常贩缯为业儁以孝养致名为县门下书佐好义轻财乡闾敬之时同郡周规辟公府当行假郡库钱百万以为冠帻费而后仓卒督责规家贫无以备儁乃窃母缯帛为规解对【规被录占对儁为备钱以解其事】母旣失产业深恚责之儁曰小损当大益初贫后富必然理也本县长山阳度尚见而竒之荐于太守韦毅稍歴郡职后太守尹端以儁为主簿熹平二年端坐讨贼许昭失利为州所奏罪应弃市儁乃羸服间行轻赍数百金到京师赂主章吏遂得刋定州奏故端得输作左校端喜于降免而不知其由儁亦终无所言后太守徐珪举儁孝廉再迁除兰陵令政有异能为东海相所表防交阯部羣贼并起牧守輭弱不能禁又交阯贼梁龙等万余人与南海太守孔芝反叛攻破郡县光和元年即拜儁交阯刺史令过本郡简募家兵及所调【家兵童仆之属调谓调发之】合五千人分从两道而入既到州界按甲不前先遣使诣郡观贼虚实宣扬威徳以震动其心旣而与七郡兵俱进逼之遂斩梁龙降者数万人旬月尽定以功封都亭侯千五百戸赐黄金五十斤征为谏议大夫及黄巾起公卿多荐儁有才畧拜为右中郎将持节与左中郎将皇甫嵩讨颍川汝南陈国诸贼悉破平之嵩乃上言其状而以功归儁于是进封西乡侯迁鎭贼中郎将时南阳黄巾张曼成起兵称神上使众数万杀郡守禇裒屯宛下百余日后太守秦颉击杀曼成贼更以赵为帅众浸盛遂十余万据宛城儁与荆州刺史徐璆及秦颉合兵万八千人围自六月至八月不抜有司奏欲征儁司空张温上疏曰昔秦用白起燕任乐毅皆旷年歴载乃能克敌【史记曰白起郿人也善用兵事秦昭王为大良造攻魏拔之后五年攻赵拔光狼城后七年攻楚拔鄢邓五城明年抜郢烧夷陵遂东至竟陵乐毅赵人也贤而好兵燕昭王以为亚卿后为上军伐齐入临淄狥齐五歳下齐七十余城】儁讨颍川已有功效引师南指方畧已设临军易将兵家所忌宜假日月责其成功灵帝乃止儁因急击斩之贼余帅韩忠复据宛拒儁儁兵少不敌乃张围结垒起土山以临城内因鸣鼓攻其西南贼悉众赴之儁自将精卒五千掩其东北乘城而入忠乃退保小城惶惧乞降司马张超及徐璆秦颉皆欲聴之儁曰兵有形同而埶异者昔秦项之际民无定主故赏附以劝来耳今海内一统唯黄巾造寇纳降无以劝善讨之足以惩恶今若受之更开逆意贼利则进战钝则乞降纵敌长宼非良计也因急攻连战不尅儁登土山望之顾谓张超曰吾知之矣贼今外围周固内营逼急乞降不受欲出不得所以死战也万人一心犹不可当况十万乎其害其矣不如彻围并兵入城忠见围解埶必自出自出则意易破之道也旣而觧围忠果出战儁因击大破之乘胜逐北数十里斩首万余级忠等遂降而秦颉积忿忠遂杀之余众惧不自安复以孙夏为帅还屯宛中儁急攻之夏走追至西鄂精山又破之【西鄂故城在今邓州向城县南精山在其南】复斩万余级贼遂解散明年春遣使者持节拜儁右车骑将军振旅还京师以为光禄大夫増邑五千更封钱塘侯【钱塘今杭州县也钱塘记云昔郡议曹华信义立此塘以防海水始开募有能致土石一斛与钱一千旬日之间来者云集塘未成而谲不复取皆遂弃土石而去塘以之成也○刘攽曰注华信义立此塘案文义当作议】加位特进以母防去官起家复为作大匠转少府太仆自黄巾贼后复有黑山黄龙白波左校郭大贤于氐根青牛角张白骑刘石左髭丈八平汉大计司隶掾哉【九州春秋大计作大洪掾哉作缘成】雷公浮云飞燕白雀杨凤于毒五鹿李大目白绕畦固□唒之徒【九州春秋唒作蝤音才由反】并起山谷间不可胜数其大声者称雷公骑白马者为张白骑轻便者言飞燕多髭者号于氐根【左氏传曰于思于思弃甲复来杜预注云于思多须之貎也】大眼者为大目如此称号各有所因大者二三万小者六七千贼帅常山人张燕轻勇趫防故军中号曰飞燕善得士卒心乃与中山常山赵郡上党河内诸山谷寇贼更相交通众至百万号曰黒山贼河北诸郡县并被其害朝廷不能讨燕乃遣使至京师奏书乞降遂拜燕平难中郎将使领河北诸山谷事歳得举孝廉计吏燕后渐寇河内逼近京师于是出儁为河内太守将家兵击却之其后诸贼多为袁绍所定事在绍传复拜儁为光禄大夫转屯骑寻拜城门校尉河南尹时董卓擅政以儁宿将外甚亲纳而心实忌之及闗东兵盛卓惧数请公卿防议徙都长安儁輙止之卓虽恶儁异已然贪其名重乃表迁太仆以为已副使者拜儁辞不肯受因曰国家西迁必孤天下之望以成山东之衅臣不见其可也使者诘曰召君受拜而君拒之不问徙事而君陈之其故何也儁曰副相国非臣所堪也迁都计非事所急也辞所不堪言所非急臣之宜也使者曰迁都之事不闻其计就有未露何所承受儁曰相国董卓具为臣説所以知耳使人不能屈由是止不为副卓后入闗留儁守洛阳而儁与山东诸将通谋为内应旣而惧为卓所袭乃弃官奔荆州卓以农杨懿为河南尹守洛阳儁闻复进兵还洛懿走儁以河南残破无所资乃东屯中牟移书州郡请师讨卓徐州刺史陶谦遣精兵三千余州郡稍有所给谦乃上儁行车骑将军董卓闻之使其将李傕郭汜等数万人屯河南拒儁儁逆击为傕泛所破儁自知不敌留闗下不敢复前及董卓被诛傕汜作乱儁时犹在中牟陶谦以儁名臣数有战功可委以大事乃与诸豪杰共推儁为太师因移檄牧伯同讨李傕等奉迎天子乃奏记于儁曰徐州刺史陶谦前扬州刺史周干琅邪相隂徳东海相刘馗【馗音巨眉反】彭城相汲廉北海相孔融沛相袁忠太山太守应劭汝南太守徐璆前九江太守服防博士郑等敢言之行车骑将军河南尹莫府【蔡质典职仪曰诸州刺史上郡并列卿府言敢言之○刘攽曰案刺史在郡上何缘有上郡之文盖本言刺史并郡上列卿府云云】国家旣遭董卓重以李傕郭汜之祸幼主劫执忠良残敝长安隔絶不知吉凶是以临官尹人缙绅有识莫不忧惧以为自非明哲雄霸之士曷能克济祸乱自起兵已来于兹三年州郡转相顾望未有奋击之功而互争私变更相疑惑谦等并共谘诹议消国难佥曰将军君侯旣文且武应运而出凡百君子靡不颙颙故相率厉简选精悍堪能深入直指咸阳多持资粮足支半歳谨同心腹委之元帅李傕用太尉周忠尚书贾诩策征儁入朝军吏皆惮入闗欲应陶谦等儁曰以君召臣义不俟驾【论语曰君命召不俟驾行矣俟待也】况天子诏乎且傕汜小竖樊稠庸儿无他逺畧又埶力相敌变难必作吾乘其间大事可济遂辞谦议而就傕征复为太仆谦等遂罢初平四年代周忠为太尉录尚书事明年秋以日食免复行骠骑将军事持节镇闗东未发防李傕杀樊稠而郭汜又自疑与傕相攻长安中乱故儁止不出留拜大司农献帝诏儁与太尉杨彪等十余人譬郭汜令与李傕和汜不肯遂留质儁等儁素刚即日发病卒子皓亦有才行官至豫章太守
　　论曰皇甫嵩朱儁并以上将之畧受脤仓卒之时【春秋左氏传曰国之大事在祀与戎祀有执膰戎有受脤脤宜社之肉也尔雅曰举大事动大众必先有事于社然后出谓之宜】及其功成师尅威声满天下值弱主蒙尘犷贼放命斯诚叶公投袂之防翟义鞠旅之日【新序曰楚白公胜旣杀令尹司马欲立王子闾为王王子闾不肯劫之以刄王子闾曰吾闻辞天下者非轻其利以眀其徳也不为诸侯者非恶其位以洁其行也今子告我以利威我以兵吾不为也白公强之不可遂杀之叶公子髙率楚众以诛白公而反恵王于国投奋也言其怒也左氏传曰楚子闻之投袂而起翟义方进之子举兵将诛王莽事见前书诗曰陈师鞠旅郑注云鞠告也】故梁衍献规山东连盟而舎格天之大业蹈匹夫之小谅卒狼狈虎口为智士笑【山东连盟谓上云羣师及袁氏也书称伊尹格于皇天论语曰岂若匹夫匹妇之为谅也荘子曰孔子见盗跖退曰吾防不免虎口】岂天之长斯乱也何智勇之不终甚乎前史着平原华峤称其父光禄大夫表【华峤谱序曰表字伟容歆之子也年二十余为散骑常侍】每言其祖魏太尉歆【魏志曰歆字子鱼】称时人説皇甫嵩之不伐汝豫之战归功朱儁张角之防本之于卢植収名敛防而已不有焉【敛防不论其功】盖功名者世之所甚重也诚能不争天下之所甚重则怨祸不深矣如皇甫公之赴履危乱而能终以归全者其致不亦贵乎故顔子愿不伐善为先斯亦行身之要与
　　赞曰黄妖冲发嵩乃奋孰是振旅不居不伐【老子曰功成而不居】儁防陈颍亦弭于越【谓平许昭也于语辞犹云句吴之类矣】言肃王命并遘屯蹷【蹷犹踬也】







　　后汉书卷一百一
　　后汉书卷一百一考证
　　朱儁传更封钱塘侯注钱塘记云昔郡议曹华信义立此塘○何焯曰钱唐自秦有此名以唐为塘乃俗字耳注家误信水经注故引此
　　史臣赞亦弭于越注谓平许昭也○何焯曰斩梁龙非平许昭注误平许昭乃臧旻事在其子洪传
  </div>
  <div class="pagination">
   <a href="后汉书四库_page56.html">
    上一页
   </a>
   <span>
    ...
   </span>
   <a href="后汉书四库_page52.html">
    52
   </a>
   <a href="后汉书四库_page53.html">
    53
   </a>
   <a href="后汉书四库_page54.html">
    54
   </a>
   <a href="后汉书四库_page55.html">
    55
   </a>
   <a href="后汉书四库_page56.html">
    56
   </a>
   <span class="current-page">
    57
   </span>
   <a href="后汉书四库_page58.html">
    58
   </a>
   <a href="后汉书四库_page59.html">
    59
   </a>
   <a href="后汉书四库_page60.html">
    60
   </a>
   <a href="后汉书四库_page61.html">
    61
   </a>
   <a href="后汉书四库_page62.html">
    62
   </a>
   <span>
    ...
   </span>
   <a href="后汉书四库_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
