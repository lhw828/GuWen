<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 26 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 26 页/共 60 页</h1>
    <div class="content">　　旧五代史巻五十一
　　旧五代史巻五十一考证
　　唐宗室列三薛王存礼武皇子　案是书不言存礼为武皇第防子据五代防要太祖第二子存美第三子存霸第四子存礼第五子存渥第六子存乂第七子存确第八于存纪与是书所叙微有异同
　　魏王继岌庄宗子也　案庄宗纪称继岌为第三子然庄宗长子次子之名是书及五代会要俱不载
　　従璨明宗诸子　案五代防要以従璨为明宗第四子册府元龟作诸子与明宗纪同今仍其旧
　　従益召髙行周武行徳欲拒汉髙祖　案是书但载従益拒汉事考宋史赵上交云汉祖将至従益遣上交驰表献欵盖献欵乃淑妃従益本意也欧阳史两存之其事始备


　　旧五代史巻五十一考证
　　钦定四库全书
　　旧五代史巻五十二
　　宋门下侍郎参知政事监修国史薛居正等撰
　　唐书第二十八
　　列四
　　李嗣昭字益光武皇母弟代州刺史克柔之假子也小字进通不知族姓所出【欧阳史云本姓韩氏汾州太谷县民家子】少事克柔颇谨愿虽形貌眇小而精悍有胆畧沈毅不羣初嗜酒好乐武皇微伸儆戒乃终身不饮少従征伐精练军机干宁初王珂王珙争帅河中珙引陜州之军攻珂珂求救于武皇乃令嗣昭将兵援之败珙军于猗氏获贼将李璠等四年改衙内都将复援河中败汴军于胡壁堡擒汴将滑礼以功加检校仆射及王珂请婚武皇武皇以女妻之珂赴礼于太原以嗣昭权典河中留后事李罕之之袭我潞州也嗣昭率师攻潞州与汴将丁防战于含口俘获三千执其将蔡延恭代李君庆为蕃汉马步行营都将进攻潞州遣李存质李嗣本以兵扼天井关汴将泽州刺史刘屺弃城而遁乃以李存璋为刺史梁祖闻嗣昭之师大至召葛従周谓曰并人若在髙平当围而取之先须野战勿以路州为敌及闻嗣昭军韩店梁祖曰进通扼八议路此贼决于我鬭公等临事制机勿落奸便贺徳伦闭壁不出嗣昭日以鐡骑环城汴人不敢刍牧援路断絶八月徳伦张归厚弃城遁去我复取潞州光化三年汴人攻沧州刘仁恭求救遣嗣昭出师邢洺以应之嗣昭遇汴军于沙河击败之获其将胡礼进攻洺州下之获其郡将朱绍宗九月梁祖自率军三万至临洺葛従周设伏于青山口嗣昭闻梁祖至敛军而退従周伏兵发爲其所败偏将王郃郎杨师悦等被擒十月汴人大冠镇定王郜告急于武皇乃遣嗣昭出师下太行击懐孟汴将侯信守河阳不意嗣昭之师至既无守备驱市人登城嗣昭攻其北门破其外垣俄而汴将阎宝救军至乃退天复元年河中王珂为汴人所掳河中晋绛诸郡皆陷四月汾州刺史李瑭谋叛纳欵于汴嗣昭讨之三日而拔斩瑭是月汴人初得蒲绛乃大举诸道之师来逼太原汴将葛従周陷承天军氏叔琮营洞涡驿太原四面汴军云合武皇忧迫计无従出嗣昭朝夕选精骑分出诸门掩击汴营左俘右斩或燔或击汴军疲于奔命又属霖雨军多足肿腹疾粮运不继五月氏叔琮引退嗣昭以精骑追之汴军委弃辎重兵仗万计六月嗣昭出师隂地攻慈隰降其刺史唐礼张瓌是时天子在鳯翔汴人攻围有密诏徴兵十一月嗣昭出师晋绛屯吉上堡遇汴将王友通于平阳一战擒之明年正月嗣昭进兵蒲县十八日汴将朱友宁氏叔琮将兵十万来拒二十八日梁祖自率大军至平阳嗣昭之师大恐三月十一日有白虹贯周徳威之营者云不利宜班师翼日氏叔琮犯徳威之营汴军十余万列阵四合徳威嗣昭血战解之乃保军而退汴军因乘之时诸将溃散无复部伍徳威引骑军循西山而遁朱友宁乘胜陷慈隰汾等州武皇闻其败也遣李存信率牙兵至清源应接复为汴军所击汴军营于晋祠嗣昭徳威收合余众登城拒守汴人治攻具于西北隅四面营栅相望时镇州河中皆为梁有孤城无援师旅败亡武皇昼夜登城忧不遑食召诸将欲出保云州嗣昭曰王勿为此谋儿等茍存必能城守李存信曰事势危急不如且入北蕃别图进取朱温兵师百万天下无敌关东河北受他指挥今独守危城兵亡地蹙傥彼筑室反耕环堑深固则亡无日矣武皇将従之嗣昭亟争不可犹豫未决赖刘太妃极言扵内武皇且止数日亡散之众复集嗣昭昼夜分兵四出斩将搴旗汴军保守不暇二十一日朱友宁烧营退去嗣昭追击复收汾慈隰等州五月云州都将王敬晖据城叛振武石善友亦为部将契苾让所逐嗣昭皆讨平之天祐三年汴人攻沧景刘仁恭遣使求援十一月嗣昭合燕军三万进攻潞州降丁防武皇乃以嗣昭为昭义节度使始嗣昭未到之前上党有占者见一人家舍上常有气如车盖视之但一贫媪而已占者谓媪有子乎曰有见爲车士出戌于外占者心异之以爲其子将来有土地之兆也未防丁防既降嗣昭领兵入潞以媪家四面空缺乃驻于是舍丁防既归太原武皇遣使命嗣昭为帅乃自媪舍而入理所其气寻息闻者异之四年六月汴将李思安将兵十万攻潞州乃筑夹城深沟髙垒内外重复飞走路絶嗣昭抚循士众登城拒守梁祖驰书説诱百端嗣昭焚其僞诏斩其使者城中固守经年军民乏絶感盐炭自生以济贫民嗣昭尝享诸将登城张乐贼矢中嗣昭足密拔之坐客不之觉酣饮如故以安众心五年五月庄宗败汴军破夹城嗣昭知武皇弃世哀恸防絶时大兵攻围歴年城中士民饥死大半鄽里萧条嗣昭缓法寛租劝农务穑一二年间军城完集三面邻于敌境冦钞縦横设法枝梧边鄙不耸胡栁之战周徳威战没师无行列至晚方集汴人四五万登无石山我军形于惧色或请收军保营诘旦复战嗣昭曰贼无营垒去临濮地逺日已晡晚皆有归心但以精骑逗挠无令返斾晡后追击破之必矣我若收军拔寨贼人入临濮俟彼整齐复来即胜负未决庄宗曰非兄言防败吾事军校王建及又陈方畧嗣昭与建及分兵于土山南北为犄角汴军惧下山因縦军击之俘斩三万级由是庄宗之军复振十六年嗣昭代周徳威权幽州军府事九月以李绍宏代嗣昭出蓟门百姓号泣请留截鞍惜别嗣昭夜遁而归十七年六月嗣昭自得胜归藩庄宗帐饯于戚城庄宗酒酣泣而言曰河朔生灵十年馈挽引领鹤望俟破汴军今兵赋不充冦孽犹在坐食军赋有愧蒸民嗣昭曰臣忝急难之地每一念此寝不安席大王且持重谨守急养士民臣归本藩简料兵赋岁末春首即举众复来庄宗离席拜送如家人礼是月汴将刘鄩攻同州朱友谦告急嗣昭与李存审援之九月破汴军于溤翊乃班师十九年庄宗亲征张文礼于镇州冬契丹三十万奄至嗣昭従庄宗击之敌骑围之数十重良久不解嗣昭号泣赴之引三百骑横击重围驰突出没者数十合契丹退翼庄宗而还是时阎宝为镇人所败退保赵州庄宗命嗣昭代宝攻真定七月二十四日王处球之兵出自九门嗣昭设伏于故营贼至伏发击之殆尽余三人匿于墙墟间嗣昭环马而射之为贼矢中脑嗣昭箙中矢尽拔贼矢于脑射贼一发而殪之嗣昭日暮还营所伤血流不止是夜卒嗣昭节制泽潞官自司徒太保至侍中中书令庄宗即位赠太师陇西郡王长兴中诏配飨庄宗庙庭嗣昭有子七人长曰继俦泽州刺史次继韬继忠继能继袭继逺皆夫人杨氏所生杨氏治家善积聚设法贩鬻致家财百万
　　继韬小字留得少骄狯无赖嗣昭既卒庄宗诏诸子扶丧归太原缞事诸子违诏以父牙兵数千拥丧归潞庄宗令李存渥驰骑追谕兄弟俱忿欲害存渥存渥遁而获免继韬兄继俦嗣昭长嫡也当袭父爵然柔而不武方在苫庐继韬诈令三军刼已为留后囚继俦于别室以事奏闻庄宗不得已命为安义军兵马留后时军前粮饷不充租庸计度请潞州转米五万贮于相州继韬辞以经费不足请转三万有幕客魏琢牙将申防者因入奏公事每摭隂事报继韬云朝廷无人终为河南吞噬止迟速间耳由是隂谋叛计内官张居翰时为昭义监军庄宗将即位诏赴邺都潞州节度判官任圜时在镇州亦奉诏赴邺魏琢申防谓继韬曰国家急召此二人情可知矣弟继逺年十五六谓继韬曰兄有家财百万仓储十年宜自为谋莫受人所制继韬曰定哥以为何如曰申防之言是也河北不胜河南不如与大梁通盟国家方事之殷焉能讨我无如此算乃令继逺将百余骑诈云于晋绛擒生遂至汴梁主见之喜因令董璋将兵应接营于潞州之南加继韬同平章事改昭义军为匡义军继韬令其爱子二人入质于汴及庄宗平河南继韬惶恐计无所出将脱身于契丹防有诏赦之乃赍银数十万两随其母杨氏诣阙冀以赂免将行其弟继逺曰兄徃与不徃利害一也以反为名何面更见天下不如深沟峻壁坐食积粟尚可茍延嵗月徃则亡无日矣或曰君先世有大功于国主上季父也农夫人无恙保获万全及继韬至厚赂宦官伶人言事者翕然称留后本无恶意奸人惑之故也嗣昭亲贤不可无嗣杨夫人亦于宫中哀祈刘皇后后每于庄宗前泣言先人之功以动圣情由是原之在京月余屡従畋游宠待如故李存渥深诃诋之继韬心不自安复赂伶阉求归本镇庄宗不聼继韬潜令纪纲书谕继逺欲军城更变望天子遣已安抚事泄斩于天津桥南二子龆年质于汴庄宗收城得之抚其臂曰尔幼如是犹知能佐父造反长复何为至是亦诛乃遣使徃潞州斩继逺函首赴阙命继俦权知军州事继达充军城巡检未防诏继俦赴阙时继俦以继韬所畜婢仆玩好之类悉为己有每日料选算校不时上路继达怒谓人曰吾仲兄被罪父子诛死大兄不仁略无动懐而便烝淫妻妾诘责货财慙耻见人生不如死继达服缞麻引数百骑坐于防门呼曰为我反乎即令人斩继俦首投于防门之内副使李继珂闻其乱也募市人千余攻其城门继达登城楼知事不济启子城东门至其第尽杀其孥得百余骑出潞城门将奔契丹行不十里麾下奔溃自刭于路隅天成初继能为相州刺史母杨氏卒于太原继能继袭奔丧行服继能笞掠母主藏婢责金银数因笞至死家人告变言众甲为乱继能继袭皆伏诛嗣昭诸子自相屠害防于溘尽惟继忠一人仅保其首领焉
　　裴约潞州之旧将也初事李嗣昭为亲信及继韬之叛约方戌潞州因召民泣而谕之曰余事故使已余二纪每见分财享士志在平雠不幸薨没令郎君父丧未即背君亲余可倳刃自杀不能送死与人众皆感泣继而梁以董璋为泽州刺史率众攻城约拒久之告急于庄宗庄宗知其忠恳谓诸将曰朕于继韬何薄于裴约何厚裴约能分顺逆不附贼党先兄一何不幸生此鸱枭乃顾李绍斌曰尔识机便为我取裴约来朕不借泽州弹丸之地即遣绍斌率五千骑以赴之绍斌自辽州进军未至城己陷约被害时同光元年六月也帝闻之嗟痛不已
　　李嗣本鴈门人本姓张父准铜冶镇将嗣本少事武皇为帐中纪纲渐立战功得补军校干宁中従征李匡俦为前锋与燕人战得居庸闗以功为义儿军使因赐姓名従讨王行瑜授检校刑部尚书改威逺宁塞等军使五年讨罗信于魏州嗣本为前锋师还改马军都将従李嗣昭讨王晖于云州论功加检校司空汴将李思安之围潞州也従周徳威军于余吾嗣本率骑军日与汴人转鬭前后献俘千计迁代州刺史六年従攻晋绛为蕃汉副都校及武皇丧事有日嗣本监防其事改云中防御使云蔚应朔等州都知兵马使加特进检校太保九年周徳威讨刘守光嗣本率代北诸军生熟吐浑收山后八军得纳降军使卢文进武州刺史髙行珪以献幽州平论功授振武节度使号威信可汗十二年庄宗定魏博刘鄩据莘县命嗣本入太原巡守都城十三年従破刘鄩于故元城收洺慈衞三郡六月还镇振武八月契丹按巴坚倾塞犯边其众三十万攻振武嗣本婴城拒战者累日契丹为火车地道昼夜急攻城中兵少御备罄竭城陷嗣本举族入契丹有子八人四人陷于幕庭嗣本性刚烈有节义善战多谋然治郡民颇伤苛急人以此少之也
　　李嗣恩本姓骆【欧阳史嗣恩本吐谷浑部人】年十五能骑射侍武皇于振武及镇太原补鐡林军小校従征王行瑜奉表献防加检校散骑常侍渐转突阵指挥使赐姓名天祐四年逐康懐英于河西解汾州之围加检校司空充左厢马军都将战王景仁有功加检校司徒救河中府与梁人接战应毙者甚众而矟中其口及退庄宗亲视其伤深加慰勉转内衙马步都将辽州刺史十二年従庄宗入魏击刘鄩有功转天雄军都指挥使刘鄩之北趣乐平也嗣恩袭之倍程先入晋阳时城中无备得嗣恩兵至人百其勇鄩闻其先过乃遁莘之战以功转代州刺史充石岭闗以北都知兵马使稍迁振武节度使十五年追赴行在卒于太原天成初明宗敦念旧勲诏赠太尉有子二人长曰武八骑射推于军中尝有时辇臂饥鹰矜其抟击武八持鸣镝一只赌其狩获暮乃多之战契丹于新州殁焉幼曰従郎累为行军司马
　　史臣曰嗣昭以精悍勤劳佐经纶之业终没王事得以为忠然其后嗣皆不免于刑戮者何也葢货殖无穷多财累愚故也抑茍能以清白遗子孙安有斯祸哉裴约以偏裨而效忠烈尤可贵也嗣本嗣恩皆以中涓之効参再造之功故可附于兹也


　　旧五代史巻五十二
　　旧五代史巻五十二攷证
　　唐列四李嗣昭初嗜酒　案欧阳史作初喜嗜酒呉缜纂误云喜即嗜也疑誊喜字
　　武皇乃以嗣昭为昭义节度使　案旧唐书作太原李克用以其子嗣昭为留后考嗣昭本克柔养子旧唐书以为武皇子殊误
　　嗣昭有子七人长曰继俦泽州刺史次继韬继忠继能继袭继逺　案嗣昭有子七人此仅载其六欧阳史仍薛史之旧据继韬附有弟继达合数之恰得七人也
　　李继韬命为安义军兵马留后　案通鉴注云后唐改昭义为安义葢为嗣昭避讳也欧阳史仍作昭义
　　裴约即遣绍斌率五千骑以赴之　李绍斌欧阳史作李存审考是书庄宗纪亦作绍斌疑欧阳史误
　　李嗣恩战契丹于新州殁焉　案辽史太祖纪二年三月合战于新州东杀李嗣本之子武八考武八本嗣恩子而辽史以为嗣本子盖闻之误
　　按巴坚旧作阿保机今改













　　旧五代史巻五十二攷证
　　钦定四库全书
　　旧五代史巻五十三
　　宋门下侍郎参知政事监修国史薛居正等撰
　　唐书第二十九
　　列传五
　　李存信本姓张父君政回鹘部人也大中初随怀化郡王李思忠内附因家云中之合罗川存信通黠多数防四夷语别六蕃书善战识兵势初为献祖亲信从武皇入闗平贼始补军职赐姓名大顺中累迁至马步都校与李存孝击张濬军于平阳时存孝骁勇冠絶军中皆下之惟存信与争功由是相恶有同水火及平定潞州存孝以功望领节度旣而康君立授旄钺存孝怒大剽潞民烧邑屋言发流涕疑存信摈已故也明年存孝得邢洺武皇与之节钺存孝虑存信离间欲立大功以胜之屡请兵于武皇请兼并镇冀存信间之不时许大顺二年武皇大举略地山东以存信为蕃汉马步都校存孝闻之怒武皇令存质代之存孝乃谋叛既诛以存信为蕃汉都校从讨李匡俦降赫连铎白义诚以功检校右仆射从入闗讨王行瑜加检校司空领郴州刺史干宁三年兖郓乞师于武皇武皇遣存信营于莘县与朱瑄合势以抗梁人梁祖患之遣使谍罗信曰河东志在吞食河朔回军之日贵道堪忧而存信戢兵无法稍侵魏之刍牧信怒翻然结于梁祖乃出兵三万以攻存信存信敛众而退为魏人所薄委弃辎重退保洺州军士丧失者十二三武皇怒大出师攻魏博屠防诸邑五月存信军于洹水汴将葛从周氏叔琮来援魏人存信与铁林都将落落遇汴人于洹水南汴人为防马坎以待之存信战败落落被擒九月存信败葛从周于宗城乗胜至魏州之北门明年闻兖郓皆防乃班师八月从讨刘仁恭师次安塞为燕军所败武皇怒谓存信曰昨日吾醉不悟贼至公不辨耶古人三败公姑二矣存信惧泥首谢罪几至不测自光化以后存信多称病武皇以兵柄授李嗣昭以存信为右校而己天复二年十月以病卒于晋阳时年四十一
　　李存孝本姓安名敬思【新唐书存孝飞狐人】少于俘囚中得纪纲给事帐中及壮便骑射骁勇冠絶常将骑为先锋未尝挫败从武皇救陈许遂黄冦及遇难上源毎战无不尅捷张濬之加兵于太原也潞州小校冯霸杀其帅李克恭以城叛时汴将朱崇节入潞州梁祖令张全义攻泽州李罕之告急于武皇武皇遣存孝率骑五千援之初汴人攻泽州呼罕之曰相公常恃太原轻絶大国今张相公围太原葛司空巳入潞府旬日之内沙陀无穴自处相公何路求生耶存孝闻其言不逊选精骑五百绕汴营呼曰我沙陀求穴者俟尔肉馔军可令肥者出鬭汴将有邓季筠者亦以骁勇闻乃引军出战存孝激励部众舞矟先登一战败之获马千匹生擒季筠于军中是夜汴将李谠收军而遁存孝追击至马牢山俘斩万计遂退攻潞州时朝廷命京兆尹孙揆为昭义节度使令供奉官韩归范送旌节至平阳揆乃仗节之潞梁祖与揆牙兵三千为纪纲时揆为张濬副招讨所部万人八月自晋綘逾刀黄岭趋上党存孝引三百骑伏于长子西崖间揆襃衣大葢拥众而行俟其军前后不属存孝出骑横击之擒揆与归范及俘囚五百献于太原存孝乃急攻潞州九月葛从周弃城夜遁存孝収城武皇乃表康君立为潞帅存孝怒不食者累日十月存孝引收潞州之师围张濬于平阳营于赵城华州韩建遣壮士三百夜犯其营存孝谍知设伏以击之尽殪进压晋州西门获贼三千自是闭壁不出存孝引军攻绛州十一月刺史张行恭弃城而去张濬韩建亦由含口而遁存孝收晋绛以功授汾州刺史大顺二年三月邢州节度使安知建叛入汴军武皇令存孝定邢洺因授之节钺时幽州李匡威与镇州王镕屡弱中山将中分其疆土定州王处存求援于武王武皇令存孝侵镇赵之南鄙又令李存信李存审率师出井陉以防之并军攻临城柏乡李匡威救至且议旋师李存信与存孝不恊因搆于武皇言存孝望风退衂无心击贼恐有私盟也存孝知之自恃战功郁郁不平因致书通王镕又归欵于汴明年武皇自出井陉将逼真定存孝面见王镕陈军机武皇暴怒诛先获汴将安康乂方旋师七月复出师讨存孝自防马闗东下攻平山渡滹水击镇州四闗城王镕惧遣使乞平请以兵三万助击存孝许之【新唐书王镕失幽州助因乞盟进币五十万归粮二十万请出兵助讨存孝】武皇搜于栾城李存信屯琉璃陂九月存孝夜犯存信营奉诚军使孙考老被获存信军乱武皇进攻邢州深沟高垒以环之旋为存孝冲突沟堑不成有军校袁奉韬者宻令人谓存孝曰大王俟堑成即归太原如堑垒未成恐无归志尚书所畏惟大王耳料诸将孰出尚书右王若西归虽限以黄河亦可浮渡况咫尺之洫安能阻尚书锋鋭哉存孝然之纵兵成堑居旬日深沟高垒飞走不能及由是存孝至败城中食尽干宁元年三月存孝登城首罪泣诉于武皇曰儿防王深恩位至将帅茍非谗慝离间曷欲舍父子之深恩附仇雠之党儿虽褊狭设计实存信搆防至此若得生见王面一言而死诚所甘心武皇愍之遣刘太妃入城慰劳太妃引来谒见存孝泥首请罪曰儿立微劳本无显过但被人中伤申明无路迷昩至此武皇叱之曰尔与王镕书状罪我万端亦存信教耶絷归太原车裂于市然武皇深惜其才存孝每临大敌被重铠槖弓坐矟仆人以二骑从阵中易骑轻捷如飞独舞铁挝挺身防阵万人辟易葢古张辽甘宁之比也存孝死武皇不视事旬日私憾诸将乆之
　　李存进振武人本姓孙名重进【欧阳史太祖破朔州得之赐以姓名养为子】父佺世吏单于府重进初仕岚州刺史汤羣为步校献祖诛羣乃事武皇从入闗还镇太原署牙职景福中为义儿军使赐姓名从讨王行瑜以功授检校常侍与李嗣昭同破王珙于河中光化三年契丹犯塞冦云中改永州军使鴈门以北都知兵马使天复初破氏叔琮前军于洞涡三年授石州刺史荘宗初嗣位入为步军右都检校司空师出井陉授行营马军都虞侯破汴军于柏乡论功授邠州刺史转检校司徒俄兼西南面行营招讨使出师救慈州授慈沁二州刺史十二年定魏博授天雄军都巡按使时魏人初附有银枪効节都强杰难制专谋骚动存进沈厚果断犯令者枭首尸于市诸军无不惕息靡然向风十四年擢蕃汉马步副总管从攻杨刘战胡桞十六年以本职兼领振武节度使时王师据徳胜渡汴军据杨村渡在上流汴人运洛阳竹木造浮桥以济军王师以船渡缓急难济存进率意欲造浮桥军吏曰河桥须竹笮大艑两岸石仓鐡牛以为固今无竹石窃虑难成存进曰吾成算在心必有所立乃课军造苇笮维大舰数十艘作土山植巨木于岸以缆之初军中以为戏月余桥成制度条直人皆服其勤智荘宗举酒曰存进吾之杜预也赐宝马御衣进检校太保兼魏博马步都将与李存审围徳胜十九年汴将王瓒率众逼北城为地穴火车百道进攻存进随机拒应或经日不得食汴军退加检校太傅王师讨张文礼于镇州阎寳李嗣昭相次不利而殁七月存进代嗣昭为招讨进营东垣渡夹滹沲为垒沙土散恶垣壁难成存进斩伐林树版筑旬日而就贼不能寇九月王处球尽率其众乗其无备奄至垒门存进闻之得部下数人出鬭驱贼于桥下俄而贼大至后军不继血战而殁时年六十六同光时赠太尉存进行军出师虽无竒迹然能以法绳其骄放营垒守战之备特推精力议者称之有子四人长曰汉韶
　　汉韶字享天幼有器局风仪峻整初事庄宗为定安军使迁河东牢城指挥使时孟知祥权知太原军府事防契丹侵北鄙表令汉韶率师进讨既而大破契丹以功加检校右仆射同光中为蔡州刺史天成初复姓孙氏寻授彰国军留后累加检校太保长兴中为洋州节度使【九国志闵帝嗣位加特进汉韶以其父名上表让之改检校左仆射制曰改会稽之字抑有前闻换寳之文非无故事】末帝之起于鳯翔也汉韶与兴元张防钊各帅部兵防王师于岐山下及西师俱叛汉韶逃归本镇闻末帝即位心不自安乃与张防钊各举其城送欵于蜀洎至成都孟知祥以汉韶故人尤善待之【九国志汉韶与知祥叙汶上旧事及洛中更变相对感泣知祥曰丰沛故人相遇于此何乐如之于是赐第宅金帛供帐食物悉官给之】伪命永平军节度使孟昶嗣伪位歴兴元遂州两镇连帅累伪官至中书令封安乐郡王年七十余卒于蜀李存璋字徳璜云中人武皇初起云中存璋与康君立薛志勤等为奔走交从入闗以功授国子祭酒累管万胜雄威等军从讨李匡俦改义儿军使光化二年授泽州刺史入为牢城使从李嗣昭封云州叛将王晖平之改教练师检校司空五年武皇疾笃召张承业与存璋授遗顾存璋爰立庄宗夷内难颇有力焉改河东马步都虞侯兼领盐铁初武皇稍宠军士藩部人多干扰鄽市肆其豪夺法司不能禁庄宗初嗣位鋭于求理存璋得行其志抑强扶弱诛其豪首期月之间纪纲大振弭羣盗务耕稼去奸宄息幸门当时称其材干从破汴军于夹城转检校司徒栢郷之役为三镇排阵使十一年从盟朱友谦于猗氏授汾州刺史汴将尹皓攻慈州逆战败之十三年王檀逼太原存璋率汾州之军入城固守授大同防御使应蔚朔等州都知兵马使秋契丹防蔚州按巴坚遣使驰木书求赂存璋斩其使契丹逼云州存璋拒守城中有古铁车乃镕为兵仗以给军士敌退以功加检校太傅大同军节度使应蔚等州观察使十九年四月以疾卒于云州府第同光初追赠太保平章事晋天福初追赠太师有子三人彦球为裨校战殁于镇州
　　李存贤字子良本姓王名贤许州人祖启忠父恽贤少遇乱入黄巢军武皇破贼陈许存贤来归景福中典义儿军为副兵马使因赐姓名天祐三年从周徳威赴援上党营于交口五年权知蔚州刺史以御吐浑六年权沁州刺史先是州当贼境不能保守乃于州南五十里据险立栅为治所已歴十余年矣存贤至郡乃移复旧郡刬辟荆棘特立廨舎州民完集庄宗嘉之转检校司空真拜刺史九年汴人乘其无备来攻其城存贤击退之十一年授武州刺史山北团练使十二年移刺慈州七月汴将尹皓攻州城存贤督军拒战汴军攻击百端月余遁去十八年河中朱友谦来求援命存贤师赴之十九年汴将段凝军五万营临晋蒲人大恐咸欲归汴或问于存贤曰河中将士欲拘公降于汴存贤曰吾奉命河中死王事固其所也汴军退以功加检校司徒同光初授右武卫上将军十一月入觐洛阳二年三月幽州李存审疾笃求入觐议择帅代之方内宴庄宗曰吾披榛故人零落殆尽所残者存审耳今复衰疾北门之事知付何人因目存贤曰无易于卿即日授特进检校太保充幽州卢龙节度使五月到镇时契丹彊盛城门之外烽尘交警一日数战存贤性忠谨周慎画夜戒严不遑寝食以至忧劳成疾卒于幽州时年六十五诏赠太傅存贤少有材力善角觝初庄宗在藩邸每宴私与王郁角觝鬭胜郁频不胜庄宗自矜其能谓存贤曰与尔一博如胜赏尔一郡即时角觝存贤胜得蔚州刺史史臣曰昔武皇之起于并汾也防鹿走于中原期龙战于大泽蓄骁果之士以备鹰犬之用故自存信而下皆锡姓以结其心授任以责其效与夫董卓之畜吕布亦何殊哉惟存孝之勇足以冠三军而长万夫茍不为叛臣则可谓良将矣







　　旧五代史巻五十三
　　旧五代史巻五十三攷证
　　唐列传五李存信传存信本姓张　案梁纪作张汚落葢本名汚落赐名存信
　　李存孝传位至将帅　案欧阳史作位至将相呉缜纂误云存孝本传止为邢州留后未尝为平章事何故云位至将相耶
　　李存进传父佺世吏单于　案九国志孙汉韶传云祖昉岚州刺史父存进振武军节度使据是书存进父名佺未尝为刺史与九国志异
　　李存贤传李存贤字子良本姓王名贤许州人祖启忠父恽　案九国志李奉防传奉防太原人本姓王氏祖钦唐隰州刺史父存贤佐唐武皇累着功赐姓李氏攷是书作许州人又作父恽不载其官爵与九国志异
　　十八年河中朱友谦来求援　案呉缜纂误据梁末帝纪及荘宗本纪当作十七年
　　汴军退　案欧阳史作击走梁兵呉缜纂误云朱友谦符存审刘鄩传载鄩讨反谦存审救之而鄩败其事始末甚明无存贤击走梁兵之事况大将自是存审安得隐其姓而存贤独有功乎今攷是书止作汴军退不言存贤击退较欧阳史为得其实
　　即日授特进检校太保充幽州卢龙节度使　案九国志梁人攻上党荘宗亲率大军以援之存贤先登防敌以功授卢龙军节度使与是书异
　　存贤胜得蔚州刺史　按存贤为蔚州刺史在天祐五年葢因角觝而得郡也欧阳史作与尔一镇以为卢龙节度使与是书异
　　按巴坚旧作阿保机今改



　　旧五代史巻五十三攷证
<史部,正史类,旧五代史>
　　钦定四库全书
　　旧五代史巻五十四
　　宋门下侍郎参知政事监修国史薛居正等撰
　　唐书第三十
　　列六
　　王镕其先回鹘部人也逺祖没诺干唐至徳中事镇州节度使王武俊为骑将武俊嘉其勇干畜为假子号王五哥其后子孙以王为氏四代祖廷凑事镇帅王承宗为牙将长庆初承宗卒穆宗命田正为成徳军节度使既而镇人杀宏正推廷凑为留后朝廷不能制因以旄钺授之廷凑卒子元逵尚文宗女寿安公主元逵卒子绍鼎立绍鼎卒子景崇立皆世袭镇州节度使并前史有景崇位至太尉中书令封常山王中和二年卒镕即景崇之子也年十嵗三军推袭父位大顺中武皇将李存孝既平邢洺因献谋于武皇欲兼并镇定乃连年出师以扰镇之属邑镕苦之遣使求救于幽州【旧唐书云时天子防尘九州鼎沸河东节度使李克用虎视山东方谋吞据镕以重赂结纳请以脩和好晋军讨孟方立于刑州镕常奉以刍粮及方立平晋将李存孝侵镕南部镕求援于幽州】自是燕帅李匡威频嵗出军以为镕援时匡威兵势方盛以镕冲弱将有窥图之志景福二年春匡威率精骑数万再来赴援防匡威弟彦俦夺据兄位匡威退无归路镕乃延入府第馆于宝寿佛寺镕以匡威因已而失国又感其援助之力事之如父五月镕谒匡威于其馆匡威阴遣部下伏甲劫镕抱持之镕曰公戒部人勿造次吾国为晋人所侵垂将覆灭赖公济援之力幸而获存今日之事本所甘心即并辔归府舍镕军拒之竟杀匡威镕本踈瘦时年始十七当与匡威并辔之时电雨骤作屋瓦皆飞有一人于缺垣中望见镕镕就之遽挟于马上肩之而去翼日镕但觉项痛头偏盖因为有力者所挟不胜其苦故也既而访之则曰墨君和乃鼓刀之士也遂厚赏之【太平广记引刘氏耳目记云真定墨君和幼名三旺眉日棱岸肌肤若鐡年□五六赵王镕初即位曽见之悦而问曰此中何得昆仑儿也问其姓与形质相应即呼为墨昆仑因以皂衣赐之是时常山县邑屡为并州中军所侵掠赵之将卒疲于战敌告急于燕王李匡威率师五万来救之并人攻陷数城燕王闻之躬领五万骑径与晋师战于元氏晋师败绩赵王感燕王之徳椎牛洒酒大犒于槀城辇金二十万以谢之燕王归国比及境上为其弟匡俦所拒赵人以其有徳于我遂营东圃以居之燕王自以失国又见赵王之幼乃图之遂伏甲俟赵王旦至即使擒之赵王请曰某承先代基搆主此山河每被邻冦侵渔困于守备赖太王武畧累挫戎锋获保宗祧实资恩力顾惟幼懦夙冇卑诚望不匆匆可伸交让愿与太王同归衙署即军府必不拒违燕王以为然遂与赵王并辔而进俄有大风并黑云起于城上大雨雷电至东角门内有勇夫袒臂旁来拳殴燕之介士既挟负赵王逾垣而走遂得归公府问其姓名君和恐其难记但言曰砚中之物王心志之左右军士既见主免难遂逐燕王燕王退走于东圃赵人围而杀之赵王召墨生以千金赏之兼赐上第一区良田万亩仍恕其士死奏授光禄大夫】镕既失燕军之援防武皇出师以逼真定镕遣使谢罪出绢二十万匹及具牛酒犒军自是与镕俱脩好如初洎梁祖兼有山东虎视天下镕卑辞厚礼以通和好【新唐书罗绍威讽镕絶太原共尊全忠镕依违全忠不悦】光化三年秋梁祖将吞河朔乃亲征镇定纵其军燔镇之闗城镕谓宾佐曰事急矣谋其所向判官周式者有口辩出见梁祖梁祖盛怒逆谓式曰王令公朋附并汾违盟爽信敝赋业已及此期于无舍式曰公为唐室之桓文当以礼义而成霸业反欲穷兵黩武天下其谓公何【新唐书李嗣昭攻洺州全忠自将击走之得镕与嗣昭书全忠怒引军攻镕周式请见全忠全忠即出书示式曰嗣昭在者宜速遣式曰王公所与和者息人锋镝间耳况继奉天子诏和解能一畨纸坠北路乎太原与赵本无恩嗣昭庸肯入耶】梁祖喜引式袂而慰之曰前言戏之耳即送牛酒货币以犒军式请镕子昭祚及大将梁公儒李规子各一人往质于汴梁祖以女妻昭祚及梁祖称帝镕不得巳行其正朔其后梁祖常虑河朔悠久难制会罗绍威卒因欲除移镇定先遣亲军三千分据镕深冀二郡以镇守为名义遣大将王景仁李思安率师七万营于柏乡镕遣使告急庄宗庄宗命周徳威率兵应之镕复奉唐朝正朔称天祐七年及破梁军于髙邑我军大振自是遣大将王徳明率三十七都从庄宗征伐收燕降魏皆预其功然镕未尝亲军逺出八年七月镕至承天军与庄宗合宴同盟奉觞献寿以申感槩庄宗以镕父友曲加敬异为之声歌镕亦报之谓庄宗为四十六舅中饮庄宗抽佩刀断衿为盟许女妻镕子昭诲因兹坚附于庄宗矣镕自幼聪悟然仁而不武征伐出于下特以作藩数世専制四州髙屏尘务不亲军政多以阉人秉权出纳决断悉听所为皆雕靡第舎崇饰园池植竒花异木逓相夸尚人士皆褒衣博带髙车大盖以事嬉逰藩府之中当时为盛镕宴安既久惑于左道専求长生之要常聚缁黄合链仙丹或讲说佛经亲受符録西山多佛寺又有王母观镕増置馆宇雕饰土木道士王若讷者诱镕登山临水访求仙迹每一出数月方归百姓劳弊王母观石路既峻不通舆马每登行命仆妾数十人维锦绣牵持而上有阉人石希防者奸宠用事为镕所嬖恒与之卧起天祐八年冬十二月镕自西山回宿于鹘营庄将归府第希防劝之他所宦者李规谓镕曰方今晋王亲当矢石栉沐风雨王殚供军之租赋为不急之逰盘世道未夷人心多梗久虚府第逺出游从如乐祸之徒翻然起变拒门不纳则王欲何归镕惧促归希防谮规専作威福多蓄猜防镕由是复无归志规闻之怒使亲事偏将苏汉衡率兵擐甲遽至镕前抽戈露刃谓镕曰军人在外已久愿从王归规进曰石希防说王游从劳弊士庶又结构隂邪将为大逆臣已侦视情状不虚请王杀之以除祸本镕不听规因令军士聚噪斩希防首抵于前镕大恐遂归是日令其子昭祚与张文礼以兵围李规及行军司马李蔼宅并族诛之诖误者凡数十家又杀苏汉衡收部下偏将下狱穷其反状亲军皆恐复不时给赐众益惧文礼因其反侧密谕之曰王将坑尔曹宜自图之众皆掩泣相谓曰王待我如是我等焉能効忠是夜亲事军十余人自子城西门寻垣而入镕方焚香受箓军士二人突入断其首袖之而出遂焚其府第烟焰亘天兵士大乱镕姬妾数百皆赴水投火而死军校有张友顺者率军人至张文礼之第请为留后遂尽杀王氏之族镕于昭宗朝赐号敦睦保定久大功臣位至成徳军节度使守太师中书令赵王梁祖加尚书令初镕之遇害不获其尸及庄宗攻下镇州镕之旧人于所防府第灰间方得镕之残骸庄宗命幕客致祭塟于王氏故茔镕长子昭祚乱之翼日张文礼索之斩于军门次子昭诲当镕被祸之夕昭诲为军人携出府第置之地穴十余日乃髠其发被以僧衣属湖南纲官李震南还军士以昭诲托于震震置之茶褚中既至湖湘乃命依南岳寺僧习业嵗给其费昭诲年长思归震即赍送而还时镕故将符习为汴州节度使会昭诲来投即表其事曰故赵王王镕小男昭诲年十余嵗遇祸为人所匿免今尚为僧名崇隐谨令赴阙明宗赐衣一袭令脱僧服顷之昭诲称前成徳军中军使检校太傅诣中书陈状特授朝议大夫检校考功郎中司农少卿赐金紫符习因以女妻之其后累厯少列周显徳中迁少府监
　　王处直【案王处直原本止存王都废立之事而处直事阙佚今考旧唐书列云处直字允明处存母弟也初为定州后院军都知兵马使汴人入冦处存拒战不利而退三军大噪推处直为帅乃权知留后事汴将张存敬攻城梯冲云合处直登城呼曰敝邑于朝廷未尝不忠于藩邻未尝失礼不虞君之涉吾地何也朱温使人报之曰何以附太原而弱邻道处直报曰吾兄与太原同时立勲王室地乂亲邻修好往来常道也请从此改图温许之仍归罪于孔目吏梁问出绢十万匹牛酒以犒汴军存敬脩盟而退温因表授旄钺检校左仆射天祐元年加太保封太原王后仕伪梁授北平王检校太尉不数嵗复归于庄宗后十余年为其子都废归私第寻卒年六十一】
　　王都本姓刘小字云郎中山径邑人也初有妖人李应之得于村落间养为已子及处直有疾应之以左道医之不久病间处直神之待为羽人始假幕职出入无间渐署为行军司马军府之事咸取决焉处直时未有子应之以都遗于处直曰此子生而有异因是都得为处直之子其后应之阅白丁于管内别置新军起第于博陵坊面开一门动皆道处直信重日隆将校相虑变在朝夕谋先事为祸防燕师假道伏甲于外城以备不虞昧旦入郭诸校因引军以围其第应之死于乱兵咸云不见其尸众不解甲乃逼牙帐请杀都处直坚靳之久乃得免翼日赏劳籍其兵于卧内自队长以上记于别簿渐以他事孥戮迨二十年别簿之记略无孑遗都既成长总其兵柄奸诈巧佞生而知之处直爱养渐有付托之意时处直诸子尚幼乃以都为节度副大使王郁者亦处直之孽子也【案以下有阙文】天祐十八年十二月庄宗亲征镇州败契丹于沙河明年正月乗胜追敌过定州都马前奉迎庄宗幸其府第曲宴都有爱女十余嵗庄宗与之论婚许为皇子继岌之妻自是恩宠特异奏请无不从同光三年庄宗幸邺都都来朝觐留宴旬日锡赉钜万迁太尉侍中时周豹见之曰形若鲤鱼难免刀机及明宗嗣位加中书令然以其夺据父位深心恶之初同光中祁易二州刺史都奏部下将校为之不进户口租赋自赡本军天成初仍旧既而安重诲用事稍以朝政厘之时契丹犯塞诸军多屯幽易间大将往来都隂为之备屡废迎送渐成猜间和昭训为都筹画曰主上新有四海其势易离可图自安之计防朱守殷据汴州反镇州节度使王建立与安重诲不协心怀怨嫉都阴知之乃遣人说建立谋叛建立伪许之密以状闻都又与青徐岐潞梓五帅蜡书以离间之三年四月制削都在身官爵遣宋州节度使主晏球率师讨之都急与王郁谋引契丹为援洎王师攻城契丹将托诺率骑万人来援都与契丹合兵大战于嘉山为王师所败惟托诺以二千骑奔入定州都仗之守城呼为纳王屈身沥恳冀其尽力孤垒周年亦甚有备诸校或思归向以其访察严密杀人相继人无宿谋故数构不就都好聚图书自常山始破梁国初平令人广将金帛收市以得为务不责贵贱书至三万巻名画乐器各数百皆四方之精妙者萃于其府四年三月晏球拔定州时都校马让能降于曲阳门都巷战而败奔马归于府第纵火焚之府库妻孥一夕俱烬惟擒塔纳并其男四人弟一人献于行在李继陶者庄宗初略地河朔俘而得之收养于宫中故名曰得得天成初安重诲知其本末付段佪养之为儿佪知其不称许其就便王都素蓄异志潜取以归呼为庄宗太子及都叛遂僭其服装时俾乘墉欲惑军士人咸知其伪竞诟辱之城陷晏球获之拘送于阙下行至邢州遣使戮焉
　　史臣曰王镕据镇冀以称王治将数世处直分易定以为帅亦既重侯一则惑佞臣而覆其宗一则嬖孽子而失其国其故何哉盖富贵斯久仁义不脩目于妖妍耳惑于丝竹故不能防奸于未兆察祸于未萌相继败亡又谁咎也








　　旧五代史巻五十四
　　旧五代史巻五十四考证
　　唐列六王镕绍鼎卒子景崇立　案新唐书藩镇绍鼎卒子幼未能事以元逵次子绍懿为留后绍懿卒乃复授绍鼎子景崇与是书异
　　自是燕帅李匡威频嵗出军以为镕援　案太平广记引刘氏耳目记赵王镕方在幼冲而燕军冦北鄙王选将拒之有勇士陈立刘干投刺军门愿以五百人当冦翼日立卒于锋刃之下干唱凯而还据是书镕方以燕帅为援未尝与燕军战疑耳目记闻之误
　　馆于宝寿佛寺　案欧阳史作馆于梅子园
</div>
    <div class="pagination">
<a href="旧五代史四库_page25.html">上一页</a><span>...</span><a href="旧五代史四库_page21.html">21</a><a href="旧五代史四库_page22.html">22</a><a href="旧五代史四库_page23.html">23</a><a href="旧五代史四库_page24.html">24</a><a href="旧五代史四库_page25.html">25</a><span class="current-page">26</span><a href="旧五代史四库_page27.html">27</a><a href="旧五代史四库_page28.html">28</a><a href="旧五代史四库_page29.html">29</a><a href="旧五代史四库_page30.html">30</a><a href="旧五代史四库_page31.html">31</a><span>...</span><a href="旧五代史四库_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
