<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 60 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 60 页/共 60 页</h1>
    <div class="content">　　梁开平二年四月改左右丞为左右司侍郎避庙讳也至后唐同光元年十月复旧为左右丞　后唐长兴元年九月诏曰台辖之司官资并设左右貂素来相类左右揆不至相悬以此比方岂宜分别自此宜升尚书右丞官品与左丞并为正四品
　　右都省
　　后唐长兴四年九月勑冯赟有经邦之茂业宜进位于公台但縁平章事字犯其父名不欲斥其家讳可改同平章事为同中书门下二品后至周显德中枢密使呉廷祚亦加同中书门下二品避其讳也　晋天福五年二月勑以门下侍郎中书侍郎并为清望正三品九月诏曰六典云中书舎人掌侍奉进奏参议表章凡诏旨制勑玺书策命皆按故事起草进画既下则署而行之其禁有四一曰漏泄二曰稽缓三曰违失四曰忘误所以重王命也古昔已来典实斯在爰从近代别创新名今运属兴王事从师古俾仍旧贯以耀前规其翰林学士院公事宜并归中书舎人　七年五月中书门下上言有司检寻长兴四年八月二十一日勑凖官品令侍中中书令正三品按会要大歴二年十一月陞为正二品左右常侍从三品按会要广德二年五月陞为正三品门下中书侍郎正四品大歴二年十一月陞为正三品谏议大夫正五品按续会要会昌二年十二月陞为正四品以备中书门下四品之阙御史大夫从三品会昌二年十二月陞为正三品御史中丞正五品亦与大夫同时陞为正四品勑宜各凖元勑处分仍添入令文永为定制又诏门下侍郎班在常侍之下俸禄同常侍周显德五年六月勑諌议大夫宜依旧正五品上仍
　　班位在给事中之下按唐典諌议大夫四员正五品上皆隶门下省班在给事中之下至会昌二年十一月中书门下奏陞为正四品下仍分为左右以备两省四品之阙故其班亦陞在给事中之上近朝自諌议大夫拜给事中者官虽序迁位则降等至是以其迁次不备故改正焉
　　右两省
　　后唐清泰二年十一月制以前同州节度使检校太尉同平章事冯道为守司空时议者曰自隋唐以来三公无职事自非亲王不恒置于宰臣为加官无单置者道在相位时带司空及罢镇未命官议者不练故事率意行之及制出言议纷然或云便可综中书门下事或云须册拜开府及就列无故事乃不就朝堂叙班台官两省官入就列方入宰臣退踵后先退刘昫又以罢相为仆射出入就列一与冯道同议者非之及晋天福中以李鏻为司徒周广顺初以窦贞固为司徒苏禹珪为司空遂以为例议者不复有云
　　右三公
　　后唐天成元年夏六月以李琪为御史大夫自后不复除　其年冬十一月丙子诸道进奏官上言今月四日中丞上事臣等礼合至台比期不越前规依旧传语忽防处分通出寻则再取指挥要明审的又防问大夫相公上事日如何臣等诉云大夫曾为宰相进奏官伏事中书事体之间实为旧吏若以别官除授合云传语劳来又坚令通出臣等出身藩府不会朝仪拒命则恐有奏闻遵禀则全隳则例伏恐此后到台参贺仪则不定者诏曰御史台是大朝执宪之司乃四海绳违之地凡居中外皆不整齐藩侯尚展于公参邸吏岂宜于抗礼遽观论列可验侮轻但以丧乱孔多纪纲隳紊霜威扫地风宪销声今则景运惟新皇图重正稍加提举渐止浇讹宜令御史台凡闗旧例并须举行如不禀承当行朝典时卢文纪初拜中丞领事于御史府诸道进奏官来贺文纪曰事例如何台吏乔德威等言朝廷在长安日进奏官见大夫中丞如胥吏见长官之礼及梁氏将革命本朝微弱诸藩强据人主大臣姑息邸吏时中丞上事邸吏虽至皆于客次传语竟不相见自经兵乱便以为常文纪令台吏谕以旧仪相见据按端简通名賛拜邸吏辈既出怒不自胜相率于閤门求见腾口喧诉明宗谓赵凤曰进奏官比外何官凤对曰府县发递祗候之流也明宗曰乃吏役耳安得慢吾法官乃下此诏晋天福五五年二月以御史中丞为清望正四品按唐典御史中丞正五品上今始升之三年三月壬戌御史台奏按六典侍御史掌纠举百寮推鞫狱讼居上者判台知公廨杂事次知西推赃赎三司受事次知东推理匦勑宜依旧制遂以驾部员外郎兼侍御史知杂事刘皥为河南尹自是无省郎知杂者　开运二年八月勑御史台凖前朝故事以郎中员外郎一人兼侍御史知杂事近年停罢独委年深御史知杂振举之间纪纲未峻宜遵旧事庻叶通规宜却于郎署中选清慎强干者兼侍御史知杂事
　　右御史台
　　昔唐朝择中官一人为枢密使以出纳帝命【职官分纪唐枢密使与两军中尉谓之四贵天祐元年废项安世家说唐于政事堂后列五房有枢密房以主曹务则枢密之任宰相主之未始他付其后宠任宦人始以枢密归之内侍】至梁开平元年五月改枢密院为崇政院始命敬翔为院使仍置判官一人自后改置副使一人　二年十一月置崇政院直学士二员选有政术文学者为之其后又改为直崇政院　后唐同光元年十月崇政院依旧为枢密院命宰臣郭崇韬兼枢密使亦置直院一人　晋天福四年四月以枢密副使张从恩为宣徽使权废枢密院故也先是晋祖以宰臣桑维翰兼枢密使恳求免职只在中书遂以宣徽使刘处让代之每有奏议多不称旨其后处让丁忧乃以枢密印付中书门下故有是厘改也　开运元年六月勅依旧置枢密院以宰臣桑维翰兼枢密使从中书门下奏请也　周显德六年六月命司徒平章事范质礼部尚书平章事王溥并参知枢密院事
　　梁开平元年四月始置建昌院以博王友文判院事以太祖在藩时四镇所管兵车赋税诸色课利按旧簿籍而主之其年五月中书门下奏请以判建昌院事为建昌宫使仍以东京太祖潜龙旧宅为宫也二年二月以侍中【案原本有阙文据五代会要以侍中韩建判建昌宫事】判建昌宫事至十月以尚书兵部侍郎李皎为建昌宫副使三年九月以门下侍郎平章事薛贻矩兼延资库使判建昌宫至四年十二月以李振为建昌宫副使干化二年五月以门下侍郎平章事于兢兼延资库使判建昌宫事其年六月废建昌宫以河南尹魏王张宗奭为国计使凡天下金谷兵戎旧建昌宫者悉主之至后唐同光四年二月以吏部尚书李琪为国计使自后废其名额不置后唐同光元年十一月以左监门卫将军判内侍省李绍宏兼内勾凡天下钱谷簿书悉委裁遣自是州县供帐繁费议者非之又内勾之名人以为不祥之言二年正月勑盐铁度支户部三司凡闗钱物并委租庸使管辖踵梁之旧制也天成元年四月诏废租庸院依旧为盐铁户部度支三司委宰臣一人专判　长兴元年八月以许州节度使张延朗行工部尚书充三司使班在宣徽使之下三司置使自延朗始也唐朝已来户部度支掌泉货盐铁时置使名户部度支则尚书省本司郎中侍郎判其事天宝中杨慎矜王鉷杨国忠继以聚货之术媚上受宠然皆守户部度支本官别带使额亦无所改作下及刘晏第五琦亦如旧制自后亦以宰臣各判一司不置使额干符后天下兵兴随处置租庸使以主调发兵罢则停梁时乃置租庸使专天下泉货庄宗中兴秉政者不闲典故踵梁朝故事复置租庸使以魏博故吏孔谦专使务敛怨于下斵丧王室者实租庸之弊故也洎明宗嗣位思革其弊未及下车乃诏削除使名但命重臣一人判其事曰判三司至是延朗自许州入再掌国计白于枢密使请置三司名宣下中书议其事宰臣以旧制覆奏授延朗特进行工部尚书充诸道盐铁转运等使兼判户部度支事从旧制也明宗不从竟以三司使为名焉
　　梁开平三年正月改思政殿为金銮殿至干化元年五月置大学士员始命崇政院使敬翔为之前朝因金峦坡以为门名与翰林院相接故为学士者称金銮焉梁氏因之以为殿名仍改峦为銮从美名也大学士与三馆大学士同【青箱杂记梁祖都汴庻事草创贞明中始于今右长庆门东北创小屋数十间为三馆湫隘尤甚又周庐徼道咸出其间卫士驺卒朝夕喧杂每受诏撰述皆移他所】
　　后唐天成元年五月勑翰林学士尚书户部侍郎知制诰冯道翰林学士中书舎入赵凤俱以本官充端明殿学士非旧号也时明宗登位每四方书奏多令枢密使安重诲读之不晓文义于是孔循献议始置端明殿学士之名命道等为之　二年正月勑端明殿学士宜令班在翰林学士上今后如有转改仍只于翰林学士内选任初置端明殿学士名目如三馆之例职在官下赵凤转侍郎遣人讽任圜移职在官上至今为例【职官分纪晋天福五年废端明殿学士开运元年桑维翰为枢密使复奏置学士】
　　同光元年四月置防銮书制学士以尚书仓部员外郎赵凤为之时庄宗初建号故特立此名非故事也八月赐翰林学士承旨户部尚书卢质论思匡佐功臣亦非常例也
　　天成三年八月勑掌纶之任擢才以居或自初命而升或自显秩而授盖重厥职靡系其官虽事分皆同而行缀或异诚由往日未有定规议官位则上下不恒论职次则后先未当宜行显命以正近班今后翰林学士入院并以先后为定惟承旨一员出自朕意不计官资先后在学士之上仍编入翰林志其年十一月勑新除翰林学士张昭逺早践纶闱乆司史笔曾居宪府累陟贰卿今既擢在禁林所宜别宣班序其立位宜次崔棁【宋史张昭传晋天福二年宰相桑维翰荐昭为翰林学士内署故事以先后入为次不系官序特诏昭立位次承旨崔棁据宋史则此勑当在晋天福中是书系于唐天成三年后疑原本有脱误】　晋开运元年六月勑翰林学士与中书舎人分为两制各置六员偶自近年权停内署况司诏命必在深严将使从宜却仍旧贯宜复置翰林学士院　周显德五年十一月诏曰翰林学士职系禁庭地居亲近与班行而既异在朝请以宜殊起今后当直下直学士并宜令逐日起居其当直学士仍赴晚朝旧制翰林院学士与常参官五日一度起居时世宗欲令朝夕谒见访以时事故有是诏
　　右内职
　　后唐天成三年五月诏曰开府仪同三司阶之极太师官之极封王爵之极上柱国勲之极近代已来文臣官阶稍高便授柱国岁月未深便转上柱国武资不计何人初官便授上柱国官爵非无次第阶勲备有等差宜自此时重修旧制今后凡是加勲先自武骑尉经十二转方授上柱国永作成规不令逾越虽有是命竟不革前例
　　右勲格
　　后唐清泰二年秋九月庚申尚书考功上言今年五月翰林学士程逊所上封事内请自宰相百执事外镇节度使刺史应系公事官逐年书考较其优劣遂检寻唐书六典会要考课令书考第从之时议者曰考绩之法唐尧三代旧制西汉以刺史六条察郡守五曹尚书综庻绩法尤精察吏有检绳汉末乱离旧章弛废魏武于军中权制品第议吏清浊用人按吏顿爽前规隋唐已来始着于令汉代郡守入为三公魏晋之后政在中书左右仆射知政事午前视禁中午后视省中三台百职无不统摄以是论之宰辅慿何较考自天宝末权置使务已后庻事因循尚书诸司渐致有名无实废坠已乆未知慿何督责程逊所上亦未详本源其时所司虽有举明大都诸官亦无考较之事
　　右较考
　　梁开平元年四月诏开封府司録叅军及六曹椽属宜各置一员两畿赤县置令簿尉各一员　二年十月省诸道州府六曹掾属只留户曹一员通判六曹　后唐同光元年十一月中书门下奏诸寺监各请只置大卿监祭酒司业各一员博士两员其余官属并请权停惟太常寺事闗大礼大理寺事闗刑法除太常博士外许更置丞一员其王府及东宫属司天五官正奉御之类凡不急司存并请未议除授其诸司郎中员外郎应有双曹处且署一员左右防骑常侍諌议大夫给事中起居郎起居舎人补阙拾遗各置一半三院侍御史仍委御史中丞条理申奏即日停罢朝官仍各録名氏具罢任月日留在中书见任官满二十五个月并据资品却与除官从之　周显德五年十二月诏两京五府少尹司録叅军先各置两员起今后只置一员六曹判司内只置戸曹法曹各一员其余及诸州支使两蕃判官并省
　　右增减
　　梁开平元年五月改御食使为司膳使小马坊使为天骥使文思院使为干文院使同和院使为仪鸾院使其年又改城门郎为门局郎避庙讳也唐同光元年十一月依旧为城门郎　后唐天成元年十一月诏曰雄武军节度使官衔内宜兼押蕃落使【职官分纪长兴元年分飞龙院为左右院以小马坊为右飞龙院】　二年七月诏曰顷因本朝亲王遥镇其在镇者遂云副大使知节度事但年代已深相沿未改今天下侯伯并正节旄惟东西两川未落副大使字宜令今后只言节度使　晋天福五年四月丙午诏曰承防者承时君之防非近侍重臣无以禀朕命宣予言是以大朝会宰臣承防草制诏学士承防若无区别何表等威除翰林承防外殿前承防宜改为殿直密院承防宜改为承宣御史台三司阖门客省所有承旨并令别定其名　周广顺二年十二月诏改左右威卫复为屯卫避御名也
　　右改制
　　后唐同光二年三月中书门下奏纠辖之任时谓外台宰字之官古称列爵如非朝命是废国章近日诸道多是各列官衔便指州县请朝廷之正授树藩镇之私恩颇乱规程宜加条制自今后大镇节度使管三州已上者毎年许奏管内官三人如管三州以下者许奏管内官二人仍须有课绩尤异方得上闻若止于检慎无瑕科征及限是守常道只得书考旌嘉不得特有荐奏其防御使每年只许奏一人若无尤异不得奏荐刺史无奏荐之例不得辄乱规程其年八月中书奏伪庭之时诸藩叅佐皆从除授自今后诸道除节度副使两使判官除授外其余职员并诸州军事判官各任本处奉辟其军事判官仍不在奏官之限所冀招延之礼皆合于前规简辟之间无闻于滥举从之　长兴二年十一月诏曰阙员有限人数常多须以高低定其等级起今后两使判官罢任后宜一年外与比拟书记支使防御团练判官等二年外推巡防御团练推官军事判官等并三年后与比拟仍每遇除授量与改转官资或阶勲或职资其有殊常勤绩者别议优陞若有文学知术超迈羣伦或为众所称或良知迥举察验的实者不拘年月之限　清泰二年八月中书门下上言前大御监五品陞朝官西班将军皆在任许满二十五月如冲替已经二十月即别任用少卿监旧例三任四任方入大卿监五品三任四任方入少卿监今后并秪三任逐任须月限满无殿责者便入此官西班将军罢任一年许求官旧例三任四任方入大将军今祗无殿责或曾任金吾将街使藩镇刺史特勑并不拘此例诸道除两使判官外书记已下任自辟请应朝官除外任罢任后一年方许陈乞诸道宾席未曾陞朝者若官兼三院御史即除中下县令兼大夫中丞秘书少监郎中员外郎与清资初任陞朝官检校官至尚书常侍秘书监庻子陞朝便与少卿监诸州防御团练判推官并请本州辟诸中书不更除授应出选门官带三院御史供奉里行及省衔罢任后周年许陈乞诸州别驾不除令録仍守本官月限得替后一年许陈乞长史司马因摄奏正未有官者送名从之　三年五月乙未诏曰近以内外臣寮出入迭处稍均劳逸免滞转迁应两司判官畿赤令取郎中员外补阙拾遗三丞五博少列宫寮选择擢任一则俾藩方侯伯别耀宾阶次则致朝列人臣备谙时政今后或有满阙便宜依此施行　周广顺元年夏五月辛已诏朝廷设爵命官求贤取士或以资叙进或以科级陞至有白首穷经方谐一第半生守选始遂一官是以国无幸民士不滥进近年州郡奏廌多无出身前官或因权势书题或是衷私请托既难阻意便授真恩遂使躁求侥幸之徒争游捷径辛苦孤寒之士尽泣穷途将期激浊清所宜循名责实今后州府不得奏荐无前官及无出身人如有竒才异行越众超羣亦许具名以闻便可随表赴阙当令有司考试朕亦亲自披详断其否臧俾之陞黜庻使人不谬举野无遗才　显德二年六月诏两京诸道州府留守判官两使判官少尹防御团练军事判官今后并不得奏荐其防御团练刺史州各置推官一员
　　右厘革
　　晋天福三年十一月起居郎殷鹏上言窃闻司封格式内外文武臣寮才陞朝籍者无父母便与追封赠父母在即未叙未封以臣所见诚为不可此则轻生者而重死者弃今人而録故人其荣何有其理安在又云父母在品秩及格者即以封其母不加其父便加邑号兼曰太君遂令妻则旁若无夫子则上若无父岂有父则贱而母则贵夫则卑而妻则尊若谓其父未合加恩安得其母受赐若谓以子便合贵曷得其父不先封伏以父尊母卑天地之道尊无二上国家同体今授封父无爵名教不顺莫大于兹臣伏乞自今后文武臣寮父母在其父母已有官爵者即叙进资品以及格式或不任禄仕即可授以致仕或同正官所贵得以叙封妻室即父母俱荣孝子无不逮之感闺门交映圣君覃庆赏之恩噫荷陛下孝治之风受陛下荣亲之禄者静而屈指不过数人陛下得以特议举行编为令式劝天下之为善令域中之望风自然见前代之阙文成我朝之盛典况唐长兴元年德音内一节应在朝中外臣寮父母在并与加恩司封不行明制坚执前文傥布新恩兼合旧勑庻使事君事父恒遵一体之规为子为臣不失两全之义臣又闻司封令式内外臣寮官阶及五品已上者即与封妻廕子固不分于清浊但秪言其品秩且諌议大夫给事中中书舎人并是五品赞善大夫洗马中允奉御等亦是五品若论朝廷之委任宰臣之拟论出入之阶资中外之瞻望则天壤相悬矣及其叙封乃为一贯相沿至此甚非而况北省为陛下侍从之臣南宫掌陛下经纶之务宪台执陛下纪纲之司首冠羣寮总为三署当职尤重责望非轻此则清列十年不遂显荣之愿彼则杂班两任便承封廕之恩事不均平理宜改革伏乞自今后应诸官及五品已上者即依旧制施行应三署清望官及六品已上便与封廕清浊既异品秩宜升仍下所司议为恒式从之　汉干祐元年七月诏尚书省集议内外臣寮父在母承子廕叙封追封合加太字否以闻尚书省奏议曰今详前后勑条凡母皆加太字存殁并同此即是父殁母存即叙封进封内加太字母殁追封亦加太字故云存殁并同若是父字据勑格无载为母加太字处若以近勑因子贵与父命官父自有官即妻从夫品可以封妻父在不合以其子加母太字若虽有因子之官其品尚卑未得廕妻亦不合用子廕之限从之　周显德六年冬十二月壬辰尚书兵部上言本司廕补千牛进马在汉干祐中散失勑文自来只凖晋编勑及堂帖施行伏縁前后不同请别降勑命诏曰今后应廕补子孙宜令逐品许补一人直转品方得更补不得于本品内重叠収补如是所补人有身故除名落藩废疾及应举及第内只许于本品内再补一人太子进马太子千牛不用収补詹事依祭酒例施行兵部尚书侍郎旧例不许收补宜许收补致仕官歴任中曾任在朝文班三品武班二品及丞郎给舎已上金吾大将军节度防御团练留后者方得补廕皇廕人其祖父曾授着皇朝官秩方得收补应合收补人须是本官亲子孙年貌合格别无渝滥方许施行余从旧例处分
　　右封防
　　梁开平四年四月勑诸州镇使官秩无高卑并在县令之下其年九月诏曰魏博管内刺史比来州务并委督邮遂使曹官擅其威权州牧同于闲冗俾循通制宜塞异端并宜依河南诸州例刺史得以专达时议者曰唐朝宪宗时乌重为沧州节度使尝以河朔十六年能抗拒朝命者以夺刺史权与县令职而自作威福耳若二千石各得其柄又有镇兵虽安史挟奸岂能据一墉而叛哉遂奏以所管德棣景三州各还刺史职分州兵并收管是后虽幽镇魏三道以河北旧风自相传袭唯沧州一道独禀命受代自重制置使然也则梁氏之更张正合其事矣　后唐长兴二年正月诏曰要道才行则千岐共贯宏纲一举则万目毕张前王之法制罔殊百代之科条悉在无烦改作各有定规守程式者心逸日休率胸臆者心劳日拙天垂万象星辰之分野靡差地载羣伦岳渎之方隅不易傥各司其局则皆尽其心且律令格式六典凡闗庻政互有区分乆不举行遂至隳紊宜凖旧制令百司各于其间録出本局公事巨细一一抄冩不得漏落纎毫集成巻轴仍粉壁书在公防若未有廨署者文书委官司主掌仍毎有新授官到令自冩録一本披寻或因顾问之时应对须知次第无容旷阙每在执行使庶寮则守法奉公宰臣则提纲振领必当彛伦攸叙所谓至道不繁何必朞年然后报政宜令御史台遍加告谕催促限两月内抄録及粉壁书冩须毕其间或有未可便行及曾厘革事件委逐司旋申中书门下当更叅酌奏覆施行　　其年八月勑今后大理寺官员宜同台省官例升进其法直官比礼直官任使　应顺元年春三月戊午宗正上言故事诸陵有令丞各一员近令丞不俱置便委本县令兼之縁河南洛阳是京邑恐兼令丞不便诏特置陵台令丞各一员
　　右杂録









　　旧五代史巻一百四十九
　　旧五代史巻一百四十九攷证
　　志十一职官志四曰忘误　忘误册府元作失误考五代会要职官分纪俱作忘今仍其旧
　　又改为直崇政院　直崇政院原本作直崇文院今从五代会要改正
　　亦置直院一人　案五代会要作亦置院使一人石林燕语作改为枢密院直学士
　　防补千牛进马　进马原本讹进贝考职官分纪有太子进马贝字系传冩之讹今改正






　　旧五代史巻一百四十九攷证
　　钦定四库全书
　　旧五代史巻一百五十
　　宋门下侍郎参知政事监修国史薛居正等撰
　　志十二
　　郡县志
　　河南道【西京河南府　滑州　许州　陜州　青州兖州　宋州　陈州　曹州　亳州　郑州汝州　单州　济州　滨州密州　颍州　濮州　蔡州】闗西道　【雍州　京兆府同州　华州耀州　干州　陇州　泾州　原州　鄜州　威州衍州　武州　良州　府州　雄州　警州】河东道【并州　太原府　潞州　泽州　晋州　新州武州　云州　　应州　绛州　慈州　隰州辽州　沁州　解州胜州　河中府】河北道【魏州　大名府　镇州真定府　沧州　景州德州　邢州　磁州　澶州　贝州　相州　泰州雄州　幽州　新成县　定州　博州　莫州　深州瑞州　静安军】劔南道【蜀州　汉州彭州】江南道【黔州　处州　温州　婺州　湖州秀州　全州　杭州　福州　台州　明州　防州苏州　邵州　郴州　建州　道州　鄂州　潭州】淮南道【安州　庐州　楚州寿州　天长县】山南道【襄州　邓州　唐州　复州　金州忠州　万州　防州　利州　防州　果州　朗州集州　凤州　唐州　商州　随州　合州　雄胜军】陇右道【泰州　成州洮州】岭南道【邕州　恩州　溥州　思唐州　潘州　桂州　案以上所载郡县当是以开元十道图为本惟五代之改制及仍唐旧制者则阙焉疑原本有所节删今仍録于巻首以存其旧】
　　梁开平元年梁祖初开国升汴州为开封府建名东京元管开封浚仪陈留雍丘封丘尉氏六县至是割滑州之酸枣长垣郑州之中牟阳武宋州之襄邑曹州之戴邑许州之扶沟鄢陵陈州之太康九县焉后唐复降为汴州以宣武军为额其阳武长垣扶沟考城等四县仍且汴州其余五县却还本部晋天福中复升为东京复以前五县之汉周并因之　单州本单父县梁为辉州后唐同光二年复旧宋州周广顺中割曹州【案以上二条见太平御览其余郡县阙略不全今考是书诸志多本五代会要谨采五代会要附载于后】后唐长兴三年四月中书门下奏据十道图旧制以王者所都之地为上本朝都长安遂以闗内道为上今宗庙宫阙皆在洛阳请以河南道为上闗内道为二河东道第三河北道第四劔南道第五江南道第六淮南道第七山西道第八陇右道第九岭南道第十从之河南道
　　滑州酸枣县长垣县【梁开平三年二月割汴州后唐同光二年酸枣县却滑州长垣县却改为匡城县晋天福三年十月酸枣县却割开封府郑州】中牟县阳武县【梁开平三年二月割汴州后唐同光二年二月勑中牟县却郑州晋天福三年十月中牟县却割属开封府】宋州襄邑县【梁开平三年二月割汴州后唐同光二年却宋州晋天福三年十月复割开封府】曹州戴邑县【梁开平三年二月割曹州后唐同光二年二月复为考城县】许州扶沟县鄢陵县【梁开平三年二月割汴州后唐同光二年二月鄢陵县却许州天成元年九月扶沟县却许州晋天福三年十月并割属开封府】陈州大康县【梁开平三年二月割汴日后唐同光二年二月复陈州晋天福三年十月却属开封府】单州楚丘县【梁开平四年四月割宋州】砀山县【后唐同光二年二月勑砀山县伪梁剏为辉州并单州后理所于辉州今宜却属单州其辉州依旧为砀山县】汝州叶县襄城县【后唐同光二年十二月租庸使奏二县原属汝州今许州伏缘最邻京畿户口全少伏乞郤割许州从之】临汝县【周显德三年三月废】密州辅唐县【梁开平三年八月改为安丘县后唐同光元年十月复为辅唐县晋天福七年七月改为胶西县避国讳也】济州【周广顺二年九月以郓州钜野升为州其地望为上割兖州任城中都单州金乡等县之至其年十二月又割郓州郓城县之中都县郤郓州】滨州【周显德三年六月勑以赡国军升为州其地望为上直属京割棣州渤海蒲台两县之】
　　闗内道
　　京兆府奉先县【梁开平三年二月割同州后唐同光三年二月郤京兆府】武功县好畤县【后唐长兴元年五月勑并临等四乡京兆府】渭南县【周显德三年四月割属华州】同官县【梁开平三年三月割同州后唐同光三年七月割耀州】美原县【后唐同光三年七月割耀州】华州洛南县【后唐同光三年六月河中府奏韩城郃阳澄城县伪梁割属当府其澄城县今请却立同州韩城郃阳县且属当州从之天成元年七月敕韩城郃阳二县却割同州】陇州汧阳县汧源县呉山县【后唐长兴元年五月依旧割陇州】泾州平凉县【后唐清泰三年正月泾州奏平凉县自吐蕃防渭州权于平凉县为渭州理所遂罢平凉县又有安□耀武两镇兼属平凉其赋租节日并无县管今却置平凉县管安国耀武两镇捌户从之】临泾县【后唐清泰三年二月原州刺史翟建奏本州自防吐蕃权于临泾县为理所临泾元属泾州刺史只管捕盗其人户即泾州管县既无属县刺举可施伏乞割深泾属当州从之】鄜州鄜城县【梁开平三年四月改为昭化县后唐同光元年十月复为鄜城县】咸宁县【周显德三年三月十日废】威州【晋天福四年五月敕灵州方渠镇宜升为威州灵武仍割宁州木波马岭二镇之周广顺三年三月改为环州显德四年九月降为通逺军】衍州【周显德五年六月废为定平镇邠州】武州【周显德五年六月废为潘源县渭州】
　　河东道
　　绛州【梁开平四年四月割属晋州后唐同光二年六月却割属河中府】慈州隰州【后唐同光二年六月割晋州】仪州【梁开平三年闰八月勅兖州管内已有沂州其仪州改为辽州晋天福五年三月并沁州割潞州六年七月并沁州却太原】解州【汉干祐元年九月升解县为州割河中府闻喜安邑解三县为属邑】河中府稷山县【后唐同光二年正月割绛州】慈州仵城县吕香县【周显德三年三月降】
　　河北道
　　镇州【后唐同光元年四月改为北京至十一月复改为成德县】幽州北平县【后唐长兴三年八月改为燕平县】沧州长芦县干符县【周显德三年十月并入清池县】无棣县【周显德五年改为保顺军】弓高县【周显德六年二月并入东光县】博州武水县【周显德三年十月并入聊城】深州博野县【周显德四年五月割定州】泽州【梁开平元年六月割河阳四年二月却潞州】德州【晋天福五年十一月移就长河县为理所】泰州【后唐天成二年三月升奉化军为泰州以清州县为理所至晋开运二年九月移就满城县至周广顺二年二月废州其满城割易州】雄州霸州【周显德六年五月以瓦桥闗为雄州割咨城归义二县之益津阙为霸州割文安大成二县之地望并为中州时初平闗南故也】
　　劒南道
　　蜀州唐兴县【梁开平二年八月改为陶胡县后唐同光元年十月复为唐兴县】彭州唐昌县【梁开平二年八月改为归化县后唐同光元年十月复为唐昌县】
　　江南道
　　杭州临安县【梁开平二年正月改为安国县】福州闽清县【梁开化元年十月移就梅溪场置】苏州呉江县【梁开平三年闰八月两浙奏与呉江松江置县】明州望海县【梁开平三年闰八月两浙奏置】处州松阳县【梁开平四年五月改为长松县】秀州【晋天福三年十月两浙钱元瓘奏以杭州嘉兴县置】湘州【晋天福四年四月湖南马希范奏以湘州县置州仍置清湘县并割灌阳县之】
　　淮南道
　　寿州【周显德四年移于颍州下蔡县仍以下蔡县为倚郭以旧寿州为寿春县】盛唐县【梁开平二年八月改为山县后唐同光元年十月复为盛唐】
　　山南道
　　复州【梁干化二年十月割荆南后唐天成二年五月却襄州晋天福五年七月直属京并为防御】果州【后唐天成二年五月利州】唐州慈丘县【周显德三年三月废】邓州临湍县【汉干祐元年正月改为临瀬县避庙讳也】菊潭县向城县【周显德三年三月废】商州干化县【汉干祐二年六月改为干祐县割京兆】襄州乐乡县【周显德六年二月并入宣城】
　　陇右道
　　秦州天水县陇城县【后唐长兴三年二月秦州奏见管长道成纪天水三县外有十镇征科并系镇将今请以归化恕水五龙黄土四镇就归化镇复置旧龙城赤砂染坊夕阳南冶鉄务五镇就赤砂镇复置旧天水县其白石大泽良恭三镇割属长道县从之】成州同谷县栗亭县【后唐清泰三年六月秦州奏阶州元管将利福州两县并无迁镇成州元管同谷县余并是镇便系征科今欲取成州西南近便镇分并入同谷县其东界四镇别创一县者州西南有府城长丰魏平三镇其地东至泥阳镇界二十五里北至黄竹路金砂镇界五十里南至兴州界三十里西至白石镇界一百一十里西南至旧阶州界砂地岭四十五里其三岭管界并入同谷县废其镇额州东界有胜仙泥阳金砂栗亭四镇东至凤州姜赡镇界十五里南至界州界二十里北至高桥三十五里西至同谷界三十五里北至秦州界六十七里欲并其四镇地于栗亭县其徴科委县司捕盗委镇司从之】
　　岭南道
　　潘州茂明县【梁开平元年五月改为越常县至后唐同光元年十月复为茂明县】桂州纯化县【梁开平元年五月改为归化县后唐同光元年十月复为纯化县】邕州【晋天福七年七月改为诚州避庙讳】溥州【晋开运三年三月升桂州全义县为州仍改全义县为德昌县并割桂州临川广明义宁等三县之从湖南马希范奏也】
　　旧五代史巻一百五十
　　旧五代史巻一百五十攷证
　　志十二郡县志曹州之戴邑　案职方考开平元年割曹州之考城更曰戴邑开封此祗云曹州之戴邑未见分晰
　　其阳武长垣扶沟考城等　阳武原本讹武阳今据唐书地理志改正
　　华州洛南县　案此下注文所载韩城郃阳澄城等县似不相属据职方考洛南故属商州周割属华州此本当是脱去洛南沿革小注又脱去同州郃阳县澄城县韩城县等大字今无别本可校姑仍其旧附识于此
　　湘州　案湘州二字原本误作小字连注文一段与秀州下注接冩文不相属考唐开元十道图潭鄂等州原江南道应以湘州另为一条作大字其天福四年四月马希范奏云云作小注今改正
　　旧五代史巻一百五十攷证
</div>
    <div class="pagination">
<a href="旧五代史四库_page59.html">上一页</a><span>...</span><a href="旧五代史四库_page55.html">55</a><a href="旧五代史四库_page56.html">56</a><a href="旧五代史四库_page57.html">57</a><a href="旧五代史四库_page58.html">58</a><a href="旧五代史四库_page59.html">59</a><span class="current-page">60</span>
    </div>
    <div class="pagination"><a href="index.html">返回目录</a></div>
</body>
</html>
