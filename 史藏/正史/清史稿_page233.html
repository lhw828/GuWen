<!DOCTYPE html>
<html>
<head>
    <meta charset="UTF-8">
    <title>清史稿 - 第 233 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 233 页/共 291 页</h1>
    <div class="content">　　袁昶，字爽秋，桐庐人。从刘熙载读，博通掌故。光绪二年进士，授户部主事，充总理各国事务衙门章京。十八年，以员外郎出任徽宁池太广道。诫僚属，抑胥吏，多所兴革；扩中江书院斋舍，课以实学；建尊经阁，购书数万卷；汰常关耗费岁万八千金，悉还诸公；定专条，纳新关穀米出口税，岁羡数十万；督修芜湖西南滨江圩堤，自大关亭至鲁港，延袤十二里；更穿筑新缕堤三百七十丈，自是蓄泄有资，田庐完固，民歌诵之。
　　胶州事起，下诏求言，昶条列时政二万馀言，以：“德突据胶湾，其祸急而小；俄自西北至东北，与我壤地相错，蒙喀四十八部将折入异域，其祸纡而大。宜及今预练劲旅，痛革吉、奉华靡风习。自顷兵力不能议战，要不可不议守。我朝八旗初制，文武不分途，京外不分途，人皆兵，官皆将，故人才盛，国势强。承平日久，文法繁密，诸臣救过之不暇，於是相率为乡愿，而举国之人才靡矣！金田洪、杨之乱，其始一小民耳，犹穷全国之力仅而克之，况诸国互肆蚕食之心，有不乘吾敝而攻吾之短者哉？夫敌国外患，为殷忧启圣之资。苟得其人，毋拘以文法，则理财、练兵、防海、交邻之策，可次第就理。”上亲书其纲要於册，下中外大臣议行。二十四年，迁陕西按察使，未到官，擢江宁布政使，调直隶。未几，内召，以三品京堂在总理衙门行走，授光禄寺卿，转太常寺卿。时财用匮，议整釐税。昶极言釐金名病商，实病民，不可议增。
　　义和团起山东，屠戮外国教士。昶与许景澄相善，廷询时，陈奏皆忼慨，上执景澄手而泣。昶连上二疏，力言奸民不可纵，使臣不宜杀，皆不报。复与景澄合上第三疏，严劾酿乱大臣，未及奏，已被祸，疏稿为世称诵。追谥忠节，江南人祠之芜湖。
　　昶尝慨士鲜实学，辑农桑、兵、医、舆地、治术、掌故诸书，为渐西村丛刻。
　　立山，字豫甫，土默特氏，蒙古正黄旗人。光绪五年，以员外郎出监苏州织造，历四任乃得代。论修南苑工，赐二品服。累迁奉宸苑卿、总管内务府大臣、正白旗汉军副都统、户部侍郎。二十年，加太子少保。盗窃宁寿宫物，坐失察，镌职留任。二十六年，擢户部尚书。立山久典内廷，同列嫉其宠眷。会拳祸起，联军至天津，廷臣集议御前。载漪盛推拳民可用，立山適在侧，太后谓：“汝言如何？”立山曰：“拳民虽无他，然其术多不验。”载漪怒曰：“用其心耳，奚问术？立山必与外人通，请以立山退外兵！”立山曰：“首言战者载漪也！臣主和，又不谙外事，不足任。”载漪益仇之，因其宅邻教堂，乃中以蜚语，谓藏匿外人，竟论死。宣统元年，追谥忠贞。
　　联元，字仙蘅，崔佳氏，满洲镶红旗人。同治七年进士，选庶吉士，授检讨，累迁侍讲。大考，左迁中允，再陟侍讲。以京察，出知安徽太平府，调安庆。两荐卓异，署滁和道，迁广东惠潮嘉道。汕头者，通商要衢也，奸人倚英领事为民暴，联元裁以法，良善获安。二十四年，擢安徽按察使，入觐，改三品京堂，在总理衙门行走。又明年，补内阁学士。拳民仇西教，载漪、刚毅助之，势益横，日夜围攻使馆，不能下。大臣负清望者徐桐、崇绮，皆谓：“民气可用。”联元与崇绮争论帝前，谓：“民气可用，匪气不可用。”联军既陷大沽，载漪等犹壹意主战。联元谓：“甲午之役，一日本且不能胜，况八强国乎？傥战而败，如宗庙何？”载漪斥其言不祥，七月十七日，斩西市。昭雪后，予谥文直。顺天府奏请立山、联元合祠宣武门外，而联元祖居宝坻，更於其地建专祠焉。
　　论曰：清代优礼廷臣，罕有诛罚。拳祸既起，忠谏大臣骈首就戮，岂独非帝意哉？观用仪诸人所论事势利害，昭昭如此，乃终不能回当轴之听，何其昧焉？世传大节，并号“五忠”，不数日而遂昭雪，允哉！

　　列传二百五十四
　　李秉衡王廷相  聂士成  罗荣光  寿山族孙瑞昌  凤翔崇玉等
　　李秉衡，字鉴堂，奉天海城人。初入赀为县丞，迁知县。光绪五年，除知冀州。岁饥，发仓粟，不给。州俗重纺织，布贱，为醵金求远迁，易粮归，而裁其价以招民，民获甦。越二年，擢知永平府。部议追论劫案，贬秩。李鸿章上其理状，请免议，不获。时称“北直廉吏第一”。以张之洞荐，超授浙江按察使，未到官，移广西。十年，平峒寨乱，晋二品秩。
　　明年，法人假越事寇边，秉衡主龙州西运局。是时财匮，战士不得饷，蹂尸舆厮，无人过问。秉衡益节俭，汰浮费，无分主客军，给粮不绝，战恤功赏力从厚。复创设医局，治负伤军士，身自拊循之，日数四，虽末弁，亦延见，殷殷勖以杀敌报国。护抚命下，驩声若雷动。与冯子材分任战守。谅山之捷，彭玉麟等疏言：“两臣忠直，同得民心，亦同功最盛。”予优叙。重申前命为护抚，整营制，举贤能，资遣越南游众，越事渐告宁。新任巡抚沈秉成莅官，乃乞病去。
　　二十年，东事棘，召为山东巡抚。至则严纪律，杜苞苴。以威海、旅顺筦钥北门，遂率师驻烟台。闻旅顺不守，劾罢丁汝昌、龚照屿等，以警威海守将。既而日军浮三舰窥登州，秉衡悉萃精兵於西北，而荣城以戎备寡，为日军所诱而获，时论诟之。其时大刀会起，主仇教，势渐张。二十三年，会众戕德国教士，德使海靖要褫秉衡职，编修王廷相力争之，徙督四川。海靖请益坚，乃罢免。於是秉衡隐安阳，居三年，刚毅入枢廷，荐之起，入都。廷相慕其名，往访，遂订交。朝命秉衡诣奉天按事，奏廷相自随。既至，纠不职者数人，皆廷相微服所讠冋知者。还，会御史彭述疏请整饬长江水师，诏使秉衡往，秉衡固辞，太后责勉之，遂行。
　　岁馀，拳祸作，枋事者矫诏趣战，电各省，诸疆臣失措，商之鸿章。於是定画保东南约，秉衡与焉。无何，又请募师入卫。至京，入觐太后，力主战，遂命统张春发、陈泽霖、夏辛酉、万本华四军，出屯杨村、河西坞。战才合，张、万二军先溃，泽霖自武清移壁，闻砲声，军皆走。秉衡不得已，退通州，疾书致各将领，述诸军畏葸状，饮金死。事闻，优诏赐恤，谥忠节。联军索罪魁，请重治，以先死免议，诏褫职，夺恤典。
　　廷相，字梅岑，直隶承德人，本籍山东。少劬学，以孝称。光绪十三年进士，以编修督山西学政。口外七洊饥，有司匿不闻，为上流民残弊状，获赈如腹地。二十三年，转御史，敢言事。时宗室、觉罗官学久废不葺，廷相谓培材宜自近始，请依八旗官学新章，求实际，议行。国用患不足，计臣议加赋，廷相力申李鸿藻议，为民请命，事遂寝。二十四年元旦，日食，疏请勤修省，条上七事，而尤以进贤退不肖为国家治乱之源。因劾张廕桓媚外人、交近侍，并以浙江学政徐致祥秩满调安徽，外似优隆，内实屏绝。严旨下吏议，敕还原衙门行走。拳乱起，秉衡出御联军，廷相从。及败，寻秉衡不遇，还至仓头桥，赴河死。子履丰，拯之不及，从之，遇救免。赠五品卿，予世职，赏履丰主事。
　　聂士成，字功亭，安徽合肥人。初从袁甲三军讨捻，补把总。同治初，改隶淮军，从刘铭传分援江、浙、闽、皖，累迁至副将。东捻败，赐号力勇巴图鲁，擢总兵。西捻平，晋提督。光绪十年，法人据基隆，率师渡台湾，屡战卻敌。还北洋，统庆军驻旅顺。十七年，海军大阅礼成，晋头品秩。调统芦台淮、练诸军，击热河朝阳教匪，擒斩其酋杨悦春，赏黄马褂，易勇号曰巴图隆阿。明年，授山西太原镇总兵，仍留芦台治军。请单骑巡边，历东三省俄罗斯东境、朝鲜八道，图其山川厄塞，著东游纪程。
　　逾岁，日韩乱起，随提督叶志超军牙山。闻高升兵舰毁，语志超曰：“海道梗，牙山不可守。公州背山面江，势便利。”从之。士成乃先诸军发，次成欢，遇伏，迷失道，吏士无人色。士成见二鹤立冈阜，语众曰：“彼处无隐兵也！”遂出险，往就志超。志超已弃公州行，追及之。士成议趋平壤合大军，而鸿章檄令内渡，以故平壤陷，得免议。志超逮问，宋庆接统诸军，遣士成守虎山。未几，铭军溃，诸军皆走，士成犹悉力以御。日军大集，力不支，退扼大高岭。是时辽西危棘，士成请奇兵出敌后截其运道，诸帅不从，乃自率师偪雪里站而阵。除夕，置酒饮将士，预设伏以待，日军果来袭，大败之分水岭，斩日将富刚三造。优诏褒勉，授直隶提督。
　　和议成，还驻芦台。北洋创立武卫军，改所部三十营为前军，与宋庆、董福祥、袁世凯并为统帅。庆、福祥用旧法训练，世凯军仿日式，士成军则半仿德式，是为武卫四军。
　　二十六年，拳匪乱，戕总兵杨福同，命士成相机剿办。匪焚黄村、廊坊铁轨，士成阻止之，弗应，击杀数十人。其党大恨，诉诸朝，朝旨诃责士成。时匪麕集天津可二万，遇武卫军辄诟辱，士成检勒部下毋妄动。荣禄虑激变，驰书慰解之，士成覆书曰：“匪害民，必至害国！身为提督，境有匪不能剿，如职何？”乃郁郁驻杨村观变。会英、法诸国联军至，士成三分其军，一护铁路，一留芦台，而自率兵守天津。连夺陈家沟、跑马厂、八里台，径攻紫竹林，喋血八昼夜，敌来益众，燃毒烟砲，我军稍卻。士成立桥上手刃退卒，顾诸将曰：“此吾致命之所也，逾此一步非夫矣！”遂殒於阵，肠胃洞流。诏赐恤。阅二载，以世凯言，赠太子少保，谥忠节，建专祠。
　　罗荣光，湖南乾州人。初隶曾国籓麾下，补把总。同治初，李鸿章规三吴，从西将华尔克青浦，攻南桥镇、柘林，直捣其巢，大败之。乘胜复沙川、金山，迁守备。又从西将戈登释常、昭围，以次下太仓、昆山诸邑。累擢参将。攻常州，先登，城复，迁副将，赐号果勇巴图鲁。除狼山镇右营游击。苏军分援浙、皖、闽，连克湖州、长兴、广德、漳州、漳浦诸城，与有功，擢总兵。六年，东捻扰鲁疆，荣光以偏师游弋淮南北，败捻於运。东捻回窜江、淮，分寇海、沭、邳、宿，并击退之。明年，西捻窥滑、濬，我师蹑之，荣光战数挫，而勇气弥厉。鸿章谋困之黄、运间，缘河筑长垒，荣光壁当敌冲，相持凡三阅月。会霖雨，寇多陷淖死，荣光复蹑之东北，势益蹙，张总愚自沉於河。事宁，晋记名提督。自是徙防金陵、武昌、西安，凡二年。移驻天津，补大沽协副将。
　　光绪七年，创设水雷营，遴各营将士演习，兼授化电测量诸学。既而北塘、山海关相继设，皆受成於荣光。醇亲王阅北洋军，以其教练有方，荐授天津镇总兵。位渐显，服食俭约若老兵然。二十六年，擢喀什噶尔提督，未之官而拳乱起，八国兵舰入寇，荣光守大沽砲台。大沽水深广，河道萦曲，曲有台，备险奥，外兵慑其势，弗敢进。荣光备益严，乃佯就款，使人言於裕禄，谓第得四五艘入口护侨商，无他意，裕禄许之。荣光闻而大惊，力阻，而敌舰已踵入，将及台，遽出砲仰击。荣光再谒裕禄乞发战令，谍者已报台毁，荣光愤极，归，拔刀杀眷属，曰：“毋令辱外人手！”遂出赴难，一仆随之，不知所终。他日得其尸台下，仆尸亦在焉。没三日而天津陷，时年六十有七。
　　寿山，字眉峰，袁氏，汉军正白旗人，黑龙江驻防，吉林将军富明阿子。以父任为员外郎，兼袭骑都尉世职，迁郎中。光绪二十年，日军犯奉天，自请赴前敌，充步队统领。弟永山领马队，数与日军战，复草河岭，克连山关，进薄凤凰城。敌援至，永山殁於阵，寿山被重创。以敢战，兼领镇边军马队。逾岁，降敕褒嘉。官军既克海城，寿山领七十骑诣辽南诇敌势，遇之汤冈子，搏战，枪弹入右腹，贯左臀出，战愈猛，敌稍卻，驰还壁，血缕缕满衣袴。上嘉其勇，迁知府，赏花翎。
　　二十三年，调充镇边军左路统领，徙驻黑龙江城。越二年，除知开封遗缺知府，未之官，值东北边防亟，超改黑龙江副都统。明年春，入觐，垂询边情甚悉，命佐将军恩泽治军。疏请增募十五营，调谙边事者十馀人，躬诣上海购军械，自长崎、海参崴、伯利循海归，潜度形势，备战守。新军成，而恩泽卒於任，朝命代之。既莅事，铲奸弊，明赏罚，图要塞；手订行阵操法，颁之各将领，使番上，授以方略；虽末弁亦接见，籍记备器使。
　　二十六年夏，拳乱作，俄军数千声为保护哈尔滨铁轨，纷集海兰泡，乞假道。寿山曰：“敌偪我都，我假敌道，如大义何！”拒之。遂檄爱珲副都统凤翔御北路，呼伦贝尔副都统依兴阿御西路，通肯副都统庆祺御东路，令各严戒备毋浪战；并牒俄勿进兵，愿负保路责。而俄军已分道进，重以铁路土工可十馀万索值，倡罢工，扬言与俄为难。寿山亟下令军中曰：“保铁路，护难民，全睦谊，违者杀无赦！”复使统领吉祥约富拉尔基监工盖尔肖甫入城，俾释疑惧，而盖尔肖甫乃击杀工人宵遁。寿山犹强为容忍也，慎导俄民出境，籍录其财物备还，然俄军不为止，入寇爱珲及黑河屯，华人被迫赴水者，尸蔽江下。
　　三姓、呼伦贝尔又纷纷告警，寿山亟电吉林将军长顺会攻哈尔滨，然犹嘱其语俄总监工，谓若罢兵，愿以全家质。当是时，诸路军皆溃败，北路统领崇玉，营官德春、瑞昌，西路统领保全，东路营官保林，并陷阵死，於是俄遂偪齐齐哈尔省城。既而闻联军媾和，乃遣同知程德全往商和议，而自守“军覆则死”之义，命妻及子妇先裁，手缮遗疏，犹惓惓於垦政，并致书俄将领嘱勿戕民。阅日，具衣冠，饮金，卧柩中，不死；呼其属下材官击以枪，不忍，手颤机动，弹出中左胁，犹不死；更呼材官击小腹，仍不死；呼益厉，又击之，气始绝。先是诏责其开边衅，部议夺职。后以总督徐世昌请复官，予骑都尉兼云骑尉世职，附祀富明阿祠。
　　族孙瑞昌，充北路营官，俄陷黑河，与统领崇玉同战殁。
　　凤翔，字集庭，汉军镶黄旗人，吉林驻防。累官协领。光绪二十一年，中日事起，将军长顺赴奉督师，凤翔任餽运，给食不乏。寻擢爱珲副都统。二十六年，俄将固毕乃脱尔来假道，寿山令爱珲戒备。俄军已自黑龙江下驶，翼日，俄官廓米萨尔名阔利士密德者，浮军舰至，凤翔遣军拒之三道沟。阔利士密德来谒，申前请，弗允，赪怒去，令舟师击我，而我师已先发，歼其军官二，阔利士密德被重创，奔还海兰泡，旋卒。於是黑河军与海兰泡俄军相轰击者数日。凤翔令统领王仲良率骑旅三百渡江击之，始小挫，继获大胜。俄军缘江遁，师往驰之，会其军舰泊江岸，载归。阅二日，又渡江来，击卻之。迟明，又率步旅六千自五道河济，右路统领崇玉望见之，其军皆树我帜，衣我衣，意为漠河护矿兵也，弗敢击，既登岸始觉，而势已不可遏，我师败绩，崇玉殒於阵，爱珲陷。寿山闻之，亟令凤翔回援，弗及。凤翔驻兜沟子，去爱珲七十里。
　　逾月，俄军复至，枪弹雨下，凤翔以战为守，相持累日。黑龙江行军故无棚帐，战罢露宿，众苦寒，以是军有怨声，凤翔虑譁溃，复以地势平衍难扼守，乃请寿山结阵徐退，抵内兴安岭军焉，去兜沟子又百六十里。未几，俄军争上岭，势汹汹，师失利，仍扼岭拒之。敌攻益亟，凤翔悉甲出，令曰：“有后者斩！”而自赴前敌督慑。有材官稍卻，立使飞骑斩之。材官惧，大呼陷阵，俄军少卻，复进，遂大败，署北路翼长恆玉断一臂，俄将卒死伤无算。凤翔战既酣，右臂左足两受弹伤，坠马者三，辄复跃上，鏖战不少休，既还，呕血数升而死。事闻，优恤如制。
　　崇玉，通肯正蓝旗佐领。时同死事者，玉庆，黑龙江城世管佐领。城陷被执，詈不绝口，死最惨。扎鲁布，黑龙江城水师四品官。怀印以殉，死后犹手握印不可脱。又段国英，宜黄人，以县丞榷盐阿什河。俄兵至，令让所处屯兵，严词拒之，缚而去；旋释归，则俄兵已占其地，且悬俄帜，国英大哭曰：“中国亡矣！”触石，头裂，死。俄人观者皆叹息。
　　论曰：秉衡清忠自矢，受命危难，大节凛然，此不能以成败论也。联军之占津、海也，长驱而入，唯士成阻之；俄兵之侵龙江也，乘隙以进，唯寿山拒之：固知必不能敌，誓以一死报耳。荣光争大沽，凤翔守爱珲，虽已无救於大局，而至死不屈，外人亦为之夺气，何其壮哉！

　　列传二百五十五
　　崇绮子葆初等  志钧  延茂弟延芝  色普徵额  王懿荣熙元
　　宗室宝丰  宗室寿富弟寿蕃等  宋承庠王铁珊
　　崇绮，字文山，阿鲁特氏，蒙古正蓝旗人，大学士赛尚阿子。以穆后父贵，升隶满洲镶黄旗。初为工部主事，坐其父出师无功，褫职。咸丰四年，粤寇谋犯畿辅，充督练旗兵处文案，事宁，叙兵部七品笔帖式。英吉利兵舰窥天津，录守内城功，擢主事。嗣迁员外郎。同治三年，将军都兴阿以崇绮谙兵事，奏自随，兵部疏留。是岁成一甲一名进士，立国二百数十年，满、蒙人试汉文获授修撰者，止崇绮一人，士论荣之。九年，迁侍讲，出典河南乡试，充日讲起居注官。十一年，诏册其女为皇后，锡三等承恩公。历迁内阁学士，户部、吏部侍郎。
　　光绪二年，充会试副考官，补镶黄旗汉军副都统。会河南旱，大吏匿不报，为言官所劾。上命偕侍郎邵亨豫按问，廉得实，巡抚李庆翔以下皆获罪。四年，吉林驻防侍卫倭兴额被盗诬控，诏与侍郎冯誉骥往谳，寻命崇绮署将军专治之。倭兴额控如故，事下侍郎志和覈覆，得诬告状，崇绮自劾，被宥。五年，出为热河都统。御史孔宪疏称其忠直，宜留辅，不许。七年，调盛京将军。
　　九年，谢病归。旋授户部尚书，再调户部，复乞休。初，穆宗崩，孝哲皇后以身殉，崇绮不自安，故再引疾。二十六年，立溥俊为“大阿哥”，嗣穆宗。乃起崇绮於家，俾署翰林院掌院学士，傅溥俊。於是崇绮再出，与徐桐比而言废立，甚得太后宠，恩眷与桐埒。义和团起，朝贵崇奉者十之七八，而崇绮亦信仰之。事败，随荣禄走保定，居莲池书院，自缢死。荣禄以闻，赐奠醊，入祀昭忠祠，谥文节。
　　崇绮妻，瓜尔佳氏，先於京师陷时，预掘深坑，率子散秩大臣葆初及孙员外郎廉定，笔帖式廉容、廉密，监生廉宏，分别男女入坑生瘗，阖门死难，各奖恤有差。二十七年，命以曾孙法亮嗣廉定，袭爵。
　　志钧，亦三等承恩公，满洲镶黄旗人。充散秩大臣。闻警，设醴祭先，率妻子皆衣冠对缢於中堂。恤如例，谥贞愍。
　　延茂，杜氏，内务府汉军正白旗人。同治二年进士，铨礼部主事。光绪八年，历迁至鸿胪寺少卿。上言八旗官学废弛，宜变通章程。再迁内阁侍读学士。
　　中法构衅，疏言：“我国士夫多懵外势，请自今慎选使才，令其考察彼国政治利弊，图其山川夷险，随时奏闻。”又言：“名将必知地利而后可行师，庙堂必知地利而后可驭将。今宜北起盛京，南逾岭广，合台、琼为一气。复自滇、粤边外讫越南全境，分绘两图，更令诸疆臣各绘所辖地图，上测纬度，下准方斜，俾知相距里数，为军事之用。”上韪其议。
　　十三年，除奉天府府丞。越四年，入为大理寺少卿。二十四年，由驻藏办事大臣擢吉林将军，以仓廪灾，上章自劾。明年，徵还，再授黑龙江将军，未行而拳祸作。联军入都，偕弟延芝守安定门，城陷，阖室自焚死。赠太子少保，谥忠恪。妻并诸娣姒女子子皆获旌。
　　色普徵额，舒穆鲁氏，满洲正白旗人。咸丰十年，贼窜畿疆，以健锐营前锋校，从大学士瑞麟往讨，裹创力战。旋从僧格林沁剿捻，斩馘甚众。同治初，又从都统穆腾阿军畿南。光绪三年，迁参领。八年，军政课最，授镶红旗汉军副都统，充神机营专操大臣。二十四年，徙驻南苑。二十六年，擢宁夏将军，未行，拳乱起，命守正阳门，昼夜徼循不少休。联军攻城，中砲死。赠太子少保，谥壮恪，予骑都尉兼云骑尉世职。
　　王懿荣，字正孺，山东福山人。祖兆琛，山西巡抚。父祖源，四川成绵龙茂道。懿荣少劬学，不屑治经生艺，以议叙铨户部主事。光绪六年成进士，选庶吉士，授编修，益详练经世之务，数上书言事。十二年，父忧，解职。服阕，出典河南乡试。二十年，大考一等，迁侍读。明年，入直南书房，署国子监祭酒。会中东战事起，日军据威海，分陷荣城，登州大震，懿荣请归练乡团。和议成，还都，特旨补祭酒。越二年，遭母忧，终丧，起故官。盖至是三为祭酒矣，前后凡七年，诸生翕服。
　　二十六年，联军入寇，与侍郎李端遇同拜命充团练大臣。懿荣面陈：“拳民不可恃，当联商民备守御。”然事已不可为。七月，联军攻东便门，犹率勇拒之。俄众溃不复成军，乃归语家人曰：“吾义不可苟生！”家人环跽泣劝，厉斥之。仰药未即死，题绝命词壁上曰：“主忧臣辱，主辱臣死。於止知其所止，此为近之。”掷笔赴井死。先是懿荣命浚井，或问之，笑曰：“此吾之止水也！”至是果与妻谢氏、寡媳张氏同殉焉。诸生王杜松等醵金瘗之。事闻，赠侍郎，谥文敏。懿荣泛涉书史，嗜金石，翁同龢、潘祖廕并称其博学。
　　熙元，直隶总督裕禄子。光绪十五年进士，由编修累迁至祭酒。联军入，方家居守制，闻变，偕嫂富察氏、妻费莫氏仰药以殉。赠太常寺卿，谥文贞。越三年，杜松等以两祭酒大节昭著，籥请隆报飨，得旨，附祀监署唐韩愈祠。
　　宗室宝丰，字龢年，隶正蓝旗。好读书，有清尚。光绪十五年进士，选庶吉士，授编修，历迁至侍讲。二十五年，立溥俊为“大阿哥”，命直弘德殿，并赏高赓恩四品京堂，同授大阿哥读。明年，两宫西幸，宝丰以随扈不果，愤甚，誓死职。自题绝命词曰：“忠孝节廉，本乎天性。见利思义，见危授命。呜呼宝丰，不失其正。”饮金死。赠太常寺卿。
　　宗室寿富，字伯茀，隶正蓝旗，侍读宝廷子。泛览群籍，尤谙周官、礼、太史公书，旁逮外国史，通算术，工古文诗词。光绪十四年，成进士，选庶吉士。尝愤国势不张，八旗人才日衰，箸劝八旗官士文，立知耻会，大旨警顽傲，励以自强。浙江巡抚廖寿丰疏荐寿富才学堪大用，命赴日本考政治。既还，箸日本风土志四卷献上，召见，痛陈中国积弊及所宜兴宜革者，漏三下始退，上器之。政变作，遂杜门。
　　寿富性故矜贵，不通刺朝列。及拳乱起，乃上书荣禄，言董福祥军宜讬故令离畿甸，然后解散拳民，谓“董为祸根，拳其枝叶耳”。荣禄不省。妻翁内阁学士联元既以论拳匪诛，家属匿其宅，众以寿富重新学，亦指为袒外，恚甚，或劝之他往，曰：“吾宗亲也，宁有去理耶？”城陷，寿富自题绝命词，并贻书同官曰：“国破家亡，万无生理。乞赴行在，力为表明。侍已死於此地，虽讲西学，未尝降敌。”遂与弟右翼宗室副管寿蕃及一妹一婢并投繯死。赠侍讲学士。
　　寿富刻苦孤峭。宝廷罢官早，家贫甚，性癖泉石。寿富事父能委曲以適其意旨。著有搏虎集。
　　宋承庠，字养初，江苏华亭人。由拔贡考取小京官，铨工部。光绪四年，举於乡，迁主事。八年，充总理衙门章京，迁员外郎，转御史。二十六年，巡视京城，联军入，遥望城内火光烛天，自言：“主辱臣死，义无可逃。”疾书一纸遗家人曰：“宗庙宫寝，已付一炬，敌人残忍，不共戴天。读圣贤书，惟有捐躯报国而已。我得死所，妻子勿以我为念。”时已仰药，口不能言，越一日卒。赠四品卿衔。
　　王铁珊，字伯唐，安徽英山人。光绪十五年进士，铨兵部主事。居久之，母年老，欲归省。会拳乱作，知都城必危，遂不去。悉举赀斧寄母，独留百金，复分其半助邑馆贫不能归者。其人谓：“盍不偕南？”曰：“时势至此，不能出力抗敌，已负朝廷；若更引身远避，何以为人？且在京为大清官，在籍践大清土，国苟不保，家将焉属？”其人知其隐蓄死志，强之行，不可。两宫既西狩，遂伏案作书寄弟，略云：“身非武职，恨不能执干戈卫社稷；官非台谏，又不获效忠言维国是。如都城不保，义不偷生。所恨居官以来，未能事母，长负此不孝之罪耳。”书毕，肃衣冠拜，默坐室中。闻内城陷，自缢死。遗书友人治后事，谓：“某非死节，不忍见国事败坏耳。”事闻，赠员外郎，又追赠道员。廕一子入监读书，以知县用。
　　论曰：国都既陷，主辱臣死，此大义也。崇绮久著清节，终以一死自明。延茂等见危授命，义不苟生。色普徵额等执干戈卫社稷，死犹不瞑，至今皆凛凛有生气焉。

　　列传二百五十六
　　恩铭孚琦  凤山  端方弟端锦  刘燧  赫成额
　　松寿  赵尔丰  冯汝骙  陆锺琦子光熙等
　　恩铭，字新甫，于库里氏，满洲镶白旗人，锦州驻防。以举人纳赀为知县，累官至知府。光绪十一年，权知兗州，晋道员。二十一年，改官山西。二十六年，署按察使。拳匪扰晋，恩铭请巡抚毓贤阴护送教士出境，弗听。两宫西幸，毓贤率师赴固关，恩铭兼摄抚、籓事。车驾至太原，召见，奏对，声泪俱下。补归绥道。先是口外七杀教士四十馀、教民二千馀，待抚者众且亟，到官后，即发帑金仓粟济之。会联军至大同，民骇走。复令教士讽喻，并与执争，乃引兵去。
　　二十八年，调直隶口北道。时经拳乱后，十三、州、县教民汹汹图报复，宣化华教士且强逼民入教，恩铭患之，与西教士反覆辨论，始允约束，民、教始安。迁浙江盐运使。二十九年，调两淮，晋江苏按察使。办盐务如故，杜私贩，恤煎丁，岁增国课三十万。时论欲请改场垣为公司，并创煤煎轮运议，恩铭力陈其弊，事乃寝。授布政使，录山西协饷功，晋头品服。三十二年，署安徽巡抚，修广济圩，赈皖北水菑，民德之。红莲会匪自赣入，毁建德教堂，同时楚民寄居霍山者，亦与教堂启衅，匪党乘之，势渐炽。恩铭分军援剿，并劾有司之酿祸者，地方以靖。
　　是时廷议行新政，锐意兴警察，於是承上指，整顿巡警学堂。適王之春荐道员徐锡麟才，遂畀以会办。复念政剧财匮，援例清丈缘江洲地，按年收科，垦牧与树艺并举。朝旨又以民刑事诉讼法参用东、西律，下其议督抚。恩铭虑皖北民悍，为择其不便者六事具以报。明年夏，巡警学生卒业，恩铭诣校试验，锡麟乘间以枪击之，被重创。知县陆永颐锐身救护，先殒。锡麟令经历顾松闭校门，不从，亦毙之。从者负恩铭还署，遂卒。事闻，赠太子少保，谥忠愍，予皖省建祠，赏骑都尉兼一云骑尉世职，子咸麟袭。恩铭既死，锡麟亦被获。
　　锡麟者，浙江山阴人。就学日本，以赀为道员。志在谋绾军队，便起事，仓卒发难，卒被擒僇。阅数年，复有孚琦、凤山被刺事。
　　孚琦，字朴孙，西林觉罗氏，隶满洲正蓝旗。以工部笔帖式充军机章京，累官郎中。三迁至内阁学士。光绪二十八年，授刑部右侍郎。三十二年，出为广州副都统。颇以兴学为己任，尝设八旗工艺学校，整丽中小各学堂。明年，权将军。将军事故简，孚琦虑即偷惰，日必读书临池，暇辄躬执劳役。宣统二年，再摄将军篆。明年春，赴城东燕塘勘旗地，兼阅试演军用飞机。有温生才者，隶革命党，事暗杀。会日将暮，伏道左，俟其至，轰击之，遂殒命。生才被执，论弃市。事闻，上悯恻，谥恪愍，命凤山代之。
　　凤山，字禹门，刘氏，隶汉军镶白旗。以繙译举人袭佐领，充骁骑营翼长、印务章京。累迁参领，总办东安巡捕分局。联军入京，法人在其辖境刃伤商民，缚致总局，请毋少贷，论如律。擢副都统，训练近畿陆军，著声绩。除西安将军，仍留治兵事。宣统初，改练军归部节度，始解兵柄。三年，授广州将军，未行而武昌事起。香港为粤民党薮，谋攻省城，众阻其勿往，曰：“吾大臣也，不可不奉诏。”遂毅然去。将至时，总督及布、按以下官皆不敢出迓，或劝宜微服先入城，毋蹈孚将军覆辙，凤山不可。日午，舆卫导行，抵南城外，党人匿市廛檐际掷炸弹，屋瓦摧压，从者死十馀人，街石寸寸裂。暮得凤山尸，焦烂无完肤。事闻，赠太子少保，谥勤节，予骑都尉世职。
　　端方，字午桥，托忒克氏，满洲正白旗人。由廕生中举人，入赀为员外郎，迁郎中。光绪二十四年，出为直隶霸昌道。京师创设农工商局，徵还，筦局务，赏三品卿衔。上劝善歌，称旨。除陕西按察使，晋布政使，护巡抚。两宫西幸，迎驾设行在。调河南布政使，擢湖北巡抚。二十八年，摄湖广总督。三十年，调江苏，摄两江总督。寻调湖南。颛志兴学，资遣出洋学生甚众。逾岁，召入觐。擢闽浙总督，未之官，诏赴东西各国考政治。既还，成欧美政治要义，献上，议改立宪自此始。三十二年，移督两江，设学堂，办警察，造兵舰，练陆军，定长江巡缉章程，声闻益著。
　　宣统改元，调直隶。孝钦皇后梓宫奉安，端方舆从横冲神路，农工商部左丞李国杰劾之，坐违制免。既而御史胡思敬又弹其贪横凡十罪，事下张人骏，覆奏入，以不治崖检被诃斥，因已罢官，贷勿问。
　　三年，命以侍郎督办川汉、粤汉铁路。时部议路归国有，而收路章条湘、川不一致，川人大譁。川、鄂为党人所萃，乘机窃发。端方行次汉口，亟入川，并劾川督赵尔丰操切。命率师往按，寻诏代摄其事。所过州县，辄召父老宣喻威德。至资州，所部鄂军皆变，军官刘怡凤率众入室，语不逊，端方以不屈遇害。
　　端方性通侻，不拘小节。笃嗜金石书画，尤好客，建节江、鄂，燕集无虚日，一时文采几上希毕、阮云。
　　弟端锦，字叔絅。河南知府。赴东西各国考路政，箸日本铁道纪要。从兄入川，变作，以身蔽其兄，极口詈军士无良，同被杀。事闻，赠端方太子太保，谥忠敏；端锦谥忠惠。
　　其时转饷官刘燧，荆州驻防、举人、都司赫成额，并赴水死。
　　松寿，字鹤龄，满洲正白旗人。以廕生官工部笔帖式，累迁郎中。出为陕西督粮道。光绪二十一年，晋山东按察使。明年，调江西，晋江宁布政使。二十四年，擢江西巡抚。越三载，移抚江苏，历河南，加尚书衔，所莅皆称职。二十八年，召为工部右侍郎，兼正蓝旗蒙古副都统，寻授热河都统。疏陈续修矿章四条，允行。复以地控蒙部，号难治，条上吏治、军政、兴学、理财方略甚悉。又召还，拜兵部尚书。明年，调工部。又明年，出为察哈尔都统。三十三年，授闽浙总督。
　　居官垂二十年，不务赫赫名，然律己以廉，临下以宽，为时论所美。宣统三年秋，鄂、湘、江、浙新军踵变，闽军乘之，将举事，使人要松寿，令缴驻防营军械，斥之，遂决战，初获胜，继乃大挫，愤甚，饮金以殉。事闻，赠太子少保，予二等轻车都尉世职，谥忠节。
　　赵尔丰，字季和，汉军正蓝旗人。以山西知县累保道员。四川总督锡良疏荐其才，权永宁道，剿匪严诛捕。驻藏大臣凤全遇害，调建昌。会克巴塘，建议筹边，充川滇边务大臣，护总督，改驻藏大臣。以兵至打箭炉，改设康定、登科等府。宣统元年，仍专任边务。藏兵犯巴塘，击败之，乘势收江卡等四部。於是尔丰军越丹达山而西，直抵江达，达赖喇嘛逃入印度。尔丰请一举平藏，革教易俗，廷意不欲开衅，阻之。尔丰尽克三崖野番，决收回瞻对。三年，署四川总督，檄番官献瞻对。尔丰遂入瞻对，设官治之。进克波密，并取白马岗，收明正等土司，皆改流。计所收边地纵横三四千里，设治者三十馀区，一时皆慑於兵力，不敢抗。
　　会川乱起，尔丰还省，集司道联名奏请变更收路办法，不允。商民罢市，全省骚动。廷寄饬拏祸首，捕蒲殿俊等拘之，其党围攻省城。督办川路大臣端方劾尔丰操切，诏仍回边务大臣，以岑春煊代总督。武昌变作，资政院议尔丰罢黜待罪，而朝旨已不能达川。重庆兵变，会匪蜂起，军民环请独立，尔丰遽让政权於殿俊，殿俊自称都督。防军复变，殿俊走匿，全城无主。商民请尔丰出定乱，因揭示抚辑变兵。而标统尹昌衡率部入城，自为都督，罗纶副之，以兵攻督署，拥尔丰至贡院，尔丰骂不绝口，遂被害。[一]
　　冯汝骙，字星岩，河南祥符人。光绪九年进士，选庶吉士，散馆授户部主事，充军机章京，累迁郎中。出知四川顺庆府，遭母忧去。服阕，起山东青州知府，调直隶大名。三十一年，迁湖北盐法道。明年，调安徽徽宁池太道，迁甘肃按察使。未几，晋陕西布政使，擢浙江巡抚。三十四年，移抚江西，整税务，省不急，官称治办。朝议方厉行新政，乃复察民情，量财力，从容施设，士民安之。宣统元年，御史江春霖上其溺职徇私状，事下安徽巡抚硃家宝覈覆，得白。坐疏忽干吏议，夺俸三月。
　　三年，武昌变起，下游皆震。南昌军相应和，胁汝骙为都督，号独立，峻拒之。赣人故感其贤，导之出。至九江，乃仰药以殉。诏旨轸惜，谥忠愍。
　　陆锺琦，字申甫，顺天宛平人，本籍浙江萧山。父春荣，绩学不遇，祭酒盛昱其弟子也。锺琦少劬学，以孝称。光绪十五年进士，以编修办直隶赈灾，徐桐亟赏之。拳祸起，桐惑焉，锺琦持异议，弗听。联军入，同年王懿荣、熙元、宝丰辈先后皆殉节。锺琦闻之，泣，阖户自经，遇救获免。二十九年，除江苏督粮道。越五载，迁江西按察使，调湖南，察吏严，定州县结案功过章条，月计勘案数与其鞫讯状限期报司，繇是狱鲜积滞。再移江苏，多平反。
　　宣统改元，晋布政使。三年，擢山西巡抚。到官未逾月，而武昌难作。锺琦语次子敬熙曰：“大事不可为矣！省垣倘不测，吾誓死职。汝曹读书明大义，届期毋效妇仁害我！”又曰：“生死之事，父子不相强，任汝曹自为之。但吾孙毋使同尽，以斩宗祀。”敬熙知父意决，入告母。母曰：“汝父殉国，吾惟从之而已。”敬熙以事亟，赴京语其兄光熙，偕还晋。锺琦驭新军严，至是调两营赴南路，时九月七日也。夜发饷，将以翼日行，而迟明变作，新军突入抚署。锺琦出堂皇，仆李庆云从，麾之弗去，且挺身出，先被戕。锺琦叱曰：“尔辈将反邪？”语未竟，遽中枪而殒。光熙奔救，亦被击死。叛军入内室，其妻唐氏抱雏孙起，并遇害。诏褒其忠孝节义萃於一门，予谥文烈。妻唐旌表。
　　光熙，本名惠熙，字亮臣。少从盛昱游，励学。锺琦遘危疾，尝刲股和药以进。光绪三十年，成进士，选庶吉士。东渡日本学陆军，卒业归，授编修，擢侍讲。赠三品京堂，谥文节。
　　论曰：恩铭遇刺，实在辛亥之前，盖乱机已久兆矣。武昌变起，各行省大吏惴惴自危，皆罔知所措。其死封疆者，唯松寿、锺琦等数人，或慷慨捐躯，或从容就义，示天下以大节，垂绝纲常，庶几恃以复振焉。
　　[一]按；赵尔丰传，关内本与关外一次本相同，较此为详。全文附录於后，作为参考。
　　赵尔丰，字季和，汉军正蓝旗人。父文颖，见忠义传。尔丰以盐大使改知县，选山西静乐，历永济。清狱治盗，匪绝迹。躬捕蝗，始免灾。擢河东监掣同知，护河东道，以忧去。光绪二十六年，联军入晋边，山西巡抚锡良檄总营务处严防密侦，以策退之。锡良迁河道总督，调委河工，累保道员，复从至热河。锡良督川，疏荐其才，权永宁道。时会匪为患，尔丰受任即亲出巡剿，凡八阅月，诛巨匪百馀人，民始安业。
　　三十一年，驻藏大臣凤全被害於巴塘，锡良以尔丰为建昌道，会提督马维骐往讨。维骐军先发，尔丰从之，遂克巴塘。尔丰接办善后，移兵讨乡城，匪退喇嘛寺，据碉死守。尔丰断水道，围攻，番众悉降。於是尔丰建筹边议，锡良以闻，加尔丰侍郎，充川滇边务大臣。尔丰会锡良暨云贵总督丁振铎奏陈改流设官、练兵、招垦、开矿、修路、通商、兴学诸端，廷议准拨开边费银百万两。三十三年，锡良移任去，尔丰护四川总督。於是遥策边事，凡前所奏陈，皆以次举，察吏尤严，多所举劾，僚属肃然。川南边地多匪，移兴文县於建武，移永宁县於古蔺。时外人议轮运入川，尔丰令川商自办浅水轮以阻之，是为川江驶轮之始。
　　三十四年，以尔丰兄尔巽督川，改尔丰驻藏大臣，仍兼边务，专边藏事。尔丰以经营全藏，宜以殖民为主，特虑恩信未孚，藏人疑阻，请仍责驻藏大臣联豫驻守，而自巡视边藏。先以巴塘为根据，寓迁民於兵垦，渐及藏地。又与尔巽会奏，设安康道，改打箭炉为康定府，设河口县、里化同知、稻成县、贡噶岭县丞，巴安府三坝通判，定乡县，盐井县。诏促尔丰出关，因就成都驻防旗兵中选练西军三营自随。藏人闻之，聚兵三崖以阻。尔丰至打箭炉，適德格土司争袭构乱，乃请旨往办，迭败之赠科、麻木，追奔至卡纳沙漠地，众悉降。尔丰分其地为五区，设登科府德化、白玉两州，石渠、普同两县，置边北道。德格地大，包有春科、高日两土司，遂与灵葱土司之郎吉岭等地并改归流。宣统元年，朝意务怀柔藏人，采尔巽议，以经营西藏责联豫暨帮办温宗尧，改尔丰专任边务，驻巴塘，为藏声援，划察木多、乍丫归边辖。
　　川军协统锺颖率新军三千入藏，被困察木多。尔丰闻报，立驰往援，锺颖军出，并驱剿类伍齐、硕般多、洛隆宗、边坝各部落逆番殆尽，三十九族波密、八宿等部咸纳款。而江卡藏兵忽抄边军后路，犯巴塘，尔丰分兵击败之，乘势收江卡、贡觉、桑昂、杂瑜四部落。於是尔丰军越丹达山而西，直抵江达，距藏都拉萨仅六日程矣。二年，达赖喇嘛闻川军将至，逃入英属印度。尔丰请乘胜一举平藏，革教易俗，廷意不欲开衅，阻之。尔丰上疏力争，略言：“我国幅瀼辽阔，强邻环伺，属地多有侵占。自革达赖喇嘛，阿旺郎结叛逆，不惟藏人摇动，即外人觊觎之心亦因而愈炽。今我兵虽已入藏，然阿旺郎结已入英手，英人必挟以图藏。若再姑容，将成大患。臣因一面由巴塘进兵攻破南墩，一面由察木多进兵贡觉、桑昂、曲宗，我兵所到，番人亲附，即洛隆宗、硕板多等亦皆远来输诚，备陈藏中苛虐情形，坚垦内属。臣初意务在保境息民，并无开疆拓土之念。唯桑昂、曲宗属地杂瑜与倮儸野番接壤，时有英人潜伏。倮儸之南，为阿撒密，西为波密。英人若得杂瑜，即可直接波密，由工布入藏，与印度联成一片。则波密不可不收入版图，其势至迫。请及此将边兵所到之地，概收归边。并函商联豫以乌苏里江以东隶边，以西属藏。”疏入，枢府以外交责言为虑，联豫亦不允划界。然边军所得江达以内地，尔丰已逐渐改流，早成辖境矣。
　　尔丰巡视各地，经贡觉、乍丫、江卡三部落，群以讨三崖为请。三崖者野番也，地险人悍，三部落苦其侵掠，尝合攻之，反为所败，官军久不能讨。尔丰策三崖四周皆已改流，必为我用，遂派知府傅嵩矞率兵五路进攻，苦战两月，尽克上中下三崖全境，设官治之。初，藏人占瞻对，尔丰屡请收回，廷议责联豫议赎，久不得要领。至是边地略定，独瞻对为藏有，梗塞其中，尔丰乃决以策取之。三年，尔丰调署四川总督，因荐嵩矞以道员用，代理边务大臣，同行阅边，绕道北路，先至孔撒、麻书，设甘孜委员，灵葱、白利、倬倭、东科、单东、鱼科各土司缴印改流，并受色达及上罗科野番降，瞻对民皆闻风请附。尔丰乃檄番官曰：“瞻对原系川属，朝廷前以赏藏，设官征粮。光绪二十年，瞻人叛藏，则藏已失瞻；川兵取瞻，则瞻为川有。乃藏人久占不归，迄今又十馀年矣，厚敛横征，民不堪命。应将瞻对仍献朝廷，以表恭顺。”藏官畏尔丰威，献户籍去。瞻对民欢呼出迎，尔丰遂入瞻对，设官治之。野番俄落、色达均望风降。又波密自言其先为入藏汉兵，别成部落。尔丰前至察木多，波密呈验所产棉布、粮食，证明确由汉出，并述其地与白马岗接壤，在英、藏间，力请内附。及尔丰师还，联豫忽遣兵攻之，大败乞援。至是，尔丰派凤山由巴塘率边兵二千往与联豫参赞罗长崟军共克波密，并取白马岗。尔丰至打箭炉，收明正土司地及鱼通、冷边、沈边、咱里等土司印，皆改流。计尔丰所收边地，东西三千馀里，南北四千馀里，设治者三十馀区，详土司传。
　　会川乱起，尔丰还省。初，商办川汉铁路公司集股银二千馀万，忽奉旨收归国有，咸大譁，倡保路同志会，好事者争附和，势张甚。尔丰至成都，察乱已成，思弭解，集司道联名电奏，请变更收路办法，不允。商民罢市，同志会捧德宗神牌冲入督署，与护兵相持，颇有死伤，全省骚动。廷寄饬拏祸首正法，尔丰不得已捕会首蒲殿俊等九人拘之。其党围攻省城，兵皆川产，不用命。督办川汉铁路大臣端方方奉命援川，滞重庆，劾尔丰操切，诏仍回边务大臣，以岑春煊代为总督。武昌变作，春煊阻不得往，端方至资州，遇害。资政院劾尔丰，罢黜待罪，而朝旨已不能达川。重庆兵变，会匪蜂起，军民环请独立，尔丰遽让政权於殿俊，殿俊自称都督，防军复变，殿俊走匿，全城无主，商民请尔丰出定乱，因揭示抚辑变兵。而标统尹昌衡率部入城，自为都督，罗纶副之，以兵攻督署，拥尔丰至贡院，尔丰骂不绝口，遂被害。

　　列传二百五十七
　　志锐刘从德  春勋  良弼  宗室载穆万选  德霈  同源
　　文瑞承燕  克蒙额  恆龄德霈等  朴寿  谢宝胜姚霭云
　　黄忠浩杨让梨等
　　志锐，字公颖，他塔拉氏，世居扎库木，隶满洲正红旗，陕甘总督裕泰孙。父长敬，四川绥定府知府。志锐幼颖异，光绪六年成进士，选庶吉士，授编修。与黄体芳、盛昱辈相励以风节，数上书言事。累迁詹事，擢礼部右侍郎。中东事起，上疏画战守策累万言。虑陪都警，自请募勇设防，称旨，命赴热河练兵。未逾月，以其妹瑾、珍两妃贬贵人，降授乌里雅苏台参赞大臣，释兵柄。遂迂道出张家口，策马逾天山西绝幕。所迳台站，辄周咨山川、风俗、宗教，箸诗记事。居数年，将军长庚令赴边外釐中俄积案，凡六阅月，结千馀起。前后五上疏筹西北防务，发强邻狡谋，中当轴忌，左迁索伦领队大臣。领队例不得专摺奏事，居则钩稽地形戹塞，出则徼循鄂博、卡伦，冀得当以报。又数年，改授宁夏副都统，疏请发帑二十万濬城外故渠，获沃壤数千顷。频上疏，多言人所不敢言。
　　宣统二年，迁杭州将军。明年，调伊犁将军，加尚书衔。入觐，条上弭边患、御外侮机宜甚悉；又力陈新政多糜费，请省罢，壹意练兵救危局。并请边地练兵费百万，部议止予二十万。抵新疆，闻武昌变，或劝少留，不可。逾月，到官，日讨军士而申儆之。已，兰州军譁变，宁夏继之。伊犁协统杨缵绪以兵叛，夜据南北军器库，攻将军署。群议举志锐为都督，峻拒之；迫诣商会，亦弗从，起发枪击之，遂遇害。其仆吕顺奔走营棺敛，抚尸号恸，亦为叛军所戕。
　　又武巡捕官刘从德，四川人；教练官春勋，京旗人：并及於难。事闻，赠志锐太子少保，谥文贞。
　　志锐夙负奇气，守边庭逾十稔，自号为穷塞主。工诗词。熟察边情，惧祸至无日。其赴伊犁也，以手书遍告戚友，言“以身许国，不作生入玉门想”。其致命遂志，盖已定於拜疏出国门日云。
　　良弼，字赉臣，红带子，隶镶黄旗，大学士伊里布孙。少孤，事母孝。劬学，留学日本陆军学校，毕业归，入练兵处。历陆军部军学司监督副使，补司长。时新设禁卫军，任第一协统领兼镶白旗都统，迁军谘府军谘使。平日以知兵名，改军制，练新军，立军学，良弼皆主其谋。尤留意人才，自将帅以至军士，莫不延纳。思有所建树，颇为时忌。
　　武昌乱起，各省响应，朝论纷呶，王公贵人皆气馁，莫知所为。良弼独与三数才杰朝夕规画，外联群帅，内安当国，思以立宪弭革命，图救大局，上下皆恃以为重。时袁世凯来京，方议国体，人心不安甚矣。一日，良弼议事归，及门，有人遽掷炸弹，三日而卒。事闻，震悼，优恤如例。其后官绅请立祠於北京祀之。
　　良弼刚果有骨气，颇自负，虽参军务，无可与谋，常以不得行其志为恨，日有忧色。及遇刺，医初谓可疗，忽有进以酒者，遂死。死未旬日，而逊位诏下，时皆悼之。
　　宗室载穆，字敬修，隶满洲镶蓝旗，恂勤郡王允五世孙。祖绵翔，镇国将军。父奕云，一等侍卫，记名副都统。载穆年二十，除三等侍卫，累迁头等，兼办事章京。以忼直忤上官意，数岁不迁。光绪二十六年，拳乱起，两宫西幸，痛哭自尽者再，遇救获免。三十二年，授太原城守尉。明年，有诏递裁驻防，分遣归农，乃倡农桑，劝女工，兴学校。比去晋，旗民男妇务耕作、嫺织纴者达二百人。省城门有八，旧闭其二。阜城门当汾水冲，河决土壅，不能通车马，群议闭之。载穆曰：“此汾西数十村入城孔道也，请於旧门南辟新门。”民称便。秩满，将入觐，巡抚丁宝桢疏留之，报可。
　　宣统三年，简京口副都统。鄂难作，缘江戒严。载穆缮城郭，犒军士，设练兵处，定营防城守章条，昼夜徼循，旗、汉民杂居者皆安堵。已而新军徙顿铁道旁，运枪械者繦属。载穆知有异，遣使如江宁告急，弗应。江苏巡抚程德全号独立，传檄镇江，防营乃潜通苏军，全城益怖惧。於是官绅集议，定满、汉联合策，约毋战，且要旗营缴军械。载穆知事不可为，罢会大恸，语左右曰：“吾上负朝廷，所欠止一死耳！”左右环跽，请系众心，维危局。翼日，镇绅杨邦彦诣军门趣缴械，不许。会新军入据汉城，旗营大譁，乃进旗众而语之曰：“驻防兵单粮储竭，吾战死甘如饴。顾糜吾民肝脑膏锋刃，吾奚忍？若曹其徇众议，纾急祸。吾身为大臣，且天潢亲也，宜效死。”是时骁骑校万选力争，请毋止战，不见用，顿足大哭。印班德霈亦愤甚，曰：“大局休矣！吾宁死以报国。”载穆嘿不语，乃缮遗疏，手自缄印，遣佐领良才赉至京师。复草遗书致商会，犹殷殷以七千人生命相嘱。随行四仆皆遣归。有李顺者，去复返，朝夕侍其侧，偶退休，诘朝入寝室，则已自经死矣。郡人哀之，殡敛如礼，且为置田安厝焉。将军铁良上闻，命覈覆死事。江宁失，铁良走，宗人府亦无奏报，故褒赠之典弗及云。
</div>
    <div class="pagination">
<a href="清史稿_page232.html">上一页</a><span>...</span><a href="清史稿_page228.html">228</a><a href="清史稿_page229.html">229</a><a href="清史稿_page230.html">230</a><a href="清史稿_page231.html">231</a><a href="清史稿_page232.html">232</a><span class="current-page">233</span><a href="清史稿_page234.html">234</a><a href="清史稿_page235.html">235</a><a href="清史稿_page236.html">236</a><a href="清史稿_page237.html">237</a><a href="清史稿_page238.html">238</a><span>...</span><a href="清史稿_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
