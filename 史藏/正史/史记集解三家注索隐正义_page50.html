<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 50 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 50 页/共 204 页</h1>
    <div class="content">〔一二〕正义大小谓月晦小大相通以成岁也。贺玚云：「十二月律互为宫羽而相成也。」
〔一三〕正义岁月终而更始也。贺玚云：「五行宫商，迭相为终始也。」
〔一四〕集解郑玄曰：「清谓蕤宾至应钟也。浊谓黄锺至仲吕也。」正义代，更也。经，常也。日月半岁阴阳更相为常也，即还相为宫也。
〔一五〕集解郑玄曰：「伦谓人道也。」正义谓上正乐之行也，谓下事张本也，即乐行之事也。由正乐既行，故人伦之道清也。
〔一六〕正义不视听奸乱，故视听聪明。
〔一七〕正义口鼻心知百体皆由从正，故血气和平。
〔一八〕正义既皆由从正以行其义，故风移俗革，天下阴阳皆安宁。移是移徙之名，易是改易之称也。文王之国自有文王之风，桀纣之邦亦有桀纣之风。桀纣之后，文王之风被于纣民，易前之恶俗，从今之善俗。上行谓之风，下习谓之俗。
〔一九〕正义引旧语乐名，广证前事也。前事邪正之乐虽异，并是其人所乐，故名曰乐也。
〔二０〕正义虽其人所乐而名为乐，而人心不同，故所乐有异（有异）而名通，故皆名乐。君子，尧舜也。道谓仁义，故制乐亦仁义也。
〔二一〕正义小人，桀纣也，人欲，邪淫也。
〔二二〕正义若君子在上，小人在下，君子乐用仁义以制小人之欲，则天下安乐而不敢为乱也。
〔二三〕集解郑玄曰：「道谓仁义也，欲谓邪淫也。」正义若小人在上，君子在下，则小人肆纵其欲，忘正道，而天下从化，皆为乱惑，不得安乐。
〔二四〕正义若以道制欲则是君子，以欲忘道则为小人，故君子之人本情修性以和其志，不使逐欲忘道，反情以至其行也。
〔二五〕正义内本情和志而外又广于乐，以成其教，然后发以声音，以着万物之理也。
〔二六〕集解郑玄曰：「方犹道也。」正义君上内和志行，乐教流行，故民皆向君子之道，即仁义制欲者，故乐行而伦清，以至天下安宁也。
〔二七〕正义结乐使人知上之事，故观知其德也。
德者，性之端也；〔一〕乐者，德之华也；〔二〕金石丝竹，乐之器也。〔三〕诗，言其志也；〔四〕歌，咏其声也；〔五〕舞，动其容也：〔六〕三者本乎心，然后乐气从之。〔七〕是故情深而文明，〔八〕气盛而化神，〔九〕和顺积中而英华发外，唯乐不可以为伪。〔一０〕
〔一〕正义此乐象章第三段，明邪正有本，皆不可伪也。德，得理也。性之端，本也。言人禀生皆以得理为本也。
〔二〕正义得理于内，乐为外，故云德华也。
〔三〕正义历解饰所须也。乐为德华，若莫之能用，故须金石之器也。
〔四〕正义前金石为器，须用诗述申其志，志在心，不术不畅，故用诗述之也。
〔五〕正义若直述其志，则无酝藉之美，故又长言歌咏，使声音之美可得而闻之也。
〔六〕正义若直咏歌未畅，故又举手蹈足以动其形容也。
〔七〕正义三者，志、声、容也。乐气，诗、歌、舞也。君子前有三德为本乎心，后乃诗歌舞可观，故云然后乐气从之也。
〔八〕正义德为性本，故曰情深也。乐为德华，故云文明。
〔九〕正义歌、舞、蹈，乐气从之，故云气盛。天下咸宁，故曰化神也。
〔一０〕集解郑玄曰：「三者，本志也，声也，容也。言无此本于内，则不能为乐耳。」正义内外符合而无有虚假，不可以为伪也。
乐者，心之动也；〔一〕声者，乐之象也；〔二〕文采节奏，声之饰也。〔三〕君子动其本，〔四〕乐其象，〔五〕然后治其饰〔六〕。是故先鼓以警戒，〔七〕三步以见方，〔八〕再始以着往，〔九〕复乱以饬归，〔一０〕奋疾而不拔，（也）〔一一〕极幽而不隐。〔一二〕独乐其志，不厌其道；〔一三〕备举其道，不私其欲。〔一四〕是以情见而义立，〔一五〕乐终而德尊；〔一六〕君子以好善，小人以息过：〔一七〕故曰「生民之道，乐为大焉」。〔一八〕
〔一〕正义此乐象章第四段也，明证前第三段乐本之事。缘有前境可乐，而心动应之，故云乐者心之动也。
〔二〕正义象，法也。乐舞无声则不彰，故声为乐之法也。
〔三〕正义若直有声而无法度，故须文采节奏，声之仪饰也。
〔四〕正义本，德也。心之动必应德也。
〔五〕正义德行必应法也。
〔六〕正义饰，文采节奏也。前动心有德，次行乐有法，然后乃理其文饰也。
〔七〕集解郑玄曰：「将奏乐，先击鼓以警戒众也。」正义此引武王伐纣之事，证前有德后有饰也。武王圣人，是前有德也；而用此节奏，是后有饰也。先鼓者，为武王伐纣，未战之前，鸣皮鼓以警戒，使军众逆备也。今作武乐者，未奏之前鸣皮鼓以敕人使豫备具也，是明志后有事也。
〔八〕集解郑玄曰：「将舞必先三举足，以见其舞之渐也。」王肃曰：「舞武乐三步为一节者，以见伐道也。」正义见，胡练反。三步，足三步也。见方谓方战也。武王伐纣，未战之前，兵士乐奋其勇，出军阵前三步，示勇气方将战也，今作乐象之。缵列毕而舞者将欲舞，先举足三顿为步，以表方将舞之势也。
〔九〕集解郑玄曰：「武舞再更始，以明伐纣时再往也。」正义着，竹虑反。再始谓两过为始也。着，明也。文王受命十一年，而武王除丧，军至孟津观兵，曰「纣未可伐也」，乃还师，是一始也。至十三年，更兴师伐之，是再始也。今舞武者，前成列将欲舞而不舞，是一始也。去复更来，是二过始，明象武王再往，故云再始着往也。
〔一０〕集解郑玄曰：「谓鸣铙而退，明以整归也。」正义复者，伏也。饬音敕。复乱者，纣凶乱而安复之。饬归者，武王伐纣胜，鸣金铙整武而归也。以去奏皮鼓，归奏金铙者，皮，文也，金，武也，初示文德，使纣自改之则不伐，纣既不改，因而用兵，用兵既竟，故鸣金铙而归，示用已竟也。今奏武舞，初皮鼓警众，末鸣铙以归，象伐纣已竟也。铙，镫铎也。
〔一一〕集解王肃曰：「舞虽奋疾而不失节，若树木得疾风而不拔。」正义谓舞形也。奋，迅；疾，速也。拔，倾侧也。伐纣时士卒欢喜，奋迅急速，以尚威势，猛而不倾侧也。今武舞亦奋迅急而速，不倾倒象。
〔一二〕集解郑玄曰：「极幽谓歌也。」正义皆谓文采节奏也。
〔一三〕集解王肃曰：「乐能使仁人独乐其志，不厌倦其道也。」正义言武王诸将，人各忻悦，象武王有德，天下之志并无厌（干戈）〔仁义〕君臣之道。
〔一四〕正义缘人人不厌，故作乐者事事法之。欲备举武王之道耳，非为私情之所欲也。
〔一五〕正义不厌武王之道，其情既见，则不私其欲，义亦立也。
〔一六〕正义为乐之理既终，是象德之事，其德亦尊显也。
〔一七〕正义乐理周足，象德可尊，以此教世，何往而不可，君子闻之则好善，小人闻之则改过也。
〔一八〕正义此引旧语，结乐道之为大。
君子曰：礼乐不可以斯须去身。〔一〕致乐以治心，〔二〕则易直子谅之心油然生矣。〔三〕易直子谅之心生则乐，乐则安，安则久，久则天，天则神。天则不言而信，神则不怒而威。〔四〕致乐，以治心者也；〔五〕致礼，以治躬者也。〔六〕治躬则庄敬，庄敬则严威。〔七〕心中斯须不和不乐，而鄙诈之心入之矣；〔八〕外貌斯须不庄不敬，而慢易之心入之矣。〔九〕故乐也者，动于内者也；礼也者，动于外者也。乐极和，礼极顺。内和而外顺，则民瞻其颜色而弗与争也，望其容貌而民不生易慢焉。德辉动乎内而民莫不承听，理发乎外而民莫不承顺，〔一０〕故曰「知礼乐之道，举而错之天下无难矣」。〔一一〕
〔一〕正义此第十章名为乐化章第十，以化民，故次宾牟贾成第十也。其章中皆言乐陶化为善也。凡四段：一明人生礼乐恒与己俱也；二明礼乐不可偏用，各有一失也；三明圣人制礼作乐之由也；四明圣人制礼作乐，天下服从。此初段，人生礼乐恒与己俱也。恒故能化，化故在前也，引君子之言以张本也。斯须，俄顷也。失之者死，故俄顷不可去身者也。
〔二〕集解郑玄曰：「致犹深审也。乐由中出，故治心也。」
〔三〕集解王肃曰：「易，平易；直，正直；子谅，爱信也。」郑玄曰：「油，新生好貌。」
〔四〕集解郑玄曰：「若善心生则寡于利欲，寡于利欲则乐矣。志明行成，不言而见信，如天也；不怒而见畏，如神也。」
〔五〕正义结所由也。有威信，由于深审乐以结心之故。
〔六〕正义前明乐治心，今明礼检迹。若深审于礼以治身，则庄敬也。郑玄云「礼自外作，故治身也。」
〔七〕集解郑玄曰：「礼自外作，故治身也。」正义既身庄敬俨然，人望而畏之，是威严也。治内难见，发明乐句多；治外易观，发明礼句少，而又结也。
〔八〕集解郑玄曰：「谓利欲生也。」
〔九〕集解郑玄曰：「易，轻易也。」
〔一０〕集解郑玄曰：「德辉，颜色润泽也。理，容貌进止也。」孙炎曰：「德辉，明惠也。理，言行也。」
〔一一〕正义错，七故反。引旧证民莫不承听，莫不承顺也。圣王有能详审极致礼乐之道，举而措之于天下，天下悉从，无难为之事也。
乐也者，动于内者也；礼也者，动于外者也。〔一〕故礼主其谦，〔二〕乐主其盈。〔三〕礼谦而进，以进为文；〔四〕乐盈而反，以反为文。〔五〕礼谦而不进，则销；乐盈而不反，则放。〔六〕故礼有报〔七〕而乐有反。〔八〕礼得其报则乐，乐得其反则安。礼之报，乐之反，其义一也。〔九〕
〔一〕正义此乐化章第二段也。明礼乐不可偏用，各有一失，既方明所失，故前更言其所发外内不同也。动亦感触。
〔二〕集解郑玄曰：「人所倦也。」王肃曰：「自谦损也。」索隐王肃曰：「自谦慎也。」
〔三〕集解郑玄曰：「人所欢也。」王肃曰：「充气志也。」
〔四〕集解郑玄曰：「进者谓自勉强也。文犹美也，善也。」王肃曰：「礼自减损，所以进德修业也。」
〔五〕集解郑玄曰：「反谓自抑止也。」王肃曰：「乐充气志而反本也。」
〔六〕集解郑玄曰：「放淫于声乐，不能止也。」
〔七〕集解孙炎曰：「报谓礼尚往来，以劝进之。」王肃曰：「礼自减损，而以进为报也。」
〔八〕集解孙炎曰：「反谓曲终还更始。」索隐孙炎曰「反谓曲终还更始」也。
〔九〕集解郑玄曰：「俱起立于中，不销不放。」
夫乐者乐也，人情之所不能免也。〔一〕乐必发诸声音，形于动静，人道也。〔二〕声音动静，性术之变，尽于此矣。〔三〕故人不能无乐，乐不能无形。〔四〕形而不为道，不能无乱。先王恶其乱，故制雅颂之声以道之，使其声足以乐而不流，使其文足以纶而不息，〔五〕使其曲直繁省廉肉节奏，〔六〕足以感动人之善心而已矣，不使放心邪气得接焉，是先王立乐之方也。〔七〕是故乐在宗庙之中，君臣上下同听之，则莫不和敬；在族长乡里之中，长幼同听之，则莫不和顺；在闺门之内，父子兄弟同听之，则莫不和亲。故乐者，审一以定和，比物以饰节，节奏合以成文，〔八〕所以合和父子君臣，附亲万民也，是先王立乐之方也。故听其雅颂之声，志意得广焉；〔九〕执其干戚，习其俯仰诎信，容貌得庄焉；行其缀兆，〔一０〕要其节奏，〔一一〕行列得正焉，进退得齐焉。故乐者天地之齐，中和之纪，〔一二〕人情之所不能免也。
〔一〕正义此乐化章第三段也。明圣人所以制乐，由人乐于歌舞，故圣人制乐以和乐之，故云乐者乐也。但欢乐是人所贪，贪不能自止，故云人情也。
〔二〕集解郑玄曰：「人道，人之所为也。」
〔三〕集解郑玄曰：「不可过。」
〔四〕集解郑玄曰：「形，声音动静也。」
〔五〕集解郑玄曰：「文，篇辞也。息，销也。」
〔六〕集解郑玄曰：「曲直，歌之曲折；繁省廉肉，声之洪杀也。」
〔七〕集解郑玄曰：「方，道也。」
〔八〕集解郑玄曰：「审一，审其人声也。比物谓杂金革土匏之属以成文，五声八音克谐，相应和也。」
〔九〕正义前云先王制之声音，形于动静，故此证其事也。此是发于声音也。民听正声，得益盛德之美，志意得广大也。
〔一０〕集解郑玄曰：「缀，表也，所以表行列也。」
〔一一〕集解郑玄曰：「要犹会也。」
〔一二〕集解郑玄曰：「纪，总要之名。」
夫乐者，先王之所以饰喜也；〔一〕军旅鈇钺者，先王之所以饰怒也。故先王之喜怒皆得其齐矣。喜则天下和之，怒则暴乱者畏之。先王之道礼乐可谓盛矣。
〔一〕正义此乐化章第四段也。明乐唯圣人在上者制作，天下乃从服也。若内有喜，则外歌舞以饰之，故云先王以乐饰喜也。
魏文侯问于子夏曰：〔一〕「吾端冕而听古乐〔二〕则唯恐卧，听郑卫之音则不知倦。敢问古乐之如彼，何也？新乐之如此，何也？」
〔一〕正义此章第八，明文侯问也。文侯故晋大夫毕万之后，见子夏而问于乐也。
〔二〕集解郑玄曰：「端，玄衣也。古乐，先王之正乐。」正义此文侯问事也。端冕谓玄冕。凡冕服，其制正幅袂二尺二寸，故称端也。着玄冕衣与玄端同色，故曰端冕听古乐也。此当是庙中听乐。玄冕，祭服也。
子夏答曰：「今夫古乐，进旅而退旅，〔一〕和正以广，〔二〕弦匏笙簧合守拊鼓，〔三〕始奏以文，止乱以武，〔四〕治乱以相，讯疾以雅。〔五〕君子于是语，于是道古，修身及家，平均天下：此古乐之发也。今夫新乐，进俯退俯，〔六〕奸声以淫，溺而不止〔七〕，及优侏儒，〔八〕獶杂子女，不知父子。〔九〕乐终不可以语，不可以道古：此新乐之发也。〔一０〕今君之所问者乐也，所好者音也。〔一一〕夫乐之与音，相近而不同。」〔一二〕
〔一〕集解郑玄曰：「旅犹俱也。俱进俱退，言其齐一也。」正义子夏之答凡有三，初则举古礼，次新乐以酬问意，又因更别说以诱引文侯，欲使更问也。此是答述古乐之情。旅，众也。
〔二〕集解郑玄曰：「无奸声也。」
〔三〕集解郑玄曰：「合，皆也。言众皆待击鼓乃作也。拊者，以韦为表，装之以糠也。」正义拊音敷武反。拊，一名相。亦奏古笙乐也。弦，琴也。匏，瓠属也，四十六簧；笙十九至十三簧也。簧，施于匏笙之管端者也。合，会也。守，待也。拊者，皮为之，以糠实如革囊也，用手抚之鼓也。言奏弦匏笙簧之时，若欲令堂上作乐则抚拊，堂上乐工闻抚拊乃弦歌也。若欲令堂下作乐则击鼓，堂下乐工闻鼓乃吹管播乐也。言弦匏笙簧皆待拊为节，故言会守拊鼓也。
〔四〕集解郑玄曰：「文谓鼓，武谓金也。」
〔五〕集解孙炎曰：「整其乱行，节之以相；赴敌迅疾，趋之以雅。」郑玄曰：「相即拊也，亦以节乐。雅亦乐器名，状如漆筩，中有椎。」
〔六〕集解郑玄曰：「俯犹曲也。言不齐一也。」正义此第二述杂乐也。俯，曲也。新乐行列不齐，进退曲也。
〔七〕集解王肃曰：「奸声淫，使人溺而不能自止。」
〔八〕集解王肃曰：「俳优短人也。」
〔九〕集解郑玄曰：「獶，猕猴也。言舞者如猕猴戏，乱男女尊卑也。」
〔一０〕正义此结新乐答也。
〔一一〕正义此第三段，诱引文侯更问前故说此句，言文侯所问乃是乐，而好铿鎗之音，非律吕克谐之正乐也。
〔一二〕集解郑玄曰：「铿鎗之类皆为音，应律乃为乐。」
文侯曰：「敢问如何？」〔一〕
</div>
    <div class="pagination">
<a href="史记集解三家注索隐正义_page49.html">上一页</a><span>...</span><a href="史记集解三家注索隐正义_page45.html">45</a><a href="史记集解三家注索隐正义_page46.html">46</a><a href="史记集解三家注索隐正义_page47.html">47</a><a href="史记集解三家注索隐正义_page48.html">48</a><a href="史记集解三家注索隐正义_page49.html">49</a><span class="current-page">50</span><a href="史记集解三家注索隐正义_page51.html">51</a><a href="史记集解三家注索隐正义_page52.html">52</a><a href="史记集解三家注索隐正义_page53.html">53</a><a href="史记集解三家注索隐正义_page54.html">54</a><a href="史记集解三家注索隐正义_page55.html">55</a><span>...</span><a href="史记集解三家注索隐正义_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
