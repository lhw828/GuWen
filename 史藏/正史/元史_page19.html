<!DOCTYPE html>
<html>
 <head>
  <meta charset="utf-8"/>
  <title>
   元史 - 第 19 页/共 271 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元史 - 第 19 页/共 271 页
  </h1>
  <div class="content">
   八月戊辰，祭社稷。己巳，道州宁远县民符翼轸作乱，有司讨擒之。壬申，蔚州民献嘉禾。甲戌，次奉圣州。筑宗仁卫营。给庐州流民复业者行粮。戊寅，诏画《蚕麦图》于鹿顶殿壁，以时观之，可知民事也。己卯，庐州路六安、舒城县水，赈之。庚辰，增寿安山寺役卒七千人。庚寅，铁木迭儿卒，命给直市其葬地。甲午，瑞州高安县饥，命有司赈之。九月戊戌，大宁路、水达达等驿水伤禾，赈之。给蒙古子女贫乏者钞七百五十万贯。戊申，给寿安山造寺役军匠死者钞，人百五十贯。庚戌，申禁江南典雇妻妾。辛亥，幸寿安山寺，赐监役官钞，人五千贯。甲寅，赈淮东泰兴等县饥。丙辰，太皇太后崩。戊午，赐蒙古子女钞百五十万贯。己未，太阴犯明堂。庚申，敕停今年冬祀南郊。癸亥，地震。甲子，临安河西县春夏不雨，种不入土，居民流散，命有司赈给，令复业。作层楼于涿州鹿顶殿西。丙寅，西僧班吉疾，赐钞五万贯。

　　冬十月丁卯，太史院请禁明年兴作土功，从之。戊辰，享太庙，以国哀迎香去乐，修庙工役未毕，妨陈宫悬，止用登歌。丙子，押济思国遣使来贡方物。江南行台大夫脱脱坐请告未得旨辄去职，杖谪云南。庚辰至辛巳，太阴犯井。甲申，建太祖神御殿于兴教寺。己丑，荧惑犯垒壁阵。以拜住为中书右丞相。南恩州贼潭庚生等降。

　　十一月甲午朔，日有食之。己亥，以立右丞相诏天下。流民复业者，免差税三年。站户贫乏鬻卖妻子者，官赎还之。凡差役造作，先科商贾末技富实之家，以优农力。免陕西明年差税十之三，各处官佃田明年租十之二，江淮创科包银全免之。御史李端言：“近者京师地震，日月薄蚀，皆臣下失职所致。”帝自责曰：“是朕思虑不及致然。”因敕群臣亦当修饬，以谨天戒。罢世祖以后冗置官。括江南僧有妻者为民。安南国遣使来贡方物，回赐金四百五十两、金币九，帛如之。癸卯，地震。甲辰，太白犯垒壁阵。罢徽政院。乙巳，荧惑犯垒壁阵。丙午，造龙船三艘。戊申，太阴掩井。岷州旱、疫，赈之，赐戍北边万户、千户等官金带。御史李端言：“朝廷虽设起居注，所录皆臣下闻奏事目。上之言动，宜悉书之，以付史馆。世祖以来所定制度，宜著为令，使吏不得为奸，治狱者有所遵守。”并从之。乙卯，遣西僧高主瓦迎帝师。宣德府宣德县地屡震，赈被灾者粮、钞。己未，太阴犯东咸。定脱脱禾孙入流官选，给印与俸。置八番军民安抚司，改长官所二十有八为州县。庚申，太阴犯天江。辛酉，荧惑犯岁星。真人蔡道泰杀人，伏诛；刑部尚书不答失里坐受其金，范德郁坐诡随，并杖免。平江路水，损官民田四万九千六百三十顷，免其租。

　　十二月甲子朔，南康建昌州大水，山崩，死者四十七人，民饥，命赈之。乙丑，太白、岁星、荧惑三星聚于室，太白犯垒壁阵。丁卯，中书平章政事买驴罢为大司农，廉恂罢为集贤大学士，以集贤大学士张珪为中书平章政事。戊辰，以掌道教张嗣成、吴全节、蓝道元各三授制命、银印，敕夺其二。壬申，免回回人户屯戍河西者银税。甲戌，两江来安路总管岑世兴作乱，遣兵讨之。铁木迭儿子宣政院使八思吉思，坐受刘夔冒献田地伏诛，仍籍其家。乙亥，太阴掩井。丙寅，增镇南王脱不花戍兵。戊寅，太白犯岁星。庚辰，葛蛮安抚司副使龙仁贵作乱，湖广行省督兵捕之。以知枢密院事钦察台为宣政院使，参知政事速速为中书左丞，宗仁侍卫亲军都指挥使马剌为参知政事。癸未，绍兴路柔远州洞蛮把者为寇，遣兵捕之。以御史大夫只儿哈郎知枢密院事。封阇阇秃为武宁王，授金印。以地震、日食，命中书省、枢密院、御史台、翰林、集贤院集议国家利害之事以闻。敕两都营缮仍旧，余如所议。弛河南、陕西等处酒禁。禁近侍奏取没入钱物。乙酉，杭州火，赈之。丙戌，定谥太皇太后曰昭献元圣，遣太常礼仪院使朵台以谥议告于太庙。升宁昌府为下路，增置一县。并云南西沙县入宁州。赐淮安忠武王伯颜祠祭田二十顷。己丑，荧惑犯外屏，太阴犯建星。辛卯，给蒙古流民粮、钞，遣还本部。张珪足疾免朝贺。西僧灌顶疾，请释囚，帝曰：“释囚祈福，岂为师惜。朕思恶人屡赦，反害善良，何福之有？”宣徽院臣言：“世祖时晃吉剌岁输尚食羊二千，成宗时增为三千，今请增五千。”帝不许，曰：“天下之民，皆朕所有，如有不足，朕当济之。若加重赋，百姓必致困穷，国亦何益。”命遵世祖旧制。徽州、庐州、济南、真定、河间、大名、归德、汝宁、巩昌诸处及河南芍陂屯田水，大同、卫辉、江陵属县及丰赡署大惠屯风，河南及云南乌蒙等处屯田旱，汴梁、顺德、河间、保定、庆元、济宁、濮州、益都诸属县及诸卫屯田蝗。

　　三年春正月癸巳朔，暹国及八番洞蛮酋长各遣使来贡。曹州禹城县去秋霖雨害稼，县人邢著、程进出粟以赈饥民，命有司旌其门。乙未，享太庙。己亥，思明州盗起，湖广行省督兵捕之。庚子，刑部尚书乌马儿坐赃杖免。壬寅，命太仆寺增给牝马百匹，供世祖、仁宗御容殿祭祀马湩。和林阿兰秃等驿户贫乏，给钞赈之。以行中书省平章政事复兼总军政，军官有罪，重者以闻，轻者就决。罢上都、云州、兴和、宣德、蔚州、奉圣州及鸡鸣山、房山、黄芦、三义诸金银冶，听民采炼，以十分之三输官。授前枢密院副使吴元珪、王约集贤大学士，翰林侍讲学士韩从益昭文馆大学士，并商议中书省事。拜住言：“前集贤侍讲学士赵居信、直学士吴澄，皆有德老儒，请征用之。”帝喜曰：“卿言适副朕心，更当搜访山林隐逸之士。”遂以居信为翰林学士承旨，澄为学士。增置上都留守司判官二员，以汉人为之，专掌刑名。置仁宗中宫位提举司二，秩正五品，隶承徽寺。太阴犯钺星，又犯井。癸卯，太阴犯井。甲辰，镇西武宁王部饥，赈之。遣诸王忽剌出往镇云南，赐钞万五千贯。辛亥，申命铁失振举台纲。壬子，建诸王驿于京师，遣回回炮手万户赴汝宁、新蔡，遵世祖旧制，教习炮法。静江、邕、柳诸郡獠为寇，命湖广行省督兵捕之。甲寅，以宗仁卫蒙古子女额足万户，命罢收之。乙卯，征东末吉地兀者户，以貂鼠、水獭、海狗皮来献，诏存恤三岁。丙辰，泉州民留应总作乱，命江浙行省遣兵捕之。丁巳，定封赠官等秩。辛酉，禁故杀子孙诬平民者。增置兵部尚书一员。四川行省平章政事赵世延，为其弟讼不法事，系狱待对，其弟逃去，诏出之。仍著为令：逃者百日不出，则释待对者。命枢密副使完颜纳丹、侍御史曹伯启、也可紥鲁忽赤不颜、集贤学士钦察、翰林直学士曹元用，听读仁宗时纂集累朝格例。敕：“常调官外不次铨用者，但升以职，勿升其阶。”

　　二月癸亥朔，作上都华严寺、八思巴帝师寺及拜住第，役军六千二百人。定军官袭职，嫡长子孙幼者，令诸兄弟侄摄之，所受制敕书权袭，以息争讼。是夜，荧惑、太白、填星三星聚于胃。丙寅，翰林国史院进《仁宗实录》。遣教化等往西番抚初附之民，征畜牧，治邮传。戊辰，祭社稷。天寿节，宾丹、爪哇等国遣使来贡。己巳，修通惠河闸十有九所。治野狐、桑乾道。癸酉，畋于柳林，顾谓拜住曰：“近者地道失宁，风雨不时，岂朕纂承大宝行事有阙欤？”对曰：“地震自古有之，陛下自责固宜，良由臣等失职，不能燮理。”帝曰：“朕在位三载，于兆姓万物，岂无乖戾之事？卿等宜与百官议，有便民利物者，朕即行之。”置镇远王也不干王傅官属。罢播州黄平府长官所一，徙其民隶黄平。是夜，太白犯昴。辛巳，造五辂。司徒刘夔、同佥宣政院事囊加台，坐妄献地土、冒取官钱，伏诛。格例成定，凡二千五百三十九条，内断例七百一十七、条格千一百五十一、诏赦九十四、令类五百七十七，名曰《大元通制》，颁行天下。是夜，太阴犯东咸。癸未，赈北边军钞二十五万锭、粮二万石。命宣徽院选蒙古子男四百入宿卫。罢徽政院总管府三：都总管府隶有司，怯怜口及人匠总管府隶陕西行中书省。降开成路为州。丙戌，雨土。京师饥，发粟二万石赈粜。造五辂旗。丁亥，敕金书《藏经》二部，命拜住等总之。戊午，封鹰师不花为赵国公。辛卯，以太子宾客伯都廉贫，赐钞十万贯。诸王月思别遣使来朝。罢称海宣慰司及万户府，改立屯田总管府。诸王怯伯遣使贡蒲萄酒。海漕粮至直沽，遣使祀海神天妃。

　　三月壬辰朔，车驾幸上都。赐诸王喃答失钞二百五十万贯，复给诸王脱欢岁赐。丁酉，平江路嘉定州饥，发粟六万石赈之。戊戌，安丰芍陂屯田女直户饥，赈粮一月。庚子，崇明诸州饥，发米万八千三百石赈之。甲辰，台州路黄岩州饥，赈粮两月。丁未，西番参卜郎诸族叛，敕镇西武靖王搠思班等发兵讨之。戊申，祔太皇太后于顺宗庙室，遣摄太尉、中书右丞相拜住奉玉册、玉宝上尊谥曰昭献元圣皇后。辛亥，以圆明、王道明之乱，禁僧、道度牒、符录。丙辰，敕：“医、卜、匠官，居丧不得去职，七十不听致仕，子孙无荫叙，能绍其业者，量材录用。”监察御史拜住、教化，坐举八思吉思失当，并黜免。诸王火鲁灰部军驿户饥，赈之。

　　夏四月壬戌朔，敕天下诸司命僧诵经十万部。丙寅，察罕脑儿蒙古军驿户饥，赈之。丁卯，旌内黄县节妇王氏。己巳，浚金水河。甲戌，命张珪及右司员外郎王士熙勉励国子监学。敕都功德使阔儿鲁至京师。释囚大辟三十一人，杖五十七以上者六十九人。放笼禽十万，令有司偿其直。己卯，诏行助役法，遣使考视税籍高下，出田若干亩，使应役之人更掌之，收其岁入以助役费，官不得与。北边军饥，赈之。蒙古大千户部，比岁风雪毙畜牧，赈钞二百万贯。敕京师万安、庆寿、圣安、普庆四寺，扬子江金山寺、五台万圣祐国寺，作水陆佛事七昼夜。丁亥，故罗罗斯宣慰使述古妻漂末权领司事，遣其子娑住邦来献方物。戊子，南丰州民及巩昌蒙古军饥，赈之。

　　五月辛卯，设大理路白盐城榷税官，秩正七品；中庆路榷税官，秩从七品。置安庆灊山县、云南宁远州。戊戌，太白经天。庚子，大风雨雹，拔柳林行宫内外大木二千七百。辛丑，以铁失独署御史大夫事。壬寅，云南行省平章政事忽辛坐赃杖免。诏中外开言路。置庆元路峄山县，增尉一员。徙安寨县于龙安驿。癸卯，太阴犯房。乙巳，岭北米贵，禁酿酒。戊申，监察御史盖继元、宋翼言：“铁木迭儿奸险贪污，请毁所立碑。”从之，仍追夺官爵及封赠制书。帝御大安阁，见太祖、世祖遗衣皆以缣素木绵为之，重加补缀，嗟叹良久，谓侍臣曰：“祖宗创业艰难，服用节俭乃如此，朕焉敢顷刻忘之！”太白犯毕。癸丑，荆湖宣慰使脱列受赂，事觉，召至京师，御史台臣请遣就鞫，不允。乙卯，赐勋旧子撒儿蛮、按灰铁木儿、也先铁木儿钞，人万五千贯。以钞千万贯，市羊马给岭北戍卒，人騬马二、牝马二、羊十五。禁驿户无质卖官地。丙辰，东安州水，坏民田千五百六十顷。戊午，真定路武邑县南水害稼。奉元行宫正殿灾。上都利用监库火，帝令卫士扑灭之。因语群臣曰：“世皇始建宫室，于今安焉。朕嗣登大宝，而值此毁，此朕不能图治之故也。”钦察卫兵戍边，有卒累功，请赏以官，帝曰：“名爵岂赏人之物？”命赐钞三千贯。大名路魏县霖雨，大同路雁门屯田旱损麦，诸卫屯田及永清县水，保定路归信县蝗。六月，寇围宁都，州民孙正臣出粮饷军，旌其门。丁卯，西番参卜郎诸寇未平，遣徽政使丑驴往督师。戊辰，毁铁木迭儿父祖碑，追收元受制书，告谕中外。赠乳母忽秃台定襄郡夫人，其夫阿来追封定襄王，谥忠愍。壬申，将作院使哈撒儿不花坐罔上营利，杖流东裔，籍其家。留守司以雨请修都城，有旨：“今岁不宜大兴土功，其略完之。”癸酉，置太庙夹室。赠燕赤吉台太赤为襄安王。诸王别思铁木儿统兵北部，别颁岁赐。太常请纂修累朝仪礼，从之。癸未，填星犯毕。乙酉，易、安、沧、莫、霸、祁诸州及诸卫屯田水，坏田六千余顷。诸王怯伯数寇边，至是遣使来降，帝曰：“朕非欲彼土地人民，但吾民不罹边患，军士免于劳役，斯幸矣。今既来降，当厚其赐以安之。”

　　秋七月辛卯朔，宣政使钦察台自传旨署事，中书以体制非宜，请通行禁止，从之。壬辰，占城国王遣其弟保佑八剌遮奉表来贡方物。真定路驿户饥，赈粮二千四百石。癸卯，太庙成。班丹坐赃杖免。赐剌秃屯田贫民钞四十六万八千贯市牛具。甲辰，诸王帖木儿还自云南，八宿卫，赐钞二万五千贯。乙巳，招谕左右两江黄胜许、岑世兴。己酉，封诸王忽都铁木儿为威远王，授金印。减海道岁运粮二十万石，并免江淮增科粮。甲寅，买马行宫驾车六百五十匹。丙辰，永宁王卜颜铁木儿为不法，命宗正府及近侍杂治其傅。籍铁木迭儿家资。诸王彻彻秃入朝请印，帝以其政绩未著，不允，赐钞二十五万贯。御史台请降旨开言路，帝曰：“言路何尝不开，但卿等选人未当尔。”漷州雨，水害屯田稼。真定州诸路属县蝗，冀宁、兴和、大同三路属县陨霜。东路蒙古万户府饥，赈粮两月。

　　八月癸亥，车驾南还，驻跸南坡。是夕，御史大夫铁失、知枢密院事也先帖木儿、大司农失秃儿、前平章政事赤斤铁木儿、前云南行省平章政事完者、铁木迭儿子前治书侍御史锁南、铁失弟宣徽使锁南、典瑞院使脱火赤、枢密院副使阿散、佥书枢密院事章台、卫士秃满及诸王按梯不花、孛罗、月鲁铁木儿、曲吕不花、兀鲁思不花等谋逆，以铁失所领阿速卫兵为外应，铁失、赤斤铁木儿杀丞相拜住，遂弑帝于行幄。年二十一，从葬诸帝陵。泰定元年二月，上尊谥曰睿圣文孝皇帝，庙号英宗。四月，上国语庙号曰格坚。

　　英宗性刚明，尝以地震减膳、彻乐、避正殿，有近臣称觞以贺，问：“何为贺？朕方修德不暇，汝为大臣，不能匡辅，反为谄耶？”斥出之。拜住进曰：“地震乃臣等失职，宜求贤以代。”曰：“毋多逊，此朕之过也。”尝戒群臣曰：“卿等居高位，食厚禄，当勉力图报。苟或贫乏，朕不惜赐汝；若为不法，则必刑无赦。”八思吉思下狱，谓左右曰：“法者，祖宗所制，非朕所得私。八思吉思虽事朕日久，今其有罪，当论如法。”尝御鹿顶殿，谓拜住曰：“朕以幼冲，嗣承大业，锦衣玉食，何求不得。惟我祖宗栉风沐雨，戡定万方，曾有此乐邪？卿元勋之裔，当体朕至怀，毋忝尔祖。”拜住顿首对曰：“创业惟艰，守成不易，陛下睿思及此，亿兆之福也。”又谓大臣曰：“中书选人署事未旬日，御史台即改除之。台除者，中书亦然。今山林之下，遗逸良多，卿等不能尽心求访，惟以亲戚故旧更相引用邪？”其明断如此。然以果于刑戮，奸党畏诛，遂构大变云。 
 
 
 
卷二十九 本纪第二十九
　
　　◎泰定帝一

　　泰定皇帝，讳也孙铁木儿，显宗甘麻剌之长子，裕宗之嫡孙也。初，世祖以第四子那木罕为北安王，镇北边。北安王薨，显宗以长孙封晋王代之，统领太祖四大斡耳朵及军马、达达国土。至元十三年十月二十九日，帝生于晋邸。大德六年，晋王薨，帝袭封，是为嗣晋王，仍镇北边。成宗、武宗、仁宗之立，咸与翊戴之谋，有盟书焉。王府内史倒剌沙得幸于帝，常侦伺朝廷事机，以其子哈散事丞相拜住，且入宿卫。久之，哈散归，言御史大夫铁失与拜住意相忤，欲倾害之。至治三年三月，宣徽使探忒来王邸，为倒剌沙言：“主上将不容于晋王，汝盍思之。”于是倒剌沙与探忒深相要结。

　　八月二日，晋王猎于秃剌之地，铁失密遣斡罗思来告曰：“我与哈散、也先铁木儿、失秃儿谋已定，事成，推立王为皇帝。”又命斡罗思以其事告倒剌沙，且言：“汝与马速忽知之，勿令旭迈杰得闻也。”于是王命囚斡罗思，遣别烈迷失等赴上都，以逆谋告，未至。癸亥，英宗南还，驻跸南坡。是夕，铁失等矫杀拜住，英宗遂遇弑于幄殿。诸王按梯不花及也先铁木儿奉皇帝玺绶，北迎帝于镇所。九月癸巳，即皇帝位于龙居河，大赦天下。诏曰：

　　薛禅皇帝可怜见嫡孙、裕宗皇帝长子、我仁慈甘麻剌爷爷根底，封授晋王，统领成吉思皇帝四个大斡耳朵，及军马、达达国土都付来。依着薛禅皇帝圣旨，小心谨慎，但凡军马人民的不拣甚么勾当里，遵守正道行来的上头，数年之间，百姓得安业。在后，完泽笃皇帝教我继承位次，大斡耳朵里委付了来。已委付了的大营盘看守着，扶立了两个哥哥曲律皇帝、普颜笃皇帝，侄硕德八剌皇帝。我累朝皇帝根底，不谋异心，不图位次，依本分与国家出气力行来；诸王哥哥兄弟每，众百姓每，也都理会的也者。今我的侄皇帝生天了也么道，迤南诸王大臣、军士的诸王驸马臣僚、达达百姓每，众人商量着：大位次不宜久虚，惟我是薛禅皇帝嫡派，裕宗皇帝长孙，大位次里合坐地的体例有，其余争立的哥哥兄弟也无有；这般，晏驾其间，比及整治以来，人心难测，宜安抚百姓，使天下人心得宁，早就这里即位提说上头，从着众人的心，九月初四日，于成吉思皇帝的大斡耳朵里，大位次里坐了也。交众百姓每心安的上头，赦书行有。

　　是日，以知枢密院事淇阳王也先铁木儿为中书右丞相，诸王月鲁铁木儿袭封安西王。甲午，以内史倒剌沙为中书平章政事，乃马台为中书右丞，铁失知枢密院事，马思忽同知枢密院事，孛罗为宣徽院使，旭迈杰为宣政院使。乙未，大理护子罗蛮为寇。以枢密副使阿散为御史中丞，内史善僧为中书左丞。丁酉，以完泽知枢密院事，秃满同佥枢密院事。戊戌，以撒的迷失知枢密院事，章台同知枢密院事。己亥，敕谕百司：“凡铨授官，遵世祖旧制，惟枢密院、御史台、宣政院、宣徽院得自奏闻，余悉由中书。”辛丑，以马某沙知枢密院事，失秃儿为大司农。召诸王官属流徙远地及还元籍者二十四人还京师。是岁，大宁蒙古大千户部风雪毙畜牧，赈米十五万石。南康、漳州二路水，淮安、扬州属县饥，赈之。

　　冬十月癸亥，修佛事于大明殿。甲子，遣使至大都，以即位告天地、宗庙、社稷，诛逆贼也先铁木儿、完者、锁南、秃满等于行在所。以旭迈杰为中书右丞相，陕西行中书左丞相秃忽鲁、通政院使纽泽并为御史大夫，速速为御史中丞。遣旭迈杰、纽泽诛逆贼铁失、失秃儿、赤斤铁木儿、脱火赤、章台等于大都，并戮其子孙，籍入家产。己巳，太白犯亢。戊辰，召亦都护高昌王铁木儿补化。壬申，以内史按答出为太师、知枢密院事。丙子，太白犯氐。诏百司遵守世祖成宪。癸未，以旭迈杰兼阿速卫达鲁花赤。丙戌，以江浙行省平章政事兀伯都剌为中书平章政事。八番顺元及静江、大理、威楚诸路徭兵为寇，敕湖广、云南二省招谕之。扬州江都县火，云南王、西平王二部卫士饥，皆赈之。

　　十一月己丑朔，荧惑犯亢。车驾次于中都，修佛事于昆刚殿。庚寅，太白犯钩钤。丙申，次于祖妫。乙未，太白犯东咸。辛丑，车驾至大都。壬寅，荧惑犯氐。诸王怯别遣使来朝。丁未，御大明殿，受诸王、百官朝贺。庚戌，诏百司朝夕视事毋怠。辛亥，御史中丞董守庸，坐党铁失免官。壬子，敕营缮不急者罢之。癸丑，遣使诣曲阜，以太牢祀孔子。敕会福院奉北安王那木罕像于高良河寺，祭遁甲五福神。甲寅，诸王怯别遣使来朝。乙卯，翙星于司天监。丙辰，御史中丞速速坐贪淫免官。丁巳，广州路新会县民汜长弟作乱，广东副元帅乌马儿率兵捕之。云南开南州大阿哀、阿三木、台龙买六千余人寇哀卜白盐井。诏：“凡有罪自首者，原其罪。”袁州路宜春县、镇江路丹徒县饥，赈粜米四万九千石。沅州黔阳县饥，芍陂屯田旱，并赈之。

　　十二月己未，御史台经历朵儿只班、御史撒儿塔罕、兀都蛮、郭也先忽都，并坐党铁失免官。御史言：“曩者铁木迭儿专政，诬杀杨朵儿只、萧拜住、贺伯颜、观音保、锁咬儿哈的迷失，黥窜李谦亨、成珪，罢免王毅、高昉、张志弼，天下咸知其冤，请昭雪之。”诏存者召还录用，死者赠官有差。授诸王薛彻干以其父故金印。庚申，以宦者刚答里为中政院使。壬戌，赐潜邸卫士钞，人六十锭。浚镇江路漕河及练湖，役丁万三千五百人。给诸王八剌失里印。戊辰，请皇考、皇妣谥于南郊，皇考晋王曰光圣仁孝皇帝，庙号显宗，皇妣晋王妃曰宣懿淑圣皇后。己巳，辰星犯垒壁阵。庚午，以即位，大赉后妃、诸王、百官，金七百余锭、银三万三千锭，钱及币帛称是。遣使祀海神天妃。盗入太庙，窃仁宗及庄懿慈圣皇后金主。辛未，荧惑犯房。壬申，作仁宗主，仍督有司捕盗。翙星于司天监。癸酉，德庆路泷水县徭刘寅等降。甲戌，命道士吴全节修醮事。乙亥，征东夷民奉兽皮来附。太常院臣言：“世祖以来，太庙岁惟一享，先帝始复古制，一岁四祭，请裁择之。”帝曰：“祭祀，盛事也，朕何敢简其礼。”命仍四祭。监察御史脱脱、赵成庆等言：“铁木迭儿在先朝，包藏祸心，离间亲藩，诛戮大臣，使先帝孤立，卒罹大祸。其子锁南，亲与逆谋，久逭天宪，乞正其罪，以快元元之心。月鲁、秃秃哈、速敦皆铁失之党，不宜宽宥。”遂并伏诛。丙子，命岭北守边诸王彻彻秃，月修佛事，以却寇兵。己卯，命僧作佛事于大内以厌雷。增诸王薛彻干、驸马哈伯等岁赐金、银、币、帛有差。辛巳，荧惑犯东咸。壬午，诸王月思别遣怯烈来朝，赐以金、币。癸未，广西右江来安路总管岑世兴遣其弟世元入贡。流诸王月鲁铁木儿于云南，按梯不花于海南，曲吕不花于奴儿干，孛罗及兀鲁思不花于海岛，并坐与铁失等逆谋。乙酉，云南车里于孟为寇，诏招谕之。谕百司借名器，各遵世祖定制。丙戌，旭迈杰言：“近也先铁木儿之变，诸王买奴逃赴潜邸，愿效死力，且言不除元凶，则陛下美名不著，天下后世何从而知。上契圣衷，尝蒙奖谕。今臣等议，宗戚之中，能自拔逆党，尽忠朝廷者，惟有买奴，请加封赏，以示激劝。”遂以泰宁县五千户封买奴为泰宁王。知枢密院事、大司徒阔彻伯授开府仪同三司，以前太师拜忽商议军国重事。丁亥，议赏讨逆功，赐旭迈杰金十锭、银三十锭、钞七千锭，倒剌沙为中书左丞相，知枢密院事马某沙、御史大夫纽泽、宣政院使锁秃并加授光禄大夫，仍赐金、银、钞有差。塑马哈吃剌佛像于延春阁之徽清亭。下诏改元，诏曰：“朕荷天鸿禧，嗣大历服，侧躬图治，夙夜祗畏，惟祖训是遵，乃开岁甲子，景运伊始，思与天下更新。稽诸典礼，逾年改元，可以明年为泰定元年。”免大都、兴和差税三年，八番、思、播、两广洞寨差税一年，江淮创科包银三年，四川、云南、甘肃秋粮三分，河南、陕西、辽阳丝钞三分。除虚增田税，免斡脱逋钱，赈恤云南、广海、八番等处戍军。求直言，赐高年帛，禁献山场湖泊之利。定吏员出身者秩正四品。以追尊皇考、皇妣，诏天下。云南花脚蛮为寇，诏招谕之。平江嘉定州饥，辽阳答阳失蛮、阔阔部风、雹，并赈之。澧州、归州饥，赈粜米二万石。是岁，夏，诸卫屯田及大都、河间、保定、济南、济宁五路属县霖雨伤稼。秋，忻州定襄县及忠翊侍卫屯田所营田、象食屯田所陨霜杀禾。土番岷州春疫，夏旱。西番寇巩昌府。

　　泰定元年春正月乙未，以乃马台为平章政事，善僧为右丞。敕诸王哈剌还本部，召江西行省平章政事也儿吉你赴阙。己亥，以诛逆臣也先铁木儿等诏天下。辛丑，诸王、大臣请立皇太子。赐诸王彻彻秃金一锭、银六十锭、币帛各百匹，塔思不花金一锭、银四十锭、币帛二百匹，阿忽铁木儿等金银各有差。壬寅，以故丞相拜住子答儿麻失里为宗仁卫亲军都指挥使，彻里哈为左右卫阿速亲军都指挥使。命僧讽西番经于光天殿。甲辰，敕译《列圣制诏》及《大元通制》，刊本赐百官。丁未，以称海屯田万户府达鲁花赤帖陈假岭北行中书省参知政事，近侍忽都帖木儿假礼部尚书，使西域诸王不赛因部。戊申，八番生蛮韦光正等及杨、黄五种人，以其户二万七千来附，请岁输布二千五百匹，置长官司以抚之。己酉，命诸王远徙者悉还其部。召亲王图帖睦尔于琼州，阿木哥于大同。定怯薛台岁给钞，人八十锭。甲寅，赐诸王太平、忽剌台、别失帖木儿等金印。敕高丽王还国，仍归其印。粜米二十万石，赈京师贫民。丙辰，赐故监察御史观音保、锁咬儿哈的迷失妻、子钞各千锭。赐司徒道住印。敕封解州盐池神曰灵富公。广德、信州、岳州、惠州、南恩州民饥，发粟赈之。

　　二月丁巳朔，作显宗影堂。己未，修西番佛事于寿安山寺，曰星吉思吃剌，曰阔儿鲁弗卜，曰水朵儿麻，曰飒间卜里喃家，经僧四十人，三年乃罢。庚申，监察御史傅岩起、李嘉宾言：“辽王脱脱乘国有隙，诛屠骨肉，其恶已彰，恐怀疑贰，如令归藩，譬之纵虎出柙。请废之，别立近族以袭其位。”不报。甲子，作佛事，命僧百八人及倡优百戏，导帝师游京城。庚午，选守令、推官。旧制，台宪岁举守令、推官二人，有罪连坐，至是言其不便，复命中书于常选择人用之。壬申，请上大行皇帝谥于南郊，曰睿圣文孝皇帝，庙号英宗。甲戌，江浙行省左丞赵简，请开经筵及择师傅，令太子及诸王大臣子孙受学，遂命平章政事张珪、翰林学士承旨忽都鲁都儿迷失、学士吴澄、集贤直学士邓文原，以《帝范》、《资治通鉴》、《大学衍义》、《贞观政要》等书进讲，复敕右丞相也先铁木儿领之。诸王怯别、孛罗各遣使来贡。高昌王亦都护帖木儿补化遣使进蒲萄酒。丁丑，监察御史宋本、赵成庆、李嘉宾言：“盗窃太庙神主，由太常守卫不谨，请罪之。”不报。戊寅，御史李嘉宾劾逆党左阿速卫指挥使脱帖木儿，罢之。癸未，宣谕也里可温各如教具戒。加封广德路祠山神张真君曰普济，宁国路广惠王曰福祐。绍兴、庆元、延安、岳州、潮州五路及镇远府、河州、集州饥，发粟赈之。

　　三月丁亥朔，罢徽政院，立詹事院，以太傅朵台、宣徽使秃满迭儿、桓国公拾得驴、太尉丑驴答剌罕，并为太子詹事；中书参知政事王居仁为太子副詹事，以同知宣政院事杨廷玉为中书参知政事，罢大同路黄华岭及崇庆屯田。赐寿宁公主金十锭、银五十锭、钞二万锭。乙未，以江西行省平章政事也儿吉你知枢密院事。置定王薛彻干总管府。给蒙古流民粮、钞，遣还所部，敕擅徙者斩，藏匿者杖之。赐诸王彻彻秃永福县户万三千六百为食邑，仍置王傅。戊戌，廷试进士，赐八剌、张益等八十四人及第、出身有差；会试下第者，亦赐教官有差。中书省臣请禁横奏赏赉及逾越奏事者，从之。庚子，钦察罢为陕西行台御史大夫。以四川行中书省平章政事囊加台兼宣政院使，往征西番寇参卜郎。癸卯，命中书平章政事乃马台摄祭南郊，知枢密院事阔彻伯摄祭太庙，以册皇后、皇太子告。丙午，御大明殿，册八八罕氏为皇后，皇子阿速吉八为皇太子。己酉，以皇子八的麻亦儿间卜嗣封晋王。泰宁王买奴卒，以其子亦怜真朵儿赤嗣。遣湘宁王八剌失里出镇察罕脑儿，罢宣慰司，立王傅府。以知枢密院事也儿吉你为云南行省右丞相。召流人还京师。庚戌，月直延民真只海、阿答罕来献大珠。监察御史宋本、李嘉宾、傅岩起言：“太尉、司徒、司空，三公之职，滥假僧人，及会福、殊祥二院，并辱名爵，请罢之。”不报。癸丑，诸王不赛因遣使朝贡。临洮狄道县，冀宁石州、离石、宁乡县旱，饥，赈米两月。广西横州徭寇永淳县。

　　夏四月戊午，廉恂罢为集贤大学士，食其禄终身。赐乳母李氏钞千锭，赐征参卜郎军千人钞四万七千锭。太尉不花、平章政事即烈，坐矫制以寡妇古哈强配撒梯，被鞫，诏以世祖旧臣，原其罪。己未，以珠字诏赐帝师所居撒思加部。庚申，诏整饬御史台。作昭献元圣皇后御容殿于普庆寺。辛酉，命昌王八剌失里往镇阿难答昔所居地。亲王图帖睦尔至自潭州，及王禅，皆赐车帐、驼马。癸亥，以国言上英宗庙号曰格坚皇帝。修佛事于寿昌殿。甲子，车驾幸上都。以诸王宽彻不花、失剌，平章政事兀伯都剌，右丞善僧等居守。以岭北行中书省左丞泼皮为中书左丞，江南行台中丞朵朵为中书参知政事，马剌罢为太史院使，罢卫士四百人还宗仁卫。赐北庭的撒儿兀鲁军羊马。诸王不赛因遣使来贡。发兵民筑浑河堤。丙寅，赐昌王八剌失里牛马橐驼。税僧、道邸舍积货。丁卯，遣诸王捏古伯等还和林。封八剌失里继母买的为皇妹昌国大长公主，给银印。以忽咱某丁为哈赞忽咱，主西域户籍。辛未，月食既。癸酉，以太子詹事秃满迭儿为中书平章政事。甲戌，命咒师作佛事厌雷。庚辰，以风烈、月食、地震，手诏戒饬百官。辛巳，太庙新殿成。木怜撒儿蛮部及北边蒙古户饥，赈粮、钞有差。江陵路属县饥，云南中庆、昆明屯田水。

　　五月丁亥，监察御史董鹏南、刘潜、边笥、慕完、沙班以灾异上言：“平章乃蛮台、宣徽院使帖木儿不花、詹事秃满答儿党附逆徒，身亏臣节，太常守庙不谨，辽王擅杀宗亲，不花、即里矫制乱法，皆蒙宽宥，甚为失刑，乞定其罪，以销天变。”不允。己丑，帝谕倒剌沙曰：“朕即位以来，无一人能执成法为朕言者。知而不言则不忠，且陷人于罪。继自今，凡有所知，宜悉以闻，使朕明知法度，断不敢自纵。非独朕身，天下一切政务，能守法以行，则众皆乂安，反是，则天下罹于忧苦。”又曰：“凡事防之于小则易，救之于大则难，尔其以朕言明告于众，俾知所慎。”壬辰，御史台臣秃忽鲁、纽泽以御史言：“灾异屡见，宰相宜避位以应天变，可否仰自圣裁。顾惟臣等为陛下耳目，有徇私违法者，不能纠察，慢官失守，宜先退避以授贤能。”帝曰：“御史所言，其失在朕，卿等何必遽尔！”秃忽鲁又言：“臣已老病，恐误大事，乞先退。”于是中书省臣兀伯都剌、张珪、杨廷玉皆抗疏乞罢。丞相旭迈杰、倒剌沙言：“比者灾异，陛下以忧天下为心，反躬自责，谨遵祖宗圣训，修德慎行，敕臣等各勤乃职，手诏至大都，居守省臣皆引罪自劾。臣等为左右相，才下识昏，当国大任，无所襄赞，以致灾昆，罪在臣等，所当退黜，诸臣何罪。”帝曰：“卿若皆辞避而去，国家大事，朕孰与图之？宜各相谕，以勉乃职。”戊戌，迁列圣神主于太庙新殿。辛丑，循州徭寇长乐县。甲辰，赦上都囚笞罪以下者。丙午，太白犯鬼。侍御史高奎上书，请求直言，辨邪正，明赏罚，帝善其言，赐以银币。丁未，太白犯鬼积尸气。己酉，宾州民方二等为寇，有司捕擒之。癸丑，命司天监翙星。中书平章政事秃满迭儿、领宣徽使詹事丞回回，请如裕宗故事，择名儒辅太子，敕中书省臣访求以闻。袁州火，龙庆、延安、吉安、杭州、大都诸路属县水，民饥，赈粮有差。六月乙卯朔，遣诸王阔阔出镇畏兀，赐金、银、钞千计。戊午，云南蒙化州高兰神场寨主照明罗九等寇威楚。庚申，张珪自大都至，以守臣集议事言：“逆党未讨，奸恶未除，忠愤未雪，冤枉未理，政令不信，赏罚不公，赋役不均，财用不节，请裁择之。”不允。诸王阿木哥薨，赙钞千锭。诸王宽彻、亦里吉赤来朝。赐驸马铁木儿等部钞一万三千锭，北边戍兵钞万六千八十锭。赈蒙古饥民，遣还所部。延安路饥，禁酒。癸亥，作礼拜寺于上都及大同路，给钞四万锭。丙寅，遣使招谕参卜郎。遣阔阔出等诣高丽，取女子三十人。广西左右两江黄胜许、岑世兴乞遣其子弟朝贡，许之。丁卯，大幄殿成，作镇雷坐静佛寺。庚午，置海剌秃屯田总管府。辛未，修黑牙蛮答哥佛事于水晶殿。癸酉，帝受佛戒于帝师。己卯，诸王怯别等遣其宗亲铁木儿不花等，奉驯豹、西马来朝贡。诏：“疏决系囚，存恤军士，免天下和买杂役三年，蜒户差税一年。百官四品以下，普覃散官一等，三品递进一阶。远仕瘴地，身故不得归葬，妻子流落者，有司资给遣还，仍著为令。”云南大理路你囊为寇。大都，真定晋州、深州，奉元诸路及甘肃河渠营田等处，雨伤稼，赈粮二月。大司农屯田、诸卫屯田、彰德、汴梁等路雨伤稼，顺德、大名、河间、东平等二十一郡蝗，晋宁、巩昌、常德、龙兴等处饥，皆发粟赈之。大同浑源河，真定滹沱河，陕西渭水、黑水，渠州江水皆溢，并漂民庐舍。宣德府、巩昌路及八番金石番等处雨雹。河间、晋宁、泾州、扬州、寿春等路，湖广、河南诸屯田皆旱。

　　秋七月丙戌，思州平茶杨大车、酉阳州冉世昌寇小石耶、凯江等寨，调兵捕之。诸王阿马薨，赙钞五千锭。赐云南王王禅钞二千锭，诸王阿都赤钞三千锭。作楠木殿。招谕船领、义宁、灵川等处徭。庚寅，遣使代祀岳渎。丙申，以诸王薛彻秃袭统其父完者所部，仍给故印。己亥，赈蒙古流民，给钞二十九万锭，遣还，仍禁毋擅离所部，违者斩。庚子，诸王伯颜帖木儿出镇阔连东部，阿剌忒纳失里出镇沙州，各赐钞三千锭。撒忒迷失率卫士佐太师按塔出行边，赐钞千锭。癸卯，罢广州、福建等处采珠蜒户为民，仍免差税一年。丙午，以畏兀字译西番经。丁未，翙星于上都司天监。以山东盐运司判官马合谟为吏部尚书，佩虎符，翰林修撰扬宗瑞为礼部郎中，佩金符，奉即位诏往谕安南。置长庆寺，以宦者阿亦伯为寺卿。罢中瑞司。中书省臣言：“东宫卫士，先朝止三千人，今增至万七千，请命詹事院汰去，仍依旧制。”从之。戊申，以籍入铁木迭儿及子班丹、观音奴赀产给还其家。奉元路朝邑县、曹州楚丘县、大名路开州濮阳县河溢，大都路固安州清河溢，顺德路任县沙、沣、洺水溢，真定、广平、庐州等十一郡雨伤稼，龙庆州雨雹大如鸡子，平地深三尺，定州屯河溢、山崩，免河渠营田租。大都、巩昌、延安、冀宁、龙兴等处饥，赈粜有差。广西庆远徭酋潘父绢等率众来降，署为簿、尉等官有差。加封温州故平阳侯曰英烈侯。

　　八月甲寅，彻彻儿、火儿火思之地五千贫乏，赈粮二月。乙卯，敕以刑狱复隶宗正府，依世祖旧制，刑部勿与。丙辰，享太庙。丁巳，赐诸王八里台、黄头钞各千五百锭。禁言赦前事。庚申，市牝马万匹取湩酒。赈帖列干、木伦等驿户粮、钞有差。辛亥，遣翰林学士承旨斡赤祀太祖、太宗、睿宗御容于普庆寺。赐亲王图帖睦尔钞三千锭。庚午，作中宫金脊殿。辛未，绘帝师八思巴像十一颁各行省，俾塑祀之。敕武官坐罪制授者以闻，敕授者从行省处决。以金泉馆酒课赐公主寿宁。丁丑，罢浚玉泉山河役。车驾至大都。癸未，敕枢密役军凡三百人以上奏闻。诏谕云南大车里、小车里。秦州成纪县大雨，山崩，水溢，壅土至来谷河成丘阜。汴梁、济南属县雨水伤稼，赈之。延安、冀宁、杭州、潭州等十二郡及诸王哈伯等部饥，赈粮有差。九月乙酉，封也速不坚为荆王，赐金印。以宣德府复隶上都留守司。辛卯，罢哈思的结鲁思伴卜总统所，更置临洮总管府。赐潜邸卫士钞万锭。丙申，葺太祖神御殿。乙巳，昭献元圣皇后忌日修佛事饭僧万万人，敕存恤武卫军一年。癸丑，以籍入阿散家赀给其子脱列。改邕州为南宁路。岑世兴遣其弟兴元来朝贡。奉元路长安县大雨，沣水溢，延安路洛水溢，濮州馆陶县及诸卫屯田水，建昌、绍兴二路饥，赈粮有差。

　　冬十月乙卯，秦州成纪县赵氏妇一产三男。成都嘉谷生一茎九穗。丁巳，监察御史王士元请早谕教太子，帝嘉纳之。戊午，享太庙。立寿福总管府，秩正三品，典累朝神御殿祭祀及钱谷事，降大天源延圣寺总管府为提点所以隶之。庚申，命左、右相日直禁中，有事则赴中书。丙寅，太白犯斗。己巳，太白入斗，太阴犯填星。云南车里蛮为寇，遣斡耳朵奉诏招谕之。其酋塞赛子尼而雁、构木子刁零出降。庚午，太白犯斗。壬申，安南国世子陈日爌遣其臣莫节夫等来朝贡。真州珠金沙河，松江府、吴江州诸河淤塞，诏所在有司佣民丁浚之。丙子，命帝师作佛事于延春阁。丁丑，缅国王子吾者那等争立，岁贡不入，命云南行省谕之。徙封云南王王禅为梁王，食邑益阳州六万五千户，仍以其子帖木儿不花袭封云南王。封亲王图帖睦尔为怀王，食邑瑞州六万五千户，增岁赐币帛千匹，并赐金印。壬午，荧惑犯垒壁阵。肇庆徭黄宝才等降。延安路饥，发义仓粟赈之，仍给钞四千锭。广东道及武昌路江夏县饥，赈粜有差。河南廉访使买奴坐多征公田租免官。以鲁国大长公主女适怀王。

　　十一月己丑，命道士修醮事。癸巳，遣兵部员外郎宋本，吏部员外郎郑立、阿鲁灰，工部主事张成，太史院都事费著，分调闽海、两广、四川、云南选。诸王不赛因言其臣出班有功，请官之，以出班为开府仪同三司、翊国公，给银印、金符。赐诸王散术台、也速速儿钞各千五百锭，斡耳朵罕钞千二百锭，鲁宾钞千五百锭。甲午，禜星于回回司天监。己亥，以术温台知枢密院事。辛丑，造金宝盖，饰以七宝，贮佛舍利。甲辰，作歇山鹿顶楼于上都。丁未，释笞四十七以下囚及轻罪流人，给钞二千锭散与贫者。印明年钞本至元钞四十万锭、中统钞十万锭。己酉，诏免也里可温、答失蛮差役。庚戌，招谕融州徭般领、大、小木龙等百七十五团。河间路饥，赈粮二月。汴梁、信州、泉州、南安、赣州等路饥，赈粜有差。嘉定路龙兴县饥，赈粮一月。大都、上都、兴和等路十三驿饥，赈钞八千五百锭。

　　十二月癸丑朔，以岑世兴为怀远大将军，遥授沿边溪洞军民安抚使，佩虎符，仍来安路总管；黄胜许为怀远大将军，遥授沿边溪洞军民安抚使，佩虎符，致仕，其子志熟袭为上思州知州。降诏宣谕，仍各赐币帛二。乙卯，云南徭阿吾及歪闹为寇，行省督兵捕之。庚申，同州地震，有声如雷。癸亥，盐官州海水溢，屡坏堤障，侵城郭，遣使祀海神，仍与有司视形势所便，还请叠石为塘，诏曰：“筑塘是重劳吾民也，其增石囤扞御，庶天其相之。”乙丑，给蒙古子女孳畜。丙寅，命翰林国史院修纂《英宗》、《显宗实录》。敕：“内外百官凡行朝贺等礼，雨雪免朝服。”庚午，荧惑犯外屏。辛未，新作棕殿成。诸王锁思的薨，赙钞五百锭。乙亥，太白经天。曲赦重囚三十八人，以为三宫祈福。夔路容米洞蛮田先什用等九洞为寇，四川行省遣使谕降五洞，余发兵捕之。陕西行省以兵讨阶州土蕃。察罕脑儿千户部饥，赈粮一月。延安路雹灾，赈粮一月。温州路乐清县盐场水，民饥，发义仓粟赈之。两浙及江东诸郡水、旱，坏田六万四千三百余顷。

　　二年春正月丙戌，辰星犯天鸡。乙未，以畿甸不登，罢春畋。禁后妃、诸王、驸马毋通星术之士，非司天官不得妄言祸福。敕：“御史台选举，与中书合议以闻。”中书省臣言：“江南民贫僧富，诸寺观田土，非宋旧置并累朝所赐者，请仍旧制与民均役。”从之，以籍八思吉思地赐故监察御史观音宝、锁咬儿哈的迷失妻子，各十顷。戊戌，造象辇。参卜郎来降，赐其酋班术儿银、钞、币、帛。辛丑，怀王图帖睦尔出居于建康。壬寅，太白犯建星。甲辰，奉安显宗像于永福寺，给祭田百顷。广西山獠为寇，命所在有司捕之。江浙行省平章政事脱欢答剌罕升为左丞相。诸王怯别遣使贡方物，赐钞四万锭。戊申，以乞剌失思八班藏卜为土蕃等路宣慰使都元帅，兼管长河西、奔不儿亦思刚、察沙加儿、朵甘思、朵思麻等管军达鲁花赤，与其属往镇抚参卜郎。庚戌，诏谕宰臣曰：“向者卓儿罕察苦鲁及山后皆地震，内郡大小民饥。朕自即位以来，惟太祖开创之艰，世祖混一之盛，期与人民共享安乐，常怀祗惧，灾沴之至，莫测其由。岂朕思虑有所不及而事或僣差，天故以此示儆？卿等其与诸司集议便民之事，其思自死罪始，议定以闻。朕将肆赦，以诏天下。”肇庆、巩昌、延安、赣州、南安、英德、新州、梅州等处饥，赈粜有差。

　　闰月壬子朔，诏赦天下，除江淮创科包银，免被灾地差税一年。庚申，修野狐岭、色泽、桑乾岭道。乙丑，命整治屯田。河南行省左丞姚炜请禁屯田吏蚕食屯户，及勿务羡增以废裕民之意，不报。丁卯，中书省臣言：“国用不足，请罢不急之费。”从之。置惠远仓、永需库于海剌秃总管府。己巳，修滹沱河堰。壬申，罢永兴银场，听民采炼，以十分之二输官。罢松江都水庸田使司，命州县正官领之，仍加兼知渠堰事。癸酉，作棕毛殿。丙子，浙西道廉访司言：“四方代祀之使，弃公营私，多不诚洁，以是神不歆格，请慎择之。”山南廉访使帖木哥请削降铁失所用骤升官。戊寅，诸王忽塔梯迷失等来朝，赐金、银、钞、帛有差。己卯，河间、真定、保定、瑞州四路饥，禁酿酒。阶州土蕃为寇，巩昌总帅府调兵御之。站八儿监藏叛于兀敦。保定路饥，赈钞四万锭、粮万五千石。雄州归信诸县大雨，河溢，被灾者万一千六百五十户，赈钞三万锭。南宾州、棣州等处水，民饥，赈粮二万石，死者给钞以葬。五花城宿灭秃、拙只干、麻兀三驿饥，赈粮二千石。衡州衡阳县民饥，瑞州蒙山银场丁饥，赈粟有差。山东廉访使许师敬请颁族葬制，禁用阴阳相地邪说。

　　二月甲申，祭先农。丙戌，颁《道经》于天下名山宫观。丁亥，平伐苗酋的娘率其户十万来降，土官三百六十人请朝。湖广行省请汰其众还部，令的娘等四十六人入觐，从之。己丑，加嗣汉三十九代天师张嗣成太玄辅化体仁应道大真人。庚寅，荧惑、岁星、填星聚于毕。辛卯，赈安定王朵儿只班部军粮三月。瓜哇国遣其臣昔剌僧迦里也奉表及方物来朝贡。广西徭潘宝陷柳城县。丁酉，翙星于回回司天监。己亥，命西僧作烧坛佛事于延华阁。封阿里迷失为和国公、张珪为蔡国公，仍知经筵事。以中书右丞善僧为平章政事，参知政事泼皮为右丞；御史大夫秃忽鲁加太保，仍御史大夫。庚子，姚炜以河水屡决，请立行都水监于汴梁，仿古法备捍，仍命濒河州县正官皆兼知河防事，从之。丙午，造玉御床。戊申，命道士祭五福太一神。庚戌，通、漷二州饥，发粟赈粜。蓟州、宝坻县、庆元路象山诸县饥，赈粮二月。甘州蒙古驿户饥，赈粮三月。大都、凤翔、宝庆、衡州、潭州、全州诸路饥，赈粜有差。三月癸丑，修曹州济阴县河堤，役民丁一万八千五百人。甲寅，禁捕天鹅。丁巳，赐诸王帖木儿不花等钞有差。辛酉，咸平府清河、寇河合流，失故道，坏堤堰，敕蒙古军千人及民丁修之。乙丑，车驾幸上都。诸王搠思班部战士四百人征参卜郎有功，人赏钞四千锭。乙亥，安南国世子陈日爌遣使贡方物。荆门州旱，漷州、蓟州、凤州、延安、归德等处民及山东蒙古军饥，赈粮、钞有差。肇庆、富州、惠州、袁州、江州诸路及南恩州、梅州饥，赈粜有差。

　　夏四月丁亥，作吾殿。癸巳，和市牝马有驹者万匹。敕宿卫驼马散牧民间者，归官厩饲之。丁酉，濮州鄄城县言城西尧冢上有佛寺，请徙之，不报。辛丑，加公主寿宁为皇姊大长公主。禁山东诸路酒。丙午，僰夷及蒐雁遮杀云南行省所遣谕蛮使者，敕追捕之。丁未，封后父火里兀察儿为威靖王。戊申，以许师敬为中书左丞；中政使冯亨为中书参知政事，仍中政使。奉元路白水县雹。巩昌路伏羌县大雨，山崩。镇江、宁国、瑞州、桂州、南安、宁海、南丰、潭州、涿州等处饥，赈粮五万余石。陇西、汉中、秦州饥，赈钞三万锭。

　　五月壬子，车里陶剌孟及大阿哀蛮兵万人乘象寇陷朵剌等十四寨，木邦路蛮八庙率僰夷万人寇陷倒八汉寨，督边将严备之。癸丑，龙牙门蛮遣使奉表贡方物。辛未，罢京师官鬻盐肆十五。改河间盐运司为大都河间等路都转运盐使司。遣察乃使于周王和世〈王束〉。癸酉，融州否泉洞、吉龙洞、洞村山、黑江诸徭为寇，广西元帅府发兵讨之。丙子，旭迈杰等以国用不足，请减厩马，汰卫士，及节诸王滥赐，从之。赐潜邸怯怜口千人钞三万锭。浙西诸郡霖雨，江湖水溢，命江浙行省及都水庸田司兴役疏泄之。置谏议书院于昌平县，祀唐刘蕡。大都路檀州大水，平地深丈有五尺，汴梁路十五县河溢，江陵路江溢，洮州、临洮府雨雹，潭州、兴国属县旱，彰德路蝗，龙兴、平江等十二郡饥，赈粜米三十二万五千余石。巩昌路临洮府饥，赈钞五万五千锭。六月己卯朔，皇子生，命巫祓除于宫。葺万岁山殿。静江徭为寇，遣广西宣慰司发兵捕之。辛巳，柳州徭为寇，戍兵讨斩之。癸未，浔州平甫县徭为寇，达鲁花赤都坚、都监姚泰亨死之。甲申，改封嘉王晃火帖木儿为并王。丙戌，填星犯井钺星。丙申，中书参知政事左塔不台言：“大臣兼领军务，前古所无。铁失以御史大夫，也先帖木儿以知枢密院事，皆领卫兵，如虎而翼，故成逆谋。今军卫之职，乞勿以大臣领之，庶勋旧之家得以保全。”从之，仍赐币帛以旌其直。丁酉，静江义宁县及庆远安抚司蛮徭为寇，敕守将捕之。息州民赵丑厮、郭菩萨，妖言弥勒佛当有天下，有司以闻，命宗正府、刑部、枢密院、御史台及河南行省官杂鞫之。辛丑，柳州马平县徭为寇，湖广行省督所属追捕之。丙午，填星犯井。丁未，立都水庸田使司，浚吴、松二江。敕营造毋役五卫军士，止以武卫、虎贲二卫给之。开南州阿只弄、哀培蛮兵为寇，命云南行省督所属兵捕之。通州三河县大雨，水丈余，潼川府绵江、中江水溢入城郭，冀宁路汾河溢。秦州秦安山移。新州路旱，济南、河间、东昌等九郡蝗，奉元、卫辉路及永平屯田丰赡、昌国、济民等署雨伤稼，蠲其租。济宁、兴元、宁夏、南康、归州等十二郡饥，赈粜米七万余石。镇西武靖王部及辽阳水达达路饥，赈粮一月。

　　秋七月戊申朔，大、小车里蛮来献驯象。己酉，赐诸王燕大等金、钞有差。庚戌，遣阿失伯祀宅神于北部行幄。甲寅，遣使奉诏分谕徭蛮，镇康路土官你囊、谋粘路土官赛丘罗出降；木邦路土官八庙既降复叛。翙星于上都司天监。纽泽、许师敬编类《帝训》成，请于经筵进讲，仍俾皇太子观览，有旨译其书以进。丙辰，享太庙。播州蛮黎平爱等集群夷为寇，湖广行省请兵讨之，不许，诏播州宣抚使杨也里不花招谕之。戊午，遣使代祀龙虎、武当二山。己未，置车里军民总管府，以土人寒赛为总管，佩金虎符。中书省臣言：“往岁征徭，廉访司劾其滥杀，今凡出师，请廉访司官一员莅军纠正。”从之。庚申，以宫人二赐藩王怯别。癸亥，修大乾元寺。以许师敬及郎中买驴兼经筵官。广西诸徭寇城邑，遣湖广行省左丞乞住、兵部尚书李大成、中书舍人买驴将兵二万二千人讨之，仍以诸王斡耳朵罕监其军。海北徭酋盘吉祥寇阳春县，命江西行省督兵捕之。庚午，以国用不足，罢书金字《藏经》。威楚、大理诸蛮为寇，云南行省请出师，不允，遣亦剌马丹等使大理，普颜实立等使威楚，招谕之。思州洞蛮杨银千等来献方物。封驸马孛罗帖木儿、知枢密院事火沙并为郡王。辛未，立河南行都水监。申禁汉人藏执兵仗，有军籍者，出征则给之，还，复归于官。壬申，御史台臣言：“廉访司莅军，非世祖旧制。贾胡鬻宝，西僧修佛事，所费不支，于国无益，并宜除罢。”从之。敕太傅朵台、太保秃忽鲁日至禁中集议国事。徭蛮潘宝寇镡津、义宁、来宾诸县，命广西守将捕之。庆远溪洞民饥，发米二万五百石，平价粜之。敕山东州县收养流民遗弃子女。延安、鄜州、绥德、巩昌等处雨雹，般阳新城县蝗，宗仁卫屯田陨霜杀禾，睢州河决，顺德、汴梁、德安、汝宁诸路旱，免其租。梅州、饶州、镇江、邠州诸路饥，赈粜米三万余石。八月戊子，修上都香殿。辛卯，云南白夷寇云龙州。癸巳，岁星犯天樽。辛丑，遣使代祀岳渎名山大川。敕：“诸王私入京者，勿供其所用；诸部曲宿卫私入京者，罪之。”命度支监汰阿塔赤所掌驼马，于外郡饲之。大都路檀州、巩昌府静宁县、延安路安塞县雨雹，卫辉路汲县河溢。南恩州、琼州饥，赈粮一月。临江路、归德府饥，赈粮二月。衡州、建昌、岳州饥，赈粜米一万三千石。

　　九月戊申朔，分天下为十八道，遣使宣抚。诏曰：“朕祗承洪业，夙夜惟寅，凡所以图治者，悉遵祖宗成宪。曩屡诏中外百司，宣布德泽，蠲赋详刑，赈恤贫民，思与黎元共享有生之乐。尚虑有司未体朕意，庶政或阙，惠泽未洽，承宣者失于抚绥，司宪者怠于纠察，俾吾民重困，朕甚悯焉。今遣奉使宣抚，分行诸道，按问官吏不法，询民疾苦，审理冤滞，凡可以兴利除害，从宜举行。有罪者，四品以上停职申请，五品以下就便处决。其有政绩尤异，暨晦迹丘园，才堪辅治者，具以名闻。”以湖广行省参知政事马合某、河东宣慰使李处恭之两浙江东道，江东道廉访使朵列秃、太史院使齐履谦之江西福建道，都功德使举林伯、荆湖宣慰使蒙弼之江南湖广道，礼部尚书李家奴、工部尚书朱蕡之河南江北道，同知枢密院事阿吉剌、御史中丞曹立之燕南山东道，太子詹事别帖木儿、宣徽院判韩让之河东陕西道，吏部尚书纳哈出、董讷之山北辽东道，陕西盐运使众家奴、中书断事官韩庭茂之云南省，湖南宣慰使寒食、冀宁路总管刘文之甘肃省，山东宣慰使秃思帖木儿、陕西行省左丞廉惇之四川省，翰林侍讲学士帖木儿不花、秘书卿吴秉道之京畿道。以郡县饥，诏运粟十五万石贮濒河诸仓，以备赈救，仍敕有司治义仓。禁大都、顺德、卫辉等十郡酿酒。募富民入粟拜官，二千石从七品，千石正八品，五百石从八品，三百石正九品，不愿仕者旌其门。诸王斡即遣使贡金浮图。己酉，海运江南粮百七十万石至京师。庚戌，复尚乘寺、光禄寺为正三品，给银印。癸丑，车驾至大都。遣使祀海神天妃。甲寅，禁饥民结扁檐社，伤人者杖一百，著为令。乙卯，享太庙。己未，岑世兴上言，自明不反，请置蒙古、汉人监贰官，诏优从之。壬戌，诸王牙即贡马。丁丑，浚河间陈玉带河。广西徭寇宾州。礼部员外郎元永贞言：“铁失弑逆，皆由铁木迭儿始祸，请明其罪，仍录付史馆，以为人臣之戒。”汉中道文州霖雨，山崩。檀州雨雹，开元路三河溢，琼州、南安、德庆诸路饥，赈粮、钞有差。

　　冬十月戊寅朔，张珪归保定上冢，以病辞禄，不允。岑世兴及子铁木儿率众寇上林等州，命抚谕之。壬午，禁成都路酿酒。癸未，以倒剌沙为御史大夫。丁亥，享太庙。己丑，赐恩平王塔思不花部钞五千锭。壬辰，荧惑犯氐。癸巳，填星退犯井。播州凯黎苗率诸寨苗、獠为寇。乙未，皇后亦怜真八剌受佛戒于帝师。丁酉，广西獠酋何童降，请防边自效，从之。乙巳，宁远知州添插言，安南国土官押那攻掠其木末诸寨，请治之，敕安南世子谕押那归其俘。丙辰，宁夏路、曹州属县水，霸州、衢州路饥，赈粮二月。

　　十一月戊申，周王和世〈王束〉遣使以豹来献。改长宁军为州。庚戌，旭迈杰以岁饥请罢皇后上都营缮，从之。纽泽以病乞罢，不允。丙辰，郭菩萨等伏诛，杖流其党。丁巳，幸大承华普庆寺，祀昭献元圣皇后于影堂，赐僧钞千锭。岑世兴结八番蛮班光金等合兵攻石头等寨，敕调兵御之。八番宣慰司官失备坐罪。戊午，填星退犯井宿钺星。己未，诏整饬台纲。庚申，倭舶来互市。广西道宣慰使获徭酋潘宝下狱，其弟潘见遂寇柳州，命湖广行省左丞乞住捕之。壬戌，敕军民官荫袭者，由本贯图宗支，申请铨授。丙寅，倒剌沙复为中书左丞相，加开府仪同三司、录军国重事。丁卯，罢蒙山银冶提举司，命瑞州路领之。壬申，赐诸王不赛因钞二万锭、帛百匹。诸王斡耳朵罕遣使以追捕广西徭寇上闻，帝曰：“朕自即位，累诏天下悯恤黎元，惟广徭屡叛，杀掠良民，故命斡耳朵罕等讨之。今闻迎降者甚众，宜更以恩抚之。若果不悛，严兵追捕。”京师饥，赈粜米四十万石。内郡饥，赈钞十万锭、米五万石。河间诸郡流民就食通、漷二州，命有司存恤之。杭州路火，赈贫民粮一月。常德路水，民饥，赈粮万一千六百石。

　　十二月戊寅，以塔失帖木儿为中书右丞相。癸未，加塔失帖木儿开府仪同三司、上柱国、录军国重事、监修国史，封蓟国公。诸王不赛因遣使贡珠，赐钞二万锭。乙酉，帝复受佛戒于帝师。荧惑犯天江，辰星犯建星。丁亥，修鹿顶殿。镇南王脱不花薨，遣中书平章政事乃马歹摄镇其地。中书省臣言山东、陕西、湖广地接戎夷，请议选宗室往镇，从之。申禁图谶，私藏不献者罪之。癸巳，京师多盗，塔失帖木儿请处决重囚，增调逻卒，仍立捕盗赏格，从之。甲午，太白犯垒壁阵。召张珪于保定。丁酉，加纽泽知枢密院事，与马某沙并开府仪同三司。弛瑞州路酒禁。左丞乞住、诸王斡耳朵罕征徭贼，败之。元江路土官普山为寇，命戍兵捕之。壬寅，大宁路凤翔府饥，禁酿酒。右丞赵简请行区田法于内地，以宋董煟所编《救荒活民书》颁州县。济南、延川二路饥，赈钞三千五百锭。惠州、杭州等处饥，赈粜有差。是岁，陕西府雨雹，御河水溢。以故翰林学士不花、中政使普颜笃、指挥使卜颜忽里为铁失等所系死，赠功臣号及阶勋爵谥。 
 
 
 
卷三十 本纪第三十
　
　　◎泰定帝二

　　三年春正月丙午朔，征东行省左丞相、高丽国王王章，遣使奉方物，贺正旦。播州宣慰使杨燕里不花招谕蛮酋黎平庆等来降。戊申，元江路总管普双叛，命云南行省招捕之。诸王薛彻秃、晃火帖木儿来朝，赐金、银、钞、币有差。壬子，封诸王宽彻不花为威顺王，镇湖广；买奴为宣靖王，镇益都；各赐钞三千锭。以山东、湖广官田赐民耕垦，人三顷，仍给牛具。诸王不赛因遣使献西马。征前翰林学士吴澄，不起。置都水庸田司于松江，掌江南河渠水利。己未，赐武平王帖古思不花部军民钞，人十五锭。以湘宁王八剌失里镇兀鲁思部。辛酉，太白犯外屏。癸亥，封朵列捏为国公，以知枢密院事撒忒迷失为岭北行中书省平章政事。戊辰，缅国乱，其主答里也伯遣使来乞师，献驯象方物。安南国阮叩寇思明路，命湖广行省督兵备之。大都路属县饥，赈粮六万石。恩州水，以粮赈之。

　　二月丁丑，购能首告谋逆厌魅者给赏，立赏格，谕中外。庚辰，赈鲁王阿儿加失里部瓮吉剌贫民钞六万锭，命诸王鲁宾为大宗正。壬午，广西全茗州土官许文杰率诸徭以叛，寇茗盈州，杀知州事李德卿等，命湖广行省督兵捕之。以乃马台知枢密院事。甲申，祭太祖、太宗、睿宗御容于翰林国史院。丁亥，中书请罢征徭，敕斡耳朵罕等班师，其镇戍者如故。己丑，禁汴梁路酿酒。甲午，葺真定玉华宫。乙未，修佛事厌雷于崇天门。丙申，建显宗神御殿于卢师寺，赐额曰大天源延圣寺。敕以金书西番字《藏经》。甲戌，建殊祥寺于五台山，赐田三百顷。爪哇国遣使贡方物。庚子，以通政院使察乃为中书平章政事。甲辰，车驾幸上都。命诸王也忒古不花及中书省臣兀伯都剌、察乃、善僧、许师敬、朵朵居守。立典医署，秩从五品，隶詹事院。归德府属县河决，民饥，赈粮五万六千石。河间、保定、真定三路饥，赈粮四月。建昌路饥，赈粜米三万石。三月乙巳朔，帝以不雨自责，命审决重囚，遣使分祀五岳四渎、名山大川及京城寺观。安南国宫为龙州万户赵雄飞等所侵，乞谕还所掠，诏广西道遣官究之。丙午，填星犯井宿钺星。丁未，敕百官集议急务。中书省臣等请汰卫士，节滥赏，罢营缮，防徭寇，诸寺官署坑冶等事归中书，并从之。壬子，翙星于司天监。癸丑，八番岩霞洞蛮来降，愿岁输布二千五百匹，设蛮夷官镇抚之。乙卯，申禁民间金龙文织币。丁巳，遣诸王失剌镇北边。戊午，诏安抚缅国，赐其主金币。甲子，命功德使司简岁修佛事一百二十七。丙寅，翰林承旨阿怜帖木儿、许师敬译《帝训》成，更名曰《皇图大训》，敕授皇太子。考试国子生。遣僧修佛事于临洮、凤翔、星吉儿宗山等处。赐诸王孛罗铁木儿、阿剌忒纳各钞二千锭。戊辰，荧惑犯垒壁阵，填星犯井。庚午，填星、太白、岁星聚于井。辛未，泉州民阮凤子作乱，寇陷城邑，军民官以失讨坐罪。永平、卫辉、中山、顺德诸路饥，赈钞六万六千余锭。宁夏、奉元、建昌诸路饥，赈粮二月。大都、河间、保定、永平、济南、常德诸路饥，免其田租之半。

　　四月丙戌，镇安路总管岑修广为弟修仁所攻，来告，命湖广行省辨治之。戊戌，太白犯鬼。壬寅，荧惑犯垒壁阵。容米洞蛮田先什用等结十二洞蛮寇长阳县，湖广行省遣九姓长官彭忽都不花招之，田先什用等五洞降，余发兵讨之。修夏津、武城河堤三十三所，役丁万七千五百人。五月甲辰朔，藩王怯别遣使来献豹。乙巳，修镇雷佛事三十一所。甘肃行省臣言：“赤斤储粟，军士度川远给不便，请复徙于曲尤之地。”从之。修上都复仁门。泾州饥，禁酿酒。罢造福建岁供蔗饧。以西僧驰驿扰民，禁之。甲寅，八百媳妇蛮招南道遣其子招三听奉方物来朝。乙卯，以帝师兄锁南藏卜领西番三道宣慰司事，尚公主，锡王爵。给寿宁公主印，仍赐田百顷、钞三万锭。甲子，中书会岁钞出纳之数，请节用以补不足，从之。监察御史劾宣抚使朵儿只班，学士李塔剌海、刘绍祖庸鄙不胜任。中书议：“三人皆勋旧子孙，罪无实状，乞复其职，仍敕宪台勿以空言妄劾。”从之。丁卯，岑世兴及镇安路岑修文合山獠、角蛮六万余人为寇，命湖广、云南行省招谕之。遣指挥使兀都蛮镌西番咒语于居庸关崖石。庚午，乞住招谕永明县五洞徭来降。河西加木笼赡部来降，以答儿麻班藏卜领卜剌麻沙〈木朔〉部，公哥班领古笼罗乌公远宗兰宗孛儿间沙加坚部，唆南监藏卜领兰宗古卜剌卜吉里昔吉林亦木石威石部，朵儿只本剌领笼答吃列八里阿卜鲁答思阿答藏部。雄州饥，太平、兴化属县水，并赈之。庐州、郁林州及洪泽屯田旱，扬州路属县财赋官田水，并免其租。六月癸酉朔，赐藩王怯别七宝束带。以秃哈帖木儿为四川行省平章政事；请终母丧，从之。癸未，播州蛮黎平爱复叛，合谢乌穷为寇，宣抚使杨燕礼不花招平爱出降。乌穷不附，命湖广行省讨之。丁亥，命湘宁王八剌失里出镇阿难答之地。戊子，诸王脱脱等来朝，赐金、银、钞、币有差。乙未，命梁王王禅及诸王彻彻秃镇抚北军，赐王禅钞五千锭、币帛各二百匹。丁酉，遣道士吴全节修醮事于龙虎、三茆、阁皂三山。戊戌，遣使祀解州盐池神。中书省臣言：“比郡县旱蝗，由臣等不能调燮，故灾异降戒。今当恐惧儆省，力行善政，亦冀陛下敬慎修德，悯恤生民。”帝嘉纳之。赈昌王八剌失里部钞四万锭，赐吴王泼皮钞万锭。己亥，纳皇姊寿宁公主女撒答八剌于中宫。道州路栎所源徭为寇，命乞住督兵捕之。奉元、巩昌属县大雨雹，峡州旱，东平属县蝗，大同属县大水，莱芜等处冶户饥，赈钞三万锭。光州水，中山安喜县雨雹伤稼，大昌屯河决，大宁、庐州、德安、梧州、中庆诸路属县水旱，并蠲其租。

　　秋七月甲辰，车驾发上都，禁车骑践民禾。辽王脱脱请复太母月也伦宫守兵及女直屯户，不允。增给太祖四大斡耳朵岁赐银二百锭、钞八千锭。遣使祀海神天妃。造豢豹毡车三十辆。乙巳，怯怜口屯田霜，赈粮二月。丙午，享太庙。丁未，绍庆酉阳寨冉世昌及何惹洞蛮为寇。诏行宫驼马及宗戚将校驻冬北边者，毋辄至京师。辛亥，封阿都赤为绥宁王，赐钞四千锭，给金印。壬子，皇后受牙蛮答哥戒于水晶殿。甲寅，幸大乾元寺，敕铸五方佛铜像。乙卯，诏翰林侍讲学士阿鲁威、直学士燕赤译《世祖圣训》，以备经筵进讲。戊午，诸王不赛因献驼马。遣日本僧瑞兴等四十人还国。作别殿于潜邸。敕：“入粟拜官者，准致仕铨格。”己未，禁诸部王妃入京告饥。以月鲁帖木儿嗣齐王，给金印。八百媳妇蛮招南通遣使来献驯象方物。乙丑，发兵修野狐、色泽、桑乾三岭道。戊辰，太白经天。己巳，大理土官你囊来献方物。庚申，广西宣慰副使王瑞请益戍兵，及以土民屯田备蛮，仍置南宁安抚司。河决郑州、阳武县，漂民万六千五百余家，赈之。永平、大都诸属县水，大风，雨雹。龙兴、辰州二路火，大名、永平、奉元诸路属县旱，汴梁路水，大名、顺德、卫辉、淮安等路，睢、赵、涿、霸等州及诸位屯田蝗，大同浑源河溢，檀、顺等州两河决，温榆水溢，赈永平、奉元钞七万锭。赈粜濠州饥民麦三万九千余石。命瘗京城外弃骸，死状不白者，有司究之。

　　八月甲戌，兀伯都剌、许师敬并以灾变饥歉乞解政柄，不允。乙亥，遣乃马台简阅边兵，赐钞千锭。大天源延圣寺神御殿成。戊寅，修澄清石闸。甲申，享太庙。长春宫道士蓝道元以罪被黜。诏：“道士有妻者，悉给徭役。”迁黄羊坡民二百五十户于鞑靼部。宁远州洞蛮刁用为寇，命云南行省备之。丁亥，遣梁王王禅整饬斡耳朵思边事。辛卯，云南行省丞相亦儿吉、廉访副使散只兀台，以使酒相诋，状闻，诏两释之。甲午，以灾变罢猎。赈河南探马赤军，籍其余丁。罢行宣政院及功德使司，免武备寺逋负兵器。丁酉，藩王不赛因遣使献玉及独峰驼。是夜，太白犯轩辕御女。以星变，下诏恤民。辛丑，次中都，畋于汪火察秃之地。赐太师按摊出钞二千八百锭。鹿顶殿成。罢甘肃札浑仓，徙其军储于汪古剌仓。户部尚书郭良坐赃免。作天妃宫于海津镇。西番土官撒加布来献方物，海寇黎三来附。诏谕廉州蜒户使复业。盐官州大风，海溢，坏堤防三十余里，遣使祭海神，不止，徙居民千二百五十家。大都昌平大风，坏民居九百家。龙庆路雨雹一尺，大风损稼。真定蠡州、奉元蒲城等县及无为州诸处水，河中府、永平、建昌印都、中庆、太平诸路及广西两江饥，并发粟赈之。扬州崇明州大风雨，海水溢，溺死者给棺敛之。杭州火，赈粮一月。九月丁未，增置上都留守判官一员，兼推官。辛亥，命帝师还京，修洒净佛事于大明、兴圣、隆福三宫。丁巳，弛大都、上都、兴和酒禁。庚申，车驾至大都。壬戌，以察乃领度支事。癸亥，太白犯太微垣右执法。赐大车里新附蛮官七十五人裘帽靴服。戊辰，命欢赤等使于诸王怯别、月思别、不赛因三部。赈潜邸贫民钞二十万锭。湖广行省太平路总管郭扶、云南行省威楚路秃剌寨长哀培、景东寨长阿只弄男阿吾、大阿哀寨主弟你刀、木罗寨长哀卜利、茫施路土官阿利、镇康路土官泥囊弟陀金客、木粘路土官丘罗、大车里昭哀侄哀用、孟隆甸土官吾仲，并奉方物来献。以昭哀地置木朵路一、木来州一、甸三，以吾仲地置孟隆路一、甸一，以哀培地置甸一，并降金符、铜印，仍赐币帛、鞍勒有差。中书省臣言：“今国用不继，陛下当法世祖之勤俭以为永图。臣等在职，苟有滥承恩赏者，必当回奏。”帝嘉纳之。扬州、宁国、建德诸属县水，南恩州旱，民饥，并赈之。汾州平遥县汾水溢，庐州、怀庆二路蝗。
  </div>
  <div class="pagination">
   <a href="元史_page18.html">
    上一页
   </a>
   <span>
    ...
   </span>
   <a href="元史_page14.html">
    14
   </a>
   <a href="元史_page15.html">
    15
   </a>
   <a href="元史_page16.html">
    16
   </a>
   <a href="元史_page17.html">
    17
   </a>
   <a href="元史_page18.html">
    18
   </a>
   <span class="current-page">
    19
   </span>
   <a href="元史_page20.html">
    20
   </a>
   <a href="元史_page21.html">
    21
   </a>
   <a href="元史_page22.html">
    22
   </a>
   <a href="元史_page23.html">
    23
   </a>
   <a href="元史_page24.html">
    24
   </a>
   <span>
    ...
   </span>
   <a href="元史_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
