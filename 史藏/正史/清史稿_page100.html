<!DOCTYPE html>
<html>
<head>
    <meta charset="UTF-8">
    <title>清史稿 - 第 100 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 100 页/共 291 页</h1>
    <div class="content">　　大理院，正卿，正二品。少卿，正三品。俱特简。各一人。刑科、民科推丞各一人。正四品。请简。推事二十有八人。正五品。刑科、民科第一庭俱各四人，第二、三庭俱各五人。典簿都典簿一人，从五品。典簿四人。从六品。主簿六人，正七品。以上俱奏补。八、九品录事三十人。咨补。
　　正卿掌申枉理谳，解释法律，监督各级审判，以一法权。少卿佐之。推丞分掌民、刑案款，参议疑狱。刑科掌被旨推鞫宗室官犯，披详刑事京控上诉法状。民科掌宗室诤讼，披详民事京控上诉法状。都典簿掌簿籍罪囚。典簿掌出纳文移。大理于重罪为终审。凡法庭审判，推事五人会鞫之，是为合议制。附设总检察，掌综司大理民、刑案内检察事务，监督各级检察，调度司法警察官吏。丞一人，从三品。请简。检察官六人，正五品。奏补。主簿二人，八、九品录事四人。看守所所长一人，从五品。奏补。所官四人，正八品。奏补。九品录事二人。
　　光绪三十二年，改大理寺设，置正卿、少卿各一人，推丞二人。刑事四庭，推事十有九人。民事二庭，推事九人。并置典簿以次各官。又总检察丞一人，检察官六人，主簿一人，录事四人。设看守所，置所长各官。宣统元年，改刑科四庭为民科三庭，置推事各十有四人。三年，增置总检察典簿一人，改录事为八、九品各二人。
　　京师高等审判，丞一人，正四品。请简。掌治务，监督下级审判。下同。刑科、民科推事十有二人。从五品。刑科、民科一二庭俱各三人。典簿典簿二人，正七品。主簿四人，从七品。以上俱奏补。九品录事六人。于重罪为二审，轻罪为终审。审判会鞫视大理。检察检察长一人，正四品。请简。掌纠正同级审判，监督下级检察。下同。检察官四人，从五品。奏补。典簿、主簿各一人，九品录事二人。看守所所长、正六品。奏补。所官从八品。咨补。各一人，录事六人。
　　光绪三十三年设。宣统三年，增置检察典簿、主簿各一人，并置所长各官。
　　京师地方审判，丞一人。从四品。请简。刑科、民科推事三十人。从五品。民、刑一二庭俱各六人，三庭俱各三人。典簿二人，正七品。主簿二人，正八品。以上俱奏补。录事十有四人。于重罪为初审，轻罪为二审。推事三人会鞫之，亦合议制。检察检察长一人，正五品。奏补。检察官五人，正六品。奏补。典簿、从七品。主簿、从八品。录事各二人。看守所所长一人，从六品。奏补。所官二人。
　　光绪三十三年设。先是京城内外设豫审，掌主诤讼，隶民政部。至是省入，置丞一人。设民、刑各二庭，置推事二十有四人。典簿、主簿各二人，录事十人。检察检察长一人，检察官四人，典簿、主簿各一人。宣统元年，以狱讼烦兴，增设民、刑各一庭，置推事各三人，录事四人。检察检察官一人。三年，增检察典簿、主簿各一人。
　　京师初级审判，区为五处。刑科、民科推事各一人。从六品。奏补。录事二人。于轻罪为初审，推事一人讯断之，是为单独制。检察检察官二人，从六品。奏补。录事一人。初级俱不置长官，由部拣资深者一人为监督。
　　农工商部农工商大臣，副大臣，各一人。左、右丞，左、右参议，各一人。农务、工务、商务、庶务四司，郎中十有二人，司各三人。员外郎十有六人，司各四人。主事十有八人。庶务六人，馀各四人。一、二等艺师，一等正六品，二等正七品。奏补。艺士，一等正八品，二等正九品。咨补。各二人。
　　大臣掌主农工商政令，专司推演实业，以厚民生。副大臣贰之。农务掌农桑、屯垦，树艺、畜牧并隶，通各省水利，汇覈支销。工务掌综事训工，制器尚象，并物占各省矿产，设法利导。商务掌埠市治教，励民同货，修订专利保险约章，稽颁保护诉讼禁令。庶务掌章奏文移，计会本部收支，籍纪员司迁补。艺师、艺士掌治专门职业。所辖：农事试验场，工艺局，劝工陈列所，化分矿质所，度量权衡局，商标局，商律馆，俱遴颛业者分治其事。
　　光绪二十四年，设矿务铁路总局，寻复设农工商总局，令大臣综之。寻省。二十九年，设商部，省铁路矿务总局入之。置尚书，左、右侍郎，左、右丞，参议，各一人。司务所司务二。三十二年，更名农工商部，改平均司为农务，以户部农桑等事隶之。通艺司为工务，以铁道等事划归邮传部。保惠司为商务。增置郎中各一人，员外郎、主事各二人。并司务会计司为庶务，省司务二人，增郎中一人，员外郎二人，主事四人。宣统三年，改尚书为大臣，侍郎为副大臣。
　　邮传部邮传大臣，副大臣，各一人。左、右丞，左、右参议，各一人。承政、参议两佥事，正五品。奏补。员外郎，主事，小京官，各二人。船政、路政、电政、邮政四司，郎中各二人，员外郎十人，船政、邮政各二人。路政、电政各三人。主事二十人，船政、邮政各四人。路政、电政各六人。小京官各二人。八、九品录事无定员。
　　大臣掌主交通政令，汽行舟车，电达文语，靡所不综，以利民用。副大臣贰之。船政掌议船律，兼司营辟厂坞，测量沙线。路政掌议路律，兼司釐定轨制，规画路线。电政掌议电律，兼司官商局则例，海陆线规程。邮政掌议邮律，兼司邮局汇兑，邮盟条约。所辖：邮政总局局长，副大臣兼充。总办，法国人充。各一人。铁路总局提调二人。京汉路局总办、提调各一人，南局、京局会办各一人。京奉路局总办二人，提调各一人。京张铁路总办、会办，各一人。氵扈宁路局总办一人。吉长路局、广九路局，总办、提调各一人。张绥铁路总办、会办各一人。萍株铁路、正太路局、汴洛路局、道清路局，总办各一人。电政总局局长一人，提调二人。分局总办、帮办、提调各一人。各省分局总办各一人。电话局总办、会办各一人。天津、广州、太原、烟台总办各一人。交通银行总理、帮理各一人。北京总银行，上海、汉口、广州分银行，总办各一人。天津、营口管理各一人。差官三十有四人。提塘官十有三人。旧隶兵部。俱遴员分治其事。
　　光绪三十三年设。先是船政招商局隶北洋大臣，内地商船隶工部，邮政隶总税务司，路政、电政别简大臣领其事，至是俱并入。置尚书，左、右侍郎，左、右丞，参议，各一人，及承政、参议两佥事各官。设船政、路政、电政、邮政、庶务五司，置郎中十人，员外郎十有二人，主事二十有四人，小京官十有四人。宣统元年，省庶务司郎中、员外郎、小京官各二人，主事四人。增承政、参议两员外郎、主事各二人。三年，改尚书为大臣，侍郎为副大臣。
　　军谘府军谘大臣二人，特简。掌秉承诏命，翼赞军谟。总务军谘使二人，副协都统、正参领充。掌综领众务。副官二人。协参领，正、副军校充。下同。递事长一人，递事员五人。陆军官佐充。第一、第二、第三、第四各长，协都统、正参领充。副官，俱一人。条为四科，科长各一人。正、副参领充。一等科员，副协参领、同副协领充。二、三等科员，协参领，正、副军校及同协参领，同正、副军校充。视事閒剧酌置。所辖：测地局，局长一人，第四长兼充。司务三人。三角、地形、制图三股，各股长一人。第四各科长兼充。班长，班员，印刷所科员，艺士，司务，无忄互额。军事官报局，正、副局长各一人。庶务，文牍，收支，编纂，译述，校对，无恆额。俱隶第四。唯第五别置编纂官三人，译述一人。录事六十有三人。额外军官及中士、下士充。军事参议官十有五人。直隶、江宁、江苏、江北、安徽、江西、河南、湖北、湖南、山东、山西、福建、广东、浙江、陕西各一人。协都统，正、副协参领充。
　　光绪三十三年，设军谘处，置协都统一人充正使，正参领一人充副使，副参领六人，同副参领一人，协参领十人，同协参领二人，正军校十人，同正军校二人，副军校十有二人，同副军校三人，协军校十有六人，同协军校五人，分充各司长、科长，一、二、三等科员。第一、第二两司，协、副参领充。测地司，同正、副参领充。十八科科长各一人，一、二司副参领充。测地司，同副、协参领充。第一司科员十有六人，第二司四人，正、副协军校充。测地司六人，同正、副协军校充。其承发官司各一人，译员五人，属第一司。艺师四人，艺士六人，属测地司。并以陆军官佐或学生充之。隶陆军部。宣统元年，以立宪大纲皇帝统率海陆军，别建军谘处，命贝勒载涛等领之。设总务，置军谘使二人。分设四，各置长一人，科长十有六人，科员无恆额。并定文官补充制。如前所列。寻削同字。详上陆军部。明年，设军事会议处。三年，改称府，令陆军大臣领其事。
　　弼德院院长，副院长，各一人。特简兼任。顾问大臣三十有二人。特简兼任。掌参预密勿，朝夕论思，并审议洪疑大政。参议十人，请简。掌纂拟章制。秘书秘书长一人，请简。秘书官一、二等各三人，三等六人，俱奏补。分掌庶务。宣统三年设。
　　资政院总裁，王、公、大臣内特简。副总裁，三品以上大臣内简充。各一人。掌取决公论。凡岁入岁出，法典朝章，公债税率，及被旨谘议者，经议员议决，会国务大臣上奏取裁。秘书秘书长一人，请简。一、二、三等秘书官各四人，奏补。掌计会文牍。议员，宗室王、公世爵十有六人，满、汉世爵十有二人，外籓王、公世爵十有四人，宗室、觉罗六人，各部院官三十有二人，硕学通儒纳税多额者各十人，俱钦选。各省谘议局六人。民选。
　　光绪三十三年设，置总裁二人。寻增协理四人。明年，复置帮办、参议各三人。宣统元年，定秘书官制。二年，定总裁、副总裁各一人。
　　盐政院盐政大臣国务大臣内特简兼任。一人。丞一人。总务长，参议，南盐长，北盐长，各一人。以上俱请简。参事二人，一、二、三、四等佥事，俱奏补。一、二、三等录事，咨补。视事閒剧酌置。
　　大臣掌主盐政。丞掌佐理鹺纲。总务掌综理庶务，典守机密。参议掌拟法制，佥事佐之。南盐掌淮、浙、闽、粤盐务，北盐掌奉、直、潞、东盐务。初沿明制，差御史巡视盐课。后改盐政。特旨兼充。都察院奏差者，亦以盐政名之。由内务司官充者，仍带御史衔。各省以督、抚综理者，并因地制宜，定为永式。宣统元年，设督办盐政处，命镇国公载泽充督办大臣，产盐行盐各省督、抚俱充会办。三年，以整理国税，改处为院，特置盐政专官。
　　典礼院掌院学士，副掌院学士，各一人。特简。学士，直学士，各八人。请简。总务长一人。簿正、典簿、司库，俱奏补。无定员。礼制、祠祭、奉常、精膳四署署长各一人。一、二、三等佥事，鸣赞，俱奏补。序班，录事，咨补。视事閒剧酌置。读祝官、赞礼郎、陵寝各官如故。
　　掌院学士掌修明礼乐，典领朝会，虔肃明禋。副掌院学士佐之。学士、直学士掌讨论参订。总务掌综理众务。簿正掌库储收发，与其陈设，并司监牢事。典簿掌典守库储册籍，兼稽覈出入。司库掌典守各库，并督率库使，点验库兵。礼制掌朝会庆典。祠祭掌坛庙陵寝。奉常掌赞引儐导。精膳掌筵燕祭品。宣统三年改礼部设。凡涉行政，俱划归各部。
　　外省官制，变更略少，唯省会、司道别易新名，巡警、劝业两道详前。员额愈益。改学政为提学使。按察使为提法使，各级审检隶之。故事，凡遇地方要政，籓、臬两司得与督若抚议，议定禀仰施行，遇吏员升迁调补，亦会详焉。至是，改称为三司云。
　　提学使司提学使一人，正三品。掌教育行政，稽覈学校规程，徵考艺文师范。署设六科：曰总务，曰专门，曰普通，曰实业，曰图书，曰会计。科长、科员分治之。遴谙学务者充之。别设学务公所，有议长、议绅以讨论其事。奏充。光绪三十一年改置。增吉林、黑龙江、江宁、江苏、旧置江南学政。新疆各一人，馀仍学政额。
　　提法使司提法使一人，正三品。掌司法行政，督监各级审判，调度检察事务。署设三科：曰总务，曰民刑，曰典狱。科长各一人，正五品。一等科员各一人，正六品。二等科员正七品。无恆额。惟奉天置佥事科员。别有正司书，正八品；副司书，正九品。光绪三十三年，东三省各置提法使一人。宣统二年，改各省按察使为提法使，停辖驿传。
　　高等审判，丞一人。从四品。商埠分，推事长代之。刑科、民科推事六人。正六品。典簿一人。正七品。主簿二人，正八品。录事无定员。从九品。检察检察长一人，从四品。检察官一人，正六品。录事二人。
　　地方审判，推事长一人。从五品。刑科、民科推事六人。从六品。典簿、从七品。主簿从八品。事繁或二人，事简不置。各一人，录事无定员。检察检察长一人，从五品。检察官一人，从六品。录事二人。看守所所官一人，正九品。录事无定员。
　　初级审判，推事二人。正七品。事繁或三、四人。录事无定员。检察检察官一人，正七品。录事二人。看守所所官一人。
　　管狱官一人，从五品。副管狱官一人。从六品。课长三人。正八品。文牍、守卫、庶务各一人。所长二人。正九品。教诲、医务各一人。府管狱官一人。从七品。州、县副管狱官一人。从八品。光绪三十四年，奉天设模范监狱，置正管狱官，省府司狱、县典史。宣统二年，增置副管狱官。厥后各府、、州、县有仿而行之者。时天津、保定、湖北监狱成，未置专官。
　　东三省地处边要，自改建行省，变通例章，增置司道。提学、提法，各省通置，无庸赘述。今综新设诸司详左。初建行省，督署设承宣、谘议二，置左、右参赞各一人，从二品。佥事一人，一、二、三等科员佐之。旋省。
　　民政使司民政使一人，从二品。掌主民籍。佥事，从四品。科员，一等从五品，二等正六品，三等正七品。各司同。各有恆任。一、二等医官无定员。一等正六品，二等正七品。光绪三十三年置，秩正三品。宣统元年，依布政使例，升从二品，主属吏升迁调补。
　　交涉使司交涉使一人，正三品。掌主邦交。有佥事，科员，一、二等译官佐之。一等正六品，二等正七品。光绪三十三年，奉天、吉林各置一人。宣统二年，直隶、江苏、浙江、福建、湖北、广东、云南，并援奉天例续置。
　　度支使司度支使一人，正三品。掌主财赋。有佥事，科员，一、二等库官佐之。一等正六品。二等正七品。光绪三十三年，三省各置一人。宣统元年，省黑龙江一人，隶民政司兼理。又光绪三十三年，奉天置旗务使司一人，佥事、科员如各司。宣统元年省。
　　甲午不竞，当事者鉴于军政未善，取则强邦，内自禁卫军，外自督练公所，并遵新定章制，以渐从事。乃三军、两协方告成，而巨变作焉。爰就可考者著于篇。
　　禁卫军训练大臣三人，王大臣兼充。掌全军政令。军谘官六人，执事员十人，掌章奏文移，兼稽四科。协、标、营、队执事佐之。书记员五人，一等一人，二、三等各二人。绘图员二人，印刷、收支、庶务、递事各一人。军械、军法、军需、军医四科监督各一人，科员十有五人，军械四人。军需五人。馀各二人。俱遴员分治其事。协司令处统领官一人，协都统充。掌统帅全协。参军官协参领充。掌赞画机宜，副官正军校充。掌综理众务，各一人。司号长一人。协军校充。司书生二人。同上。标本署统带官一人，正参领充。掌统辖全标。教练官，副参领充。副官，掌旗官，俱副军校充。副军械官，副军需官，副军医官，俱协参领充。副马医官，正军校充。司号长，各一人。司书生二人。步、马、工程、辎重、交通、陆路砲、机关砲、警察各队管带官，协参领充。副官，军需长，军医长，俱正军校充。俱各一人。队官正军校充。俱各四人。排长俱各三人。副军校一人，协军校二人。原置步队、机关砲队各十有二人，马队八人，陆路砲队九人，工程、辎重、交通、警察队各六人。宣统三年改定如今制。司务长七十有九人。马、步、机关砲队各四人，陆路砲队三人，工程、辎重、交通队各二人。初以协军校充。宣统元年改札补。军械长四人。正军校充。工程、交通、陆路砲、机关砲队各一人。查马长，正军校充。马医长，副军校充。各三人。司书生三十有五人。马、步、机关砲队六人，陆路砲队五人，工程、辎重、交通队各四人。艺师三人。隶交通队。军乐队官，排长，各一人。
　　光绪三十四年，设禁卫军，监国摄政王自领之，以贝勒载涛等司训练。宣统元年，定训练大臣三人，及军谘官以次员额。先是各协、标、营置执事督队诸官，至是俱改为副官，省协、标二等书记官及全协书记长。
　　督练公所督办一人，督、抚、将军、都统领之。掌整饬全省新旧营伍。军事参议官一人，协都统、正参领充。掌综领科、局。一等副官一人，协参领充。二等副官二人，正军校充。分掌文移众务。一、二、三等书记官五人，五、六、七品文官充。司书生十有六人。八、九品文官充。筹备、粮饟二科，科长各一人，分掌编练新军，裁汰旧营，会计出纳，服装物品。军械局局长一人，掌新旧军枪砲弹药。以上俱副军校充。一等科员五人，筹备、粮饟科各二人。军械一人。协参领充。二等十有一人，筹备四人。粮饟五人。军械二人。正军校充。三等十有二人。筹备五人。粮饟四人。军械三人。协军校充。测地分局，员阙。
　　光绪三十年，各省设督练公所，分兵备、参谋、教练三处，置总办、帮办、提调诸目。宣统三年，改设科、局，仿陆军新制，任官授职。如前所列。
　　军制总统一人，正都统充。掌全军政令。总参谋官，协都统充。一等参谋官，正参领充。二等参谋官，协参领充。掌协赞号令，参画机宜。一、二等各员佐之。工程队参领官，掌佐本队事务。护军官掌理庶务，辖弁兵。砲队协领官职掌如工程队。总军械官，总执法官，总军需官，总军医官，详禁卫军。自工程队以下，俱正参领充。总马医官，副参领充。俱各一人。司书生十有五人。副协军校充。初，军、镇、协、标并置司事，后省。
　　镇制统制官一人，副都统充。掌统帅全镇。正参谋官，正参领充。二、三等参谋官，所司同军制。执事官，俱正军校充。中军官，副协参领充。掌理庶务。正军械官，正执法官，正军需官，正军医官，俱副协参领充。正马医官，协参领充。司号长，副军校充。俱各一人。司书生十有五人。其协、标、营制如禁卫军。
　　光绪三十年，改练新军，区为三十六镇，定镇、协、标、营官制。宣统元年，各省先后编混成等协，暂置执法官、司事生各一人，寻省。三年，报成镇者二十有六，置总统一人。总参谋以下员阙。馀或成二协，或一协一标，镇数未全。
　　陆军镇监，监长，协参领、正军校充。监副，正、副军校充。各一人。司书生二人。光绪三十四年，定监狱人员编制。
　　巡防队分路统领官，事简缓置。帮统官，书记官，会计官，执事官，各一人。马、步队管带官一人。哨官、哨长各三人。书记长一人。以上各员，俱绿营将弁兼充。光绪三十三年，以防练旧营杂项队伍章制不一，仿新军成法，置统领以次各职。
　　海军舰制巡洋长江舰队统制一人。副都统加正都统衔。统领二人。协都统。海圻巡洋舰管带，总管轮，正参领。一等参谋官，海筹、海琛、海容巡洋舰，南琛、镜清、通济练船，江元、江利、楚同、楚泰、楚有、江员砲船，保民运船诸管带，副参领。飞鹰鱼雷猎船，建威、建安鱼雷砲船，江亨、楚谦、楚豫、联鲸、楚观、舞凤砲船诸管带，协参领。驻英威克斯阿摩士庄各船厂监造员，正参领。俱各一人。馀皆未补官。
　　同治十三年，朝议防海，购置兵轮都二十艘。光绪十年，法兵构衅，尽歼焉。越三年，编海军经制，分为四军，置提督一人为左翼，总兵二人为右翼，并置副将五人，参将四人，游击九人，都司二十有七人，守备六十人，千总六十有五人，把总九十有九人，至是又复成军。甲午一役又歼焉。宣统元年，设筹备处，复置海军提督，仿陆军等级，订海军官制。三年部成，先后除授如上制。

　　志九十五
　　○食货一
　　明末，苛政纷起，筹捐增饷，民穷财困。有清入主中国，概予蠲除，与民更始。逮康、乾之世，国富民殷。凡滋生人丁，永不加赋，又普免天下租税，至再至三。呜呼，古未有也。道、咸以降，海禁大开，国家多故。耗财之途广，而生财之道滞。当轴者昧于中外大势，召祸兴戎，天府太仓之蓄，一旦荡然，赔偿兵费至四百馀兆。以中国所有财产抵借外债，积数十年不能清偿。摊派加捐，上下交困。乃改海运以节漕费，变圜法以行国币，讲盐政以增岁入，开矿产以扩财源。以及创铁路，改邮传，设电局，通海舶。新政繁兴，孳孳谋利，而于古先圣王生众食寡、为疾用舒之道，昧焉不讲。夫以唐、虞治平之世，而其告舜、禹也，谆谆以“四海困穷，天禄永终”为戒。有国者其可忽哉！兹取清代理财始末，条著于篇。
　　户口田制
　　户口清之民数，惟外籓扎萨克所属编审丁档掌于理籓院。其各省诸色人户，由其地长官以十月造册，限次年八月咨送户部，浙江清吏司司之。而满洲、蒙古、汉军丁档则司于户部八旗俸饷处。年终，将民数汇缮黄册以闻。
　　其户之别，曰军，曰民，曰匠，曰灶。此外若回、番、羌、苗、瑶、黎、夷等户，皆隶于所在府、、州、县。凡民，男曰丁，女曰口。男年十六为成丁，未成丁亦曰口。丁口系于户。凡腹民计以丁口，边民计以户。盖番、回、黎、苗、瑶、夷人等，久经向化，皆按丁口编入民数。其以户计者，如三姓所属赫哲、费雅喀、奇勒尔、库叶、鄂伦春、哈克拉五十六姓，甘肃各土司，及庄浪所属番子，西藏各土司所属三十九族，乌里雅苏台所属唐努乌梁海贡貂户，科布多所属阿尔泰乌梁海贡貂户、贡狐皮户，阿尔泰诺尔乌梁海贡貂户、贡灰鼠皮户，皆是。至土司所属番、夷人等，但报明寨数、族数，不计户者不与其数。
　　凡民之著籍，其别有四：曰民籍；曰军籍，亦称卫籍；曰商籍；曰灶籍。其经理之也，必察其祖籍。如人户于寄居之地置有坟庐逾二十年者，准入籍出仕，令声明祖籍回避。倘本身已故，子孙于他省有田土丁粮，原附入籍者，听。军流人等子孙随配入籍者，准其考试之类是也。又必辨其宗系。如民人无子，许立同宗昭穆相当者为后。其有女婿、义男及收养三岁以下小兒，酌给财产，不得遂以为嗣之类是也。且必区其良贱。如四民为良，奴仆及倡优为贱。凡衙署应役之皁隶、马快、步快、小马、禁卒、门子、弓兵、仵作、粮差及巡捕营番役，皆为贱役，长随与奴仆等。其有冒籍、跨籍、跨边、侨籍皆禁之。
　　世祖入关，有编置户口牌甲之令。其法，州县城乡十户立一牌长，十牌立一甲长，十甲立一保长。户给印牌，书其姓名丁口。出则注所往，入则稽所来。其寺观亦一律颁给，以稽僧道之出入。其客店令各立一簿，书寓客姓名行李，以便稽察。及乾隆二十二年，更定十五条：一，直省所属每户岁给门牌，牌长、甲长三年更代，保长一年更代。凡甲内有盗窃、邪教、赌博、赌具、窝逃、奸拐、私铸、私销、私盐、跴曲、贩卖硝磺，并私立名色敛财聚会等事，及面生可疑之徒，责令专司查报。户口迁移登耗，随时报明，门牌内改换填给。一，绅衿之家，与齐民一体编列。一，旗民杂处村庄，一体编列。旗人、民人有犯，地方官会同理事同知办理，至各省驻防营内商民贸易居住，及官兵雇用人役，均另编牌册，报明理事查核。一，边外蒙古地方种地民人，设立牌头总甲及十家长等。如有偷窃为匪，及隐匿逃人者，责令查报。一，凡客民在内地贸易，或置有产业者，与土著一律顺编。一，盐场井灶，另编排甲，所雇工人，随灶户填注。一，矿厂丁户，厂员督率厂商、课长及峒长、炉头等编查。各处煤窑雇主，将佣工人等册报地方查核。一，各省山居棚民，按户编册，地主并保甲结报。广东寮民，每寮给牌，互相保结。一，沿海等省商渔船只，取具澳甲族邻保结，报官给照。商船将船主、舵工、水手年貌籍贯并填照内，出洋时，取具各船互结，至汛口照验放行。渔船止填船主年貌籍贯。其内洋采捕小艇，责令澳甲稽查。至内河船只，于船尾设立粉牌，责令埠头查察。其渔船网户、水次搭棚趁食之民，均归就近保甲管束。一，苗人寄籍内地，久经编入民甲者，照民人一例编查。其馀各处苗、瑶，千百户及头人、峒长等稽查约束。一，云南有夷、民错处者，一体编入保甲。其依山傍水自成村落者，令管事头目造册稽查。一，川省客民，同土著一例编查。一，甘肃番子土民，责成土司查察。系地方官管辖者，令所管头目编查，地方官给牌册报。其四川改土归流各番寨，令乡约甲长等稽查，均听抚夷掌堡管束。一，寺观僧道，令僧纲、道纪按季册报。其各省回民，令礼拜寺掌教稽查。一，外来流丐，保正督率丐头稽查，少壮者递回原籍安插，其馀归入栖流等所管束。自是立法益密。
　　时各省番、苗与内地民人言语不通，常有肇衅之事。二十四年，定番界、苗疆禁例。凡台湾民、番不许结亲，违者离异。各省民人无故擅入苗地，及苗人无故擅入民地，均照例治罪。若往来贸易，必取具行户邻右保结，报官给照，令塘汛验放始往。
　　棚民之称，起于江西、浙江、福建三省。各山县内，向有民人搭棚居住，艺麻种箐，开炉煽铁，造纸制菇为业。而广东穷民入山搭寮，取香木舂粉、析薪烧炭为业者，谓之寮民。雍正四年，定例照保甲法一体编查。乾隆二十八年，定各省棚民单身赁垦者，令于原籍州县领给印票，并有亲族保领，方准租种安插。倘有来历不明，责重保人纠察报究。五十五年，谕：“广东总督奏称，撤毁雷、廉交界海面之潿洲及迤东之斜阳地方寮房，递回原籍，免与洋盗串通滋事，并毁校椅湾等三十二处寮房共百六十二户，另行抚恤安插。沿海各省所属岛屿，多有内地民人安居乐业。若遽饬令迁移，使数十万生民流离失所，于心何忍。且恐办理不善，转使良民变而为匪。所有各省海岛，除例应封禁者外，馀均仍旧居住。至零星散处，皆系贫民，尤不可独令向隅。而渔户出洋探捕，暂在海岛搭寮栖止，亦不可概行禁绝。且人民既少，稽察无难，惟在各督抚严饬文武员弁编立保甲。如有盗匪混入，及窝藏为匪者，一经查出，将所居寮房概行烧毁，俾知儆惧。其渔船出入口岸，务期取结给照，登记姓名。倘进口时藏有货物，形迹可疑，严行盘诘，自不难立时拏获也。”五十七年，谕：“据福宁所奏，山东一省海岛居民二万馀名口，各省海岛想亦不少。当遵照前言，不准添建房屋，以至日聚日众。仍应留心访察，勿任勾结匪徒，滋生事端。”咸丰元年，浙江巡抚常大淳奏言：“浙江棚民开山过多，以致沙淤土壅，有碍水道田庐。请设法编查安插，分别去留。”如所议行。
　　四川经张献忠之乱，孑遗者百无一二，耕种皆三江、湖广流寓之人。雍正五年，因逃荒而至者益众。谕令四川州县将人户逐一稽查姓名籍贯，果系无力穷民，即量人力多寡，给荒地五六十亩或三四十亩，令其开垦。
　　其吉林宁古塔、伯都讷、阿勒楚喀、拉林等地方，乾隆二十七年定例不准无籍流民居住。及三十四年，吉林将军傅良奏：“阿勒楚喀、拉林地方流民二百四十二户，请限一年尽行驱逐。”上曰：“流寓既在定例之前，应准入籍垦种，一例安插，俾无失所。”嘉庆中，郭尔罗斯复有内地新来流民二千三百三十户，吉林有千四百五十九户，长春有六千九百五十三户，均经将军奏令入册安置。其山东民人徙居口外者，在康熙五十一年已有十万馀人。圣祖谕：“嗣后山东民人有到口外及由口外回山东者，应查明年貌籍贯，造册稽查，互相对覈。”其后直隶、山西民人亦多有出口者。
　　雍正初，因陆续设古北口、张家口、归化城三同知管理，旋移万全县县丞于张家口，其古北口增设巡检一，归化城增设通判四、巡检一，各按所属民人，照保甲法，将姓名籍贯注册，逐年咨部查覈。凡民人出入关口，由原籍州县给印票验明放行。所有放过票张，造册报部。
　　其福建、广东民人徙居台湾者尤众。嘉庆十五年，浙闽总督方维甸奏：“噶玛兰田土膏腴，内地民人流寓者多。现检查户口，漳州人四万二千五百馀丁，泉州人二百五十馀丁，粤东人百四十馀丁，与生熟各番杂处，必须有所钤制。”于是议增噶玛兰通判一。此外如江苏铜、沛两县，自黄河退涸，变为荒田，山东曹、济等属民人陆续前往，创立湖团，相率垦种。铜、沛土民因客民占垦，日相控斗。同治五年，户部奏：“查明容留捻匪之刁、王两团，驱回原籍。安分良团，即令各安生业。”凡此夷、汉之杂处，土、客之相猜，虑其滋事，则严为之防，悯其无归，则宽为之所，要皆以保甲为要图。
　　顾保甲行于平时，而编审则丁赋之所由出也。编审之制，州县官造册上之府，府别造一总册上之布政司。凡军、民、匠、灶四籍，各分上中下三等。丁有民丁、站丁、土军丁、卫丁、屯丁。总其丁之数而登黄册。督抚据布政司册报达之户部，汇疏以闻。顺治十四年，命州县官编审户口，增丁至二千名以上，各予纪录。康熙五十一年，有“新增人丁永不加赋”之谕，自是圣祖仁政，遂与一代相终始。顾丁有开除，即不能不有抵补。故康熙五十五年，户部请以编审新增人丁补足旧缺额数，如有馀丁，归入滋生册内造报，从之。高宗谕内阁曰：“朕查上年各省奏报民数，较之康熙年间，计增十馀倍。承平日久，生齿日繁，盖藏自不能如前充裕。且庐舍所占田土，亦不啻倍蓰。生之者寡，食之者众，朕甚忧之。犹幸朕临御以来，辟土开疆，幅员日廓，小民皆得开垦边外地土，藉以暂谋衣食。然为之计及久远，非野无旷土，家有赢粮，未易享升平之福。各省督抚及有牧民之责者，务当随时劝谕，俾皆俭朴成风，惜物力而尽地利，慎勿以奢靡相竞，习于怠惰也。是时编审之制已停，直省所报民数，大率以岁造之烟户册为据。行之日久，有司视为具文，所报多不详覈，其何以体朕欲周知天下民数之心乎？”又谕：“据郑辉祖称，从前所办民数册，岁岁滋生之数，一律雷同。似此简率相沿，成何事体！所有各省本年应进民册，均展至明年年底。倘再疏舛，定当予以处分。”当时民册恐不免任意填造之弊，然自圣祖以来，休养生息百有馀年，民生其间，自少至老，不知有兵革之患，而又年丰人乐，无有夭札疵疠，转徙颠踣以至于凋耗者，其户口繁庶，究不可谓尽出子虚也。
　　至编审之停，始于雍正四年。直隶总督李绂改编审行保甲一疏略云：“编审五年一举，虽意在清户口，不如保甲更为详密，既可稽察游民，且不必另查户口。请自后严饬编排人丁，自十六岁以上，无许一名遗漏。岁底造册，布政司汇齐，另造总册进呈。册内止开里户人丁实数，免列花户，则簿籍不烦而丁数大备矣。”乾隆五年，户部又请令各督抚于每年十一月，将户口数与穀数一并造报；番疆、苗界不入编审者，不在此例。从之。三十七年，从李瀚请，永停编审。自是惟有运漕军丁四年一编审而已。
　　盖清承明季丧乱，户口凋残。经累朝休养生息，故户口之数，岁有加增。约而举之：顺治十八年，会计天下民数，千有九百二十万三千二百三十三口。康熙五十年，二千四百六十二万一千三百二十四口。六十年，二千九百一十四万八千三百五十九口，又滋生丁四十六万七千八百五十口。雍正十二年，二千六百四十一万七千九百三十二口，又滋生丁九十三万七千五百三十口。乾隆二十九年，二万五百五十九万一千一十七口。六十年，二万九千六百九十六万五百四十五口。嘉庆二十四年，三万一百二十六万五百四十五口。道光二十九年，四万一千二百九十八万六千六百四十九口。咸、同之际，兵革四起，册报每缺数省，其可稽者，只二万数千万口不等。光绪元年，三万二千二百六十五万五千七百八十一口。
　　三十二年，釐定官制，以户部为度支部，而改前所设之巡警部为民政部，调查户口，归其职掌，各省则以巡警道专司其事。明年，谕直省造报民数，务须确查实数，以为庶政根本。民政部奏称：“伏查三十二年黑龙江、安徽、江苏、福建、甘肃、广西、云南丁册，并三十一年丁册，均未补造。在各督抚明知逾限，例当查参，而积习挽回不易。臣部于接收伊始，筹一切实办法，拟请敕下各督抚，责成府、、州、县，分乡分区，自行调查丁口确数，统以每年十二月底截算，以清界限。仍限次年十月送部汇奏。”制可。
　　宣统元年，复颁行填造户口格式，令先查户口数，限明年十月报齐，续查口数，限宣统四年十月报齐。至三年十月，据京师内外城、顺天府、各直省、各旗营、各驻防、各蒙旗所报，除新疆、湖北、广东、广西各省，江宁、青州、西安、凉州、伊犁、贵州、西宁各驻防，泰宁镇、热河各蒙旗，川、滇边务，均未册报到部外，凡正户五千四百六十六万八千有四，附户千四百五十七万八千三百七十，共六千九百二十四万六千三百七十四户；凡口数男一万三千九百六十六万二千四百一十，女九千九百九十三万二千二百有八，共二万三千九百五十九万四千六百六十八口。
　　自雍正十三年户部题准，福建台湾府生番百九十九名，汇入彰化籍，广西庆远府归流土民百七十九名，汇入宜山籍，嗣后台湾生番、四川生番、岭夷归化者甚众，定例令专管官编立保甲，查缉匪类，逢望日宣讲上谕，以兴教化，自是番民衣冠言语悉与其地民人无异，亦有读书应考者。
　　及同治、光绪间，交通日广，我国之民耕种贸迁，遍于重瀛，亦有改入他国版籍之事。宣统元年，外务部会同修订法律大臣拟定国籍条例。因各国国籍法有地脉系、血脉系，即属地、属人两义，两义相持，必生牴触，于是采折衷制，分为固有籍、入籍、出籍、复籍四章，注重血脉系办法。宪政编查馆就所定四章釐为二十四条。
　　其固有籍章，第一，凡不论是否生于中国，均属中国国籍者，其疑有三：一，生而父为中国人者；二，生于父死以后而父死时为中国人者；三，母为中国人而父无可考，或无国籍者。第二，若父母均无所考，或均无国籍，而生于中国地方者，亦属中国国籍。其生地并无可考而在中国地方发见之弃兒，同。
　　其入籍章，第三，凡外国人原入中国国籍者，准其呈请入籍。其必具备之款五：一，寄居中国接续至十年以上者；二，年满二十岁以上，照其国法律为有能力者；三，品行端正者；四，有相当之赀财或艺能，足以自立者；五，照其国法律，于入籍后即应消除本国国籍者。其本无国籍人原入中国国籍者，以年满二十岁以上，并具备前项第一、第三、第四款者为合格。第四，凡外国人或无国籍人有殊勋于中国者，虽不备一至四各款，得由外务部、民政部会奏请旨，特准入籍。第五，凡外国人或无国籍人妇人嫁与中国人者；以中国人为继父而同居者；私生子，父为中国人，经其父认领者；私生子，母为中国人，父不原认领，经其母认领者。如有此等情事之一，均作为入籍。惟妇女嫁与中国人，须以正式结婚呈报有案者为限。馀款以照其国法律尚未成年及未为人妻者为限。第六，凡男子入籍者，其妻及未成年之子应随同入籍。其照其国法律并不随同销除本国国籍者，不在此限。若其妻自原入籍，或入籍人自原使未成年之子入籍者，虽不备第三条一至四各款，准其呈请入籍。第七，入籍人成年之子现住中国者，唯不备第三条一至四各款，亦准呈请入籍。第八，凡入籍人不得就之官职：一，军机处、内务府各官及京、外四品以上文官；二，各项武官及军人；三，上下议院及各省谘议局议员。此等限制，特准入籍人十年以后、馀入籍人二十年以后，得由民政部请旨豁免。第九，凡呈请入籍者，应声明入籍后遵守中国法律，及弃其本国权利，出具甘结，并由寄居地方公正绅士二人各出具保结。第十，凡呈请入籍者，应具呈所在地方官，详请所管长官咨请民政部批准牌示，给予执照为凭。其在外国者，应具呈领事，申由出使大臣，或径呈出使大臣咨部存案。
　　其出籍章，第十一，凡中国人原入外国国籍者，应先呈请出籍。第十二，凡中国人准出籍，其款有四：一，无未结之刑、民诉讼案件；二，无兵役之义务；三，无应纳未缴之租税；四，无官阶及出身。第十三，凡中国人妇女嫁与外国人者；以外国人为继父而同居者；私生子，父为外国人，其父认领者；私生子，母为外国人，其父不原认领，经其母认领者。如有此等事情之一，均作为出籍。惟妇女嫁与外国人，以正式结婚呈报有案者为限。馀款以照中国法律尚未成年及未为人妻者为限。第十四，凡男子出籍者，其妻及未成年之子一并作为出籍。若妻自原留籍，或出籍人原使其未成年之子留籍，准其呈明，仍属中国国籍。第十五，凡妇女有夫者，不得独自呈请出籍。其照中国法律尚未成年及无能力者，亦不准自行呈请出籍。第十六，凡中国人出籍者，所有在内地特有之利益，一律不得享受。第十七，凡呈请出籍者，应自行出具甘结，声明并无第十二条所列各款及犯罪未经发觉情事。第十八，凡呈请出籍者，应具呈本籍地方官，详请该管长官咨请民政部批准牌示。其在外国者，应具呈领事，申由出使大臣，或径呈出使大臣咨部。其未经呈请批准，不问情形如何，仍属中国国籍。
　　其复籍章，第十九，凡因嫁外国人而出籍者，若离婚或夫死后，准其呈请复籍。第二十，凡出籍人之妻，于离婚或夫死后，及未成丁之子已达成年后，均准呈请复籍。第二十一，凡呈准出籍后，如仍寄居中国接续至三年以上，合第三条三、四款者，准其呈请复籍。其外国人入籍后又出籍者，不在此限。第二十二，凡呈请复籍，应由原籍同省公正绅商二人出具保结，并具呈所在地方官，详请所管长官咨请民政部批准牌示。第二十三，凡复籍者，非经过五年后，不得就第八条所列各款之官职。第二十四，本条例自奏准奉旨后，即时施行。
　　此外改籍为良，亦有清善政。山西等省有乐户，先世因明建文末不附燕兵，编为乐籍。雍正元年，令各属禁革，改业为良。并谕浙江之惰民，苏州之丐户，操业与乐籍无异，亦削除其籍。五年，以江南徽州有伴儅，宁国有世仆，本地呼为“细民”；甚有两姓丁口村庄相等，而此姓为彼姓执役，有如奴隶，亦谕开除。七年，以广东蜑户以船捕鱼，粤民不容登岸，特谕禁止。准于近水村庄居住，与齐民一体编入保甲。乾隆三十六年，陕西学政刘嶟奏请山、陕乐户、丐户应定禁例。部议凡报官改业后，必及四世，本族亲支皆清白自守，方准报捐应试。广东之蜑户，浙江之九姓渔船，诸似此者，均照此办理。嘉庆十四年，又以徽州、宁国、池州三府世仆捐监应考，常为地方所讦控，上谕：“此等名分，总以现在是否服役为断。如年远文契无考，著即开豁。”
　　八旗人丁，定例三年编审一次，令各佐领稽查已成丁者，增入丁册。有隐匿壮丁入官，伊主及佐领、领催各罚责有差。凡壮丁三百名为一佐领，后改定为二百名。康熙四年，令满洲、蒙古佐领内馀丁多至百名以上，原分两佐领者，听。雍正四年，谕八旗都统及直省驻防都统、将军等，交与佐领、骁骑校、领催，将新旧壮丁逐户开明，并编审各官姓名，保结送部。其未成丁，及非正身良家子弟，并应除人丁，验实开除。五年，令凡编审丁册，每户书另户某人某官，无官则曰閒散某，上书父兄官职名氏，傍书子弟及兄弟之子，及户下若干人。或在籍，或他往，皆备书之。其各省驻防旗员兵丁，及外任文武各官子弟家属，令各将军、督抚造册咨送该旗。乾隆六年，令八旗编审各佐领下已成丁及未成丁已食饷之人，皆造入丁册，分别正身开户，户下于各名下开写三代履历。其户下人祖父或系契买，或系盛京带来，或系带地投充，分别注明。正户之子弟，均作正身分造。
　　七年，谕：“八旗汉军，其初本系汉人。有从龙入关者，有定鼎后投诚者，有缘罪入旗与夫三籓户下归入者，有内务府、王公包衣拨出者，以及招募之砲手，过继之异姓，并随母因亲等类，先后归旗，情节不一。中惟从龙人员子孙，皆系旧有功勋，无庸另议更张。其馀各项人民等，朕欲广其谋生之路。倘原改归原籍，准其一例编入保甲。有原外省居住者，亦准前往。此内如有世职，仍许承袭。不原出旗者，听。”八年，又谕：“前降谕旨，原指未经出仕及微末之员而言。至于服官既久，世受国恩之人，其本身及子弟，均不得呈请出旗。”十二年，又谕：“八旗别载册籍之人，原系开户家奴冒入正户，后经自行首明，及旗人抱养民人为子，有原出旗为民者，其入籍何处，均听其便。本身田产，并许带往。”二十六年，定汉军凡现任外省自同知、守备以上，京员自主事以上，旗员自五品以上，俱不许改归民籍。其馀在京报明该旗咨部转行各省，在外呈明督抚咨报部旗，编入民籍，并准一体考试。
　　大抵清于八旗皆以国力豢养之。及后孳生籓衍，虽岁糜数百万金，犹苦不给，而逃人之禁复严，旗民坐是日形困敝。及乾隆初，御史舒赫德、范咸、赫泰，户部侍郎梁诗正等，先后奏请清查东三省旷地，俾移住开垦，以图自养。虽叠奉谕旨议行，然终未能切实举办。至八旗户下人开户，必有军功劳绩，或艺能出众，亦有本主念其服勤数世，准其另户，或放出为民者，亦有不准放出为民，但准开户者，其例又各不同云。
　　田制曰官田。初设官庄，以近畿民来归者为庄头，给绳地，一绳四十二亩。其后编第各庄头田土分四等，十年一编定。设粮庄，庄给地三百晌，晌约地六亩。庄地坐落顺、保、永、宣各属，奉天、山海关、古北口、喜峰口亦立之，皆领于内务府。此外有部、寺官庄，分隶礼部、光禄寺。又设园地，植瓜果蔬菜，选壮丁为园头。世宗初，设总理专官，司口外报粮编审。南苑本肄武地，例禁开田。宣宗尝谕前已开者并须荒弃。而咸、同间，嵩龄、德奎、刘有铭、铁祺先后疏陈开放，均严旨诘斥。然至光绪季年，仍赋予民。自后承地者乃接踵矣。
　　考各旗王、公、宗室庄田，都万三千三百馀顷。分拨各旗官兵，都十四万九百馀顷。凡王公近属，分别畀地，大庄给地亩四百二十至七百二十，半庄二百四十至三百六十，园给地亩六十至百二十或百八十，王府管领及官属壮丁人三十六亩，不支粮。凡拨地以现在为程，嗣虽丁增不加，丁减不退。
　　顺治元年，定近京荒地及前明庄田无主者，拨给东来官兵。圈地议自此始。于是巡按御史柳寅东上满、汉分居五便。部议施行。二年，令民地被指圈者，速筹补给，美恶维均。四年，圈顺直各州县地百万九千馀晌，给满洲为庄屯。八年，帝以圈地妨民，谕令前圈占者悉数退还。十年，又令停圈拨。然旗退荒地，与游牧投来人丁，仍复圈补。又有因圈补而并圈接壤民地者。康熙初，鼇拜专柄，欲以正白旗屯庄予镶黄旗，而别圈民地圈补。户部尚书苏纳海、总督硃昌祚、巡抚王登联咸以不如指，罪至死。圣祖亲政，谕停止圈地。本年所圈房地俱退还。又以张家口、山海关等处旷土换拨各地，并令新满洲以官庄馀地拨给，其指圈之地归民。是为旗退地亩。
　　凡官地，例禁与民交易。然旗人不习耕种，生齿日繁，不免私有质鬻。雍正初，清理旗地，令颁帑赎回。凡不自首与私授受者，胥入官为公产。旗地，令宗人府、内务府八旗具各种地亩坐落四至，编制清册，是为红册，以备审勘旗民田土之争。乾隆初，定回赎旗地仍归原佃承种，庄头势豪争夺者罪之。凡赎入官地并抵帑、籍没等田，皆徵租，曰旗租。旧查交入官地定租，由旗员主之。三十四年，以直督杨廷璋言，停其例。民租旗地，本限三年。或私行长租，业户、租户科以违禁律。八旗地主，久禁夺佃增租。自和珅筦大农，奏改前章，于是旗人及府庄头率多撤地别佃，贫民始多失业。嘉庆五年，部臣请复申前禁。诏纂入定例通行。咸丰初元，又申令如额徵租，主佃皆不得以意赢缩。若典鬻旗地，从盗卖官地律，授受同惩。顾日久法疏，或指地称贷，或支用长租，阳奉阴违，胥役讹索句结，弊遂丛生。虽屡申明诫，往往因他故，禁弛靡常。洎光绪中，乃定此业无论旧圈自置，概不准售与民人。惟从前民购升科者，仍予执业。
　　盛京官庄，于顺治初即定八旗屯界。旋令沙河以外、锦州以内，旗员家丁给地，人三十六亩。康熙中，定以奉天所属地畀新满洲迁来者，凡丈出地为顷三十二万九千馀，以二十七万六千三百馀顷为旗地，按旗分界。又设各旗官员庄屯，各城兵丁，均酌给随缺地亩。旋令索伦、达呼尔官兵耕种墨尔根地，奉天官兵耕种黑龙江地。乾隆初，设黑龙江屯庄，呼兰立庄四十所，选盛京旗丁携家往，官为资装筑屋庀具，丁给地亩六十，十丁一庄，每六亩给籽种二斗，庄给牛六头，口粮并给。温德亨、都尔图亦如之。凡随缺官地归旗入册，禁职官侵占。嘉庆间，令盛京入官地亩，应招无地贫民领租，职官子弟不得承种。管界各官，并不得于所管区以子弟之名置房地。道光中，宁古塔、伯都讷、三姓、阿勒楚喀、拉林各官庄，共原额地万二百晌，吉林八旗与各处旗地暨乌拉旗地，共三十六万五千九十二晌。而光绪初，拨三姓荒为官兵随缺地，计晌二万九千馀。宣统时，以奉省各旗地多盗典隐占之弊，令通稽确覈，毋与清赋溷淆，先城旗，后外城，依次釐定。此官庄之属东三省者。
　　直省各置驻防旗兵，立庄田于所驻地，给田人各三亩。其全眷挈赴者，前在京所得圈地撤还。旗员分畀园地，多则二百四十亩，少则六十亩，各省不尽同。惟浙江驻防无田，仍支俸饟。乾隆时，弛防兵置产之禁，惟八旗官仍禁如故。光绪之季，谕：“所在检旗丁名数，侭旧有马厂庄田，画地口分，责以农作。其本无厂田，或有而弗备者，所司于邻近分购民地配发，以为世业。由渐推广，俾旗丁归农，受治州县，与齐民不异。”未及实施。蒙古初分五等。一、二等备与庄屯、园地。三等以下，祗与庄屯。各守土疆，毋得越境。后渐有民人贱收蒙地者。乾隆中定“有质鬻者峻罚之，著为永令”。分拨外籓官地，其略如此。故明内监庄田，总领于户部。其宗室禄田散在各省者，胥视民田起科。先是以新城、固安官地二百田十顷制井田，选旗民百户，户授百亩，公百亩，共力养公田。嗣更于霸州、永清仿行，然成效卒鲜。乾隆初，改屯庄。择勤敏者充屯户，按亩科粮。是为井田改屯地。
　　凡京师坛壝官地，暨天下社稷、山川、厉坛、文庙、祠墓、寺观、祭田公地，一切免徵。建国初，赐圣贤裔祭田。其孔林地、四氏学学田、墓田地、坟地，咸除租赋。学田，专资建学及赡恤贫士，佃耕租而租率不齐，旧无常额。乾隆中，都天下学田万一千五百八十馀顷。光绪变法，直省遍兴学堂，需费无艺，则又拨所在荒地，划留学田以补剂之。耤田行于首都先农坛。坛地凡千七百亩。雍正间，令疆吏饬所属置耤田。东西陵地，红椿以内例绝耕樵。东陵白椿界外初听民耕。道光朝乃严其禁，青椿以外，遵、蓟、密、承诸界内兵民私垦，至地万馀区，久益增廓。光绪末，定为计区勘丈，将熟地分则升科，储学堂之用焉。牧马草场在畿辅者，顺治二年，以近畿垦荒馀地斥为牧场，于顺天、津、保各属分旗置之。自御马厂以下，各按其旗地牧养。亲王方二里，郡王一里，亦圈地也。
　　曰屯垦。康熙中，招垦天津两翼牧地，计亩二万一千五百馀。乾隆时，丈直隶马厂地振业贫民，命曰恩赏官地。在盛京者，奉天屯卫各地，八旗分作牧厂，自东迤西，本禁民垦，于定界所筑封堆制限之。然大凌河东厂、西厂荒地三十一万八百馀亩，养息牧馀地万四千六百晌，乾、嘉中陆续放垦。后又综各城旗马厂可垦地三十八万九千馀亩，悉归城旗承种，并令八旗王公及閒散宗室，于所分牧地原垦者，得自呈报。惟松筠请于养息閒壤移驻旗人，以费绌而罢。咸丰中，以大凌西岸垦妨马政，申禁如前。而同治二年，变通锦州、广宁、义州厂荒，西厂留牧，东厂招佃；其东北隅之高山子地数万亩，义州教场閒地万馀亩，并行租佃，以为城兵伍田。然是时西厂有旗领旧地，久而越垦妨牧。八年，命划弃之。于是大凌河垦议遂沮。而吉、黑山荒多牧猎场，益严杜奸民揽售矣。养息牧地，初放时判东西界，置专官掌其租入。彰武本官牧，旋亦劝垦议科。于是养息牧生熟地共放六十一万八千八百馀亩，其馀荒八万九千六百馀亩，馀地三万五千三百馀亩，即以为蒙、汉杂居牧佃，兼拊畜穷黎。吉林之乌拉，康熙时，于五屯分庄丁地，遂为五官牧场，颇富零荒。宣统时，拨充学田，放垦实地二千三百馀晌。
　　凡驻防营皆置马厂，其牧庄旁馀，靡不放垦。至荆防马厂垦熟之地，久畀诸民，而石首、监利，光绪末釐出厂地二万馀亩，俱令招垦，以租息济警政小学。宣统初，宁夏满营牧地馀界，开渠垦地，亩可二十一万，旗、民各半之。民领则纳价为旗兵垦本。三年，安徽万顷湖牧场，改垦放田八万二千七百馀亩，其流民占耕及民间认荒者，皆名曰佃民，其留旗丁田二万亩，亦招民佃，岁输穀麦，是为官佃。至是以抗租胶葛，定议民租田，令公司补价承业，资八旗生计焉。
　　口外牧场，隶独石者为御马厂。此外礼部、太仆寺、左右翼及八旗，均有牧场在张家口外。而杀虎口之议亩租，察哈尔属之戢私垦，大青山之宽免民占，奕兴地之招商领耕，列朝因时制宜，不拘成例。其后密云、热河同时放荒。热河宽旷，于留牧外得地千四五百顷，更以三一留牧，馀咸招垦。地利辟而耕牧不相妨，甚善政也。
　　明之设卫也，以屯养军，以军隶卫。洎军政废而募民兵，屯军始专职漕运，无漕者受役不息，屯户大困。清因明之旧，卫屯给军分佃，罢其杂徭。顺治元年，遣御史巡视屯田。三年，定屯田官制。卫设守备一，兼管屯田。又千总、百总，分理卫事。改卫军为屯丁。六年，定直隶屯地输租例。其时裁屯田御史，继裁巡按，由巡抚主之。十三年，定屯军贴运例。浙江各卫有屯无运与无屯有运者，均徵拨帖，屯户困始少苏。康熙十五年，以各卫荒田在州县辖境，军地民田多影射，令檄所司清釐。雍正二年，从廷臣请，并内地屯卫于州县，裁都司以下官。惟带运之屯，与边卫无州县可归者，如故。九年，令屯卫田亩可典与军户，不得私典与民。
　　乾隆元年，豁免广东屯田羡馀，因除各省军田额外加徵例。先是屯丁鬻产，官利其税入，给契允行。至此又令运田归船者，并禁军民复典。实则各省典屯于民，所在而有。六年，定屯田限一年。无论在军在民，并清出归丁赡运。十二年，漕督顾琮请田已典与民者，令旗丁购赎。然民执业久，丁贫无以赎，从阿思哈言，釐江西丁田，在军归军，在民增租给丁，永为定制。三十七年，又以漕督嘉谟奏，命清理湖广、江、浙、山东等省屯田。明年，裴宗锡因陈两江向不归运之裁卫屯田，加徵津费。帝以累民，不允。四十年，鄂抚陈辉祖奏：“武昌诸卫清出典鬻屯田，请加津赡运。”部议：“如此则私相授受者知诫，而仍不病失业，庶典鬻之弊渐除。”五十年，以长沙、澧州原有弁田，转售纷纭，令除弁田名，准民产授受。五十四年，毕沅等奏，各省屯丁四年一编审，止稽户口之数，其田产或有漏匿，以时覈之。百馀年来，屯田利病与漕运终始。及南漕改海运，屯卫隐蔽难稽，至是而一大变。
　　光绪二十四年，太常卿袁昶奏理屯田，因有改卫为屯之谕，令天下覈卫田亩数，详定租章。而江西以租悉充饷，与他省赡运者不同，籥仍旧贯。二十七年，刘坤一、张之洞条议屯卫宜裁。略称：“运军久虚，卫官复无事，一卫所属屯田，或隔府，或跨省，一切操诸胥吏之手，田饷弊窦，不可胜穷。”明年，谕各省勘实屯地，檄屯户税契执业，改屯饷为丁粮，归州县徵解。除屯丁、运军名目，裁卫官。是时综计各省屯田约二十五万馀顷，顾多与民田殽杂。又各丁私相质售，久失其旧。重以兵后册籍荡然，粮产无从钩钅。漕督陈夔龙陈大要三端：一，分丁业民业；一，现徵毋追原额；一，补缴田价宜轻。而江、皖、两浙俱折衷定规，分别交价输税。如淮、扬、徐四卫，定有上则三两、中二两、下一两，屯税每两纳三分，馀互有同异。惟山东以艰歉请免徵纳。鄂督张之洞则谓湖北卫田，军户仰赡，即民人冒替，率非素封，均难责其呈价，仅有徵契税而已。其税价视民田率。洎三十一年，宜城屯口构衅，以卫田例不便也。之洞更筹简易八法，大旨删除原则，分年减税豁派，累免杂课。但学堂捐与民田同，以备改屯为民。如式者官予文证。嗣湘省亦仿此行焉。宣统元年，浙抚增韫更请令承田者但刻期报明，统不纳价。部议即允占业，屯价不妨量收。盖屯卫嬗变，时势然也。
　　清自开创初，拨壮丁于旷土屯田。又近边屯处，筑城设兵以卫农人。世祖始入关，定垦荒兴屯之令。凡州、县、卫无主荒地，分给流民及官兵屯种。如力不能垦，官给牛具、籽种，或量假屯资。次年纳半，三年全纳。大学士范文程上屯田四事：一，选举得人；一，收穫適宜；一，转运有方；一，赏罚必信。上是之。令凡自首投诚者，授荒田为永业。魏裔介亦请饥民转徙，得入籍占田。罪徒当遣者，限年屯垦，已事释还。其原留占业者，听。定直省屯田，官助牛种者，所收籽粒三分取一；民自备者，当年十分取一，二年、三年三分取一。初定劝惩例，限年之法甚严。康熙初，虑官吏虚报摊派，停限年令。寻御史徐旭林论垦荒三弊，言甚切至，然限年卒不可行。旋令士民垦地二十顷，试其文理优者，以县丞用；百顷以知县用。凡新垦地，初定三年起科。嗣又宽至六年后。寻令通计十年。既仍用六年例，亦有循三年旧制者。
　　雍正初元，谕升科之限。水田六年，旱田十年，著为例。当顺、康间，直省大吏以开拓为功，其报垦田总额，多者如河南，至万九千三百六十一顷，少者如山东，百二十顷有奇。世宗末年，以数多不实，严诫审覈。其有浮饰，论如律。定议叙法。凡官吏召佃资垦者，按户数多寡，军民自措工本者，按亩数多寡行之。乾隆时，令官山、官地，无论土著、流人，以呈报之先后予垦。民地由业主先报。或实力绌，他人始得承之。凡屯户加垦者，俱令改屯升科。又令已垦之地，宜慎防护。凡官民地，于水道蓄泄相关，毋擅行垦。傥帖己业，私垦塘堰陂泽为田，立予惩艾。
　　今考历朝屯垦之政，首直省屯田，次新疆屯田，次东三省开垦，次蒙古开垦，及青海、热河等处垦务，悉具于篇。
　　当顺治初元，令山西新垦田免租税一岁；而河南北荒地九万四千五百馀顷，允巡抚罗绣锦言，俾兵课垦。二年，顺天行计兵授田法，每守兵予可耕田十亩，牛具、籽种官资之。又直隶、山东、江北、山西，凡驻满兵，给无主地令种。四年，给事中梁维本请开秦、豫及庐、凤荒田。六年，令各省兼募流民，编甲给照，垦荒为业，毋豫徵私派，六年后按熟地徵粮。十年，定四川荒地听民开垦。陕荒则酌调步兵，官给牛、粮。
　　康熙六年，定江、浙等省分驻投诚官兵屯田，人给荒田五十亩，得支饷本。其眷属众者，亩数量口递加。福建无荒，则分驻有屯诸省。七年，御史萧震疏言：“国家岁费，兵饷居其八，而绿旗兵饷又居其八。诚屯田黔、蜀，以驻郡县之兵，耕郡县之地，则费省而荒渐辟。”下部议行。时直隶、陕西、粤、闽先后定垦荒例，而四川更立特例，官吏准立功论。于是湘、鄂、闽、鲁、晋、豫等省空荒任民播种，限年垦齐。
　　雍正四年，甘肃、宁夏之插汉、托辉地平衍，可垦田六十万馀亩，招户认领，户授百亩。五年，粤督阿克敦陈近年粤东垦弊四：一，豪强占夺；一，胥吏婪索；一，资本不充；一，土瘠惧为课累。劝导法五：定疆界，杜苛取，贷籽种，轻科额，广招徠。其后惠、潮贫民垦肇庆属地，高、廉、雷属山荒墝埆，皆给资招垦，并免升科。嗣琼州亦如之。又扩滇、黔垦计，乌蒙兵民并承，户勿逾二顷。其各省入蜀民人，户给水田亩三十，旱田亩五十。甘肃安西久行兵垦，移眷驻防，以与凉、肃二镇。屯兵多贫，垦赀悉出官贷，并令边省、内地零星可垦者，听民、夷垦种；及山西新垦瘠地，自十亩以下，陕西畸零在五亩以下，俱免升科。凡隙地及水冲沙杂，与田不及亩者，及边省山麓河壖旷土，均永远免科。浙江新涨沙涂，民、灶皆承领，百亩为号，十号为甲，十甲老农导耕。后值涨地，人咸利之。嗣有侵垦西湖之禁。乾隆五十九年，巡抚吉庆言，沿海沙地滩涨靡常，约十三万三千馀亩，悉令入官，交原佃耕作纳租，永著为例。凡各省州县每岁新垦荒田荒地，以及荡地湖淤，督抚随时疏报升科。盖雍、乾以来，各省军屯民垦，称极盛焉。
　　福建各番鹿场旷土，例许租与民耕。然台湾自历任镇臣创庄招佃，往往侵据民、番地。乾隆时，谕禁武弁垦荒。旋禁土民私购番田。五十三年，福康安请拨馀地畀番、民自种，遴壮健作屯丁。内山未垦及入官荒废埔地八千八百馀甲，每甲准民田十一亩零，共屯丁四千，分地任耕，免赋而不给饷，从之。嘉庆中，噶玛兰开辟田园七千五十甲有奇。道光初，定番社未垦荒埔分给民人徵租。粤西设土兵、俍兵，均给军田。粤东有俍田、瑶田，仍按田充兵，其田均禁民典。台湾番地亦然。顾云南永北、大姚等处，汉典夷地，积隙数十年。道光建元，措理稍定。十三年，四川复有汉耕夷地之衅，乃析界址，令汉、夷不得互占。又用滇督阮元议，禁流民私佃苗田，并近苗客户典售苗产。十六年，以开化、广南、普洱地多旷閒，流民覆棚启种，因议论入户甲。御史陶士霖论其病农藏奸，禁之。
　　先是江苏涨滩，冒垦日甚，迨道光八年，始定归公。而官产民业，纠互缴绕。于是江督陶澍建言听民承售。部议江河不以垦殖为利，则沙洲不得以占鬻徇民。仍一律入官处置。寻耆英谓“民间价购兴筑，一旦夺还，迹类争利。请宽其既往而阏其将来”。从之。二十三年，祁言修复虎门等砲台，须屯田防护。明年，程矞采募丁二千试行。上曰：“以本地之民种本地之田，守要隘即捍身家，允为长算。”
　　同治初元，以军储亟，檄凤、颍等属戍兵垦邻近废田，以渐推行诸郡。山东遭教匪之乱，邹、滕诸县田里为墟。三年，决用移民策，而东昌、临清、兗、曹各属逆产及绝户地，尽没入官。五年，乃有办理湖团之谕。湖团者，曹、济客民种苏、齐界铜、沛湖地，聚族立团。既而土著归乡，控阋无已。然客垦由官招集，不乏官荒，所占土田不甚广，且讼者非实田户也。于是曾国籓研烛其情，为之驱逐莠户，留其良团，各安所业。陕西叛绝荒产，前一岁谕令筹设屯田。巡抚刘蓉言军事方殷，不如招垦便。部从其议。乃定募垦新章四：曰正经界，立制限，缓钱粮，定租穀。广东沿海沙地，定例水涸报勘，承垦者人勿过一顷，三年成熟，照水田起科。至后搢绅垄断侵渔，因命查文禁止。
　　当是时，值东南兵火之馀，农久失业。光禄少卿郑锡瀛言国家岁入金约四千数百万，饷糈支耗半之，宜广屯田养兵以节费。寻御史汪朝棨称各省新复土疆，宜急垦辟。徐景轼亦以修农利、安流徙为言。由是曾国籓于皖，杨昌濬于浙，皆分别土、客，部署开荒。而马新贻于苏，刘典于陕，亦汲汲督劝。曾璧光、黎培敬前后于黔兴屯田之政。八月，用苏廷魁言，筹垦兰仪以下乾河滩地。十一年，谕陕西延、榆各属，地瘠民贫，宜亟垦辟，严州县考成。时回众初就抚也。
　　先是御史黄锡彤请设苏、皖屯营，选湘、淮散勇垦沿江地。光绪二年，硃以增亦言：“或谓屯政宜边陲不宜腹地，不知有荒可垦，何兵不可农，何地不可屯？但抽调数营，陆续兴举，将来化兵为农，裨国非细。”时津海防兵营垦有效，故云然。曾国籓尝言：“必得千亩无主之田，不与民田杂，方可资兵立屯。”李鸿章亦谓兵民杂处，不宜于内地。议遂寝。
</div>
    <div class="pagination">
<a href="清史稿_page99.html">上一页</a><span>...</span><a href="清史稿_page95.html">95</a><a href="清史稿_page96.html">96</a><a href="清史稿_page97.html">97</a><a href="清史稿_page98.html">98</a><a href="清史稿_page99.html">99</a><span class="current-page">100</span><a href="清史稿_page101.html">101</a><a href="清史稿_page102.html">102</a><a href="清史稿_page103.html">103</a><a href="清史稿_page104.html">104</a><a href="清史稿_page105.html">105</a><span>...</span><a href="清史稿_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
