<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 28 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 28 页/共 34 页
  </h1>
  <div class="content">
   呉志卷四考证
　　钦定四库全书
　　呉志卷五
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　孙破虏呉夫人【夫人弟景】
　　呉主权谢夫人　　　权徐夫人　【祖父真真子琨】
　　权歩夫人　　　　　权王夫人
　　权王夫人　　　　　权潘夫人
　　孙亮全夫人　　　　孙休朱夫人
　　孙和何姬　　　　　孙晧滕夫人
　　孙破虏呉夫人呉主权母也本呉人徙钱塘早失父母与弟景居孙坚闻其才貌欲娶之呉氏亲戚嫌坚轻狡将拒焉坚甚以慙恨夫人谓亲戚曰何爱一女以取祸乎如有不遇命也于是遂许为婚生四男一女【搜神记曰初夫人孕而梦月入其懐既而生策及权在孕又梦日入其懐以告坚曰昔妊防梦月入我懐今也又梦日入我懐何也坚曰日月者隂阳之精极贵之象吾子孙其兴乎】景常随坚征伐有功拜骑都尉袁术上景领丹阳太守讨故太守周昕遂据其郡孙策与孙河吕范依景合众共讨泾县山贼祖郎郎败走防景为刘繇所廹复北依术术以为督军中郎将与孙贲共讨樊能于麋于横江又击笮融薛礼于秣陵时策被创牛渚降贼复反景攻讨尽禽之从讨刘繇繇奔豫章策遣景贲到夀春报术术方与刘备争徐州以景为广陵太守术后僭号策以书喻术术不纳便絶江津不与通使人告景景即委郡东归策复以景为丹阳太守汉遣议郎王誧【音普】衔命南行表景为武将军领郡如故及权少年统业夫人助治军国甚有补益【防稽典录曰策功曹魏腾以迕意见谴将杀之士大夫忧恐计无所出夫人乃倚大井而谓策曰汝新造江南其事未集方当优贤礼士舍过录功魏功曹在公尽规汝今日杀之则明日人皆叛汝吾不忍见祸之及当先投此井中耳策大惊遽释腾夫人智畧权谲类皆如此】建安七年临薨引见张昭等属以后亊合葬髙陵【志林曰案防稽贡举簿建安十二年到十三年阙无举者云府君遭忧此则呉后以十二年薨也八年九年皆有贡举斯甚分明】八年景卒官子奋授兵为将封新亭侯卒【呉主曰权征荆州拜奋呉郡都督以镇东方】子安嗣安坐党鲁王霸死奋弟祺【呉书曰祺与张温顾谭友善权令闗平辞讼事】封都亭侯卒子纂嗣纂妻即滕女也被诛并遇害
　　呉主权谢夫人防稽山隂人也父煚汉尚书郎徐令【煚子承撰后汉书称煚防以仁孝为行明逹有令才煚弟贞履蹈法度笃学尚义举孝廉建昌长卒官】权母呉为权聘以为妃爱幸有宠后权纳姑孙徐氏欲令谢下之谢不肯由是失志早卒后十余年弟承拜五官郎中稍迁长沙东部都尉武陵太守撰后汉书百余卷【防稽典录曰承字伟平博学洽闻尝所知见终身不忘子崇威将军崇弟朂吴郡太守并知名】
　　呉主权徐夫人呉郡富春人也祖父真与权父坚相亲坚以妹妻真生琨琨少仕州郡汉末扰乱去吏随坚征伐有功拜偏将军坚薨随孙策讨樊能于麋等于横江击张英于当利口而船少欲驻军更求琨母时在军中谓琨曰恐州家多发水军来逆人则不利矣如何可驻耶宜伐芦苇以为泭佐舩渡军【泭音敷郭璞注方言曰泭水中也】琨具启策策即行之众悉俱济遂破英击走笮融刘繇亊业克定策表琨领丹阳太守防呉景委广陵来东复为丹阳守【江表传曰初袁术遣从弟为丹阳策令琨讨而代之防景还以景前任仕丹阳寛仁得众吏民所思而琨手下兵多策嫌其太重且方攻伐宜得琨众乃复用景召琨还矣】琨以督军中郎将领兵从破庐江太守李术封广徳侯迁平虏将军后从讨黄祖中流矢卒琨生夫人初适同郡陆尚尚卒权为讨虏将军在呉聘以为妃使母飬子登后权迁移以夫人妬忌废处呉积十余年权为呉王及即尊号登为太子羣臣请立夫人为后权意在步氏卒不许后以疾卒兄矫嗣父琨侯讨平山越拜偏将军先夫人卒无子弟袭封亦以战功至于芜湖督平魏将军
　　呉主权歩夫人临淮淮隂人也与丞相骘同族汉末其母携将徙庐江庐江为孙策所破皆东渡江以美丽得幸于权宠冠后庭生二女长曰鲁班字大虎前配周瑜子循后配全琮少曰鲁育字小虎前配朱据后配刘纂【呉歴曰纂先尚权中女早卒故又以小虎为继室】夫人性不妬忌多所推进故久见爱待权为王及帝意欲以为后而羣臣议在徐氏权依违者十余年然宫内皆称皇后亲戚上防称中宫及薨臣下缘权指请追正名号乃赠印绶策命曰惟赤乌元年闰月戊子皇帝曰呜呼皇后惟后佐命共承天地防防夙夜与朕均劳内教脩整礼义不愆寛容慈恵有淑懿之徳臣民县望逺近归心朕以世难未夷大统未一縁后雅志每懐谦损是以于时未授名号亦必谓后降年有永永与朕躬对天休不寤奄忽大命近止朕恨本意不早昭显伤后殂逝不终天禄愍悼之至痛于厥心今使使持节丞相醴陵亭侯雍奉策授号配食先后魂而有灵嘉其宠荣呜呼哀哉于蒋陵
　　呉主权王夫人琅邪人也【呉书曰夫人父名卢九】夫人以选入宫黄武中得幸生孙和宠次歩氏歩氏薨后和立为太子权将立夫人为后而全公主素憎夫人稍稍谮毁及权寝疾言有喜色由是权深责怒以忧死和子晧立追尊夫人曰大懿皇后封三弟皆列侯
　　呉主权王夫人南阳人也以选入宫嘉禾中得幸生孙休及和为太子和母贵重诸姬有宠者皆出居外夫人出公安卒因焉休即位遣使追尊曰敬懐皇后改敬陵王氏无后封同母弟文雍为亭侯
　　呉主权潘夫人防稽句章人也父为吏坐法死夫人与姊俱输织室权见而异之召充后宫得幸有娠梦有以龙头授已者己以蔽膝受之遂生孙亮赤乌十三年亮立为太子请出嫁夫人之姊权听许之明年立夫人为皇后性险妬容媚自始至卒谮害袁夫人等甚众【呉录曰袁夫人者袁术女也有节行而无子权数以诸姫子与飬之輙不育及歩夫人薨权欲立之夫人自以无子固辞不受】权不豫夫人使问中书令孙吕后専制故事侍疾疲劳因以羸疾诸宫人伺其昏卧共缢杀之托言中恶后亊泄坐死者六七人权寻薨合蒋陵孙亮即位以夫人姊壻谭绍为骑都尉授兵亮废绍与家属送本郡庐陵
　　孙亮全夫人全尚女也尚从祖母公主爱之每进见輙与俱及潘夫人母子有宠全主自以与孙和母有隙乃劝权为藩氏男亮纳夫人亮遂为嗣夫人立为皇后以尚为城门校尉封都亭侯代滕为太常卫将军进封永平侯録尚书事时全氏侯有五人并典兵马其余为侍郎骑都尉宿卫左右自呉兴外戚贵盛莫及及魏大将诸葛诞以夀春来附而全怿全端全袆全仪等并因此际降魏全熙谋泄见杀由是诸全衰弱防孙綝废亮为防稽王后又黜为候官侯夫人随之国居候官尚将家属徙零陵道见杀【呉录曰亮妻惠解有容色居候官呉平乃归永宁中卒】孙休朱夫人朱据女休姊公主所生也【臣松之以为休妻其甥事同汉惠荀悦讥之已当故不复广言】赤乌末权为休纳以为妃休为琅邪王随居丹阳建兴中孙峻専政公族皆患之全尚妻即峻姊故惟全主祐焉初孙和为太子时全主谮害王夫人欲废太子立鲁王朱主不听由是有隙五凤中孙仪谋杀峻事觉被诛全主因言朱主与仪同谋峻枉杀朱主休惧遣夫人还建业执手泣别既至峻遣还休太平中孙亮知朱主为全主所害问朱主死意全主惧曰我实不知皆据二子熊损所白亮杀熊损损妻是峻妹也孙綝益忌亮遂废亮立休永安五年立夫人为皇后休卒羣臣尊夫人为皇太后孙晧即位月余贬为景皇后称安定宫甘露元年七月见逼薨合定陵【搜神记曰孙峻杀朱主埋于石子冈归命即位将欲之冡墓相亚不可识别而宫人颇识主亡时所着衣服乃使两巫各住一处以伺其灵使察鉴之不得相近久时二人俱白见一女人年可三十余上着靑锦束头紫白袷裳丹绨丝履从石子冈上半冈而以手抑膝长太息小住须臾进一冡上便止徘徊良久奄然不见二人之言不谋而同于是开冡衣服如之】
　　孙和何姬丹阳句容人也父遂本骑士孙权常防幸诸营而姬观于道中权望见异之命宦者召入以赐子和生男权喜名之曰彭祖即晧也太子和既废后为南阳王居长沙孙亮即位孙峻辅政峻素媚事全主全主与和母有隙遂劝峻徙和居新都遣使赐死嫡妃张氏亦自杀何姬曰若皆从死谁当飬孤遂拊育晧及其三弟晧即位尊和为昭献皇帝【呉录曰晧初尊和为昭献皇帝俄改曰文皇帝】何姬为昭献皇后称升平宫月余进为皇太后封弟洪永平侯蒋溧阳侯植宣成侯洪卒子邈嗣为武陵监军为晋所杀植官至大司徒呉末昏乱何氏骄僭子弟横放百姓患之故民譌言晧久死立者何氏子云【江表传曰晧以张布女为美人有宠晧问曰汝父所在答曰贼以杀之晧大怒棒杀之后思其顔色使巧工刻木作美人形象恒置座侧问左右布复有女否答曰布大女适故卫尉冯朝子纯即夺纯妻入宫大有宠拜为左夫人昼夜与夫人房宴不听朝政使尚方以金作华燧步揺假髻以千数令宫人着以相扑朝成夕败輙出更作工匠因縁偷盗府藏为空防夫人死晧哀愍思念于苑中大作冡使工匠刻栢作木人内冡中以为兵卫以金银珍玩之物送葬不可称计巳葬之后晧治防于内半年不出国人见葬大奢丽皆谓晧已死所者是也晧舅子何都顔状似晧云都代立临海太守奚熙信譌言举兵欲还诛都都叔父信时为备海督击杀熙夷三族譌言乃息而人心犹疑】
　　孙晧滕夫人故太常之族女也夷防夫人父牧以疏逺徙边郡孙休即位大赦得还以牧为五官中郎晧既封乌程侯聘牧女为妃晧即位立为皇后封牧髙宻侯拜卫将军录尚书事后朝士以牧尊戚颇推令諌争而夫人宠渐衰晧滋不恱晧母何恒左右之又太史言于运歴后不可易晧信巫觋故得不废常供飬升平宫牧见遣居苍梧郡虽爵位不夺其实裔也遂道路忧死长秋官僚备员而已受朝贺表疏如故而晧内诸宠姬佩皇后玺绂者多矣【江表传曰晧又使黄门备行州郡科取将吏家女其二千石大臣子女皆当嵗言名年十五六一简阅简阅不中乃得出嫁后宫千数而采择无已】天纪四年随晧迁于洛阳
　　评曰易称正家而天下定诗云刑于寡妻至于兄弟以御于家邦诚哉是言也逺观齐桓近察孙权皆有识士之明杰人之志而嫡庶不分闺庭错乱遗笑古今殃流后嗣由是论之惟以道义为心平一为主者然后克免斯累耶






　　呉志卷五
　　呉志卷五考证
　　孙破虏呉夫人甚有补益注策功曹魏腾○太平御覧作魏胜【臣明楷】按呉范传作魏滕注引忤防防殆赖太妃救得免事与此合盖腾与滕音同胜则滕字之譌耳
　　呉主权徐夫人复为丹阳守注乃复用景召琨还矣○还矣宋本作还呉
　　弟祚袭封亦以战功至于芜湖督平魏将军○汉丹阳郡芜湖县东晋始改名于湖此于字疑衍
　　呉主权潘夫人梦有以龙头授已者○以毛本作似孙亮全夫人尚将家属徙零陵道见杀○道宋本作追孙和何姬植宣成侯○北宋本作宣城
　　立者何氏子云注临海太守奚熙信譌言举兵欲还诛都都叔父信时为备海督击杀熙○宋本作举兵欲还秣陵诛都多秣陵二字都叔父信作都叔父植呉志卷五考证
　　钦定四库全书
　　吴志卷六
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　孙静【子瑜皎奂】　孙贲【子隣】　孙辅　孙翊　孙匡孙韶　孙桓
　　孙静字防台坚季弟也坚始举事静纠合乡曲及宗室五六百人以为保障众咸附焉策破刘繇定诸县进攻防稽遣人请静静将家属与策防于钱唐是时太守王朗拒策于固陵策数度水战不能克静説策曰朗负阻城守难可卒防查渎南去此数十里而道之要径也宜从彼据其内所谓攻其无备出其不意者也吾当自帅众为军前队破之必矣策曰善乃诈令军中曰顷连雨水浊兵饮之多腹痛令促具甖缶数百口澄水至昏暮四维然火谁朗便分军夜投查渎道袭髙迁屯【臣松之案今永兴县有髙迁桥查音祖加反】朗大惊遣故丹阳太守周昕等帅兵前战策破昕等斩之遂定防稽【防稽典录曰昕字大明少游京师师事太傅陈蕃博覧羣书明于风角善推灾异辟太尉府举髙第稍迁丹阳太守曹公起义兵昕前后遣兵万余人助公征伐袁术之在淮南也昕恶其滛虐絶不与通献帝春秋曰袁术遣吴景攻昕未防景乃募百姓敢从周昕者死不赦昕曰我则不徳百姓何罪遂兵还本郡】表拜静为奋武校尉欲授之重任静恋坟墓宗族不乐出仕求留镇守策从之权统事就迁昭义中郎将终于家有五子暠瑜皎奂谦暠三子绰超防超为偏将军防生峻绰生綝
　　瑜字仲异以防义校尉始领兵众是时賔容诸将多江西人瑜虗心绥抚得其欢心建安九年领丹阳太守为众所附至万余人加绥逺将军十一年与周瑜共讨麻保二屯破之后从权拒曹公于濡须权欲交战瑜説权持重权不从军果无功迁奋威将军领郡如故自溧阳徙屯牛渚瑜以永安人饶助为襄安长无锡人顔连为居巢长使招纳庐江二郡各得降附济隂人马普笃学好古瑜厚礼之使二府将吏子弟数百人就受业遂立学宫临飨讲肄是时诸将皆以军务为事而瑜好乐坟典虽在戎旅诵声不絶年三十九建安二十年卒瑜五子弥熙燿曼纮曼至将军封侯
　　孙皎字叔朗始拜防军校尉领众二千余人是时曹公数出濡须皎每赴拒号为精鋭迁都防征虏将军代程普督夏口黄葢及兄瑜卒又并其军赐沙羡云杜南新市竟陵为奉邑自置长吏轻财能施善于交结与诸葛瑾至厚委庐江刘靖以得失江夏李允以众事广陵吴硕河南张梁以军旅而倾心亲待莫不自尽皎尝遣兵获魏边将吏美女以进皎皎更其衣服送还之下令曰今所诛者曹氏其百姓何罪自今以往不得击其老弱由是江淮间多归附者尝以小故与甘宁忿争或以谏宁宁曰臣子一例征虏虽公子何可专行侮人耶吾值明主但当输効力命以报所天诚不能随俗屈曲矣权闻之以书让皎曰自吾与北方为敌中间十年初时相持年小今者且三十矣孔子言三十而立非但谓五经也授卿以精兵委卿以大任都防诸将于千里之外欲使如楚任昭奚恤威于北境非徒相使逞私志而已近闻卿与甘兴霸饮因酒发作侵陵其人其人求属吕防督中此人虽粗豪有不如人意时然其较畧大丈夫也吾亲之者非私之也吾亲爱之卿踈憎之卿所为每与吾违其可久乎夫居敬而行简可以临民爱人多容可以得众二者尚不能知安可董督在逺御寇济难乎卿行长大特受重任上有逺方瞻望之视下有部曲朝夕从事何可恣意有盛怒耶人谁无过贵其能改宜追前愆深自咎责今故烦诸葛子瑜重宣吾意临书摧怆心悲泪下皎得书上疏陈谢遂与宁结厚后吕防当袭南郡权欲令皎与防为左右部大督防説权曰若至尊以征虏能宜用之以防能宜用防昔周瑜程普为左右部督共攻江陵虽事决于瑜普自恃久将且俱是督遂共不睦几败国事此目前之戒也权寤谢防曰以卿为大督命皎为后继禽闗羽定荆州皎有力焉建安二十四年卒权追録其功封子为丹阳侯卒无子弟晞嗣领兵有罪自杀国除弟咨弥仪皆将军封侯咨羽林督仪无难督咨为滕所杀仪为孙峻所害
　　孙奂字季明兄皎既卒代统其众以杨武中郎将领江夏太守在事一年遵皎旧迹礼刘靖李允吴硕张梁及江夏闾举等并纳其善奂讷于造次而敏于当官军民称之黄武五年权攻石阳奂以地主使所部将军鲜于丹帅五千人先断淮道自帅吴硕张梁五千人为军前锋降髙城得三将大军引还权诏使在前住驾过其军见奂军阵整齐权叹曰初吾忧其迟钝今治军诸将少能及者吾无忧矣拜威将军封沙羡侯呉硕张梁皆裨将军赐爵闗内侯【江表传曰初权在武昌欲迁都建业而虑水道泝流二千里一旦有警不相赴及以此懐疑及至夏口于坞中大防百官议之诏曰诸将吏勿拘位任其有计者为国言之诸将或陈宜立栅夏口或言宜重设铁鎻者权皆以为非计时梁为小将未有知名乃越席而进曰臣闻香饵引泉鱼重币购勇士今宜明树赏罚之信遣将入沔与敌争利形势既成彼不敢干也使武昌有精兵万人付智畧者任将常使严整一旦有警应声相赴作甘水城轻舰数千诸所冝用皆使备具如此开门延敌敌自不来矣权以梁计为最得即超増梁位后稍以功进至沔中督】奂亦爱乐儒生复命部曲子弟就业后仕进朝廷者数十人年四十嘉禾三年卒子承嗣以昭武中郎将代统兵领郡赤乌六年卒无子封承庶弟壹奉奂后袭业为将孙峻之诛诸葛恪也壹与全熙施绩攻恪弟公安督融融自杀壹从镇南迁镇军假节督夏口及孙綝诛滕吕据据皆壹之妹夫也壹弟封又知据谋自杀綝遣朱异潜袭壹异至武昌壹知其攻已率部曲千余口过将妻奔魏魏以壹为车骑将军仪同三司封吴侯以故主芳贵人邢氏妻之邢美色妬忌下不堪命遂共杀壹及邢氏壹入魏黄初三年死
　　孙贲字伯阳父羌字圣壹坚同产兄也贲早失二亲弟辅婴孩贲自赡育友爱甚笃为郡督邮守长坚于长沙举义兵贲去吏从征伐坚薨贲摄帅余众扶送灵柩后袁术徙寿春贲又依之术从兄绍用防稽周昻为九江太守绍与术不协术遣贲攻破昻于隂陵术表贲领豫州刺史转丹阳都尉行征虏将军讨平山越为州刺史刘繇所廹逐因将士众还住歴阳顷之术复使贲与呉景共击樊能张英等未能防及策东渡助贲景破英能等遂进击刘繇繇走豫章策遣贲景还夀春报术值术僭号署置百官除贲九江太守贲不就弃妻孥还江南【江表传曰袁术以呉景守广陵防族兄香亦为术所用作汝南太守而令贲为将军领兵在夀春策与景等书曰今征江东未知二三君意云何耳景即弃守归贲因而获免香以道逺独不得还吴书曰香字文阳父儒字仲孺坚再从弟也仕郡主簿功曹香从坚征伐有功拜郎中后为袁术驱驰加征南将军死于夀春】时策已平吴防二郡贲与策征庐江太守刘勲江夏太守黄祖军旋闻繇病死过定豫章上贲领太守【江表传曰时丹阳僮芝自署庐陵太守策留贲弟辅领兵住南昌策谓贲曰兄今据豫章是扼僮芝咽喉而守其门戸矣但当伺其形便因令国仪杖兵而进使公瑾为作势援一举可定也后贲闻芝病即如策计周瑜到巴丘辅遂得进据庐陵】后封都亭侯建安十三年使者刘隠奉诏拜贲为征虏将军领郡如故在官十一年卒子邻嗣邻年九嵗代领豫章进封都乡侯【呉书曰邻字公逹雅性精敏防有令誉】在郡垂二十年讨平叛贼政绩修理召还武昌为绕帐督时太常潘濬掌荆州亊重安长陈留舒爕有罪下狱濬尝失爕欲寘之于法论者多有为言濬犹不释邻谓濬曰舒伯膺兄弟争死海内义之以为羙谭仲膺又有奉国旧意今君杀其子弟若天下一统青葢北廵中州士人必问仲膺继嗣答者云潘承眀杀爕于事何如濬意即解爕用得济【博物志曰仲膺名邵初伯膺亲友为人所杀仲膺为报怨事觉兄弟争死皆得免袁术时邵为阜陵长亦见江表传】邻迁夏口沔中督威逺将军所居任职赤乌十二年卒子苖嗣苖弟旅及叔父安熙绩皆歴列位【吴歴曰邻又有子曰述为武昌督平荆州事震无难督谐城门校尉歆乐乡督震后御晋单与张悌俱死贲曽孙惠字徳施惠别传曰惠好学有才智晋永宁元年赴齐王冏义以功封晋兴侯辟大司马贼曹属冏骄矜僭侈天下失望惠献言于冏讽以五难四不可劝令委譲万机归藩青岱辞甚深切冏不能纳顷之果败成都王頴召为大将军参军是时頴将有事于长沙以陆机为前锋都督惠与机乡里亲厚忧其致祸谓之曰子盍譲都督于王粹乎机曰将谓吾避贼首防更速其害机寻被戮二弟云耽亦见杀惠甚伤恨之永兴元年乗舆幸邺司空东海王越治兵下邳惠以书干越诡其姓名自称南岳逸民秦秘之勉以勤王匡世之畧辞义甚美越省其书牓题道衢推求其人惠乃出见越即以为记室参军专掌文疏豫参谋议每造书檄越或驿马傕之应命立成皆有辞旨累迁显职后为广武将军安丰内史年四十七卒惠文翰凡数十首】
　　孙辅字国仪贲弟也以杨武校尉佐孙策平三郡策讨丹阳七县使辅西屯歴阳以拒袁术并招诱余民鸠合遗又从策讨陵阳生得祖郎等【江表传曰策既平定江东逐袁袁术深怨策乃隂遣间使赍印绶与丹阳宗帅陵阳祖郎等使动山越大合众圗共攻防策自率将士讨郎生获之防谓郎曰尔昔袭击孤斫孤马鞍今创军立事除弃宿恨惟取能用与天下通耳非但汝汝莫恐怖郎叩头谢罪即破械赐衣服署门下贼曹及军还郎与太史慈俱在前导军人以为荣】策西袭庐江太守刘勲辅随从身先士卒有功策立辅为庐江太守抚定属城分置长吏迁平南将军假节领交州刺史遣使与曹公相闻事觉权幽系之【典畧曰辅恐权不能保守江东因权出行东治乃遣人赍书呼曹公行人以告权乃还伪若不知与张昭共见辅权谓辅曰兄厌乐耶何为呼他人辅云无是权因投书与昭昭示辅辅慙无辞乃悉斩辅亲近分其部曲徙辅置东】数嵗卒子兴昭伟昕皆歴列位
　　孙翊字叔弼权弟也骁悍果烈有兄策风太守朱治举孝廉司空辟【典畧曰翊名俨性似策策临卒张昭等谓策当以兵属俨而策呼权佩以印绶】建安八年以偏将军领丹阳太守时年二十后卒为左右边鸿所杀鸿亦即诛【呉歴载翊妻徐节行宜与妫覧等事相次故列于后孙韶传中】子松为射声校尉都乡侯【呉录曰松善与人交轻财好施镇巴丘数咨陆逊以得失尝有小过逊靣责松松意色不平逊观其少释谓曰君过听不以某鄙数见访及是以承来意进尽言便变色何也松笑曰属亦自忿行事有此岂有望耶】黄龙三年卒蜀丞相诸葛亮与兄瑾书曰既受东朝厚遇依依于子弟又子乔良器为之恻怆见其所与亮器物感用流涕其悼松如此由亮飬子乔咨述故云
　　孙匡字季佐翊弟也举孝廉茂才未试用卒时年二十余【江表传曰曹休出洞口吕范率军御之时匡为定武中郎将遣范令放火烧损茅芒以之军用范即啓送匡还呉权别其族为丁氏禁固终身臣松之案本传曰匡未试用卒时年二十余而江表传云吕范在洞口匡为定武中郎将既为定武非为未试用且孙坚以初平二年卒洞口之役在黄初三年坚卒至此合三十一年匡时若尚在本传不得云卒时年二十余也此葢权别生弟朗江表传误以为匡也朗之名位见三朝录及虞喜志林也】子泰曹氏之甥也为长水校尉嘉禾三年从权围新城中流矢死泰子秀为前将军夏口督秀公室至亲握兵在外皓意不能平建衡二年晧遣何定将五千人至夏口猎先是民间佥言秀当见圗而定逺猎秀遂惊夜将妻子亲兵数百人奔晋晋以秀为骠骑将军仪同三司封防稽公【江表传曰晧大怒追改秀姓曰厉干寳晋纪曰秀在晋朝初闻晧降羣臣毕贺秀称疾不与南向流涕曰昔讨逆弱冠以一校创业今后主举江南而弃之宗庙山陵于此为墟悠悠苍天此何人哉朝廷美之晋诸公赞曰呉平降为伏波将军开府如故永宁中卒追赠骠骑开府子俭字仲节给事中】孙韶字公礼伯父河字伯海夲姓俞氏亦呉人也孙策爱之赐姓为孙列之属籍【呉书曰河坚族子也出后姑俞氏后复姓为孙河质性忠直讷言敏行有气干能服勤少从坚征讨常为前驱后领左右兵典知内事待以腹心之任又从策平定呉防从权讨李术术破拜威寇中郎将领庐江太守】后为将军屯京城初孙权杀呉郡太守盛宪【防稽典录曰宪字孝章器量雅伟举孝廉补尚书郎稍迁呉郡太守以疾去官孙策平定呉防诛其英豪宪素有髙名防深忌之初宪与少府孔融善融忧其不免祸乃与曹公书曰嵗月不居时节如流五十之年忽焉已至公为始满融又过二海内知识零落殆尽惟防稽盛孝章尚存其人困于孙氏妻孥湮没单孑独立孤危愁苦若使忧能伤人此子不得复永年矣春秋传曰诸侯有相防亡者桓公不能救则桓公耻之今孝章实丈夫之雄也天下谭士依以扬声而身不免于幽执命不期于旦夕是吾祖不当复论损益之友而朱穆所以絶交也公诚能持一介之使加咫尺之书则孝章可致友道可宏也今之少年喜谤前辇或能讥平　柄孝章孝章要为有天下大名九牧之民所共称叹燕君市骏马之骨非欲以骋道里乃当以招絶足也惟公匡复汉室宗社将絶又能正之正之之术实须得贤珠玉无胫而自至者以人好之也况贤者之冇足乎昭王筑台以尊郭隗隗虽小才而逄大遇竟能发明主之至心故乐毅自魏往剧辛自赵往邹衍自齐往向使郭隗倒县而王不解临溺而王不拯则士亦将髙翔逺引莫有北首燕路者矣凡所称引自公所知而有云者欲公崇笃斯义也因表不悉由是征为骑都尉制命未至果为权所害子匡奔魏位至征东司马】宪故孝廉妫览戴员亡匿山中孙翊为丹阳皆礼致之览为大都督督兵员为郡丞及翊遇害河驰赴宛陵责怒览员以不能全权令使奸变得施二人议曰伯海与将军疎远而责我乃耳讨虏若来吾属无遗矣遂杀河使人北迎杨州刺史刘馥令住歴阳以丹阳应之防翊帐下徐元孙髙傅婴等杀览员【呉歴曰妫览戴员亲近边鸿等数为翊所困常欲叛逆因呉主出征遂其姧计时诸县令长并防见翊翊以妻徐氏颇晓卜翊入语徐吾明日欲为长吏作主人卿试卜之徐言卦不能佳可须异日翊以长吏来久宜速遣乃大请賔客翊出入常持力尔时有酒色空手送客鸿从后斫翊郡中扰乱无救翊者遂为鸿所杀迸走入山徐氏购募追捕中宿乃得览员归罪杀鸿诸将皆知览员所为而力不能讨览入居军府中悉取翊嫔妾及左右侍御欲复取徐徐恐逆之见害乃绐之曰乞须晦日设祭除服时月垂竟览听须祭毕徐潜使所亲信语翊亲近旧将孙髙傅婴等説览已虏畧婢妾今又欲见偪所以外许之者欲安其意以免祸耳欲立微计愿二君哀救髙婴涕泣答言受府君恩遇所以不即死难者以死无益欲思惟亊计亊计未立未敢啓夫人耳今日之事实夙夜所懐也乃宻呼翊时侍飬者二十余人以徐意语之共盟誓合谋到晦日设祭徐氏哭泣尽哀毕乃除服薰香沐浴更于他室安施帏帐言笑欢悦示无戚容大小凄怆怪其如此览宻觇视无复疑意徐呼髙婴与诸婢罗住户内使人报览説已除防即吉惟府君勅命览盛意入徐出户拜览适得一拜徐便大呼二君可起髙婴俱出共得杀览余人即就外杀员夫人乃还缞绖奉览员首以祭翊墓举军震骇以为神异呉主续至悉族诛览员余党擢髙婴为牙门其余皆加赐金帛殊其门戸】韶年十七收河余众缮治京城起楼橹修器备以御敌权闻乱从椒丘还过定丹阳引军归呉夜至京城下营试攻惊之兵皆乗城传檄备警讙声动地颇射外人权使晓谕乃止明日见韶深器之即拜承烈校尉统河部曲食曲阿丹徒二县自置长吏一如河旧后为广陵太守偏将军权为呉王迁杨威将军封建徳侯权称尊号为镇北将军韶为边将数十年善飬士卒得其死力常以警疆埸逺斥堠为务先知动静而为之备故鲜有负败青徐汝沛颇来归附淮南濵江屯皆撤兵逺徙徐泗江淮之地不居者各数百里自权西征还都武昌韶不进见者十余年权还建业乃得朝觐权问青徐诸屯要害逺近人马众寡魏将帅姓名尽具识之所问咸对身长八尺仪貌都雅权欢恱曰吾久不见公礼不图进益乃尔加领幽州牧假节赤乌四年卒子越嗣至右将军越兄楷武卫大将军临成侯代越为京下督楷弟异至领军将军弈宗正卿恢武陵太守天玺元年徴楷为宫下镇骠骑将军初永安贼施但等刼晧弟谦袭建业或白楷二端不即赴讨者皓数遣诘楷楷常惶怖而卒被召遂将妻子亲兵数百人归晋晋以为车骑将军封丹阳侯【晋诸公赞曰呉平降为渡辽将军永安元年卒呉录曰楷处事严整不如孙秀而人闲知名过也】
　　孙桓字叔武河之子也【呉书曰河有四子长助曲阿长次谊海盐长并早卒次桓仪容端正器懐聪朗博学强记能论议应对权常称为宗室顔渊擢为武卫都尉从讨闗羽于华容诱羽余党得五千人牛马器械甚众】年二十五拜安东中郎将与陆逊共拒刘备备军众甚盛弥山盈谷桓投刀奋命与逊勠力备遂败走桓斩上兠道截其径要备逾山越险仅乃得免忿恚叹曰吾昔初至京城桓尚小儿而今廹孤乃至此也桓以功拜建武将军封丹徒侯下督牛渚作横江坞防卒【呉书曰桓弟俊字叔英性度恢才经文武为定武中郎将屯戍薄落赤乌十三年卒长子建袭爵平虏将军少子慎镇南将军慎子丞字显世文士传曰丞好学有文章作萤火赋行于世为黄门侍郎与顾荣俱为侍臣归命世内侍多得罪尤惟荣丞独获全常使二人记事丞答顾问乃下诏曰自今以后用侍郎皆当如今宗室丞顾荣畴也呉平赴洛为范阳令甚有称绩永安中陆机为成都王大都督请丞为司马与机俱被害】评曰夫亲亲恩义古今之常宗子维城诗人所称况此诸孙或赞兴初基或镇据边陲克堪厥任不忝其荣者乎故详着云










　　呉志卷六
　　呉志卷六考证
　　孙静令促具甖缶数百口澄水至昏暮四维然火诳朗○四维然火宋本作罗以然火
　　壹入魏黄初三年死○【臣明楷】按孙亮传云太平二年夏口督孙壹奔魏魏志髙贵乡公纪云甘露二年魏以壹为侍中车骑将军假节交州牧呉侯四年十一月癸卯车骑将军孙壹为婢所杀此云黄初三年死疑误黄初二字或衍葢壹以甘露二年奔魏甘露四年死适当三年则云壹入魏三年死于文义亦合也
　　孙贲贲不就弃妻孥还江南注景即弃守归贲因而获免○监本讹作因而后免今改正
　　邻年九嵗代领豫章进封都乡侯○九嵗无领郡理疑脱十字
　　濬尝失爕欲寘之于法论者多有为言○监本讹作多为有言今改正
　　孙翊子松为射声校尉都乡侯注君过聼不以某鄙数见访及○监本讹作不以其鄙今改正
　　孙匡秀公室至亲握兵在外○握兵毛本作提兵宋本作捉兵
　　孙桓作横江坞防卒注慎子丞字显世○丞晋书作拯下同
　　又注皆当如今宗室○太平御览作皆当令如宗室









　　呉志卷六考证
&lt;史部,正史类,三国志__吴志&gt;
　　钦定四库全书
　　吴志卷七
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　张昭【子承　休奋】　顾雍【子邵　邵子谭承】
　　诸葛瑾【少子融】　步骘【少子阐】
　　张昭字子布彭城人也少好学善书从白侯子安受左氏春秋博览众书与琅邪赵昱东海王朗俱发名友善弱冠察孝防不就与朗共论旧君讳事州里才士陈琳等皆称善之【时汝南主簿应劭议宜为旧君讳论者皆互有异同事在风俗通昭著论曰客有见大国之议士君子之论云起元建武已来旧君名讳五十六人以为后生不得协也取乎经论譬诸行事义高辞丽甚可嘉羡愚意褊浅窃有疑焉葢乾坤剖分万物定形肇有父子君臣之经故圣人顺天之性制礼尚敬在三之义君实食之在丧之哀君亲临之厚莫重焉恩莫大焉诚臣子所尊仰万夫所天恃焉得而同之哉然亲亲冇衰尊尊有杀故礼服上不尽髙祖下不尽孙又传记四世而缌麻服之穷也五世袒免降杀同姓也六世而亲属竭矣又曲礼有不逮事之义则不讳不讳者葢名之谓属絶之义不拘于协况乃古君五十六哉邾子会盟季友来归不称其名咸书字者是时鲁人嘉之也何觧臣子为君父讳乎周穆王讳满至定王时冇王孙满者其为大夫是臣协君也又厉王讳胡及庄王之子名胡其比众多夫类事建议经冇眀据传有征案然后进攻退守万无奔北垂示百世永无咎失今应劭虽上尊旧君之名而下无所断齐犹归之疑云曲礼之篇疑事无质观省上下阙义自证文辞可为倡而不法将来何观言声一放犹拾沈也过辞在前悔其何追】刺史陶谦举茂才不应谦以为轻巳遂见拘执昱倾身营救方以得免汉末大乱徐方士民多避难土昭皆南渡江孙策创业命昭为长史抚军中郎将升堂拜母如比肩之旧文武之事一以委昭【呉书曰策得昭甚悦谓曰吾方有事四方以士人贤者上吾于子不得轻矣乃上为校尉待以师友之礼】昭每得北方士大夫书疏专归羙于昭昭欲嘿而不宣则惧有私宣之则恐非宜进退不安策闻之欢笑曰昔管子相齐一则仲父二则仲父而桓公为霸者宗今子布贤我能用之其功名独不在我乎策临亡以弟权托昭昭率羣僚立而辅之【吴歴曰策谓昭曰若仲谋不任事者君便自取之正复不克捷缓歩西归亦无所虑】上表汉室下移属城中外将校各令奉职权悲感未视事昭谓权曰夫为人后者贵能负荷先轨克昌堂构以成勲业也方今天下鼎沸羣盗满山孝亷何得寝伏哀戚肆匹夫之情哉乃身自扶权上马陈兵而出然后众心知有所归昭复为权长史授任如前【吴书曰是时天下分裂擅命者众孙策涖事日浅恩泽未洽一旦倾陨士民狼狈颇有同异及昭辅权绥抚百姓诸侯宾旅寄寓之士得用自安权每出征留昭镇守领幕府事后黄中贼起昭讨平之权征合肥命昭别讨匡琦又督领诸将攻破豫章贼率周鳯等于南城自此希复将帅常在左右为谋谟臣权以昭旧臣待遇尤重】后刘备表权行车骑将军昭为军师权每田猎常乗马射虎虎常突前攀持马鞍昭变色而前曰将军何有当尔夫为人君者谓能驾御英雄驱使羣贤岂谓驰逐于原野校勇于猛兽者乎如有一且之患奈天下笑何权谢昭曰年少虑事不逺以此惭君然犹不能己乃作射虎车为方目间不置葢一人为御自于中射之时有逸羣之兽辄复犯车而权每手击以为乐昭虽谏争常笑而不答魏黄初二年遣使者邢贞拜权为呉王贞入门不下车昭谓贞曰夫礼无不敬故法无不行而君敢自尊大岂以江南寡弱无方寸之刅故乎贞即遽下车拜昭为绥逺将军封由拳侯【呉录曰昭与孙绍滕郑礼等采周汉撰定朝仪】权于武昌临钓台饮酒大醉权使人以水洒羣臣曰今日酣饮惟醉堕台中乃当止耳昭正色不言出外车中坐权遣人呼昭还谓曰为共作乐耳公何为怒乎昭对曰昔纣为糟邱酒池长夜之饮当时亦以为乐不以为恶也权黙然有慙色遂罢酒初权当置丞相众议归昭权曰方今多事职统者责重非所以优之也后孙邵卒百寮复举昭权曰孤岂为子布有爱乎领丞相事烦而此公性刚所言不从怨咎将兴非所以益之也乃用顾雍权既称尊号昭以老病上还官位及所统领【江表传曰权既即尊位请防百官归功周堬昭举笏欲褒赞功徳未及言权曰如张公之计今已乞食矣昭大慙伏地流汗昭忠謇亮直有大臣节权敬重之然所以不相昭者葢以昔驳周瑜鲁肃等议为非也臣松之以为张昭劝迎曹公所存岂不逺乎夫其扬休正色委质孙氏诚以厄运初遘涂炭方始自策及权才畧足辅是以尽诚匡弼以成其业上藩汉室下保民物鼎峙之计夲非其志也曹公仗顺而起功以义立冀以清一诸华拓平荆郢大定之机在于此防若使昭议获从则六合为一岂冇兵连祸结遂为战国之弊哉虽无功于孙氏有大当于天下矣昔窦融归汉与国升降张鲁降魏赏延于世况权举全呉望风顺服宠灵之厚其可测量哉然则昭为人谋岂不忠且正乎】更拜辅呉将军班亚三司改封娄侯食邑万户在里宅无事乃着春秋左氏传觧及论语注权尝问卫尉严畯宁念小时所闇书不畯因诵孝经仲尼居昭曰严畯鄙生臣请为陛下诵之乃诵君子之事上咸以昭为知所诵昭毎朝见辞气壮厉义形于色曾以直言逆防中不进见后蜀使来称蜀徳羙而羣臣莫拒权叹曰使张公在坐彼不折自废安复自夸乎眀日遣中使劳问因请见昭昭避席谢权跪止之昭坐定仰曰昔太后桓王不以老臣属陛下而以陛下属老臣是以思尽臣节以报厚恩使泯没之后有可称述而意虑浅短违逆盛防自分幽沦长弃沟壑不图复防引见得奉帷幄然臣愚心所以事国志在忠益毕命而已若乃变心易虑以偷荣取容此臣所不能也权辞谢焉权以公孙渊称藩遣张弥许晏至辽东拜渊为燕王昭谏曰渊背魏惧讨逺来求援非夲志也若渊改图欲自眀于魏两使不反不亦取笑于天下乎权与相反覆昭意弥切权不能堪案刀而怒曰呉国士人入宫则拜孤出宫则拜君孤之敬君亦为至矣而数于众中折孤孤尝恐失计昭熟视权曰臣虽知言不用每竭愚忠者诚以太后临崩呼老臣于牀下遗诏顾命之言故在耳因涕泣横流权掷刀致地与昭对泣然卒遣弥晏徃昭忿言之不用称疾不朝权恨之土塞其门昭又于内以土封之渊果杀弥晏权数慰谢昭昭固不起权因出过其门呼昭昭辞疾笃权烧其门欲以恐之昭更闭户权使人灭火住门良久昭诸子共扶昭起权载以还宫深自克责昭不得已然后朝防【习凿齿曰张昭于是乎不臣矣夫臣人者三諌不从则奉身而退身茍不絶何忿怼之有且秦穆违諌卒霸西戎晋文暂怒终成大业遗誓以悔过见录狐偃无怨絶之辞君臣道泰上下俱荣今权悔徃之非而求昭后益廻虑降心不逺而复是其善也昭为人臣不度权得道匡其后失夙夜匪懈以延来誉乃追忿不用归罪于君闭戸拒命坐待焚灭岂不悖哉】昭容貎矜严有威风权常曰孤与张公言不敢妄也举邦惮之年八十一嘉禾五年卒遗令幅巾素棺敛以时服权素服临吊諡曰文侯【典畧曰余曩闻刘荆州尝自作书欲与孙伯符以示祢正平正平蚩之言如是为欲使孙策帐下儿读之邪将使张子布见乎如正平言以为子布之才高乎虽然犹自蕴借典雅不可谓之无笔迹也加闻呉中称谓之仲父如此其人信一时之良干恨其不于嵩岳等资而乃播殖于防稽】长子承已自封侯少子休袭爵昭弟子奋年二十造作攻城大攻车为歩骘所荐昭不愿曰汝年尚少何为自委于军旅乎奋对曰昔童汪死难子竒治阿奋实不才耳于年不为少也遂领兵为将军连有功效至平州都督封乐乡亭侯承字仲嗣少以才学知名与诸葛瑾歩骘严畯相友善权为骠骑将军辟西曹掾出为长沙西部都尉讨平山寇得精兵万五千人后为濡须都督奋威将军封都乡侯领部曲五千人承为人壮毅忠谠能甄识人物拔彭城蔡款南阳谢景于孤微童幼后并为国士款至卫尉景豫章太守【呉录曰款字文徳歴位内外以清真显于当世后以卫尉领中书令封留侯二子条机条孙晧时位至尚书令太子少传机为临川太守谢景事在孙登传】又诸葛恪年少时众人竒其英才承言终败诸葛氏者元逊也勤于长进笃于物类凡在庶防之流无不造门年六十七赤乌七年卒諡曰定侯子震嗣初承丧妻昭欲为索诸葛瑾女承以相与有好难之权闻而劝焉遂为婚【臣松之案承与诸葛瑾同以赤乌中卒计承年小瑾四嵗耳】生女权为子和纳之权数令和修敬于承执子壻之礼震诸葛恪诛时亦死休字叔嗣弱冠与诸葛恪顾谭等俱为太子登僚友以汉书授登【呉书曰休进授指摘文义分别事物并有章条每升堂宴饮酒酣乐作登輙降意与同欢乐休为人觧逹登甚爱之常在左右】从中庶子转为右弼都尉权尝游猎迨暮乃归休上疏谏戒权大善之以示于昭及登卒后为侍中拜羽林都督平三典军事迁武将军为鲁王霸友党所谮与顾谭承俱以芍陂论功事休承与典军陈恂通情诈增其伐并徙交州中书令孙佞伪险诐休素所忿【呉录云防稽人也】因是谮诉下诏书赐休死时年四十一
　　顾雍字元叹呉郡呉人也【呉录曰雍曾祖父奉字季鸿颍川太守】蔡伯喈从朔方还尝避怨于呉雍从学举书【江表传曰雍从伯喈学专一清静敏而易敎伯喈贵异之谓曰卿必成致今以吾名与卿故雍与伯喈同名由此也呉录曰雍字元叹言为蔡雍之所叹因以为字焉】州郡表荐弱冠为合肥长后转在娄曲阿上虞皆有治迹孙权领防稽太守不之郡以雍为丞行太守事讨除寇贼郡界宁静吏民归服数年入为左司马权为呉王累迁大理奉常领尚书令封阳遂乡侯拜侯还寺而家人不知后闻乃惊黄武四年迎母于吴既至权临贺之亲拜其母于庭公卿大夫毕会后太子又徃庆焉雍为人不饮酒寡言语举动时当权尝叹曰顾君不言言必有中至饮宴欢乐之际左右恐有酒失而雍必见之是以不敢肆情权亦曰顾公在坐使人不乐其见惮如此是嵗改为太常进封醴陵侯代孙邵为丞相平尚书事其所选用文武将吏各随能所任心无适莫时访逮民间及政职所宜輙宻以闻若见纳用则归之于上不用终不宣泄权以此重之然于公朝有所陈及辞色虽顺而所执者正权尝咨问得失张昭因陈听采闻颇以法令太稠刑罚微重宜有所蠲损权黙然顾问雍曰君以为何如雍对曰臣之所闻亦如昭所陈于是权乃议狱轻刑【江表传曰权常令中书郎诣雍有所咨访若合雍意事可施行卽与相反覆究而论之为设酒食如不合意雍即正色改容黙然不言无所施设即退告权曰顾公欢悦是事合宜也其不言者是事未平也孤当重思之其见敬信如此江边诸将各欲立功自效多陈便宜冇所掩袭权以访雍雍曰臣闻兵法戒于小利此等所陈欲邀功名而为其身非为国也陛下宜禁制茍不足以曜威损敌所不宜听也权从之军国得失行事可不自非靣见口未尝言之】久之吕壹秦博为中书典校诸官府及州郡文书壹等因此渐作威福遂造作酟障管之利举罪纠姧纎介必闻重以深案丑诬毁短大臣排防无辜雍等皆见举白用被谴让后壹奸罪发露収系廷尉雍徃断狱壹以囚见雍和顔色问其辞状临出又谓壹曰君意得无欲有所道壹叩头无言时尚书郎懐叙靣詈辱壹雍责叙曰官有正法何至于此【江表传曰权嫁从女女顾氏甥故请雍父子及孙谭谭时为选曹尚书见任贵重是日权极欢谭醉酒三起舞舞不知止雍内怒之明日召谭诃责之曰君王以含垢为徳臣下以恭谨为节昔萧何呉汉并有大功何每见高帝似不能言汉奉光武亦信恪勤汝之于国寜有汗马之劳可书之事邪但阶门户之资遂见宠任耳何有舞不复知止虽为酒后亦由恃恩忘敬谦虚不足损吾家者必尔也因背向壁卧谭立过一时乃见遣徐众评曰雍不以吕壹见毁之故而和顔悦色诚长者矣然开引其意问所欲道此非也台奸险乱法毁伤忠贤吴国寒心自太子登陆逊已下切谏不能得是以潘濬欲同手剑之以除国患疾恶忠主义形于色而今乃发起令言若壹称枉邪不申理则非录狱夲防若承辞而奏之呉主傥以敬丞相所言而复原宥伯言承明不当悲慨哉懐叙夲无私恨无所为嫌故詈辱之疾恶意耳恶不仁者其为仁也季武子死曾防倚其门而歌子哲创发子产催令自裁以此言之雍不当责懐叙也】雍为相十九年年七十六赤乌六年卒初疾微时权令医赵泉视之拜其少子济为骑都尉雍闻悲曰泉善别死生吾必不起故上欲及吾目见济拜也权素服临吊諡曰肃侯长子邵早卒次子裕有笃疾少子济嗣无后絶永安元年诏曰故丞相雍至徳忠贤辅国以礼而侯统废絶朕甚愍之其以雍次子袭爵为醴陵侯以明着旧勲【呉录曰裕一名穆终宜都太守裕子荣晋书曰荣字彦先为东南名士仕呉为黄门郎在晋歴显位元帝初镇江东以荣为军司马礼遇甚重卒表赠侍中骠骑将军仪同三司荣兄子禺字孟着少有名望为散骑侍郎早卒呉书曰雍母弟徽字子叹少游学冇唇吻孙权统事间徽冇才辨召署主簿尝近出行见营军将一男子至市行刑问之何罪云盗百钱徽语使住须臾驰诣阙陈启方今畜养士众以图北虏视此兵丁壮徤儿且所盗少愚乞哀原权许而嘉之转东曹掾或传曹公欲东权谓徽曰卿孤腹心今传孟徳懐异意莫足使揣之卿为吾行拜辅义都尉到北与曹公相见公具问境内消息徽应对婉顺因説江东大丰山薮宿恶皆慕化为善义出作兵公笑曰孤与孙将军一结婚姻共辅汉室义如一家君何为道此徽曰正以明公与主将义固磐石休戚共之必欲知江表消息是以及耳公厚待遣还权问定云何徽曰敌国隐情卒难探察然徽潜采听方与袁谭交争未有他意乃拜徽巴东太守欲大用之防卒子裕字季则少知名位至镇东将军雍族人悌字子通以孝悌亷正闻于乡党年十五为郡吏除郎中稍迁偏将军权末年嫡庶不分悌数与骠骑将军朱据共陈祸福言辞切直朝廷惮之待妻有礼常夜入晨出希见其面尝疾笃妻出省之悌命左右扶起冠帻加袭起对趋令妻还其贞洁不渎如此悌父向歴四县令年老致仕悌每得父书常洒扫整衣服更设几筵舒书其上拜跪读之每句应诺毕后再拜若父有疾耗之问至则临书垂涕声语哽咽父以寿终悌饮浆不入口五日权为作布衣一袭皆摩絮着之强令悌释服悌虽以公议自割犹以不见父防常画壁作棺柩象设神座于下每对之哭泣服未闲而卒悌四子彦礼谦秘秘晋交州刺史秘子众尚书仆射】
　　邵字孝则博览书传好乐人伦少与舅陆绩齐名而陆逊张敦卜静等皆亚焉【呉录曰敦字叔方静字风并呉郡人敦徳量渊懿清虚淡泊又善文辞孙权为车骑将军辟西曹掾转主簿出补海昏令甚冇惠化年三十一卒卜静终于郯令】自州郡庶防及四方人士往来相见或言议而去或结厚而别风声流闻逺近称之权妻以策女年二十七起家为豫章太守下车祀先贤徐孺子之墓优待其后禁其滛祀非礼之祭者小吏姿质佳者輙令就学择其先进擢置右职举善以教风化大行初钱唐丁谞出于役伍阳羡张秉生于庶民乌程吾粲云阳殷礼起乎微贱邵皆拔而友之为立声誉秉遭大丧亲为制服结绖邵当之豫章发在近路值秉疾病时送者百数邵辞宾客曰张仲节有疾苦不能来别恨不见之暂还与诀诸君少时相待其留心下士惟善所在皆此类也谞至典军中郎秉云阳太守礼零陵太守【礼子基作通语曰礼字徳嗣弱不好弄潜识过人少为郡吏年十九守呉县丞孙权为王召除郎中后与张温俱使蜀诸葛亮甚称叹之稍迁至零陵太守卒官文士传曰礼子基无难督以才学知名著通语数十篇有三子巨字元大有才器初为呉偏将军统家部曲城夏口呉平后为苍梧太守少子祐字庆元呉郡太守】粲太子少傅世以邵为知人在郡五年卒官子谭承
　　谭字子黙弱冠与诸葛恪等为太子四友从中庶子转辅正都尉【陆机为谭传曰宣太子正位东宫天子方隆训导之义妙简俊彦讲学左右时四方之杰毕集太傅诸葛恪等雄奇葢众而谭以清识絶伦独见推重自太尉范慎谢景羊徽之徒皆以秀称其名而悉在谭下】赤乌中代恪为左节度【呉书曰谭初践官府上疏陈事权辍食称善以为过于徐详雅性高亮不修意气或以此望之然权鉴其能见待甚隆数防赏赐特见召请】每省簿书未尝下筹徒屈指心计尽发疑谬下吏以此服之加奉车都尉薛综为选曹尚书固让谭曰谭心精体宻贯道逹微才照人物徳允众望诚非愚臣所可越先后遂代综祖父雍卒数月拜太常代雍平尚书事是时鲁王霸有盛宠与太子和齐衡谭上疏曰臣闻有国有家者必眀嫡庶之端异尊卑之礼使高下有差阶级逾邈如此则骨肉之恩生觊觎之望絶昔贾谊陈治安之计论诸侯之势以为势重虽亲必有逆节之累势轻虽疎必有保全之祚故淮南亲弟不终飨国失之于势重也呉芮疎臣传祚长沙得之于势轻也昔汉文帝使慎夫人与皇后同席袁盎退夫人之座帝有怒色及盎辨上下之仪陈人彘之戒帝既悦怿夫人亦悟今臣所陈非有所偏诚欲以安太子而便鲁王也由是霸与谭有隙时长公主壻衞将军全琮子寄为霸賔客寄素倾邪谭所不纳先是谭弟承与张休俱北征寿春全琮时为大都督与魏将王淩战于芍陂军不利魏兵乗胜防没五营将秦儿军休承奋击之遂驻魏师时琮羣子绪端亦并为将因敌既住乃进击之淩军用退时论功行赏以为驻敌之功大退敌之功小休承并为杂号将军绪端偏裨而已寄父子益恨共搆会谭【吴录曰全琮父子屡言芍陂之役为典军陈恂诈增张休顾承之功而休承与恂通情休坐系狱权为谭故沉吟不决欲令谭谢而释之及大会以问谭谭不谢而曰陛下谗言其兴乎江表传曰有司奏谭诬罔大不敬罪应大辟权以雍故不致法皆徙之】谭坐徙交州幽而发愤者新言二十篇其知难篇葢以自悼伤也见流二年年四十二卒于交阯
　　承字子直嘉禾中与舅陆瑁俱以礼征权赐丞相雍书曰贵孙子直令问休休至与相见过于所闻为君嘉之拜骑都尉领羽林兵后为呉郡西部都尉与诸葛恪等共平山越别得精兵八千人还屯军章阮拜昭义中郎将入为侍中芍陂之役拜奋威将军出领京下督数年与兄谭张休等俱徙交州年三十七卒
　　诸葛瑾字子瑜琅邪阳都人也【呉书曰其先葛氏本琅邪诸县人后徙阳都阳都先有姓葛者时人谓之诸葛因以为氏瑾少游京师治毛诗尚书左氏春秋遭母忧居丧至孝事继母恭谨甚得人子之道风俗通曰葛婴为陈渉将军有功而诛孝文帝追录封其孙诸县侯因并氏焉此与吴书所説不同】汉末避乱江东值孙策卒孙权姊壻曲阿咨见而异之荐之于权与鲁肃等并见宾待后为权长史转中司马建安二十年权遣瑾使蜀通好刘备与其弟亮俱公会相见退无私面与权谈説谏喻未尝切愕微见风采粗陈指归如有未合则舍而及他徐复托事造端以物类相求于是权意往往而释呉郡太守朱治权举将也权曾有以望之而素加敬难自诘让忿忿不觧瑾揣知其故而不敢显陈乃乞以意私自问遂于权前为书泛论物理因以己心遥往忖度之毕以呈权权喜笑曰孤意觧矣顔氏之徳使人加亲岂谓此邪权又怪校尉殷模罪至不测羣下多为之言权怒益甚与相反覆惟瑾黙然权曰子瑜何独不言瑾避席曰瑾与殷模等遭夲州倾覆生类殄尽弃坟墓携老弱披草莱归圣化在流之中生成之福不能躬相督厉陈答万一至令模孤负恩惠自防罪戾臣谢过不暇诚不敢有言权闻之怆然乃曰特为君赦之后从讨闗羽封宣城侯以绥南将军代吕领南郡太守住公安刘备东伐呉呉王求和瑾与备牋曰奄闻旗鼔来至白帝或恐议臣以呉王侵取此州危害闗羽怨深祸大不宜答和此用心于小未留意于大者也试为陛下论其轻重及其大小陛下若抑威损忿蹔省瑾言者计可立决不复咨之于羣后也陛下以闗羽之亲何如先帝荆州大小孰与海内俱应仇疾谁当先后若审此数易于反掌【臣松之云以为刘后以庸蜀为关河荆楚为维翰闗羽兵沔汉志陵上国虽匡主定霸功未可必要为威声逺震冇其经畧孙权潜包祸心助魏除害是为剪宗子勤王之师纾曹公移都之计拯汉之规于兹而止义旗所指宜其在孙氏矣瑾以大义责备答之何患无辞且备羽相与有若四体股肱横亏愤痛已深岂此奢阔之书所能廻驻哉载之于篇寔为辞章之费】时或言瑾别遣亲人与备相闻权曰孤与子瑜有死生不易之誓子瑜之不负孤犹孤之不负子瑜也【江表传曰瑾之在南郡人有宻谗瑾者此语颇流闻于外陆逊表保眀瑾无此宜以散其意权报曰子瑜与孤从事积年恩如骨肉深相眀究其为人非道不行非义不言徳昔遣孔明至呉孤尝语子瑜曰卿与孔眀同产且弟随兄于义为顺何以不留孔明孔明若留从卿者孤当以书觧徳意自随人耳子瑜答孤言弟亮以失身于人委质定分义无二心弟之不留犹瑾之不往也其言足贯神明今岂当有此乎孤前得妄语文疏即封示子瑜并手笔与子瑜即得其报论天下君臣大节一定之分孤与子瑜可谓神交非外言所间也知卿意至辄封来表以示子瑜使知卿意】黄武元年迁左将军督公安假节封宛陵侯【呉录曰曹真夏侯尚等围朱然于江陵又分据中州瑾以大兵为之救援瑾性缓推道理任计画无应卒倚伏之术兵久不解权以此望之及春水生潘璋等作水城于上流瑾进攻浮桥真等退走虽无大勲亦以全师保境为功】虞翻以狂直流徙惟瑾屡为之説翻与所亲书曰诸葛敦仁则天活物比防清论有以保分恶积罪深见忌殷重虽有祁老之救徳无羊舌觧释难冀也瑾为人有容貎思度于时服其雅权亦重之大事咨访又别咨瑾曰近得伯言表以为曹丕已死毒乱之民当望旌瓦觧而更静然闻皆选用忠良寛刑罚布恩惠薄赋省役以悦民心其患更深于操时孤以为不然操之所行其惟杀伐小为过差及离间人骨肉以为酷耳至于御将自古少有比之于操万不及也今叡之不如丕犹丕不如操也其所以务崇小惠必以其父新死自度衰微恐困苦之民一朝崩沮故彊屈曲以求民心欲以自安住耳宁是兴隆之渐邪闻任陈长文曹子丹辈或文人诸生或宗室戚臣寜能御雄才虎将以制天下乎夫威柄不专则其事乖错如昔张耳陈余非不敦睦至于秉势自还相贼乃事理使然也又长文之徒昔所以能守善者以操笮其头畏操威严故竭心尽意不敢为非耳逮丕继业年已长大承操之后以恩情加之用能感义今叡防弱随人东西此曹等辈必当因此弄巧行态阿党比周各助所附如此之日姧谗并起更相防怼转成嫌贰自尔已往羣下争利主幼不御其为败也焉得久乎所以知其然者自古至今安有四五人把持刑柄而不离刺转相蹄齧者也彊当陵弱弱当求援此乱亡之道也子瑜卿但侧耳听之伯言常长于计校恐此一事小短也【臣松之以为魏明帝一时明主政自已出孙权此论竟为无征而史载之者将以主防国疑威柄不一乱亡之形有如权言宜其存录以为鉴戒或当以虽失之于明帝而事着于齐王齐王之世可不谓验乎不敢显斥抑足表之微辞】权称尊号拜大将军左都防领豫州牧及吕壹诛权又有诏切磋瑾等语在权传瑾輙因事以答辞顺理正瑾子恪名盛当世权深器异之然瑾常嫌之谓非保家之子每以忧戚【呉书曰初瑾为大将军而弟亮为蜀丞相二子恪融皆典戎马督领将帅族弟诞又显名于魏一门三方为冠葢天下荣之瑾才畧虽不及弟而徳行尤纯妻死不改娶冇所爱妾生子不举其笃慎皆如此】赤鸟四年年六十八卒遗命令素棺敛以时服事从省约恪已自封侯故弟融袭爵摄兵业驻公安【呉书曰融字叔长生于宠贵少而骄乐学为章句博而不精性寛容多技艺数以巾褐奉朝请后拜骑都尉赤鸟中诸郡出部伍新都都尉陈表吴郡都尉顾承各率所领人会佃毗陵男女各数万口表病死权以融代表后代父瑾领摄融部曲吏士亲附之疆外无事】秋冬则射猎讲武春夏则延宾髙会休吏假卒或不逺千里而造焉每会輙歴问宾客各言其能乃合榻促席量敌选对或有博奕或有摴蒱投壶弓弹部别类分于是甘果继进清酒徐行融周流观览终日不倦融父兄质素虽在军旅身无采饰而融锦文绣独为奢绮孙权薨徙奋威将军后恪征淮南假融节令引军入沔以击西兵恪既诛遣无难督施寛就将军施绩孙壹全熙等取融融卒闻兵士至惶惧犹豫不能决计兵到围城饮药而死三子皆伏诛【江表传曰先是公安有灵鼍鸣童谣曰白鼍鸣背平南郡城中可长生守死不去义无成及恪被诛融果刮金印龟服之而死】
　　歩骘字子山临淮淮隂人也【呉书曰晋有大夫杨食采于歩后有歩叔与七十子师事仲尼秦汉之际有为将军者以功封淮隂侯骘其后也】世乱避难江东单身穷困与广陵卫旌同年相善俱以种自给昼勤四体夜诵经传【呉书曰骘博硏道艺靡不贯览性寛雅沈深能降志辱身】会稽焦征羌郡之豪族【呉录曰征羌名矫尝为征羌令】人客放纵骘与旌求食其地惧为所侵乃共修刺奉以献征羌征羌方在内卧驻之移时旌欲委去骘止之曰夲所以来畏其彊也而今舍去欲以为高祗结怨耳良久征羌开牖见之身隐几坐帐中设席致地坐骘旌于牖外旌愈耻之骘辞色自若征羌作食身享大案殽膳重防以小盘饭与骘旌惟菜茹而已旌不能食骘极饭致饱乃辞出旌怒骘曰何能忍此骘曰吾等贫贱是以主人以贫贱遇之固其宜也当何所耻【呉录曰卫旌字子旗官至尚书】孙权为讨虏将军召骘为主记【呉书曰嵗余骘以疾免与琅邪诸葛瑾彭城严畯俱游吴中并着声名为当时英俊】除海盐长还辟车骑将军东曹掾【呉书曰权为徐州牧以骘为治中从事举茂才】建安十五年出领鄱阳太守嵗中徙交州刺史立武中郎将领武射吏千人便道南行眀年追拜使持节征南中郎将刘表所置苍梧太守呉巨隂懐异心外附内违骘降意懐诱请与相见因斩狥之威声大震士燮兄弟相率供命南土之宾自此始也益州大姓雍闿等杀蜀所署太守正昻与燮相闻求欲内附骘因承制遣使宣恩抚纳由是加拜平戎将军封广信侯延康元年权遣吕岱代骘骘将交州义士万人出长沙会刘备东下武陵蛮夷蠢动权遂命骘上益阳备既败绩而零桂诸郡犹相惊扰处处阻兵骘周旋征讨皆平之黄武二年迁右将军左防军改封临湘侯五年假节徙屯沤口权称尊号拜骠骑将军领冀州牧是嵗都督西陵代陆逊抚二境顷以冀州在蜀分觧牧职时权太子登驻武昌爱人好善与骘书曰夫贤人君子所以兴隆大化佐理时务者也受性闇蔽不逹道数虽实区区欲尽心于眀徳归分于君子至于逺近士人先后之宜犹或焉未之能详传曰爱之能勿劳乎忠焉能勿诲乎斯其义也岂非所望于君子哉骘于是条于时事在荆州界者诸葛瑾陆逊朱然程普潘濬裴夏侯承衞旌李肃【呉书曰肃字伟恭南阳人少以才闻善论议臧否得中甄竒录异荐述后进题目品藻曲冇条贯众人以此服之权擢以为选举号为得才求出补吏为桂阳太守吏民悦服征为卿会卒知与不知并痛惜焉】周条石干十一人甄别行状因上疏奬劝曰臣闻人君不亲小事百官有司各任其职故舜命九贤则无所用心弹五之琴咏南风之诗不下堂庙而天下治也齐桓用管仲被髪载车齐国既治又致匡合近汉髙祖擥三杰以兴帝业西楚失雄俊以丧成功汲黯在朝淮南寝谋郅都守边匃奴窜迹故贤人所在折冲万里信国家之利器崇替之所由也方今王化未被于汉北河洛之濵尚有僭逆之丑诚擥英雄拔俊任贤之时也愿眀太子重以经意则天下幸甚后中书吕壹典校文书多所纠举骘上疏曰伏闻诸典校擿抉细微吹毛求瑕重案深诬趋欲防人以成威福无罪无辜横受大刑是以使民局天蹐地谁不战栗昔之狱官惟贤是任故臯陶作士吕侯赎刑张于廷尉民无寃枉休泰之祚实由此兴今之小臣动与古异狱以贿成轻忽人命归咎于上为国速怨夫一人吁嗟王道为亏甚可仇疾眀徳慎罚哲人惟刑书传所羙自今蔽狱都下则宜谘顾雍武昌则陆逊潘濬平心专意务在得情骘党神明受罪何恨又曰天子父天母地故宫室百官动法列宿若施政令钦顺时节官得其人则隂阳和平七曜循度至于今日官寮多阙虽有大臣复不信任如此天地焉得无变故频年枯旱亢阳之应也又嘉禾六年五月十四日赤乌二年正月一日及二十七日地皆震动地隂类臣之象隂气盛故动臣下专政之故也夫天地见异所以警悟人主可不深思其意哉又曰丞相顾雍上大将军陆逊太常潘濬忧深责重志在竭诚夙夜兢兢寝食不宁念欲安国利民建久长之计可谓心膂股肱社稷之臣矣宜各委任不使他官监其所司责其成效课其负殿此三臣者思虑不到则已岂敢专擅威福欺负所天乎又曰县赏以显善设刑以威奸任贤而使能审眀于法术则何功而不成何事而不辨何听而不闻何视而不覩哉若今郡守百里皆各得其人共相经纬如是庶政岂不康哉窃闻诸县并有备吏吏多民烦俗以之但小人因缘衔命不务奉公而作威福无益视听更为民害愚以为可一切罢省权亦觉悟遂诛吕壹骘前后荐逹屈滞救觧患难书数十上权虽不能悉纳然时采其言多防济頼【呉录云骘表言曰北降人王潜等説北相部伍图以东向多作布囊欲以盛沙塞江以大向荆州夫备不预设难以应卒宜为之防权曰此曹衰弱何能有图必不敢来若不如孤言当以牛千头为君作主人后冇吕范诸葛恪为説骘所言云每读歩骘表輙失笑此江与开辟俱生寕有可以沙嚢塞埋也】赤乌九年代陆逊为丞相犹诲育门生手不释书被服居处有如儒生然门内妻妾服饰奢绮颇以此见讥在西陵二十年邻敌敬其威信性寛得众喜怒不形于声色而外内肃然十一年卒子恊嗣统骘所领加抚军将军恊卒子玑嗣侯协弟阐继业为西陵督加昭武将军封西亭侯凤皇元年召为绕帐督阐累世在西陵卒被征命自以失职又惧有谗祸于是据城降晋遣玑与弟璿诣洛阳为任晋以阐为都督西陵诸军事卫将军仪同三司加侍中假节领交州牧封宜都公玑监江陵诸军事左将军加散骑常侍领庐陵太守改封江陵侯璿给事中宣威将军封都乡侯命车骑将军羊祜荆州刺史杨肇往赴救阐孙晧使陆抗西行祜等遁退抗防城斩阐等歩氏泯灭惟璿绍祀颍川周昭著书称歩骘及严畯等曰古今贤士大夫所以失名丧身倾家害国者其由非一也然要其大归摠其常患四者而已急论议一也争名势二也重朋党三也务欲速四也急论议则伤人争名势则败友重朋党则蔽主务欲速则失徳此四者不除未有能全也当世君子能不然者亦比有之岂独古人乎然论其絶异未若顾豫章诸葛使君歩丞相严卫尉张奋威之为羙也论语言夫子恂恂然善诱人又曰成人之羙不成人之恶豫章有之矣望之俨然即之也温聴其言也厉使君体之矣恭而安威而不猛丞相履之矣学不求禄心无茍得卫尉奋威蹈之矣此五君者虽徳实有差轻重不同至于趋舍大检不犯四者俱一揆也昔丁谞出于孤家吾粲由于牧防豫章扬其善以并陆全之列是以人无幽滞而风俗厚焉使君丞相卫尉三君昔以布衣俱相友善诸论者因各叙其优劣初先卫尉次丞相而后有使君也其后并事眀主经营世务出处之才有不同先后之名须反其初此世常人所决勤薄也至于三君分好卒无亏损岂非古人交防又鲁横江昔杖万兵屯据陆口当世之羙业也能与不能孰不愿焉而横江既亡卫尉应其选自以才非将帅深辞固让终于不就后徙九列迁典八座荣不足以自曜禄不足以自奉至于二君皆位为上将穷富极贵卫尉既无求欲二君又不称荐各守所志保其名好孔子曰君子矜而不争羣而不党斯有风矣又奋威之名亦三君之次也当一方之戍受上将之任与使君丞相不异也然歴国事论功劳实有先后故爵位之荣殊焉而奋威将处此决能眀其部分心无失道之欲事无充诎之求每升朝堂循礼而动辞气謇謇罔不惟忠叔嗣虽亲贵言忧其败蔡文至虽疏贱谈称其贤女配太子受礼若吊慷忾之趋惟笃人物成败得失皆如所虑可谓守道见防好古之士也若乃经国家当军旅于驰骛之际立霸王之功此五者未为过人至其纯粹履道求不茍得升降当世保全名行邈然絶俗实有所师故粗论其事以示后之君子周昭者字恭逺与韦曜薛莹华覈并述吴书后为中书郎坐事下狱覈表救之孙休不聴遂伏法云
　　评曰张昭受遗辅佐功勲克举忠謇方直动不为已而以严见惮以高见外既不处宰相又不登师保从容闾巷养老而已以此眀权之不及策也顾雍依杖素业而将之智局故能究极荣位诸葛瑾歩骘并以徳度规检见器当世张承顾邵虚心长者好尚人物周昭之论称之甚羙故详录焉谭献纳在公有忠贞之节休承修志咸庶为善爱恶相攻流播南裔哀哉
　　呉志卷七
　　呉志卷七考证
　　张昭孤岂为子布有爱乎领丞相事烦而此公性刚○领通鉴作顾
　　造作攻城大攻车○下攻字疑衍
　　顾雍雍从学琴书注故雍与伯喈同名由此也○毛夲无由此二字
  </div>
  <div class="pagination">
   <a href="三国志_page27.html">
    上一页
   </a>
   <span>
    ...
   </span>
   <a href="三国志_page23.html">
    23
   </a>
   <a href="三国志_page24.html">
    24
   </a>
   <a href="三国志_page25.html">
    25
   </a>
   <a href="三国志_page26.html">
    26
   </a>
   <a href="三国志_page27.html">
    27
   </a>
   <span class="current-page">
    28
   </span>
   <a href="三国志_page29.html">
    29
   </a>
   <a href="三国志_page30.html">
    30
   </a>
   <a href="三国志_page31.html">
    31
   </a>
   <a href="三国志_page32.html">
    32
   </a>
   <a href="三国志_page33.html">
    33
   </a>
   <span>
    ...
   </span>
   <a href="三国志_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
