<!DOCTYPE html>
<html>
<head>
    <meta charset="UTF-8">
    <title>清史稿 - 第 209 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 209 页/共 291 页</h1>
    <div class="content">　　徐广缙，字仲升，河南鹿邑人。嘉庆二十五年进士，选庶吉士，授编修，迁御史。道光十三年，出为陕西榆林知府，历安徽徽宁池太道、江西督粮道、福建按察使。擢顺天府尹，寻出为四川布政使。丁母忧，服阕，补江宁布政使。二十六年，擢云南巡抚，调广东。二十八年，擢两广总督，兼通商大臣。
　　自江宁定约五口通商，许广州省城设立栈房，领事入城，以平礼相待。粤民坚执洋人不准入城旧制，聚众以抗，官不能解。总督耆英既与英人议缓俟二年之后，寻内召，广缙继任。会黄竹岐乡民殴杀英人六，领事德庇时要挟赔偿保护，广缙治杀人者罪，而拒其非理之求，戒谕人民毋暴动，事得解。德庇时回国，文翰代为领事，初至请谒。广缙赴虎门阅砲台，延见之，遂登其舟，示以坦白。二十九年，文翰以两年入城之期已届，要践约，广缙谕以耆英所许。乃姑为权宜之计，民情愤激，众怒难犯，非官所能禁止。文翰则坚持成约，且以他省入城相诘难，扬言将驾兵船至天津诉诸京师，相持不下。
　　广缙疏闻，自请严议。密诏许暂入城一次，以践前言，不得习以为常。广缙复疏言：“入城万不可行。广东民情剽悍，与闽、浙、江苏不同。阻其入城而有事，则众志成城，尚有爪牙之可恃；许其入城而有事，则人心瓦解，必至内外之交讧。明知有害无利，讵敢轻於一试。”卒坚拒之。英人乃集兵船三於香港，放小艇至海口各港测水探路，示恫喝。广缙增兵守诸砲台及要隘，严备以待。时民团号十万，声势甚张。华商会议暂停各国贸易，密告美、法两国领事，启衅实由英人。於是诸洋商虑受扰累，将以损失归领事负责。士绅联名致文翰，为反覆陈利害甚切。文翰内受牵制，乃罢入城之议，乞照旧通商。与要约，停市开巿皆非由官令，不进城即通商，后有反覆，仍行停止。事既定，广缙疏闻，宣宗大悦。诏曰：“洋务之兴，将十年矣。沿海扰累，糜饷劳师，近虽略臻安谧，而驭之之法，刚柔未得其平，流弊因而愈出。朕恐濒海居民或遭蹂躏，一切隐忍待之。昨英酋复伸入城之请，徐广缙等悉心措理，动合机宜。入城议寝，依旧通商。不折一兵，不发一矢，中外绥靖，可以久安，实深嘉悦！”於是锡封广缙一等子爵，赐双眼花翎，是役商民一心，尤得绅士许祥光、伍崇曜之力为多，二人并被优擢。逾数月，文翰复言国王以进城未能如约，为人所轻，似觉赧颜，请为转奏，广缙以罢议进城之后贸易始复，岂可再申前说，拒之。三十年，文翰又遗书大学士穆彰阿、耆英，遣人至上海、天津投递。文翰寻自赴上海，欲有所陈请，先后却之；乃回香港，盖觊觎未已也。
　　时两广盗贼蜂起，以广西金田洪秀全为最悍。巡抚郑祖琛柔懦纵贼，广缙疏劾其养筴贻患，罢之。广东韶州、廉州匪亦蔓延，广缙遣军扼梧州、肇庆。诏广缙赴广西剿办，寻起林则徐督师，命广缙剿捕广东游匪。咸丰元年，出驻高州。匪首凌十八、陈二、吴三、何茗科踞罗镜圩及信宜，与洪秀全声势相倚。广缙遣兵进击，歼吴三，追何茗科至贵县擒之；又破廉州贼颜品瑶，擒李士青。二年春，乘胜进攻罗镜圩，擒凌十八。捷闻，加太子太保。命驰赴梧州，而洪秀全大股已犯桂林，窜入湖南。赛尚阿以罪黜，授广缙钦差大臣，署理湖广总督。十月，至衡州，贼攻长沙甚急，骆秉章、张亮基力守，屡挫贼，乃下窜岳州。广缙始抵长沙。未几。岳州亦陷，直犯武昌。广缙进驻岳州，而汉阳、武昌相继陷。
　　诏斥广缙迁延不进，调度失机，株守岳州，拥兵自众，褫职逮问，籍其家，论大辟。三年夏，粤匪入河南境，释广缙，交巡抚陆应穀差遣，责令带罪自效。率兵驻归德，防剿捻匪有功。八年，命赴胜保军营，寻予四品卿衔，留凤阳从袁甲三剿捻匪。未几，卒。
　　叶名琛，字昆臣，湖北汉阳人。道光十五年进士，选庶吉土，授编修。十八年，出为陕西兴安知府。历山西雁平道、江西盐道、云南按察使，湖南、甘肃、广东布政使。二十八年，擢广东巡抚。二十九年，英人欲践入城之约，名琛偕总督徐广缙坚执勿许，联合民团，严为戒备。华商自停贸易以制之，英人始寝前议。论功，封一等男爵，赐花翎。三十年，平英德土匪，被优叙。咸丰元年，歼罗镜会匪吴三，加太子少保。二年，广缙赴广西督师，命名琛接办罗镜剿捕事宜，出驻高州。是年秋，罗镜匪首凌十八就歼，加总督衔，署总督，赴南、韶一带督剿。寻实授两广总督，兼通商大臣。
　　时广东盗贼蜂起，四年，广州群匪扰及省城，遣将分路进剿，连战皆捷。近省之佛山、龙门、从化、东莞、阳山、河源、增城、封川，韶州之海丰、开建，潮州之惠来，肇庆府城及德庆并陷，先后克复。邻省军务方亟，粮饷器械多赖广东接济，名琛筹供无缺，益得时誉。五年，以总督协办大学士。六年，拜体仁阁大学士，仍留总督任。
　　名琛性木彊，勤吏事，属僚惮其威重。初以偕徐广缙拒英人入城被殊眷，因狃於前事，颇自负，好大言，遇中外交涉事，略书数字答之，或竟不答。会匪之逼广州，或议借外国兵御贼者，斥之退。匪既平，按察使沈棣辉功最多，列上官绅兵练出力者请奖，格不奏，兵练皆解体。又严治通匪馀党，或藉捕匪仇杀，从贼逃不敢归，其黠者投香港，劝英人攻广州。会水师千总巡河，遇划艇张英国旗，搜获十三人，拔其旗。英领事巴夏礼索之不得，贻书名琛责问，谓捕匪当移取，不当擅执，毁旗尤非礼。名琛令送十三人於领事，不受，必欲并索千总，遂置之。未几，遣通事来告：“越日日中不如约，即攻城。”至期，英兵果夺猎德、中流砲台。名琛曰：“彼当自走。”令水师勿与战，於是凤皇山、海珠诸砲台皆被踞，发砲击省城，十月朔，毁城，既入复出。遣广州知府往诘用兵之故，英人曰：“两国官不晤，情不亲。误听传言，屡乖和好。请入城面议。”名琛勿许。请於城外会议，亦不许。兵练数万来援，怵敌火器，不能力战。民愤甚，焚英、法、美三国居室，凡昔十三行皆烬。英兵亦焚民居数千家，退泊大黄，各报其国。
　　英遣额罗金来粤，聚兵澳门、香港，贻书索偿款。名琛以其言狂悖，不答。法、美两国领事亦索赔偿，且告英兵已决计攻城，原居间排解。名琛虑其合以胁我，亦不听；且不设备。七年，英兵攻东莞，总兵董开庆与战，军溃。额罗金遣艇递照会，名琛答以通商而外，概不能从。累疏言：“英国主厌兵，粤事皆额罗金等所为。臣始终坚持，彼穷当自伏。”密诏戒勿轻视，犹信其事有把握，仍褒勉之。九月，英兵骤至，法、美兵皆从。将军司道商战守，名琛惟恃通事张云同为内应，待敌穷蹙。民间见其夷然不惊，事皆秘不宣示，转疑其阳拒阴抚，人心益涣。十一月，敌张榜城外，限二十四时破城，劝商民迁避。砲击总督署，延烧市廛，城遂陷。巡抚柏贵檄绅士伍崇曜等议和，名琛犹持不许入城之议，夜避左都统署，英人大索得之，舁登舟。将军、巡抚以闻，诏斥名琛刚愎自用，办理乖谬，褫其职，英人遂踞省城，禁巡抚等官不得出，责以安民。民各集团练，设总局於佛山，相持数年。各国联师赴天津，事乃益棘矣。
　　名琛既被虏，英人挟至印度孟加拉，居之镇海楼上。犹时作书画，自署曰“海上苏武”，赋诗见志，日诵吕祖经不辍。九年，卒，乃归其尸。粤人憾其误国，为之语曰：“不战、不和、不守，不死、不降、不走；相臣度量，疆臣抱负；古之所无，今之罕有。”
　　黄宗汉，字寿臣，福建晋江人。道光十五年进士，选庶吉士。散馆改兵部主事，充军机章京。历员外郎、郎中，迁御史、给事中。二十五年，出为广东督粮道，调雷琼道，历山东、浙江按察使。咸丰初，巡抚吴文镕荐宗汉可重用，迁甘肃布政使。二年，擢云南巡抚，未之任，调浙江。值试办海运，湖郡漕船浅滞，改留变价，亏银三十馀万两，布政使椿寿情急自缢。宗汉疏请原米随新漕运京，允之。
　　三年，粤匪犯江宁，调浙江兵二千名赴援。江宁寻陷，宗汉赴嘉兴、湖州筹防，疏言不可仅於本境画疆而守。於是分兵赴江苏、安徽境内协防，诏嘉其妥协。寻上海匪起陷城，请海运改於刘河受兑。时江南大营需饷甚钜，宗汉贻书向荣，通盘筹算，请於江苏、浙江、江西三省确定每月额数。荣据以上闻，文宗韪之。四年，特诏褒宗汉办理防务、海运，及本境治匪、察吏，精详无瞻顾，深堪嘉尚，特赐御书“忠勤正直”扁额，勉其慎终如始，以成一代良臣。
　　擢四川总督。给事中张修育疏言：“宗汉治浙，布置合宜，未可更易。”诏不允。会因数月未奏事，降旨询问，以疾为言，诏斥之，议降三级调用，加恩降二品顶戴，仍留总督任。五年，马边夷匪为乱，平之。遵旨遣松潘镇总兵德恩以兵二千援荆州，又调兵四千赴贵州剿苗，并协饷十万两。六年，复因久无奏报，命将军乐斌查奏，以痰疾闻，下部议降调，命来京另候简用。补内阁学士，兼署刑部侍郎、顺天府尹。
　　广东军事起，叶名琛被掳，授宗汉两广总督，兼通商大臣。时广州为英人所踞，巡抚柏贵在城中为所胁制。民团四起，文宗因徐广缙等前拒英人入城，赖绅民之力，欲复用之，命在籍侍郎罗惇衍、京卿龙元僖、给事中苏廷魁治团练。惇衍等号召乡团，得数万人，戒期攻城，卒无功；又禁华人不得受雇为洋人服役以困之。
　　八年春，各国遣人赴江苏投书致京师大学士诉粤事，请遣大臣至上海会议；且言逾期即赴天津。诏仍回广东候宗汉查办，而英、俄两国兵船已泊吴淞。宗汉过江苏，总督何桂清坚留在上海开议，宗汉不可，遽去；取道浙、闽，调兵不可得。及至广东，敌兵已犯天津。宗汉驻惠州，惟恃联络民团，出示空言激励，为英人所禁格，不能遍及。既而天津和约成，俟偿款六百万两分年交毕，始退出广州，粤民愈愤。英领事宣布和议，新安镇乡勇杀其张示者数人，遂发兵陷新安。民团大举攻城，初胜终挫，悬赏格购洋官首，亦仅时伺隐僻，有所杀伤而已。宗汉外怵强敌，内畏民嵒，不能有所措施。泊大学士桂良等至上海议税则及换约事宜，将与商交还广州，向宗汉询近状，辄不答。而英人以既议和，民团复相仇杀，来相诘问，且揭团绅告示载谕旨有异，必欲去宗汉及三团绅。桂良等疏闻，诏责宗汉捕伪造谕旨之人，罢其通商大臣，改授何桂清。英使额罗金犹不惬，遽率监赴广东。九年，遂复有天津之役。
　　寻调宗汉四川总督，召至京，改以侍郎候补。十年，署吏部侍郎，寻实授。四川京官呈请饬赴四川督办团练，不许。
　　宗汉与载垣、端华、肃顺等交结。十一年，穆宗即位，载垣等获罪。少詹事许彭寿疏劾宗汉与陈孚恩、刘昆并党肃顺等，踪迹最密。诏曰：“黄宗汉本年春赴热河，危词力阻回銮。迨皇考梓宫将回京，又以京城可虑，遍告於人，希冀阻止。其意存迎合载垣等，众所共知。声名品行如此，若任其滥厕卿贰，何以表率属僚？革职永不叙用，以为大僚輭媚者戒。”并追夺前赐御书“忠勤正直”扁额。同治三年，卒。
　　论曰：当道、咸之间，海禁大开，然昧於外情，朝野一也。粤民身创夷患之深，目击国威之堕，愤惧交乘，遂因拒入城一事，酿成大衅。朝廷误信民气可用，而不知虚声之不足恃也。徐广缙操纵有术，幸安一时；叶名琛狃於前事，骄愎致败，宜哉。黄宗汉依违贻误，终以依附权要被谴。广缙在粤东剿平罗镜匪有功，及代赛尚阿督师，军事已坏，旁皇失措，咎无可辞焉。

　　列传一百八十二
　　常大淳双福  王锦绣  常禄  王寿同  蒋文庆
　　陶恩培多山  吉尔杭阿刘存厚  ★阔  周兆熊
　　罗遵殿王友端  缪梓  徐有壬  王有龄
　　常大淳，字兰陔，湖南衡阳人。道光三年进士，选庶吉士，授编修，迁御史。湖南镇筸兵变，戕营官，镇道莫敢谁何，大淳疏劾之。出为福建督粮道，署按察使。晋江县获洋盗三百八十馀人，总督欲骈诛之，大淳力争，全活胁从者近三百人。司狱囚满，大淳曰：“囚不皆死罪，狱无隙地，疫作且死。”乃分别定拟遣释，囹圄一清。历浙江盐运使、安徽按察使。母忧归，服阕，授湖北按察使，迁陕西、湖北布政使。三十年，擢浙江巡抚。
　　咸丰元年，海盗布兴肆扰，疏劾黄岩、温州、乍浦三镇总兵应调迟延，亲赴宁波，与提督会剿，降其渠，凡五月事定。二年，调湖北。粤匪犯长沙，土匪蜂起，或议停文武乡试，大淳不可，终事无譁。寻调山西，未行，时总督程矞采驻防湖南，失机获罪，徐广缙代之，驻湖南督师，而贼势益张。两湖集兵长沙，防岳州者仅千人，大淳奏调陕甘兵未至，岳州土匪王万里等踞桃林，檄防兵讨之，万里遁，而粤匪己走宁乡，破益阳，出临资口。
　　先是，大淳檄巴陵绅士吴士迈练渔勇防水路，扼土星港设栅，千人守之，商贾民船万馀，皆阻栅不得行。及贼至，渔勇溃，船悉为贼有，水陆并下。提督博勒恭武守岳州，不战而走，城遂陷。武汉大震，兵不满五千，奏留江南提督双福募勇缮城为守御计，而两司以下亦少应变才。大淳性仁柔，但以好语拊循士卒，莫能得其死力。贼至，先陷汉阳，作浮桥攻武昌。提督向荣自湖南来援，距城十馀里，阻贼不得前。十二月，贼由江岸穴地轰城，遂陷，大淳死之，妻刘、子集松、子妇马、孙女淑英并殉。诏赠总督，谥文节，祀昭忠祠，并於湖北建立专祠。
　　同城文武被难者，提督双福，学政、光禄寺卿冯培元，布政使梁星源，按察使瑞元，道员王寿同、王东槐、林恩熙，知府明善、董振铎，同知周祖衔，知县绣麟，而总兵王锦绣、常禄皆以援师入城助守，同殉焉。冯培元、王东槐自有传。
　　双福，他塔拉氏，满洲正白旗人。由护军从征喀什噶尔，洊升参领，出为湖北副将。剿崇阳匪锺人杰，功最，赐号乌尔玛斯巴图鲁，累擢河北、古州两镇总兵，江南提督。大淳疏请留防，改授湖北提督。城陷，死之。子德龄，同遇害。予骑都尉兼云骑尉世职，谥武烈。
　　王锦绣，广西马平人。由行伍累擢云南曲寻协副将。率滇兵赴广西剿匪，擢郧阳镇总兵。常禄，富察氏，满洲镶白旗人。由护军校洊擢云南副将。剿广西匪，擢河北镇总兵，赐号强谦巴图鲁。锦绣、常禄转战广西、湖南，皆有功绩。及湖北告警，偕同赴援，战於蒲圻，获胜，遂入武昌婴城固守。城陷，巷战，同死之，并优恤，予骑都尉兼云骑尉世职。锦绣谥壮节，常禄谥刚节。
　　王寿同，江苏高邮人，尚书引之子。捐纳刑部郎中。道光二十四年进士。用原官迁御史，出为贵州黎平知府，擢湖北汉黄德道。在黄州募勇，令子恩晋训练，得精锐四百人。武昌被围，寿同率以赴援。冲贼营縋城入，任战守，屡击斩攻城贼。以甕德法知贼由江岸穴地道，方凿穴出击，地雷发，寿同率恩晋巷战，同遇害。予骑都尉世职，祀京师昭忠祠，与子恩晋同於本籍建忠孝祠，赐两子恩锡、恩炳并为举人。后左都御史单懋谦疏陈寿同治绩，追谥忠介。
　　蒋文庆，字蔚亭，汉军正白旗人。嘉庆十九年进士，授吏部主事，迁员外郎。出为云南曲靖知府，调云南府。道光十二年，擢甘肃宁夏道。在边十年，濬渠，兴水利。迁浙江按察使，护理巡抚，迁安徽布政使。文宗即位，下诏求贤，巡抚王植荐之，咸丰元年，就擢巡抚。奏请凤、颍所属宜练团，与保甲并行。
　　二年，粤匪犯长沙，命遣安徽兵一千赴援湖北。总督陆建瀛虑贼窥吉安，请所调兵改赴江西。文庆疏言：“安庆、潜山等营已起程者，毋庸北还；其未出境之徽、宁二营改赴江西；仍各募足千人，俾资援应。惟安徽兵仅六千，各有分防汛地，省垣单危。颍、凤民团强劲，臣拟增募二千；如贼氛益炽，请调江苏兵三千。统计库帑拨解甘肃、河工及本省兵饷银五十五万两，近又以十馀万解楚，实已无馀。乞将续收地丁契杂及芜、凤两关税入截留备用。”建瀛以文庆张皇，渐生异议。及贼至岳州，复申募勇留饷前议，始奉总理安徽防剿之命，遣按察使张熙宇、游击赓音布扼小孤山，自与寿春镇总兵恩长筹守御。
　　三年正月，贼已陷武昌，陆建瀛督师迎剿，令福山镇总兵王鹏飞以二千人防安庆，而调恩长为行营翼长。鹏飞驻兵北门外，以客将驭新兵，安庆势益危。文庆母年八十馀，久病，送之登舟。建瀛方溯江而上，见之大怒，将具疏劾之，语颇闻。及至，文庆称病不出，曰：“我旦夕且得罪去耳！”建瀛至黄州，贼连舟蔽江下，恩长战殁，兵溃於武穴，建瀛遂返，过安庆，文庆要入城计事，已不及，熙宇、鹏飞皆弃防地走。漕督周天爵奉命助守安庆，方留剿凤、颍土匪，书抵文庆画退守庐州之策。文庆奏上其书，贼遽至，城北兵溃，而城中譁言将退庐州，纷纷縋城下，斩之不可止。文庆吞金不死，饮药闷绝，家人舆之出，遇贼於门，遂被害。从仆以席覆尸，赴桐城呈报，漏言自裁事。贼既去，子长绶集僚属耆老集视，然后殓。
　　诏诘遗疏与呈报不符，向荣疏陈本末，乃赐恤如例，予骑都尉世职，入祀昭忠祠，安庆建专祠，谥忠悫。
　　陶恩培，字益之，浙江山阴人。道光十五年进士，选庶吉士，授编修，迁御史。出为湖南衡州知府。咸丰元年，广西贼起，衡州奸民左家发谋响应，捕诛之，晋秩道员。二年春，粤匪犯衡阳。总督程矞采方驻郡，闻警，遽欲退保省城。恩培曰：“衡州，楚之门户，弃则全楚震矣！”勿听。乃与约，毋撤粮台，得便宜行事。恩培诛锄内奸，抚循兵士。贼知有备，由他道窜陷道州，犯长沙，所至皆破，惟衡州独完。御史黎吉云以状闻，文宗嘉之。三年，超擢湖南按察使。剿平衡山、安仁、浏阳、醴陵土匪，迁山西布政使。巡抚骆秉章以恩培在湖南久，疏留襄办防务，允之。寻调任江苏。
　　四年，擢湖北巡抚。时武汉再复，城郭残破，旁近皆贼踪，总督杨霈拥兵广济，按察使胡林翼出省防剿。或说恩培曰：“省城不可守，宜迁治他郡。”恩培斥其非，兼程进，岁将尽莅任，文武员弁不足三十，兵不盈千，饷不逾万。恩培驰书曾国籓乞援，檄胡林翼回保省城。会杨霈败走蕲州，次於德安。五月正月，汉阳、汉口并为贼踞，兴国、通山、嘉鱼土匪应之，武昌益孤。恩培尽焚沿江木植，尽驱诸船，故贼未得渡，而道员李孟群、知府彭玉麟以水师至，胡林翼以陆师至，声势稍壮。贼城沙坡堆，恩培欲先发制之，令林翼统诸军冒雪出不意，三路攻贼。士卒畏寒不欲战，渡江营沌口，师期颇泄，贼得为备。林翼虑兵力分，并为一路。舟师先薄小龟山，陆师继进。贼出马步数千，从汉口钞我军，复败退大军山。贼舟大集，昼夜攻城。杨霈约三路来援，以火为号。林翼、孟群整军以待，屡见火起，为所绐，而霈军不至。二月，贼由兴国、通山来助攻。林翼兵隔江为贼所缀，不能渡。城中出兵连战於青山、望江楼，皆挫。直逼大小东门，恩培自当之，令武昌知府多山守西北城。方战，忽报汉阳门破，多山战死。至暮贼麕集，士卒死伤略尽，恩培投蛇山紫阳塘殉焉。诏优恤，予骑都尉兼云骑尉世职，谥文节，祀昭忠祠。后在湖北与吴文镕合建一祠。
　　多山，赫舍里氏，满洲镶蓝旗人。道光十四年举人，刑部郎中。出为襄阳知府，举行团练，剿贼有功，晋秩道员。调武昌府，署按察使。时司道多驻城外督战，惟多山助城守，城陷，力战死之，予骑都尉世职，谥忠节。
　　吉尔杭阿，字雨山，奇特拉氏，满洲镶黄旗人。由工部笔帖式洊迁郎中，充坐粮监督。咸丰三年，以孝和睿皇后奉安山陵，晋秩道员。拣发江苏，补常镇道，署按察使。粤匪已踞江宁、镇江，会匪刘丽川陷上海。巡抚许乃钊檄吉尔杭阿偕总兵虎嵩林、参将秦如虎合师进剿。
　　刘丽川者，广东香山人。贸易上海，习於洋商，与苏松太道吴健彰有旧。素行不法，见粤匪势盛，遂倡乱，纠客籍粤、闽、江右会党二千人，於三年秋袭上海城，戕知县袁祖德，劫道库，吴健彰遁入领事署。邻境乱民纷起应之，宝山、嘉定、青浦、南汇、川沙五城连陷。苏绅捐募川勇千人，刑部主事刘存厚领之，隶於吉尔杭阿为军锋，连克青浦、嘉定。诸军至，五城以次复。合围上海，分南北两营。
　　四年春，存厚穴地轰城，以援兵不继退。贼由北门出犯，吉尔杭阿亲燃砲击却之。贼又劫北营，虎嵩林兵挫。吉尔杭阿固守，得不溃，复击退西门扑营之贼，超擢布政使，赐花翎，寻擢巡抚。复於南门掘地道，火发，副将清长先登，没於阵，兵又退。地邻租界，匪人暗济饷械，久不下，乃於洋泾浜筑墙塞濠，断其粮道，贼始困。负嵎已经年，洋商贸易不便，吉尔杭阿开诚晓以利害，於是法国兵官请助剿，英、美领事允让地设防。筑土墙於陈家木桥，移营进逼，下令投诚免死，縋城出者日以千计。贼袭陈家木桥，击败之，擒斩悍党伪将军林阿朋。除夕，乘贼不备，地雷发，督兵跃城入，丽川纵火逸，追擒伏诛，馀贼尽歼。捷闻，文宗嘉其功，加头品顶戴，赐号法施善巴图鲁。
　　五年，命率得胜之兵驰往向荣大营，帮办军务，专任镇江一路。镇江贼酋吴汝孝最桀黠，恃金山为犄角，银山、宝盖山并有伏贼。是年秋，迭攻镇江西门、南门，堵截金山、瓜洲沿江援贼，累战皆捷。虎嵩林克宝盖山，吉尔杭阿驻营其上，乘黄山发巨砲轰城，贼卡尽毁。江宁贼集大股由北岸渡江来援，吉尔杭阿策高资镇为贼粮道，遣兵截击，贼退栖霞石埠桥。偕总兵德安扼剿，留刘存厚率三营守高资烟墩山。
　　六年春，贼纠悍党陈玉成、李秀成等来援，提督张国樑御之於仓头镇。贼潜由小港出江顺流下，城贼突出应，官军为所乘，贼遂长驱进金鸡岭，逼宝盖山大营。吉尔杭阿拒，贼未得逞，乃渡江犯仪徵、扬州。五月，贼数万复犯高资，存厚告急。大营兵仅八千，或谓：“贼众且锐，不可当，姑舍高资，徐图大举为便。”吉尔杭阿奋然曰：“一战绝贼粮道，镇江旦夕且下。吾宁以死报国耳！”遂驰抵烟墩，被围，鏖战五昼夜，亲执旗指麾，猝中砲，殒。存厚护尸突围出，为贼所要截，殁於阵，并遗骸失之。副都统绷阔投江死。镇江军亦溃，副将周兆熊死之。事闻，文宗震悼，追赠吉尔杭阿总督，予一等轻车都尉世职，谥勇烈。於殉难地方建专祠，上海亦建专祠。子文钰袭世职，赐员外郎。
　　存厚，字仲山，四川荣县人。捐纳刑部主事。好谈兵，侍郎王茂廕疏荐，命赴江南大营，向荣命率勇击贼，辄胜。上海之役，始自领一军，吉尔杭阿甚倚之。克青浦，冒矢石先登，洊保知府。及攻上海，误杀洋妇，洋人愤，将发兵相攻。存厚单骑往曰：“此不足启边衅，请以一身偿。若欲战，虽死不相下也！”卒议偿恤而定。围攻凡数月，方略多出存厚。既克，以首功颁赏荷囊，授江宁知府，记名道员。从攻镇江，夺银山，破瓜洲援贼，争金鸡岭，皆功最。吉尔杭阿以存厚有谋略，故令守高资，及赴援战殁，存厚大恸，力战突围，欲返其尸，中道遇伏，杀贼数百人，马陷淖，被戕。予骑都尉世职，谥刚愍。
　　绷阔，戴佳氏，满洲正白旗人。官头等侍卫。从僧格林沁剿林凤祥，战连镇、高唐、冯官屯，积功授正红旗蒙古副都统。调京口，偕吉尔杭阿援高资，军溃，堕水中，从人拯之，曰：“吾与吉公偕！吉公死，吾不独生。”复投江死，谥勇节。
　　兆熊，四川成都人。官副将。从攻镇江，驻军城南破子冈，当贼冲。吉尔杭阿既殁，破子冈为贼困，汲道断，兆熊固守，时以计诱击贼，杀伤甚多。乞援於张国樑，未至，围益逼，素得士心，无一逃者。营破，燃火药自焚，一军同死，谥果愍。
　　罗遵殿，字澹村，安徽宿松人。道光十五年进士，直隶即用知县，历南乐、唐山、清苑诸县，冀州直隶州，皆有声绩。擢浙江湖州知府，调杭州，擢湖北安襄郧荆道。遵殿在浙，以捕盗名。至湖北，檄所属治团练，楚北民团自此始。
　　咸丰二年，粤匪陷武昌，土匪郭大安谋应贼，捕斩之。三年，署按察使。会捻匪窥襄、樊，遵殿还襄阳筹防。总督张亮基疏陈遵殿得民心，请提标归其调遣。四年，武昌再陷，皖贼窜德安、安陆、荆门，遵殿率五千人出屯王家河遏贼冲，克潜江，赐花翎。寻破贼於京山，复其城，屡遣襄勇助总督杨霈防剿。五年春，武昌复陷，襄阳有备，贼不犯境。六年，迁两淮盐运使，留湖北治粮台。游勇煽饥民为乱，蔓延荆、襄、郧、宜四郡，遵殿固守，待援兵至，大破之。是年秋，武汉克复，遵殿力固上游。以盗贼起於饥寒，劝置义仓七十馀所，以税馀银修老龙堤捍水患，就迁湖北按察使。八年，迁布政使。时胡林翼为巡抚，百废具举，重遵殿清德，吏事悉倚之。
　　九年，擢福建巡抚，未之任，调浙江。自贼踞江宁，皖南军事饷事悉隶浙江。屯兵宁国，恃为屏蔽。及胡兴仁为巡抚，不欲饷邻军，又劾统将郑魁士他调去，贼窥浙益急。遵殿到官，痛吏习浮竞，乃严举劾，察营伍，或不便其所为，多毁之。省垣独总兵李定太军六千人，知不足恃，与胡林翼商调楚军，仓猝难应。贼已由宁国窜入浙境。遣李定太出防湖州，而广德已陷。
　　十年二月，贼由独松关逼杭州，湖南遣萧翰庆、李元度两军来援，翰庆战死，元度道阻不得前。贼壁城南山上，下临城中。乞师江南，未至，兵少，实不能战。浙西初经寇乱，人不知兵，议战议守，纷纭不定。会久雨，遵殿徒步泥淖中，守浃旬，城陷，仰药死，妻女同殉，诏予优恤。寻以御史高延祜奏劾遵殿不能御贼，罢其恤典。
　　遵殿任外吏二十年，廉介绝俗，家仅土屋数椽，胡林翼集赙，乃克归丧。同治初，诏允曾国籓之请，念其历官有声，到浙未久，追赠右都御史，予骑都尉世职，谥壮节。
　　城陷时，署布政使王友端、署按察使缪梓、杭嘉湖道叶堃、宁绍台道仲孙懋、署杭州知府马昂霄、署仁和知县李福谦同殉节。
　　友端，安徽婺源人。道光二十七进士，授户部主事，迁郎中。出为浙江粮道，署布政使。当粤匪之窥浙也，言於遵殿曰：“皖边军弱，湖州空虚，请速备广德。”遵殿至事急始遣军，已无及。贼遂长驱至城下，友端复请列堑涌金、清波两门为犄角，亦不用其言。贼穴道攻城，友端悬金三千募死士縋击，遇雨，火器不燃而败。临死，自书“浙江布政使王友端”八字於衿上，予骑都尉世职，谥贞介。
　　梓，江苏溧阳人。道光八年举人，大挑知县。历署仙居、石门、奉化诸县。罣误去官。值清查仓库、水灾筹赈，奉檄佐理，皆得其力。准捐输复官，晋同知。咸丰二年，河决阻漕，献策行海运，即以任之。蕆事，擢知府。上海为贼陷，率兵助剿；复创议疏濬刘河海口以通漕运。历宁波、杭州知府，署杭嘉湖道，兼盐运使。六年，署按察使。粤匪由江西窥浙，梓统军驻常山防之，授金衢严道。八年，粤匪陷江山，犯衢州，偕总兵李定太合击走之，再署按察使。当贼围杭州，梓署盐运使兼按察使，管营务处，城守事专任之。临时调集，兵不满四千，城大，不敷守堞。人心惶惧，动辄譁譟。或以闭城为张皇，继又谓战缓为退缩。梓奔走筹守御，两次縋城攻贼皆失利。城绅促战急，而民与兵相仇。梓知不可为，以死自誓。守清波门云居山，侦贼掘地道，急开内壕。未竣，地雷猝发，城圮军溃。身被数十创，死之。事闻，赐恤。巡抚王有龄追论梓创议株守，夺恤典。及杭州再复，举人赵之谦诉於京，下巡抚左宗棠确查。疏言：“梓居官廉幹，临难惨烈，请还恤典。”后巡抚李瀚章、杨昌濬屡为疏请，赠太常寺卿，祀昭忠祠，并建专祠，予骑都尉世职，谥武烈。
　　徐有壬，字钧卿，顺天宛平人，原籍浙江乌程。道光九年进士，授户部主事，洊升郎中。出为四川成绵龙道，署按察使。治啯匪，擒其魁，馀党解散。迁广东盐运使，署按察使，清远土匪戕官，驰剿平之。迁四川按察使。文宗即位，下诏求言，司道率引嫌，罕所陈奏。有壬独密疏，论事切直。迁云南布政使，调湖南。咸丰五年，以母忧回原籍。浙江巡抚何桂清奏起有壬治团防。粤匪由宁国窥湖州，有壬扼长兴，设伏败之，贼去。八年，服阕，命筦江苏粮台，擢江苏巡抚。枪船匪首程鹏士扰嘉兴、湖州，地方官不能制，潜至苏州，侦获之，置诸法。
　　有壬之起，由何桂清所荐。及同官江苏，无所阿附。十年春，粤匪复犯湖州。有壬咨商桂清，遣游击曾秉忠率舟师往援。水陆夹击，贼被创退。寻复出东坝、溧阳，间道径趋杭州。急请调提督张玉良驰援，杭州甫陷旋复。桂清奏捷，惟言籓司王有龄功，得扰擢，有壬仅予议叙。未几，和春等师溃，退守丹阳，有壬急运粮械济之，而张国樑、和春先后战殁，何桂清弃常州不守。四月，贼遂长驱犯苏州。有壬移檄责让，桂清抗疏劾之。张玉良自请助守城，令屯葑门外，忽夜遁。明日，有壬巡城，广勇通贼，开门纳贼。短兵巷战，贼矛刺有壬冠，抗声{罒马}贼，遇害。子震翼与妾、女同死。诏优恤，予骑都尉世职，谥庄愍，苏州建专祠。
　　有壬幼时尝览族谱，得远祖应镳阖门殉节事，慨然曰：“吾他日当如此！”至是果验。八岁解勾股术，父死，依叔父於京师，师事姚学塽。学必求有用，尤精历算，著有务民义斋算学行世。
　　王有龄，字雪轩，福建侯官人。道光中，捐纳浙江盐大使，改知县。历慈谿、定海、鄞、仁和，皆有声。以劳晋秩知府。咸丰五年，授杭州知府。巡抚何桂清器其幹略，迭署盐运使、按察使，擢云南粮储道，仍留浙治防。桂清总督两江，奏调赴上海议通商税则。七年，擢江苏按察使，迁布政使。有龄长於理财，桂清素信之深，一切倚畀，益得发舒，事皆专断，巡抚受成而已。
　　十年，粤匪陷杭州，将以掣动江南全，局故援兵至，贼即不战而走。桂清推功於有龄，遂擢浙江巡抚。诏趣率兵速赴，会办军务及善后事宜，而贼已回扑江南大营。和春等军溃，常州、苏州相继陷，进逼嘉兴，提督张玉良迎击，败绩，杭州戒严。有龄率闽兵屯北新关外，遣抚标兵要贼於卖鱼桥，夹击败之，贼乃卻。设捐输局，奏请派在籍前左副都御史王履谦、前漕运总督邵灿督同办理。贼众十馀万由徽州入浙，陷严州，合嘉兴、广德两路分扑省城，有龄偕将军瑞昌调兵迎击走之，围得解，复馀杭，加头品顶戴。寻复严州。
　　十一年，复江山、常山、富阳、遂安、海宁、临安等县。贼扰太湖东山，总兵王之敬战失利。至夏，贼复陷江山、常山、长兴、金华、遂昌、松阳、处州、永康、义乌，革职留任。张玉良扼要隘为诸军应援，兵先溃，贼势益横。檄诸将往援，无应者，处州镇总兵文瑞率江西援兵三千，有龄待之素厚，乃自请行。进驻金华孝顺街，闻兰谿兵败，遽溃；退守浦江，贼蹑之，檄师往援，半途复溃：浦江、严州相继陷。总兵刘季三、副将刘芳战死於富阳。诸将见贼多走，不任战，惟要索军食。富民捐输已倦，而有司持之急。於是团练大臣王履谦劾有龄虐捐，遇事多龃，上疏互讦。十月，萧山、诸暨及绍兴府皆陷，饷源遂绝。时援军多不足恃，有龄复奏用李元度为按察使，募湘勇八千入浙，至龙游，阻不得前。贼酋李秀成悉众围杭州城，副将杨金榜败死，张玉良攻克罗木营贼垒，亦中飞砲死：城中夺气，且食尽，饥民死者枕藉。十二月，贼梯城入，兵溃，有龄服毒不死，缢於阁，秀成见之，为具棺殓焉。
　　事闻，言官颜宗仪、高延祜、硃潮先后疏劾勒捐敛怨，下曾国籓按，奏言：“有龄在浙，官绅不和，不能驭兵，以致偾事；仍以粮尽援绝，见危授命，大节无亏。”诏依例赐恤，谥壮愍。入祀昭忠祠，浙江，福建建专祠。同殉者，学政张锡庚、提督饶廷选、总兵文瑞、署布政使麟趾、按察使甯曾纶、督粮道暹福、仁和知县吴保丰。锡庚、廷选、文瑞并自有传。
　　论曰：粤匪自陷岳州，势不可遏。及犯武昌，援兵虽至，无能为力。安庆仓猝筹防，益无措手矣。武昌凡三陷，湖北兵不可用，曾国籓言之痛切。杭州初陷，由於无兵，后则苏、常已失，脣亡齿寒。苏州素倚江南大军为屏蔽，大军溃，则势难幸全。常大淳、蒋文庆、陶恩培、罗遵殿、徐有壬诸人，皆不失为承平良吏，短於应变，或因受事於已危，莫能挽救。王有龄素负才略，以掊克失人心，措施亦未尽当焉。吉尔杭阿治兵有法，克上海为全功，朝廷倚以规复镇江，使非中道而殒，必有成效，其建树非诸人所可同语也。

　　列传一百八十三
　　吴文镕  潘铎  邓尔恆
　　吴文镕，字甄甫，江苏仪徵人。嘉庆二十四年进士，选庶吉士，授编修。屡膺文衡，称得士。六迁为翰林院侍读学士。督顺天学政，剔弊清严，在任累擢詹事、内阁学士。召回京，署礼部侍郎，寻实授。调刑部，兼署户部侍郎。迭命偕大学士汤金钊赴安徽、浙江、江苏及南河按事。道光十九年，出为福建巡抚，时方严烟禁，英吉利窥伺沿海，偕总督邓廷桢筹防，敌兵至，不得逞，二十年，调湖北巡抚，未行，暂护闽浙总督。明年，入觐，改江西巡抚。值岁祲，力筹抚血卩，裁减漕丁陋规。在江西数年，举廉惩贪，吏治清明。捕教匪戴理剑等，及南安、赣州会匪，并置诸法。
　　二十八年，调浙江巡抚。入境过衢州，廉得游击薛思齐贪劣，劾戍新疆；又劾不职县令五人。因官多调摄，徒烦交代，政无考成，奏革其弊，风气为之一变。以覈办清查，本省官吏不可信，请简派户部司员来佐理，诏不许。未几，命偕侍郎季芝昌清查浙江盐务，奏筹变通章程以专责成，除浮费为要务，盐课日有起色。浙东渔山岛为盗薮，檄水师捕获百馀人，毁其巢。二十九年，大水，文镕以遇灾恐惧，上疏自劾请罢，诏以其言近迂，严斥之。文镕亲赴嘉、湖诸属察灾轻重，力行赈抚。秀水令江忠源勤廉称最，治赈治盗及塘工皆倚办，以忧去。文镕叹曰：“贤如江令，可令其无以归葬乎？”自支养廉五百两畀之，奏办赈功，以忠源首列。三十年，海塘连决，文镕驰勘，落水几殆，自劾疏防，革职留任。塘工竣，复职。
　　擢云贵总督。咸丰元年，入觐，文宗甚重之，嘉其忠诚勇於任事，勖以察情伪，惜身体，文镕益感奋。永昌边外夷匪肆掠，久不靖，文镕至，檄土守备左大雄深入搜捕，擒斩数百，匪遁雪山外。粤匪日炽，文镕疏论提督向荣冒功讬病，恐误军事，诏选将才，奏保游击巴扬阿等九人。贵州黎平知府胡林翼治团练剿土匪，令得便宜从事，疏荐之。江忠源在广西军中，文镕致书曰：“永安贼不灭，若窜湖南，不可制矣！”二年，调闽浙总督，未行，而粤匪果由湖南北窜，破武昌。三年春，遂踞江宁，东南大震。云南永昌回匪亦蠢动，文镕调兵扼险，亲驻寻甸督剿。
　　寻调湖广总督。粤匪方自下游上窜，连陷黄州、汉阳。文镕九月抵任，是日田家镇诸军失利，武昌戒严，城昼闭，居民一夕数惊。巡抚崇纶欲移营城外为自脱计，文镕誓与城存亡，约死守待援，议不合。贼已逼城，文镕坐城上激厉将士，守数旬，围解。崇纶转以闭城坐守奏劾，诏促进复黄州。文镕方调胡林翼率黔勇来会剿，又约曾国籓水师夹攻，拟俟两军至大举灭贼。崇纶屡龁之，趣战益急。文镕愤甚，曰：“吾受国恩厚，岂惜死？以将卒宜选练，且冀黔、湘军至，收夹击之效。今不及待矣！”四年正月，督师进薄黄州，屯堵城。大雪，日行泥淖，拊循士卒，而辎粮不时至。贼分路来犯，都司刘富成击却之。贼复大至，文镕挥军力战，后营火起，众溃，投塘水死之。崇纶奏称失踪，署总督台涌至，乃得实以闻。诏依总督阵亡例赐恤，予骑都尉兼云骑尉世职，谥文节，祀京师昭忠祠。
　　逾数月，曾国籓进兵黄州，访询居民，备言战殁状，皆流涕。於是疏陈当时无水师，不能制贼。文镕筹置之难，为崇纶倾陷牵掣，以至於败；且讳死状，欲以诬之。文宗震怒，逮崇纶治罪，文镕志节乃大白。同治中，湖北请建专祠。
　　潘铎，字木君，江苏江宁人。道光十二年进士，选庶吉士，散馆改兵部主事，充军机章京。洊升郎中，迁御史。二十年，出为湖北荆州知府，擢江西督粮道。历广东盐运使、四川按察使、山西布政使，署巡抚。
　　二十八年，擢河南巡抚。时议漕粮酌改折色，铎疏言：“户部有南漕折价交河南等省采买之议，是他省且须在河南采买。若将本省额徵之米分别改徵折色，於政体两歧，於仓储有损无益。河南历年办运踊跃，一经改徵，转滋流弊，循旧章为便。”议遂寝。贾鲁河经祥符硃仙镇，为商贾舟楫所集。自黄河决於中牟，贾鲁河淤塞，责工员赔濬，久未复。铎勘镇街南北淤最甚，议大濬，请率属捐银五万两兴办；又奏择要增培沁河民堤以资捍御：并如所请行。咸丰元年，坐所荐陈州知府黄庆安犯赃，降二级调用，授山西按察使。二年，迁湖南布政使。粤匪方由湖南北窜，汉阳、武昌相继陷，巡抚张亮基擢署总督，以铎暂代之，命赴岳州督防。三年，巡抚骆秉章至，乃以病乞罢，许之。直隶总督讷尔经额疏荐，诏赴山西会办防剿事宜。寻因前在湖南布政使任内岳州等城失守，下部议，俟补官日降二级调用。复以病乞退，居山西久之。
　　十一年，予二品顶戴，起署云贵总督。云南回、汉相仇，稔乱已久。巡抚徐之铭倾险，挟回自重，总督张亮基为所齮龁去。布政使邓尔恆擢陕西巡抚，行至曲靖，之铭嗾副将何有保遣党戕害，以盗杀闻，命铎往治之。亮基亦被命赴滇督办军务。时之铭已为回众所挟持，所陈奏多夸诞，莫可究诘。铎、亮基先后取道四川，与骆秉章筹商，冀资其兵力以规进取。四川乱亦未平，遽不得要领。滇将林自清为亮基旧部，与回众不协，率所部入川。之铭虑亮基至於己不利，嗾回众扬言拒之，亮基益观望。铎秉性忠正，诏屡敦促，命赴贵州按事，遂由黔入滇，仅从仆数人。在途或以危词相怵，不之顾。
　　同治元年九月，抵任，治邓尔恆被戕之狱。何有保已前死，捕凶犯诛之。见抚局初定，省城稍安，屡密疏陈：“徐之铭尚能抚回，被劾各款，请俟张亮基到后会同查办。”又云：“马如龙求抚出於诚心，岑毓英鲠直有战功，加以阅历，乃有用之材。”铎意欲因势利导，徐图补救。於是诏亮基移署贵州巡抚，滇事专责铎与之铭，盖羁縻之也。回人掌教马德新，之铭所谄事。初见铎貌为恭顺，后渐跋扈。武职多越级僭用翎顶，之铭所擅赏，铎面斥之。元新营参将梁士美乃临安土豪，不与回教联和。马如龙誓欲剿灭，铎不可，强出师，与岑毓英同败归，欲添调兵练，铎复阻之。回绅田庆馀议设公局，通省粮赋税釐悉归之，文武职官亦由公举，铎以非政体斥止，由是马如龙等皆不悦。
　　马荣者，迤西回酋杜文秀之党，之铭檄署武定营参将。二年正月，荣忽率二千人至省城，踞五华书院，铎令出，迁延三日，乃亲往谕遣，荣抗恣不听，其所部回练遽攒刺，铎临殒骂不绝口。云南知府黄培林、昆明知县翟怡曾同被害。荣遂纵兵大掠，官衙民居悉遍。惟岑毓英勒兵守籓署，之铭遁往潜匿。越两日，毓英始殓铎尸。回众拥马德新为总督。马如龙在临安，闻警驰至，马荣已率众携所掠散去。如龙杀馀匪数十人及附乱者百馀，谓马德新不当为总督，取关防授之铭兼署。之铭以巡抚让如龙，如龙不受，遂令署提督，一切拱手听之。事闻，诏嘉铎“万里赴滇，不避艰险，见危授命，大节懔然”。依总督阵亡例赐恤，赠太子太保，予骑都尉兼云骑尉世职，入祀云南昭忠祠，谥忠毅。子四人，并录授京职。
　　当铎之亲谕马荣也，约之铭同往，竟不至。事定，疏奏诿为杜文秀勾结武定匪犯省城，又讳匿马荣委署参将事。论者谓荣之为乱，之铭实与知之。於是褫之铭职，听候治罪。授劳崇光总督，贾洪诏巡抚，皆不能至。云南军事分隶於马如龙、岑毓英，崇光驻贵阳遥制之，至五年，始入滇履任。马荣已先为如龙等剿除，之铭亦死，迄未就逮云。
　　邓尔恆，字子久，江苏江宁人，总督廷桢子。道光十三年进士，选庶吉士，授编修。出为湖南辰州府知府。父忧，服阕，补云南曲靖府。平寻甸叛回马二花，弥勒土匪吴美、硃顺，招抚昆阳回匪，甚有声绩，擢盐法道，累迁按察使、布政使。咸丰十一年，擢贵州巡抚，未行，调陕西。徐之铭袒回，营将多与通。副将何有保者，之铭私人，尤不法。虑尔恆入觐发其罪，讽有保害之以灭口。尔忄互行次曲靖，宿於知府署。有保使其党史荣、戴玉棠伪为盗，戕之，掠其行橐。有保索所劫物不得，执拷二人。玉棠潜逸，纠党攻杀有保。铎至，擒二人诛之。诏尔恆依阵亡例赐恤，予骑都尉世职，谥文悫。
　　论曰：吴文镕由卿贰出膺疆寄，凡十馀年，风采严峻，时推其治行亚於林则徐。潘铎亦负端人之望。二人者晚任艰危，并受事於岌岌之日，守正不阿，尽瘁完节，不可复以成败苛论矣。其死也，皆由同官所构陷。国家於岩疆要地，督抚同驻，岂非以资钤制，备不虞哉！然推诿牵掣，因之而生；甚且倾轧成衅，贻祸封疆。楚、滇覆辙，盖其昭著者也。至光绪中，其制始改焉。

　　列传一百八十四
　　陆建瀛  杨文定  青麟崇纶  何桂清
　　陆建瀛，字立夫，湖北沔阳人。道光二年进士，选庶吉士，授编修，直上书房，洊迁中允。大考擢侍讲，转侍读。二十年，出为直隶天津道，累擢布政使。时英吉利扰浙江，沿海戒严，徵西北兵聚畿辅，建瀛供防军，处善后，皆应机宜。所历有名绩。
　　二十六年，擢云南巡抚，俄调江苏。先是，南漕缺额，部议设局江苏，官民捐米运京以裕仓储。当陶澍抚苏，即以漕河费钜病国，议行海运，官吏争挠之，暂行辄罢。至是建瀛与两江总督壁昌主海运甚力，合言其便，议苏州、松江、太仓白粮改由海运，从之。后复推至常、镇诸府。二十九年，廷臣会议南漕改折，建瀛与总督李星沅极言其窒碍，事遂不行。
　　擢两江总督。值大水，民饥，招徠米商，筹议抚恤，并疏消积水，请筹拨帑一百五十万备赈。吴城六堡河决阻运，命偕侍郎福济往勘，疏陈通筹湖、河大势，添塘避徬，对坝逼溜，攻刷海口各事宜，并如议行。淮盐积敝，自陶澍创改淮北为票盐，稍稍苏息；而淮南擅盐利久，官吏衣食於盐商，无肯议改者，建瀛悉其弊。会淮南盐大火於武昌，官商折阅数百万，课大亏，引滞库绌。三十年，乃疏请立限清查运库，并统筹淮南大局，改订新章十条，务在以轻本敌私，力裁繁文浮费。鸿胪寺少卿刘良驹亦请变通淮南旧章，仿淮北行票法，与建瀛所议同。方施行矣，而给事中曹履泰奏请复根窝旧制，御史周炳鉴言淮南改票不便，并下建瀛议。覆疏辨驳详至，文宗韪之，诏综斡全局，除弊兴利，以裨国计。建瀛议於扬州设局收纳，以清运署需索之源；於九江等处验发，以清楚西岸费之源。正杂钱粮并纳，则课额不亏；新旧商贩一体，则引额无缺。灶私场私，专责江南；江私邻私，兼责各省；而以徠商贩，积帑赋，自总其成。由是夺官吏中饱岁百馀万，惎谤丛作，建瀛锐自发舒，不之恤。朝廷信任益专，命有掣肘挠法者罪之。湖北盐道邹之玉沿用整轮，江西盐道庆云强索月给，湖北同知劳光泰作移岸三论，刊板传播，并劾罢之。
　　咸丰元年，河决丰北，命建瀛往勘，奏请以工代赈，偕南河总督杨以增督工。二年，以盛涨停工，降四品顶戴。
　　是年秋，粤匪洪秀全犯湖南，越洞庭而北，势张甚。建瀛犹在丰工，疏上战守事宜，文宗嘉之，谕以审度军情，如须亲往，可速筹方略，不遥制。既而汉阳、武昌相继陷。十二月，复建瀛头品顶戴，授钦差大臣，督师赴九江上游扼守。建瀛由工次还江宁，徵调仓猝。三年正月，贼弃武昌，蔽江东下，建瀛欲行，或谓贼锋锐难骤当，建瀛尚轻之，檄寿春镇总兵恩长为翼长，领标兵二千当前锋，自率兵千馀进次九江。恩长猝与贼，战死江中，师大溃。建瀛途逢溃卒白败状，从兵尽骇。江西巡抚张芾壁九江，亦引军退走，贼遂陷九江。建瀛驾小舟经小孤山不敢留，过安庆，巡抚蒋文庆邀之，不入；径回江宁，收芜湖、太平兵屯东西梁山，闭城为守御计。布政使祁宿藻故不满建瀛，面责之。将军祥厚兵防内城，无任战守者。建瀛大窘，称疾谢客者三日。於是祥厚、宿藻等疏劾建瀛弃险失机，进退无据，并及江苏巡抚杨文定违旨去江宁，上大怒，谕曰：“陆建瀛一战兵溃，不知收合馀烬，与向荣大军协力攻击；并不力守小孤山，扼贼入皖之路；又不亲督兵据守东西梁山，以障金陵。仓皇遁归，一筹莫展，以致会垣惊扰，士民播迁。杨文定藉词出省，张皇自全，罪均难逭。建瀛已革职，交祥厚拿问，解刑部治罪。”寻籍其家，革其子刑部员外郎锺汉职。时建瀛收兵乘城，阅十三日，城破遇害。事闻，诏建瀛尚不失城亡与亡之义，复总督衔，如例议恤，并还其家产。御史方俊论之，乃撤恤典。
　　建瀛才敏任事，喜宾礼名流，又善事要津，多为延誉，由是闻望猋起，朝寄日隆。乃昧於军旅，略无宿备，一败失措，名城陷为贼窟，糜烂东南，遂独撄天下之重咎云。子锺汉，后官江苏知府，咸丰十年，在军治粮饷，遇贼江阴，死之，赠太仆寺卿。
　　杨文定，安徽定远人。道光十三年进士。由刑部主事洊升郎中，出为广东惠潮嘉道，累擢江苏巡抚。咸丰三年，文定奏江南兵力柔脆，节经徵调，城内兵单，请济师，命山东兵二千赴援。未至，奉命守江宁，闻建瀛兵败，退守镇江。江宁陷，贼分党犯镇江，副都统文艺集兵七百守陆路，文定自率艇船八、舢板十二泊江中，贼至不能御，镇江复陷，退江阴，诏革职逮治，论大辟。六年，减死遣戍军台，寻殁。
　　青麟，字墨卿，图们氏，满洲正白旗人。道光二十一年进士，选庶吉士，授编修，迁中允。大考二等，擢侍讲。五迁至内阁学士。督江苏学政有声。咸丰二年，擢户部侍郎。学政任满，命督催丰北塞决工程。三年，回京，复出督湖北学政，调礼部侍郎。
　　时粤匪由江西回窜湖北，青麟按试德安，闻警停试，督率知府易容之募乡勇筹防守，府城获全。疏陈军事，请湖北、江西、安徽三省合剿，以期得力。四年，授湖北巡抚。城中兵仅千人，荆州将军台涌署总督，未至；而贼由黄州进至汉阳、汉口，渡江欲扑武昌。青麟督总兵杨昌泗、游击侯凤岐与副都统魁玉水陆合击，却之；复败之豹子海、鲁家港，毁贼垒五。已而贼扑塘角、鲇鱼套，逼攻省城，青麟武胜门督战，城中忽火起，土匪内应，兵尽溃，遂失守。青麟将自经，众拥之趋长沙，折赴荆州。
　　初，文宗闻其出家赀犒军，甚嘉之，至是愤武昌屡失，弃城越境，罪尤重，诏曰：“青麟简任封圻，正当贼匪充斥，武昌兵单饷匮。朕以其任学政时保守德安，念其勤劳，畀以重任。省垣布置，屡次击贼获胜。八十馀日之中，困苦艰难，所奏原无虚假，朕方严催援兵接应。六月初间，魁玉、杨昌泗等连破贼营，但能激厉力战，何致遽陷？婴城固守，解围有日，犹将宥过论功。纵力尽捐躯，褒忠有典，岂不心迹光明？乃仓皇远避，径赴长沙，直是弃城而逃。长沙非所辖之地，越境偷生，何词以解？若再加宽典，是疆臣守土之责，几成具文，何以对死事诸臣耶！朕赏罚一秉大公，岂能以前此微劳，稍从末减？俟到荆州时，交官文传旨正法。”遂弃市。
　　逾数月，曾国籓复武昌，奉命查历任督抚功罪，疏言：“武昌再陷，实因崇纶、台涌多方贻误，百姓恨之，极称吴文镕忠勤爱国，於青麟亦多恕辞。查文镕既没，青麟帮办军务，崇纶百端龃：求弁兵以护卫，不与；请银两以制械，不与；或军务不使闻知，或经旬不得相见。自贼踞汉阳、汉口，纵横蹂躏，庐舍荡然。百姓尚恃有青麟督兵驱逐，出示怜民。崇纶则并此无之矣。”疏入，乃斥罢台涌，论崇纶罪。
　　崇纶，喜塔腊氏，满洲正黄旗人。由内阁贴写中书充军机章京，洊升侍读。出为陕西凤邠道，调直隶永定河道，历云南按察使、广东布政使。
　　咸丰二年，擢湖北巡抚，时武昌方为贼踞，次年春，贼弃武汉东下，分扰江南、江西，崇纶始抵任。既而贼复上窜，陷兴国州田家镇，进黄州。崇纶疏言：“武汉民迁市绝，饷乏兵单。请移内就外，以剿为先。”未几，贼犯汉阳，窥武昌。总督吴文镕初至，与崇纶意相迕。及贼退，崇纶遂以闭城株守劾之。文宗虑两人不能和衷，且偾事，命文镕出剿，而责崇纶防守。文镕率师薄黄州，崇纶运输饷械不以时，惟促速战。四年正月，文镕兵败，死之。崇纶自请出剿，谋脱身走避，文宗烛其隐，不许。会丁忧，青麟代之，仍命崇纶留湖北协防。又以病乞罢，上怒，褫其职。六月，武昌陷，崇纶先一日出走，径往陕西。及曾国籓论劾，命逮治。服毒自尽，以病故闻。
　　何桂清，字根云，云南昆明人。道光十五年进士，选庶吉士，授编修。迁赞善，直南书房。五迁至内阁学士。二十八年，擢兵部侍郎，以忧去，服阕，补原官，调户部。咸丰二年，督江苏学政。粤匪扰江南，桂清疏陈兵事，劾疆吏巽耎偾事，侃侃无所避，文宗奇之。四年，调仓场侍郎，旋授浙江巡抚。
　　自贼踞江宁，东南震动。安徽徽州、宁国二府为浙江屏蔽，桂清严防要隘，别遣一军屯守黄池，扼苏、浙之冲，贼来犯，会提督邓绍良击卻之。五年，檄道员徐荣剿贼黟县、石埭，战颇利，贼众大至，徽勇溃走，荣众寡不敌，遂战殁。桂清因言徽、浙脣齿，宜主客一心，事乃济。疏入，谕戒地方官吏不分畛域。时贼陷徽州各属，桂清檄知府石景芬、副将魁龄等，攻复徽州府城及休宁，分布所部於昌化、於潜、淳安，杜贼来路。安徽巡抚时移驻庐州，徽、宁二郡悬绝江南，不能遥制，命桂清兼辖之。江西贼侵入浙境，陷开化，犯遂安，桂清檄邓绍良等合击之，贼退徽境。周天受、石景芬等连复黟县、石埭。桂清疏请添改镇道员缺，俾专责成，以石景芬为徽宁池太道；豫祺为总兵，不得力，复以江长贵易之。又用桂清议，命前侍郎张芾驻皖南治团练，督办徽、宁防务，寻命兼顾浙江衢、严两郡，与桂清协力制贼。六年，檄邓绍良、秦如虎、都兴阿等合攻宁国，别遣江长贵击败赣贼之袭太平者，连捷，克宁国府城。朝廷益嘉桂清，思大用之。
　　杭州知府王有龄最为桂清倚用，擢权运、臬两篆，为通判徐徵讦控。桂清覆奏，辞悻悻，被诘责。遂以病乞罢，诏慰留之。会两江总督怡良解职，文宗以筹饷事重，难其人，大学士彭蕴章荐桂清饷徽军无缺，可胜任。七年春，命以二品顶戴署两江总督，寻实授。力荐王有龄，擢任江苏布政使，专倚饷事。江宁久为贼窟，总督驻常州，军事由将军和春主之，而提督张国樑为帮办，前督怡良但任运馈而已。桂清屡疏陈方略称旨，谕饬和春和衷商酌。是年冬，克镇江，以济饷功，加太子少保。十年春，又因克九洑洲，晋太子太保。桂清意气发舒，倚畀益重，甚负时望。
　　大军屡捷，合围江宁，贼势窘蹙，四出求援。伪忠王李秀成乃谋窜浙，分大军之势，由安徽广德径趣杭州。仓猝城陷，惟将军瑞昌守驻防内城未下，诏促桂清、和春遣军速援。於是檄提督张玉良率兵驰赴，至则内外夹击，贼遽走。临安、孝丰、安吉诸城相继复。诏嘉桂清功，予优叙。时贼已围金坛，陷江阴，遣总兵马得昭、熊天喜、曾秉忠，副将刘成元水陆分路御贼，兵分益单。贼乃合众十馀万出建平、东坝，一由东坝趋江宁，一由溧阳窥常州，桂清闻之，几失所措。会马得昭、周天孚分援苏、常，贼已趋金坛，陷句容。句容为大营后路，自此隔绝。张玉良回军抵常州，和春飞檄调援大营，桂清留勿遣，复调马得昭，亦莫之应。王有龄已擢浙江巡抚，贻书桂清戒勿离常州一步，且曰：“事棘时危，身为大臣，万目睽睽，视以动止。一举足则人心瓦解矣。”盖规之也。
　　会大雨雪，大营兵冻馁，索饷不得，乃譟乱，相率尽溃。和春、张国樑退守丹阳。桂清疏陈：“丹阳以上军务，和春、张国樑主之；常州军务，臣与张玉良主之。”部署稍定，即进规溧阳，而贼已迳犯丹阳，国樑死之，和春奔常州，桂清大惊。总理粮台查文经等希其意，请退保苏州。桂清即疏陈军事付和春，自驻苏州筹饷。将行，常州绅民塞道请留，从者枪击，死十馀人，始得脱。张玉良留守，寻亦走。士民登陴，数日城陷，屠焉。桂清至苏州，巡抚徐有壬拒勿纳，疏劾其弃城丧师状。和春退至无锡，伤殒。桂清讬言借外兵，遂之上海。苏州亦陷，有壬殉之，遗疏再劾桂清，诏褫职逮京治罪。
　　会各国联军犯京师，车驾幸热河，迁延两年。王有龄及江苏巡抚薛焕皆其故吏，叠疏为乞恩，不许。言官数劾奏，同治元年，始就逮下狱，谳拟斩监候。大学士祁俊藻等十七人上疏论救，尚书李棠阶力争，谳乃定。桂清援司道禀牍为词，下曾国籓察奏。国籓疏言：“疆吏以城守为大节，不宜以僚属一言为进止。大臣以心迹定罪，不必以公禀有无为权衡。”是冬，遂弃市。
　　桂清由侍从出任疆事，才识明敏。在两江值英吉利构衅，迭陈应付之策。偕大学士桂良等议税则，多中肯綮，亦不能尽用其言。晚节败裂，误国殄民，虽廷议多有袒之者，卒难挠公论云。
</div>
    <div class="pagination">
<a href="清史稿_page208.html">上一页</a><span>...</span><a href="清史稿_page204.html">204</a><a href="清史稿_page205.html">205</a><a href="清史稿_page206.html">206</a><a href="清史稿_page207.html">207</a><a href="清史稿_page208.html">208</a><span class="current-page">209</span><a href="清史稿_page210.html">210</a><a href="清史稿_page211.html">211</a><a href="清史稿_page212.html">212</a><a href="清史稿_page213.html">213</a><a href="清史稿_page214.html">214</a><span>...</span><a href="清史稿_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
