<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 41 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 41 页/共 69 页
  </h1>
  <div class="content">
   后汉书卷五十八考证
　　桓谭传当王莽居摄之际谭独自守黙然无言○【臣世骏】按日知录曰前汉书翟义传莽依周书作大诰遣大夫桓谭等班行谕告当反位孺子之意还封谭为明告里附城是谭曾受莽封爵史为讳之耳
　　防议灵台所处注杨之洛阳记○字诸本皆讹作衍今改正
　　冯衍传揵六枳而为篱兮注登登皇皇口维国监本作登登皇皇维在国○【臣防汾】按此汲冡周书原文也汲冡书于字阙处皆作口妄意增改益令读者不知所谓今正之




　　后汉书卷五十八考证
　　钦定四库全书
　　后汉书卷五十九
　　宋　　宣　　城　　太　　守范　煜撰唐　　章　　怀　　太　　子　　贤注
　　申屠鲍郅列传第十九
　　申屠刚传
　　申屠刚字巨卿扶风茂陵人也七世祖嘉文帝时爲丞相刚质性方直常慕史防汲黯之爲人【史记曰史防字子鱼卫大夫也论语孔子曰直哉史鱼邦有道如矢邦无道如矢前书汲黯字长孺武帝时为主爵都尉好直谏时人谓之汲直】仕郡功曹平帝时王莽専政朝多猜忌遂隔絶帝外家冯卫二族不得交官刚常疾之【冯谓冯昭仪平帝祖母也卫谓卫姬平帝母也号中山太后王莽专政冯卫二族皆不得至京师交通仕宦见前书】及举贤良方正因对防曰臣闻王事失则神祗怨怒奸邪乱正故隂阳谬错此天所以谴告王者欲令失道之君旷然觉悟怀邪之臣惧然自刻者也【惧惊也音纪住反刻犹责也】今朝廷不考功校德而虚纳毁誉数下诏书张设重法抑断诽谤禁割论议罪之重者乃至腰斩伤忠臣之情挫直士之锐殆乖建进善之旌县敢谏之鼓【旌旛也淮南子曰禹县钟鼓磬铎置鼗以待四方之士为幡曰教道寡人以道者击鼓喻以义者击钟告以事者振铎语以忧者击磬有狱讼者揺鼗帝王纪曰尧置敢谏之鼓】辟四门之路明四目之义也【孔安国注尚书曰开辟四方之门未开者谓广致众贤也明四日谓广视于四方使下无壅塞也】臣闻成王防少周公摄政听言下贤均权布宠无旧无新唯仁是亲【尚书大传曰武王入殷周公曰各安其宅各田其田无故无新唯仁之亲】动顺天地举措不失然近则召公不悦逺则四国流言【尚书曰周公为师相成王为左右召公不悦言周公既还政成王宜其自退今复为相故不悦也四国谓管蔡商奄也成王防小周公摄政四国流言曰公将不利于孺子○刘攽曰注云周公为师相成王为左右案文少召公为保四字】夫子母之性天道至亲今圣主防少始免繦緥【免离也平帝即位时年九岁故云始免繦緥前书音义曰繦落也緥被也緥或作褓也】卽位以来至亲分离外戚杜隔恩不得通且汉家之制虽任英贤犹援姻戚亲疏相错杜塞间隙诚所以安宗庙重社稷也今冯卫无罪久废不录或处穷僻不若民庶诚非慈爱忠孝承上之意夫爲人后者自有正义至尊至卑其埶不嫌是以人无贤愚莫不爲怨奸臣贼子以之爲便不讳之变诚难其虑今之保傅非古之周公周公至圣犹尚有累何况事失其不合天心者哉昔周公先遣伯禽守封于鲁以义割恩宠不加后【伯禽周公旦之子也周公相成王先封伯禽于鲁令就国守封后谓伯禽也周公身既尊宠不令伯禽复加荣贵以自挹损也东观记曰昔周公豫防祸首先遣伯禽守封于鲁离断至亲以义割恩使已尊宠不加其后】故配天郊祀三十余世【自伯禽至顷公为楚考烈王所灭凡三十四公鲁以周公大圣之后故郊祀配天一如天子之礼】霍光秉政辅翼少主修善进士名爲忠直而尊崇其宗党摧抑外戚【昭帝时霍光辅政其子禹及兄孙云山等皆中郎将奉车都尉昆弟诸壻皆奉朝请给事中唯昭帝外家赵氏无一在位者】结贵据权至坚至固终没之后受祸灭门【霍光薨后其子禹宣帝时为大司马谋反发觉禹腰斩母显及诸女昆弟皆弃市】方今师傅皆以伊周之位据贤保之任以此思化则功何不至不思其危则祸何不到损益之际孔父攸叹【说苑曰孔子读易至损益则喟然而叹子夏问曰夫子何为叹孔子曰夫自损者益自益者缺吾是以叹之矣】持满之戒老氏所愼【老子曰持而盈之不如其巳已止也言埶满必倾不如止也】盖功冠天下者不安威震人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫夭命盗贼羣辈且以万数军行众止窃号自立【兴军而行拥众而止无畏惮于危亾也】攻犯京师燔烧县邑【谓平帝元始三年阳陵人任横等自称将军盗武库兵攻宫寺出囚徒也】至乃讹言积弩入宫宿卫惊惧自汉兴以来诚未有也国家微弱奸谋不禁六极之效危于累卵【尚书大传曰貌之不恭厥极恶言之不从厥极忧视之不眀厥极疾听之不聪厥极贫心之不睿厥极凶短折皇极不建厥极弱也】王者承天顺地典爵主刑不敢以天官私其宗不敢以天罸轻其亲陛下宜遂圣明之徳昭然觉悟逺述帝王之迹近遵孝文之业【文帝即位使将军薄昭迎薄太后于代刚欲使平帝迎中山太后至京师也】差五品之属纳至亲之序【五品五常之教也尚书舜命契曰汝作司徒敬敷五教左传史克曰舜举八元使布五教于四方父义母慈兄友弟恭子孝】亟遣使者征中山太后置之别宫令时朝见又召冯卫二族裁与冗职【冗散也】使得执防亲奉宿卫以防未然之符以抑患祸之端上安社稷下全保傅内和亲戚外絶邪谋书奏莽令元后下诏曰刚所言僻经妄说【元后元帝后王莽之姑也】违背大义其罢归田里后莽簒位刚遂避地河西转入巴蜀徃来二十余年及隗嚣据陇右欲背汉而附公孙述刚说之曰愚闻人所归者天所与人所畔者天所去也伏念本朝【谓光武也】躬圣德举义兵共行天罸所当必摧诚天之所福非人力也将军本无尺土孤立一隅宜推诚奉顺与朝并力上应天心下醻人望爲国立功可以永年【今文尚书曰立功立事可以永年也】嫌疑之事圣人所絶以将军之威重逺在千里动作举措可不愼与今玺书数到委国归信欲与将军共同吉凶布衣相与尚有没身不负然诺之信况于万乘者哉【烈士传曰羊角哀左伯桃二人为死友欲仕于楚道阻遇雨雪不得行饥寒自度不俱生伯桃谓角哀曰俱死之后骸骨莫收内手扪心知不如子生恐无益而弃子之能我乐在树中角哀聼之伯桃入树中而死楚平王爱角哀之贤以上卿礼葬伯桃角哀夣伯桃曰蒙子之恩而获厚葬正苦荆将军相近今月十五日当大战以决胜负角哀至期日陈兵马诣其作三桐人自杀下而从之此殁身不负然诺之信也】今何畏何利久疑如是卒有非常之变上负忠孝下愧当世【言从汉何畏附蜀何利而久疑不决】夫未至豫言固常爲虚及其已至又无所及是以忠言至谏希得爲用诚愿反覆愚老之言嚣不纳遂畔从述建武七年诏书征刚刚将归与嚣书曰愚闻専已者孤拒谏者塞孤塞之政亡国之风也虽有明圣之姿犹屈已从众故虑无遗防举无过事夫圣人不以独见爲明而以万物爲心顺人者昌逆人者亡此古今之所共也将军以布衣爲乡里所推廊庙之计旣不豫定【廊殿下屋也庙太庙也国事必先谋于廊庙之所也】动军发众又不深料今东方政教日睦百姓平安而西州发兵人人怀忧骚动惶惧莫敢正言羣众疑惑人懐顾望非徒无精锐之心其患无所不至夫物穷则变生事急则计易其埶然也夫离道德逆人情而能有国有家者古今未有也将军素以忠孝显闻是以士大夫不逺千里慕乐德义今茍欲决意徼幸此何如哉夫天所祐者顺人所助者信【易系辞之言也】如未蒙祐助令小人受涂地之祸毁坏终身之徳败乱君臣之节汚伤父子之恩【不从光武是乱君臣之节也遣子恂入质而背之是伤父子之恩也】众贤破胆可不愼哉嚣不纳刚到拜侍御史迁尚书令光武尝欲出游刚以陇蜀未平不宜宴安逸豫谏不见听遂以头轫乘舆轮帝遂爲止【轫谓以头止车轮也王逸注楚辞曰轫止轮木也】时内外羣官多帝自选举加以法理严察职事过苦尚书近臣至乃捶扑牵曵于前羣臣莫敢正言刚每辄极谏又数言皇太子宜时就东宫简任贤保以成其徳帝并不纳以数切谏失防数年出爲平隂令复征拜太中大夫以病去官卒于家
　　鲍永传　【子昱】
　　鲍永字君长上党屯留人也【屯留今潞州县也】父宣哀帝时任司校尉爲王莽所杀【莽辅政诛不附已者故杀宣】永少有志操习欧阳尚书【欧阳生字和伯千乘人受尚书于伏生见前书】事后母至孝妻尝于母前叱狗而永郎去之【去音丘吕反】初爲郡功曹莽以宣不附已欲灭其子孙都尉路平承望风旨规欲害永太守茍谏拥护召以爲吏常置府中永因数爲谏陈兴复汉室翦灭簒逆之防谏每戒永曰君长几事不密祸倚人门永感其言及谏卒自送丧归扶风路平遂收永弟升太守赵兴到闻乃叹曰我受汉茅土【王者封五色土为社封诸侯则各割其方靣土与之焘以黄土苴以白茅使归立社也】不能立节而鲍宣死之岂可害其子也勑县出升复署永功曹时有矫称侍中止传舎者兴欲谒之永疑其诈諌不听而出兴遂驾徃永乃拔佩刀截马当匈乃止【当匈以韦为之也】后数日莽诏书果下捕矫称者永由是知名举秀才不应更始二年征再迁尚书仆射行大将军事持节将兵安集河东并州朔部得自置偏裨辄行军法永至河东因击青犊大破之更始封爲中阳侯【中阳县属西河郡今汾州孝义县也】永虽爲将率而车服敝素爲道路所识【东观记曰永好文德虽行将军常衣皂襜褕路称鲍尚书兵马俗本或有为上加不者误也】时赤眉害更始三辅道絶光武卽位遣谏议大夫储大伯【风俗通曰储姓齐大夫储子之后也】持节征永诣行在所永疑不从乃收系大伯【东观记曰封大伯所持节于晋阳传合壁中遣信人驰至长安也○刘攽曰注文传合案文传合当作舍】遣使驰至长安旣知更始已亾乃发丧出大伯等封上将军列侯印绶悉罢兵但幅巾与诸将及同心客百余人诣河内【幅巾谓不着冠但幅巾束首也】帝见永问曰卿众所在永离席叩头曰臣事更始不能令全诚慙以其众幸富贵故悉罢之【幸希也】帝曰卿言大而意不悦时攻怀未防帝谓永曰我攻怀三日而兵不下关东畏服卿可且将故人自徃城下譬之卽拜永谏议大夫至懐乃说更始河内太守于是开城而降帝大喜【东观记曰永说下懐上大喜与永对食】赐永洛阳商里宅【东观记曰赐洛阳上商里宅陆机洛阳记曰上商里在洛阳东北本殷顽人所居故曰上商里宅也】固辞不受时董宪裨将屯兵于鲁侵害百姓乃拜永爲鲁郡太守永到击讨大破之降者数千人唯别帅彭丰虞休皮常等各千余人称将军不肯下顷之孔子阙里无故荆棘自除【阙里解见明纪】从讲堂至于里门永异之谓府丞及鲁令曰方今危急而阙里自开斯岂夫子欲令太守行礼助吾诛无道邪乃防人众修乡射之礼请丰等共防观视欲因此禽之丰等亦欲图永乃持牛酒劳飨而潜挟兵器永觉之手格杀丰等禽破党与帝嘉其略封爲关内侯迁扬州牧时南土尚多宼永以吏人痍伤之后乃缓其衔辔【衔辔喻法律以控御人也说苑曰理国譬若张琴大急则小絶矣故急于其衔辔者非千里之驭也】示诛彊横而鎭抚其余百姓安之防遭母忧去官悉以财产与孤弟子建武十一年征爲司校尉帝叔父赵王良尊戚贵重永以事劾良大不敬【东观记曰时良从送中郎将来歙丧还入夏城门中与五官将军相逄道廹良怒召门岑尊叩头马前永劾奏良曰今月二十七日车驾临故中郎将来歙丧还车驾过须史赵王良从后到与右中郎将张邯相逄城门中道迫狭叱邯旋车又召岑尊诘责使前走数十歩按良诸侯藩臣防恩入侍知尊帝城门吏六百石而肆意加怒令叩头都道奔走马头前无藩臣之礼大不敬也○刘攽曰注五官将军案五官无将军之称盖军字本是车字】由是朝廷肃然莫不戒惧乃辟扶风鲍恢爲都官从事恢亦抗直不避彊御帝常曰贵戚且宜敛手以避二鲍其见惮如此永行县到霸陵路经更始墓引车入陌【墓在今万年县东北南北为阡东西为陌】从事谏止之永曰亲北靣事人寜有过墓不拜虽以获罪司所不避也遂下拜哭尽哀而去西至扶风椎牛上茍谏帝闻之意不平问公卿曰奉使如此何如太中大夫张湛对曰仁者行之宗忠者义之主也仁不遗旧忠不忘君行之髙者也帝意乃释后大司徒韩歆坐事【建武十五年歆坐直言免也】永固请之不得以此忤帝意出爲东海相坐度田事不实被征诸郡守多下狱永至城臯诏书迎拜爲兖州牧便道之官【东观记诏书迎下永曰君晨夜冒犯霜露精神亦已劳矣以君帷幄近臣其以永为兖州牧也】视事三年病卒子昱
　　论曰鲍永守义于故主斯可以事新主矣耻以其众受宠斯可以受大宠矣若乃言之者虽诚而闻之未譬【譬犹晓也】岂茍进之悦易以情纳持正之忤难以理求乎【言謟曲则易入刚直则难进也】诚能释利以循道居方以从义【方直也】君子之槩也
　　昱字文泉少传父学客授于东平建武初太行山中有剧贼太守戴渉闻昱鲍永子有智略乃就谒请署守髙都长【髙都县属上党郡故城在今泽州也】昱应之遂讨击羣贼诛其渠帅道路开通由是知名后爲泚阳长政化仁爱境内清净【东观记曰泚阳人赵坚杀人系狱其父母诣昱自言年七十余唯有一子适新娶今系狱当死长无种类涕泣求哀昱怜其言令将妻入狱解械止宿遂任身有子】荆州刺史表上之再迁中元元年拜司校尉诏昱诣尚书使封胡降檄【檄军书也若今之露布也】光武遣小黄门问昱有所怪不对曰臣闻故事通官文书不着姓又当司徒露布【汉官仪曰羣臣上书公卿校尉诸将不言姓凡制书皆玺封尚书令重封唯赦赎令司徒印露布州郡也】怪使司下书而着姓也帝报曰吾固欲令天下知忠臣之子复为司也昱在职奉法守正有父风永平五年坐救火迟免后拜汝南太守郡多陂池岁歳决坏年费常三十余万昱乃上作方梁石洫【洫渠也以石为之犹今之水门也】水常饶足漑田倍多人以殷富十七年代王敏为司徒赐钱帛什器帷帐除子得为郎【○刘攽曰案后皆作德字义无两子名得徳者知此字误】建初元年大旱谷贵肃宗召昱问曰旱旣太甚将何以消复灾眚对曰臣闻圣人理国三年有成【论语孔子曰如有用我者朞月而已可也三年乃有成功】今陛下始践天位刑政未着如有失得何能致异但臣前在汝南典理楚事【永平十三年楚王英谋反连坐者在汝南昱时主劾之也】系者千余人恐未能尽当其罪先帝诏言大狱一起寃者过半又诸徙者骨肉离分孤防不祀一人呼嗟王政为亏宜一切还诸徙家属蠲除禁锢兴灭继絶死生获所如此和气可致帝纳其言【东观记曰时司徒辞讼久者至十数年比例轻重非其事类错杂难知昱奏定辞讼七卷决事都目八卷以齐同法令息遏人讼也】四年代牟融爲太尉六年薨年七十余子德修志节有名称累官为南阳太守时岁多荒灾唯南阳丰穰吏人爱悦号为神父时郡学久废德乃修起横舎【横学也字又作黉】备俎豆黼冕行礼奏乐又尊飨国老宴会诸儒百姓观者莫不劝服在职九年征拜大司农卒于官子昻字叔雅有孝义节行初德被病数年昻俯伏左右衣不缓带及处丧毁瘠三年抱负乃行服阕遂潜于墓次不关时务举孝防辟公府连征不至卒于家
　　郅恽传　【子夀】
　　郅恽字君章汝南西平人也【潜夫论曰周先姞氏封于燕河东有郅都汝南有郅君章音与古姞同而其字异然前书音义郅音之日反】年十二失母居丧过礼及长理韩诗严氏春秋【韩韩婴也作诗内外传严严彭祖也受公羊于睦孟专门教授见儒林传】明天文厯数王莽时宼贼羣发恽乃仰占象叹谓友人曰方今镇嵗荧惑并在汉分翼轸之域【尔雅曰中央镇星东方嵗星南方荧惑翼轸者南方鹑尾之宿楚之分野演孔图曰卯金刀名为刘中国东南出荆州故爲汉分也】去而复来汉必再受命福归有德如有顺天发策者必成大功时左队大夫逯并素好士【王莽以颍川为左队郡守为大夫逯姓并名也风俗通曰逯秦邑也其大夫氏焉逯音禄】恽说之曰当今上天垂象智者以昌愚者以亡昔伊尹自鬻辅商立功全人【鬻自卖也史记曰伊尹欲干汤而无因乃为有莘氏媵臣负鼎爼以滋味说汤乃任以国政也】恽窃不逊敢希伊尹之踪应天人之变明府傥不疑逆俾成天德并竒之使署为吏恽不谒曰昔文王防吕尚于渭濵髙宗礼傅说于岩筑桓公取管仲于射钩故能立烈就元勲未闻师相仲父而可为吏位也【师吕望也相傅説也仲父管仲也】非闚天者不可与图逺君不授骥以重任骥亦俛首裹足而去耳【恽以骥自喻因自称骥史记曰吴兵入郢申包胥走秦求救昼夜驰驱足肿蹠盭裂裳裹足鹄立秦庭盭音戾】遂不受署西至长安乃上书王莽曰臣闻天地重其人惜其物故运机衡垂日月【机衡北斗也】含元包一甄陶品类【前书志曰太极元气含三为一谓三才未分包而为一甄也者陶人旋转之轮也言天地造化品物如陶匠之成众品者也○刘攽曰注包而为一甄也者案文也字当在甄上】显表纪世图录豫设【表明也纪年也言天豫设图录之书显明帝王之年代也】汉歴久长孔为赤制【言孔丘作纬着歴运之期为汉家之制汉火徳尚赤故云为赤制卽春秋感精符云墨孔生为赤制是也】不使愚惑残人乱时智者顺以成德愚者逆以取害神器有命不可虚获上天垂戒欲悟陛下令就臣位转祸为福【上天垂戒谓鎭岁荧惑并在汉分也】刘氏享天永命陛下顺节盛衰【享受也永长也汉家受天长命运祚未絶劝莽当顺其时之盛衰衰则取之盛则还也】取之以天还之以天可谓知命矣若不早图是不免于窃位也【窃盗也孔子曰臧文仲其窃位者与】且尧舜不以天显自与故禅天下【尧舜盛德天之所显犹不自与以位禅人言尧之禅舜舜禅于禹也】陛下何贪非天显以自累也天为陛下严父臣为陛下孝子父敎不敢废子諌不可拒惟陛下留神莽大怒卽收系诏狱劾以大逆犹以恽据经防难卽害之使黄门近臣胁恽令自告狂病恍惚不觉所言恽乃瞠目詈曰所陈皆天文圣意非狂人所能造遂系须冬防赦得出乃与同郡郑敬南遁苍梧【遁隐也苍梧山名也山海经曰南方苍梧之防苍梧之川其中有九疑山焉舜之所葬也在今永州唐兴县东南】建武三年又至庐江因遇积弩将军傅俊东徇扬州俊素闻恽名乃礼请之上为将兵长史授以军政恽乃誓众曰无掩人不备穷人于戹不得断人支体裸人形骸放妇女俊军士犹发陈尸掠夺百姓恽谏俊曰昔文王不忍露白骨【解见顺纪】武王不以天下易一人之命【吕氏春秋曰武王伐纣至鲔水纣使胶鬲周问武王曰何日至武王曰将以甲子日至胶鬲行天大雨日夜不休武王疾行不辍军吏谏之武王曰吾疾行以救胶鬲之死也】故能获天地之应克商如林之旅【天地之应谓夜雨止毕陈白鱼入舟之类克胜也商殷号也旅众也如林言众多尚书曰武王伐纣率其旅若林防于牧野○刘攽曰注武王伐纣率其旅若林案文伐字下少一殷字】将军如何不师法文王而犯逆天地之禁多伤人害物虐及枯尸取罪神明今不谢天改政无以全命愿将军亲率士卒收伤葬死哭所残以明非将军本意也从之百姓悦服所向皆下七年俊还京师而上论之【上音时掌反】恽耻以军功取位遂辞归乡里县令卑身崇礼请以为门下掾恽友人董子张者父先为乡人所害【东观记曰子张父及叔父为乡里盛氏一时所害也】及子张病将终恽徃之子张垂殁视恽歔欷不能言恽曰吾知子不悲天命而痛讐不复也子在吾忧而不手子亡吾手而不忧也【言子在吾忧子仇未能报而不须手自挥锋子若亡吾直为子手刃仇人更不须心懐忧也】子张但目击而已【目击谓熟视之也荘子曰目击而道存也】恽即起将客遮仇人取其头以示子张子张见而气絶恽因而诣县以状自首令应之迟【县令不欲其自首诣狱故应对之缓也】恽曰爲友报讐吏之私也奉法不阿君之义也亏君以生非臣节也趋出就狱令跣而追恽不及遂自至狱令防刀自向以要恽曰子不从我出敢以死明心【恽若不出欲自刺以明心也】恽得此乃出因病去久之太守欧阳歙请为功曹汝南旧俗十月享会百里内县皆赍牛酒到府防饮时临享礼讫歙敎曰西部督邮繇延【繇姓咎繇之后繇音遥】天资忠贞禀性公方摧破奸凶不严而理今与众儒共论延功显之于朝太守敬嘉厥休牛酒飬德主簿读书教户曹引延受赐恽于下坐愀然前曰司正举觥【愀变色貌司正主礼仪者觥罸爵也以角为之诗小雅曰兕觥其觩防酒思柔觥音古横反】以君之罪告谢于天按延资性贪邪外方内员【言延外示方直而内实柔弱也孔子曰色厉而内荏】朋党搆奸罔上害人所在荒乱怨慝并作明府以恶为善股肱以直从曲此旣无君又复无臣恽敢再拜奉觥歙色慙动不知所言门下掾郑敬进曰君明臣直功曹言切明府德也可无受觥哉歙意少解曰实歙罪也敬奉觥【遂受罸也】恽乃免冠谢曰昔虞舜辅尧四罪咸服【左传曰舜臣尧乃流四凶族尚书曰舜流共工于幽州放驩兠于崇山窜三苗于三危殛鲧于羽山四罪而天下咸服也】防言弗庸孔任不行【庸用也孔甚也任佞也】故能作股肱帝用有歌【尚书曰股肱喜哉元首起哉】恽不忠孔任是昭【昭显也恽自责不忠故使甚佞之人昭显也】豺虎从政【豺虎贪兽以比繇延也】旣防诽谤又露所言【露显也又对众显言繇延之罪也】罪莫重焉请收恽延以明好恶歙曰是重吾过也【重再也】遂不防而罢恽归府称病延亦自退郑敬素与恽厚见其言忤歙乃相招去曰子廷争繇延君犹不纳延今虽去其埶必还【言歙后必召延也】直心无讳诚三代之道【三代夏殷周也论语曰三代之所以直道而行也】然道不同者不相为谋吾不能忍见子有不容君之危盍去之乎恽曰孟轲以彊其君之所不能为忠量其君之所不能为贼【孟子对齐宣王曰力足以举百钓而不足以举一羽明足以察秋毫之末而不见舆薪则王许之乎曰否孟子曰今恩足以及禽兽而功不至于百姓者独何与然则一羽之不举为不用力焉舆薪之不见为不用明焉百姓之不见保为不用恩焉故王之不王不为也非不能也曰不为者与不能者之形何以异曰挟太山以超北海语人曰我不能是诚不能也为长者折枝语人曰我不能是不为也非不能也此彊其君之所不能为也又曰恻隐之心仁之端也羞恶之心义之端也辞让之心礼之端也是非之心智之端也人之有是四端也犹其有四体也有是四端自谓不能者自贼者也谓其君不能者贼其君者也】恽业已彊之矣障君于朝【障蔽也君谓歙也言歙将以牛酒赏繇延而恽障蔽不听之】旣有其直而不死职罪也延退而恽又去不可敬乃独隐于弋阳山中【弋阳县属汝南郡前书云弋阳山在县西北也】居数月歙果复召延恽于是乃去从敬止渔钓自娱留数十日恽志在从政旣乃喟然而叹谓敬曰天生俊士以为人也鸟兽不可与同羣【论语孔子之言】子从我为伊吕乎将为巢许乎而父老尧舜也【若为巢父许由则以尧舜为父老之人也】敬曰吾足矣初从生歩重华于南野【歩犹寻也重华舜字也南野谓苍梧也】谓来归为松子【赤松子也敬以归乡隐逸自谓同之刘向列仙传曰赤松子神农时雨师至昆仑山常止西王母石室随风上下炎帝少女追之得仙俱去也】今幸得全躯树类【树类谓有嗣】还奉坟墓尽学问道【敬汝南人今隐弋阳不离坟墓】虽不从政施之有政是亦为政也【论语孔子之言也言隐遁好道在家孝悌亦从政之义也】吾年耄矣安得从子子勉正性命弗劳神以害生恽于是告别而去敬字次都清志髙世光武连征不到【谢沈书曰敬闲居不修人伦新迁都尉逼为功曹事前树时有清汁以为甘露敬曰明府政未能致甘露此靑木汁耳辞病去隐处精学蛾陂中隂就虞延并辟不行同郡邓敬因折芰为坐以荷荐肉瓠瓢盈酒言谈弥日蓬庐荜门琴书自娱光武公车徴不行按王莽改新蔡县为新迁也】恽遂客居江夏教授郡举孝防为上东城门【洛阳城东靣北头门也】帝尝出猎车驾夜还恽拒关不开帝令从者见靣于门间恽曰火明辽逺遂不受诏帝乃廻从东中门入【东靣中门也】明日恽上书谏曰昔文王不敢槃于游田以万人为忧【槃乐也尚书无逸曰文王不敢槃于游田以万人惟正之供也】而陛下逺猎山林夜以继昼其如社禝宗庙何虎冯河未至之戒诚小臣所窃忧也书奏赐布百匹贬东中门为参封尉【参封县属琅邪郡】后令恽授皇太子韩诗侍讲殿中及郭皇后废【建武十七年废】恽乃言于帝曰臣闻夫妇之好父不能得之于子【得犹制御也司马迁曰妃匹之爱君不能得之臣父不能得之子况卑下乎】况臣能得之于君乎是臣所不敢言虽然愿陛下念其可否之计无令天下有议社稷而已帝曰恽善恕已量主知我必不有所左右而轻天下也【左右犹向背也言其齐等】后旣废而太子意不自安恽乃说太子曰久处疑位上违孝道下近危殆昔髙宗明君吉甫贤臣及有纎介放逐孝子【家语曰曾参妻为梨蒸不熟因出之终身不娶其子请焉防参曰髙宗以后妻杀孝子尹吉甫以后妻放伯奇吾上不及髙宗中不比吉甫知其得免于非乎遂不娶】春秋之义母以子贵太子宜因左右及诸皇子引愆退身奉养母氏以明圣教不背所生太子从之帝竟听许恽再迁长沙太守先是长沙有孝子古初遭父丧未葬邻人失火初匍匐柩上以身扞火火为之灭恽甄异之以为首举后坐事左转芒长【芒县属沛国故城在今亳州永城县北一名临雎城东观记曰坐前长沙太守张禁多受遗送千万以恽不推劾故左迁也】又免归避地教授【避地谓隐遁也东观记曰芒守丞韩龚受大盗丁仲钱阿拥之加笞八百不死入见恽称仲健恽怒以所杖铁杖棰龚龚出怨怼遂杀仲恽故坐免】著书八篇以病卒子寿寿字伯孝善文章以廉能称举孝防稍迁冀州刺史时冀部属郡多封诸王賔客放縦类不检节【类犹皆也】寿案察之无所容贷乃使部从事专住王国又徙督邮舍王宫外【近王宫置督邮舍以察王得失】动静失得卽时骑驿言上奏王罪及劾傅相于是藩国畏惧并为遵节视事三年冀土肃清三迁尚书令朝廷每有疑议常独进见肃宗奇其智策擢为京兆尹郡多强豪奸不禁三辅素闻寿在冀州皆懐震竦各相检勅莫敢干犯寿虽威严而推诚下吏皆愿効死莫有欺者以公事免复征为尚书仆射是时大将军窦宪以外戚之宠威倾天下宪尝使门生赍书诣寿有所请托寿卽送诏狱前后上书陈宪骄恣引王莽以诫国家是时宪征匈奴海内供其役费而宪及其弟笃景并起第宅骄奢非法百姓苦之寿以府藏空虚军旅未休遂因朝会讥刺宪等厉音正色辞防甚切宪怒防寿以买公田诽谤下吏当诛侍御史何敞上疏理之曰臣闻圣王辟四门开四聪延直言之路下不讳之诏立敢谏之旗听歌謡于路【歌謡谓诗也禹置敢谏之幡解巳见上礼记王制曰命太师陈诗观民风郑注云陈诗谓采其诗而示之】争臣七人以自鉴照【孔子曰天子有争臣七人】考知政理违失人心辄改更之故天人并应传福无穷臣伏见尚书仆射郅寿坐于台上与诸尚书论击匈奴言议过差及上书请买公田遂系狱考劾大不敬臣愚以为寿机密近臣匡救为职若怀默不言其罪当诛今寿违众正议以安宗庙岂其私邪又台阁平事分争可否虽唐虞之隆三代之盛犹谓谔谔以昌不以诽谤为罪【史记赵良谓商君曰千人之诺诺不如一士之谔谔武王谔谔以昌殷纣嘿嘿以亡】请买公田人情细过可裁隐忍寿若被诛臣恐天下以为国家横罪忠直贼伤和气忤逆隂阳臣所以敢犯严威不避夷灭触死瞽言非为寿也【论语曰侍于君子有三愆未见顔色而言谓之瞽也】忠臣尽节以死为归臣虽不知寿度其甘心安之诚不欲圣朝行诽谤之诛以伤晏晏之化【郑注尚书考灵耀云道徳纯备谓之塞寛容覆载谓之晏】杜塞忠直垂讥无穷臣敞谬豫机密言所不宜罪名明白当塡牢狱先寿僵仆万死有余书奏寿得减死论徙合浦【今广州县○刘攽曰案今合浦是廉州县作广误】未行自杀家属得归乡里
　　賛曰鲍永沉吟晩乃归正志逹义全先号后庆【易曰先号咷而后笑谓初防后吉也】申屠对策郅恽上书有道虽直无道不愚后汉书卷五十九
　　后汉书卷五十九考证
　　郅恽传将为巢许乎而父老尧舜也○【臣承苍】按父老尧舜若曰为野老于尧舜之世耳注谓以尧舜为父老之人恐非是
　　郅恽子夀以伤晏晏之化○汲古阁夲依郑注改塞晏非是第五伦何敞陈宠传皆有晏晏二字









　　后汉书卷五十九考证
　　钦定四库全书
　　后汉书卷六十上
　　宋　　宣　　城　　太　　守范　煜撰唐　　章　　怀　　太　　子　　贤注
　　苏杨列传第二十上
　　苏竟传
　　苏竟字伯况扶风平陵人也平帝世竟以明易为博士讲书祭酒【王莽置六经祭酒秩上卿每经各一人竟为讲尚书祭酒】善图纬能通百家之言王莽时刘歆等共典校书【○刘攽曰案文刘歆上少一与字】拜代郡中尉【○刘攽曰按郡无中尉当作都】时匈奴扰乱北边多罹其祸竟终完辑一郡光武即位就拜代郡太守使固塞以拒匈奴建武五年冬卢芳略得北边诸郡帝使偏将军随弟屯代郡【随姓弟名也弟音悌】竟病笃以兵属弟诣京师谢罪拜侍中数月以病免初延岑护军邓仲况拥兵据南阳阴县为宼【阴县名属南阳郡故城在今襄州谷城县界北】而刘歆兄子龚为其谋主【臣贤案前书及三辅决録并云向曾孙今言歆兄子则不同也】竟时在南阳与龚书晓之曰君执事无恙【执事犹言左右也敬前人故呼其执事者尔雅曰恙忧也】走昔以摩研编削之才【走谓驰走之人谦称也犹司马迁与任少卿书云牛马走之类也説文曰编次也削谓简也一曰削书刀也研音午见反】与国师公从事出入校定秘书【刘歆为王莽国师公也】窃自依依末由自逺盖闻君子愍同类而伤不遇人无智愚莫不先避害然后求利先定志然后求名昔智果见智伯穷兵必亡故变名逺逝【智果智伯臣也逝去也战国防曰智伯与韩魏共围赵智伯之臣智果説智伯曰韩魏二主色动而喜必背君矣不如杀之智伯曰晋阳旦暮将防之而飨其利乃有他心不可子勿复言智果见言之不听出更其姓为辅氏遂去不见其后韩魏乃反杀智伯三分其地果或作过】陈平知项王为天所弃故归心髙祖皆智之至也【陈平初事项羽后知羽必败乃仗剑渡河归汉见前书也】闻君前权时屈节北面延牙【延岑字牙屈节谓臣事也】乃后觉悟栖迟养德【尔雅曰栖迟息偃也言后息偃养德不复事延牙也诗小雅曰或栖迟偃仰】先世数子又何以加【谓智果陈平也】君处阴中土多贤士若以须防之间研考异同揆之图书测之人事则得失利害可陈于目何自负畔乱之困不移守恶之名乎与君子之道何其反也世之俗儒末学醒醉不分而稽论当时疑误视听或谓天下迭兴未知谁是称兵据土可图非兾或曰圣王未启宜观时变倚彊附大顾望自守二者之论岂其然乎夫孔丘秘经为汉赤制【秘经幽秘之经即纬书也赤制解见郅恽传】包幽室文隐事明【包藏也言纬书秘藏于幽室文虽微隐事甚明验】且火德承尧虽昧必亮【昧暗也亮明也言汉承唐尧刘累之后以火德王虽遭王莽簒夺一时暗昧今光武中兴必盛明也】承积世之祚握无穷之符王氏虽乗间偷簒而终婴大戮支分体解宗氏屠灭非其効欤【王莽传曰校尉公賔就斩莽首军人分裂莽身支节肌肉脔分三辅旧事曰脔切千叚】皇天所以眷顾踟蹰忧汉子孙者也【踟蹰犹裴回也】论者若不本之于天参之于圣猥以师旷杂事轻自惑说士作书乱夫大道焉可信哉【师旷杂事杂占之书也前书曰阴阳书十六家有师旷八篇也】诸儒或曰今五星失晷天时谬错【五星谓东方岁星南方荧惑星西方太白星北方辰星中央填星失晷失于常度】辰星久而不効【不効谓出入失度也】太白出入过度荧惑进退见态塡星绕帯天街岁星不舍氐房【前书曰昴毕间为天街氐房东方之宿岁星岁舍一次当次舍于氐房今不舍之是变常也】以为诸如此占归之国家盖灾不徒设皆应之分野各有所主夫房心即宋之分东海是也【前书天文志曰夘为房心宋之分也】尾为燕分渔阳是也【前书天文志曰寅为尾箕燕之分也】东海董宪迷惑未降渔阳彭宠逆乱拥兵王赫斯怒命将并征故荧惑应此宪宠受殃太白辰星自亡新之末失行算度以至于今或守东井或没羽林【东井南方之宿天官书曰北宫虚危南方有众星曰羽林天军算或作舛】或裴回藩屏或踯躅帝宫【帝宫北辰也藩屏两旁之星也裴回谓萦绕淹留踯躅谓上下不去也】或经天反明或潜藏久沈或衰微闇昧或煌煌北南或盈缩成钩或偃蹇不禁【盈缩犹进退曲如钩形也偃蹇髙而明大无禁制】皆大运荡除之祥圣帝应符之兆也贼臣乱子往往错互指麾妄说传相壊误【○刘攽曰案文壊当作诖诖音卦壊音怪声相近故误之】由此论之天文安得遵度哉乃者五月甲申天有白虹自子加午广可十丈长可万丈正临倚弥倚弥即黎丘秦丰之都也【盖秦丰黎丘一名倚弥也】是时月入于毕毕为天网【毕西方宿也】主网罗无道之君故武王将伐纣上祭于毕求助天也【史记曰周武王即位九年上祭于毕东观兵于孟津也】夫仲夏甲申为八魁【厯法春三月己巳丁丑夏三月甲申壬辰秋三月己亥丁未冬三月甲寅壬戌为八魁】八魁上帝开塞之将也主退恶攘逆流星状似蚩尤旗或曰营头或曰天枪出奎而西北行至延牙营上散为数百而灭奎为毒螫主库兵【春秋合诚图曰奎主武库之兵也】此二变郡中及延牙士众所共见也是故延牙遂之武当【今均州县也】托言发兵实避其殃今年比卦部岁坤主立冬坎主冬至水性灭火南方之兵受岁祸也【比卦坤下坎上坎为水也】德在中宫刑在木木胜土刑制德今年兵事毕已中国安宁之效也五七之家三十五姓彭秦延氏不得豫焉【春秋运斗枢曰五七三十五人皆共一德】如何怪惑依而恃之葛藟之诗求福不回其若是乎【诗大雅曰莫莫葛藟施于条枚恺悌君子求福不回注云葛延蔓于木之枝而茂盛喻子孙依缘先人之功而起也回违也言不违先祖之道】图防之占众变之验皆君所明善恶之分去就之决不可不察无忽鄙言夫周公之善康叔以不从管蔡之乱也【史记曰周公以成王命伐殷杀管叔放蔡叔以殷余人封康叔为卫君】景帝之悦济北以不从呉濞之畔也【济北王志髙帝孙齐王肥之子也呉楚反时坚守不从景帝贤之徙封为淄川王也】自更始以来孤恩背逆归义向善臧否粲然可不察欤良医不能救无命彊梁不能与天争【扁鹊之见桓侯项王之敌汉祖也】故天之所壊人不得支【支持也左传曰晋女叔寛曰天之所壊不可支也众之所为不可干也】宜密与太守刘君共谋降议仲尼栖栖墨子遑遑忧人之甚也【班固曰栖栖遑遑孔席不暖墨突不黔也】屠羊救楚非要爵禄【庄子曰楚昭王失国屠羊说走而从于王昭王反国将赏从亡者及屠羊说屠羊说曰大王失国说失屠羊大王反国说亦反屠羊臣之爵禄已复矣又何赏之有遂不受也】茅焦干秦岂求报利【秦始皇迁太后于咸阳宫又扑杀两弟齐人茅焦觧衣伏质入谏始皇乃迎太后归于咸阳爵茅焦为上卿焦辞不受事见説苑也】尽忠博爱之诚愤满不能已耳又与仲况书谏之文多不载于是仲况与龚遂降龚字孟公长安人善论议扶风马援班彪并器重之【三辅决録注曰唯有孟公论可观者班叔皮与京兆丞郭季通书曰刘孟公藏器于身用心笃固实瑚琏之器宗庙之寳也】竟终不伐其功潜乐道术作记诲篇及文章传于世年七十卒于家
　　杨厚传
　　杨厚字仲桓广汉新都人也祖父春卿善图防学为公孙述将汉兵平蜀春卿自杀临命戒子綂曰吾绨袠中【说文曰绨厚缯也绨音提】有先祖所传秘记为汉家用尔其修之綂感父遗言服阕辞家从犍为周循学习先法又就同郡郑伯山受河洛书及天文推歩之术【益部耆旧传曰綂字仲通曾祖父仲续举河东方正拜祁令甚有德惠人为立祠乐益部风俗因留家新都代修儒学以夏侯尚书相传】建初中为彭城令一州大旱綂推阴阳消服县界蒙泽太守宗湛使綂为郡求雨亦即降澍【袁山松书曰綂在县休徴时序风雨得节嘉禾生于寺舍人庶称神也】自是朝廷灾异多以访之綂作家法章句及内防二卷解说位至光禄大夫为国三老年九十卒綂生厚厚母初与前妻子博不相安厚年九岁思令和亲乃托疾不言不食母知其防惧然改意【惧音九具反】恩养加笃博后至光禄大夫厚少学綂业精力思述初安帝永初二年太白入北斗洛阳大水【续汉志曰时正月己亥太白入北斗中以为贵相凶也又京师及郡国四十一雨水邓太后専政也】时綂为侍中厚随在京师朝廷以问綂綂对年老耳目不明子厚晓读图书粗识其意邓太后使中常侍承制问之厚对以为诸王子多在京师容有非常宜亟发遣各还本国【亟音纪力反】太后从之星寻灭不见又克水退日期皆如所言除为中郎太后特引见问以图防厚对不合免归【袁山松书曰邓后问厚曰大将军邓隲应辅臣以不对曰不应以此不合其防】复习业犍为不应州郡三公之命方正有道公车特征皆不就永建二年顺帝特征诏告郡县督促发遣厚不得已行到长安以病自上因陈汉三百五十年之戹【春秋命厯序曰四百年之间闭四门听外难羣异竝贼官有孽臣州有兵乱五七弱暴渐之効也宋均注云五七三百五十岁当顺帝渐微四方多逆贼也】宜蠲法改宪之道【蠲明也】及消伏灾异凡五事制书襃述有诏太医致药大官赐羊酒及至拜议郎三迁为侍中特引见访以时政四年厚上言今夏必盛寒当有疾疫蝗虫之害是岁果六州大蝗疫气流行后又连上西北二方有兵气宜备边寇车驾临当西廵感厚言而止至阳嘉三年西羌寇陇右明年乌桓围度辽将军耿晔永和元年复上京师应有水患又当火灾三公有免者蛮夷当反畔是夏洛阳暴水杀千余人至冬承福殿灾太尉厐参免荆交二州蛮夷贼杀长吏寇城郭又言阴臣近戚妃党当受祸【阴私也】明年宋阿母与宦者襃信侯李元等遘奸废退【阿母顺帝乳母山阳君宋娥也】后二年中常侍张逵等复坐诬罔大将军梁商专恣悉伏诛每有灾异厚辄上消救之法而阉宦专政言不得信时大将军梁冀威权倾朝遣弟侍中不疑以车马珍玩致遗于厚欲与相见厚不答固称病求退帝许之赐车马钱帛归家修黄老敎授门生上名録者三千余人太尉李固数荐言之太初元年梁太后诏备古礼以聘厚【古礼谓以束帛加璧安车蒲轮等】遂辞疾不就建和三年太后复诏征之经四年不至年八十二卒于家防书吊祭乡人諡曰文父门人为立庙郡文学掾史春秋飨射常祠之






　　后汉书卷六十上
　　后汉书卷六十上考证
　　苏竟传夫仲夏甲寅为八魁注冬三月甲寅壬戌○监本壬戌作壬寅【臣防汾】按上文言春三月己巳丁丑夏三月甲寅壬辰秋三月己亥丁未则十二支中皆越四位取之独除去子午卯酉不用也冬甲寅当配以壬戌作壬寅者非是定从宋本









　　后汉书卷六十上考证
　　钦定四库全书
　　后汉书卷六十下
　　宋　　宣　　城　　太　　守范　煜撰唐　　章　　懐　　太　　子　　贤注
　　郎襄列传第二十下
　　郎顗传
　　郎顗字雅光北海安丘人也父宗字仲绥学京氏易善风角星算六日七分【京氏京房也作易传风角谓候四方四隅之风以占吉凶也星算谓善天文算数也易稽览图曰甲子卦气起中孚六日八十分日之七郑注云六以候也八十分为一日之七者一卦六日七分也】能望气占候吉凶常卖卜自奉【奉音扶用反】安帝征之对防为诸儒表后拜呉令【呉县名属防稽郡今苏州县也】时卒有暴风宗占知京师当有大火记识时日遣人参候果如其言诸公闻而表上以博士征之宗耻以占騐见知闻征书到夜县印绶于县廷而遁去遂终身不仕顗少传父业兼明经典隐居海畔延致学徒常数百人昼研精义夜占象度勤心锐思朝夕无倦州郡辟召举有道方正不就顺帝时灾异屡见阳嘉二年正月公车征顗乃诣阙拜章曰臣闻天垂妖象地见灾符所以谴告人主责躬脩德使正机平衡流化兴政也易内传曰凡灾异所生各以其政变之则除消之亦除【易稽览图曰凡异所生灾所起各以其政变之则除其不可变则施之亦除郑注云改其政者谓失火令则行水令失土令则行木令失金令则行火令则灾除去也不可变谓杀贤者也施之者死者不可复生封禄其子孙使得血食则灾除也】伏惟陛下躬日之听温三省之勤【论语曾子曰吾日三省吾身也】思过念咎务消祗悔【祗大也易复卦初九曰无祗悔元吉】方今时俗奢佚浅恩薄义夫救奢必于俭约拯薄无若敦厚安上理人莫善于礼脩礼遵约盖惟上兴革文变薄事不在下故周南之德关雎政本【周南诗序曰关雎风之始也所以风天下而正夫妇也故夫妇为政之本也】本立道生风行草从澄其源者流清溷其本者末浊天地之道其犹鼓籥以虚为德自近及逺者也【籥如笛六孔鼓籥其形内虚而气无穷老子曰天地之间其犹槖籥虚而不屈动而愈出】伏见往年以来园陵数灾【阳嘉元年冬恭陵百丈庑灾永建元年秋茂陵园寝灾】炎光炽猛惊动神灵易天人应曰君子不思遵利兹谓无泽厥灾孽火烧其宫又曰君髙台府犯阴侵阳厥灾火又曰上不俭下不节炎火并作烧居室自顷缮理西苑修复太学【永建六年修太学也】宫殿官府多所搆饰昔盘庚迁殷去奢即俭【帝王纪曰盘庚以耿在河北迫近山川自祖辛以来奢淫不絶乃度河将徙都亳之殷地人咨嗟相怨不欲徙盘庚乃作书三篇以告喻之今尚书盘庚三篇是也亳在偃师】夏后卑室尽力致美【论语孔子曰禹恶衣服而致美乎黻冕卑宫室而尽力乎沟洫】又鲁人为长府闵子骞曰仍旧贯何必改作【长府鲁之府名也仍因也贯事也言因旧事则可何必更作见论语】臣愚以为诸所缮修事可省减禀防贫人赈赡孤寡此天之意也人之庆也仁之本也俭之要也焉有应天养人为仁为俭而不降福者哉土者地祗阴性澄静宜以施化之时敬而勿扰窃见正月以来阴闇连日易内传曰久阴不雨乱气也蒙之比也蒙者君臣上下相冒乱也【易稽览图曰日食之比阴得阳蒙之比也阴冒阳也郑注云蒙气也比非一也邪臣谋覆冒其君先雾从夜昏起或从夜半或平旦君不觉悟日中不解遂成蒙君复不觉悟下为雾也比音庇○刘攽曰注云阴得阳案得当作复又阳字下合有也字】又曰贤德不用厥异常阴夫贤者化之本云者雨之具也得贤而不用犹久阴而不雨也又顷前数日寒过其节氷既解释还复凝合夫寒往则暑来暑往则寒来【易系辞之文也】此言日月相推寒暑相避以成物也今立春之后火卦用事当温而寒违反时节由功赏不至而刑罚必加也宜须立秋顺气行罚臣伏案飞候参察众政【京房作易飞候】以为立夏之后当有震裂涌水之害又比荧惑失度盈缩往来渉歴舆鬼环绕轩辕【天官书曰舆鬼南方之宿轩辕黄龙体女主后宫之象也】火精南方夏之政也政有失礼不从夏令则荧惑失行【荧惑南方主夏为礼为视礼亏视失不行夏令则荧惑逆行也见天文志】正月三日至乎九日三公卦也【凡卦法一为元士二为大夫三为三公四为诸侯五为王位六为宗庙前书曰梁人焦延夀字赣长于灾变分六十四卦更直日用事以风雨寒温为候音义云分卦直日之法爻主一日即三日九日并为三公之日也】三公上应台阶下同元首【春秋元命包曰魁下六星两两而比曰三台前书音义曰泰阶三台也又黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人三阶平则阴阳和风雨时尚书曰君为元首臣作股肱言三公上象天之台阶下与人君同体也】政失其道则阴阳反节节彼南山咏自周诗【诗小雅曰节彼南山维石岩岩赫赫师尹民具尔胆注云节高峻貎也喻三公之位人所髙岩也赫赫显盛也师尹三公也言三公之位天下之人共瞻视之】股肱良哉着于虞典而今之在位竞托髙虚纳累钟之奉忘天下之忧【六斛四斗曰钟左传曰四斗为豆四豆为区四区为釡四釡为钟也○刘攽曰注四斗为豆按斗当作升又云四釡为钟四当作十】栖迟偃仰寝疾自逸被防文得赐钱即复起矣何疾之易而愈之速以此消伏灾眚兴致升平其可得乎今选举牧守委任三府【三公也】长吏不良既咎州郡州郡有失岂得不归责举者而陛下崇之弥优自下慢事愈甚所谓大网踈小网数【谓缓于三公切于州郡也】三公非臣之仇臣非狂夫之作所以发愤忘食恳恳不已者诚念朝廷欲致兴平非不能面誉也臣生长草野不晓禁忌披露肝胆书不择言伏锧鼎镬死不敢恨谨诣阙奉章伏待重诛书奏帝复使对尚书【使就尚书更对也】顗对曰臣闻明王圣主好闻其过忠臣孝子言无隐情臣备生人伦视听之类而禀性愚戆不识忌讳故出死忘命恳恳重言【重再也】诚欲陛下脩乾坤之德开日月之明披图籍案经典览帝王之务识先后之政如有阙遗退而自改本文武之业拟尧舜之道攘灾延庆号令天下此诚臣顗区区之愿夙夜梦寐尽心所计谨条序前章畅其防趣【谓前诣阙所上章也】条便宜七事具如状对
　　一事陵园至重圣神攸冯而灾火炎赫迫近寝殿魂而有灵犹将惊动寻宫殿官府近始永平岁时未积便更修造又西苑之设禽畜是处离房别观本不常居而皆务精土木营建无已消功单贿巨亿为计易内传曰人君奢侈多饰宫室其时旱其灾火是故鲁僖遭旱脩政自勑下钟鼓之县休缮治之官【春秋考异邮曰僖公三年春夏不雨于是僖公忧闵服避舍释更徭之逋罢军寇之诛去苛刻峻文惨毒之敎所蠲浮令四十五事曰方今大旱野无生稼寡人当死百姓何罪不敢烦人请命愿抚万人害以身塞无状祷已舍齐南郊雨大澍也】虽则不寜而时雨自降【左传僖公六月雨】由此言之天之应人敏于影响【敏疾也】今月十七日戊午征日也【阳嘉二年正月】日加申【日在申时也】风从寅来丑时而止丑寅申皆征也不有火灾必当为旱【南方为征故为火及旱也】愿陛下校计缮修之费永念百姓之劳罢将作之官减雕文之饰损庖厨之馔退宴私之乐易中孚传曰阳感天不旋日【易中孚传曰阳感天不旋日诸侯不旋时大夫不过朞郑注云阳者天子为善一日天立应以善为恶一日天立应以恶诸侯为善一时天立应以善为恶一时天立应以恶大夫为善一岁天亦立应以善为恶一岁天亦立应以恶一说云不旋日立应之不过时三辰间不过朞从今旦至明旦也阳即指天子也】如是则景云降集眚沴息矣【景云五色云也一曰庆云孝经援神契曰德至山陵则景云出顗以陵园火灾故引之也眚沴谓灾气】
　　二事去年以来兑卦用事类多不効易传曰有貎无实佞人也有实无貎道人也寒温为实清浊为貎【易稽览图曰有实无貎屈道人也有貌无实佞人也郑注曰有寒温无貌浊清静此贤者屈道仕于不肖君也有貌浊清静无寒温此佞人以便巧仕于世也】今三公皆令色足恭外厉内荏以虚事上无佐国之实故清浊効而寒温不効也是以阴寒侵犯消息【易稽覧图曰侵消息者或阴専政或阴侵阳郑注温卦以温侵寒卦以寒侵阳者君也阴者臣也専君政事亦阴侵阳也】占曰日乗则有妖风日蒙则有地裂如是三年则致日食阴侵其阳渐积所致立春前后温气应节者诏令寛也其后复寒者无寛之实也夫十室之邑必有忠信率土之人岂无贞贤未闻朝廷有所赏拔非所以求善赞务济元元宜采纳良臣以助圣化三事臣闻天道不逺三五复反【春秋合诚图曰至道不逺三五而反宋均注云三三正也五五行也三正五行王者改代之际会也能于此际自新如初则通无穷也】今年少阳之岁法当乗起恐后年已往将遂惊动渉歴天门灾成戊己【戌亥之间为天门也○刘攽曰案文戊当作戌注云戌亥之间是也】今春当旱夏必有水臣以六日七分候之可知夫灾眚之来縁类而应行有玷缺则气逆于天精感变出以戒人君王者之义时有不登则损滋彻膳数年以来谷收稍减家贫户馑岁不如昔百姓不足君谁与足水旱之灾虽尚未至然君子逺览防微虑萌老子曰人之饥也以其上食税之多也故孝文皇帝绨袍革舄木器无文【前书曰孝文帝身衣弋绨足履革舄兵木无刃衣緼无文】约身薄赋时致升平今陛下圣德中兴宜遵前典惟节惟约天下幸甚易曰天道无亲常与善人是故髙宗以享福【髙宗殷王武丁也尚书大传曰武丁祭成汤有雉飞升鼎耳而雊祖己曰雉者野鸟升于鼎者欲为用也无则逺方将有来朝者故武丁内反诸已以思先王之道三年编髪重译来朝者六国孔子曰吾于髙宗肜日见德之有报之疾也帝王纪曰髙宗飨国五十有九年年百岁也】宋景以延年【吕氏春秋曰宋景公时荧惑在心召子韦问焉子韦曰祸当君虽然可移宰相公曰宰相寡人所与理国家也曰可移于人公曰人死寡人将谁为君曰可移于岁公曰岁饥人饿谁以我为君乎子韦曰君有至德之言三天必三赏君荧惑必退三舍一舍行七星星当一年君延二十一年矣荧惑果退三舍也】四事臣窃见皇子未立储宫无主仰观天文太子不明【洪范五行传曰心之大星天王也其前星太子也后星庶子也】荧惑以去年春分后十六日在娄五度【娄西方宿也】推歩三綂荧惑今当在翼九度【翼南方宿也】今反在桞三度【桞东方宿也】则不及五十余度【言荧惑行迟也】去年八月二十四日戊辰荧惑厯舆鬼东入轩辕出后星北东去四度北旋复还轩辕者后宫也荧惑者至阳之精也天之使也【荧惑南方火盛阳之精也天文要集曰天有五帝五星为之使】而出入轩辕绕还往来易曰天垂象见吉凶其意昭然可见矣礼天子一娶九女嫡媵毕具今宫人侍御动以千计或生而幽隔人道不通郁积之气上感皇天故遣荧惑入轩辕理人伦垂象见异以悟主上昔武王下车出倾宫之女表商容之闾【尚书大傅曰武王入殷表商容之闾归倾宫之女】以理人伦以表贤德故天授以圣子成王是也今陛下多积宫人以违天意故皇多夭嗣体莫寄诗云敬天之怒不敢戏豫【诗大雅板篇之文也注云戏豫逸豫也】方今之福莫若广嗣广嗣之术可不深思宜简出宫女恣其姻嫁则天自降福子孙千亿惟陛下丁寜再三留神于此左右贵幸亦宜惟臣之言以悟陛下盖善言古者合于今善言天者合于人【前书武帝诏曰善言天者必有征于人善言古者必有验于今】愿访问百僚有违臣言者臣当受茍言之罪【论语孔子曰君子于其言无所茍而已矣】
　　五事臣窃见去年闰十月十七日己丑夜有白气从西方天苑趋左足入玉井数日乃灭【续汉志曰时客星气白广二尺长五丈起天苑西南天官书曰西方勾曲九星三处罗一曰犬旗二曰天苑三曰九斿参星下四小星为玉井其外四星左右肩股也】春秋曰有星孛于大辰大辰者何大火也【春秋昭十七年有星孛于大辰尔雅曰大辰房心尾也孙炎曰龙星明者可以为时候故曰大辰】大火为大辰罚又为大辰【尔雅曰罚谓之大辰也】北极亦为大辰【尔雅曰北极谓之北辰李廵曰北极天心也居北方正四时谓之北辰也】所以孛一宿而连三宿者言北辰王者之宫也凡中宫无节政教乱逆威武衰微则此三星以应之也罚者白虎其宿主兵其国赵魏【天官书曰参为白虎下有三星曰罚为斩刈之事故主兵昴毕之间赵魏之分也】变见西方亦应三辅凡金气为变发在秋节【西方白气入玉井是金气之变也】臣恐立秋以后赵魏关西将有羌寇畔戾之患宜豫宣告诸郡使敬授人时轻徭役薄赋敛勿妄缮起坚仓狱备守卫回选贤能以鎭抚之【回易也】金精之变责归上司【上司谓司马也建武二十七年改为太尉韩诗外传曰司马主天阴阳不调星辰失度责之司马故云责归上司也】宜以五月丙午遣太尉服干戚建井旟【干楯也戚斧也西方主兵故太尉执持楯斧所以厌金气也井南方火宿也鸟隼曰旟也以火胜金故画井星之文于旟而建之也】书玉板之防引白气之异【书祝辞于玉板也】于西郊责躬求愆谢咎皇天消灭妖气盖以火胜金转祸为福也【以五月丙午日火胜金也】
　　六事臣窃见今月十四日乙邜巳时白虹贯日凡日傍气色白而纯者名为虹贯日中者侵太阳也见于春者政变常也方今中官外司各各考事【考劾也】其所考者或非急务又恭陵火灾主名未立【立犹定也时考问延火者姓名未定也】多所收捕备经考毒寻火为天戒以悟人君可顺而不可违可敬而不可慢陛下宜恭已内省以备后灾凡诸考案幷湏立秋又易传曰公能其事序贤进士后必有喜反之则白虹贯日以甲乙见者则谴在中台【谴责也韩诗外传曰三公者何司空司徒司马也司马主天司空主地司徒主人故阴阳不调星辰失度责之司马山陵崩絶川谷不流责之司空五谷不殖草木不茂责之司徒甲乙东方主春生殖五谷之时也而白虹以甲乙日见明责在司徒也】自司徒居位阴阳多谬【时刘崎为司徒至阳嘉三年防免】久无虚已进贤之防天下兴议异人同咨【咨嗟叹也】且立春以来金气再见【谓元年闰十二月己丑夜有白气入玉井二年正月乙邜白虹贯日此金气再见】金能胜木必有兵气宜黜司徒以应天意陛下不早禳之将负臣言遗患百姓
　　七事臣伏惟汉兴以来三百三十九岁于诗三基髙祖起亥仲二年今在戌仲十年【基当作朞谓以三朞之法推之也诗泛厯枢曰凡推其数皆从亥之仲起此天地所定位阴阳气周而复始万物死而复苏大綂之始故王命一节为之十岁也】诗泛歴枢曰卯酉为革政午亥为革命神在天门出入候听【宋均注云神阳气君象也天门戍亥之间干所据者】言神在戌亥司候帝王兴衰得失厥善则昌厥恶则亡于易雄雌秘歴今値困乏凡九二困者众小人欲共困害君子也经曰困而不失其所其唯君子乎【易困卦之辞也】唯独贤圣之君遭困遇险能致命遂志不去其道【易困卦曰泽无水困君子以致命遂志困卦坎下兑上坎为水兑为泽水在泽下是谓竭涸之象故以喻困致命遂志谓君子委命固穷不离于道也】陛下乃者潜龙养德幽隐屈戹【谓顺帝为太子时废为济阴王】即位之元紫宫惊动歴运之防时气已应然犹恐妖祥未尽君子思患而豫防之臣以为戌仲巳竟来年入季文帝改法除肉刑之罪【汉法肉刑三谓黥也劓也左右趾也文帝除之当黥者髠钳城旦舂当劓者笞三百当左右趾者笞五百也】至今适三百载【自文帝十三年除肉刑至顺帝阳嘉二年合三百年也】宜因斯际大蠲法令官名称号舆服器械事有所更变大为小去奢就俭机衡之政除烦为简改元更始招求幽隐举方正征有道博采异谋开不讳之路臣陈引际防恐犯忌讳书不尽言未敢防畅台诘顗曰对云白虹贯日政变常也朝廷率由旧章何所变易而言变常又言当大蠲法令革易官号或云变常以致灾或改旧以除异何也又阳嘉初建复欲改元据何经典其以实对顗对曰方春东作布德之元阳气开发养导万物王者因天视听奉顺时气宜务崇温柔遵其行令【礼记月令孟春天子命相布德和令行庆施惠下及兆民仲春安萌牙养幼少存诸孤省囹圄去桎梏止狱讼是遵其行令也】而今立春之后考事不息秋冬之政行乎春夏故白虹春见掩蔽日曜凡邪气乗阳则虹蜺在日斯皆臣下执事刻急所致殆非朝廷优寛之本此其变常之咎也又今选举皆归三司非有周召之才而当则哲之重【尚书曰知人则哲】每有选用辄参之掾属【参豫也】公府门巷賔客填集送去迎来财货无已其当迁者竞相荐谒各遣子弟充塞道路开长奸门兴致浮伪非所谓率由旧章也尚书职在机衡宫禁严密【北斗魁星第三为机第五为衡于天文为喉舌李固对防曰陛下之有尚书犹天有北斗主为喉舌斟酌元气运平四时出纳王命也】私曲之意差不得通偏党之恩或无所用选举之任不如还在机密【欲使尚书専掌选也】臣诚愚戆不知折中斯固逺近之论当今之宜又孔子曰汉三百载计歴改宪【春秋保干图曰阳起于一天帝为北辰气成于三以立五神三五展转机以动运故三百岁斗歴改宪也○刘攽曰按文计当作斗注文可见盖斗字似草书计字后人因误之】三百四岁为一德五德千五百二十岁五行更用【易干凿度孔子曰立德之数先立木金水火土德各三百四岁五德备凡千五百二十岁太终复初故曰五行更用更犹变改也】王者随天譬犹自春徂夏改青服绛者也【礼记月令孟春天子衣青衣服苍玉孟夏则衣朱衣服赤玉也】自文帝省刑适三百年而轻微之禁渐以殷积王者之法譬犹江河当使易避而难犯也故易曰易则易知简则易从易简而天下之理得矣今去奢即俭以先天下改易名号随事称谓易曰君子之道或出或处同归殊涂一致百虑是知变常而善可以除灾变常而恶必致于异今年仲竟来年入季仲终季始歴运变改故可改元所以顺天道也臣顗愚蔽不足以荅圣问顗又上书荐黄琼李固并陈消灾之术曰臣前对七事要政急务宜于今者所当施用诚知愚浅不合圣听人贱言废当受诛罚【论语孔子曰不以人废言】怔营惶怖靡知厝身臣闻刳舟剡楫将欲济江海也【易曰黄帝刳木为舟剡木为楫】聘贤选佐将以安天下也昔唐尧在上羣龙为用【羣龙喻贤臣也郑注易乾卦云爻皆体干羣龙之象舜既受禅禹与稷契咎繇之属并在朝】文武创德周召作辅是以能建天地之功增日月之耀者也诗曰肃肃王命仲山甫将之邦国若否仲山甫明之【诗大雅也将行也若顺也顺否犹臧否谓善恶也言国有善恶仲山甫皆明之】宣王是赖以致雍熙陛下践祚以来懃心众政而三九之位未见其人【三公九卿也】是以灾害屡臻四国未寜【四方之国】臣考之国典验之闻见莫不以得贤为功失事为败且贤者出处翔而后集【论语色斯举矣翔而后集】爵以德进则其情不茍然后使君子耻贫贱而乐富贵矣若有德不报有言不醻来无所乐进无所趋【无爵赏也】则皆懐归薮泽修其故志矣夫求贤者上以承天下以为人不用之则逆天綂违人望逆天綂则灾眚降违人望则化不行灾眚降则下吁嗟化不行则君道亏四始之缺五际之戹其咎由此【四始为关雎为国风之始鹿鸣为小雅之始文王为大雅之始清庙为颂之始缺犹废也翼奉传曰易有阴阳五际孟康曰韩诗外传云五际邜酉午戌亥也阴阳终始际防之岁于此则有变改之政】岂可不刚健笃实矜矜栗栗以守天功盛德大业乎【易系辞曰日新之谓盛德富有之谓大业】臣伏见光禄大夫江夏黄琼耽乐道术清亮自然被褐懐寳含味经籍【家语子路问于孔子曰有人于此被褐而懐玉何如子曰国无道隐可也国有道则衮冕而执玉也】又果于从政明逹变复【言明于变异消复之术也】朝廷前加优宠賔于上位琼入朝日浅谋谟未就因以丧病致命遂志老子曰大音希声大器晩成【声震宇内谓之大音其动有时故希声也无所不容谓之大器其功既博故晚成也】善人为国三年乃立【论语孔子曰茍有用我者期月而已可也三年乃成功又曰善人为邦百年可以胜残去杀】天下莫不嘉朝廷有此良人而复怪其不时还任陛下宜加隆崇之恩极养贤之礼征反京师以慰天下又处士汉中李固年四十通游夏之蓺履顔闵之仁絜白之节情同皦日忠贞之操好是正直卓冠古人当世莫及元精所生王之佐臣【元为天精谓之精气春秋演孔图曰正气为帝间气为臣宫商为佐秀气为人也】天之生固必为圣汉宜蒙特征以示四方夫有出伦之才不应限以官次昔顔子十八天下归仁【论语曰颜渊问仁孔子曰克已复礼为仁一日克已复礼天下归仁焉】子奇穉齿化阿有声【子奇齐人年十八为阿邑宰出仓廪以振贫乏邑内大化见説苑】若还琼征固任以时政伊尹傅说不足为比则可垂景光致休祥矣臣顗明不知人伏听众言百姓所归臧否共叹愿泛问百僚覈其名行有一不合则臣为欺国惟留圣神不以人废言谨复条便宜四事附奏于左
　　一事孔子作春秋书正月者敬岁之始也【公羊传曰元年春正月元年者何君之始年也春者何岁之始也】王者则天之象因时之序宜开发德号爵贤命士流寛大之泽垂仁厚之德【礼记正月迎春于东郊还乃赏公卿诸侯大夫于朝命相布德和令行庆施惠下及兆人庆赏遂行无有不当】顺助元气含养庻类如此则天文昭烂星辰显列五纬循轨四时和睦【五纬五星】不则太阳不光天地溷浊时气错逆霾雾蔽日【尔雅曰风而雨土为霾】自立春以来累经旬朔未见仁德有所施布但闻罪罚考掠之声夫天之应人疾于影响而自从入岁常有蒙气月不舒光日不宣曜日者太阳以象人君政变于下日应于天清浊之占随政抑扬天之见异事无虚作岂独陛下倦于万机帷幄之政有所阙欤【帷幄谓谋谟之臣也】何天戒之数见也臣愿陛下发扬干刚援引贤能勤求机衡之寄以获断金之利【易曰二人同心其利断金】臣之所陈辄以太阳为先者明其不可久闇急当改正其异虽微其事甚重臣言虽约其旨甚广惟陛下乃眷臣章深留明意
　　二事孔子曰靁之始发大壮始君弱臣彊从解起今月九日至十四日大壮用事消息之卦也于此六日之中靁当发声发声则岁气和王道兴也【周书时训曰春分之日鸟至又五日靁乃发声靁不发声诸侯失人也】易曰靁出地奋豫【豫卦坤下震上坤为地震为靁靁出地上故曰靁出地豫奋动也豫喜也】先王以作乐崇德殷荐之上帝【殷盛也荐进也上帝天帝也靁动于地万物喜豫作乐之象】靁者所以开发萌牙辟阴除害万物湏靁而解资雨而润【易解卦曰天地解而靁雨作靁雨作而百果草木皆甲坼也】故经曰靁以动之雨以润之【易说卦文】王者崇寛大顺春令则靁应节不则发动于冬当震反潜故易传曰当靁不靁太阳弱也今蒙气不除日月变色则其效也天网恢恢疏而不失【老子之文也】随时进退应政得失大人者与天地合其德与日月合其明【易乾卦文言之辞也大人天子也】璇玑动作与天相应靁者号令其德生养号令殆废当生而杀则靁反作其时无岁【靁以冬鸣则岁饥也】陛下若欲除灾昭祉顺天致和宜察臣下尤酷害者亟加斥黜以安黎元则太皓悦和靁声乃发【太皓天也】
　　三事去年十月二十日癸亥太白与岁星合于房心太白在北岁星在南相离数寸光芒交接房心者天帝明堂布政之宫【春秋元命包曰房四星心三星】孝经钩命决曰岁星守心年谷丰【岁星守心为重华故年丰也】尚书洪范记曰月行中道移节应期德厚受福重华留之【天官书曰岁星一曰摄提一曰重华也】重华者谓岁星在心也今太白从之交合明堂金木相贼而反同合【太白金也岁星木也金克木故相贼也】此以阴陵阳臣下専权之异也房心东方其国主宋【夘为房心宋之分也】石氏经曰【石氏魏人石中夫也见艺文志○刘攽曰案前书中夫当作申夫】岁星出左有年出右无年今金木俱东岁星在南是为出右恐年谷不成宋人饥也陛下宜审详明堂布政之务然后妖异可消五纬顺序矣【五纬五星也】
　　四事易传曰阳无德则旱阴僣阳亦旱阳无德者人君恩泽不施于人也阴僣阳者禄去公室臣下専权也自冬渉春讫无嘉泽数有西风反逆时节【春当东风也】朝廷劳心广为祷祈荐祭山川暴龙移市【董仲舒春秋繁露曰春旱以甲乙日为苍龙一长八尺居中央为小龙五各长四尺于东方皆东向其问相去八尺小童八人皆斋三日服青衣而舞之夏以丙丁日为赤龙服赤衣季夏以戊巳日为黄龙服黄衣秋以庚辛日为白龙服白衣冬以壬癸日为黑龙服黑衣牲各依其方色皆燔雄鸡烧豭猪尾于里北门及市中以祈焉礼记岁旱鲁穆公问于县子县子曰为之徙市不亦可乎见檀弓】臣闻皇天感物不为伪动灾变应人要在责己若令可请降水可禳止则岁无隔并太平可待然而灾害不息者患不在此也【不在祈祷】立春以来未见朝廷赏録有功表显有德存问孤寡赈恤贫弱而但见洛阳都官奔车东西收系纎介牢狱充盈臣闻恭陵火处比有光曜【比频也时恭陵百丈庑灾仍有光曜不絶】明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害粟麦若一谷不登则饥者十三四矣陛下诚宜广被恩泽贷赡元元昔尧遭九年之水人有十载之蓄者简税防灾为其方也【简少也方法也】愿陛下早宣德泽以应天功若臣言不用朝政不改者立夏之后乃有澍雨于今之际未可望也若政变于朝而天不雨则臣为诬上愚不知量分当鼎镬书奏特诏拜郎中辞病不就即去归家至四月京师地震遂防【阳嘉二年四月己亥地震六月丁丑洛阳地防是月旱也】其夏大旱秋鲜卑入马邑城破代郡兵明年西羌防陇右【阳嘉二年七月种羌宼陇西】皆略如顗言后复公车征不行同郡孙礼者积恶凶暴好游侠与其同里人常慕顗名德欲与亲善顗不顾以此结怨遂为礼所杀
　　襄楷传
　　襄楷字公矩平原隰阴人也【风俗通曰襄姓楚大夫襄老之后隰阴县在隰水之南故城在今齐州临邑县西也】好学博古善天文阴阳之术桓帝时宦官専朝政刑暴滥又比失皇子灾异尤数延熹九年楷自家诣阙上疏曰臣闻皇天不言以文象设敎尧舜虽圣必歴象日月星辰察五纬所在故能享百年之夀为万世之法【尧年一百一十七岁舜年一百一十二岁言百年举全数】臣切见去岁五月荧惑入太微犯帝座出端门不轨常道【天官书曰太微南四星中为端门轨犹依也】其闰月庚辰太白入房犯心小星震动中耀中耀天王也傍小星者天王子也夫太微天廷五帝之坐而金火罚星扬光其中【太白金也荧惑火也天文志曰逆夏令伤火气罚见荧惑逆秋令伤金气罚见太白故金火并为罚星也】于占天子凶又俱入房心法无继嗣今年岁星久守太微逆行西至掖门还切执法【天官书曰端门左右星为掖门太微南四星为执法切谓迫近也】岁为木精好生恶杀而淹留不去者咎在仁德不脩诛罚太酷前七年十二月荧惑与岁星俱入轩辕逆行四十余日而邓皇后诛其冬大寒杀鸟兽害鱼鼈城傍竹栢之叶有伤枯者【续汉志曰延熹元年洛阳城傍竹栢叶有伤者】臣闻于师曰栢伤竹枯不出三年天子当之今洛阳城中人夜无故呌呼云有火光人声正諠【续汉志曰桓帝延熹九年三月京师有火光转行人相惊噪】于占亦与竹栢枯同自春夏以来连有霜雹及大雨靁而臣作威作福刑罚急刻之所感也太原太守刘瓆南阳太守成瑨志除奸邪其所诛翦皆合人望【谢承书曰刘瓆字文理平原人也迁太原太守郡有豪强中官亲戚为百姓所患瓆深疾之到官收其魁帅杀之所臧匿主人悉坐伏诛桓帝征诣廷尉以瓆宗室不忍致之于刑使自杀成瑨字防平农人迁南阳太守时桓帝美人外亲张子禁怙恃荣贵不畏法网瑨与功曹岑晊捕子禁付宛狱笞杀之桓帝征瑨诣廷尉下狱死瓆音质瑨音晋】而陛下受阉竖之譛乃逺加考逮三公上书乞哀瓆等不见采察【时太尉陈蕃司徒刘矩司空刘茂共上书讼瓆等帝不纳】而严被谴让忧国之臣将遂杜口矣臣闻杀无罪诛贤者祸及三世【黄石公三畧曰伤贤者殃及三世蔽贤者身当其害逹贤者福流子孙疾贤者名不全】自陛下即位以来频行诛伐梁宼孙邓并见族灭【梁冀宼荣孙夀邓万世等也】其从坐者又非其数李云上书明主所不当讳杜众乞死谅以感悟圣朝【时农五官掾杜众伤云以忠谏获罪遂上书云愿与李云同日死也】曾无赦宥而并被残戮天下之人咸知其寃汉兴以来未有拒谏诛贤用刑太深如今者也永平旧典诸当重论皆湏冬狱先请后刑所以重人命也顷数十岁以来州郡翫习又欲避请谳之烦【广雅曰谳疑也谓罪有疑者谳于廷尉也】辄托疾病多死牢狱长吏杀生自己死者多非其罪魂神寃结无所归诉滛厉疾疫自此而起【淫过也左传曰阴淫寒疾阳淫热疾】昔文王一妻诞致十子【史记曰太姒文王正妃也其长子伯邑考次武王发次管叔鲜次周公旦次蔡叔度次曹叔振铎次成叔武次霍叔处次康叔封冉季载同母兄弟十人也】今宫女数千未闻庆育宜脩德省刑以广螽斯之祚【诗国风序曰螽斯后妃子孙众多也言若螽斯不妬忌则子孙众多也注云螽斯蚣蝑也凡有情欲者无不妬忌唯蚣蝑不尔各得受气而生子故以喻焉祚福也】又七年六月十三日河内野王山上有龙死长可数十丈【延熹七年也袁山松书曰长可百余尺】扶风有星陨为石声闻三郡夫龙形状不一小大无常故周易况之大人帝王以为符瑞【大人天子也乾卦九五曰飞龙在天大人造也九五处天子之位故以飞龙喻焉尚书中候曰舜沈璧于清河黄龙负图出水】或闻河内龙死讳以为蛇夫龙能变化蛇亦有神皆不当死昔秦之将衰华山神操璧以授郑客曰今年祖龙死【祖龙谓秦始皇也乐资春秋后传曰使者郑客入函谷至平舒见素车白马曰吾华山君愿以一牍致滈池君子之咸阳过滈池见一大梓树有文石取以扣树当有应者以书与之郑客如其言见宫阙如王者居谒者出受书入有顷云今年祖龙死】始皇逃之死于沙丘【史记曰始皇崩于沙丘平台沙丘在今邢州平乡县东北】王莽天凤二年讹言黄山宫有死龙之异【王莽传曰时讹言黄龙堕地死黄山宫中百姓奔走往观者乃有万数莽恶之捕系诘语所从起而竟不得】后汉诛莽光武复兴虚言犹然况于实邪夫星辰丽天犹万国之附王者也下将畔上故星亦畔天石者安类坠者失埶春秋五石陨宋其后襄公为楚所执【左传鲁僖公十六年陨石于宋五陨星也至二十年诸侯防宋公于盂于是楚执宋公以伐宋】秦之亡也石陨东郡【史记始皇三十六年有坠星下东郡至地为石人或刻其石曰始皇死而地分始皇闻之尽取石傍舍诛之因燔其石○刘攽曰注尽取石傍舍诛之按史记作石傍居人舍字误】今陨扶风与先帝园陵相近【桓帝延熹七年陨石于鄠鄠属扶风与髙帝诸陵相近也】不有大防必有畔逆案春秋以来及古帝王未有河清及学门自坏者也【延熹五年太学西门自坏八年济阴东郡济北河水清也】臣以为河者诸侯位也【孝经援神契曰五岳视三公四凟视诸侯也】清者属阳浊者属阴河当浊而反清者阴欲为阳诸侯欲为帝也太学天子教化之宫其门无故自坏者言文德将防教化废也京房易传曰河水清天下平今天垂异地吐妖人厉疫三者并时而有河清犹春秋麟不当见而见孔子书之以为异也【公羊传曰西狩获麟何以书记异也何以异麟非中国兽也○刘攽曰注何以异案文当云何异尔】臣前上琅邪宫崇受于吉神书不合明德【于姓吉名也神书即今道家太平经也其经以甲乙丙丁戊巳庚辛壬癸为部每部一十七卷也】臣闻布谷鸣于孟夏蟋蟀吟于始秋物有微而志信人有贱而言忠【布谷一名戴絍一名戴胜蟋蟀促织也春秋考异邮曰孟夏戴胜降立秋促织鸣言虽微物不失信也絍音汝林反】臣虽至贱诚愿赐清间极尽所言书奏不省十余日复上书曰臣伏见太白北入数日复出东方其占当有大兵中国弱四夷彊臣又推歩荧惑今当出而潜必有阴谋皆由狱多寃结忠臣被戮德星所以久守执法亦为此也【德星岁星也】陛下宜承天意理察寃狱为刘瓆成瑨亏除罪辟追录李云杜众等子孙夫天子事天不孝则日食星鬭比年日食于正朔【延熹八年正月辛巳朔日食九年正月辛邜朔日食】三光不明五纬错戾前者宫崇所献神书专以奉天地顺五行为本亦有兴国广嗣之术其文易晓参同经典而顺帝不行故国不兴【太平经典帝王篇曰眞人问神人曰吾欲使帝王立致太平岂可闻邪神人言但顺天地之道不失铢分则立致太平元气有三名为太阳太阴中和形体有三名为天地人天有三名为日月星北极为中也地有三名为山川与平土人有三名为父母子政有三名为君臣人此三者常相得腹心不失铢分使其同一忧合成一家立致太平延年不疑也又问曰今何故其生子少也天师曰善哉子之言也但施不得其意耳如令施其人欲生也开其玉户施种于中比若春种于地也十十相应和而生其施不以其时比若十月种物于地也十十尽死固无生者眞人欲重知其审今无子之女虽日百施其中犹无所生也不得其所生之处比若此矣是故古者圣贤不妄施于不生之地也名为亡种竭气而无所生成今太平气到或有不生子者反断絶天地之统使国少人理国之道多人则国富少人则国贫今天上皇之气已到天皇气生物乃当万倍其初天地】孝冲孝质频世短祚臣又闻之得主所好自非正道神为生虐故周衰诸侯以力征相尚于是夏育申休宋万彭生任鄙之徒生于其时【并多力之人也夏育卫人力举千钧宋万宋人杀湣公遇大夫仇牧于门批而杀之齿着门阖彭生齐人拉鲁桓公干而杀之范雎曰以任鄙之力焉而死申休未详何世也】殷纣好色妲己是出【妲己苏人之美女也献于纣纣纳以为妻常与沉湎于酒事见列女传】叶公好龙眞龙游廷【子张见鲁哀公七日哀公不礼子张曰君之好士有似叶公子髙之好龙也叶公子髙好画龙天龙闻之降之窥头于牖叶公子髙见之弃而反走五色无主是叶公子髙好夫似龙而非好眞龙也事见新序】今黄门常侍天刑之人陛下爱待兼倍常宠继嗣未兆岂不为此天官宦者星不在紫宫而在天市明当给使主市里也【山阳公载记曰市垣二十二星而帝座居其中宦者四星唯供市买之事也】今乃反处常伯之位实非天意【常伯侍中也尚书曰常伯常任】又闻宫中立黄老浮屠之祠【浮屠即佛陀但声转耳并谓佛也解见楚王英传】此道清虚贵尚无为好生恶杀省欲去奢今陛下嗜欲不去杀罚过理既乖其道岂获其祚哉或言老子入夷狄为浮屠【或言当时言也老子西入夷狄始为浮屠之化】浮屠不三宿桑下不欲久生恩爱精之至也【言浮屠之人寄桑下者不经三宿便即移去示无爱恋之心也】天神遗以好女浮屠曰此但革囊盛血遂不盼之【四十二章经天神献玉女于佛佛曰此是革嚢盛众秽耳】其守一如此乃能成道今陛下婬女艶妇极天下之丽甘肥饮美单天下之味柰何欲如黄老乎书上即召诏尚书问状【○刘攽曰案文诏当作诣】楷曰臣闻古者本无宦官武帝末春秋髙数游后宫始置之耳【元帝时任宦者石显为中书令前将军萧望之等曰尚书百官之本宜以公正处之武帝游晏后廷故用宦者非古制也宜罢中书宦官应古不近刑人之法】后稍见任至于顺帝遂益繁炽今陛下爵之十倍于前至今无继嗣者岂独好之而使之然乎尚书上其对诏下有司处正尚书承防奏曰宦者之官非近世所置汉初张泽为大谒者佐绛侯诛诸吕【张泽阉人也绛侯周勃诛诸吕乃迎立代王入宫顾麾左右执防皆罢兵有数人不肯去宦者令张泽喻告之乃去此其佐诛诸吕之功见前书】孝文使赵谈参乗而子孙昌盛【文帝使宦者赵谈参乘袁盎防车前曰陛下独柰何与刀锯余人载于是上笑推下赵谈谈泣而下车文帝生景帝其后昌盛也】楷不正辞理指陈要务而析言破律违背经蓺假借星宿伪托神灵【谓上于吉神书也】造合私意诬上防事请下司隶正楷罪法收送洛阳狱帝以楷言虽激切然皆天文恒象之数故不诛犹司宼论刑【前书曰司寇二岁刑】初顺帝时琅邪宫崇诣阙上其师于吉于曲阳泉水上所得神书百七十卷皆缥白素朱介青首朱目号太平清领书【今润州有曲阳山有神溪水定州有曲阳山有神溪水海州有曲阳城北有羽潭水夀州有曲阳城又有北溪水而于吉宫崇并琅邪人盖东海曲阳是也缥青白也素缣也以朱为介道首幖也目题目也太平经曰吾书中善者悉使青下而丹目合乎吾之道乃丹青之信也青者主仁而有心赤者太阳天之正色也江表传时有道士琅邪于吉先寓居东方来呉防立精舍烧香读道书制作符水以疗病呉防人多事之孙防尝于郡城楼上请会賔客吉乃盛服趋度门下诸将賔客三分之二下楼拜之掌客者禁诃不能止防即令收之诸事之者悉使妇女入见防母请之母谓策曰于先生亦助军作福医护将士不可杀之防曰昔南阳张津为交州刺史舍前圣典训废汉家法律常着绛袙头鼓琴焚香读邪俗道书云以助化卒为蛮夷所杀此甚无益诸君但未悟耳今此子已在鬼录勿复费纸笔也即催斩之悬首于市】其言以阴阳五行为家而多巫觋杂语【太平经曰天失阴阳则乱其道地失阴阳则乱其财人失阴阳则絶其后君臣失阴阳则其道不理五行四时失阴阳则为灾今天垂象为人法故当承顺之也又曰天上有常神圣要语时下授人以言用使神吏应气而徃来也人众得之谓神呪也呪百中百十中十其呪有可使神为除灾疾用之所向无不愈也】有司奏崇所上妖妄不经乃收藏之后张角颇有其书焉及灵帝即位以楷书为然大傅陈蕃举方正不就乡里宗之每太守至辄致礼请中平中与荀爽郑俱以博士征不至卒于家
　　论曰古人有云善言天者必有验于人【前书武帝策茂才之词也】而张衡亦云天文歴数阴阳占候今所宜急也郎顗襄楷能仰瞻俯察参诸人事祸福吉凶既应引之教义亦明此盖道术所以有补于时后人所当取鉴者也然而其敝好巫故君子不以专心焉【好巫谓好鬼神之事也范寜谷梁序曰左氏艶而富其敝也巫】
　　赞曰仲桓术深蒲车屡寻【频征不至】苏竟飞书清我旧阴【阴县属南阳与光武同郡故云我旧也】襄郎灾戒寔由政淫






　　后汉书卷六十下
&lt;史部,正史类,后汉书&gt;
　　钦定四库全书
　　后汉书卷六十一
　　宋　　宣　　城　　太　　守范　煜撰唐　　章　　怀　　太　　子　　贤注
　　郭杜孔张廉王苏羊贾陆列传第二十一
　　郭伋传
　　郭伋字细侯扶风茂陵人也髙祖父解【前书曰解字翁伯河内轵人徙茂陵也】武帝时以任侠闻父梵为蜀郡太守伋少有志行哀平间辟大司空府三迁为渔阳都尉王莽时为上谷大尹【王莽改太守为大尹】迁幷州牧更始新立三辅连被兵寇百姓震骇强宗右姓【右姓犹髙姓也】各拥众保营莫肻先附更始素闻伋名征拜左冯翊使鎭抚百姓世祖即位拜雍州牧再转为尚书令数纳忠諌争建武四年出为中山太守明年彭宠灭转为渔阳太守渔阳既离王莽之乱重以彭宠之败【离犹遭也】民多猾恶寇贼充斥【杜预注左传曰充满斥见也】伋到示以信赏纠戮渠帅盗贼销散时匈奴数抄郡界边境苦之伋整勒士马设攻守之略匈奴畏惮逺迹不敢复入塞民得安业在职五岁户口增倍后颍川盗贼羣起九年征拜颍川太守召见辞谒【因辞而谒见也】帝劳之曰贤能太守去帝城不逺河润九里冀京师幷蒙福也【庄子曰河润九里泽及三族】君虽精于追捕而山道险阸自鬭当一士耳深宜愼之伋到郡招懐山贼阳夏赵宏【阳夏县名属陈国夏公雅反】襄城召呉等数百人皆束手诣伋降悉遣归务农因自劾専命【谓擅放降贼也】帝美其防不以咎之后宏呉等党与闻伋威信逺自江南或从幽冀不期俱降骆驿不絶【骆驿连续】十一年省朔方刺史属幷州帝以卢芳据北土乃调伋为幷州牧过京师谢恩帝即引见并召皇太子诸王宴语终日赏赐车马衣服什物伋因言选补众职当简天下贤俊不宜专用南阳人帝纳之伋前在并州素结恩德及后入界所到县邑老防相携逄迎道路所过问民疾苦聘求耆德雄俊设几杖之礼朝夕与参政事【礼记曰谋于长者必操几杖以从之】始至行部到西河美稷有童儿数百各骑竹马于道次迎拜伋问儿曹何自逺来【曹辈也】对曰闻使君到喜故来奉迎伋辞谢之及事讫诸儿复送至郭外问使君何日当还伋谓别驾从事计日当告之【○刘攽曰案文多一当字上文问者可云当此下文着当字无理】行部既还先期一日伋为违信于诸儿遂止于野亭湏期乃入是时朝廷多举伋可为大司空帝以并部尚有卢芳之儆【儆急也】且匈奴未安欲使久于其事故不召伋知卢芳夙贼【夙旧也】难卒以力制常严候明购赏以结寇心芳将隋昱【○刘攽曰案随字至隋时方去之单作隋今此宜作随】遂谋胁芳降伋芳乃亡入匈奴伋以老病上书乞骸骨二十二年征为太中大夫赐宅一区及帷帐钱谷以充其家伋輙散与宗亲九族无所遗余明年卒时年八十六帝亲临吊赐冢茔地
　　杜诗传
　　杜诗字公君河内汲人也少有才能仕郡功曹有公平称更始时辟大司马府建武元年岁中三迁为侍御史安集洛阳时将军萧广放纵兵士暴横民间百姓惶扰诗敕晓不改遂格杀广还以状闻世祖召见赐以棨防【汉杂事曰汉制假棨防以代斧钺崔豹古今注曰棨防前驱之器也以木为之后代刻伪无复典刑以赤油韬之亦谓之油防亦曰棨防王公已下通用之以前驱也】复使之河东诛降逆贼杨异等诗到大阳【大阳县名属河东郡】闻贼规欲北度乃与长史急焚其船部勒郡兵将突骑趂击斩异等贼遂翦灭拜成臯令【成臯县属河南郡今洛州泛水县是】视事三岁举政尤异再迁为沛郡都尉转汝南都尉所在称治七年迁南阳太守性节俭而政治清平以诛暴立威善于计略省爱民役造作水排铸为农器【排音蒲拜反冶铸者为排以吹炭令激水以鼓之也排当作防古字通用也】用力少见功多百姓便之又修治陂池广拓土田郡内比室殷足时人方于召信臣【比室犹比屋也前书曰召信臣字翁卿九江夀春人也迁南阳太守为人兴利务在富之开通沟渠凡十数处】故南阳为之语曰前有召父后有杜母诗自以无劳不安久居大郡求欲降避功臣乃上疏曰陛下亮成天工克济大业偃兵修文羣帅反旅【反旅谓班师也】海内合和万世蒙福天下幸甚唯匈奴未譬圣德威侮二垂【譬犹晓也威虐也侮慢也二垂谓西与北也】陵虐中国边民虚耗不能自守臣恐猛武之将虽勤亦未得解甲櫜弓也【櫜韬也音髙诗曰载櫜弓矢也】夫勤而不息亦怨劳而不休亦怨怨恨之师难复责功臣伏覩将帅之情功臣之望冀一休足于内郡【休足止行役也】然后即戎出命不敢有恨臣愚以为师克在和不在众【春秋左氏传文也】陛下虽垂念北边亦当颇泄用之【泄犹杂也】昔汤武善御众故无忿鸷之师【鸷击也汤武顺天应人其所征讨皆吊伐而已故无忿怒而击也】陛下起兵十有三年将帅和睦士卒鳬薻【言其和睦欢悦如鳬之戯于水薻也】今若使公卿郡守出于军垒则将帅自厉【垒军壁厉勉也】士卒之复比于宿卫则戎士自百【复谓优寛也音福续汉志曰羽林郎秩比三百石掌侍从宿卫言士卒得比于郎则人百其勇】何者天下已安各重性命大臣以下咸懐乐土不讐其功而厉其用无以劝也陛下诚宜虚缺数郡以俟振旅之臣重复厚赏加于久役之士如此缘边屯戍之师竞而忘死乗城拒塞之吏不辞其劳则烽火精明守战坚固圣王之政必因人心今猥用愚薄塞功臣之望诚非其宜臣诗伏自惟忖本以史吏一介之才【史吏谓初为郡功曹也书曰如有一介臣也】遭陛下创制大业贤俊在外空乏之间超受大恩收养不称【○刘攽曰案收养无义合作牧养二汉通谓守令为牧养也】奉职无效久窃禄位令功臣懐愠诚惶诚恐八年上书乞避功德陛下殊恩未许放退臣诗蒙恩尤深义不敢茍冒虚请诚不胜至愿愿退大郡受小职及臣齿壮力能经营剧事如使臣诗必有补益复受大位虽析珪授爵所不辞也惟陛下哀矜帝惜其能遂不许之诗雅好推贤数进知名士清河刘统及鲁阳长董崇等初禁网尚简但以玺书发兵未有虎符之信诗上疏曰臣闻兵者国之凶器圣人所慎旧制发兵皆以虎符其余征调竹使而已符防合防取为大信所以明着国命敛持威重也【说文曰符信也汉制以竹长六寸分而相合前书文帝二年初与郡守为铜虎符竹使符音义曰铜虎第一至第五发兵遣使符合乃听之竹使符以竹五寸镌刻篆书亦第一至第五也】间者发兵但用玺书或以诏令如有奸人诈伪无由知觉愚以为军旅尚兴贼虏未殄征兵郡国宜有重慎可立虎符以絶奸端昔魏之公子威倾邻国犹假兵符以解赵围若无如姬之仇则其功不显【秦昭王已破赵长平又进围邯郸魏昭王之子无忌号信陵君其姊为赵惠文王弟平原君夫人平原君数遗公子书请救于魏魏王使将军晋鄙将十万众救赵实持两端以观望平原君使者相属谓公子曰今邯郸旦暮降秦魏救不至独不怜公子姊耶公子患之过侯嬴问之嬴屏人语曰嬴闻晋鄙兵符常在王卧内而如姬最幸力能窃之嬴闻如姬父为人所杀公子使客斩其仇头敬进如姬姬为公子死无所辞公子诚一开口以请如姬姬必诺公子从其计如姬果盗晋鄙兵符与公子于是遂矫魏王令夺晋鄙兵进击秦军解去事见史记也】事有烦而不可省费而不得已盖谓此也书奏从之诗身虽在外尽心朝廷谠言善防随事献纳视事七年政化大行十四年坐遣客为弟报仇被征防病卒司校尉鲍永上书言诗贫困无田宅防无所归诏使治防郡邸赙绢千匹
　　孔奋传
　　孔奋字君鱼扶风茂陵人也曾祖霸元帝时为侍中奋少从刘歆受春秋左氏传歆称之谓门人曰吾已从君鱼受道矣【言君鱼之道已过于已矣】遭王莽乱奋与老母防弟避兵河西建武五年河西大将军窦融请奋署议曹掾守姑臧长八年赐爵关内侯时天下扰乱唯河西独安而姑臧称为富邑通货羌胡市日四合【古者为市一日三合周礼曰大市日侧而市百族为主朝市朝时而市百贾为主夕市夕时而市贩夫贩妇为主今既人货殷繁故一日四合也】每至县者不盈数月辄至丰积奋在职四年财产无所增事母孝谨虽为俭约奉养极求珍膳躬率妻子同甘菜茹【广雅曰茹食也】时天下未定士多未修节操而奋力行清洁为众人所笑或以为身处脂膏不能以自润徒益苦辛耳【○刘攽曰案文益当在徒字上】奋既立节治贵仁平太守梁统深相敬待不以官属礼之常迎于大门引入见母陇蜀既平河西守令咸被征召财货连毂弥竟川泽唯奋无资单车就路姑臧吏民及羌胡更相谓曰孔君清廉仁贤举县蒙恩如何今去不共报德遂相赋敛牛马器物千万以上追送数百里奋谢之而已一无所受既至京师除武都郡丞时陇西余贼隗茂等夜攻府舍残杀郡守贼畏奋追急乃执其妻子欲以为质奋年已五十唯有一子终不顾望遂穷力讨之吏民感义莫不倍用命焉郡多氐人便习山谷其大豪齐钟留者为羣氐所信向奋乃率厉钟留等令要遮钞击共为表里贼窘惧逼急乃推奋妻子以置军前冀当退却而击之愈厉遂禽灭茂等奋妻子亦为所杀世祖下诏褒美拜为武都太守奋自为府丞已见敬重及拜太守举郡莫不改操为政明断甄善疾非【甄明也】见有美德爱之如亲其无行者忿之若讐郡中称为清平弟奇游学洛阳奋以奇经明当仕上病去官守约乡闾卒于家奇博通经典作春秋左氏删【删定其义也】奋晚有子嘉官至城门校尉作左氏説云【説犹今之疏也】
　　张堪传
  </div>
  <div class="pagination">
   <a href="后汉书四库_page40.html">
    上一页
   </a>
   <span>
    ...
   </span>
   <a href="后汉书四库_page36.html">
    36
   </a>
   <a href="后汉书四库_page37.html">
    37
   </a>
   <a href="后汉书四库_page38.html">
    38
   </a>
   <a href="后汉书四库_page39.html">
    39
   </a>
   <a href="后汉书四库_page40.html">
    40
   </a>
   <span class="current-page">
    41
   </span>
   <a href="后汉书四库_page42.html">
    42
   </a>
   <a href="后汉书四库_page43.html">
    43
   </a>
   <a href="后汉书四库_page44.html">
    44
   </a>
   <a href="后汉书四库_page45.html">
    45
   </a>
   <a href="后汉书四库_page46.html">
    46
   </a>
   <span>
    ...
   </span>
   <a href="后汉书四库_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
