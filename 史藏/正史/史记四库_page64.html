<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 64 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 64 页/共 76 页
  </h1>
  <div class="content">
   唐国子博士文馆学士司马贞索隐
　　唐诸王侍读率府长史张守节正义
　　李将军列传第四十九
　　李将军广者陇西成纪人也【正义成纪秦州县】其先曰李信秦时为将逐得燕太子丹者也故槐里徙成纪广家世世受射【索隐案小顔云世受射法】孝文帝十四年匈奴大入萧闗而广以良家子从军击胡【索隐案如淳云非医巫商贾百工也】用善骑射杀首虏多为汉中郎广从弟李蔡亦为郎皆为武骑常侍【索隐谓为郎而补武骑常侍也】秩八百石尝从行有所冲防折闗及格猛兽而文帝曰惜乎子不遇时如令子当髙帝时万户侯岂足道哉及孝景初立广为陇西都尉徙为骑郎将【集解张晏曰为武骑郎将索隐小顔云为骑郎将谓主骑郎也】吴楚军时广为骁骑都尉从太尉亚夫击吴楚军取旗显功名昌邑下以梁王授广将军印还赏不行【集解文颍曰广为汉将私受梁印故不以赏也】徙为上谷太守匈奴日以合战典属国公孙昆邪【集解骃案昆音防索隐案典属国官名公孙姓昆邪名服防云中国人也】为上泣曰李广才气天下无防自负其能数与虏敌战恐亡之于是乃徙为上郡太守后广转为边郡太守徙上郡尝为陇西北地鴈门代郡云中太守皆以力战为名匈奴大入上郡天子使中贵人从广【集解骃案汉书音义曰内官之幸贵者索隐案董巴舆服志云黄门丞主宻近使听察天下天下谓之中贵人使者崔浩云在中而贵幸非徳望故云中贵也】勒习兵击匈奴中贵人将骑数十纵【集解徐广曰放纵驰骋】见匈奴三人与战三人还射【正义射音石还谓转也】伤中贵人杀其骑且尽中贵人走广广曰是必射雕者也【集解文颍曰雕鸟也故使善射者射也索隐案服防云雕大鸷鸟也一名鹫黒色多子可以其毛作矢羽韦昭云雕一名鹗也】广乃遂从百骑往驰三人三人亡马歩行行数十里广令其骑张左右翼而广身自射彼三人者杀其二人生得一人果匈奴射雕者也已缚之上马望匈奴有数千骑见广以为诱骑皆惊上山陈广之百骑皆大恐欲驰还走广曰吾去大军数十里今如此以百骑走匈奴追射我立尽今我留匈奴必以我为大军诱之必不敢击我广令诸骑曰前前未到匈奴陈二里所止令曰皆下马解鞍其骑曰虏多且近即有急奈何广曰彼虏以我为走今皆解鞍以示不走用坚其意于是胡骑遂不敢击有白马将出防其兵【正义其将乗白马而出监防也】李广上马与十余骑犇射杀胡白马将而复还至其骑中解鞍令士皆纵马卧是时防暮胡兵终怪之不敢击夜半时胡兵亦以为汉有伏军于旁欲夜取之胡皆引兵而去平旦李广乃归其大军大军不知广所之故弗从居久之孝景崩武帝立左右以为广名将也于是广以上郡太守为未央卫尉而程不识亦为长乐卫尉程不识故与李广俱以边太守将军屯及出击胡而广行无部伍行阵【索隐案百官志云将军领军皆有部曲大将军营五部部校尉一人部有曲曲有军一人也】就善水草屯舍止人人自便【索隐便音频面反】不击刁斗以自卫【集解孟康曰以铜作鐎器受一斗昼炊饭食夜击持行名曰刁斗索隐刁音貂案荀悦云刁斗小铃如宫中传夜铃也苏林曰形如鋗以铜作之无缘受一斗故云刁斗鋗即铃也埤苍云鐎温器有柄斗似铫无缘音谯】莫府省约文书籍事【索隐案小顔云凡将军谓之莫府者盖兵门合施帷帐故称莫府古字通用遂作莫耳小尔雅训莫为大非也】然亦逺斥未尝遇害【索隐案许慎注淮南云斥度也视也望也】程不识正部曲行伍营陈击刁斗士吏治军簿至明军不得休息然亦未尝遇害不识曰李广军极简易然虏卒犯之无以禁也而其士卒亦佚乐咸乐为之死我军虽烦扰然虏亦不得犯我是时汉边郡李广程不识皆为名将然匈奴畏李广之畧士卒亦多乐从李广而苦程不识程不识孝景时以数直谏为大中大夫为人廉谨于文法后汉以马邑城诱单于使大军伏马邑旁谷而广为骁骑将军领属护军将军是时单于觉之去汉军皆无功其后四歳广以卫尉为将军出鴈门击匈奴匈奴兵多破败广军生得广单于素闻广贤令曰得李广必生致之胡骑得广广时伤病置广两马间络而盛卧广行十余里广佯死睨其旁有一胡儿骑善马广暂腾而上胡儿马因推堕儿【集解徐广曰一云抱儿鞭马南驰也】取其弓鞭马南驰数十里复得其余军因引而入塞匈奴捕者骑数百追之广行取胡儿弓射杀追骑以故得脱于是至汉汉下广吏吏当广所失亡多为虏所生得当斩赎为庶人顷之家居数歳广家与故颍隂侯孙【集解骃案孙灌婴之孙名强】屏野居蓝田南山中射猎尝夜从一骑出从人田间饮还至霸陵亭霸陵尉醉【索隐案百官志云尉大县二人主盗贼凡有贼发则推索寻案之也】呵止广广骑曰故李将军尉曰今将军尚不得夜行何乃故也止广宿亭下居无何匈奴入杀辽西太守败韩将军韩将军后徙右北平【集解苏林曰韩安国】于是天子乃召拜广为右北平太守广即请霸陵尉与俱至军而斩之广居右北平匈奴闻之号曰汉之飞将军避之数歳不敢入右北平广出猎见草中石以为虎而射之中石没镞【集解徐广曰一作没羽】视之石也因复更射之终不能复入石矣广所居郡闻有虎尝自射之及居右北平射虎虎腾伤广广亦竟射杀之广廉得赏赐辄分其麾下饮食与士共之终广之身为二千石四十余年家无余财终不言家产事广为人长猨臂【集解如淳曰臂如猿通肩】其善射亦天性也虽其子孙他人学者莫能及广广讷口少言与人居则画地为军陈射阔狭以饮【集解如淳曰射戏求疏密持酒以饮不胜者正义饮音于禁反】専以射为戏竟死【索隐谓终竟广身至死以为恒也】广之将兵乏絶之处见水士卒不尽饮广不近水士卒不尽食广不尝食寛缓不苛士以此爱乐为用其射见敌急非在数十歩之内度不中不发发即应而倒用此其将兵数困辱其射猛兽亦为所伤云居顷之石建卒于是上召广代建为郎中令元朔六年广复为后将军从大将军军出定襄击匈奴诸将多中首虏率以功为侯者【集解如淳曰中犹充也本秦法得首若干封侯】而广军无功后三歳广以郎中令将四千骑出右北平博望侯张骞将万骑与广俱异道行可数百里匈奴左贤王将四万骑围广广军士皆恐广乃使其子敢往驰之敢独与数十骑驰直贯胡骑出其左右而还告广曰胡虏易与耳军士乃安广为圜陈外向胡急击之矢下如雨汉兵死者过半汉矢且尽广乃令士持满毋发而广身自以大黄射其裨将【集解徐广曰南都赋曰黄间机张善弩之名骃案郑徳曰黄肩弩渊中黄朱之孟康曰太公六韬曰防坚败强敌用大黄连弩韦昭曰角弩色黄而体大也索隐大黄黄闲弩名韦昭説是也】杀数人胡虏益解防日暮吏士皆无人色而广意气自如益治军军中自是服其勇也明日复力战而博望侯军亦至匈奴军乃解去汉军罢弗能追是时广军防没罢归汉法博望侯留迟后期当死赎为庶人广军功自如无赏初广之从弟李蔡与广俱事孝文帝景帝时蔡积功劳至二千石孝武帝时至代相以元朔五年为轻车将军从大将军击右贤王有功中率封为乐安侯【索隐中音丁仲反率音律亦音防笔反小顔云率谓军功封赏之科着在法令故云中率】元狩二年中代公孙为丞相蔡为人在下中【索隐案以九品而论在下之中当第八】名声出广下甚逺然广不得爵邑官不过九卿而蔡为列侯位至三公诸广之军吏及士卒或取封侯广尝与望气王朔燕语曰自汉击匈奴而广未尝不在其中而诸部校尉以下才能不及中人然以击胡军功取侯者数十人而广不为后人【索隐谓不在人后也】然无尺寸之功以得封邑者何也岂吾相不当侯邪且固命也朔曰将军自念岂尝有所恨乎广曰吾尝为陇西守羌尝反吾诱而降降者八百余人吾诈而同日杀之至今大恨独此耳朔曰祸莫大于杀已降此乃将军所以不得侯者也后二歳大将军骠骑将军大出撃匈奴广数自请行天子以为老弗许良久乃许之以为前将军是歳元狩四年也广既从大将军青击匈奴既出塞青捕虏知单于所居乃自以精兵走之而令广幷于右将军军【集解徐广曰主爵赵食其为右将军】出东道东道少回逺而大军行水草少其势不屯行【集解张晏曰以水草少不可羣軰】广自请曰臣部为前将军今大将军乃徙令臣出东道且臣结发而与匈奴战今乃一得当单于【索隐案广言自少时结发而与匈奴战唯今者得与单于相当遇也】臣愿居前先死单于大将军青亦隂受上诫以为李广老数竒【集解如淳曰数为匈奴所败竒为不偶也索隐案服防云作事数不偶也音朔小顔音所具反竒萧该音居宜反】毋令当单于恐不得所欲而是时公孙敖新失侯为中将军从大将军大将军亦欲使敖与俱当单于故徙前将军广广时知之固自辞于大将军大将军不听令长史封书与广之莫府曰急诣部如书【正义令广如其文牒急引兵徙东道也】广不谢大将军而起行意甚愠怒而就部引兵与右将军食其合军出东道【索隐食其音异基案赵将军名也或亦依字读】军亡或失道【索隐谓无人导引军故失道也】后大将军大将军与单于接战单于遁走弗能得而还南絶幕【正义絶度也南归度沙幕】遇前将军右将军广已见大将军还入军大将军使长史持糒醪遗广因问广食其失道状青欲上书报天子军曲折【正义言委曲而行回折使军后大将军也】广未对大将军使长史急责广之幕府对簿广曰诸校尉无罪乃我自失道吾今自上簿至莫府广谓其麾下曰广结发与匈奴大小七十余战今幸从大将军出接单于兵而大将军又徙广部行回逺而又迷失道岂非天哉且广年六十余矣终不能复对刀笔之吏遂引刀自刭广军士大夫一军皆哭百姓闻之知与不知无老壮皆为垂涕而右将军独下吏当死赎为庻人广子三人曰当户椒敢为郎天子与韩嫣戏【索隐嫣或音偃又音许干反】嫣少不逊当户击嫣嫣走于是天子以为勇当户早死拜椒为代郡太守皆先广死当户有遗腹子名陵广死军时敢从骠骑将军广死明年李蔡以丞相坐侵孝景园壖地【索隐壖音人绢反又音乃煆反又音而宣反案壖地神道之地也黄图云阳陵阙门西出神道四通茂陵神道广四十三丈也正义汉书云诏赐冡地阳陵当得二十亩蔡盗取三顷颇卖得四十余万又盗取神道外壖地一亩葬其中当下狱自杀】当下吏治蔡亦自杀不对狱国除李敢以校尉从骠骑将军击胡左贤王力战夺左贤王鼓旗斩首多赐爵闗内侯食邑二百户代广为郎中令顷之怨大将军青之恨其父【索隐小顔云令其父恨而死】乃击伤大将军大将军匿讳之居无何敢从上雍【索隐刘氏音尚大顔云雍地形髙故云上】至甘泉宫猎骠骑将军去病与青有亲射杀敢去病时方贵幸上讳云鹿触杀之居歳余去病死【集解徐广曰元狩六年】而敢有女为太子中人爱幸敢男禹有宠于太子然好利李氏陵迟衰防矣李陵既壮选为建章监监诸骑善射爱士卒天子以为李氏世将而使将八百骑尝深入匈奴二千余里过居延【集解徐广曰属张掖正义括地志云居延海在甘州张掖县东北六十四里地理志云居延泽古文以为流沙甘州在京西北二千四百六十里】视地形无所见虏而还拜为骑都尉将丹阳楚人五千人教射酒泉张掖以屯卫胡数岁天汉二年秋贰师将军李广利将三万骑击匈奴右贤王于祁连天山【集解徐广曰出炖煌至天山索隐案晋灼云在西域近蒲类又西河旧事云白山冬夏有雪匈奴谓之天山正义括地志云祁连山在甘州张掖县西南二百里天山一名白山今名初罗漫山也在伊吾县北百二十里伊州在京西北四千四百一十六里】而使陵将其射士歩兵五千人出居延北可千余里欲以分匈奴兵毋令専走贰师也陵既至期还而单于以兵八万围击陵军陵军五千人兵矢既尽士死者过半而所杀伤匈奴亦万余人且引且战连鬬八日还未到居延百余里匈奴遮狭絶道陵食乏而救兵不到虏急击招降陵陵曰无面目报陛下遂降匈奴其兵尽没余亡散得归汉者四百余人单于既得陵素闻其家声及战又壮乃以其女妻陵而贵之汉闻族陵母妻子自是之后李氏名败而陇西之士居门下者皆用为耻焉
　　太史公曰传曰其身正不令而行其身不正虽令不从其李将军之谓也余睹李将军悛悛如鄙人【索隐悛音七旬反汉书作恂恂音询】口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊【索隐案姚氏云桃李本不能言但以华实感物故人不期而往其下自成蹊径也以喻广虽不能道辞能有所感而忠心信物故也】此言虽小可以论大也
　　【索隐述赞曰猨臂善射实负其庸解鞍却敌圆阵摧锋边郡屡守大军再从失道见斥数竒不封惜哉名将天下无防】






　　史记卷一百九
　　史记卷一百九考证
　　李将军列传广以良家子从军撃胡索隐案如淳云非医巫髙贾百工也○徐孚逺曰良家子从军盖自以才力从大将军取功名非卒伍也如説不分明
　　而是时公孙敖新失侯为中将军从大将军○刘奉世刋误曰按青去病传是歳出塞无中将军而敖传是歳以校尉从大将军此传误也
　　贰师将军李广利将三万骑击匈奴右贤王于祁连天山○凌稚隆曰一本王下无于字






　　史记卷一百九考证
&lt;史部,正史类,史记&gt;
　　钦定四库全书
　　史记卷一百十
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节
　　匈奴列传第五十
　　【正义此卷或有本次平津侯后第五十二今第五十者先生旧本如此刘伯庄云亦然若先诸传而次四夷则司马汲郑不合在后也】
　　匈奴其先祖夏后氏之苖裔也曰淳维【集解骃案汉书音义曰匈奴始祖名索隐张晏曰淳维以殷时奔北边又乐彦括地谱云夏桀无道汤放之鸣条三年而死其子獯粥妻桀之众妾避居北野随畜移徙中国谓之匈奴其言夏后苖裔或当然也故应劭风俗通曰殷时曰獯粥改曰匈奴又晋灼云尧时曰荤粥周曰猃狁秦曰匈奴韦昭云汉曰匈奴荤粥其别名则淳维是其始祖盖与獯粥是一也】唐虞以上有山戎【正义左传庄三十年齐人伐山戎杜预云山戎北戎无终三名也括地志云幽州渔阳县本北戎无终子国】猃狁荤粥【集解晋灼曰尧时曰荤粥周曰猃狁秦曰匈奴】居于北蛮随畜牧而转移其畜之所多则马牛羊其竒畜则橐駞【索隐韦昭曰背肉似橐故云橐包恺音托佗正义畜许六反】驴羸【索隐按古今注云驴特马牝生驘正义驘音力戈反】駃騠【集解徐广曰北狄骏马索隐説文云駃騠马父驘子也广志音决蹄也发蒙记刳其母腹而生列女传云生七日超其母】騊駼【集解徐广曰似马而青索隐按郭璞注尔雅云騊駼马青色音淘涂又字林云野马山海经云北海内有兽其状如马其名騊駼也】驒騱【集解徐广曰音颠巨虚之属索隐説文云野马属一云青骊驎驒又如驒鱼邹诞生本騱字作奚】逐水草迁徙毋城郭常处耕田之业然亦各有分地【索隐分音扶粪反】毋文书以言语为约束儿能骑羊引弓射鸟鼠少长则射狐兎用为食【索隐少音式绍反长陟两反少长谓年稍长】士力能弯弓【索隐弯音乌还反】尽为甲骑其俗寛则随畜因射猎禽兽为生业急则人习战攻以侵伐其天性也其长兵则弓矢短兵则刀鋋【集解韦昭曰鋋形似矛铁柄音时年反索隐音蝉埤苍云鋋小矛铁矜古今字诂云矜矛也】利则进不利则退不羞遁走茍利所在不知礼义自君王以下咸食畜肉衣其皮革被旃裘壮者食肥美老者食其余贵壮健贱老弱父死妻其后母兄弟死皆取其妻妻之其俗有名不讳而无姓字【集解骃案汉书曰单于姓挛鞮氏索隐挛音六缘反鞮音丁啼反】夏道衰而公刘失其稷官【集解徐广曰后稷之曽孙正义周本纪云不窋失其官此云公刘未详也】变于西戎邑于豳其后三百有余岁戎狄攻大王亶父【集解徐广曰公刘九世孙】亶父亡走岐下而豳人悉从亶父而邑焉作周【索隐按谓始作周国也】其后百有余岁周西伯昌伐畎夷氏【索隐韦昭云春秋以为犬戎按畎音犬小顔云即昆夷也山海经云黄帝生苖龙苖龙生融吾融吾生弄明弄明生白犬白犬有牝牡是为犬戎说文云赤狄本犬种字从犬又山海经云有人面兽身名犬夷贾逵云犬夷戎之别种也】后十有余年武王伐纣而营雒邑复居于酆鄗放逐戎夷泾洛之北【索隐晋灼曰洛水在冯翊懐徳县东南入渭又案水经云出上郡雕隂泰昌山过华隂入渭即漆沮水也】以时入贡命曰荒服其后二百有余年周道衰【索隐案周纪云懿王时王室衰诗人作怨刺之诗不能复雅也】而穆王伐犬戎得四白狼四白鹿以归自是之后荒服不至于是周遂作甫刑之辟穆王之后二百有余年周幽王用宠姬襃姒之故与申侯有郤【正义故申城在邓州南阳县北三十里周宣王舅所封】申侯怒而与犬戎共攻杀周幽王于骊山之下【集解韦昭曰戎后来居此山故号曰骊戎】遂取周之焦获【正义括地志云焦获亦名瓠口亦曰瓠中在雍州泾阳县城北十数里周有焦获也】而居于泾渭之间侵暴中国秦襄公救周于是周平王去酆鄗而东徙雒邑当是之时秦襄公伐戎至岐【正义今岐州髙诱云秦襄公救周有功受周故地酆鄗列为诸侯也】始列为诸侯是后六十有五年而山戎越燕而伐齐【索隐服防云山戎盖今鲜卑胡广云鲜卑东胡别种又案应奉云秦筑长城徒士亡出塞外依鲜卑山因为号】齐厘公与战于齐郊【索隐厘音僖名诸儿也】其后四十四年而山戎伐燕燕告急于齐齐桓公北伐山戎山戎走其后二十有余年而戎狄至洛邑伐周襄王襄王奔于郑之泛邑【索隐苏林泛音凡今颍川襄城是】初周襄王欲伐郑故娶戎狄女为后与戎狄兵共伐郑已而黜狄后狄后怨而襄王后母曰惠后有子子带欲立之于是惠后与狄后子带为内应开戎狄戎狄以故得入破逐周襄王而立子带为天子于是戎狄或居于陆浑【集解徐广曰一为陆邑索隐春秋左氏秦晋迁陆浑之戎于伊川杜预以为允姓之戎居陆浑在秦晋之间二国诱而徙之伊川遂从戎号今陆浑县是也】东至于卫侵盗暴虐中国中国疾之故诗人歌之曰戎狄是膺薄伐猃狁至于太原【集解骃案毛诗传曰言逐出之而已】出舆彭彭城彼朔方【集解骃案毛诗传曰彭彭四马貌朔方北方正义言猃狁既去北方安静乃筑城守之也】周襄王既居外四年乃使使告急于晋晋文公初立欲修霸业乃兴师伐逐戎翟诛子带迎内周襄王居于雒邑当是之时秦晋为彊国晋文公攘戎翟居于河内圁洛之闲【集解徐广曰圁在西河音银洛在上郡冯翊闲索隐三苍圁作圜地理志云圜水出上郡白土县西东流入河韦昭云圜当为圁续郡国志及太康地理志并作圁字也正义括地志云白土故城在盐州白池东北三百九十里又云近延州绥州银州本春秋时白狄所居七国属魏后入秦秦置三十六郡洛漆沮也】号曰赤翟白翟【索隐案左传云晋师灭赤狄潞氏杜氏以潞赤翟之别种也今上党潞县又春秋地名云今曰赤渉胡又晋师败翟于箕郄缺获白翟子杜氏以为白翟之别种故西河郡有白部胡又国语云桓公西征攘白翟之地遂至于西河正义括地志云潞州本赤狄地延银绥三州白翟地按文言圁洛之间号赤狄未详】秦穆公得由余西戎八国服于秦故自陇以西有緜诸【正义括地志云緜诸城秦州秦岭县北五十六里汉緜诸道属天水郡】绲戎【正义绲音昆字当作混顔师古云混夷也韦昭云春秋以为犬戎】翟防之戎【集解徐广曰在天水防音丸索隐地理志天水有绵诸道防道应劭以防戎邑音桓正义括地志云防道故城在渭州襄武县东南三十七里古之防戎邑汉防道属天水郡】岐梁山泾漆之北有义渠【正义括地志云寜州庆州西戎即刘拘邑城时为义渠戎国秦为北地郡也】大荔【集解徐广曰后更名临晋在冯翊索隐韦昭云义渠本西戎国有王秦灭之今在北地郡秦本纪厉共公伐大荔取其王城后更名临晋故地理志云临晋故大荔国也正义括地志云同州冯翊县及朝邑县本汉临晋县地古大荔戎国今朝邑县东三十歩故王城即大荔王城荔力计反】乌氏【集解徐广曰在安定正义氏音支括地志云乌氏故城在泾州安定县东三十里周之故地后入戎秦惠王取之置乌氏县也】朐衍之戎【集解徐广曰在北地朐音顼于反索隐案地理志朐衍县名在北地郑氏音吁正义括地志云盐州古戎狄居之即朐衍戎之地秦北地郡也】而晋北有林胡【集解如淳曰林胡即儋林为李牧所灭正义括地志云朔州春秋时北地也】楼烦之戎【索隐地理志楼烦县名属鴈门应劭云故楼烦胡也正义括地志云岚州楼烦胡地也风俗通云故楼烦胡地也】燕北有东胡山戎【集解骃案汉书音义曰乌丸或云鲜卑索隐服防云东胡乌丸之先后为鲜卑在匈奴东故曰东胡案续汉书曰汉初匈奴冒顿灭其国余类保乌桓山以为号俗随水草居无常处恒以父之名字为姓父子男女悉髠头为轻便也】各分散居谿谷自有君长徃徃而聚者百有余戎然莫能相一自是之后百有余年晋悼公使魏绛和戎翟戎翟朝晋后百有余年赵襄子逾句注【集解骃案音钩山名在鴈门索隐服防云句音拘韦昭云山名在隂馆】而破幷代以临胡貉【索隐案貉即濊也音亡格反】其后既与韩魏共灭智伯分晋地而有之则赵有代句注之北魏有河西上郡以与戎界边其后义渠之戎筑城郭以自守而秦稍蚕食至于惠王遂拔义渠二十五城惠王击魏魏尽入西河及上郡于秦秦昭王时义渠戎王与宣太后乱【集解骃案昭王母也】有二子宣太后诈而杀义渠戎王于甘泉遂起兵伐残义渠于是秦有陇西北地上郡筑长城以拒胡而赵武灵王亦变俗胡服习骑射北破林胡楼烦筑长城【正义括地志云赵武灵王长城在朔州善阳县北案水经云百道长城北山上有长垣若頽毁焉防溪亘岭东西无极盖赵灵王所筑也】自代并【集解骃案音傍白浪反】隂山【索隐徐广云西安阳县北有隂山隂山在河南阳山北也正义括地志云隂山在朔州北塞外突厥界】下至髙阙为塞【集解徐广曰在朔方正义地理志云朔方临戎县北有连山险于长城其山中断两峯俱峻土俗名为髙阙也】而置云中鴈门代郡其后燕有贤将秦开为质于胡胡甚信之归而袭破走东胡东胡郤千余里与荆轲刺秦王秦舞阳者开之孙也燕亦筑长城自造阳【集解韦昭曰地名在上谷正义按上谷郡今妫州】至襄平【索隐韦昭云今辽东所理也】置上谷渔阳右北平辽西辽东郡以拒胡当是之时冠带战国七而三国邉于匈奴【索隐案三国燕赵秦也】其后赵将李牧时匈奴不敢入赵边后秦灭六国而始皇帝使蒙恬将十万之众北击胡悉收河南地因河为塞【索隐案太康地记秦塞自五原北九里谓之造阳东行终利贲山南汉阳西是也】筑四十四县城临河徙适戍以充之【集解骃案适音丁革反】而通直道【索隐苏林云去长安八千里正南北相直道也】自九原至云阳【索隐韦昭云九原县属五原正义括地志云胜州连谷县本秦九原郡汉武帝更名五原云阳雍县秦之林光宫即汉之甘泉宫在焉又云秦故道在庆州华池县西四十五里子午山上自九原至云阳千八百里】因邉山险壍谿谷可缮者治之起临洮至辽东万余里【索隐韦昭曰临洮陇西县正义括地志云秦陇西郡临洮县即今岷州城本秦长城首起岷州西十二里延袤万余里东入辽水】又度河据阳山北假中【集解骃案北假北方田官主以田假与贫人故云北假索隐应劭云北假在北地阳山北韦昭云北假地名正义括地志云汉五原郡河目县故城在北假中北假在河北今属胜州银城县汉书王莽传云五原北假膏壤殖谷】当是之时东胡彊而月氏盛【正义氏音支括地志云凉甘肃延沙等州地本月氏国】匈奴单于【集解骃案汉书音义曰单于者广大之貌言其象天单于然索隐按单于姓挛鞮氏其国称之曰黎孤涂单于匈奴谓天为黎谓子为孤涂单于者广大之貌言其象天故曰黎孤涂单于又晏春秋云士安读汉书不详此言有胡奴在侧言之曰此胡所谓天子与古书所説符防也】曰头曼【集解韦昭曰曼音瞒索隐曼音莫官反】头曼不胜秦北徙十余年而蒙恬死诸侯畔秦中国扰乱诸秦所徙适戍边者皆复去于是匈奴得寛复稍度河南与中国界于故塞单于有太子名冒顿【索隐冒音墨又如字】后有所爱阏氏【索隐阏氏旧音曷氐匈奴皇后号也习凿齿与燕王书云山下有红蓝足下先知不北方人采取其花染绯黄挼取其上英鲜者作烟支妇人采将用为顔色吾少时再三过见烟支今日始亲红蓝后当足致其种匈奴名妻作阏氏今可音烟支想足下先亦不作此读汉书也】生少子而单于欲废冒顿而立少子乃使冒顿质于月氏冒顿既质于月氏而头曼急击月氏月氏欲杀冒顿冒顿盗其善马骑之亡归头曼以为壮令将万骑冒顿乃作为鸣镝【集解骃案汉书音义曰镝箭也如今鸣射也韦昭曰矢镝飞则鸣索隐应劭云髐箭也】习勒其骑射令曰鸣镝所射而不悉射者斩之行猎鸟兽有不射鸣镝所射者辄斩之已而冒顿以鸣镝自射其善马左右或不敢射者冒顿立斩不射善马者居顷之复以鸣镝自射其爱妻左右或颇恐不敢射冒顿又复斩之居顷之冒顿出猎以鸣镝射单于善马左右皆射之于是冒顿知其左右皆可用从其父单于头曼猎以鸣镝射头曼其左右亦皆随鸣镝而射杀单于头曼遂尽诛其后母与弟及大臣不听从者冒顿自立为单于冒顿既立【集解徐广曰秦二世元年壬辰歳立】是时东胡彊盛闻冒顿杀父自立乃使使谓冒顿欲得头曼时有千里马冒顿问羣臣羣臣皆曰千里马匈奴寳马也勿与冒顿曰奈何与人邻国而爱一马乎遂与之千里马居顷之东胡以为冒顿畏之乃使使谓冒顿欲得单于一阏氏冒顿复问左右左右皆怒曰东胡无道乃求阏氏请撃之冒顿曰奈何与人邻国爱一女子乎遂取所爱阏氏予东胡东胡王愈益骄西侵与匈奴间中有弃地莫居千余里各居其边为瓯脱【集解韦昭曰界上屯守处索隐服防云作土室以伺汉人又纂文曰瓯脱土穴也又云是地名故下云生得瓯脱王瓯音一侯反脱音同活反正义按境上斥堠之室为瓯脱也】东胡使使谓冒顿曰匈奴所与我界瓯脱外弃地匈奴非能至也吾欲有之冒顿问羣臣羣臣或曰此弃地予之亦可勿与亦可于是冒顿大怒曰地者国之本也奈何予之诸言予之者皆斩之冒顿上马令国中有后者斩遂东袭击东胡东胡初轻冒顿不为备及冒顿以兵至击大破灭东胡王而虏其民人及畜产既归西击走月氏南幷楼烦白羊河南王【索隐如淳曰白羊王居河南】侵燕代悉复收秦所使蒙恬所夺匈奴地者与汉闗故河南塞至朝那肤施【集解徐广曰在上郡正义汉朝那故城在原州百泉县西七十里属安定郡肤施县秦因不改今延州肤施县是也】遂侵燕代是时汉兵与项羽相距中国罢于兵革以故冒顿得自彊控之士三十余万自淳维以至头曼千有余歳时大时小别散分离尚矣其世传不可得而次云然至冒顿而匈奴最彊大尽服从北夷而南与中国为敌国其世传国官号乃可得而记云置左右贤王左右谷蠡王【集解服防曰谷音鹿蠡音离索隐蠡又音黎】左右大将左右大都尉左右大当戸左右骨都侯【集解骃案骨都异姓大臣索隐裴氏所引据后汉书下呼衍注亦然】匈奴谓贤曰屠耆【集解徐广曰屠一作诸】故常以太子为左屠耆王自如左右贤以下至当戸大者万骑小者数千凡二十四长立号曰万骑诸大臣皆世官呼衍氏兰氏【正义顔师古云呼衍即今鲜卑姓呼延者也兰姓今亦有之】其后有须卜氏【集解骃案湏卜氏主狱讼正义后汉书云呼衍氏须卜氏常与单于婚姻】此三姓其贵种也诸左方王将居东方直上谷【索隐案姚氏云古字例以直为值值者当也正义上谷郡今妫州也言匈奴东方南出直当妫州也】以往者东接秽貉朝鲜右方王将居西方直上郡【正义上郡故城在泾州上县东南五十里言匈奴西方南直当绥州也】以西接月氏氐羗【索隐案风俗通云氐本西南夷种地理志武都有白马氐又鱼豢魏畧云汉置武都郡排其种人分窜山谷或号青氐或号白氐纂文云氐亦羊称説文云羗西方牧羊人续汉书云羗三苖萎姓之别舜徙于三危今河闗之西南羗是也】而单于之庭直代云中【索隐案谓匈奴所都处为庭乐彦云单于无城郭不知何以国之穹庐前地若庭故云庭正义代郡城北狄代国秦汉代县城也在蔚州羗胡县北百五十里云中故城赵云中城秦云中郡在胜州榆林县东北四十里言匈奴之南直当代云中也】各有分地逐水草移徙而左右贤王左右谷蠡王最为大国左右骨都侯辅政诸二十四长亦各自置千长百长什长【索隐案续汉书郡国志云里有魁又有什伍里魁掌一里百家什主十家伍主伍家以相检察故贾谊过秦论以为俛起什百之中是也】禆小王相封【集解徐广曰一作将】都尉当一尸且渠之属【正义且子余反顔师古云今之沮渠姓盖本因此官】歳正月诸长小防单于庭祠五月大会茏城【索隐汉书作龙城亦茏字崔浩云西方胡皆事龙神故名大防处为龙城后汉书云匈奴俗岁有三龙祠祭天神】祭其先天地鬼神秋马肥大防蹛林【集解骃案汉书音义曰匈奴秋社八月中皆防祭处蹛音帯索隐郑氏云蹛林地名也晋灼曰李陵与苏武书云相竞趍蹛林则服防説是也又韦昭音多蓝反姚氏案李牧传大破匈奴灭防褴此字与韦昭音颇同然林褴声相近或以林为褴也正义顔师古云蹛者绕林木而祭也鲜卑之俗自古相传秋祭无林木者尚竪栁枝众骑驰绕三周乃止此其遗法也】课校人畜【正义许六反】计其法拔刃尺者死坐盗者没入其家有罪小者轧【集解骃案汉书音义曰刃刻其面索隐轧音乌八反邓展云轧歴也如淳云檛杖也三苍云轧辗也説文云辗轹也正义顔师古云轧者谓辗轹其骨节若今之厌踝者也】大者死狱久者不过十日一国之囚不过数人而单于朝出营拜日之始生夕拜月其坐长左而北乡【正义其座北向长者在左以左为尊也】日上戊巳其送死有棺椁金银衣裘而无封树丧服【集解张华曰匈奴名冡曰逗落】近幸臣妾从死者多至数千百人【正义汉书作数十百人顔师古云或数十人或百人】举事而星月月盛壮则攻战月亏则退兵其攻战斩首虏赐一巵酒而所得卤获因以予之得人以为奴婢故其战人人自为趣利善为诱兵以冒敌故其见敌则逐利如鸟之集其困败则瓦解云散矣战而扶舆死者尽得死者家财后北服浑庾屈射丁零【索隐魏畧云丁零在康居北去匈奴庭接习水七千里又云匈奴北有浑窳国射音亦又音石】鬲昆薪犂之国【正义已上五国在匈奴北】于是匈奴贵人大臣皆服以冒顿单于为贤是时汉初定中国徙韩王信于代都马邑匈奴大攻围马邑韩王信降匈奴匈奴得信因引兵南逾句注攻太原至晋阳下髙帝自将兵徃撃之防冬大寒雨雪卒之堕指者十二三于是冒顿详败走诱汉兵汉兵逐击冒顿冒顿匿其精兵见其羸弱于是汉悉兵多歩兵三十二万北逐之髙帝先至平城【集解徐广曰在鴈门】歩兵未尽到冒顿纵精兵四十万骑围髙帝于白登【正义白登台在白登山上朔州定襄县东三十里定襄县汉平城县也】七日汉兵中外不得相救饷匈奴骑其西方尽白马东方尽青駹马【索隐駹音武江反案青駹青色马也正义郑元云駹不纯也説文云駹面颡皆白尔雅云黒马面白也】北方尽乌骊马【索隐説文云骊黒色】南方尽骍马【索隐诗传曰赤黄曰骍】髙帝乃使使间厚遗阏氏阏氏乃谓冒顿曰两主不相困今得汉地而单于终非能居之也且汉王亦有神单于察之冒顿与韩王信之将王黄赵利期而黄利兵又不来疑其与汉有谋亦取阏氏之言乃解围之一角于是髙帝令士皆持满傅矢外乡【索隐傅音附乡音向】从解角直出竟与大军合而冒顿遂引兵而去汉亦引兵而罢使刘敬结和亲之约是后韩王信为匈奴将及赵利王黄等数倍约侵盗代云中居无防何陈豨反又与韩信合谋击代汉使樊哙徃击之复拔代鴈门云中郡县不出塞是时匈奴以汉将众徃降故冒顿常往来侵盗代地于是汉患之髙帝乃使刘敬奉宗室女公主为单于阏氏歳奉匈奴絮缯酒米食物各有数约为昆弟以和亲冒顿乃少止后燕王卢绾反率其党数千人降匈奴往来苦上谷以东髙祖崩孝惠吕太后时汉初定故匈奴以骄冒顿乃为书遗髙后妄言髙后欲击之【索隐案汉书云髙后时冒顿寖骄乃使使遗髙后书曰孤偾之君生于沮泽之中长于平野牛马之域数至邉境愿游中国陛下独立孤偾独居两主不乐无以自娱愿以所有易其所无髙后怒欲撃之】诸将曰以髙帝贤武然尚困于平城于是髙后乃止【索隐案汉书季布谏髙后乃止】复与匈奴和亲至孝文帝初立复脩和亲之事其三年五月匈奴右贤王入居河南地侵盗上郡葆塞蛮夷杀略人民于是孝文帝诏丞相灌婴发车骑八万五千诣髙奴【正义延州城本汉髙奴县旧都】击右贤王右贤王走出塞文帝幸太原是时济北王反文帝归罢丞相击胡之兵其明年单于遗汉书曰天所立匈奴大单于敬问皇帝无恙前时皇帝言和亲事称书意合欢汉邉吏侵侮右贤王右贤王不请听后义卢侯难氏【集解徐广曰音支索隐匈奴将名也】等计与汉吏相距絶二主之约离兄弟之亲皇帝让书再至发使以书报不来汉使不至汉以其故不和邻国不附今以小吏之败约故罚右贤王使之西求月氏撃之以天之福吏卒良马彊力以夷灭月氏尽斩杀降下之定楼兰【集解徐广曰一云楼湟正义汉书云鄯善国名楼兰去长安一千六百里】乌孙呼揭【集解骃案音桀索隐又音丘列反正义揭音犂又其列反二国皆在州西北乌孙战国时居州】及其旁二十六国皆以为匈奴【索隐谓皆已入匈奴国也】诸引弓之民幷为一家北州已定愿寝兵休士卒养马除前事复故约以安邉民以应始古使少者得成其长老者安其处世世平乐未得皇帝之志也故使郎中系雩浅奉书【集解骃案雩音火胡反索隐系胡计反雩汉书作虖】请献橐駞一匹骑马二匹驾二驷【正义顔师古云驾可驾车也驷八匹马也】皇帝即不欲匈奴近塞则且诏吏民逺舍使者至即遣之以六月中来至薪望之地【集解骃案汉书音义曰塞下地名索隐服防云汉界上塞下之地今匈奴使至于此也】书至汉议撃与和亲孰便公卿皆曰单于新破月氏乘胜不可撃且得匈奴地泽卤【正义泽音息】非可居也和亲甚便汉许之孝文皇帝前六年汉遗匈奴书曰皇帝敬问匈奴大单于无恙使郎中系雩浅遗朕书曰右贤王不请聴后义卢侯难氏等计絶二主之约离兄弟之亲汉以故不和邻国不附今以小吏败约故罚右贤王使西击月氏尽定之愿寝兵休士卒养马除前事复故约以安边民使少者得成其长老者安其处世世平乐朕甚嘉之此古圣主之意也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意眀告诸吏使无负约有信敬如单于书使者言单于自将伐国有功甚苦兵事服绣袷绮衣绣袷长【集解徐广曰一本无祫字索隐案小顔云服者言天子自所服也以绣为表绮为里以赐冒顿字林云袷衣无絮也音公洽反】锦袷袍各一比余一【集解徐广曰或作疏比也索隐案汉书作比疎一比音鼻小顔云辫发之饰也以金为之广雅云比栉也苍颉篇云靡者为比麄者为梳苏林云今亦谓之梳】黄金饰具带一【集解骃案汉书音义曰要中大带】黄金胥纰一【集解徐广曰或作犀毗而无一字索隐汉书见作犀毗此作胥者胥犀声相近或误张晏云鲜卑郭落带瑞兽名也东胡好服之战国策云赵武灵王赐周绍具带黄金师比延笃云胡革带钩也则此带钩亦名师比则胥犀与师并相近而説各异耳班固与窦宪牋云赐犀比金头带是也】绣十匹锦三十匹赤绨【正义绨音啼】缘缯各四十匹【索隐案説文云绨厚缯也】使中大夫意谒者令肩遗单于后顷之冒顿死子稽粥立【索隐稽音鸡粥音育】号曰老上单于老上稽粥单于初立【集解徐广曰一云稽粥第二单于自后皆以第别之】孝文皇帝复遣宗室女公主为单于阏氏使宦者燕人中行説【正义行音胡郎反中行姓説名也】傅公主説不欲行汉彊使之説曰必我行也为汉患者中行説既至因降单于单于甚亲幸之初匈奴好汉缯絮食物中行説曰匈奴人众不能当汉之一郡然所以彊者以衣食异无仰于汉也今单于变俗好汉物汉物不过什二则匈奴尽归于汉矣【集解韦昭曰言汉物什中之二入匈奴匈奴则动心归汉矣】其得汉缯絮以驰草棘中衣袴皆裂敝以示不如旃裘之完善也得汉食物皆去之以示不如湩酪之便美也【集解骃案湩乳汁也音都奉反索隐字林云湩音竹用反穆天子传云牛马之湩臣莬人所具也】于是説教单于左右疏记以计课其人众畜物【正义畜许六反】汉遗单于书牍以尺一寸辞曰皇帝敬问匈奴大单于无恙所遗物及言语云云中行説令单于遗汉书以尺二寸牍及印封皆令广大长倨傲其辞曰天地所生日月所置匈奴大单于敬问汉皇帝无恙所以遗物言语亦云云汉使或言曰匈奴俗贱老中行説穷汉使曰而汉俗屯戍从军当发者其老亲岂有不自脱温厚肥美以赍送饮食行戍乎汉使曰然中行説曰匈奴明以战攻为事其老弱不能鬬故以其肥美饮食壮健者盖以自为守卫如此父子各得久相保何以言匈奴轻老也汉使曰匈奴父子乃同穹庐而卧【集解骃案汉书音义曰穹庐旃帐】父死妻其后母兄弟死尽取其妻妻之无冠带之饰阙庭之礼中行説曰匈奴之俗人食畜肉饮其汁衣其皮畜食草饮水随时转移故其急则人习骑射寛则人乐无事其约束轻易行也君臣简易一国之政犹一身也父子兄弟死取其妻妻之恶种姓之失也故匈奴虽乱必立宗种今中国虽详不取【索隐详汉书作阳此亦音羊】其父兄之妻亲属益疎则相杀至乃易姓皆从此类且礼义之敝上下交怨望而室屋之极生力必屈【索隐以言栋宇室屋之作人尽极其力以营其生至于气力屈竭也屈音其物反】夫力耕桑以求衣食筑城郭以自备故其民急则不习战功缓则罢于作业嗟土室之人顾无多辞令喋喋【集解骃案音谍利口也】而占占【集解骃案昌占反衣裳貌】冠固何当【集解骃案言虽复着冠固何益所当索隐邓展曰占嗫耳语服防曰口舌为喋如淳曰汝汉人多口居室中固自宜着冠且不足贵也小顔云言汉人且当思念无为喋喋占占耳虽自谓着冠何所当益也】自是之后汉使欲辩论者中行説辄曰汉使无多言顾汉所输匈奴缯絮米糵令其量中必善美而已矣何以为言乎且所给备善则已不备苦恶【集解韦昭曰苦麄也音若靡盬之盬】则秋孰以骑驰蹂而稼穑耳【集解徐广曰蹂音而九反】日夜教单于候利害处汉孝文皇帝十四年匈奴单于十四万骑入朝那萧闗杀北地都尉卯【集解徐广曰姓孙其子单封为缾侯白丁反索隐卬音五郎反】虏人民畜产甚多遂至彭阳【集解徐广曰在安定正义城字误也括地志云彭城故城在泾州临城县东二十里案彭城在妫州与北地郡甚逺明非彭城也】使竒兵入烧回中宫【索隐服防云回中在北地武帝作宫始皇本纪三十七年巡鸡头山过回中武帝元封四年通回中道正义括地志云秦回中宫在岐州雍县西四十里即匈奴所烧者也】骑至雍甘泉【索隐崔浩云逻骑正义括地志云云阳也秦之林光宫汉之甘泉在雍州云阳西北八十里秦始皇作甘泉宫去长安三百里望见长安始皇帝以来祭天兵处】于是文帝以中尉周舍郎中令张武为将军发车千乘骑十万军长安旁以备胡寇而拜昌侯卢卿为上郡将军【索隐案表卢作玈古今字异耳】寗侯魏遬为北地将军隆虑侯周灶为陇西将军东阳侯张相如为大将军成侯董赤【正义音赫】为前将军大发车骑往击胡【集解徐广曰内史栾布亦为将军】单于留塞内月余乃去汉逐出塞即还不能有所杀匈奴日已骄歳入边杀略人民畜产甚多云中辽东最甚至代郡万余人汉患之乃使使遗匈奴书单于亦使当户报谢复言和亲事孝文帝后二年使使遗匈奴书曰皇帝敬问匈奴大单于无恙使当户且居雕渠难【索隐汉书作且渠匈奴官号乐彦云当户且渠各自一官雕渠难为此官也正义雕渠难者其姓名也且子余反】郎中韩辽遗朕马二匹已至敬受先帝制长城以北引弓之国受命单于长城以内冠带之室朕亦制之使万民耕织射猎衣食父子无离臣主相安俱无暴逆今闻渫恶民贪降其进取之利倍义絶约忘万民之命离两主之驩然其事已在前矣书曰二国已和亲两主驩説寝兵休卒养马世世昌乐闟然更始【集解徐广曰闟音防安定意也】朕甚嘉之圣人者日新改作更始使老者得息幼者得长各保其首领而终其天命朕与单于俱由此道顺天恤民世世相传施之无穷天下莫不咸便汉与匈奴邻敌之国匈奴处北地寒杀气早降故诏吏遗单于秫蘖金帛丝絮佗物歳有数今天下大安万民熙熙朕与单于为之父母朕追念前事薄物细故谋臣计失皆不足以离兄弟之驩朕闻天不颇覆地不偏载朕与单于皆捐往细故俱蹈大道堕壊前恶以图长久使两国之民若一家子元元万民下及鱼鼈上及飞鸟跂行喙息蠕动之类【索隐案跂音岐又音企言虫鸟之类或以踵而行或以喙而息皆得其安也三苍云蠕蠕动貌音软淮南云昆虫蠕动也】莫不就安利而辟危殆故来者不止天之道也俱去前事朕释逃虏民单于无言章尼等【索隐案文帝云我今日并释放彼国逃亡虏遣之归本国汝单于无得更以言词诉于章尼等责其违逃也】朕闻古之帝王约分明而无食言单于留志天下大安和亲之后汉过不先单于其察之单于既约和亲于是制诏御史曰匈奴大单于遗朕书言和亲已定亡人不足以益众广地匈奴无入塞汉无出塞犯令约者杀之可以久亲后无咎俱便朕已许之其布告天下使明知之后四歳老上稽粥单于死子军臣立为单于既立【集解徐广曰后元三年立】孝文皇帝复与匈奴和亲而中行説复事之军臣单于立四歳【集解徐广曰孝文后元七年崩而二年答单于书其间五年而此云后四年又立四歳数不容尔也孝文后六年冬匈奴入上郡云中也】匈奴复絶和亲大入上郡云中各三万骑所杀略甚众而去于是汉使三将军军屯北地代屯句注赵屯飞狐口缘边亦各坚守以备胡寇又置三将军军长安西细栁渭北棘门霸上以备胡胡骑入代句注边烽火通于甘泉长安数月汉兵至边匈奴亦去逺塞汉兵亦罢后歳余孝文帝崩孝景帝立而赵王遂乃隂使人于匈奴吴楚反欲与赵合谋入边汉围破赵匈奴亦止自是之后孝景帝复与匈奴和亲通闗市给遗匈奴遣公主如故约终孝景时时小入盗边无大寇今帝即位明和亲约束厚遇通闗市饶给之匈奴自单于以下皆亲汉往来长城下汉使马邑下人聂翁壹【索隐衞青传唯称聂壹故顾氏云壹名也老故称翁义或然也】姧兰【集解骃案姧音干干兰犯禁私出物也】出物与匈奴交【集解骃案汉书音义曰私出塞与匈奴交市】详为卖马邑城以诱单于单于信之而贪马邑财物乃以十万骑入武州塞【索隐苏林云在鴈门也】汉伏兵三十余万马邑旁御史大夫韩安国为防军防四将军以伏单于单于既入汉塞未至马邑百余里见畜布野而无人牧者怪之乃攻亭是时鴈门尉史行徼【索隐如淳云近塞郡皆置尉百里一人士史尉史各二人也】见寇葆此亭知汉兵谋单于得欲杀之【集解徐广曰一云乃下具告单于】尉史乃告单于汉兵所居单于大惊曰吾固疑之乃引兵还出曰吾得尉史天也天使若言以尉史为天王汉兵约单于入马邑而纵单于不至以故汉兵无所得汉将军王恢部出代击胡辎重闻单于还兵多不敢出汉以恢本造兵谋而不进斩恢【集解骃案韩长孺传曰恢自杀】自是之后匈奴絶和亲攻当路塞【索隐苏林云直当道之塞】往往入盗于汉边不可胜数然匈奴贪尚乐闗市嗜汉财物汉亦尚闗市不絶以中之【正义如淳云以利中伤之】自马邑军后五年之秋汉使四将军各万骑击胡闗市下将军衞青出上谷至茏城得胡首虏七百人公孙贺出云中无所得公孙敖出代郡为胡所败七千余人李广出鴈门为胡所败而匈奴生得广广后得亡归汉囚敖广敖广赎为庶人其冬匈奴数入盗边渔阳尤甚汉使将军韩安国屯渔阳备胡其明年秋匈奴二万骑入汉杀辽西太守略二千余人胡又入败渔阳太守军千余人围汉将军安国安国时千余骑亦且尽防燕救至匈奴乃去匈奴又入鴈门杀略千余人于是汉使将军衞青将三万骑出鴈门李息出代郡击胡得首虏数千人其明年衞青复出云中以西至陇西击胡之楼烦白羊王于河南得胡首虏数千牛羊百余万于是汉遂取河南地筑朔方复缮故秦时蒙恬所为塞因河为固汉亦弃上谷之什【集解骃案音斗】辟县造阳地以予胡【集解骃案汉书音义曰言县斗辟西近胡索隐辟音僻造阳即斗辟县中地正义曲幽辟县入匈奴界者造阳地弃与胡也】是歳汉之元朔二年也其后冬匈奴军臣单于死军臣单于弟左谷蠡王伊稚斜自立为单于【索隐稚音持利反斜音士嗟反邹诞生音直牙反盖稚斜胡人语近得其实】攻破军臣单于太子于单【索隐单音丹】于单亡降汉汉封于单为渉安侯数月而死伊稚斜单于既立其夏匈奴数万骑入杀代郡太守恭及略千余人其秋匈奴又入鴈门杀略千余人其明年匈奴又复入代郡定襄【正义括地志云定襄故城在朔州善阳县北三百八十里地理志云定襄郡髙帝置也】上郡各三万骑杀略数千人匈奴右贤王怨汉夺之河南地而筑朔方数为寇盗边及入河南侵扰朔方杀略吏民甚众其明年春汉以卫青为大将军将六将军十余万人出朔方髙阙击胡右贤王以为汉兵不能至饮酒醉汉兵出塞六七百里夜围右贤王右贤王大惊脱身逃走诸精骑往往随后去汉得右贤王众男女万五千人禆小王十余人其秋匈奴万骑入杀代郡都尉朱英略千余人其明年春汉复遣大将军衞青将六将军兵十余万骑乃再出定襄数百里击匈奴得首虏前后凡万九千余级而汉亦亡两将军军三千余骑【集解徐广曰合有三千耳】右将军建【正义苏武父也】得以身脱而前将军翕侯赵信兵不利降匈奴赵信者故胡小王降汉汉封为翕侯以前将军与右将军幷军分行【正义与大军别行也】独遇单于兵故尽没单于既得翕侯以为自次王【正义自次者尊重次于单于】用其姊妻之与谋汉信教单于益北絶幕【集解应劭曰幕沙幕匈奴之南界瓒曰沙土曰幕直度曰絶】以诱罢汉兵徼极而取之【索隐罢音疲徼要也谓要其疲极而取之正义徼音古尧反】无近塞【正义无近塞居止】单于从其计其明年胡骑万人入上谷杀数百人其明年春汉使骠骑将军去病将万骑出陇西过焉支山【正义焉音烟括地志云焉支山一名删丹山在甘州删丹县东南五十里西河故事云匈奴失祁连焉支二山乃歌曰亡我祈连山使我六畜不蕃息失我焉支山使我妇女无顔色其慜惜乃如此】千余里击匈奴得胡首虏骑万八千余级破得休屠王祭天金人【集解骃案汉书音义曰匈奴祭天处本在云阳甘泉山下秦夺其地后徙之休屠王右地故休屠有祭天金人象祭天主也索隐韦昭云作金人以为祭天主崔浩云胡祭以金人为主今浮圗金人是也孟説恐不然案得浮圗金人后置之于甘泉也正义括地志云径路祠神在雍州云阳县西北九十里甘泉山下本匈奴祭天处秦夺其地后徙休屠右地按金人即金佛像是其遗法立以为祭天主也】其夏骠骑将军复与合骑侯数万骑出陇西北地二千里击匈奴过居延【索隐韦昭曰张掖县】攻祁连山【索隐西河旧事云山在张掖酒泉二界上东西二百里南北百里有松栢五木羙水草冬温夏凉宜畜牧匈奴失二山乃歌曰失我祁连山使我六畜不蕃息失我焉支山使我嫁妇无顔色祈连一名天山亦曰白山也】得胡首虏三万余人禆小王以下七十余人是时匈奴亦来入代郡鴈门杀略数百人汉使博望侯及李将军广出右北平撃匈奴左贤王左贤王围李将军卒可四千人且尽杀虏亦过当防博望侯军救至李将军得脱汉失亡数千人合骑侯后骠骑将军期及与博望侯皆当死赎为庶人其秋单于怒浑耶王休屠王居西方为汉所杀虏数万人欲召诛之浑耶王与休屠王恐谋降汉【集解徐广曰元狩二年也】汉使骠骑将军往迎之浑耶王杀休屠王幷将其众降汉凡四万余人号十万于是汉已得浑耶王则陇西北地河西益少胡寇徙闗东贫民处所夺匈奴河南新秦中以实之【集解如淳云在长安以北朔方以南骃案汉书食货志云徙贫民充朔方以南新秦中是也正义服防云地名在北地广六七百里长安北朔方南史记以为秦始皇遣蒙恬斥逐北故得肥饶之地七百里徙内郡人民皆往充实之号曰新秦中也】而减北地以西戍卒半其明年匈奴入右北平定襄各数万骑杀略千余人而去其明年春汉谋曰翕侯信为单于计居幕北以为汉兵不能至乃粟马发十万骑负私从马凡十四万匹【正义谓负担衣粮私募从者凡十四万疋】粮重不与焉令大将军青骠骑将军去病中分军大将军出定襄骠骑将军出代咸约絶幕击匈奴匈奴单于闻之逺其辎重以精兵待于幕北与汉大将军接战一日防暮大风起汉兵纵左右翼围单于单于自度战不能如汉兵单于遂独身与壮骑数百溃汉围西北遁走汉兵夜追不得行斩捕匈奴首虏万九千级北至阗顔山赵信城而还【集解如淳曰信前降匈奴匈奴筑城居之】单于之遁走其兵往往与汉兵相乱而随单于单于久不与其大众相得其右谷蠡王以为单于死乃自立为单于真单于复得其众而右谷蠡王乃去其单于号复为右谷蠡王汉骠骑将军之出代二千余里与左贤王接战汉兵得胡首虏凡七万余级左贤王将皆遁走骠骑封于狼居胥山禅姑衍临翰海而还【集解如淳曰翰海北海名正义按翰海自一大海名羣鸟解羽伏乳于此因名也】是后匈奴逺遁而幕南无王庭汉度河自朔方以西至令居【集解徐广曰在金城索隐地理志云张掖令居县姚氏令音连小顔音零】往往通渠置田官吏卒五六万人稍蚕食地接匈奴以北【正义匈奴旧以幕为王庭今逺徙幕北更蚕食之汉境连接匈奴旧地以北也】初汉两将军大出围单于所杀虏八九万而汉士卒物故亦数万【索隐案释名云汉以来谓死为物故就朽故也又魏台访议髙堂崇对曰闻之先师物无也故事也言无复所能于事者也】汉马死者十余万匈奴虽病逺去而汉亦马少无以复往匈奴用赵信之计遣使于汉好辞请和亲天子下其议或言和亲或言遂臣之丞相长史任敞曰匈奴新破困宜可使为外臣朝请于边汉使任敞于单于单于闻敞计大怒留之不遣先是汉亦有所降匈奴使者单于亦辄留汉使相当汉方复收士马防骠骑将军去病死于是汉久不北击胡数歳伊稚斜单于立十三年死子乌维立为单于是歳汉元鼎三年也乌维单于立而汉天子始出巡郡县其后汉方南诛两越【正义南越东越】不击匈奴匈奴亦不侵入边乌维单于立三年汉已灭南越遣故太仆贺将万五千骑出九原二千余里至浮苴井而还【索隐苴音子余反臣瓒云去九原二千里见汉舆地图】不见匈奴一人汉又遣故从骠侯赵破奴万余骑出令居数千里至匈奴河水而还【索隐臣瓒云河水名去令居千里】亦不见匈奴一人是时天子廵边至朔方勒兵十八万骑以见武节而使郭吉风告单于郭吉既至匈奴匈奴主客【集解韦昭曰主使来客官也正义官名若鸿胪卿】问所使郭吉礼卑言好曰吾见单于而口言单于见吉吉曰南越王头已悬于汉北阙今单于能即前与汉战天子自将兵待边单于即不能即南面而臣于汉何徒逺走亡匿于幕北寒苦无水草之地毋为也语卒而单于大怒立斩主客见者而留郭吉不归迁之北海上【正义北海即上海苏武亦迁也】而单于终不肯为寇于汉边休养息士马习射猎数使使于汉好辞甘言求请和亲汉使王乌等窥匈奴匈奴法汉使非去节而以墨黥其面者不得入穹庐王乌北地人习胡俗去其节黥面得入穹庐单于爱之详许甘言为遣其太子入汉为质【正义音致】以求和亲汉使杨信于匈奴是时汉东拔秽貉朝鲜以为郡【正义即莬乐浪二郡】而西置酒泉郡【正义今肃州】以鬲絶胡与羌通之路汉又西通月氏大夏【正义汉书西域传云大月氏国去长安城万一千六百里本居炖煌祁连间冒顿单于破月氏而老上单于杀月氏王以头为饮器月氏乃逺去过大宛西击大夏而臣之都妫水北为王庭也】又以公主妻乌孙王以分匈奴西方之援国又北益广田至胘靁为塞【集解骃案汉书音义曰胘靁地名在乌孙北】而匈奴终不敢以为言是歳翕侯信死汉用事者以匈奴为已弱可臣从也杨信为人刚直屈彊素非贵臣单于不亲单于欲召入不肯去节单于乃坐穹庐外见杨信杨信既见单于説曰即欲和亲以单于太子为质于汉单于曰非故约故约汉常遣公主给缯絮食物有品以和亲而匈奴亦不扰边今乃欲反古令吾太子为质无几矣【正义防音纪言反古无所冀望也】匈奴俗见汉使非中贵人其儒先【集解骃案先先生也汉书作儒生】以为欲説折其辩其少年以为欲刺折其气每汉使入匈奴匈奴辄报偿汉留匈奴使匈奴亦留汉使必得当乃肯止杨信既归汉使王乌而单于复讇以甘言欲多得汉财物绐谓王乌曰吾欲入汉见天子面相约为兄弟王乌归报汉汉为单于筑邸于长安匈奴曰非得汉贵人使吾不与诚语匈奴使其贵人至汉病汉予药欲愈之不幸而死而汉使路充国佩二千石印绶徃使因送其丧厚葬直数千金曰此汉贵人也单于以为汉杀吾贵使者乃留路充国不归诸所言者单于特空绐王乌殊无意入汉及遣太子来质于是匈奴数使竒兵侵犯边汉乃拜郭昌为拔胡将军及浞野侯【集解徐广曰赵破奴】屯朔方以东备胡路充国留匈奴三歳单于死乌维单于立十歳而死子乌师庐【集解徐广曰乌一作詹】立为单于年少号为儿单于是歳元封六年也自此之后单于益西北左方兵直云中右方直酒泉炖煌郡【正义括地志云铁勒国匈奴冒顿之后在突厥国北乐胜州经秦长城太羮长路正北经砂碛十三日行至其国】儿单于立汉使两使者一吊单于一吊右贤王欲以乖其国使者入匈奴匈奴悉将致单于单于怒而尽留汉使汉使留匈奴者前后十余辈而匈奴使来汉亦辄留相当是歳汉使贰师将军广利西伐大宛而令因杅【正义音于】将军敷筑受降城其冬匈奴大雨雪畜多饥寒死儿单于年少好杀伐国人多不安左大都尉欲杀单于使人间告汉曰我欲杀单于降汉汉逺即兵来迎我我即发初汉闻此言故筑受降城犹以为逺其明年春汉使浞野侯破奴将二万余骑出朔方西北二千余里期至浚稽山而还【索隐应劭云在武威县北】浞野侯既至期而还左大都尉欲发而觉单于诛之发左方兵击浞野浞野侯行捕首虏数千人还未至受降城四百里匈奴兵八万骑围之浞野侯夜自出求水匈奴间捕生得浞野侯因急击其军军中郭纵为防维王为渠【正义为渠帅也】相与谋曰及诸校尉畏亡将军而诛之莫相劝归军遂没于匈奴匈奴儿单于大喜遂遣竒兵攻受降城不能下乃寇入边而去其明年单于欲自攻受降城未至病死儿单于立三嵗而死子年少匈奴乃立其季父乌维单于弟右贤王呴【集解骃案音钩又音吁】犁湖为单于是歳太初三年也呴犁湖单于立汉使光禄徐自为出五原塞【正义即五原郡榆林塞也在胜州榆林县四十里也】数百里逺者千余里筑城鄣列亭【正义頋云鄣山中小城亭望所居也】至庐朐【集解音衢服防云庐匈奴地名也张晏云山名也正义地理志云五原郡稒阳县北出石门鄣得光禄城又西北得支就城又西北得头曼城又西北得虖河城又西北得宿虏城按即筑城鄣列亭至庐朐也】而使游击将军韩説长平侯卫伉屯其傍使彊弩都尉路博徳筑居延泽上【正义括地志汉居延县故城在甘州张掖县东北千五百三十里有汉遮虏鄣强弩尉路博徳之所筑李陵败与士众期至遮虏鄣即此也长老传云鄣北百八十里直居延之西北是李陵战地也】其秋匈奴大入定襄云中杀略数千人败数二千石而去行破壊光禄所筑城列亭鄣又使右贤王入酒泉张掖略数千人会任文击救【集解骃案汉书音义曰汉将也】尽复失所得而去是歳贰师将军破大宛斩其王而还匈奴欲遮之不能至其冬欲攻受降城会单于病死呴犁湖单于立一歳死匈奴乃立其弟左大都尉且鞮侯为单于【索隐且音子余反鞮音低】汉既诛大宛威震外国天子意欲遂困胡乃下诏曰髙皇帝遗朕平城之忧髙后时单于书絶悖逆昔齐襄公复百世之雠春秋大之【集解骃案公羊传曰九世犹可以复雠乎虽百世可知也】是歳太初四年也且鞮侯单于既立尽归汉使之不降者路充国等得归单于初立恐汉袭之乃自谓我儿子安敢望汉天子汉天子我丈人行也【正义胡郎反】汉遣中郎将苏武厚币赂遗单于单于益骄礼甚倨非汉所望也其明年浞野侯破奴得亡归汉其明年汉使贰师将军广利以三万骑出酒泉击右贤王于天山【正义在伊川】得胡首虏万余级而还匈奴大围贰师将军防不脱汉兵物故什六七汉复使因杅将军敷出西河与彊弩都尉会涂山【集解徐广曰涂音邪索隐涿音卓涂音以奢反正义匈奴中山也】毋所得又使骑都尉李陵将歩骑五千人出居延北千余里与单于防合战陵所杀伤万余人兵及食尽欲解归匈奴围陵陵降匈奴其兵遂没得还者四百人单于乃贵陵以其女妻之后二歳复使贰师将军将六万骑歩兵十万出朔方彊弩都尉路博徳将万余人与贰师会游击将军説将歩骑三万人出五原因杅将军敷将万骑歩兵三万人出鴈门匈奴闻悉逺其累重于余吾水北【集解徐广曰余一作斜音邪索隐山海经云北鲜之山鲜水出焉北流注余吾正义累力为反重文用反】而单于以十万骑待水南与贰师将军接战贰师乃解而引归与单于连战十余日贰师闻其家以巫蛊族灭因幷众降匈奴【集解徐广曰案史记将相年表及汉书征和二年巫蛊始起三年广利与商丘成出击胡军败乃降】得来还千人一两人耳【正义自此以下上至贰师闻其家非天汉四年事似错悮人所知】游击説无所得因杅与左贤王战不利引归是歳【集解徐广曰天汉四年】汉兵之出击匈奴者不得言功多少功不得御【正义御音语其功不得相御当也】有诏捕太医令随但言贰师将军家室族灭使广利得降匈奴【索隐汉书云明年且鞮死长子狐鹿姑单于立张晏云自狐鹿姑单于已下皆刘向褚先生所录班彪又撰而次之所以汉书匈奴传有上下两卷】
　　太史公曰孔氏着春秋隐桓之间则章至定哀之际则微【索隐案韩国要礼云仲尼仕于定哀故其着春秋不切论当世而微其词也】为其切当世之文而罔襃忌讳之辞也【索隐案罔者无也谓其无实而襃之是也忌讳当代故也】世俗之言匈奴者患其徼一时之权【集解徐广曰徼音皎索隐徼音工尧反言求一时权宠也刘伯庄音呌徐音皎皆非也】而务讇纳其説【索隐説音税】以便偏指不参【索隐案谓説者谋匈奴皆患其直徼求一时权幸但务謟进其説以自便其偏指不参详终始利害也】彼己将率【诗云彼己之子索隐彼己者犹诗人讥词云彼己之子是也将率则指樊哙卫霍等也】席中国广大气奋人主因以决策是以建功不深尧虽贤兴事业不成得禹而九州宁【正义言尧虽贤圣不能独理得禹而九州安宁以刺武帝不能择贤将相而务謟纳小人浮説多伐匈奴故壊齐民故太史公引禹圣成其太平以攻当代之罪】且欲兴圣统唯在择任将相哉唯在择任将相哉
　　【索隐述赞曰猃狁荤粥居于北边既称夏裔式憬周篇颇随畜牧屡扰尘烟爰自冒顿尤聚控虽空帑藏未尽中权】


　　史记卷一百十
　　史记卷一百十考证
　　匈奴列传○顾炎武曰因匈奴犯塞而有卫霍之功故序匈奴于衞将军骠骑传之前
　　其后三百有余歳戎狄攻大王亶父○困学纪闻曰王氏逨曰自后稷三传而得公刘自亶父三传而武王灭商则公刘在夏之中衰而亶父宜在商之季世不啻五六百年而曰三百歳未知何所防
　　燕北有东胡山戎索隐案续汉书曰汉初匈奴冒顿灭其国余类保乌桓山以为号俗随水草居无常处桓以之名乌号为姓父子男女悉髠头为轻便也○【臣照】按索隐引续汉书盖有讹脱字今防后汉乌桓传云乌桓者本东胡也汉初匈奴冒顿灭其国余类保乌桓山因以为号焉随水草放收居无常处又曰父子男女相对踞蹲以髠头为轻便
　　自是之后百有余年晋悼公使魏绛和戎翟○困学纪闻曰以左氏考之鲁文公三年秦始霸西戎襄公四年晋魏绛和戎裁五十余歳阎若璩曰魏绛和者北戎非西戎也
　　而始皇帝使防恬将十万之众北击胡○防恬传作三十万众
　　筑四十四县城○秦始皇本纪作三十四县
　　十余年而恬死○恬以始皇三十四年击胡以二世初即位死首尾实四年
　　汉使马邑下人聂翁壹索隐卫青传唯称聂壹故顾氏云壹名也老故称翁义或然也○【臣照】按老固称翁但索隐于韩安国传既云聂姓翁壹名何于此复有异説也
　　汉亦尚闗市不絶以中之正义如淳云以利中伤之○徐孚逺曰如淳之説非也谓中其欲使不至时入塞
　　匈奴数万骑入杀代郡太守恭及畧千余人○汉书恭及作共友师古曰太守姓名也卫青传作代郡太守友则及为友无疑
　　昔齐襄公复百世之雠春秋大之○【臣照】按此下疑有阙文然汉亦仍之无所増益则当时所传亦如此
　　世俗之言匈奴者患其徼一时之权而务讇纳其説以便偏指不参彼己将率席中国广大气奋人主因以决策○【臣照】按索隐读作以便偏指不参【句】彼己将率【句】席中国广大【句】气奋人主【句】因以决策【句】误也应作以便偏指【句】不参彼己【句】将率席中国广大气奋【句】人主因以决策【句】盖谓言匈奴者务讇纳其説以便申其一偏之见而不以彼己利害短长参之其将率则席中国盛势以奋其气人主就此軰决策是以无功也




　　史记卷一百十考证
　　钦定四库全书
　　史记卷一百十一
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　卫将军骠骑列传第五十一
　　大将军卫青者平阳人也其父郑季为吏给事平阳侯家与侯妾卫媪通【索隐卫姓也媪妇人老少通称汉书曰与主家僮卫媪通案既云家僮故知非老或者媪是年老之称后追呼耳然外戚传云薄姬父与魏王宗女魏媪通则少亦称媪也而小顔云衞者举其夫家姓也然案此云侯妾卫媪则似无夫下云同母兄卫长子及姊卫子夫皆冒卫氏又似有夫耳其所冒之姓为父与母皆未明也】生青青同母兄卫长子而姊衞子夫自平阳公主家得幸天子【集解徐广曰曹参曽孙平阳夷侯时尚武帝姊平阳公主生子襄索隐案如淳云本阳信长公主为平阳侯所尚故称平阳公主世家及功臣表时或作畴汉书作夀竝文字残缺故不同也】故冒姓为卫氏字仲卿长子更字长君长君母号为卫媪媪长女卫孺【索隐汉书云君孺】次女少儿次女即子夫后子夫男弟歩广【集解徐广曰歩一作少】皆冒卫氏青为侯家人少时归其父其父使牧羊先母之子【集解服防曰先母适妻也青之适于】母民【索隐汉书作民母顾氏云郑季本妻编户之间故曰民母今本亦或作民母也】皆奴畜之不以为兄弟数【索隐音去声】青尝从入至甘泉居室【正义按居室署名武帝改曰保宫灌夫系居室是也】有一钳徒【集解张晏曰甘泉中徒所居也】相青曰贵人也官至封侯青笑曰人奴之生得毋笞骂即足矣安得封侯事乎青壮为侯家骑从平阳主建元二年春青姊子夫得入宫幸上皇后堂邑大长公主女也【集解徐广曰堂邑安侯陈婴之孙夷侯午尚景帝姊长公主生子季须元鼎元年季须坐奸自杀正义文頴云陈皇后武帝姑女也】无子妬大长公主闻卫子夫幸有身妬之乃使人捕青青时给事建章未知名【索隐案晋灼云建章上林中宫名也】大长公主执四青欲杀之其友骑郎公孙敖与壮士簒取之以故得不死【索隐簒犹劫也夺也】上闻乃召青为建章监侍中及同母昆弟贵赏赐数日间累千金孺为太仆公孙贺妻少儿故与陈掌通【集解徐广曰陈平曽孙名掌也】上召贵掌公孙敖由此益贵子夫为夫人青为太中大夫元光五年青为车骑将军击匈奴出上谷太仆公孙贺为轻车将军出云中太中大夫公孙敖为骑将军出代郡卫尉李广为骁骑将军出鴈门军各万骑青至茏城斩首虏数百骑将军敖亡七千骑卫尉李广为虏所得得脱归皆当斩赎为庶人贺亦无功元朔元年春卫夫人有男【索隐即卫太子据也】立为皇后其秋青为车骑将军出鴈门三万骑击匈奴斩首虏数千人眀年匈奴入杀辽西太守虏略渔阳二千余人败韩将军军汉令将军李息击之出代令车骑将军青出云中以西至髙阙【索隐髙阙山名小顔云一曰塞名在朔方之北也】遂略河南地至于陇西捕首虏数千畜数十万走白羊楼烦王遂以河南地为朔方郡【正义今夏州也】以三千八百户封青为长平侯青校尉苏建有功以千一百户封建为平陵侯使建筑朔方城【正义括地志云夏州朔方县北什贲故城是按苏建筑什贲之号盖出蕃语也】青校尉张次公有功封为岸头侯【索隐案晋灼云河东皮氏县之亭名也正义服防云乡名也】天子曰匈奴逆天理乱人伦暴长虐老以盗窃为务行诈诸蛮夷造谋籍兵数为边害【集解张晏曰从蛮夷借兵钞边也】故兴师遣将以征厥罪诗不云乎薄伐玁狁至于太原【索隐此小雅六月诗美宣王北伐也薄伐者言逐出之也】出车彭彭城彼朔方【索隐小雅出车之诗也】今车骑将军青度西河【正义即云中郡之西河今胜州东河也】至髙阙获首虏二千三百级车辎畜产毕收为卤已封为列侯遂西定河南地按榆谿旧塞【集解如淳曰按行也榆谿旧塞名或曰按寻也索隐案水经云上郡之北有诸次山诸次水出焉东经榆林塞为榆谿是榆谿旧塞也】絶梓领梁北河【集解如淳曰絶度也为北河作桥梁正义括地志云梁北河在灵州界】讨蒲泥破符离【集解晋灼曰二王号索隐崔浩云北塞名】斩轻鋭之卒捕服听者三千七十一级【集解张晏曰伏于隐处听军虚实】执讯获丑【正义讯问也丑众言执其生口问之知虏处获得众类也】驱马牛羊百有余万全甲兵而还益封青三千户其明年匈奴入杀代郡太守友【集解徐广曰友者太守名也姓共也】入略鴈门千余人其明年匈奴大入代定襄上郡杀略汉数千人其明年元朔之五年春汉令车骑将军青将三万骑出髙阙卫尉苏建为游击将军左内史李沮【集解文頴曰音爼】为彊弩将军太仆公孙贺为骑将军代相李蔡为轻车将军皆领属车骑将军俱出朔方大行李息岸头侯张次公为将军出右北平咸击匈奴匈奴右贤王当卫青等兵以为汉兵不能至此饮醉汉兵夜至围右贤王右贤王惊夜逃独与其爱妾一人壮骑数百驰溃围北去汉轻骑校尉郭成等逐数百里不及得右贤裨王十余人【索隐贾逵云禆益也小顔云禆王小王也若裨将然音频移反】众男女万五千余人畜数千百万于是引兵而还至塞天子使使者持大将军印即军中拜车骑将军青为大将军诸将皆以兵属大将军大将军立号而归【索隐案谓立大将军之号令而归也】天子曰大将军青躬率戎士师大防获匈奴王十有余人益封青六千户而封青子伉【正义口浪反】为宜春侯青子不疑为隂安侯青子登为发干侯青固谢曰臣幸得待罪行间赖陛下神灵军大防皆诸校尉力战之功也陛下幸已益封臣青臣青子在繦褓中【正义襁长尺二寸阔八寸以约小儿于背褓小儿被也】未有勤劳上幸列地封为三侯非臣待罪行间所以劝士力战之意也伉等三人何敢受封天子曰我非忘诸校尉功也今固且图之乃诏御史曰护军都尉公孙敖三从大将军击匈奴常防军傅校获王【索隐顾秘监云傅领也五百人谓之校小顔云傅音附言敖总防诸军每附部校以致克防而获王也】以千五百户封敖为合骑侯【索隐案非邑地因战功为号谓军合骠骑故云合骑若冠军从骠然也】都尉韩説从大将军出窳浑【集解徐广曰窳浑在朔方音庾索隐服防云窳浑塞名汉书作寘浑寘音田】至匈奴右贤王庭为麾下搏战获王【索隐搏音博搏撃也小顔同今史记汉书本多作传传犹转也】以千三百户封説为龙頟侯骑将军公孙贺从大将军获王以千三百户封贺为南窌侯【集解徐广曰窌宜作奅音匹孝反索隐韦昭云县名或作窖字林云大下卯与穴下卯竝音匹孝反】轻车将军李蔡再从大将军获王以千六百户封蔡为乐安侯校尉李朔校尉赵不虞校尉公孙戎奴各三从大将军获王以千三百户封朔为渉轵侯以千三百户封不虞为随成侯以千三百户封戎奴为从平侯将军李沮李息及校尉豆如意有功赐爵闗内侯食邑各三百户其秋匈奴入代杀都尉朱英其明年春大将军青出定襄合骑侯敖为中将军太仆贺为左将军翕侯赵信为前将军卫尉苏建为右将军郎中令李广为后将军左内史李沮为彊弩将军咸属大将军斩首数千级而还月余悉复出定襄击匈奴斩首虏万余人右将军建前将军信幷军三千余骑独逄单于兵与战一日余汉兵且尽前将军故胡人降为翕侯见急匈奴诱之遂将其余骑可八百犇降单于右将军苏建尽亡其军独以身得亡去自归大将军大将军问其罪正闳【集解张晏曰正军正也闳名也】长史安【正义律都军官史一人也】议郎周霸等【集解徐广曰儒生索隐案郊祀志议封禅有周霸故知儒生也】建当云何霸曰自大将军出未尝斩裨将今建弃军可斩以明将军之威闳安曰不然兵法小敌之坚大敌之禽也今建以数千当单于数万力战一日余士尽不敢有二心自归自归而斩之是示后无反意也不当斩大将军曰青幸得以肺腑待罪行间不患无威而覇説我以明威甚失臣意且使臣职虽当斩将以臣之尊宠而不敢自擅専诛于境外而具归天子天子自裁之于是以见为人臣不敢専权不亦可乎军吏皆曰善遂囚建诣行在所【集解蔡邕曰天子自谓所居曰行在所言今虽在京师行所至耳巡狩天下所奏事处皆为宫在长安则曰奏长安宫在泰山则曰奉髙宫唯当时所在】入塞罢兵是歳也大将军姊子霍去病【集解徐广曰姊即少儿也】年十八幸为天子侍中善骑射再从大将军大将军受诏与壮士为剽姚校尉【索隐服防音飘摇大顔案荀悦汉纪作票鹞票鹞劲疾之貌也票音频妙反鹞音弋召反】与轻勇骑八百直弃大军数百里赴利斩捕首虏过当【索隐案小顔云计其所将之人数则捕首虏为多过于所当也一云汉军亡失者少而杀获匈奴数多故曰过当也】于是天子曰剽姚校尉去病斩首虏二千二十八级及相国当户斩单于大父行籍若侯产【集解张晏曰籍若胡侯索隐行音胡浪反谓籍若侯是匈奴祖之行第产即大父之名】生捕季父罗姑比【索隐案顾氏云罗姑比单于季父名小顔云比频也案下既云再无容更言频也】再冠军以千六百户封去病为冠军侯上谷太守郝贤四从大将军捕斩首虏二千余人以千一百户封贤为众利侯是歳失两将军军亡翕侯军功不多故大将军不益封右将军建至天子不诛赦其罪赎为庶人大将军既还赐千金是时王夫人方幸于上甯乗説大将军曰将军所以功未甚多身食万户三子皆为侯者徒以皇后故也今王夫人幸而宗族未富贵愿将军奉所赐千金为王夫人亲夀大将军乃以五百金为夀天子闻之问大将军大将军以实言上乃拜甯乗为东海都尉张骞从大将军以尝使大夏【正义今案大夏国在大宛之西】留匈奴中久导军知善水草处军得以无饥渴因前使絶国功封骞博望侯冠军侯去病既侯三歳元狩二年春以冠军侯去病为骠骑将军【集解徐广曰骠一亦作剽正义汉书云霍去病征匈奴有絶幕之勲始置骠骑将军位在三司品秩同大将军説文云骠骑黄马鬛白色一曰髦尾】将万骑出陇西有功天子曰骠骑将军率戎士逾乌盭【集解骃案汉书音义曰音戾山名也】讨遫濮【索隐遫音速濮音卜崔浩云匈奴部落名案下有遫濮王则是国名也】渉狐奴【集解晋灼曰水名也】厯五王国辎重人众慑慴者弗取【集解文頴曰恐惧也索隐案説文云慑慴失气也刘氏云慑式渉反慴之渉反】冀获单于子【集解徐广曰一作与】转战六日过焉支山千有余里合短兵杀折兰王斩卢胡王【集解张晏曰折兰卢胡国名也杀者杀之而已斩者获其首正义顔师古云折兰匈奴中姓也今鲜卑有其兰姓者即其种】诛全甲【集解徐广曰全一作金正义全甲谓具足不失落也】执浑邪王子及相国都尉首虏八千余级收休屠祭天金人【集解如淳曰祭天为主索隐案张晏云佛徒祠金人也屠音储】益封去病二千户其夏骠骑将军与合骑侯敖俱出北地异道博望侯张骞郎中令李广俱出右北平异道皆击匈奴郎中令将四千骑先至博望侯将万骑在后至匈奴左贤王将数万骑围郎中令郎中令与战二日死者过半所杀亦过当博望侯至匈奴兵引去博望侯坐行留当斩赎为庶人而骠骑将军出北地已遂深入与合骑侯失道不相得骠骑将军逾居延至祁连山捕首虏甚多天子曰骠骑将军逾居延【集解张晏曰水名也】遂过小月氏【索隐韦昭氏音支西域传大月氏本居敦煌祁连间余众保南山遂号小月氏】攻祁连山【索隐小顔云即天山也匈奴谓天为祁连案西河旧事谓白山即天山祈连恐非也】得酋涂王【集解张晏曰胡王也索隐酋音才由反涂音徒汉书云扬武乎觻得得单于单桓酋涂王此文省也】以众降者二千五百人斩首虏三万二百级获五王五王母单于阏氏王子五十九人相国将军当户都尉六十三人师大率【正义音律也】减什三【索隐案汉书作减什七小顔云破匈奴之师十减其七一云汉兵亡失之数下皆类此案一説为是也】益封去病五千户赐校尉从至小月氏爵左庶长鹰击司马破奴再从骠骑将军斩遫濮王【正义速卜二音】捕稽且王【索隐且音子余反】千骑将得王王母各一人【索隐汉书作右千骑将王然则此云千骑将是汉之将属赵破奴得匈奴王及王母也或云右千骑将即匈奴王号也】王子以下四十一人捕虏三千三百三十人前行捕虏千四百人以千五百户封破奴为从骠侯【集解张晏曰从骠骑将军有功因以为号】校尉句王髙不识【集解徐广曰句音勾匈奴以为号索隐案二人竝匈奴人也】从骠骑将军捕呼于屠王【索隐案三字共为王号】王子以下十一人捕虏千七百六十八人以千一百户封不识为宜冠侯【正义孔文祥云从冠军将军战故宜冠从骠之类者也】校尉仆多有功封为煇渠侯【索隐案汉表作仆朋疑多是误煇音晖也】合骑侯敖坐行留不与骠骑防当斩赎为庶人诸宿将所将士马兵亦不如骠骑骠骑所将常选【索隐选音宣变反谓骠骑常选择取精兵】然亦敢深入常与壮骑先其大将军军亦有天幸未尝困絶也然而诸宿将常坐留落不遇【索隐案谓迟留零落不遇合也】由此骠骑日以亲贵比大将军其秋单于怒浑邪王居西方数为汉所破亡数万人以骠骑之兵也单于怒欲召诛浑邪王浑邪王与休屠王等谋欲降汉使人先遣使向边境要遮汉人【索隐案谓先于边境要侯汉人言其欲降】令报天子要边是时大行李息将城河上得浑邪王使即驰传以闻天子闻之于是恐其以诈降而袭边乃令骠骑将军将兵往迎之骠骑既渡河与浑邪王众相望浑邪王裨将见汉军而多欲不降者颇遁去骠骑乃驰入与浑邪王相见斩其欲亡者八千人遂独遣浑邪王乗传先诣行在所尽将其众渡河降者数万号称十万既至长安天子所以赏赐者数十巨万封浑邪王万户为漯隂侯【索隐漯音他合反案地理志县名在平原】封其禆王呼毒尼【集解文頴曰胡王名】为下摩侯鹰庇为煇渠侯【集解徐广曰一云篇訾索隐汉书鹰作雁庇音必二反又音疋履反案汉书功臣表元狩二年以煇渠封仆朋至三年又封鹰庇其地俱属鲁阳未详所以正义煇渠表作顺梁】禽棃为河綦侯【集解徐广曰禽一作鸟索隐案表作鸟梨】大当户铜离【集解徐广曰一作稠离也索隐徐注与汉书功臣表同此文云铜汉书云调字又异也】为常乐侯于是天子嘉骠骑之功曰骠骑将军去病率师攻匈奴西域王浑邪王及厥众萌咸相犇率以军粮接食幷将控万有余人诛獟猂【集解晋灼曰獟音欺谯反索隐説文獟作趬行疾貌悍音胡旦反】获首虏八千余级降异国之王三十二人战士不离伤十万之众咸懐集服仍与之劳爰及河塞【正义言匈奴右地浑邪王降而塞外竝河诸郡之民无忧患也】庶防无患幸既永绥矣以千七百户益封骠骑将军减陇西北平上郡戍卒之半以寛天下之繇居顷之乃分徙降者边五郡故塞外【正义五郡谓陇西北地上郡朔方云中竝是故塞外又在北海西南】而皆在河南因其故俗为属国【正义以降来之民分置五郡各依本国之俗而属于汉故言属国也】其明年匈奴入右北平定襄杀略汉千余人其明年天子与诸将议曰翕侯赵信为单于画计常以为汉兵不能度幕轻留【索隐案幕即沙幕古字少耳轻留者谓匈奴以汉军不能至故轻易留而不去也】今大发士卒其势必得所欲是歳元狩四年也元狩四年春上令大将军青骠骑将军去病将各五万骑歩兵转者踵军数十万【正义言转军之士及歩兵接后又数十万人】而敢力战深入之士皆属骠骑骠骑始为出定襄当单于捕虏言单于东乃更令骠骑出代郡令大将军出定襄郎中令为前将军大仆为左将军主爵赵食其为右将军平阳侯襄为后将军皆属大将军兵即度幕人马凡五万骑与骠骑等咸撃匈奴单于赵信为单于谋曰汉兵既度幕人马罢匈奴可坐收虏耳乃悉逺北其辎重皆以精兵待幕北而适值大将军军出塞千余里见单于兵陈而待于是大将军令武刚车【集解骃案孙吴兵法曰有巾有盖谓之武刚车也】自环为营而纵五千骑往当匈奴匈奴亦纵可万骑防日且入大风起砂砾击面两军不相见汉益纵左右翼绕单于单于视汉兵多而士马尚彊战而匈奴不利薄暮单于遂乗六臝壮骑可数百直冒汉围西北驰去时已昬汉匈奴相纷拏【正义三苍解诂云纷拏相牵也】杀伤大当【索隐以言所杀伤大略相当】汉军左校捕虏言单于未昬而去汉军因发轻骑夜追之大将军军因随其后匈奴兵亦散走迟明【正义迟音值】行二百余里【集解徐广曰迟一作黎索隐迟音值迟者待也待天欲明也汉书作防明诸本多作黎明邹氏云黎迟也然黎黒也天将明而犹黒也】不得单于颇捕斩首虏万余级遂至窴顔山赵信城【集解徐广曰窴音田】得匈奴积粟食军军留一日而还悉烧其城余粟以归大将军之与单于会也而前将军广右将军食其军别从东道或失道后撃单于大将军引还过幕南乃得前将军右将军大将军欲使使归报令长史簿责前将军广广自杀右将军至下吏赎为庶人大将军军入塞凡斩捕首虏万九千级是时匈奴众失单于十余日右谷蠡王闻之自立为单于【索隐谷音禄蠡音黎又音离】单于后得其众右王乃去单于之号骠骑将军亦将五万骑车重与大将军军等而无裨将悉以李敢等为大校当裨将出代右北平千余里直左方兵所斩捕功已多大将军军既还天子曰骠骑将军去病率师躬将所获荤粥之士【集解徐广曰粥一作允骃案应劭曰所降士有材力者】约轻赍絶大幕渉获章渠【集解徐广曰获一作护索隐小顔云渉谓渉水也章渠单于之近臣谓渉水而破获之汉书云渉获单于章渠也】以诛比车耆【集解晋灼曰王号也索隐比音必耳反】转击左大将【索隐案汉书名防也】斩获旗鼓厯渉离侯【索隐汉书作度离侯小顔云山名厯度也】济弓闾【集解晋灼曰水名也索隐包恺弓音穹亦如字读】获屯头王【集解骃案汉书音义曰胡王号也】韩王等三人【集解徐广曰王一作借索隐李竒云皆匈奴王号】将军相国当户都尉八十三人封狼居胥山禅于姑衍【正义积土为坛于山上封以祭天也祭地曰禅】登临翰海【集解张晏曰登海边山以望海也索隐案崔浩云北海名羣鸟之所解羽故云翰海广志在沙漠北】执卤获丑七万有四百四十三级师率减什三取食于敌逴行殊逺而粮不絶【索隐逴与卓同卓逺也】以五千八百户益封骠骑将军右北平太守路博徳属骠骑将军会与城【正义与音余】不失期从至梼余山【索隐梼余音桃徒】斩首捕虏二千七百级以千六百户封博徳为符离侯北地都尉邢山【集解徐广曰一作卫山】从骠骑将军获王以千二百户封山为义阳侯故归义因淳王复陆支楼専王伊即靬皆从骠骑将军有功【索隐刘氏复音伏小顔音芳福反汉书専作剸竝音専小顔音之兖反靬音居言反】以千三百户封复陆支为壮侯以千八百户封伊即靬为众利侯从骠侯破奴昌武侯安稽【集解徐广曰姓赵故匈奴王】从骠骑有功益封各三百户校尉敢得旗鼓为闗内侯食邑二百户【索隐敢李广子也】校尉自为爵大庶长【索隐案徐自为也】军吏卒为官赏赐甚多而大将军不得益封军吏卒皆无封侯者两军之出塞塞阅官及私马凡十四万匹而复入塞者不满三万匹乃益置大司马位大将军骠骑将军皆为大司马【集解如淳曰大将军骠骑将军皆有大司马之号也索隐案如淳云本无大司马今新置耳案前谓太尉其官又省今武帝始置此位卫将军霍骠骑皆加此官】定令令骠骑将军秩禄与大将军等自是之后大将军青日退而骠骑日益贵举大将军故人门下多去事骠骑辄得官爵唯任安不肯骠骑将军为人少言不泄【索隐案孔文祥云谓质重少言胆气在中也周仁隂重不泄其行亦同也】有气敢任【索隐谓果敢任气也】天子尝欲教之孙吴兵法对曰顾方略何如耳不至学古兵法天子为治第令骠骑视之对曰匈奴未灭无以家为也由此上益重爱之然少而侍中贵不省士其从军天子为遣太官赍数十乗既还重车余弃粱肉而士有饥者其在塞外卒乏粮或不能自振而骠骑尚穿域蹋鞠【集解徐广曰穿地为营域索隐鞠戏以皮为之中实以毛蹵蹋为戏也刘向别录云蹋鞠兵势所以陈武事知有材也三苍云鞠毛可蹋以毛为戏故云鞠戏鞠音巨六反正义按蹵鞠书有域説篇即今之打毬也黄帝所作起战国时程武士知其材力也若讲武】事多此类大将军为人仁善退让以和柔自媚于上然天下未有称也骠骑将军自四年军后三年元狩六年而卒天子悼之发属国甲【正义属国即上分置边五郡者也甲铁甲也】军陈自长安至茂陵为冡像祁连山【索隐案崔浩云去病破昆邪于此山故令为冡象之以旌功也姚氏案冡在茂陵东北与卫青冡竝西者是青东者是去病冡上有竪石前有石马相对又有石人也】諡之幷武与广地曰景桓侯【集解苏林曰景武諡也桓广地諡也张晏曰諡法布义行刚曰景辟土服逺曰桓索隐案景桓两諡也布义行刚是武諡也辟土服逺是广地之諡也以去病平生有武艺及广边地之功故云諡之幷武与广地曰景桓也】子嬗代侯【索隐嬗音市战反】嬗少字子侯上爱之幸其壮而将之居六歳元封元年嬗卒諡哀侯无子絶国除自骠骑将军死后大将军长子宜春侯伉坐法失侯后五歳伉弟二人隂安侯不疑及发干侯登皆坐酎金失侯失侯后二歳冠军侯国除其后四年大将军青卒【集解徐广曰元封五年】諡为烈侯子伉代为长平侯自大军围单于之后十四年而卒竟不复击匈奴者以汉马少而方南诛两越东伐朝鲜撃羌西南夷以故久不伐胡大将军以其得尚平阳公主【正义案汉书云平阳侯曹夀有恶疾就国乃诏青尚平阳公主如淳云本阳信长公主为平阳侯所尚故称平阳公主云】故长平侯伉代侯六歳坐法失侯
　　左右两大将军及诸裨将名最【索隐谓凡计也】大将军青凡七出击匈奴斩捕首虏五万余级一与单于战收河南地遂置朔方郡再益封凡万一千八百户封三子为侯侯千三百户幷之万五千七百户其校尉裨将以从大将军侯者九人其裨将及校尉已为将者十四人【索隐案汉书云为特将者十五人盖通李广也此李广一人自有传者汉书则七人自有传八人附见七人谓李广张骞公孙贺李蔡曹襄韩説苏建也】为裨将者曰李广自有传无传者曰将军公孙贺贺义渠人【正义今庆州夲义渠戎国也地理志云北义渠道也】其先胡种贺父浑邪景帝时为平曲侯【集解徐广曰为陇西太守】坐法失侯贺武帝为太子时舍人武帝立八歳以太仆为轻车将军军马邑后四歳以轻车将军出云中后五歳以骑将军从大将军有功封为南窌侯后一歳以左将军再从大将军出定襄无功后四歳以坐酎金失侯后八歳【集解徐广曰元鼎六年】以浮沮将军出五原【索隐沮音子余反】二千余里无功后八歳【集解徐广曰太初二年】以太仆为丞相封葛绎侯贺七为将军出击匈奴无大功而再侯为丞相坐子敬声与阳石公主姧【集解徐广曰阳石一云徳邑】为巫蛊族灭无后将军李息郁郅人【集解服防曰郅音窒索隐小顔音质案北地县名也正义之栗反今庆州化县是】事景帝至武帝立八歳为材官将军军马邑后六歳为将军出代后三歳为将军从大将军出朔方皆无功凡三为将军其后常为大行
　　将军公孙敖义渠人以郎事武帝武帝立十二歳为骠骑将军出代亡卒七千人当斩赎为庶人后五歳以校尉从大将军有功封为合骑侯后一歳以中将军从大将军再出定襄无功后二歳以将军出北地后骠骑期当斩赎为庶人后二歳以校尉从大将军无功后十四歳以因杅将军筑受降城【索隐杅音于】七歳复以因杅将军再出击匈奴至余吾【索隐余音余又音徐案水名在朔方】亡士卒多下吏当斩诈死亡居民间五六歳后发觉复系坐妻为巫蛊族凡四为将军出撃匈奴一侯
　　将军李沮【索隐音爼豆之爼】云中人【正义今岚胜州也】事景帝武帝立十七歳以左内史为彊弩将军后一歳复为彊弩将军将军李蔡成纪人也【正义秦州县也】事孝文帝景帝武帝以轻车将军从大将军有功封为乐安侯已为丞相坐法死将军张次公河东人以校尉从卫将军青有功封为岸头侯其后太后崩为将军军北军后一歳为将军从大将军再为将军坐法失侯次公父隆轻车武射也以善射景帝幸近之也
　　将军苏建杜陵人以校尉从卫将军青有功为平陵侯以将军筑朔方后四歳为游击将军从大将军出朔方后一歳以右将军再从大将军出定襄亡翕侯失军当斩赎为庶人其后为代郡太守卒家在大犹乡
　　将军赵信以匈奴相国降为翕侯武帝立十七歳为前将军与单于战败降匈奴
　　将军张骞以使通大夏还为校尉从大将军有功封为博望侯三歳为将军出右北平失期当斩赎为庻人其后使通乌孙为大行而卒家在汉中
　　将军赵食其祋祤人也【索隐县名在马翊祋音都活反又音丁外反祤音诩正义祋都诲反雍州同官县本汉祋祤县也】武帝立二十二歳以主爵为右将军从大将军出定襄迷失道当斩赎为庶人
　　将军曹襄以平阳侯为后将军从大将军出定襄襄曹参孙也
　　将军韩説弓髙侯庻孙也以校尉从大将军有功为龙侯坐酎金失侯元鼎六年以待诏为横海将军击东越有功为按道侯以太初三年为游击将军屯于五原外列城为光禄勲掘蛊太子宫卫太子杀之
　　将军郭昌云中人也以校尉从大将军元封四年以太中大夫为拔胡将军屯朔方还击昆明无功夺印将军荀彘太原广武人以御见【正义以善御求见也】侍中为校尉数从大将军以元封三年为左将军击朝鲜无功以捕楼船将军坐法死
　　最骠将军去病凡六出击匈奴其四出以将军【集解徐广曰再出以剽姚校尉也】斩捕虏首十一万余级及浑邪王以众降数万遂开河西酒泉之地【正义河谓陇右兰州之西河也谓凉肃等州汉书西域传云骠骑将军击破匈奴右地置酒泉郡后分置武威张掖炖煌等郡】西方益少胡寇四益封凡万五千一百户其校吏有功为侯者凡六人而后为将军二人
　　将军路博徳平州人【正义汉书云西河平州按西河郡今汾州】以右北平太守从骠骑将军有功为符离侯骠骑死后博徳以卫尉为伏波将军伐破南越益封其后坐法失侯为彊弩都尉屯居延卒
　　将军赵破奴故九原人【正义今胜州】尝亡入匈奴已而归汉为骠骑将军司马出北地时有功封为从骠侯坐酎金失侯后一歳为匈河将军攻胡至匈河水无功后二歳【集解徐广曰元封二年】击虏楼兰王复封为浞野侯后六歳【集解徐广曰太初二年】为浚稽将军将二万骑击匈奴左贤王左贤王与战兵八万骑围破奴破奴生为虏所得遂没其军居匈奴中十歳复与其太子安国亡入汉【集解徐广曰以太初二年入匈奴天汉元年亡归渉四年】后坐巫蛊族
　　自卫氏兴大将军青首封其后枝属为五侯凡二十四歳而五侯尽夺卫氏无为侯者
　　太史公曰苏建语余曰吾尝责大将军至尊重而天下之贤大夫母称焉【索隐谓不为贤士大夫所称誉】愿将军观古名将所招选择贤者勉之哉大将军谢曰自魏其武安之厚賔客天子常切齿彼亲附士大夫招贤绌不肖者人主之柄也人臣奉法遵职而已何与招士【索隐与昔预】骠骑亦放此意其为将如此
　　【索隐述赞曰君子豹变贵贱何常青本奴虏忽总戎行姊配皇极身尚平阳宠荣斯僣取乱彝章剽姚继踵再静边方】






　　史记卷一百十一
　　史记卷一百一十一考证
　　卫将军骠骑列传人奴之生得无笞骂即足矣○【臣照】按费衮曰人奴之为一句生得无笞骂即足矣为一句生读如生乃与哙等为伍之生其説亦可通
　　以千一百户封建为平陵侯○汉表作一千户
　　斩轻鋭之卒捕服听者三千七十一级○汉书作三千一十七级
　　益封青三千户○汉书作三千八百户
　　以千三百户封戎奴为从平侯○汉表从平一千一百户
　　议郎周霸等索隐案郊祀志议封禅有周霸故知儒生也○周霸议封禅见封禅书又儒林传云鲁周霸至胶西内史申公弟子也
　　诛全甲○凌稚隆曰按汉书霍去病合短兵鏖臯兰下杀折兰王斩卢胡王鋭悍者诛全甲获丑执浑邪王子师古注全甲谓军中之甲不防失也今史记于短兵下无鏖臯兰下一句于斩卢胡王下却言诛全甲殊不可解盖传写之误也徐广注曰全一作金因其误而注之耳
　　师大率减什三索隐案汉书作减什七小顔云破匈奴之师十减其七一云汉兵亡失之数下皆类此案一説为是也○茅瓒曰若如一説则是方叙骠骑之功而又计其损失之数也当依小顔所云
　　校尉仆多有功索隐案汉表作仆朋疑多是误○【臣照】按仆朋祗一见于汉表耳史汉骠骑传及建元以来侯者年表皆作仆多三人占从二人之言则是仆朋为误非仆多误也
　　常与壮骑先其大将军军亦有天幸未尝困絶也○按董份曰尝与壮骑先其大将军为句军亦有天幸承上文皆言骠骑也王右丞诗卫青不败由天幸则是以大将军别起为句矣不知太史公此传専右大将军而贬骠骑谓骠骑受上宠又有天幸所以不困絶而成功也右丞尚误况其他乎史记诚不易读也
　　仍与之劳○凌稚隆曰按仍与汉书作仍兴注重兴军旅之劳也
　　逴行殊逺○【臣照】按逴汉书作卓辨曰祝睦后碑懿徳逴优按卓古通逴楚辞哀时命处卓卓而日逺兮卓一作逴
　　元封元年嬗卒○封禅书奉车子侯暴病一日死武帝立十二歳为骠骑将军○【臣照】按骠骑将军武帝特立此名以宠去病者本传元光五年公孙敖为骑将军此骠字盖衍
  </div>
  <div class="pagination">
   <a href="史记四库_page63.html">
    上一页
   </a>
   <span>
    ...
   </span>
   <a href="史记四库_page59.html">
    59
   </a>
   <a href="史记四库_page60.html">
    60
   </a>
   <a href="史记四库_page61.html">
    61
   </a>
   <a href="史记四库_page62.html">
    62
   </a>
   <a href="史记四库_page63.html">
    63
   </a>
   <span class="current-page">
    64
   </span>
   <a href="史记四库_page65.html">
    65
   </a>
   <a href="史记四库_page66.html">
    66
   </a>
   <a href="史记四库_page67.html">
    67
   </a>
   <a href="史记四库_page68.html">
    68
   </a>
   <a href="史记四库_page69.html">
    69
   </a>
   <span>
    ...
   </span>
   <a href="史记四库_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
