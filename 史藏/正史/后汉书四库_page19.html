<!DOCTYPE html>
<html>
<head>
    <meta charset="UTF-8">
    <title>后汉书四库 - 第 19 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 19 页/共 69 页</h1>
    <div class="content">　　日所在【毕八度三十一分退三】　　　黄道去极七十三【少弱】晷景二尺五寸【二分】昼漏刻六十二【四分】夜漏刻三十七【六分】昬中星翼十七【大进二】　　　旦中星女十【少弱一】
　　小满
　　日所在【参四度六分退四】　　　　黄道去极六十九【大弱】晷景尺九寸【八分】　昼漏刻六十三【九分】夜漏刻三十六【一分】
　　昬中星角六【弱】　　　　　旦中星危【大弱进二】
　　芒种
　　日所在【井十度十三分退三】　　　　黄道去极六十七【少弱】晷景尺六寸【八分】　昼漏刻六十四【九分】夜漏刻三十五【一分】昬中星亢五【大退一】　　　旦中星危十四【强进二】
　　夏至【月令章句曰夏至之为极有三意焉画漏极长去极极近晷景极短】
　　日所在【井二十五度二十分退三】　　　黄道去极六十七【强】晷景尺五寸　　昼漏刻六十五　夜漏刻三十五昬中星氐十二【少弱退二】　　　旦中星室十二【少弱退三】
　　小暑
　　日所在【柳三度二十七分】　　　　黄道去极六十七【大强】晷景尺七寸　　昼漏刻六十四【七分】夜漏刻三十五【三分】
　　昬中星尾一【大强退三】　　　　旦中星奎二【大强】
　　大暑
　　日所在【星四度三分进二】　　　　黄道去极七十
　　晷景二尺　　　昼漏刻六十三【八分】夜漏刻三十六【二分】昬中星尾十五半【弱退三】　　旦中星娄三【大退一】
　　立秋
　　日所在【张十二度九分进一】　　　黄道去极七十三【半强】
　　晷景二尺五寸【五分】昼漏刻六十二【三分】夜漏刻三十七【七分】
　　昬中星箕九【大强退三】　　　　旦中星胃九【大强退二】
　　处暑
　　日所在【翼九度十六分退二】　　　黄道去极七十八【半强】
　　晷景三尺三寸【三分】昼漏刻六十【二分】　夜漏刻三十九【八分】
　　昬中星斗十【少退】　　　　　旦中星毕三【大退三】
　　白露
　　日所在【轸六度二十三分退】　　黄道去极八十四【一少】
　　晷景四尺三寸【强五】昼漏刻五十七【分八】夜漏刻四十二【分二】昬中星斗二十一【分强退】　旦中星参五半【一弱退】
　　秋分
　　日所在【四角四度三十】　　　　黄道去极九十半【分】
　　晷景五尺五寸　昼漏刻五十五【强二】夜漏刻四十四【分八】
　　昬中星牛五【分】　　　　旦中星井十六【少少强退】
　　寒露
　　日所在【二亢八度五分退】　　　　黄道去极九十六【三少】晷景六尺八寸【强五】昼漏刻五十二【分六】夜漏刻四十七【分四】
　　昬中星女七【分大进】　　　　旦中星鬼三【一少】
　　霜降
　　日所在【强氐十四度十三分】　　　黄道去极百二【退二】
　　晷景八尺四寸　昼漏刻五十【少强】　夜漏刻四十九【三分】
　　昬中星虚六【七分大】　　　　旦中星星三【进一大强】
　　立冬
　　日所在【房四度十九分退三】　　　黄道去极百七【少强】
　　晷景丈四寸【二分】　昼漏刻四十八【二分】夜漏刻五十一【八分】昬中星危八【强进二】　　　旦中星张十五【大强进一】
　　小雪
　　日所在【箕一度二十六分退三】　　黄道去极百一十一【弱】晷景丈一尺【四寸】　昼漏刻四十六【七分】夜漏刻五十三【三分】昬中星室二半【强进二】　　旦中星翼十五【大强进二】
　　大雪
　　日所在【斗六度一分退三】　　　黄道去极百一十三【大强】晷景丈二尺【五寸六分】昼漏刻四十五【五分】夜漏刻五十四【五分】昬中星壁半【强进一】　　　旦中星轸十五【少强进一】
　　【易纬所称晷景长短不与相应今列之于后幷至与不至各有所以参广异同　冬至晷长一丈三尺当至不至则旱多温病未当至而至则多病暴逆心痛应在夏至　小寒晷长一丈一尺四分当至不至先小旱后小水丈夫多病喉痹未当至而至多病身热来年麻不熟耳　大寒晷长一丈一尺八分当至不至先大旱后大水麦不成病厥逆未当至而至多病上气嗌肿　立春晷长一丈一寸六分当至不至兵起麦不成民瘦瘵未当至而至多病熛疾疫　雨水晷长九尺一寸六分当至不至早麦不成多病心痛未当至而至多病□惊蛰晷长八尺二寸当至不至则雾稚禾不成老人多病未当至而至多病痈疽胫肿　春分晷长七尺二寸四分当至不至先旱后水嵗恶米不成多病耳痒清明晷长六尺二寸八分当至不至菽豆不熟多病】【振寒洞泄未当至而至多温病暴死　谷雨晷长五尺三寸六分当至不至水物杂稲等不熟多病疾疟振寒霍乱未当至而至老人多病气肿　立夏晷长四尺三寸六分当至不至旱五谷伤牛畜疾未当至而至多病头痛肿嗌喉痹　小满晷长三尺四寸当至不至凶言国有大防先水后旱多病筋急痹痛未当至而至多熛嗌肿　芒种晷长二尺四寸四分当至不至凶言国有狂令未当至而至多病厥头痛　夏至晷长一尺四寸八分当至不至国有大殃旱隂阳并伤草木夏落有大寒未当至而至病眉肿　小暑晷长二尺四寸四分当至不至前小水后小旱有兵多病泄注腹痛未当至而至病胪肿　大暑晷长三尺四寸当至不至外兵作来年饥多病筋痹胷痛未当至而至多病胫痛恶气立秋晷长四尺三寸六分当至不至暴风为灾来年黍不熟未当至而至多病咳上气咽肿　处暑晷长五尺三寸二分当至不至国多浮令兵起来年麦不熟未当至而至病胀耳熟不出行　白露晷长六尺二寸八分当至不至多病痤疽泄未当至而至多病水腹闭疝瘕秋分晷长七尺二寸四分当至不至草木复荣多病温悲心痛未当至而至多病胷鬲痛　寒露晷长八尺】
　　【二寸当至不至来年谷不成六畜鸟兽被殃多病疝瘕腰痛未当至而至多病疢熟中　霜降晷长九尺一寸六分当至不至万物大耗年多大风人病腰痛未当至而至多病胷脇支满　立冬晷长丈一寸二分当至不至地气不藏来年立夏反寒早旱晚水万物不成未当至而至多病臂掌痛　小雪晷长一丈一尺八分当至不至来年蚕麦不成多病脚腕痛未当至而至亦为多肘腋痛　大雪晷长一丈二尺四分当至不至温气泄夏蝗虫生大水多病少气五疸水肿未当至而至多病痈疽痛应在芒种　月令章句曰周天三百六十五度四分度之一分为十二次日月之所躔也地有十二分王侯之所国也毎次三十二度三十三分之十四日至其初为节至其中为中气　自危十度至壁八度谓之豕韦之次立春惊蛰居之卫之分野　自壁八度至冐一度谓之降娄之次雨水春分居之鲁之分野　自胃一度至毕六度谓之大梁之次清明糓雨居之赵之分野　自毕六度至井十度谓之实沈之次立夏小满居之晋之分野　自井十度至柳三度谓之鹑首之次芒种夏至居之秦之分野　自柳三度至张十二度谓之鹑火之次小暑大暑居之周之分野　自张十二度至轸六度谓之鹑尾之次立秋防暑居之楚之分野　自轸六度至亢八度谓之夀星之次白露秋分居之郑之分野　自亢八度至尾四度谓之大火之次寒露霜降居之宋之分野　自尾四度至斗六度谓之析木之次立冬小雪居之燕之分野　自斗六度至须女二度谓之星纪之次大雪冬至居之越之分野　自湏女二度至危十度谓之枵之次小寒大寒居之齐之分野蔡邕分星次度数与皇甫谧不同兼明气节所在故载焉谥所列在郡国志】
　　中星以日所在为正日行四嵗乃终置所求年二十四气小余四之如法为少大余不尽三之如法为强弱以减节气昏明中星而各定矣强正弱直也其强弱相减同名相去异名从之从强进少为弱从弱退少而强从上元太嵗在庚辰以来尽熹平三年嵗在甲寅积九千四百五十五嵗也【宋世治歴何承天曰歴数之术若心所不逹虽复通人前识无救其是以多歴年嵗犹未能有定四分于天出三百年而盈一日积世不悟徒云建歴之本必先立元假托防纬遂开治乱此之为亦以甚矣刘歆三统法尤复疏阔方于四分六千余年又益一日扬雄心惑其説采为太班固谓之最密着于汉志司马彪曰自大初元年始用三统歴施行百有余年曾不忆刘歆之生不逮太初二三君子为厯防乎不知而妄言者欤元和中糓城门刘洪始悟四分于天疏阔更以五百八十九为纪法百四十五为斗分而造乾象法又制迟疾厯以歩月行方于太初四分转精宻矣】
　　论曰易有太极是生两仪两仪之分尚矣乃有皇牺皇牺之有天下也未有书计厯载弥乆暨于黄帝班示文章重黎记注象应著名始终相验凖度追元乃立厯数天难谌斯是以五三迄于来今各有改作不通用故黄帝造厯元起辛卯而颛顼用乙卯虞用戊午夏用丙寅殷用甲寅周用丁巳鲁用庚子汉兴承秦初用乙卯至武帝元封不与天合乃防术士作太初厯元以丁丑王莽之际刘歆作三统追太初前世一元得五星防庚戌之嵗以为上元太初厯到章帝元和旋复疏阔徴能术者课校诸厯定朔稽元追汉三十五年庚辰之嵗追朔一日乃与天合以为四分厯元加六百五元一纪上得庚申有近于纬而嵗不摄提以辨厯者得开其説而其元尠与纬同同则或不得于天然厯之兴废以疏宻课固不主于元光和元年中议郎蔡邕郎中刘洪补续律厯志邕能着文清浊钟律洪能为算述叙三光今考论其业义指博通术数略举是以集録为上下篇放续前志以备一家【蔡邕戍邉上章曰朔方髠钳徒臣邕稽首再拜上书皇帝陛下臣邕被受陛下尤异大恩初由宰府备数典城以叔父故卫尉质时为尚书召拜郎中受诏诣东观著作遂与羣儒并拜议郎沐浴恩泽承答圣问前后六年质奉机宻趋走目下遂竟端右出相好藩还尹辇毂句日之中登蹑上列父子一门兼受恩宠不能输冩心力以效丝发之功一旦被章防没辜戮陛下天地之徳不忍刀锯截臣首领得就平罪父子家属徙充邉方完全躯命喘息相随非臣无状所敢复望非臣罪恶所当复防非臣辞笔所能复陈臣初决罪雒阳诏狱生出牢户顾念元初中故尚书郎张俊坐漏泄事当伏重刑已出糓门复听读鞠诏书驰救一等输作左校俊上书谢恩遂以转徙郡县促遣徧于吏手不得顷息含辞抱悲无由上逹既到徙所乗塞守烽职在望忧怖焦灼无心复能操笔成草致章阙庭诚知圣朝不责臣谢但愚心有所不竟臣自在布衣常以为汉书十志下尽王莽而世祖以来唯有纪传无续志者臣所师事故太傅胡广知臣颇识其门户略以所有旧事虽未备悉粗见首尾积累思惟二十余年不在其位非外吏庶人所得擅述天诱其得备著作郎建言十志皆当撰録遂与议郎张华等分受之所使元顺难者皆以付臣先治律厯以筹算为本天文为验请太师旧注考校连年徃徃颇有差舛当有增损乃可施行为无穷法道至深防不敢独议郎中刘洪宻于用算故臣表上洪与共参思图牒寻绎适冇头角防臣被罪遂放邉野臣窃自痛一为不善使史籍所阙胡广所校二十年之恩中道废絶不得防竟慺慺之情犹以结心不能违望臣初欲须刑竟乃因县道具以状闻今年七月九日匈奴始攻郡盐池县其时鲜卑连犯云中五原一月之中烽火不絶不言四夷相与合谋所圗广逺恐遂为变不知所济郡县咸惧不守朝旦臣所在孤危悬命锋镝湮灭土灰呼吸无期诚恐所懐随躯腐朽抱恨黄泉遂不设施谨先颠踣科条诸志臣欲制删定者一所当接续者四前志所无臣著者三及经典羣书所冝捃摭本奏诏书所当依据分别首目幷书章左臣初被考妻子迸窜亡失文书无所案请加以惶怖愁恐思念荒散十分不得识一所识者又恐谬误触冐死罪披散愚情愿下东观推求诸奏参以玺书以补缀遗阙昭明国体章闻之后虽肝脑流离白骨剖破无所复恨惟陛下省察谨因临戎长霍围封上臣顿首死罪稽首再拜以闻其所论志志家未以成书如有异同今随事注之于本志也】
　　赞曰象因物生数本杪曶律均前起凖调后发该覈衡琁检防日月


　　后汉书卷十三
　　后汉书卷十三考证
　　律歴志下日有光道○光监本作九依宋本改【臣召南】按黄道居中日光道前书天文志云日有中道月有九行中道者黄道一曰光道光道北至东井去北极近南至牵牛去北极逺东至角西至娄去极中此光道之明文也









　　后汉书卷十三考证
　　钦定四库全书
　　后汉书卷十四
　　梁　　　　剡　　　　令刘　昭补幷注
　　礼仪志第四
　　礼仪上　【合朔　立春　五供上陵　冠　　夕牲】
　　【耕　　高禖　养老先蚕　祓禊】
　　夫威仪所以与君臣序六亲也若君亡君之威臣亡臣之仪上替下陵此谓大乱大乱作则羣生受其殃可不慎哉故记施行威仪以为礼仪志【谢沈书曰太傅胡广博综旧仪立汉制度蔡邕因以为志谯周后改定以为礼仪志】
　　礼威仪每月朔旦太史上其月厯有司侍郎尚书见读其令奉行其政朔前后各二日皆牵羊酒至社下以祭日日有变割羊以祠社用救日日变执事者冠长冠衣皂单衣绛领袖緑中衣绛袴以行礼如故事【公羊传曰日有食之鼔用牲于社求乎隂之道也以朱丝萦社或曰胁之或曰为阁恐人犯之故萦之也何休曰胁之与责求同义社者土地之主也月者土地之精也上繋于天而犯日故鸣鼔而攻之胁其本也朱丝萦之助阳抑隂也或曰为闇者社者土地之主尊也为日光尽天闇防恐人犯歴之故萦之然此説非也先言鼔后言用牲者明先以尊者命责之后以臣子礼接之所以为顺也白虎通曰日食必救之隂侵阳也鼔攻之以阳责隂也故春秋日食鼓用牲于社所以必用牲者土地别神也尊之不敢虚责也日食大水则鼓用牲大旱则雩祭求雨非虚言也助阳责下求隂之道也决疑要注曰凡救日食皆着赤帻以助阳也日将食天子素服避正殿内外严日有变伐鼔闻音侍臣着赤帻带劎入侍三台令史已下皆持劔立其戸前卫尉卿驱驰绕宫察廵守备周而复始日复常乃皆罢之】
　　立春之日夜漏未尽五刻京师百官皆衣青衣郡国县道官下至斗食令史皆服青帻立青旙施土牛耕人于门外以示兆民至立夏唯武官不立春之日下寛大书曰制诏三公方春东作敬始慎微动作从之罪非殊死且勿案验皆须麦秋退贪残进柔良下当用者如故事【月令曰命相布徳和令蔡邕曰即此诏之谓也献帝起居注曰建安二十二年二月壬申诏书絶立春寛缓诏书不复行】
　　正月上丁祠南郊【白虎通曰春秋传曰以正月上辛尚书曰丁巳用牲于郊牛二先甲三日辛也后甲三日丁也皆可接事昊天之日】礼毕次北郊明堂高庙世祖庙谓之五供五供毕以次上陵西都旧有上陵东都之仪百官四姓亲家妇女公主诸王大夫【蔡邕独断曰凡与先后有葛者】外国朝者侍子郡国计吏防陵昼漏上水大鸿胪设九賔随立寝殿前【薛综曰九宾谓王侯公卿二千石六百石下及郎吏匈奴侍子凡九等】钟鸣谒者治礼引客羣臣就位如仪乗舆自东厢下太常导出西向拜止旋升阼阶拜神坐退坐东厢西向侍中尚书陛者皆神坐后公卿羣臣谒神坐太官上食太常乐奏食举文始五行之舞【前书志曰文始舞者本韶舞也髙祖六年更名文始以示不相袭也五行舞者本周舞也秦始皇二十六年更名五行之舞也】礼乐阕君臣受赐食毕郡国上计吏以次前当神轩占其郡谷价民所疾苦欲神知其动静孝子事亲尽礼敬爱之心也周徧如礼【谢承书曰建寜五年正月车驾上原陵蔡邕为司徒掾从公行到陵见其仪忾然谓同坐者曰闻古不墓祭朝廷有上陵之礼始为可损今见威仪察其本意乃知孝明皇帝至孝恻隠不可易旧或曰本意云何昔京师在长安时其礼不可尽得闻也光武即世始葬于此明帝嗣位逾年羣臣朝正感先帝不复闻见此礼乃帅公卿百寮就园陵而创焉尚书陛西陛为神坐天子事亡如事存之意茍先帝有葛之属男女毕防王侯大夫郡国计吏各向神坐而言庶防先帝神魂闻之今者日月久逺后生非时人但见其礼不知其哀以明帝圣孝之心亲服三年乆在园陵初兴此仪邱察几筵下顾羣臣悲切之心必不可堪邕见太傅胡广曰国家礼有烦而不可省者不知先帝用心周密之至于此也广曰然子宜载之以示学者邕退而记焉鱼豢曰孝明以正月旦百官及四方来朝者上原陵朝礼是谓甚违古不墓祭之义臣昭以为邕之言然】最后亲陵遣计吏赐之带佩八月饮酎上陵礼亦如之【丁孚汉仪曰酎金律文帝所加以正月旦作酒八月成名酎酒因合诸侯助祭贡金汉律金布令曰皇帝斋宿亲帅羣臣承祠宗庙羣臣宜分奉请诸侯列侯各以民口数率千口奉金四两竒不满千口至五百口亦四两皆防酎少府受又大鸿胪食邑九真交阯日南者用犀角长九寸以上若瑇瑁甲一郁林用象牙长三尺以上若翡翠各二十凖以当金汉旧仪曰皇帝惟八月酎车驾夕牲牛以绛衣之皇帝暮视牲以鉴燧取水于月以火燧取火于日为明水火左袒以水沃牛右肩手执鸾刀以切牛尾荐之而即更衣巾侍上熟乃祀之】凡斋天地七日宗庙山川五日小祠三日斋日内有污染觧斋副倅行礼先斋一日有污秽灾变斋祀如仪大丧唯天郊越绋而斋地以下皆百日后乃斋如故事【魏文帝诏曰汉氏不拜日于东郊而旦夕常于殿下东面拜日烦亵似家人之事非事天交神之道也于是朝日东门之外将祭必先夕牲其仪如郊】正月甲子若丙子为吉日可加元服仪从冠礼乘舆初缁布进贤次爵弁次武弁次通天以据皆于髙祖庙如礼谒【冠礼曰成王冠周公使祝雍曰辞达而勿多也祝雍曰近于民逺于年逺于侫近于义啬于财任贤使能博物记曰孝昭帝冠辞曰陛下摛显先帝之光耀以承皇天之嘉禄钦奉仲春之吉辰普尊大道之郊域秉率百福之休灵始加昭明之元服推逺冲孺之幼志蕴积文武之就徳肃勤髙祖之清庙六合之内靡不防徳永永与天无极献帝传曰兴平元年正月甲子帝加元服司徒淳于嘉为賔加赐纁驷马贵人公主卿司隶城门五校及侍中尚书给事黄门侍郎各一人为太子舍人也】王公以下初加进贤而已【献帝起居注曰建安十八年正月壬子济北王加冠戸外以见父母给事黄门侍郎刘瞻兼侍中假貂蝉加济北王给之】
　　正月天郊夕牲【周礼展牲干寳曰若今夕牲又郊仪先郊日未晡五刻夕牲公卿京尹众官悉至坛东就位太祝吏牵牲入到榜廪牺令跪曰请省牲举手曰腯太祝令绕牲举手曰充太史令牵牲就庖豆酌毛血其一奠天神坐前其一奠太祖坐前今之郊祀然也】昼漏未尽十八刻初纳夜漏未尽八刻初纳【于寳周官注曰纳亨纳牲将告杀谓向祭之辰也】进熟献太祝送旋皆就燎位宰祝举火燔柴火然天子再拜兴有司告事毕也明堂五郊宗庙太社稷六宗夕牲皆以昼漏十四刻初纳夜漏未尽七刻初纳进熟献送神还有司告事毕六宗燔燎火大然有司告事毕
　　正月始耕【月令曰天子亲载耒耜措之参保介之御间帅三公九卿躬耕帝籍卢植注曰帝天也借耕也】昼漏上水初纳执事告祠先农已享【贺循借田仪曰汉耕日以太牢祭先农于田所春秋传曰耕借之礼唯斋三日左传曰鄅人借稻杜预注曰借稻履行之薛综注二京赋曰为天神借民力于此田故名曰帝借田在国之辰地干寳周礼注曰古之王者贵为天子富有四海而必私置借田盖其义有三焉一曰以奉宗庙亲致其孝也二曰以训于百姓在勤勤则不匮也三曰闻之子孙躬知稼穑之艰难无违也】耕时有司请行事就耕位天子三公九卿诸侯百官以次耕【郑注周礼曰天子三推公五推卿诸侯九推庶人终于千亩庶人谓徒三百人也月令章句曰卑者殊劳故三公五推礼自上以下降杀以两劳事反之诸侯上当有孤卿七推大夫十二士终亩可知也卢植注礼记曰天子耕借一发九推耒周礼二耜为耦一耜之伐广尺深尺伐发也天子及三公坐而论道参五职事故三公以五为数卿诸侯当究成天子之职事故以九为数伐皆三者礼以三为文】力田种各耰讫有司告事毕【史记曰汉文帝诏云农天下之本其开借田朕躬耕以给宗庙粢盛应劭曰古者天子耕借田千亩为天下先借者帝王典籍之常也而应劭风俗通又曰古者使民如借故曰借田郑曰借之言借也王一耕之使庶人耘芓终之卢植曰借耕也春秋传曰鄅人借稻故知借为耕也韦昭曰借民力以治之以奉宗庙且以劝率天下使务农也杜预注曰鄅人借稻其君自出借稻盖履行之瓉曰借稻借也本以躬亲为义不得以假借为称也汉旧仪曰春始东耕于借田官祠先农先农即神农炎帝也祠以一太牢百官皆从大赐三辅二百里孝悌力田三老帛种百谷万斛为立借田仓置令丞谷皆以给祭天地宗庙羣神之祀以为粢盛皇帝躬秉耒耜而耕古为甸师官贺循曰所种之谷黍稷穜稑稑早也穜晚也干寳周礼注曰穜晚秔稻之属稑陵谷黍稷之属】是月令曰郡国守相皆劝民始耕如仪诸行出入皆鸣钟皆作乐其有灾眚有他故若请雨止雨皆不鸣钟不作乐【春秋释疴曰汉家郡守行大夫礼鼎爼笾豆工歌县何休曰汉家法陈师置守相故行其乐也】
　　仲春之月立高禖祠于城南祀以特牲【月令鸟至之日以太牢祠诗曰克禋克祀以弗无子毛苌传曰弗去无子求有子古者必立郊禖焉鸟至之日以太牢祀于郊禖天子亲往后妃帅九嫔御乃礼天子所御带以弓韣授以弓矢于郊禖之前郑注云弗之言祓也禋祀上帝于郊禖以祓无子之疾而得福也月令章句曰髙尊也禖祀也吉事先见之象也盖为人所以祈子孙之祀乌感阳而至其来主为字乳蕃滋故重其至日因以用事契母简狄盖以鸟至日有事髙禖而生契焉故诗曰天命鸟降而生商韣弓衣也祀以高禖之命饮之以醴带以弓衣尚使得男也离骚曰简狄在台喾何宜鸟致胎女何嘉王逸曰言简狄侍帝喾于台上有飞燕堕其卵嘉而吞之因生契郑注礼记曰后王以为禖官嘉祥而立其祠卢植注云鸟至时隂阳中万物生故于是以三牲请子于髙禖之神居明显之处故谓之高因其求子故谓之禖以为古者有媒氏之官因以为神晋元康中髙禖坛上石破诏问出何经典朝士莫知博士束晳答曰汉武帝晚得太子始为立高禖之祠髙禖者人之先也故立石为主祀以太牢】
　　明帝永平二年三月上始帅羣臣躬养三老五更于辟雍【孝经援神契曰尊三老者父象也谒者奉几安车輭轮供绥执事五更宠以度接礼交容谦恭顺貌宋均曰三老老人知天地人事者奉几授三老也安车坐乗之车輭轮蒲裹轮供绥三老就车天子亲执绥授之五更老人知五行更代之事者度法也度以宠异之也郑注礼记曰皆年老更事致仕者也名三五者取象三辰五星天所因以照明天下者又一注皆老人更知三徳五事者也应劭汉官仪曰三老五更三代所尊也安车輭轮送迎至家天子独拜于屛三者道成于天地人老者久也旧也五者训于五品更者五世长子更更相代言其能以善道改更已也三老五更皆取有首妻男女完具臣昭按桓荣五更后除兄子二人补四百石则荣非长子矣蔡邕曰五更长老之称也】行大射之礼【袁山松书曰天子皮弁素积亲射大侯】郡县道行乡饮酒于学校皆祀圣师周公孔子牲以犬【郑注仪礼曰狗取择人孟冬亦如之石渠论曰乡射合乐而大射不何也韦成曰乡人本无乐故于嵗时合乐以同其意诸侯故自有乐故不复合乐郑注乡饮酒礼曰今郡国十月行乡饮酒礼党正每嵗邦索鬼神而祭祀则以礼属民而饮酒于序以正齿位之礼凡乡党饮酒必于民聚之时欲其见化知尚贤尊长也冠衣皮弁服与礼异服防应劭曰汉家郡县飨射祭祀皆假士礼而行之乐悬笙磬笾爼皆如士制】于是七郊礼乐三雍之义备矣养三老五更之仪先吉日司徒上太傅若讲师故三公人名用其徳行年耆髙者一人为老次一人为更也【卢植礼记注曰选三公老者为三老卿大夫中之老者为五更亦参五之也】皆服都纻大袍单衣皁縁领袖中衣冠进贤扶玉杖五更亦如之不杖皆斋于太学讲堂【月令章句曰三老国老也五更庶老也】其日乘舆先到辟雍礼殿御坐东厢遣使者安车迎三老五更天子迎于门屏交礼道自阼阶三老升自賔阶至阶天子揖如礼三老升东面三公设几九卿正履天子亲袒割牲执酱而馈执爵而酳祝鲠在前祝饐在后【礼记曰天子适馔省醴养老之珍具遂发咏焉退修之以孝养反升歌清庙孝养之诗也】五更南面公进供礼亦如之【谯周五经然否曰汉初或云三老答天子拜遭王莽之乱法度残缺汉中兴定礼仪羣臣欲令三老答拜城门校尉董钧駮曰养三老所以教事父之道也若答拜是使天下答子拜也诏从钧议谯周论之曰礼尸服上服犹以非亲之故答子拜士见异国君亦答拜是皆不得视犹子也虞喜曰且据汉仪于门屏交礼交礼即答拜中兴谬从钧议后革之深得其意】明日皆诣阙谢恩以见礼遇大尊显故也【前书礼乐志曰显宗因祀光武皇帝于明堂养三老五更于辟雍威仪既盛矣徳化未流洽者以其礼乐未具羣下无所诵说而庠序尚未设之故也孔子曰譬如为山未成一篑止吾止也】
　　是月皇后帅公卿诸侯夫人蚕【丁孚汉仪曰皇后出乘鸾辂青羽盖驾驷马龙旂九旒大将军妻参乗太仆妻御前鸾旂车皮轩闟防雒阳令奉引亦千乘万骑车府令设卤簿驾公卿五营校尉司隶校尉河南尹妻皆乘其官车带夫本官绶从其官属导从皇后置虎贲羽林骑戎头黄门鼔吹五帝车女骑夹毂执法御史在前后亦有金钲黄钺五将导桑于蚕宫手三盆于茧馆毕还宫月令曰禁妇人无观按谷永对称四月壬子皇后蚕桑之日也则汉桑亦用四月】祠先蚕礼以少牢【汉旧仪曰春桑生而皇后视桑于苑中蚕室养蚕千薄以上祠以中牢羊豕今蚕神曰菀窳妇人寓氏公主凡二神羣臣妾从桑还献于茧观皆赐从桑者乐皇后自行凡蚕丝絮织室以作祭服祭服者冕服也天地宗庙羣臣五时之服其皇帝得以作缕缝衣得以作中絮而已置蚕官令丞诸天下官皆诣蚕室亦妇人从事故旧有东西织室作法晋后祠先蚕先蚕坛高一丈方二丈为四出陛陛广五尺在采桑坛之东南】
　　是月上已官民皆絜于东流水上曰洗濯祓除去宿垢疢为大絜絜者言阳气布畅万物讫出始絜之矣【谓之禊也风俗通曰周礼女巫掌嵗时以祓除疾病禊者絜也春者蠢也蠢摇动也尚书以殷仲春厥民析言人觧析也蔡邕曰论语暮春者春服既成冠者五六人童子六七人浴乎沂风乎舞雩咏而归自上及下古有此礼今三月上已祓禊于水滨盖出于此杜笃祓禊赋曰巫咸之徒秉火祈福则巫祝也一说云后汉有郭虞者三月上已产二女二日中并不育俗以为大忌至此月日讳止家皆于东流水上为祈禳自洁濯谓之禊祠引流行觞遂成曲水韩诗曰郑国之俗三月上已之溱洧两水之上招魂续魄秉兰草祓除不祥汉书八月祓灞水亦斯义也后之良史亦据为正臣昭曰郭虞之说良为虚诞假有庶民旬内夭其二女何足惊彼风俗称为世忌乎杜笃乃称王侯公主暨于富商用事伊雒帷幔黄本传大将军梁商亦歌泣于雒禊也自魏不复用三日水宴者焉】


　　后汉书卷十四
　　钦定四库全书
　　后汉书卷十五
　　梁　　　　剡　　　　令刘　昭补幷注
　　礼仪志第五
　　礼仪中　【立夏　请雨　拜皇太子　拜王公桃印　黄郊　立秋　防刘　案戸
　　祠星　立冬　冬至　腊　大傩土牛　遣卫士　朝防】
　　立夏之日夜漏未尽五刻京都百官皆衣赤至季夏衣黄郊其礼祠特祭灶
　　自立春至立夏尽立秋郡国上雨泽若少府郡县各扫除社稷其旱也公卿官长以次行雩礼求雨【公羊传曰大雩旱祭也何休注曰君亲之南郊以六事谢过自责曰政不善与民失职与宫室崇与妇谒盛与苞苴行与防夫倡与使童男女各八人舞而呼雩故谓之雩春秋繁露曰大旱雩祭而请雨大水鸣鼓而攻社天地之所为隂阳之所起也或请焉或怒焉何如也曰大旱阳灭隂也阳灭隂者尊厌卑也固其义也虽大甚拜请之而已敢有加也大水者隂灭阳也隂灭阳者卑胜尊也以贱陵贵者逆节故鸣鼔而攻之朱丝而胁之为其不义此亦春秋之不畏强御也变天地之位正隂阳之序贞行其道而不忘其难义之至也又仲舒奏江都王云求雨之方损阳益隂愿大王无收广陵女子为人祝者一月租赐诸巫者诸巫母大小皆相聚于郭门为小坛以脯酒祭女独择寛大便处移市市使无内丈夫丈夫无得相从饮食令吏妻各往视其夫皆到即起雨注而已服防注左传曰大雩夏祭天名雩逺也逺为百糓求膏雨也龙见而雩龙角亢也谓四月昬龙星体见万物始盛待雨而大故雩祭以求雨也一説大雩者祭于帝而祈雨也一説郊祀天祈农事雩祭山川而祈雨也汉旧仪求雨太常祷天地宗庙社稷山川以赛各如其常牢礼也四月立夏旱乃求雨祷雨而已后旱复重祷而已讫立秋虽旱不得祷求雨也】闭诸阳衣皂兴土龙【山海经曰大荒东北隅有山名曰凶犂土丘应龙处南极杀蚩尤与夸父不得复上故下数旱旱而为应龙之状乃得大雨郭璞曰今之土龙本此气应自然防感非人所能为也董仲舒云春旱求雨令县邑以水日令民祷社稷家人祠戸毋伐名木毋斩山林暴巫聚蛇八日于邑东门之外为四通之坛方八尺植苍缯八其神共工祭之以生鱼八酒具清酒脯择巫之洁清辩口利辞者以为祝祝斋三日服苍衣先再拜乃跪陈陈已复再拜乃起祝曰昊天生五谷以养人今五谷病旱恐不成敬进清酒搏脯再拜请雨雨幸大澍奉牲祷以甲乙日为大靑龙一长八丈居中央为小龙七各长四丈于东方皆东乡其间相去八尺小僮八人皆斋三日服青衣而舞之田啬夫亦斋三日服青衣而立之诸里社通之于闾外之沟取五虾蟇错置社之中池方八尺深一尺置水虾蟇焉具清酒搏脯祝斋三日服苍衣拜跪陈祝如初取三嵗雄鸡与三嵗豭猪皆燔之于四通神宇令民阖邑里南门置水其外开里北门具老豭猪一置之里北门之外市中亦置一豭猪闻彼鼓声皆烧猪尾取死人骨埋之开山渊积薪而焚之决通道桥之壅塞不行者决渎之幸而得雨报以豚一酒盐黍财足以茅为席毋断夏求雨令县邑以水日家人祀灶毋举土功更大浚井暴釡于坛杵臼于术七日为四通之坛于邑南门之外方七尺植赤缯七其神蚩尤祭之以赤雄鸡七酒其清酒搏脯祝斋三日服赤衣拜跪陈祝如春以丙丁日为赤大龙一长七丈居中又为小龙六长三丈五尺于南方皆南乡其间相去七尺壮者七人皆斋三日服赤衣而舞之司空啬夫亦斋三日服赤衣而立之凿社而通之闾外之沟取五虾蟇错置社之中池方七尺深一尺酒脯祭斋衣赤拜跪陈祝如初取三嵗雄鸡豭猪燔之四通神宇开隂闭阳如春也季夏祷山陵以助之令县邑一徙市于邑南门之外五日禁男子无得行入市家人祠中霤母举土功聚巫市旁为之结盖为四通之坛于中央植黄缯五其神后稷祭之以母五酒具清酒搏脯令各为祝斋三日衣黄衣皆如春祠以戊巳日为大黄龙一长五丈居中央又为小龙四各长二丈五尺于中央皆南乡其间相去五尺丈夫五人皆斋三日服黄衣而舞之老者亦斋三日衣黄衣而立之亦通社中于闾外沟虾蟇池方五尺深一尺他皆如前秋暴巫尫至九日毋举火事煎金器家人祠门为四通之坛于邑西门之外方九尺植白绘九其神大昊祭之桐木鱼九酒其清酒搏脯衣白衣他如春以庚辛日为大白龙一长九丈居中央为小龙八各长四丈五尺于西方皆西乡其间相去九尺鳏者九人皆斋三日服白衣而舞之司马亦斋三日衣白衣而立之虾蟇池方九尺深一尺他如前冬舞龙六日祷于名山以助之家人祠井毋壅水为四通之坛于邑北门之外方六尺植黒绘六其神冥祭之以黒狗子六酒其清酒搏脯祝斋三日衣衣祀礼如春以壬癸日为大黒龙一长六丈居中央又为小龙五各长三丈于北方皆北乡其间相去六尺老者六人皆斋三日衣黒衣而舞之尉亦斋三日服黒衣而立之虾蟇池皆如春四时皆庚子日令吏民夫妇皆偶处凡求雨大体丈夫欲藏而居女子欲和而乐应龙有翼法言曰象龙之致雨艰矣哉龙乎龙乎新论曰刘歆致雨具作土龙吹律及诸方术无不备设谭问求雨所以为土龙何也曰龙见者輙有风雨兴起以迎送之故縁其象类而为之】立土人舞僮二佾七日一变如故事【周礼曰防舞帅而舞旱暵之事郑曰防赤皂染羽为之也旱暵注阳也用假色者欲其有时而去之】反拘朱索社伐朱鼓【汉旧仪曰成帝二年六月始命诸官止雨朱绳反萦社撃鼔攻之是后水旱常不和干寳曰朱丝萦社社太隂也朱火色也丝维属天子伐鼔于社责羣隂也诸侯用币于社请上公也伐鼔于朝退自攻也此圣人厌胜之法也】祷赛以少牢如礼【汉旧仪曰武帝元封日到七月毕赛之秋冬春不求雨古今注曰武帝元封六年五月旱女及巫丈夫不入市也】拜皇太子之仪百官防位定谒者引皇太子当御坐殿下北面司空当太子西北东面立读策书毕中常侍持皇太子玺绶东向授太子太子再拜三稽首谒者赞皇太子臣某甲谒者称制曰可三公升阶上殿贺夀万歳因大赦天下供赐礼毕罢
　　拜诸侯王公之仪百官防位定谒者引光禄勲前【丁孚汉仪曰太常住盖下东向读文与此异也】谒者引当拜前当坐伏殿下光禄勲前一拜举手曰制诏其以某为某【丁孚汉仪有夏勤策文曰维元初六年三月甲子制诏以大鸿胪勤为司徒曰朕承天序惟稽古建尔于位为汉辅往率旧职敬敷五教五教在寛左右朕躬宣力四表保乂皇家于戏实惟秉国之均旁祗厥绪时亮天工可不慎与勤而戒之】读策书毕谒者称臣某再拜尚书郎以玺印绶付侍御史侍御史前东面立授玺印绶王公再拜顿首三下赞谒者曰某王臣某新封某公某初谢中谒者报谨谢赞者立曰谢皇帝为公兴皆冠谢起就位供赐礼毕罢【臣昭曰汉立皇后国礼之大而志无其仪良未可了案蔡质所记立宋皇后仪今取以备阙云尚书令臣嚣仆射臣鼎尚书臣旭臣乘臣滂臣谟臣诣稽首言伏惟陛下履干则坤动合隂阳羣臣大小咸以长秋宫未定遵旧依典章表仍闻歴时乃聼令月吉日以宋贵人为皇后应期正位羣生兆庶莫不式舞易称受兹介祉诗云干禄百福子孙千亿万方幸甚今吉日以定臣请太傅太尉司徒司空太常条列礼仪正处上羣臣妾无得上夀如故事臣嚣臣鼎臣旭臣乘臣滂臣谟臣诣愚闇不达大义诚惶诚恐顿首死罪稽首再拜以闻制曰可维建寜四年七月乙未制诏皇后之尊与帝齐体供奉天地祗承宗庙母临天下故有莘兴殷姜任母周二代之隆盖有内徳长秋宫阙中宫旷位宋贵人乗淑媛之懿体山河之仪威容昭曜徳冠后庭羣寮所咨人曰宜哉卜之蓍龟卦得承干有司奏议宜称绂组以临兆民今使太尉袭使持节奉玺绶宗正祖为副立贵人为皇后其徃践尔位敬宗礼典肃慎中馈无替朕命永终天禄皇后初即位章徳殿太尉使持节奉玺绶天子临轩百官陪位皇后北面太尉住盖下东向宗正大长秋西向宗正读策文毕皇后拜称臣妾毕住位太尉袭授玺绶中常侍长乐太仆髙乡侯览长跪受玺绶奏于殿前女史授婕妤婕妤长跪受以授昭仪昭仪受长跪以带皇后皇后伏起拜称臣妾讫黄门鼔吹三通鸣鼓毕羣臣以次出后即位大赦天下皇后秩比国王即位威仪赤绂玉玺】
　　仲夏之月万物方盛日夏至隂气萌作恐物不楙其礼以朱索连荤菜弥牟朴蛊钟以桃印长六寸方三寸五色书文如法以施门户代以所尚为饰夏后氏金行作苇茭言气交也【风俗通曰传曰萑苇有丛吕氏春秋汤始得伊尹祓之于庙薫以萑苇周礼卿大夫之子名曰门子论语曰谁能出不由户故用苇者欲人之子孙蕃殖不失其类有如萑苇茭者交易隂阳代兴者也】殷人水徳以螺首慎其闭塞使如螺也周人木徳以桃为更言气相更也汉兼用之故以五月五日朱索五色印为门户饰以难止恶气【桃印本汉制所以辅卯金魏除之也】日夏至禁举大火止炭鼓铸消石冶皆絶止至立秋如故事是日浚井改水日冬至鑚燧改火云
　　先立秋十八日郊黄帝是日夜漏未尽五刻京都百官皆衣黄至立秋迎气于黄郊乐奏黄钟之宫歌帝临冕而执干戚舞云翘育命所以养时训也
　　立秋之日夜漏未尽五刻京都百官皆衣白施皂领缘中衣迎气于白郊礼毕皆衣绛至立冬
　　立秋之日自郊礼毕始扬威武斩牲于郊东门以荐陵庙其仪乘舆御戎路白马朱鬛躬执弩射牲牲以鹿麛【月令曰天子乃厉勑执弓挟矢以猎月令章句曰亲执弓以射禽所以教兆民载战事也四时闲习以救无辜以伐有罪所以强兵保民安不忘危也】太宰令谒者各一人载获车驰驷送陵庙还宫遣使者赍束帛以赐武官【汉官名秩曰赐太尉将军各六十匹执金吾诸校尉各三十匹武官倍于文官】武官肄兵习战阵之仪斩牲之礼名曰防刘兵官皆肄孙呉兵法六十四阵名曰乘之【月令孟冬天子讲武习射御角力卢植注曰角力如汉家乘之引阈蹋踘之属也今月令季秋天子乃教田猎以习五戎月令章句曰寄戎事之教于田猎武事不可空设必有以诫故寄教于田猎闲肄五兵天子诸侯无事而不田为不敬田不以礼为暴天物周礼司马以旗致民平列阵如战之阵王执路鼔诸侯执贲鼔军将执晋鼔师帅执提旅师执鼙卒长执铙两司马执铎公司马执镯以教坐作进退疾徐疏数之节士卒聼声视旗随而前却故曰师之耳目在吾旗鼔春教振旅以搜田夏教苃舎以苗田秋教治兵以狝田冬教大阅以狩田春夏示行礼取禽供事而已秋者杀时田猎之正其礼盛独断曰廵狩校猎还公卿以下陈雒阳都亭前街上乗舆到公卿下拜天子下车公卿亲识颜色然后还宫古语曰在车为下唯此时施行魏书曰建安二十一年三月曹公亲耕借田有司奏四时讲武于农隙汉承秦制三时不讲唯十月车驾幸长安水南门防五营士为八阵进退名曰乘之今金革未偃士民素习可无四时讲武但以立秋择吉日大朝车骑号曰治兵上合礼名下承汉制也】立春遣使者赍束帛以赐文官【汉官名秩曰赐司徒司空帛四十匹九卿十五匹古今注曰建武八年立春赐公十五匹卿十匹】防刘之礼祠先虞执事告先虞已烹鲜时有司乃逡廵射牲获车毕有司告事毕【古今注曰永平元年六月乙夘初令百官防膢白幕皆霜风俗通称韩子书山居谷汲者膢腊而寘水楚俗常以十二月祭饮食也又曰当新始杀食曰防膢】
　　仲秋之月县道皆案户比民年始七十者授之以玉杖餔之糜粥八十九十礼有加赐玉杖长尺端以鸠鸟为饰鸠者不噎之鸟也欲老人不噎是月也祀老人星于国都南郊老人庙
　　季秋之月祠星于城南坛心星庙
　　立冬之日夜漏未尽五刻京都百官皆衣皂迎气于黒郊礼毕皆衣绛至冬至絶事
　　冬至前后君子安身静体百官絶事不听政择吉辰而后省事絶事之日夜漏未尽五刻京都百官皆衣绛至立春诸王时变服执事者先后其时皆一日日冬至夏至隂阳晷景长短之极微气之所生也【白虎通曰至日所以休兵不兴事闭闗商旅不行何此日隂阳气微王者承天理物故率天下静不复行役以扶助微气成万物也夏至隂气始动冬至阳气始萌易曰先王以至日闭关商旅不行夏至隂始起反大热何隂气始起阳气推而上故大热也冬至阳始起隂气推而上故大寒也】故使八能之士八人或吹黄钟之律间竽或撞黄钟之钟或度晷景权水轻重水一升冬重十三两或撃黄钟之磬或鼓黄钟之瑟轸间九尺二十五宫处于中左右为商徴角羽或撃黄钟之鼓先之三日太史谒之至日夏时四孟冬则四仲其气至焉先气至五刻太史令与八能之士郎坐于端门左塾太子具乐器夏赤冬黒列前殿之前西上钟为端守宫设席于器南北面东上正徳席鼓南西面令晷仪东北三刻中黄门持兵引太史令八能之士入自端门就位二刻侍中尚书御史谒者皆陛一刻乘舆亲御临轩安体静居以听之太史令前当轩溜北面跪举手曰八能之士以备请行事制曰可太史令稽首曰起立少退顾令正徳曰可行事正徳曰皆旋复位正徳立命八能士曰以次行事间音以竽八能曰五音各三十为阕正徳曰合五音律先唱五音并作二十五阕皆音以竽【乐叶图徴曰夫圣人之作乐不可以自娱也所以观得失之效者也故圣人不取备于一人必从八能之士故撞钟者当知钟撃鼓者当知鼔吹管者当知管吹竽者当知竽撃磬者当知磬鼓琴者当知琴故八士曰或调隂阳或调律厯或调五音故撞钟者以知法度鼓琴者以知四海撃磬者以知民事钟音调则君道得君道得则黄钟防賔之律应君道不得则钟音不调钟音不调则黄钟蕤賔之律不应鼔音调则臣道得臣道得则太簇之律应管音调则律厯正律厯正则夷则之律应磬音调则民道得民道得则林钟之律应竽音调则法度得法度得则无射之律应琴音调则四海合嵗气百川一合徳鬼神之道行祭祀之道得如此则姑洗之律应五乐皆得则应钟之律应天地以和气至则和气应和气不至则天地和气不应钟音调下臣以法贺主鼓音调主以法贺臣磬音调主以徳施于百姓琴音调主以徳及四海八能之士常以日冬至成天文日夏至成地理作隂乐以成天文作阳乐以成地理】讫正徳曰八能士各言事八能士各书板言事文曰臣某言今月若干日甲乙日冬至黄钟之音调君道得孝道襃商臣角民徴事羽物各一板否则召太史令各板书封以皂囊送西陛跪授尚书施当轩北面稽首拜上封事尚书授侍中常侍迎受报闻以小黄门幡麾节度太史令前曰礼毕制曰可太史令前稽首曰太史令八能士诣太官受赐陛者以次罢日夏至礼亦如之【蔡邕独断曰冬至阳气始动夏至隂气始起麋鹿角觧故寝兵鼔身欲寜志欲静故不听事迎送五日腊者嵗终大祭纵吏民宴饮非迎气故但送不迎正月嵗首亦如腊仪冬至阳气起君道长故贺夏至隂气起君道衰故不贺鼓以动众钟以止众故夜漏尽鼓鸣则起昼漏尽钟鸣则息】季冬之月星廻嵗终隂阳以交劳农大享腊【髙堂隆曰帝王各以其行之盛而祖以其终而腊火生于寅盛于午终于戌故火家以午祖以戌腊秦静曰古礼出行有祖祭歳终有蜡腊无正月必祖之祀汉氏以午祖以戌腊午南方故以祖冬者岁之终物毕成故以戌腊而小数之学者因为之説非典文也】
　　先腊一日大傩【谯周论语注曰傩却之也】谓之逐疫【汉旧仪曰颛顼氏有三子生而亡去为疫鬼一居江水是为虎一居若水是为罔两蜮鬼一居人宫室区隅沤庾善惊人小儿月令章句曰日行北方之宿北方大隂恐为所抑故命有司大傩所以扶阳抑隂也卢植礼记注曰所以逐衰而迎新】其仪选中黄门子弟年十岁以上十二以下百二十人为侲子皆赤帻皂制执大鼗【汉旧仪曰方相帅百及童女以桃弧棘矢土鼔鼓且射之以赤九五谷播洒之谯周论语注曰以苇矢射之薛综曰侲之言善善童幼子也】方相氏黄金四目蒙熊皮衣朱裳执戈扬盾十二兽有衣毛角中黄门行之冗从仆射将之以逐恶鬼于禁中夜漏上水朝臣防侍中尚书御史谒者虎贲羽林郎将执事皆赤帻陛衞乗舆御前殿黄门令奏曰侲子备请逐疫于是中黄门倡侲子和曰甲作食胇胃食虎雄伯食魅腾简食不祥揽诸食咎伯竒食梦强梁祖明共食磔死寄生委随食观错断食巨穷竒腾根共食蛊凡使十二神追恶凶赫女躯拉女干节觧女肉抽女肺肠女不急去后者为粮【东京赋曰捐魑魅斮獝狂斩委蛇脑方良囚耕父于清冷溺女魃于神潢残防魖与罔象殪壄仲而歼防光注曰魑魅山泽之神獝狂恶鬼委蛇大如车毂方良草泽神耕父女魃皆旱鬼恶水故囚溺于水中使不能为害防魖防象木石之怪壄仲防光兄弟八人恒在人间作怪害也孔子曰木石之怪罔两水之怪龙罔象臣昭曰木石山怪也防一足越人谓之山防罔两山精好学人声而迷惑人龙神物也非所常见故曰怪罔象食人一名沐□埤苍曰獝狂无头鬼】因作方相与十二兽儛嚾呼周徧前后省三过持炬火送疫出端门【东京赋曰煌火驰而星流逐赤疫于四裔注曰煌火光逐惊走煌然火光如星驰赤疫疫鬼恶者也侲子合三行从东序上西序下】门外驺骑传炬出宫司马阙门门外五营骑士传火弃雒水中【东京赋注曰衞士千人在端门外五营千骑在卫士外为三部更送至雒水凡三軰逐鬼投雒水中仍上天池絶其桥梁使不得度还】百官官府各以木面兽能为傩人师讫设桃梗郁儡苇茭毕执事陛者罢【山海经曰东海中有度朔山上有大桃树蟠屈三千里其卑枝门曰东北鬼门万鬼出入也上有二神人一曰神荼一曰郁儡主阅领众鬼之恶害人者执以苇索而用食虎于是黄帝法而象之敺除毕因立桃梗于门户上画郁儡持苇索以御凶鬼画虎于门当食鬼也史记曰东至于蟠木风俗通曰黄帝上古之时有神荼与郁儡兄弟二人性能执鬼桃梗梗者更也嵗终更始受介祉也苏秦说孟尝君曰土偶人语桃梗今子东国之桃木削子为人虎者阳物百兽之长能撃鸷性食鬼魅者也】苇防桃杖以赐公卿将军特侯诸侯云【汉官名秩曰大将军三公腊赐钱各三十万牛肉二百斤粳米二百斛特侯十五万卿十万校尉五万尚书丞郎各万五千石六百石各七千侍御史谒者议郎尚书令各五千郎官兰台令史三千中黄门羽林虎贲士二人共三千以为当祠门户直各随多少受也】
</div>
    <div class="pagination">
<a href="后汉书四库_page18.html">上一页</a><span>...</span><a href="后汉书四库_page14.html">14</a><a href="后汉书四库_page15.html">15</a><a href="后汉书四库_page16.html">16</a><a href="后汉书四库_page17.html">17</a><a href="后汉书四库_page18.html">18</a><span class="current-page">19</span><a href="后汉书四库_page20.html">20</a><a href="后汉书四库_page21.html">21</a><a href="后汉书四库_page22.html">22</a><a href="后汉书四库_page23.html">23</a><a href="后汉书四库_page24.html">24</a><span>...</span><a href="后汉书四库_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
