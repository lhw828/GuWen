<!DOCTYPE html>
<html>
<head>
    <meta charset="UTF-8">
    <title>新元史 - 第 303 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 303 页/共 398 页</h1>
    <div class="content">
　　二十四年，忙古台奔还，授定远大将军、中侍卫亲军副都指挥使。改湖州炮手军匠万户。讨衢州山贼有功，加昭勇大将军。泰，后终于知宁海州。 

　　完颜石柱，契丹人。 

　　祖德住，仕金为管军千户。父拿住，归太祖，从征西域、河西。又从太宗攻下凤翔、同州，有功。赐号拔都儿，佩银符，为同州管民达鲁花赤。改赐金符，兼征行千户。总管拔都军。 

　　宪宗以拿住年老，命石柱袭其职，从世祖征合剌章。还，又从都元帅纽璘攻马湖江。石柱夺浮桥有功，赏白金七百五十两。进至龙化县，与宋兵战，大败之。中统二年，以前功，授征行万户，佩金符。三年，从都元帅帖哥攻嘉定有功，改赐金虎符。至元四年，败宁兵于九顶山，生获四十余人。五年，攻沪州之水寨及五获寨，渡马湖江，迎击宋兵，败之。从行省也速带儿攻建都，建都降。从攻喜定，复泸州，取重庆，石柱之功居多。十四年，迁昭勇大将军。十六年，授四川东道宣慰使。十七年，改镇国上将军、四川西道宣慰使，总管随路八都万户。二十年，拜四川行省参知政事，卒。弟真童，袭为随路八都万户。 

　　程介福，字伯强，太原祁县人。父达，太祖十三年率众来降，授提控。累迁管民总管，赐银符。太宗四年，发平阳、河中、京兆民户二千屯田凤翔，以达领之，换金符，位总管上。大军伐蜀，往来供亿，屯民出十之七。达卒。 

　　介福嗣。宪宗二年，宋制置使余玠潜遣偏将烧绝栈道，自率诸军攻围兴元城，旦夕且陷。介福将屯兵五百，从大帅赴援，道路不通，有三人自玠营亡归，为介福所获，贳之，使为向导，槎山通路，直出陈仓。玠以为从天而下，焚围宵遁。帝收诸将符节，二年，介福入觐，再赐金符，位总管上，制许专生杀。民有殴其兄死者，其父以金赂介福曰：“季子偿死，吾谁与为养？幸哀而宥之。”介福曰；“贼杀同气，其不仁甚于虎狼，贷之何以坊民撝？”其父出，立诛之。迁武略将军、知弘州，有惠政。后以病卒。 

　　子桧，八番副都元帅，赐虎符。孙文演，陕西万户。 

　　张立，泰安长清人。初隶严实麾下，略地江淮，以功署百户。宪宗征蜀，征诸道兵，立佐刘千户将东平兵从行。次大获山，宋人阻山堑江，恃以自固。立攻其外堡，克之，夺战舰百余艘。从攻钓鱼山，复力战，有功，赐金帛。 

　　中统初，从世祖北征还，授管军总把，佩银符。至元二年，进侍卫军镇抚，换金符。八年，改侍卫军千户。寻迁左卫亲军副指挥使，赐金虎符。 

　　十四年春，率步卒千人，转粟和林。至应昌，有叛将潜谋不轨，以骑三千蹑立后，欲乘间夺其资粮。立觉其有异，环车为栅，以自卫。贼众已合，矢如雨下。初，立发上都，每车载二板以备不虞。至是，立板于车上，矢不能入，相持累日，卒达和林。 

　　十六年，增置前后卫，进明威将军，后卫亲军都指挥使，赐双珠虎符，加昭勇大将军。长子温，以世爵为千户，加宣武将、右卫亲军总管。父子并佩虎符，乡里荣之。立以老病致仕，卒于家，年六十七。 

　　立精敏，常督营缮之役。白河宫殿落成，世祖命赐金以旌其劳，立固辞不受。乃致仕，诏以立次子圭代领环卫，以立所佩金符赐之。圭卒，子伯潜袭。 

卷一百六十七 列传第六十四 

　　游显 贾居贞 钧 赵炳 李德辉 吕 张擂辉 马亨 何荣祖 程思廉 

　　游显，字子明，本代州崞县大姓。金宣宗迁汴，徙其族于许州临颖。太宗四年，拔许州，显隶大帅巴而思不花部下，以善国语，擢为经历。后与千户阿思兰从诸王伐宋，略房州，擒宋何将太尉。襄阳下，授副达鲁花赤。十年，襄阳别将刘义叛，执显等送于建康。宋将刘石河荐其才于制置使孟，珙移镇鄂州，使显从石河戍淮北。遂与田僧住二骑夜遁，至新野境，遇阿思兰巡徼，偕至察罕军中。十二年，八觐，太宗赐白金五万两、锦衣二袭，襄阳新附民二百家为佃户，且曰：“昔太祖时，一回鹘人迎降，授以玺书，从其所为。今亦授卿玺书，从其所为。” 

　　宪宗即位，授金符，为大帅卜怜吉歹佐，濒行赐之酒、辞，帝曰：“卿朕前不饮，将饮无人处耶？”对曰：“臣不敢面欺，今效死行间，从此十年不饮酒。”帝大悦。八年，帝自将伐蜀，显谓：“道路险远，馈运甚艰，六师出此，非万全之策，不如从关东南临江汉。”帝曰：“朕业已至此，关东之事付之朕弟，宜即彼言之”。九年，世祖自开平南伐。显谒见汤阴。至黄陂，使显督别帖万户战船，篙工不足，显取降人立两帜，下令之曰：“能用篙都左，否则右。”得九百人济江。授银章，行宣抚使事。 

　　世祖践阼，诏显位中书左丞、大名宣抚使张文廉下。中统二年，代文廉为宣抚使。三年，李璮反，以显行宣慰司于大名、洺、磁、怀、孟等州，及河南东西两路，皆隶之。有诬显尝与璮通书者，帝曰：“显岂为此事，鸷鸟为狐所憎耳！”及藉璮家，果无显书。敕以诬告人付显，听其甘心，其人亡命。逾年，显召其妻子，谕使出，其人膝行祈死。显曰：“汝生死惟吾，其忍杀汝？”待之如平时。 

　　显以平贼入贺。故事，非国人不入宫门，席地坐，不设榻，侍宴不称觞。至是，显请称觞，诏允之，并赐黄金一斤。他日，帝宴坐虎帐，显至，卫士呵止之，呼于廷中。帝曰“是慧游显声耶？”召入，诘之，显以实对，帝命之出。裕宗时为中书令，适至，复召入，俾尽所言。对曰：“臣闻将改宣抚司为宣慰司，若不选贤能任之，虽变易官名，犹恶鼓不鸣，而新其枹声，岂加大耶？”因历短诸臣无少隐借。帝顾裕宗曰：“汝他日求可用者，须此辈人。” 

　　至元二年，进嘉议大夫、益都路总管。未几，改南京路总管。四年，改大都路总管，兼府尹。乘舆岁至大都居冬，糇粮稿秸，多不给值，率出于中下之户，豪强不及。显以物力多寡，差赋之民力，纾其半入。言安童、伯颜两丞相，一治中书事，一为枢密，则军政必齐肃于前。从之，以伯颜同知枢密院事。六年，授河北河南道提刑按察使。八年，改总管襄阳水军万户。又改陕西四川道提刑按察使。皇子安西王出镇陕西，载顺圣皇后赐物数十车，用事者欲置于宪府，副使张庭瑞不受。皇子闻其事，将按治廷瑞，显力为陈辩，且责同事者曰：“昔线真罢右丞相，入为宣徽使，有干以事者，射曰：“吾守灊釜者，他非所知。”汝乃王之庖人，不师此而越职沮挠风纪，傥帝闻之，谓王不戢左右，奈何？”皇子虽不悦，然素知显为人，由是庭瑞行免重谴。 

　　伯颜济江，授显前军宣抚使。大军围平江，显以七骑抵城下，呼曰：“我游宣抚也，告汝州将，宜早纳款。”宋将王宋抚即以城降。授显平江路宣抚使。十四年，迁中训大夫、浙西道宣慰使，入觐，帝顾谓之曰：“卿老人，宣力多年。”赐榻坐，辍大官所上食之，赐白貂裘。显奏言：“江南赖陛下神武，文轨已同，惟官吏敷宣圣化者，不称任使。”敕与中书言之。十六年，迁中奉大夫、中书右丞、行浙西宣慰使。十九年，拜荣禄大夫、江淮等处行中书省平章政事。卒，年七十四。 

　　显推诚感物，有窃戍兵马者，律安倍偿，显先假公帑偿之，与盗期，归取于家；如期而反，悉输官罚。在平江，贷仓谷一百三十万于民，约秋熟偿官，及期无少折阅。二事人尤颂之。 

　　子永锡，海交广东道廉访使；永禄，知绥德州。 

　　贾居贞，字仲明，真定获鹿人。祖守谦，金尚书右丞。父颐，金蔡州观察推官。 

　　居贞，甫冠为行台从事，有馈黄金五十两者，居贞却之。太宗闻其事，称为清慎，特敕有司给银百两。世祖在潜邸，召对称旨，使监筑上都城，以母忧归。 

　　中统元年，授中书左右司郎中，居贞习国语，命特入奏事。从帝北征，赐西锦服，以赏其劳。一日，帝问郎俸几何，居贞如数对。帝谓太薄，敕增之。居贞辞曰：“不可以臣而率官制。”刘秉忠奏居贞参知政事，又辞曰：“他日有援臣例求执政都，何以处之？”帝嘉其能让。 

　　至元元年，授参议中书省事。与左丞姚枢行省河东山西，罢诸侯世袭，立迁转法。五年，再为左右司郎中。阿合马当国，忌之，改给事中，同丞相史天泽等纂修国史。 

　　十年，克宋襄阳，以居贞知襄阳府，旋擢襄阳路总管，佩虎符。十一年，伯颜伐宋，授居贞宣抚使，议行省事。鄂州降，留居贞与阿里海牙戍之，授佥行中书省事。居贞建议曰：“江陵要地，宋制阃重兵所屯，闻诸将不睦，城中又患疾疫。薪刍乏绝，闭门不敢樵采，宜乘间取之。若春水涨，彼乘上流而下，则鄂、汉危矣。”驿闻，诏从之。 

　　十二年春，阿里牙攻江陵，使居贞守鄂州。居贞严戢吏卒，有纵暴于民者，立斩之。发仓禀以振流亡，弛湖荻禁，免括商船，听民用宋之褚币，宋宗室仰食于官者，依旧廪之，州境遂安。宋将娄安邦以信阳降，入觐，裨将陈思聪屠其家，居贞以计召思聪至，数其罪诛之。蕲州盗起，属县民傅高亦聚众应之。居贞移檄，谕以祸福，众皆降，获高磔死。居贞初遣万户郑鼎讨贼，鼎疑城中大姓皆与高通。谋请歼之，以绝祸本。居贞不从。鼎留其部将于鄂，戒之曰：“吾还军，汝即举烽，内外合发，当尽杀城中大姓。”会鼎战败溺死，其事泄露，鄂人尤感颂居贞。十四年，拜中奉大夫、湖北宣慰使。 

　　十五年，迁参知政事。未几，改江西行省参知政事。濒行，老幼号注相送，刻其像祀于州学。诏捕受崖州伪命者，逮系三百余家，居贞悉出之，下令凡收藏宋告身者，悉投水火，有妄讦者，坐死。十五年，江西大水，居贞发粟振之，遣吏具舟载糜粥以食饿者，全活无算。冬，大雪堕地旋消，右丞塔出，贵胄也，顾谓居贞曰：“国家有江南，北寒宜减三月。”居贞曰：“相公袭貂裘，炽炭于前，张幄于后，言是，则宜彼庭立之甲士，必以为加三月矣。”塔出谢其失言，由是师事居贞，事无大小，悉以咨之。南安李梓发作乱，居贞请自讨之，谕其众降。梓发自焚死，不戮一人。都昌杜万一僭号，拥众数万，居贞曰：“都昌与吾南康只隔一湖，不速馘此贼，南康将乱。”乃遣部将方招讨伏兵舟中，伪为贾，径造都昌，擒万一磔之。有列通贼姓名百余人来上者，居贞曰：“元恶已诛，蔓延何为？”取其牒烧之。十七年，朝廷再伐日本，造战舰于江南。居贞欲入朝，奏罢其事。未行，以疾卒，年六十三。赠推忠辅义功臣、银青荣禄大夫、中书平章政事，追封定国公，谥文正。 

　　居贞貌粹言温，侃侃易直，性好学，军中以橐驼负书读之。从世祖北征，犹进讲《资治通鉴》子，铎，淮东宣慰使；镛，禹城尹：锷，知盐官州；钧，最知名。 

　　钧，字元播。幼渊默有度量。由榷茶提举拜监察御史。出佥淮东廉访司事、行台都事，入为刑部郎中，改右司郎中、参议中书省事。至大二年，拜参知政事，议罢尚书省所立法。迁佥书枢密院事。三年，复改参知政事，赐锦衣、宝带。钧为政，持大体，不孑孑钧名誉。皇庆元年，卒。诏赙钱三百万。子汝立。 

　　赵炳，字彦明，惠州滦阳人。父宏，有勇略，元初为征行兵马都元帅。炳幼孤，鞠于从兄。岁饥，就食平州，遇盗，缚兄将杀之。炳年十二，泣请代死，盗惊异，舍之而去。甫冠，以勋臣子侍世祖于潜邸，性勤恪，眷顾日厚。世祖复立抚州，即以炳为抚州长官。宪宗九年，王师伐宋，括兵敛财，燕蓟骚动。师还，炳迓于中余，具以事闻。返所括兵及横敛之财于民。 

　　中统元年，命判北京宣抚司事。时参知政事杨果为宣抚使，闻炳至，喜曰：“吾属无忧矣。”三年，括北京鹰房等户丁为兵，蠲其赋，使炳统之。时李璮叛据济南，炳将千人从大国讨璮，独当城北面，有俘获辄纵之去，曰：“胁从者不足治也。”济南平，入为刑部侍郎，兼中书省断事官。有携妓登龙舟者，炳按以法。未几，其人死，子诉冤，诏让之。既而谓侍臣曰：“炳用法太峻，然非恂情者。”改枢密院断事官。济南妖民作乱，授炳济南路总管，赐金虎符，加昭勇大将军。炳至，只诛首恶，余党悉解散。岁凶，发廪赈民，而后上闻，朝廷不之罪也。迁辽东提刑按察使。 

　　至元九年，帝以陕西重地，思用刚鲠旧臣治之，徙炳京兆路总管，兼府尹。皇子安西王开府陕西，诏王治宫室，悉听炳裁制。王府吏卒横暴，炳以法强之。王曰：“后有犯者，勿启请，居自处之可也。”由是豪猾敛戢。诏以解州盐赋给王府经费，岁久积逋二十余万缗，有司追理，仅获三之一，民已不堪。炳密启于王曰：“十年之逋，岂可责偿一日。与其裒敛病民，孰若贷之。”王善其言，遽命免征。会王北伐，诏以京兆一年之赋充军资，炳复请曰：“所征逋课，足供军用，请免岁赋以苏民。”令下，秦民大悦。十四年，加镇国上将军、安西王相。王府冬居京兆，夏徙六盘山，岁以为常。王北伐六盘，守者构乱，明年春，六盘再乱，炳悉讨平之。王还，赉赐有加。” 

　　是岁十一月，王卒。十六年秋，诏炳入觐，帝劳之曰：“卿去数载，衰白若此，关中事烦可知。”及询民间利病，炳悉陈之，因言：“王卒之后，运使敦琮、郎中敦叔云窃弄威柄，恣为不法。”帝卧，遽起曰：“闻卿言，使老者增健。”。饮以上樽马湩，改中奉大夫、安西王相，兼领陕西五路西蜀四川课程、屯田事，余职如故。即令乘传，偕敕使数人往按之。至则琮等假王妃之命。入炳罪，收炳及其妻孥囚之。王妃在六盘。徙炳于平凉北崆峒山。炳子仁荣诉于上，诏近侍二人驰驿至六盘。械琮等偕来。琮等留使者，醉以酒，先遣人毒炳于平凉狱。其夜星陨，有声如雷，炳年五十九，时十七年三月也。帝闻之，抚髀叹曰：“失我良臣。”俄械琮等百余人至，帝亲鞫之，尽得其实，命仁荣手刃琮、叔云于东城，籍其家以付仁荣。仁荣辞不受，帝善之，别赐钞二万二千五百缗为治丧具。蒙古旧制，无赙臣下礼，异数也。六月，诏雪炳冤，特赠中书左丞，谥忠愍。 

　　子六人：仁显、仁表、仁荣、仁旭、仁举、仁轨。仁荣，大德八年拜中书参知政事。 

　　李德辉，字仲实，通州潞县人。生五岁，其父将卒，指德辉谓家人曰：“吾为吏，治狱不尚苛刻，天或报之。是儿其大吾门乎。”父卒，德辉哀毁如成人。及长，嗜读书，家贫无以自给。年十六，监丰州酒税，有暇，则市笔札录书，夜诵之。未几自免归，从先生长者讲学。世祖在潜藩，用刘秉忠荐，使侍裕宗讲读。京兆为世祖分地，择能理财赋者供给军储，立从宜府，以德辉与孛得乃为使。时汪德臣屯利州，扼四川襟喉，数万之师仰哺从于宜府。德辉募民入粟，散钱币，给盐券为值，陆拘兴元，水漕嘉陵，未期年，军储充羡。 

　　中统元年，调燕京宣抚使。燕多剧贼，造伪钞，结死党杀人。德辉悉捕诛之，令行禁止。然事多不白中书，由是忤平章王文统意，罢去。三年，文统以反诛，德辉起为山西宣慰使。势家籍民为奴者，咸免之，复业近千人。 

　　至元元年，罢宣慰司，授太原路总管，兼府尹。至郡，有惠政。五年，征为右三部尚书。有讼财而失其兄子者，德辉曰：“此叔杀之无疑。”遂竟其狱。权贵人为者甚众，德辉不应。罪状既明，请者惭服。 

　　七年，帝以蝗旱为忧，命德辉录囚山西河东。行至怀仁，有魏甲发得木偶，告其妻挟左道为厌胜，谋不利于已，已定谳。德辉察其冤，知魏妾所为。召妾鞫之，不移时而服，遂杖其夫，而论妾死。初，德辉与阿合马同侍帝于潜邸，至是为平章政事用事，德辉不至其门，阿合马求好，拒之愈力。后阿合马败，人皆叹服。 

　　八年，授中奉大夫、参知北京行尚书事。九年，罢尚书省，以故官参知北京行中书省事。皇子安西王镇关中，改安西王相。至则视泾河营牧故地，可行数千顷，起庐合，疏沟浍，假牛种田，岁得粟麦刍稿万计。 

　　十二年，诏以王相宣抚西川。时重庆犹城守不下，朝廷置行枢密院于东、西川，合兵万人围之。德辉至成都，两府争遣使咨受兵食方略，德辉戒之曰：“宋已亡矣，重庆以弹丸之地不降何待？政惧公辈之杀掠耳！向日中使奉玺书肆赦，公辈既不肯明言以须其至，反购得军吏杖之，伪为得罪，投入城中，水陆之师继进，是坚其不下也。中使不喻诈计，竟以不奉诏复命，如是者非玩寇而何？况军政不一，朝夕败矣，岂能成功。”德辉返，未至陕西，沪州叛，而重庆之兵果溃。 

　　明年，再围重庆，逾月拔之。绍兴、南平、夔、施、思、播诸山栅皆下，而东川枢府尚独围合州。德辉乃出合州俘系顺庆狱者纵之，使归语州将相张珏，以宋室既亡，三宫皆北，能早自归，必取将与夏、吕比。又为书以礼义祸福，反复譬解之，以为”汝之为臣，不亲于宋之子孙，合之为州，不大于宋之天下，彼子孙已举天下而归我，汝犹负阻穷山，而日吾忠于所事，惑莫大焉！”珏未及报。 

　　十四年，诏以德辉为西川行枢密院副使，仍兼王相，诸军既发，德辉留成都，给军食。是年，复泸州。十五年，合州将王立遣李兴、张剑十二人泂事成都，皆获之。德辉释不杀，复为书纵归，使谕立如谕珏者，辞尤剀切。初，德辉妹为立所获，诡称王氏，兄事立。至是，知德辉在成都，以手书与之，立亦计夙与东川有怨，惧诛，使兴等怀蜡书至成都，请降。 

　　十六年，德辉以兵数百人赴之。东川害其来，皆曰：“公昔为书招珏，竟无功。今立，珏牙校也，习狙诈不信，特以计致公来，使与吾争功，延命晷刻耳，未必诚降。”德辉曰：“昔合州以重庆存，故同恶相济。今已孤绝，穷而来归，亦其势然。吾非攘人之功者，诚惧公等愤其后服，诬以抗跸先朝，利其剽夺，而快意于屠城也。吾为国活此民，岂计汝嫌怒哉。”既单舸济江，薄城下，呼立出降，安集其民而返。合州人咸绘象事之。 

　　十七年置安西行中书省，以德辉为行省参知政事。是年，西南夷罗施鬼国既降复叛，诏云南、湖广、四川合兵三万人讨之。兵且压境，德辉适被命，乃遣安圭驰璠止三道兵，勿进，复遣张孝思谕鬼国趋降。。其酋阿察熟知德辉名，曰：“是活合州李公，其言明信可恃。”即身至播州，泣且告曰：“吾属百万人，微公来，死且不降。今得所归，蔑有二矣。”德辉以其其言上闻，乃改鬼国为顺元路，以其酋为宣抚使。其兵有以受鬼国马，谮德辉于朝者，帝曰：“是人，朕所素知。虽一羊不妄受，宁有是耶？”十月，改安西行省为陕西四川行省，以德辉为行省左丞，德辉未闻命而卒，年六十三，谥忠宣。 

　　卒之夕，有星如斗陨于馆垣外，德辉叹曰：“吾死征也。”及卒，蛮夷为位哭之，哀如私亲。王立缞绖，率合州人拜，哭声震山谷，播州立庙祀之。德辉招降合州，行院都事吕域佐之，州人给域像，与德辉同祀。 

　　域，字伯充，河内人，后徙京兆。从许衡受学。衡为国子祭酒，举域为伴读。至元十三年，擢陕西道按察同知事，未行。会宋降人言：“有吕子开，为宋制置司参谋官，今居鄂州，其人知宋事，宜征用之。”朝廷议遣使召子开。或言：“子开，域之从叔，宜遣堇往。”域慨然请行。子开既入觐，拜翰林直学士，辞不就。 

　　十四年，授域四川行枢密院都事。李德辉行西院事于成都，获宋合州守将王立侦卒，将杀之，域劝释之，使归谕立降。立果降。德辉承制，授立安抚使、知合州。东院忌德辉成功，械立于长安狱。域以事至京师，言于许衡。衡白其事于贺仁杰，奏释立，赐域金织衣、刀弓、鞍勒，权行省左右司郎中。十九年，调同知顺庆行总管府事；二十年，征为国子司业；俱不就。三十年，改华州知州，有惠政。仁宗既位，召拜翰林学士。未几，以年老致仕，卒，年七十八。赠陕西行省参知政事，追封东平郡公，谥文穆。 

　　张德辉，字耀卿，冀宁交城，人，天资刚直，博学有经济才。史天泽辟为经历官，从伐宋。天泽欲戮逃兵，德辉救止之，配令穴城。光州山民据寒自保，天泽议攻之，德辉曰：“乡民为自守计，当晓以祝福。”果相率来降。 
</div>
    <div class="pagination">
<a href="新元史_page302.html">上一页</a><span>...</span><a href="新元史_page298.html">298</a><a href="新元史_page299.html">299</a><a href="新元史_page300.html">300</a><a href="新元史_page301.html">301</a><a href="新元史_page302.html">302</a><span class="current-page">303</span><a href="新元史_page304.html">304</a><a href="新元史_page305.html">305</a><a href="新元史_page306.html">306</a><a href="新元史_page307.html">307</a><a href="新元史_page308.html">308</a><span>...</span><a href="新元史_page304.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
