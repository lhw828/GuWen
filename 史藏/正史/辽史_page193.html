<!DOCTYPE html>
<html>
<head>
    <meta charset="UTF-8">
    <title>辽史 - 第 193 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 193 页/共 221 页</h1>
    <div class="content">　　高勋，字鼎臣，晋北平王信韬之子。性通敏。仕晋为阖门使。会同九年，与杜重威来降。太宗入汴，授四方馆使。好结权贵，能服勤大臣，多推誉之。

　　天禄间，为枢密使，总汉军事。五年，刘崇遣使来求封册，诏勋册崇为大汉神武皇帝。应历初，封赵王，出为上京留守，寻移南京。会宋欲城益津，勋上书请假巡徼以扰之，<七>帝然其奏，宋遂不果城。十七年，宋略地益津关，勋击败之，知南院枢密事。景宗即位，以定策功，进王秦。

　　保宁中，以南京郊内多隙地，请疏畦种稻，帝欲从之。林牙耶律昆宣言於朝曰：「高勋此奏，必有异志。果令种稻，引水为畦，设以京叛，官军何自而入？」帝疑之，不纳。寻迁南院枢密使。以毒药馈驸马都尉萧啜里，事觉，流铜州。寻又谋害尚书令萧思温，诏狱诛之，没其产，皆赐思温家。

　　奚和朔奴，字筹宁，奚可汗之裔。保宁中，为奚六部长。

　　统和初，皇太后称制，以耶律休哥领南边事，和朔奴为南面行军副部署。四年，宋曹彬、米信等来侵，和朔奴与休哥破宋兵于燕南，手诏褒美。军还，怙权挝无罪人李浩至死，上以其功释之。六年冬，南征，<八>将本部军由别道进击敌军於狼山，俘获甚众。

　　八年，上表曰：「臣窃见太宗之时，奚六部二宰相、二常衮，诰命大常衮班在酋长左右，副常衮总知酋长五房族属，二宰相匡辅酋长，建明善事。今宰相职如故，二常衮别无所掌，乞依旧制。」从之。

　　十三年秋，迁都部署，伐兀惹。驻于铁骊，秣马数月，进至兀惹城。利其俘掠，请降不许，令急攻之。城中大恐，皆殊死战。和朔奴知不能克，从副部署萧德议，掠地东南，循高丽北界而还。以地远粮绝，士马死伤，诏降封爵，卒。子乌也，郎君班详稳。

　　萧塔列葛，字雄隐，五院部人。八世祖只鲁，遥辇氏时尝为虞人。唐安禄山来攻，只鲁战于黑山之阳，败之。以功为北府宰相，世预其选。

　　塔列葛仕开泰间，累迁西南面招讨使。<九>重熙十一年，使西夏，谕伐宋事，约元昊出别道以会。十二年，改右夷离毕、同知南京留守，转左夷离毕，俄授东京留守，以世选为北府宰相，卒。<一○>

　　耶律撒合，字率懒，乙室部人，南府宰相欧礼斯子。天禄间始仕。应历中，拜乙室大王，兼知兵马事。

　　乾亨初，宋来侵，诏以本部兵守南京，与北院大王奚底、统军萧讨古等逆战，奚底等败走，独撒合全军还。上谕之曰：「拒敌当如此。卿勉之，无忧不富贵。」加守太保。统和间卒。

　　论曰：辽在统和间，数举兵伐宋，诸将如耶律谐理、奴瓜、萧柳等俱有降城擒将之功。最後，以萧挞凛为统军，直抵澶渊。将与宋战，挞凛中弩，我兵失倚，和议始定。或者天厌其乱，使南北之民休息者耶！

※校勘记

　　一∶　明年（统和七年）遥授彰德军节度使　按纪，统和二年二月国舅帐彰德军节度使萧闼览来朝。闼览即挞凛，彰德军节度不始自七年。

　　二∶　皇太妃受命讨之　「皇太妃」应作王太妃，叁卷一三※校勘记<七>。

　　三∶　二十年复伐宋擒其将王先知按纪统和二十一年四月及卷八五耶律奴瓜传，萧挞凛获宋将王继忠於望都。先知即继忠。

　　四∶　中伏弩卒　按纪，挞凛中伏弩卒，在统和二十二年十一月。

　　五∶　统和四年宋将杨继业来攻山西　四，原误「五」。按纪继业於四年三月出兵，七月被擒，据。

　　六∶　谐理与都监耶律涅鲁古往救都监耶律涅鲁古，纪太平六年八月作监军涅里姑。

　　七∶　勋上书请假巡徼以扰之　按纪，勋上书在应历十七年二月。

　　八∶　六年冬南征　「六年」二字原脱。用兵为六年事，原连叙在四年下。据补。

　　九∶　累迁西南面招讨使　按纪，重熙十二年八月，以前西北路招讨使萧塔烈葛为右夷离毕。官职歧互，或有脱误。

　　一○∶以世选为北府宰相卒　按纪，重熙二十一年十二月，以北府宰相塔烈葛为南京统军使。

　





第八十六卷　　列传第十六

耶律合住刘景刘六符耶律褭履牛温舒杜防萧和尚特末耶律合里只耶律颇的

　　耶律合住，<一>字粘衮，太祖弟迭剌之孙。幼不好弄，临事明敏，善谈论。

　　初以近族入侍，每从征伐有功。保宁初，加右龙虎卫上将军。以宋师屡梗南边，拜涿州刺史，西南兵马都监、招安、巡检等使，赐推忠奉国功臣。

　　合住久任边防，虽有克获功，然务镇静，不妄生事以邀近功。邻壤敬畏，属部　安。宋数遣人结欢，冀达和意，合住表闻其事，帝许议和。安边怀敌，多有力焉。拜左金吾卫上将军。秩满，遥摄镇国军节度使，卒。

　　合住智而有文，晓畅戎政。镇范阳时，尝领数骑径诣雄州北门，与郡将立马陈两国利害，及周师侵边本末。辞气慷慨，左右壮之。自是，边境数年无事。识者以谓合住一言，贤於数十万兵。

　　刘景，字可大，河间人。四世祖怦，即朱滔之甥，<二>唐右仆射、卢龙军节度使。父守敬，南京副留守。

　　景资端厚，好学能文。燕王赵延寿辟为幽都府文学。应历初，迁右拾遗、知制诰，为翰林学士。九年，周人侵燕，留守萧思温上急变，帝欲俟秋出师，景谏曰：「河北三关已陷于敌，今复侵燕，安可坐视！」上不听。会父忧去。未几，起复旧职。一日，召草赦；既成，留数月不出。景奏曰：「唐制，赦书日行五百里，今稽期弗发，非也。」上亦不报。

　　景宗即位，以景忠实，擢礼部侍郎，迁尚书、宣政殿学士。上方欲倚用，乃书其笏曰：「刘景可为宰相。」顷之，为南京副留守。时留守韩匡嗣因扈从北上，景与其子德让共理京事。俄召为户部使，历武定、开远二军节度使。

　　统和六年致仕，<三>加兼侍中。卒，年六十七。赠太子太师。子慎行，孙一德、二玄、三嘏、四端、五常、六符，皆具六符传。

　　刘六符，父慎行，由膳部员外郎累迁至北府宰相、监修国史。时上多即宴饮行诛赏，慎行谏曰：「以喜怒加威福，恐未当。」帝悟，谕政府「自今宴饮有刑赏事，翌日禀行」。为都统，伐高丽，以失军期下吏，议贵乃免，出为彰武军节度使。赐保节功臣。子六人：一德、二玄、三嘏、四端、五常、六符。德早世。玄终上京留守。常历三司使、武定军节度使。嘏、端、符皆第进士。嘏、端俱尚主，为驸马都尉。三嘏献圣宗一矢毙双鹿赋，上嘉其赡丽。与公主不谐，奔宋；归，杀之。四端以卫尉少卿使宋贺生辰，方宴，大张女乐，竟席不顾，人惮其严。还，拜枢密直学士。

　　六符有志操，能文。重熙初，迁政事舍人，擢翰林学士。十一年，与宣徽使萧特末使宋索十县地；还，为汉人行宫副部署。会宋遣使增岁币以易十县，复与耶律仁先使宋，定「进贡」名，宋难之。六符曰：「本朝兵强将勇，海内共知，人人愿从事于宋。若恣其俘获以饱所欲，与『进贡』字孰多？况大兵驻燕，万一南进，何以御之！顾小节，忘大患，悔将何及！」宋乃从之，岁币称「贡」。六符还，加同中书门下平章事。及宋币至，命六符为三司使以受之。

　　六符与叁知政事杜防有隙，防以六符尝受宋赂，白其事，出为长宁军节度使，俄召为三司使。

　　道宗即位，将行大册礼，北院枢密使萧革曰：「行大礼备仪物，必择广地，莫若黄川。」六符曰：「不然。礼仪国之大体，帝王之乐不奏于野。今中京四方之极，朝觐各得其所，宜中京行之。」上从其议。寻以疾卒。

　　耶律　履，字海邻，六院夷离　蒲古只之後。风神爽秀，工于画。

　　重熙间，累迁同知点检司事。驸马都尉萧胡睹为夏人所执，奉诏索之，三返以归，转永兴宫使、右祗候郎君班详稳。　履将娶秦晋长公主孙，其母与公主婢有隙，谓　履曰：「能去婢，乃许尔婚。」　履以计杀之，婚成。事觉，有司以大辟论。　履善画，写圣宗真以献，得减，坐长流边戍。复以写真，召拜同知南院宣徽事。使宋贺正，写宋主容以归。

　　清宁间，复使宋。宋主赐宴，瓶花隔面，未得其真。陛辞，仅一视，及境，以像示饯者，骇其神妙。闻重元乱，不即勤王。贼平入贺，帝责让之。宴酣，顾履曰：「重元事成，卿必得为上客！」　履大惭，咸雍中，加太子太师，卒。

　　牛温舒，范阳人。刚正，尚节义，有远器。

　　咸雍中，擢进士第，滞小官。大安初，累迁户部使，转给事中、知三司使事。国、民兼足，上以为能，加户部侍郎，改三司使。寿隆中，拜叁知政事，兼同知枢密院事，摄中京留守，部民诣阙请真拜，从之。召为三司使。

　　乾统初，复叁知政事，知南院枢密使事。五年，夏为宋所攻，来请和解。温舒与萧得里底使宋。<四>方大燕，优人为道士装，索土泥药炉。优曰：「土少不能和。」温舒遽起，以手藉土怀之。宋主问其故，温舒对曰：「臣奉天子威命来和，若不从，则当卷土收去。」宋人大惊，遂许夏和。还，加中书令，卒。

　　杜防，涿州归义县人。开泰五年，擢进士甲科，累迁起居郎、知制诰，人以为有宰相器。太平中，迁政事舍人，拜枢密副使。

　　重熙九年，夏人侵宋。宋遣郭稹来告，请与夏和，上命防使夏解之。如约罢兵，各归侵地，拜叁知政事。韩绍芳、刘六符忌之，防待以诚。十二年，绍芳等罢，愈见信任。十三年，拜南府宰相。<五>十五年，防生子，帝幸其第，赐名王门奴。<六>以进奏有误，出为武定军节度使。十七年，复召为南府宰相。<七>二十一年秋，祭仁德皇后，诏儒臣赋诗，防为冠，赐金带。

　　道宗谅阴，为大行皇帝山陵使。清宁二年，上谕防曰：「朕以卿年老嗜酒，不欲烦以剧务。朝廷之事，总纲而已。」顷之，拜右丞相，加尚父，卒。上叹悼不已，　赠加等，官给葬具，赠中书令，　曰元肃。子公谓，终南府宰相。

　　萧和尚，字洪宁，国舅大父房之後。忠直，多智略。

</div>
    <div class="pagination">
<a href="辽史_page192.html">上一页</a><span>...</span><a href="辽史_page188.html">188</a><a href="辽史_page189.html">189</a><a href="辽史_page190.html">190</a><a href="辽史_page191.html">191</a><a href="辽史_page192.html">192</a><span class="current-page">193</span><a href="辽史_page194.html">194</a><a href="辽史_page195.html">195</a><a href="辽史_page196.html">196</a><a href="辽史_page197.html">197</a><a href="辽史_page198.html">198</a><span>...</span><a href="辽史_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
