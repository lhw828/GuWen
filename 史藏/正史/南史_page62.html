<!DOCTYPE html>
<html>
 <head>
  <meta charset="utf-8"/>
  <title>
   南史 - 第 62 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南史 - 第 62 页/共 67 页
  </h1>
  <div class="content">
   建元三年，大使巡行天下，义兴陈玄子四世同居，一百七口。武陵邵荣兴、文献叔并八世同居。东海徐生之、武陵范安祖、李圣伯、范道根，并五世同居。零陵谭弘宝、衡阳何弘、华阳阳黑头，疏从四世同居。诏俱表门闾，蠲租税。  
　　又蜀郡王续祖、华阳郝道福并累世同爨，建武三年，明帝诏表门，蠲调役。 
　　吴达之，义兴人也。嫂亡无以葬，自卖为十夫客，以营冢椁。从祖弟敬伯，夫妻荒年被略卖江北，达之有田十亩，货以赎之，与同财共宅。郡命为主簿，固以让兄。又让世业旧田与族弟，弟亦不受，田遂闲废。齐建元三年，诏表门闾。 
　　先是有蔡昙智，乡里号蔡曾子，庐江何伯璵兄弟，乡里号为何展禽，并为高士沈顗所重。常云“闻蔡昙智之风，怯夫勇，鄙夫有立志。闻何伯璵之风，薹蛘》蚝瘛痹啤? 
　　伯璵与弟幼璵俱厉节操，养孤兄子，及长为婚，推家业尽与之。安贫枯槁，诲人不倦，郡守下车莫不修谒。伯璵卒，幼璵末好佛法，翦落长斋，持行精苦，梁初卒。兄弟年八十余。 
　　王文殊字令章，吴兴故鄣人也。父没魏，文殊思慕泣血，终身蔬食，不衣帛，服麻縕而已。不婚，不交人物。吴兴太守谢瀹聘为功曹，不就。立小屋于县西，端拱其中，岁时伏腊，月朝十五，未尝不北望长悲，如此三十馀年。太守孔琇之表其行，郁林诏榜门，改所居为孝行里。 
　　乐颐之字文德，南阳涅阳人也，世居南郡，少而言行和谨。仕为京府参军，父在郢病亡。颐之忽悲恋涕泣，因请假还，中路果得父凶问，便徒跣号啕，出陶家后渚，遇商人附载西上，水浆不入口数日。尝遇病，与母隔壁，忍病不言，齧被至碎，恐母之哀己也。湘州刺史王僧虔引为主簿，以同僚非人，弃官去。吏部郎庾杲之尝往候，颐之为设食，唯枯鱼菜葅 杲之曰：“我不能食此。”母闻之，自出常膳鱼羹数种。杲之曰：“卿过于茅季伟，我非郭林宗。”仕至郢州中从事。 
　　弟预字文介，亦至孝。父临亡，执手以托郢州行事王奂。预悲感闷绝，吐血数升，遂发病。官至骠骑录事参军。  
　　隆昌末，预谓丹阳尹徐孝嗣曰：“外传藉藉，似有伊、周之事。君蒙武帝殊常之恩，荷托付之重，恐不得同人此事。人笑褚公，至今齿冷，无为效尤。”孝嗣故吏吴兴沈升之亦说之曰：“升之与君俱有项领之功，今一言而二功俱解，岂愿闻之乎。君受恩二祖，而更参惟新之政，以君为反复人，事成则无处逃咎矣。升之草莱百姓，言出祸已随之，孰与超然谢病，高枕家园，则与松柏比操，风霜等烈，岂不美邪。”孝嗣并改容谢之。  
　　预建武中为永世令，人怀其德，卒官。时有一媪年可六七十，担檞蔌叶造市货之，闻预亡大泣，弃溪中，曰：“失乐令，我辈孤独老姥政应就死耳。”市人亦皆泣，其惠化如此。 
　　江泌字士清，济阳考城人也。父亮之，员外郎。泌少贫，昼日斫屧为业，夜读书随月光，光斜则握卷升屋，睡极堕地则更登。性行仁义，衣弊虱多，绵裹置壁上，恐虱饥死，乃复置衣中。数日间，终身无复虱。母亡后，以生阙供养，遇鲑不忍食。菜不食心，以其有生意，唯食老叶而已。母墓为野火所烧，依“新宫灾，三日哭”。泪尽系之以血。 
　　历仕南中郎行参军，所给募吏去役，得时病，莫有舍之者。吏扶杖投泌，泌自隐恤。吏死，泌为买棺。无僮役，兄弟共舆埋之。后领国子助教，乘牵车至染乌头，见一老公步行，下车载之，躬自步去染。武帝以为南康王子琳侍读。 
　　建武中，明帝害诸王，后泌忧念子琳，访志公道人，问其祸福。志公覆香炉灰示之曰：“都尽无馀。”及子琳被害，泌往哭之，泪尽续以血，亲视殡葬毕乃去。泌寻卒。族人兖州中从事泌，黄门郎悆子也，与泌同名，世谓泌为“孝泌”以别之。 
　　庾道湣，潁川鄢陵人，晋司空冰之玄孙也。有孝行，颇能属文。少出孤悴，时人莫知。其所生母流漂交州，道湣尚在繈 褓。及长知之，求为广州绥宁府佐。至南而去交州尚远，乃自负担冒嶮，仅得自达。及至交州，寻求母虽经年，日夜悲泣。尝入村，日暮雨骤，乃寄止一家。旦有一妪负薪外还，而道湣心动，因访之，乃其母也。于是行伏号泣，远近赴之，莫不挥泪。 
　　道湣尤精相板，宋明帝时，山阳王休佑屡以言语忤T，见道湣，托以己板为他物，令道湣占之。道湣曰：“此乃甚贵，然使人多愆忤。”休佑以褚彦回详密，求换其板。他日，彦回侍明帝，自称下官。帝多忌，甚不悦。休佑具以状言，帝乃意解。 
　　道湣仕齐，位射声校尉。族孙沙弥亦以孝行着。 
　　沙弥，晋司空冰之六世孙也。父佩玉，仕宋位长沙内史，升明中，坐沈攸之事诛。时沙弥始生。及年五岁，所生母为制采衣，辄不肯服。母问其故，流涕对曰：“家门祸酷，用是何为？”及长，终身布衣蔬食。为中军田曹行参军。嫡母刘氏寝疾，沙弥晨昏侍侧，衣不解带。或应针灸，辄以身先试。及母亡，水浆不入口累日。初进大麦薄饮，经十旬方为薄粥。终丧不食盐酢，冬日不衣绵纩，夏日不解衰絰。不出庐户，昼夜号恸，邻人不忍闻。所坐荐，泪沾为烂。墓在新林，忽生旅松百许株，枝叶郁茂，有异常松。刘好噉甘蔗，沙弥遂不食焉。宗人都官尚书咏表言其状，应纯孝之举，梁武帝召见嘉之，以补歙令。还除轻车邵陵王参军事，随府会稽，复丁所生母忧，丧还都，济浙江，中流遇风，舫将覆没。沙弥抱柩号哭，俄而风静，咸以为孝感所致。后卒于长城令。子持。 
　　持字元德，少孤，性至孝，父忧，居丧过礼。笃志好学，仕梁为尚书左户郎，后兼建康监。陈文帝为吴兴太守，以为郡丞，兼掌书翰。天嘉初，为尚书左丞，封崇德县子。拜封之日， 请令史为客，受其饷遗，文帝怒之，因坐免。后为临安令，坐杖杀人免封。还为给事黄门侍郎，历盐官令，秘书监，知国史事。又为少府卿，迁太中大夫，领步兵校尉，卒。持善字书，每属辞，好为奇字，文士亦以此讥之。有集十卷。 南史 南史卷七十四 列传第六十四  
　　孝义下   
　　滕昙恭 陶季直 沈崇傃 荀匠 吉翂 甄恬 赵拔扈   
　　韩怀明 褚修 张景仁 陶子锵 成景隽 李庆绪 谢蔺   
　　殷不害 司马暠 张昭   
　　时有徐普济者，长沙临湘人。居丧未葬，而邻家火起，延及其舍。普济号恸伏棺上，以身蔽火。邻人往救之，焚炙已闷绝，累日方苏。 
　　又有建康人张悌，家贫无以供养，以情告邻富人。富人不与，不胜忿，遂结四人作劫，所得衣物，三劫持去，实无一钱入己。县抵悌死罪。悌兄松诉称：“与弟景是前母子，后母唯生悌，松长不能教诲，乞代悌死。”景又曰：“松是嫡长，后母唯生悌。若从法，母亦不全。”亦请代死。母又云：“悌应死，岂以弟罪枉及诸兄。悌亦引分，乞全两兄供养。”县以上谳，帝以为孝义，特降死，后不得为例。 
　　陶季直，丹阳秣陵人也。祖湣祖，宋广州刺史。父景仁，中散大夫。 
　　季直早慧，湣祖甚爱异之，尝以四函银列置于前，令诸孙各取其一。季直时年四岁，独不取，曰：“若有赐，当先父伯，不应度及诸孙，故不取。”湣祖益奇之。  
　　五岁丧母，哀若成人。初母未病，令于外染衣，卒后，家人始赎。季直抱之号恸，闻者莫不酸感。及长好学，澹于荣利，徵召不起，时人号曰聘君。后为望蔡令，以病免。 
　　时刘彦节、袁粲以齐高帝权盛，将图之。彦节素重季直，欲与谋。季直以袁、刘儒者，必致颠殒，固辞不赴。俄而彦节等败。  
　　齐初为尚书比部郎，时褚彦回为尚书令，素与季直善，频以为司空司徒主簿，委以府事。彦回卒，尚书令王俭以彦回有至行，欲諡“文孝公”。季直曰：“文孝是司马道子諡，恐其人非具美，不如文简。”俭从之。季直又请为彦回立碑，始终营护，甚有吏节。再迁东莞太守，在郡号为清和。后为镇西谘议参军。 
　　齐武帝崩，明帝作相，诛锄异己。季直不能阿意取容，明帝颇忌之，出为辅国长史、北海太守。边职上佐，素士罕为之者，或劝季直造门致谢，明帝留以为骠骑谘议参军，兼尚书左丞，迁建安太守。为政清静，百姓便之。 
　　梁台建，为给事黄门侍郎，常称仕至二千石始愿毕矣，无为久预人间事，乃辞疾还乡里。梁天监初，就拜太中大夫。武帝曰：“梁有天下，遂不见此人。”十年，卒于家。季直素清苦绝伦，又屏居十馀载，及死，家徒四壁，子孙无以殡敛，闻者莫不伤其志事云。 
　　沈崇傃字思整，吴兴武康人也。父怀明，宋兖州刺史。崇傃六岁丁父忧，哭踊过礼。及长，事所生母至孝，家贫，常佣书以养。天监二年，太守柳恽辟为主簿。崇傃从恽到郡，还迎其母，未至而母卒。崇傃以不及侍疾，将欲致死，水浆不入口，昼夜号哭，旬日殆将绝气。兄弟谓曰：“殡葬未申，遽自毁灭，非全孝道也。”崇傃心悟，乃稍进食。母权瘗，去家数里，哀 至辄之瘗所，不避雨雪。每倚坟哀恸，飞鸟翔集。夜恒有猛兽来望之，有声状如叹息者。家贫无以迁厝，乃行乞经年，始获葬焉。既而庐于墓侧，自以初行丧礼不备，复以葬后更行服三年。久食麦屑，不噉盐酢，坐卧于单荐，因虚肿不能起。郡县举至孝。梁武闻，即遣中书舍人慰勉之，乃诏令释服，擢补太子洗马，旌其门闾。崇傃奉诏释服，而涕泣如居丧。固辞不受官，乃除永宁令。自以禄不及养，哀思不自堪，未至县，卒。荀匠字文师，潁阴人，晋太保勖九世孙也。祖琼，年十五复父仇于成都巿，以孝闻。宋元嘉末度淮，逢武陵王举义，为元凶追兵所杀，赠员外散骑侍郎。父法超，仕齐为安复令，卒官。匠号恸气绝，身体皆冷，至夜乃苏。既而奔丧，每宿江渚，商侣不忍闻其哭声。 
　　梁天监元年，其兄斐为郁林太守，征俚贼，为流矢所中，死于阵。丧还，匠迎于豫章，望舟投水，傍人赴救，仅而得全。及至，家贫不得时葬，居父忧并兄服，历四年不出庐户。自括发不复栉沐，发皆秃落，哭无时。声尽则系之以泣，目眦皆烂，形骸枯悴，皮骨裁连，虽家人不复识。郡县以状言，武帝诏遣中书舍人为其除服，擢为豫章王国左常侍。匠虽即吉而毁悴逾甚，外祖孙谦诫之曰：“主上以孝临天下，汝行过古人，故擢汝此职。非唯君父之命难拒，故亦扬名后世，所显岂独汝身哉。”匠乃拜，竟以毁卒。 
　　吉翂字彦霄，冯翊莲勺人也。家居襄阳。翂幼有孝性，年十一遭所生母忧，水浆不入口，殆将灭性，亲党异之。 
　　梁天监初，父为吴兴原乡令，为吏所诬，逮诣廷尉。翂年十五，号泣衢路，祈请公卿，行人见者皆为陨涕。其父理虽清白，而耻为吏讯，乃虚自引咎，罪当大辟。翂乃挝登闻鼓，乞代父命。武帝异之，尚以其童幼，疑受教于人，敕廷尉蔡法度 严加胁诱，取其款实。法度乃还寺，盛陈徽纆，厉色问曰 ：“尔求代父死，敕已相许，便应伏法；然刀锯至剧，审能死不？且尔童孺，志不及此，必为人所教，姓名是谁？若有悔异，亦相听许。”对曰：“囚虽蒙弱，岂不知死可畏惮；顾诸弟幼藐，唯囚为长，不忍见父极刑，自延视息，所以内断胸臆，上干万乘。今欲殉身不测，委骨泉壤，此非细故，奈何受人教邪。”法度知不可屈挠，乃更和T诱语之，曰：“主上知尊侯无罪，行当释亮。观君神仪明秀，足称佳童，今若转辞，幸父子同济，奚以此妙年苦求汤镬。”翂曰：“凡鲲鲕蝼蚁尚惜其生，况在人斯，岂愿齑粉。但父挂深劾，必正刑书，故思殒仆，冀延父命。”翂初见囚，狱掾依法备加桎梏，法度矜之，命脱其二械，更令着一小者。翂弗听，曰：“翂求代父死，死囚岂可减乎。”竟不脱械。法度以闻，帝乃宥其父。 
　　丹阳尹王志求其在廷尉故事，并请乡居，欲于岁首举充纯孝。翂曰：“异哉王尹，何量翂之薄，夫父辱子死，斯道固然，若翂有腼面目，当其此举，则是因父买名，一何甚辱。”拒之而止。  
　　年十七，应辟为本州主簿，出监万年县。摄官期月，风化大行。自雍还郢，湘州刺史柳忱复召为主簿。后秣陵乡人裴俭、丹阳尹丞臧盾、扬州中正张仄连名荐翂，以为孝行纯至，明通易、老。敕付太常旌举。初，翂以父陷罪，因成悸疾，后因发而卒。  
　　甄恬字彦约，中山无极人也，世居江陵。数岁丧父，哀感有若成人。家人矜其小，以肉汁和饭饲之，恬不肯食。年八岁，尝问其母，恨生不识父，遂悲泣累日。忽若有见，言形貌则其父也，时以为孝感。家贫养母，常得珍羞。及居丧，庐于墓侧，恒有鸟玄黄杂色集于庐树，恬哭则鸣，哭止则止。又有白鸠白 雀栖宿其庐。州将始兴王憺表其行状，诏旌表门闾，加以爵位。恬官至安南行参军。 
　　赵拔扈，新城人也。兄震动富于财，太守樊文茂求之不已，震动怒曰：“无厌将及我。”文茂闻其语，聚其族诛之。拔扈走免，亡命聚党，至社树祝曰：“文茂杀拔扈兄，今欲报之，若事克，斫树处更生，不克即死。”三宿三可赦牛思?传以为神，附者十余万。既杀文茂，转攻傍邑。将至成都，十馀日战败，退保新城求降。文茂，黎州刺史文炽弟，襄阳人也。 
　　韩怀明，上党人也。客居荆州。十岁，母患尸疰，每发辄危殆。怀明夜于星下稽颡祈祷，时寒甚切，忽闻香气，空中有人曰：“童子母须臾永差，无劳自苦。”未晓而母平复，乡里以此异之。十五丧父，几至灭性，负土成坟，赙助无所受。免丧，与乡人郭麻俱师南阳刘虬。虬尝一日废讲，独居涕泣，怀明窃问虬家人，答云是外祖亡日。时虬母亦已亡矣，怀明闻之，即日罢学，还家就养。虬叹曰：“韩生无丘吾之恨矣。”家贫，肆力以供甘脆，嬉怡膝下，朝夕不离母侧。母年九十，以寿终。怀明水浆不入口一旬，号哭不绝声。有双白鸠巢其庐上，字乳驯狎，若家禽焉，服释乃去。及除丧，蔬食终身，衣衾无所改。梁天监初，刺史始兴王憺表言之。州累辟不就，卒于家。 
　　褚修，吴郡钱唐人也。父仲都，善周易，为当时之冠。梁天监中，历位五经博士。修少传父业，武陵王纪为扬州，引为宣惠参军，兼限内记室。修性至孝，父丧毁瘠过礼，因患冷气。及丁母忧，水浆不入口二十三日，每号恸辄呕血，遂以毁卒。 
　　张景仁，广平人也。父梁天监初为同县韦法所杀，景仁时年八岁。及长，志在复雠。普通七年，遇法于公田渚，手斩其首以祭父墓。事竟，诣郡自缚，乞依刑法。太守蔡天起上言于州，时简文在镇，乃下教褒美之，原其罪，下属长蠲其一户租 调，以旌孝行。 
　　又天监中，宣城宛陵女子与母同床眠，母为猛兽所取，女啼号随挐猛兽，行数十里，兽毛尽落，兽乃置其母而去。女抱母犹有气息，经时乃绝。乡里言于郡县，太守萧琛表上，诏榜其门闾。 
　　又霸城王整之姊嫁为卫敬瑜妻，年十六而敬瑜亡，父母舅姑咸欲嫁之，誓而不许，乃截耳置盘中为誓乃止。遂手为亡婿种树数百株，墓前柏树忽成连理，一年许还复分散。女乃为诗曰：“墓前一株柏，根连复并枝。妾心能感木，颓城何足奇。”所住户有燕巢，常双飞来去，后忽孤飞 。女感其偏栖，乃以缕系脚为志。后岁此燕果复更来，犹带前缕。女复为诗曰 ：“昔年无偶去,今春犹独归。故人恩既重,不忍复双飞。”雍州刺史西昌侯藻嘉其美节，乃起楼于门,题曰“贞义卫妇之闾”。又表于台。 
　　后有河东刘景昕事母孝谨，母常病癖三十馀年，一朝而瘳，乡里以为景昕诚感。荆州刺史湘东王绎辟为主簿。 
　　陶子锵字海育，丹阳秣陵人也。父延，尚书比部郎。兄尚，宋末为幸臣所怨，被系。子锵公私缘诉，流血稽颡，行路嗟伤。逢谢超宗下车相访，回入县诣建康令劳彦远曰：“岂忍见人昆季如此而不留心。”劳感之，兄得释。母终，居丧尽礼。与范云邻，云每闻其哭声，必动容改色，欲相申荐。会云卒。初，子锵母嗜蓴，母没后，恒以供奠。梁武义师初至，此年冬营蓴不得，子锵痛恨，恸哭而绝，久之乃苏。遂长断蓴味。 
　　成景隽字超，范阳人也。祖兴，仕魏为五兵尚书。父安乐，淮阳太守。梁天监六年，常邕和杀安乐，以城内附。景隽谋复雠，因杀魏宿预城主，以地南入。普通六年，邕和为鄱阳内史，景隽购人刺杀之。未久，重购邕和家人鸩杀其子弟，M类俱尽。 武帝义之，每为屈法。景隽家雠既雪，每思报效，后除北豫州刺史，侵魏，所向必推其智勇，时以比马仙。兼有政绩见怀，北豫州吏人树碑纪德。卒，諡曰忠烈云。 
　　李庆绪字孝绪，广汉郪人也。父为人所害，庆绪九岁而孤，为兄所养，日夜号泣，志在复雠。投州将陈显达，仍于部伍白日手刃其仇，自缚归罪，州将义而释之。梁天监中，为东莞太守。丁母忧去职，庐于墓侧，每恸呕血数升。后为巴郡太守，号良吏。累迁卫尉，封安陆县侯。益州三百年无复贵仕，庆绪承恩至此，便欲西归。寻徙太子右卫率，未拜而卒。 
　　谢蔺字希如，陈郡阳夏人，晋太傅安之八世孙也。父经，北中郎谘议参军。蔺五岁时，父未食，乳媪欲令先饭，蔺终不进。舅阮孝绪闻之，叹曰：“此儿在家则曾子之流，事君则蔺生之匹。”因名曰蔺。稍授以经史，过目便能讽诵，孝绪每曰：“吾家阳元也。”及丁父忧，昼夜号恸，毁瘠骨立 。母阮氏常自守视譬抑之。服阕，吏部尚书萧子显嘉其至行，擢为王府法曹行参军。累迁外兵、记室参军。 
　　时甘露降士林馆，蔺献颂，武帝嘉之。有诏使制北兖州刺史萧楷德政碑。又奉诏令制宣城王奉述中庸颂。后为兼散骑常侍，使魏。会侯景入附，境上交兵，蔺母既虑不得还，感气而卒。及蔺还，入境夜梦不祥，旦便投列驰归。及至，号恸呕血，气绝久之，水浆不入口。每哭，眼耳口鼻皆血流，经月馀日，因夜临而卒。所制诗赋碑颂数十篇。子贞。 
　　贞字元正，幼聪敏，有至性。祖母阮氏先苦风眩，每发，便一二日不能饮食。贞时年七岁，祖母不食，贞亦不食，往往如此。母王氏授以论语、孝经，读讫便诵。八岁，尝为春日闲居诗，从舅王筠奇之，谓所亲曰：“至如‘风定花犹落’，乃追步惠连矣。”年十三，尤善左氏春秋，工草隶虫篆。  
　　十四，丁父艰，号顿于地，绝而复苏者数矣。初贞父蔺以忧毁卒，家人宾客复忧贞，从父洽、族兄暠乃共请华严寺长爪禅师为贞说法。仍譬以母须侍养，不宜毁灭，乃少进饘粥。及魏克江陵，入长安。暠逃难番禺，贞母出家于宣明寺。及陈武帝受禅，暠还乡里，供养贞母，将二十年。 
　　初贞在周，尝侍周武帝爱弟赵王招读，招厚礼之。闻其独处，必昼夜涕泣，私问知母在乡，乃谓曰：“寡人若出居藩，当遣侍读还家。”后数年，招果出，因辞，面奏请放贞还。帝奇招仁爱，遣随聘使杜子晖归国。是岁陈太建五年也。 
　　始自周还时，始兴王叔陵为扬州刺史，引祠部侍郎阮卓为记室，辟贞为主簿。寻迁府录事参军，领丹阳丞。贞知叔陵有异志，因与卓自疏于王。每有宴游，辄以疾辞，未尝参预，叔陵雅重之，弗之罪也。及叔陵肆逆，唯贞与卓不坐。 
　　再迁南平王友，掌记室事。府长史汝南周确新除都官尚书，请贞为让表，后主览而奇之。及问知贞所作，因敕舍人施文庆曰：“谢贞在王家未有禄秩，可赐米百石。”以母忧去职。顷之，敕起还府，累S固辞，敕不许。贞哀毁羸瘠，终不能之官舍。 
　　吏部尚书姚察与贞友善，及贞病笃，问以后事 。贞曰 ：“孤子衅祸所集，将随灰壤，族子凯等粗自成立，己有疏付之，此固不足仰尘厚德。弱儿年甫六岁，名靖，字依仁，情累所不能忘，敢以为托。”是夜卒。后主问察曰：“谢贞有何亲属？“察以靖答，即敕长给衣粮。初贞之病，有遗疏告族子凯 ：“气绝之后，若依僧家尸陀林法,是吾所愿,正恐过为独异。可用薄板周身，载以露车，覆以草席，坎山次而埋之。又靖年尚小，未阅人事，但可三月施小床，设香水，尽卿兄弟相厚之情。即除之，无益之事，勿为也。”  
　　殷不害字长卿，陈郡长平人也。祖汪，齐豫章王行参军。父高明，梁尚书中兵郎。不害性至孝，居父忧过礼，由是少知名。家世俭约，居甚贫寠。有弟五人，皆幼弱。不害事老母，养小弟，勤剧无所不至，士大夫以笃行称之。 
　　年十七，仕梁为廷尉平，长于政事，兼饰以儒术，名法有轻重不便者，辄上书言之，多见纳用。大同五年，兼东宫通事舍人。时朝政多委东宫，不害与舍人庾肩吾直日奏事，梁武帝尝谓肩吾曰：“卿是文学之士，吏事非卿所长，何不使殷不害来邪？”其见知如此。简文以不害善事亲，赐其母蔡氏锦裙襦毡席被褥，单复毕备。 
　　侯景之乱，不害从简文入台。及台城陷，简文在中书省，景带甲将兵，入朝陛见，过谒简文，冲突左右，甚不逊，侍卫者莫不惊恐辟易，唯不害与中庶子徐摛侍侧不动。简文为景所幽，遣人请不害与居处，景许之，不害供侍益谨。 
　　梁元帝立，以不害为中书郎，兼廷尉卿。魏平江陵，失母所在。时甚寒雪，冻死者填满沟壑。不害行哭寻求，声不暂辍。遇见死人沟中，即投身捧视，举体冻僵，水浆不入口者七日，始得母尸。凭尸而哭，每举音辄气绝，行路皆为流涕。即江陵权殡，与王褒、庾信俱入长安。自是蔬食布衣，枯槁骨立，见者莫不哀之。 
　　太建七年，自周还陈，除司农卿。迁晋陵太守。在郡感疾，诏以光禄大夫征还养疾。后主即位，加给事中。初，不害之还也，周留其长子僧首，因居关中。祯明三年，陈亡，僧首来迎，不害道卒，年八十五。不害弟不佞。 
　　不佞字季卿，少立名节，居父丧以至孝称。好读书，尤长吏术。梁承圣初，为武康令。时兵荒饥馑，百姓流移，不佞循抚招集，繈负至者以千数。会魏克江陵，而母卒，道路隔绝， 久不得奔赴。四载之中，昼夜号泣，居处饮食，常为居丧之礼。陈武帝受禅，除娄令。至是第四兄不齐始于江陵迎母丧柩归葬。不佞居处之节，如始闻问，若此者又三年。身自负土，手植松柏，每岁时伏腊，必三日不食。 
　　文帝时，兼尚书右丞，迁东宫通事舍人。及废帝嗣立，宣帝为太傅、录尚书辅政，甚为朝望所归。不佞素以名节自立，又受委东宫，乃与仆射到仲举、中书舍人刘师知、尚书左丞王暹等谋，矫诏出宣帝。F人犹豫未敢先发，不佞乃驰诣相府，面宣诏旨，令相王还第。及事发，仲举等皆伏诛，宣帝雅重不佞，特赦之，免其官而已。及即位，以为军师始兴王谘议参军。后兼尚书左丞，加通直散骑常侍，卒官。不佞兄不疑、不占、不齐并早亡，事第二寡嫂张氏甚谨，所得禄奉，不入私室。长子梵童，位尚书金部郎。 
　　司马暠字文升，河内温人也。高祖柔之，晋侍中，以南顿王孙绍齐文献王攸后。父子#，即梁武帝之外兄也，位岳阳太守。 
　　暠幼聪警，有至性。年十二，丁内艰，哀慕过礼，水浆不入口，殆经一旬。每号恸，必至闷绝，父每喻之，令进粥，然犹毁瘠骨立。服阕，以姻戚子弟入问讯，梁武帝见其羸疾，叹息久之。字其小字谓其父曰：“昨见罗儿面T憔悴，使人恻然，便是不坠家风，为有子矣。”后累迁正员郎。丁父艰，哀毁愈甚，庐于墓侧，日进薄麦粥一升。墓在新林，连接山阜，旧多猛兽，暠结庐数载，豺狼绝３Ｓ辛金芩蘼贬蛞斐！?承圣中，除太子庶子。魏克江陵，随例入长安。而梁宗屠戮，太子殡瘗失所，及周受禅，暠以宫臣，乃抗表求还江陵改葬，辞甚酸切。周朝优诏答之，即敕荆州以礼安厝。陈太建八年，自周还，宣帝特降殊礼。历位通直散骑常侍、太中大夫， 卒。有集十卷。 
　　子延义字希忠，少沈敏好学。初随父入关，丁母忧，丧过于礼。及暠还都，延义乃躬负灵榇，昼伏宵行，冒履冰霜，手足皲瘃。至都，遂致挛废，数年乃愈。位司徒从事中郎。 
　　张昭字德明，吴郡吴人也。幼有孝性，父熯常患消渴，嗜鲜鱼，昭乃身自结网捕鱼，以供朝夕。弟干字玄明，聪敏好学，亦有至性。及父卒，兄弟并不衣绵帛，不食盐酢，日唯食一升麦屑粥。每一感恸，必致欧血，邻里闻之，皆为涕泣。父服未终，母陆氏又卒，兄弟遂六年哀毁，形容骨立。家贫，未得大葬，遂布衣蔬食，十有馀年，杜门不出，屏绝人事。时衡阳王伯信临州，举干孝廉，固辞不就。兄弟并因毁成疾，昭一眼失明，干亦中冷苦癖，年并未五十，终于家，子胤俱绝。 
　　宣帝时，有太原王知玄者，侨居会稽剡县，居家以孝闻。及丁父忧，哀毁而卒。帝嘉之，诏改所居青苦里为孝家里。 
　　论曰：自浇风一起，人伦毁薄，盖抑引之教，导俗所先，变里旌闾，义存劝奖。是以汉世士务修身，故忠孝成俗，至于乘轩服冕，非此莫由。晋、宋以来，风衰义缺，刻身厉行，事薄膏腴。若使孝立闺庭，忠被史策，多发沟畎之中，非出衣簪之下。以此而言声教，不亦卿大夫之耻乎。 南史 南史卷七十五 列传第六十五  
　　隐逸上   
　　陶潜 宗少文 沈道虔 孔淳之 周续之 戴顒   
　　翟法赐 雷次宗 郭希林 刘凝之 龚祈 朱百年 关康之渔父   
　　褚伯玉 顾欢 杜京産   
　　陶潜字渊明，或云字深明，名元亮。寻阳柴桑人，晋大司马侃之曾孙也。少有高趣，宅边有五柳树，故常着五柳先生传云： 
　　先生不知何许人，不详姓字。闲静少言，不慕荣利。好读书，不求甚解，每有会意，欣然忘食。性嗜酒，而家贫不能恒得。亲旧知其如此，或置酒招之，造饮辄尽，期在必醉。既醉而退，曾不吝情去留。环堵萧然，不蔽风日，裋褐穿结，箪瓢屡空，晏如也。常着文章自娱，颇示己志，忘怀得失，以此自终。其自序如此。盖以自况，时人谓之实录。 
　　亲老家贫，起爲州祭酒，不堪吏职，少日自解而归。州召主簿，不就，躬耕自资，遂抱羸疾。江州刺史檀道济往候之，偃卧瘠馁有日矣，道济谓曰：“夫贤者处世，天下无道则隐，有道则至。今子生文明之世，奈何自苦如此。”对曰：“潜也何敢望贤，志不及也。”道济馈以粱肉，麾而去之。 
　　后爲镇军、建威参军，谓亲朋曰：“聊欲弦歌，以爲三径 之资，可乎？”执事者闻之，以爲彭泽令。不以家累自随，送一力给其子，书曰：“汝旦夕之费，自给爲难，今遣此力，助汝薪水之劳。此亦人子也，可善遇之。”公田悉令吏种秫稻，妻子固请种粳，乃使二顷五十亩种秫，五十亩种粳。 
　　郡遣督邮至县，吏白应束带见之。潜叹曰：“我不能爲五斗米折腰向乡里小人。”即日解印绶去职，赋归去来以遂其志，曰： 
　　归去来兮，田园将芜胡不归？既自以心爲形役兮，奚惆怅而独悲。悟已往之不谏，知来者之可追。实迷涂其未远，觉今是而昨非。舟遥遥以轻扬，风飘飘而吹衣，问征夫以前路，恨晨光之熹微。乃瞻衡宇，载欣载奔，僮仆欢迎，弱子候门。三径就荒，松菊犹存，携幼入室，有酒盈樽。引壶觞而自酌，眄庭柯以怡顔，倚南窗而寄傲，审容膝之易安。园日涉而成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳其将入，抚孤松而盘桓。 
　　归去来兮，请息交以绝游，世与我而相遗，复驾言兮焉求。悦亲戚之情话，乐琴书以消忧，农人告馀以春及，将有事于西畴。或命巾车，或棹扁舟，既窈窕以穷壑，亦崎岖而经丘。木欣欣以向荣，泉涓涓而始流，善万物之得时，感吾生之行休。已矣乎，寓形宇内复几时，曷不委心任去留，胡爲遑遑欲何之。富贵非吾愿，帝乡不可期。怀良辰以孤往，或植杖而芸耔。登东臯以舒啸，临清流而赋诗，聊乘化以归尽，乐夫天命复奚疑。 
　　义熙末，征爲着作佐郎，不就。江州刺史王弘欲识之，不能致也。潜尝往庐山，弘令潜故人庞通之齎酒具于半道栗里要之。潜有脚疾，使一门生二儿举篮轝。及至，欣然便共饮酌，俄顷弘至，亦无忤也。  
　　先是，顔延之爲刘柳后军功曹，在寻阳与潜情款。后爲始安郡，经过潜，每往必酣饮致醉。弘欲要延之一坐，弥日不得。延之临去，留二万钱与潜，潜悉送酒家稍就取酒。尝九月九日无酒，出宅边菊丛中坐久之。逢弘送酒至，即便就酌，醉而后归。 
　　潜不解音声，而畜素琴一张。每有酒适，辄抚弄以寄其意。贵贱造之者，有酒辄设。潜若先醉，便语客：“我醉欲眠卿可去。”其真率如此。郡将候潜，逢其酒熟，取头上葛巾漉酒，毕，还复着之。潜弱年薄宦，不洁去就之迹。自以曾祖晋世宰辅，耻复屈身后代，自宋武帝王业渐隆，不复肯仕。所着文章，皆题其年月。义熙以前，明书晋氏年号，自永初以来，唯云甲子而已。与子书以言其志，并爲训戒曰： 
　　吾年过五十，而穷苦荼毒。性刚才拙，与物多忤。自量爲己，必贻俗患。僶俛辞事，使汝幼而饥寒耳。常感孺仲贤妻之言，败絮自拥，何惭儿子。此既一事矣。但恨邻靡二仲，室无莱妇，抱兹苦心，良独罔罔。少来好书，偶爱闲靖，开卷有得，便欣然忘食。见树木交荫，时鸟变声，亦复欢尔有喜。尝言五六月北窗下卧，遇凉风暂至，自谓是羲皇上人。意浅识陋，日月遂往，疾患以来，渐就衰损。亲旧不遗，每有药石见救，自恐大分将有限也。汝辈幼小，家贫无役，柴水之劳，何时可免。念之在心，若何可言。然虽不同生，当思四海皆兄弟之义。鲍叔、敬仲，分财无猜，归生、伍举，班荆道旧，遂能以败爲成，因丧立功。佗人尚尔，况共父之人哉。潁川韩元长，汉末名士，身处卿佐，八十而终，兄弟同居，至于没齿。济北泛幼春，晋时操行人也。七世同财，家人无怨色 。诗云“高山景行”，汝其慎哉。又爲命子诗以贻之。 
　　元嘉四年，将复征命，会卒。世号靖节先生。其妻翟氏， 志趣亦同，能安苦节，夫耕于前，妻锄于后云。 
　　宗少文，南阳涅阳人也。祖承，宜都太守。父繇之，湘乡令。母同郡师氏，聪辩有学义，教授诸子。 
　　少文善居丧，爲乡闾所称。宋武帝既诛刘毅，领荆州，问毅府谘议参军申永曰：“今日何施而可 ？”永曰：“除其宿衅，倍其惠泽，贯叙门次，显擢才能，如此而已。”武帝纳之，乃辟少文爲主簿，不起，问其故。答曰：“栖丘饮谷，三十馀年。”武帝善其对而止。 
　　少文妙善琴书图画，精于言理，每游山水，往辄忘归。征西长史王敬弘每从之，未尝不弥日也。乃下入庐山，就释慧远考寻文义。兄臧爲南平太守，逼与俱还，乃于江陵三湖立宅，闲居无事。武帝召爲太尉行参军，骠骑道怜命爲记室参军，并不就。  
　　二兄早卒，孤累甚多，家贫无以相赡，颇营稼穑。人有饷遗，并受之。武帝敕南郡长给吏役，又数致饩赉。后子弟从禄，乃悉不复受。武帝开府辟召，下书召少文与雁门周续之并爲太尉掾，皆不起。宋受禅及元嘉中频征，并不应。妻罗氏亦有高情，与少文协趣。罗氏没，少文哀之过甚，既乃悲情顿释，谓沙门释慧坚曰：“死生之分，未易可达，三复至教，方能遣哀。”衡阳王义季爲荆州，亲至其室，与之欢宴，命爲谘议参军，不起。好山水，爱远游，西陟荆、巫，南登衡岳，因结宇衡山，欲怀尚平之志。有疾还江陵，叹曰：“老疾俱至，名山恐难遍睹，唯澄怀观道，卧以游之。”凡所游履，皆图之于室，谓之“抚琴动操，欲令衆山皆响”。古有金石弄，爲诸桓所重，桓氏亡，其声遂绝，唯少文传焉。文帝遣乐师杨观就受之。少文孙测，亦有祖风。  
　　测字敬微，一字茂深，家居江陵。少静退，不乐人间。叹曰：“家贫亲老，不择官而仕，先哲以爲美谈，馀窃有惑。诚不能潜感地金，冥致江鲤，但当用天之道，分地之利。孰能食人厚禄，忧人重事乎？” 
　　齐骠骑豫章王嶷征爲参军，不起，测答府云：“何爲谬伤海鸟，横斤山木。”母丧，身自负土，植松柏。嶷复遣书请之，辟爲参军。测答曰：“性同鳞羽，爱止山壑，眷恋松云，轻迷人路。纵宕岩流，有若狂者，忽不知老至。而今鬓已白，岂容课虚责有，限鱼鸟慕哉。” 
　　永明三年，诏征太子舍人，不就。欲游名山，乃写祖少文所作尚子平图于壁上。测长子宾宦在都，知父此旨，便求禄还爲南郡丞，测遂付以家事。刺史安陆王子敬、长史刘寅以下皆赠送之，测无所受，齎老子，庄子二书自随。子孙拜辞悲泣，测长啸不视，遂往庐山，止祖少文旧宅。 
　　鱼复侯子响爲江州，厚遣赠遗。测曰：“少有狂疾，寻山采药，远来至此，量腹而进松术，度形而衣薜萝，淡然已足，岂容当此横施。”子响命驾造之，测不见。后子响不告而来，奄至所住，测不得已，巾褐对之，竟不交言。子响不悦而退。侍中王秀之弥所钦慕，乃令陆探微画其形与己相对，又贻书曰：“昔人有图画侨、劄，轻以自方耳。”王俭亦雅重之，赠以蒲褥笋席。 
　　顷之，测送弟丧还西，仍留旧宅永业寺，绝宾友，唯与同志庾易、刘虬、宗人尚之等往来讲说。荆州刺史随王子隆至镇，遣别驾宗忻口致劳问。测笑曰：“贵贱理隔，何以及此。”竟不答。建武二年，征爲司徒主簿，不就，卒。 
　　测善画，自图阮籍遇苏门于行鄣上，坐卧对之。又画永业佛影台，皆爲妙作。好音律，善易、老，续皇甫谧高士传三卷。 尝游衡山七岭，着衡山、庐山记。尚之字敬文，亦好山泽，征辟一无所就，以寿终。 
　　彧之字叔粲，少文从父弟也。早孤，事兄恭谨。家贫好学，虽文义不逮少文，而真澹过之。征辟一无所就。宋元嘉初，大使陆子真观采风俗，三诣彧之。每辞疾不见，告人曰：“我布衣草莱之人，少长垄亩，何宜枉轩冕之客。”子真还，表荐之，又不就征。卒于家。 
　　沈道虔，吴兴武康人也。少仁爱，好老、易，居县北石山下。孙恩乱后饥荒，县令庾肃之迎出县南废头里，爲立宅临溪，有山水之玩。时复还石山精庐，与诸孤兄子共釜庾之资，困不改节。受琴于戴逵，王敬弘深贵重之。郡州府凡十二命，皆不就。 
　　有人窃其园菜者，外还见之，乃自逃隐，待窃者去后乃出。人又拔其屋后大笋，令人止之，曰：“惜此笋欲令成林，更有佳者相与。”乃令人买大笋送与之，盗者惭不取，道虔使置其门内而还。常以捃拾自资，同捃者或争穟，道虔谏之不止，悉以其所得与之。争者愧恧，后每争辄云“勿令居士知”。冬月无复衣，戴顒闻而迎之，爲作衣服，并与钱一万。及还，分身上衣及钱悉供诸兄弟子无衣者。 
　　乡里少年相率受学，道虔常无食以立学徒。武康令孔欣之厚相资给，受业者咸得有成。宋文帝闻之，遣使存问，赐钱三万，米二百斛，悉供孤兄子嫁娶。征员外散骑侍郎，不就。 
　　累世事佛，推父祖旧宅爲寺。至四月八日每请像，请像之日，辄举家感恸焉。
  </div>
  <div class="pagination">
   <a href="南史_page61.html">
    上一页
   </a>
   <span>
    ...
   </span>
   <a href="南史_page57.html">
    57
   </a>
   <a href="南史_page58.html">
    58
   </a>
   <a href="南史_page59.html">
    59
   </a>
   <a href="南史_page60.html">
    60
   </a>
   <a href="南史_page61.html">
    61
   </a>
   <span class="current-page">
    62
   </span>
   <a href="南史_page63.html">
    63
   </a>
   <a href="南史_page64.html">
    64
   </a>
   <a href="南史_page65.html">
    65
   </a>
   <a href="南史_page66.html">
    66
   </a>
   <a href="南史_page67.html">
    67
   </a>
   <a href="南史_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
