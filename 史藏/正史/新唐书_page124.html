<!DOCTYPE html>
<html>
<head>
    <meta charset="UTF-8">
    <title>新唐书 - 第 124 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 124 页/共 185 页</h1>
    <div class="content">　　臣闻李斯之相秦也，行申、商之法，重刑名之家，杜私门；张公室；弃无用之费，损不急之官；惜日爱功，亟战疾耕。既庶而富，遂屠诸侯。此救弊之术也。故曰：“刻薄可施子进趋，变诈可陈於攻战。”天下已平，故可易之以宽简，润之以淳和。秦乃不然，淫虐滋甚，往而不反，卒至土崩。此不知变之祸也。 
　　陆贾、叔孙通事汉祖，当荥阳、成皋间，粮饷穷，智勇困，未尝敢开一说，效一奇，唯进豪猾贪暴之人。及区宇适定，乃陈《诗》、《书》，说礼、乐，开王道。高帝忿然曰：“吾以马上得之，安事《诗》、《书》？”对曰：“马上得之，可马上治之乎？”帝默然。於是贾著《新语》，通定礼仪。此知变之善也。向若高帝斥二子，置《诗》、《书》，重攻战，尊首级，则复道争功，拔剑击柱，晷漏之不保，何十二帝二百年乎？故曰：仁义者，圣人之蘧庐；礼者，先王之陈迹。祠祝毕，刍狗捐；淳精流，糟粕弃。仁义尚尔，况其轻乎？ 
　　国家自文明以来，天地草昧，内则流言，外则构难。故不设钩距，无以顺人；不切刑罚，无以息暴。於是置神器，开告端，故能不出房闱，而天下晏然易主矣。臣闻急趋者无善迹，促柱者无和声；拯溺不规行，疗饥不鼎食。即向时秘策，今之刍狗也。愿鉴秦、汉之失，考时事之宜，毁蘧庐，遗糟粕；下宽大之令，流旷荡之泽，去萋斐之角牙，顿奸险之芒刃，塞罗织之妄源，扫朋党之险迹，旷然使天下更始，岂不乐哉！ 
　　后善其言。迁正谏大夫，兼修国史。乃请高史官选，以求名才。侍中韦安石尝阅其稿史，叹曰：“董狐何以加！世人不知史官权重宰相，宰相但能制生人，史官兼制生死，古之圣君贤臣所以畏惧者也。”时赋敛繁重，民多荡析，后数召入禁中访失得，进同凤阁鸾台平章事。张易之构魏元忠、张说，欲诛之，无敢言者。敬则独奏曰：“元忠、说秉心忠一，而所坐无名，杀之失天下望。”乃得不死。 
　　以老疾还政事，俄改成均祭酒、冬官侍郎。易之等集名儒撰《三教珠英》，又绘武三思、李峤，苏味道、李迥秀、王绍宗等十八人像以为图，欲引敬则，固辞不与，世洁其为人。出为郑州刺史，遂致仕。侍御史冉祖雍诬奏与王同皎善，贬涪州刺史。既明其非罪，改庐州。代还，无淮南一物，所乘止一马，子曹步从以归。卒年七十五。 
　　敬则与三从昆弟居四十年，赀产无异。及执政，每以用人为先，细务不省也。岭表蛮叛，以裴怀古有文武才，用为桂州都督，蛮服其威惠，相率降。荐魏知古为凤阁舍人，张思敬为右史，皆称职。初，二张权宠盛，敬则密谓敬晖曰：“公若假太子令，举北军诛易之兄弟，两飞骑力耳。”晖卒用其策。始崔实、仲长统、王朗、曹冏论封建，指秦为失，敬则以为秦、汉世礼义陵迟，不可复用周制封诸侯，著论明之，儒者以为知言。 
　　睿宗嗣位，尝曰：“神龙以来，忠於本朝者，李多祚、王同晈、韦月将、燕钦融并褒复矣，尚有遗者耶？”刘幽求曰：“硃敬则忠正义烈，天下所推，往为宗楚客、冉祖雍等所诬，谪守刺史。长安中，尝语臣曰：‘相王必受命，当悉心事之。’及韦氏干纪，臣遂见危赴难。虽天诱其衷，亦敬则启之。”於是追赠秘书监，谥曰元。 
　　敬则兄仁轨，字德容，隐居养亲。常诲子弟曰：“终身让路，不枉百步；终身让畔，不失一段。”有赤乌、白鹊栖所居树，按察使赵承恩表其异。及卒，郭山恽、员半千、魏知古共谥为孝友先生。 
　　赞曰：武后乘唐中衰，操杀生柄，劫制天下而攘神器。仁杰蒙耻奋忠，以权大谋，引张柬之等，卒复唐室，功盖一时，人不及知。故唐吕温颂之曰：“取日虞渊，洗光咸池。潜授五龙，夹之以飞。”世以为名言。方高宗举天下将以禅后，处俊固争，不使妻乘夫，阴反阳，至奸人衔怨，仇胔以逞。盖所谓谊形於主耶。敬则一谏，而罗织之狱衰，时而后言者欤！ 
　　
列传第四十一　二玮　陆二李杜 
　　王綝，字方庆，以字显。其先自丹杨徙雍咸阳。父弘直，为汉王元昌友。王好畋游，上书切谏 ，王稍止，然益疏斥。终荆王友。 
　　方庆起家越王府参军，受司马迁、班固二史于记室任希古，希古它迁，就卒其业。武后时，累迁广州都督。南海岁有昆仑舶市外区琛琲，前都督路元睿冒取其货，舶酋不胜忿，杀之。方庆至，秋毫无所索。始，部中首领沓墨，民诣府诉，府曹素相饷谢，未尝治。方庆约官属不得与交通，犯者痛论以法，境内清畏。议者谓治广未有如方庆者，号第一，下诏赐瑞锦、杂彩，以著善政。转洛州长史，封石泉县子。迁鸾台侍郎、同凤阁鸾台平章事，进凤阁侍郎。 
　　神功初，清边道大总管武攸宜破契丹凯还，且献俘，内史王及善以孝明帝忌月，请鼓吹备而不作，方庆曰：“晋穆帝纳后，当康帝忌月，时以为疑。荀询谓《礼》有忌日无忌月，自月而推，则忌时忌年，俞无理据。世用其言。臣谓军方大凯，作乐无嫌。”诏可。武后幸玉泉祠，以山道险，欲御腰舆。方庆奏：“昔张猛谏汉元帝‘乘船危，就桥安’。帝乃从桥。今山阿危峭，隥道曲狭，比於楼船，又复甚危，陛下奈何轻践畏涂哉？”后为罢行。方庆尝以“令，期及大功丧，未葬，不听朝贺；未除，弗豫享宴。比群臣不遵用，颓紊教谊，不可长”。有诏申责，内外畏之。 
　　后尝就求义之书，方庆奏：“十世从祖义之书四十余番，太宗求之，先臣番上送，今所存惟一轴。并上十一世祖导、十世祖洽、九世祖珣、八世祖昙首、七世祖僧绰、六世祖仲宝、五世祖骞、高祖规、曾祖褒并九世从祖献之等凡二十八人书共十篇。”后御武成殿遍示群臣，诏中书舍人崔融序其代阀，号《宝章集》，复以赐方庆，士人歆其宠。以老乞身，改麟台监，脩国史。中宗复为皇太子，拜方庆检校左庶子。 
　　后欲季冬讲武，有司不时办，遂用明年孟春。方庆曰：“按《月令》‘孟冬，天子命将帅讲武，习射御，角力。’此乃三时务农，一时讲武，安不忘危之道。孟春不可以称兵。兵，金也，金胜木。方春木王，而举金以害盛德，逆生气。孟春行冬令，则水潦为败，雪霜大挚，首种不入。今孟春讲武，以阴政犯阳气，害发生之德，臣恐水潦败物，霜雪损稼，夏麦不登。愿陛下不违时令，前及孟冬，以顺天道。”手制褒允。 
　　是岁，真拜左庶子，进封公，奉入同职事三品，兼侍太子，更‘弘’为‘崇’；沛王为太子，读书，方庆奏人臣于天子，未有斥子名者。晋山涛启事，称皇太子不名，孝敬为太子，更‘贤’为‘文’。今东宫门殿名多嫌触，请一改之，以协旧典。”制可。长安二年卒，赠兗州都督，谥曰贞。中宗复位，以东宫旧臣，赠吏部尚书。 
　　方庆博学，练朝章，著书二百余篇，尤精《三礼》。学者有所咨质，酬复渊诣，故门人次为《杂礼答问》。家聚书多，不减秘府，图画皆异本。方庆殁后，诸子不能业，随皆散亡。 
　　孙俌。六世孙玙，别传。玙曾孙抟。 
　　赞曰：李德裕著书称：“方庆为相时，子为眉州司士参军。武后曰：‘君在相位，何子之远？’对曰；‘卢陵是陛下爱子，今尚在远，臣之子庸敢相近？’以比仓唐悟文侯事。”嗟乎，君子哉！虽造次不忘悟君於善。及建言不斥太子名，以动群臣，示中兴之渐，所谓人难言者，於方庆难乎哉！德裕之称，为不诬矣。 
　　俌字灵龟。明经，调莫州参军，辟范阳节度使张守珪幕府。时契丹屈烈部将谋入寇，河北骚然。俌至虏中，胁说祸福，虏乃不入。安禄山叛，拜博陵、常山二太守，副河北招讨。卒，赠太常卿。自褒至俌，六世封石泉云。俌孙遂。 
　　遂好兴利，操下以严。累迁邓州刺史、太府卿、西北供军使。与度支潘孟阳争营田事，宪宗怒，出遂为柳州刺史。亲吏韦行素、柳季常当受课料两池，吏见遂斥，即抵以罪。始，诏书出，左丞吕元膺劾：“遂补吏犯赃，法当坐，而诏称‘清能业官’，按遂犯有状，不宜谓清。且柳，大州，不可使治。”帝喻之，乃下。会兵宿淮西，亟财赋，藉遂干强，拜宣歙观察使。蔡已平，师东讨李师道，召为光禄卿、淄青行营粮料使。辞卿职，换检校左散骑常侍，兼御史大夫。始，调兵食岁三百万，俄而贼诛，遂簿羡赀百万以献，帝高其能。于时析齐为三镇，即拜遂沂兗海观察使。 
　　遂资褊刻，仗扑皆逾制。盛夏，治署舍墙垣，程督惨峭。将吏素悍戾，遂辄骂曰：“反残贼！”人人羞忿。裨校王弁与役人浴于川，语曰：“天方雨，墙且毁，等罪耳！”乃谋乱。明日，遂方燕，弁率其党挟兵进，遂惊，匿厕下，执而数其罪，杀之。其副张敦实、官属李矩甫皆死。弁自知留事。帝以沂、海新定，畏青、郓亦摇，乃拜弁开州刺史。至徐州，械送京师，斩东市。监军上遂所制杖，出示於朝为戒云。 
　　抟字昭逸。擢进士第，辟佐王鐸滑州节度府，累迁苏州刺史。久之，以户部侍郎判户部。乾宁初，进同中书门下平章事。董昌诛，出为威胜节度使。未行，加检校尚书右仆射、浙东西宣抚使。会钱寔兼领二浙，故留拜门下侍郎、同中书门下平章事、判度支。昭宗建嫡后，抟请因赦天下以尊大其礼。正拜右仆射，迁司空，封鲁国公。 
　　初，中官权盛，帝欲翦抑之。自石门还，政一决宰相，群宦不平，构籓镇内胁天子。抟曰：“人君务平心大体，御万物，偏听产乱，古所戒也。今奄人盗威福，逼制君上，道路人皆知之。方朝廷多难，未可卒除，当徐以计去之。事急，且有变。”崔胤与抟并位，素忌抟明达有谋，即劾抟为中官外应。会胤罢宰相，疑抟挤斥，乃厚结硃全忠荐己复辅政，即诬抟与枢密使宋道弼、景务脩交私，将危社稷。全忠因显疏其尤。光化三年，罢为工部侍即，贬溪州刺史。又贬崖州司户参军事，赐死蓝田驿。 
　　韦思谦，名仁约，以近武后父讳为嫌，遂以字行。其先出雍州杜陵，后客襄阳，更徙为郑州阳武人。八岁丧母，以孝闻。及进士第，累调应城令，负殿，不得进官。吏部尚书高季辅曰：“予始得此一人，岂以小疵弃大德邪？”擢监察御史。常曰：“御史出使，不能动摇山岳，震慑州县，为不任职。”中书令褚遂良市地不如直，思谦劾之，罢为同州刺史。及复相，出思谦清水令。或吊之，答曰：“吾狷直，触机辄发，暇恤身乎？丈夫当敢言地，要须明目张胆以报天子，焉能录录保妻子邪？”沛王府长史皇甫公义引为仓曹参军，谓曰：“公非池中物，屈公为数旬客，以重吾府。” 
　　改侍御史，高宗贤之，每召与语，虽甚倦，徙倚轩槛，犹数刻罢。疑狱剧事，多与参裁。武候将军田仁会诬奏御史张仁祎，帝廷诘，仁祎懦不得对。思谦为辩其枉，因言仁会营罔陷人不测者，词旨详畅，帝善之，仁祎得不坐。累迁右司郎中、尚书左丞，振明纲辖，朝廷肃然。进御史大夫。 
　　性謇谔，颜色庄重，不可犯。见王公，未尝屈礼。或以为讥，答曰：“耳目官固当特立。雕、鹗、鹰、鹯，岂众禽之偶，奈何屈以狎之？”帝崩，思谦扶疾入临，涕泗冰须，俯伏号绝，诏给扶侍。转司属卿，复为右肃政大夫。故事，大夫与御史钧礼，思谦独不答。或以为疑，思谦曰：“班列固有差，奈何尚姑息邪？”垂拱初，封博昌县男，同凤阁鸾台三品。转纳言，辞疾，不许，诏肩舆以朝，听子孙侍。以太中大夫致仕，卒，赠幽州都督。 
　　子承庆、嗣立。 
　　承庆字延休。性谨畏，事继母为笃孝。擢进士第，补雍王府参军，府中文翰悉委之。王为太子，迁司议郎。 
　　仪凤中，诏太子监国，太子稍嗜声色，兴土功。承庆见造作玩好浮广，倡优鼓吹喧哗，户奴小人皆得亲左右、承颜色，恐因是作威福，宜加绳察，乃上疏极陈其端，又进《谕善箴》，太子颇嘉纳。承庆尝谓人所以扰浊浮躁，本之於心，乃著《灵台赋》，讥揣当世，亦自广其志。太子废，出为乌程令。累迁凤阁舍人，掌天官选。属文敏无留思，虽大诏令，未尝著藁。失大臣意，出为沂州刺史。 
　　明堂灾，上疏谏，以“文明、垂拱后，执政者未满岁，率以罪去，大抵皆恶逆不道。夫构大厦，济巨川，必择文梓、艅艎。若亟毁而败，则是庇朽木、乘胶船也。臣谓陛下求贤之意切，而取人之路宽，故一言有合，而付大任。夫以尧举舜，犹历试诸难，况庸庸者可超处辅相，以百揆万机畀小人哉？”书闻不报。未几，复为舍人，掌选。病免，改太子谕德。历豫、虢二州刺史，有善政。转天官侍郎，修国史。凡三掌选，铨授平允，议者公之。 
　　长安中，拜凤阁侍郎、同凤阁鸾台平章事。张易之诛，承庆以素附离，免冠待罪。时议草赦令，咸推承庆，召使为之，无桡色误辞，援笔而就，众叹其壮。然以累犹流岭表。岁馀，拜辰州刺史，未行，以秘书员外少监召，兼脩国史，封扶阳县子。诏撰《武后纪圣文》，中宗善之。迁黄门侍郎，未拜，卒。帝悼之，召其弟相州刺史嗣立会葬，因拜黄门侍郎继其位。赠礼部尚书，谥曰温。 
　　嗣立，字延构，与承庆异母。少友悌，母遇承庆严，每笞，辄解衣求代，母不听，即遣奴自捶，母感寤，为均爱。世比晋王览。第进士，累调双流令，政为二川最。承庆解凤阁舍人，武后召嗣立谓曰：“尔父尝称二子忠且孝，堪事朕。比兄弟称职，如而父言。今使卿兄弟自相代。”即拜凤阁舍人。 
　　时学校废，刑滥及善人，乃上书极陈：“永淳后，庠序隳散，胄子衰缺，儒学之官轻，章句之选弛。贵阀后生以徼幸升，寒族平流以替业去。垂拱间，仁入弥多，公行私谒，选补逾滥；经术不闻，猛暴相夸。陛下诚下明诏，追三馆生徒，敕王公以下子弟一入太学，尊尚师儒，发扬劝奖，海内知响。然后审畀铨总，各程所能。以之临人，则官无旷，民乐业矣。” 
　　又曰：“扬豫以来，大狱屡兴，穷治连捕，数年不绝。大猾伺间，阴相影会，构似是之言，正不赥之辜，恣行楚惨，类自诬服，王公士人，至连颈就戮。道路藉藉，咸知其非，而锻练已成，不可翻动。小则身诛，大则族夷，相缘共坐者庸可胜道？彼皆报雠复嫌，苟图功求官赏耳。臣愿陛下廓天地之施、雷雨之仁，取垂拱以来罪无重轻所不赦者，普皆原洗。死者还官，生者沾恩，则天下了然，知向所陷罪，非陛下意也。” 
　　长安中，拜凤阁侍郎、同凤阁鸾台平章事。时州县非其人，后以为忧。李峤、唐休璟曰：“今朝廷重内官，轻外职，每除牧守，皆诉不行，非过累不得遣。请选台阁贤者分典大州，自近臣始。”后曰：“谁为朕行？”嗣立曰：“内典机要，非臣所堪，请先行以示群臣。”后悦，以本官检校汴州刺史，由是左肃政大夫杨再思等十八人悉补外。未几，承庆知政事，嗣立以成均祭酒徙魏、洛二州，政无它异。坐善二张，贬饶州长史。繇相州刺史入为黄门侍郎。转太府卿、修文馆大学士。 
　　中宗景龙中，拜兵部尚书、同中书门下三品。时崇饰观寺，用度百出。又恩幸食邑者众，封户凡五十四州，皆据天下上腴。一封分食数州，随土所宜，牟取利入。至安乐、太平公主，率取高赀多丁家，无复如平民有所损免，为封户者亟於军兴。监察御史宋务光建言：“愿停徵封，一切附租庸输送。”不纳。嗣立建言： 
　　今廪帑耗竭，无一岁之储。假遇水旱，人须赈给，不时军兴，士待资装，陛下何以具之？伏见营立寺观，累年不绝，鸿侈繁丽，务相矜胜，大抵费常千万以上。转徙木石，废功害农；地藏开发，蛰虫伤露。上圣至慈，理必不然。准之道法则乖，质之生人则损。陛下岂不是思？ 
　　又食封之家，日月猥众，凡用户部丁六十万，人课二绢，则固一百二十万。臣见太府岁调绢才百万匹，少则十之二，有所贷免，曾不半在。比诸封家，所入已寡。国初功臣，共定天下，食封不三十家，今横恩特赐，家至百四十以上。天下租赋，在公不足，而私有馀。又封家徵求，各遣奴皁，凌突侵渔，百姓怨叹。或贸易断盗，诛责纷纭，曾无少息。下民窭乏，何以堪命？臣愿以丁课一送太府，封家诣左藏仰给，禁止自徵，以息重困。 
　　臣闻设官建吏，本於治人而务安之也。明官得其人，则天下治。古者取士，先乡曲之誉，然后辟於州；州已试，然后辟五府；五府著闻，乃升诸朝。得不谓所择悉而所历深乎？今之取人，未试而遽迁，务进徼幸，比肩系踵。故文者治官，则回邪赃污；武者治军，则庸懦怯弱。补授亡限，员外置官，吏困供承，官竭资奉。国家大事，岂甚於此？ 
　　古者，设爵待士，才者有之。不才者进，则有才之路塞。贤人据正，远侥幸之门。侥幸开，则贤者隐矣。贤者隐，则人不安；人不安，国将危矣。刺史、县令，治人之首，比年不加简择，京官坐负及声称下者乃典州，吏部年高不善刀笔者乃拟县。朝轻用人，何以治国？愿下有司，精加汰择。凡诸曹侍郎、两省、二台及五品以上清望官，当先选用刺史、县令，所冀守宰称职，以兴太平。 
　　帝不听。 
　　嗣立与韦后属疏，帝特诏附属籍，顾待甚渥。营别第骊山鹦鹉谷，帝临幸，命从官赋诗，制序冠篇，赐况优备，因封嗣立逍遥公，名所居曰清虚原幽栖谷。嗣立献木桮、藤盘数十物。唐隆初，拜中书令。韦后败，几死于乱，宁王为救免。出为许州刺史，以定策立睿宗，赐封百户，徙汝州。入为国子祭酒、太子宾客。坐宗楚客等削遗制事，不执正，贬岳州别驾。再徙为陈州刺史。开元中，河南道巡察使表其廉，欲复用，会卒，年六十六，赠兵部尚书，谥曰孝。 
　　初，嗣立代承庆为凤阁舍人、黄门侍郎；承庆亦代为天官侍郎及知政事。父子并为宰相，世罕其比。有二子恒、济，知名。 
　　恒，开元初为砀山令，政宽惠，吏民爱之。天子东巡，州县供张，皆鞭扑趣办，恒不立威而事给。姑子御史中丞宇文融荐恒有经济才，让以其位，擢殿中侍御史。累转给事中，为陇右、河西黜陟使。时河西节度使盖嘉运恃左右援，横恣不法，妄列功状，恒劾奏之，人代其恐，出为陈留太守，卒。 
　　济，开元初调鄄城令。或言吏部选县令非其人，既众谢，有诏问所以安人者，对凡二百人，惟济居第一，不能对者悉免官。於是擢济醴泉令，侍郎卢从愿、李朝隐并贬为刺史。济四迁户部侍郎，为太原尹。著《先德诗》四章，世服其典懿。天宝中，授尚书左丞，凡三世居之。济文雅，颇能脩饰政事，所至有治称。终冯翊太守。子奥，夏令，亦以能政闻。 
　　嗣立孙弘景，擢进士第，数佐节度府。以左补阙召为翰林学士。苏光荣为泾原节度使，弘景当草诏，书辞不如旨，罢学士。迁累度支郎中。张仲方黜李进甫谥得罪，宪宗意弘景擿助，出为绵州刺史。李夷简镇淮南，奏以自副。召入，再迁给事中。驸马都尉刘士泾赂权近，擢太仆卿，弘景上还诏书，穆宗使喻：“其先人昌有功，朕所以念功睦亲者。”弘景固执，帝怒，使宣慰安南。由是有名。 
　　时萧俯辅政，弘景议论常佐佑之。还，再迁吏部侍郎，铨综平序，贵幸惮其严，不敢郤以私。历陕虢观察使，召拜尚书左丞，驳正吏铨所除六十馀官不当进资，於是郑絪、丁公著、杨嗣复皆夺俸，郎吏肃然，望风脩整。吏部员外郎杨虞卿以累下吏，诏弘景与御史详谳。虞卿私造门，弘景厉言曰：“有诏按公，尚私谒邪？”虞卿多朋助，自谓必见纳，及是，惶恐去。迁礼部尚书、东都留守。卒，年六十六，赠尚书左仆射。 
　　弘景以直道进，议论持正有守，当时风教所倚赖，为长庆名卿。 
　　陆元方，字希仲，苏州吴人。陈给事黄门侍郎琛之曾孙。伯父柬之，善书名家，官太子司议郎。元方初明经，后举八科皆中。累转监察御史。武后时，使岭外，方涉海，风涛惊壮，舟人惧，元方曰：“吾受命不私，神岂害我？”趣使济，而风讫息。使还，除殿中侍御史，擢凤阁舍人、秋官侍郎。为来俊臣所陷，后置不罪。迁鸾台侍郎、同凤阁鸾台平章事。坐附会李昭德，贬绥州刺史。擢天官侍郎，兼司卫卿。或言其荐引皆亲党，后怒，免官，令白衣领职。元方荐人如初，后召让之，对曰：“举臣所知，不暇问雠党。”又荐其友崔玄有宰相才。后知无它，复拜鸾台侍郎、同凤阁鸾台平章事。后尝问外事，对曰：“臣备位宰相，大事当白奏，民间碎务，不敢以闻。”忤旨，下除太子右庶子。进文昌左丞，卒。 
　　元方素清慎，再执政，每进退群臣，后必先访问，外秘莫知。临终，取奏稿焚之，曰：“吾阴德在人，后当有兴者。”又曰：“吾当寿，但领选久，耗伤吾神。”有一柙，生平所缄钥者，殁后，家人发之，乃前后诏敕。赠越州都督。 
　　诸子皆美才，而象先、景倩、景融尤知名。 
　　象先器识沉邃，举制科高第，为扬州参军事。时吉顼与元方同为吏部侍郎，顼擢象先为洛阳尉，元方不肯当，顼曰：“为官择人，岂以吏部子废至公邪？”卒以授。俄迁监察御史。累授中书侍郎。景云中，进同中书门下平章事，监修国史。 
　　初，太平公主谋引崔湜为宰相，湜曰：“象先人望，宜干枢近，若不者，湜敢辞。”主不得已为言之，遂并知政事。然其性恬静寡欲，议论高简，为时推向。湜尝曰：“陆公加於人一等。”公主既擅权，宰相争附之，象先未尝往谒；及谋逆，召宰相议，曰：“宁王长，不当废嫡立庶。”象先曰：“帝得立，何也？”主曰：“帝有一时功，今失德，安可不废？”对曰：“立以功者，废必以罪。今不闻天子过失，安得废？”主怒，更与窦怀贞等谋，卒诛死。时象先与萧至忠、岑羲等坐为主所进，将同诛，玄宗遽召免之，曰：“岁寒然后知松柏之后凋也！”以保护功，封兗国公，赐封户二百。 
　　初，难作，睿宗御承天楼，群臣稍集，帝麾曰：“助朕者留，不者去！”於是有投名自验者。事平，玄宗得所投名，诏象先收按，象先悉焚之。帝大怒，欲并加罪，顿首谢曰：“赴君之难，忠也。陛下方以德化天下，奈何杀行义之人？故臣违命，安反侧者，其敢逃死？”帝寤，善之。时穷治忠、羲等党与，象先密为申救，保全甚众，当时无知者。 
　　罢为益州大都督府长史、剑南按察使，为政尚仁恕。司马韦抱真谏曰：“公当峻扑罚以示威，不然，民慢且无畏。”答曰：“政在治之而已，必刑法以树威乎？”卒不从，而蜀化。累徙蒲州刺史，兼河东按察使。小吏有罪，诫遣之，大吏白争，以为可杖，象先曰：“人情大抵不相远，谓彼不晓吾言邪？必责者，当以汝为始。”大吏惭而退。尝曰：“天下本无事，庸人扰之为烦耳。第澄其源，何忧不简邪？”故所至民吏怀之。 
　　入为太子詹事，历户部尚书，知吏部选事，母丧免。起为扬州大都督府长史。迁太子少保。卒，年七十二，赠尚书左丞相，谥曰文贞。始，象先名景初，睿宗曰：“子能绍先构，是谓象贤者。”乃赐名焉。 
　　弟景倩为抚沟丞。河南按察使毕构覆州县殿最，欲必得实。有吏言状曰：“某强清，某诈清，惟景倩曰真清。”终监察御史。 
　　景融长七尺，美姿质，宽中而厚外。博学，工笔札。以阴补千牛，转新郑令，政有风绩，累迁工部尚书、东京留守。卒，赠广陵郡都督。景融於象先，后母弟也。象先被笞，景融谏，不入，则自楚，母为损威，人多其友。四世孙希声。 
　　希声博学善属文，通《易》、《春秋》、《老子》，论著甚多。商州刺史郑愚表为属。后去，隐义兴。久之，召为右拾遗。时憸腐秉权，岁数歉，梁、宋尤甚。希声见州县刓敝，上言当谨视盗贼。明年，王仙芝反，株蔓数十州，遂不制。擢累歙州刺史。昭宗闻其名，召为给事中，拜户部侍郎、同中书门下平章事。在位无所轻重，以太子少师罢。李茂贞等兵犯京师，舆疾避难。卒，赠尚书左仆射，谥曰文。元方从父余庆。 
　　余庆，陈右卫将军珣孙，方雅有祖风。已冠，名未显，兄玄表唶曰：“尔名宦不立，奈何？”余庆感激，闭户诵书三年，以博学称。举制策甲科，补萧尉。累迁阳城尉。武后封嵩山，以办具劳，擢监察御史。圣历初，灵、胜二州党项诱北胡寇边，诏余庆招慰，喻以恩信，蕃酋率众内附。迁殿中侍御史、凤阁舍人。后尝命草诏殿上，恐惧不能得一词，降左司郎中。久之，封广平郡公、太子右庶子。 
　　余庆於寒品晚进，必悉力荐藉。人有过，辄面折，退无一言。开元初，为河南、河北宣抚使，荐富春孙逖、京兆韦述、吴兴蒋冽、河南达奚珣，后皆为知名士。迁大理卿。终太子詹事，谥曰庄。 
　　雅善赵贞固、卢藏用、陈子昂、杜审言、宋之问、毕构、郭袭微、司马承祯、释怀一，时号“方外十友”。余庆才不逮子昂等，而风流敏辩过之。 
　　初，武后时，酷吏用事，中宗朝，幸臣贵主斜封大行，啗利啬祸之人，与相乾没，虽亟贵骤用，而戮不反踵。余庆以道自将，虽仕不赫赫，讫无悔尤。 
　　子璪，字仲采。举明经，补长安尉，以清干称。开元初，中朝臣子弟不任京畿，改新乡令，人为立祠。用按察使宇文融荐，迁渑池令。累迁兵部郎中，柬躭骑使。还，除洛阳令，时车驾在洛，摧勒奸豪，人不敢犯，为中书令萧嵩所器。嵩罢，佗宰相俾阴廉嵩短，璪曰：“与人交，过且不可言，况无有邪？”以是忤贵近，出为太原少尹。累徙西河太守，封平恩县男。属邑多虎，前守设槛阱，璪至，彻之，而虎不为暴。 
　　王及善，洺州邯郸人。父君愕，有沉谋。隋乱，并州人王君廓掠邯郸，君愕往说曰：“隋氏失御，豪俊共救其乱，宜抚纳遗氓而保全之，观时变，待真主。足下无尺寸之地、兼旬之粮，劫众而兴，但恣残剽，所过失望，窃为足下羞之。”君廓谢曰：“计安出？”答曰：“井陉之险可先取。”君廓从其言，遂屯井陉山。高祖入关，与君廓偕来，拜君愕大将军，封新兴县公，累迁左武卫将军。从太宗征辽，领左屯营兵，与高丽战驻跸山，死于阵，赠左卫大将军、幽州都督、邢国公，陪葬昭陵。 
　　及善以父死事，授朝散大夫，袭邢国公爵。皇太子弘立，擢及善左奉裕率。太子宴于宫，命宫臣掷倒，及善辞曰；“殿下自有优人，臣苟奉令，非羽翼之美。”太子谢之。高宗闻，赐绢百匹。除右千牛卫将军，帝曰：“以尔忠谨，故擢三品要职。群臣非搜辟，不得至朕所。尔佩大横刀在朕侧，亦知此官贵乎？”病免。召为卫尉卿。垂拱中，历司属卿。山东饥，诏为巡抚赈给使。拜春官尚书。出为秦州都督、益州长史，加光禄大夫，以老病致仕。 
　　神功元年，契丹扰山东，擢魏州刺史，武后劳曰：“逆虏盗边，公虽病，可与妻子行，日三十里，为朕卧治，为屏蔽也。”因延问朝政得失，及善陈治乱所宜，后悦曰：“御寇末也，辅政本也，公不可行。”留拜内史。来俊臣系狱当死，后欲释不诛，及善曰：“俊臣凶狡不道，引亡命，污戮善良，天下疾之。不剿绝元恶，且摇乱胎祸，忧未既也。”后纳之。卢陵王之还，密赞其谋。既为皇太子，又请出外朝，以安群臣。 
　　及善不甚文，而清正自将，临事不可夺，有大臣节。时二张怙宠，每侍宴，无人臣礼，及善数裁抑之，后不悦曰：“卿年高，不宜侍游燕，但检校阁中。”及善即移病馀月，后不复问，叹曰：“中书令可一日不见天子乎？”遂乞骸骨，犹不许，改文昌左相、同凤阁鸾台三品。卒，年八十二，赠益州大都督，谥曰贞，陪葬乾陵。 
　　李日知，郑州荥阳人。及进士第。天授中，历司刑丞。时法令严，吏争为酷，日知犹平宽无文致。尝免一囚死，少卿胡元礼执不可，曰：“吾不去曹，囚无生理。”日知曰：“仆不去曹，囚无死法。”皆以状谳，而武后用日知议。 
　　神龙初，为给事中。母老病，取急调侍，数日须发辄白。母未及封而卒。方葬，吏乃赍赠制，日知殒绝于道，左右为泣，莫能视。巡察使路敬潜欲表其孝，使求状，辞不报。服除，累迁黄门侍郎。 
　　景云初，同中书门下平章事，转御史大夫，仍知政事。初，安乐公主馆第成，中宗临幸，燕从官，赋诗，日知卒章，独以规戒。睿宗它日谓曰：“响时虽朕亦不敢谏，非公挺直，何能尔？”即拜侍中。先天元年，罢为刑部尚书。屡乞骸骨，许之。日知将有请，不谋于家，归乃治行，妻惊曰：“产利空空，何辞之遽？”日知曰：“仕至此，已过吾分。人亦何厌之有？若厌于心，无日而足也。”既罢，不治田园，唯饰台池，引宾客与娱乐。开元三年卒。 
　　日知贵，诸子方总角，皆通婚名族，时人讥之。后少子伊衡以妾为妻，鬻田宅，至兄弟讼阋，家法遂替云。 
　　杜景佺，冀州武邑人。性严正。举明经中第。累迁殿中侍御史。出为益州录事参军。时隆州司马房嗣业徙州司马，诏未下，欲即视事，先笞责吏以示威。景佺谓曰：“公虽受命为司马，州未受命，何急数日禄邪？”嗣业怒，不听。景佺曰：“公持咫尺制，真伪莫辨，即欲搅乱一府，敬业扬州之祸，非此类邪？”叱左右罢去，既乃除荆州司马，吏歌之曰：“录事意，与天通；州司马，折威风。”由是浸知名。 
　　入为司刑丞，与徐有功、来俊臣、侯思止专治诏狱，时称“遇除、杜者生，来、侯者死”。改秋官员外郎，与侍郎陆元方按员外郎侯味虚罪，已推，辄释之。武后怒其不待报，元方大惧，景佺独曰：“陛下明诏六品、七品官，文辨已定，待命于外，今虽欲罪臣，奈明诏何？”宰相曰：“诏为司刑设，何预秋官邪？”景佺曰：“诏令一布，无台、寺之异。”后以为守法，擢凤阁舍人。迁洛州司马。 
　　延载元年，检校凤阁侍郎、同凤阁鸾台平章事。后尝季秋出梨华示宰相以为祥，众贺曰：“陛下德被草木，故秋再华，周家仁及《行苇》之比。”景佺独曰：“阴阳不相夺伦，渎即为灾。故曰：‘冬无愆阳，夏无伏阴，春无凄风，秋无苦雨。’今草木黄落，而木复华，渎阴阳也。窃恐陛下布德施令，有所亏紊。臣位宰相，助天治物，治而不和，臣之咎也。”顿首请罪。后曰：“真宰相！”会李昭德下狱，景佺苦申救，后以为面欺，左迁秦州刺史。入拜司刑卿。圣历元年，复以凤阁侍郎同凤阁鸾台平章事。契丹入寇，陷河北数州，虏已去，武懿宗欲尽论其罪，景佺以为胁从可原，后如其议。罢为秋官尚书。坐漏省内语，降司刑少卿。出为并州长史，道病卒，赠相州刺史。初名元方，垂拱中改今名。 
　　李怀远，字广德，邢州柏仁人。少孤，嗜学。宗人欲藉以高廕，怀远辞，退而曰：“因人之势，高士耻之。假廕而官，吾志邪？”擢四科第，累转司礼少卿，出为本州刺史，改冀州，迁扬、益二都督府长史，徙同州刺史。治尚清简。累迁鸾台侍郎，进同凤阁鸾台平章事，封平乡县男。以左散骑常侍同中书门下三品，爵赵郡公，赐实封户三百。以老，听致仕。中宗还京师，召知东都留守，复加同中书门下三品。 
　　怀远久贵，益素约，不治居室。尝乘款段马，仆射豆卢钦望谓曰：“公贵显，顾当然邪？”答曰：“吾幸其驯，不愿它骏。”神龙二年卒，帝赐锦衾敛，自为文祭之，赠侍中，谥曰成。 
　　子景伯，景龙中为谏议大夫。中宗宴侍臣及朝集使。酒酣，各命为《回波词》，或以谄言媚上，或要丐谬宠，至景伯，独为箴规语以讽帝，帝不悦。中书令萧至忠曰：“真谏官也。”景云中，进太子右庶子。时有建言置都督府非是，诏群臣普议，景伯与太子舍人卢俌议：“今天下诸州分隶都督，专生杀刑赏。使授非其人，则权重衅生，非强干弱枝、经邦轨物之谊。愿罢都督，留御史，以时按察，秩卑任重，以制奸宄便。”繇是停都督。终右散骑常侍。 
　　子彭年，有才，剖析明悟。历迁中书舍人、吏部侍郎。与李林甫善。常慕山东著姓，为婚姻，引就清列。典选七年，卒以赃败，长流临贺郡。天宝十二载，擢为济阴太守，徙冯翊。天子幸蜀，陷於贼，胁以伪官，忧愤死，赠礼部尚书。 
　　
列传第四十二　裴刘魏李吉 
　　裴炎，字子隆，绛州闻喜人。宽厚，寡言笑，有奇节。补弘文生 ，休澣，它生或出游，炎读书不废。有司欲荐状，以业未就，辞不举，服勤十年，尤通《左氏春秋》。举明经及第。补濮州司仓参军，历御史、起居舍人，浸迁黄门侍郎。调露二年，同中书门下三品。进拜侍中。高宗幸东都，留皇太子京师，以炎调护。帝不豫，太子监国，诏炎与刘齐贤、郭正一於东宫平章政事，及大渐，受遗辅太子，是为中宗。改中书令。旧，宰相议事门下省，号政事堂，长孙无忌以司空、房玄龄以仆射、魏徵以太子太师皆知门下省事，至炎，以中书令执政事笔，故徙政事堂於中书省。 
　　中宗欲以后父韦玄贞为侍中及授乳媪子五品官，炎固执不从，帝怒曰：“我意让国与玄贞，岂不可？何惜侍中邪？”炎惧，因与武后谋废帝。后命炎洎刘祎之率羽林将军程务挺、张虔勖勒兵入宫，宣太后令，扶帝下殿，帝曰：“我何罪？”后曰：“以天下与玄贞，安得无罪？”乃废帝为卢陵王，更立豫王为皇帝。以定策功，封永清县男。 
　　后已持政，稍自肆，於是武承嗣请立七庙，追王其先，炎谏曰：“太后天下母，以盛德临朝，宜存至公，不容追王祖考，示自私。且独不见吕氏事乎！”后曰：“吕氏之王，权属生人，今追崇先世，在亡迹异，安得同哉！”炎曰：“蔓草难图，渐不可长。”后不悦而罢。承嗣又讽太后诛韩王元嘉、鲁王灵夔，以绝宗室望，刘祎之、韦仁约畏默不敢言，炎独固争，后愈衔怒。未几，赐爵河东县侯。 
　　豫王虽为帝，未尝省天下事。炎谋乘太后出游龙门，以兵执之，还政天子。会久雨，太后不出而止。徐敬业兵兴，后议讨之，炎曰：“天子年长矣，不豫政，故竖子有辞。今若复子明辟，贼不讨而解。”御史崔詧曰：“炎受顾托，身总大权，闻乱不讨，乃请太后归政，此必有异图。”后乃捕炎送诏狱，遣御史大夫骞味道、御史鱼承晔参鞫之。凤阁侍郎胡元范曰：“炎社稷臣，有功於国，悉心事上，天下所知，臣明其不反。”纳言刘齐贤、左卫率蒋俨继辨之，后曰：“炎反有端，顾卿未知耳。”元范、齐贤曰：“若炎反，臣辈亦反矣。”后曰：“朕知炎反，卿辈不反。”遂斩于都亭驿。 
　　炎被劾，或勉其逊辞，炎曰：“宰相下狱，理不可全。”卒不折节，籍其家，无儋石之赢。初，炎见裴行俭破突厥有功，沮薄之，乃斩降虏阿史那伏念等五十余人，议者恨其媢克，且使国家失信四夷，以为阴祸有知云。睿宗立，赠太尉、益州大都督，谥曰忠。 
　　元范者，申州义阳人。介廉有才，以炎故，流死巂州。 
　　炎从子伷先。伷先未冠，推廕为太仆丞。炎死，坐流岭南。上变求面陈得失，后召见，盛气待之，曰：“炎谋反，法当诛，尚何道？”伷先对曰：“陛下唐家妇，身荷先帝顾命，今虽临朝，当责任大臣，须东宫年就德成，复子明辟，奈何遽王诸武、斥宗室？炎为唐忠臣，而戮逮子孙，海内愤怨。臣愚谓陛下宜还太子东宫，罢诸武权。不然，豪桀乘时而动，不可不惧！”后怒，命曳出，杖之朝堂，长流瀼州。 
　　岁余，逃归，为吏迹捕，流北庭。无复名检，专居贿，五年至数千万。娶降胡女为妻，妻有黄金、骏马、牛羊，以财自雄。养客数百人。自北庭属京师，多其客，候朝廷事，闻知十常七八。时补阙李秦授为武后谋曰：“谶言‘代武者刘’，刘无强姓，殆流人乎？今大臣流放者数万族，使之叶乱，社稷忧也。”后谓然，夜拜秦授考功员外郎，分走使者，赐墨诏，慰安流人，实命杀之。伷先前知，以橐驼载金币、宾客奔突厥。行未远，都护遣兵追之，与格斗，为所执。械系狱，以状闻。会武后度流人已诛，畏天下姗诮，更遣使者安抚十道，以好言自解释曰：“前使使慰安有罪，而不晓朕意，擅诛杀，残忍不道，朕甚自咎。今流人存者一切纵还。”繇是伷先得不死。 
　　中宗复位，求炎后，授先太子詹事丞。迁秦、桂、广三州都督。坐累且诛，赖宰相张说右之，免官。久乃擢范阳节度使，太原、京兆尹。以京师官冗，奏罢畿县员外及试官。进工部尚书。年八十六，以东京留守累封翼城县公，卒官下。 
　　刘祎之，字希美，常州晋陵人。父子翼，字小心，在隋为著作郎。峭直有行，尝面折僚友短，退无馀訾。李伯药曰；“子翼詈人，人都不憾。”贞观初，召之，辞以母老，诏许终养。江南道巡察使李袭誉嘉其孝，表所居为孝慈里。母已丧，召拜吴王府功曹参军，终著作郎、弘文馆直学士。 
　　祎之少与孟利贞、高智周、郭正一俱以文辞称，号“刘孟高郭”，并直昭文馆。俄迁右史、弘文馆直学士。上元中，与元万顷等偕召入禁中，论次新书凡千馀篇。高宗又密与参决时政，以分宰相权，时谓“北门学士”。兄懿之，亦给事中，同两省。先是，姊为内官，武后遣至外家问疾，祎之因贺兰敏之私省之，坐流巂州。后为丐还，除中书舍人。 
　　仪凤中，吐蕃寇边，帝访侍臣所以置之、讨之之宜，人人异谋，礻之独劝帝：“夷狄犹禽兽，虽被冯陵，不足校，愿戢威，纾百姓之急。”帝内其言。俄拜相王府司马。检校中书侍郎，帝谓曰：“卿家忠孝，朕子赖卿以师矩，冀蓬在麻不扶而挺也。” 
　　后既立王为帝，以其参奉大议，愈亲之，擢中书侍郎、同中书门下三品，赐爵临淮县男。方是时，诏令丛繁，祎之思致华敏，裁可占授，少选可待也。司门员外郎房先敏坐累贬卫州司马，诉于相府，内史骞味道谓曰：“太后旨。”祎之曰：“乃上从有司所奏云。”后闻，以味道归非於上，贬青州刺史，加祎之太中大夫，赐物百段。后因曰：“君为元首，臣为股肱，以手足疾移於腹背，尚为一体乎？礻之引咎於已，忠臣也。”纳言王德真推顺曰：“戴至德无异才，惟能归善於君，为时所服。”后曰：“善。”后私语凤阁舍人贾大隐曰：“后能废昏立明，盍反政以安天下？”大隐表其言，后怒曰：“祎之乃负我！”垂拱中，或告祎之，受归诚州都督孙万荣金，与许敬宗妾私通，太后遣肃州刺史王本立鞫治，以敕示祎之，祎之曰：“不经凤阁鸾台，何谓之敕！”后以为拒制使，赐死于家，年五十七。 
　　初，祎之得罪，睿宗以旧属申理之，姻友冀得释。祎之曰：“吾死矣。太后威福由己，而帝营救，速吾祸也！”在狱上疏自陈。临诛，洗沐，神色自若。命其子执笔占为表，子号塞不能书，祎之乃自捉笔，得数纸，词恳哀到，人皆伤之。麟台郎郭翰、太子文学周思钧怅叹其文，后恶之，贬翰巫州司法参军，思钧播州司仓参军。睿宗嗣位，赠祎之中书令。 
　　翰者，尝为御史，巡察陇右。多所按劾。次宁州，时狄仁杰为刺史，民争言有异政。翰就馆，以笔纸置于案，谓僚属曰：“入其境，其政可知，愿荐使君美於朝，毋久留。”即命驾去。性宽简，读《老子》至“和其光，同其尘”，慨然曰：“大雅君子，以保其身。”乃辞宪官，改麟台郎云。 
　　魏玄同，字和初，定州鼓城人。祖士廓，仕齐为轻车将军。玄同进十擢第，调长安令。累官司列大夫。坐与上官仪善，流岭外。既废，不自护藉，乃驰逐为生事。上元初，会赦还，工部尚书刘审礼表其材，拜岐州长史。再迁吏部侍郎。永淳元年，诏与中书、门下同承受进止平章事。封钜鹿男。上疏言选举法弊曰： 
　　方今人不加富、盗贼未衰、礼谊浸薄者，下吏不称职，庶官非其才，取人之道有所未尽也。武德、贞观，庶事草创，人物固乏。天祚大圣，享国永年，异人间出。诸色人流，岁以千计，官有常员，人无定限，选集猥至，十不收一，取舍淆紊。 
</div>
    <div class="pagination">
<a href="新唐书_page123.html">上一页</a><span>...</span><a href="新唐书_page119.html">119</a><a href="新唐书_page120.html">120</a><a href="新唐书_page121.html">121</a><a href="新唐书_page122.html">122</a><a href="新唐书_page123.html">123</a><span class="current-page">124</span><a href="新唐书_page125.html">125</a><a href="新唐书_page126.html">126</a><a href="新唐书_page127.html">127</a><a href="新唐书_page128.html">128</a><a href="新唐书_page129.html">129</a><span>...</span><a href="新唐书_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
