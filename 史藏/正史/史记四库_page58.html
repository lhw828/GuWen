<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 58 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 58 页/共 76 页
  </h1>
  <div class="content">
   史记卷九十一
　　史记卷九十一考证
　　黥布列传共俳笑之索隠谓众共以俳优軰笑之○【臣照】按急就章云倡优俳笑观倚庭顔师古注曰俳谓优之防狎者也言相与谐谑而非笑之非以俳优軰相目也
　　聚兵数千人○监本脱人字今添
　　淮南王曰○顾炎武曰随何説英布当书九江王不当书淮南王归汉之后始立为淮南王也盖采之诸书其称未一
　　言此三人者同功一体之人也○【臣照】按言字疑衍盖从上信字讹冩也




　　史记卷九十一考证
　　钦定四库全书
　　史记卷九十二
　　汉　　　太　　史　　　令司马迁　撰宋中郎外兵曹参军裴　骃集觧
　　唐国子博士文舘学士司马贞索隐
　　唐诸王侍读率府长史张守节正义
　　淮隂侯列传第三十二
　　淮隂侯韩信者淮隂人也【正义楚州淮隂县也】始为布衣时贫无行不得推择为吏【集解李竒曰无善行可推举选择】又不能治生商贾常从人寄食饮人多厌之者常数从其下乡南昌亭长寄食【集解张晏曰下乡县属淮隂也索隠案楚汉春秋南昌作新昌亭长者主亭之吏也】数月亭长妻患之乃晨炊蓐食【集解张晏曰未起而牀蓐中食】食时信往不为具食信亦知其意怒竟絶去信钓于城下【正义淮隂城北临淮水】诸母漂【集解韦昭曰以水击絮为漂故曰漂母】有一母见信饥饭信竟漂数十日信喜谓漂母曰吾必有以重报母母怒曰大丈夫不能自食吾哀王孙而进食【集解苏林曰如言公子也索隠刘徳曰秦末多失国言王孙公子尊之也张晏曰字王孙非也】岂望报乎淮隂屠中少年有侮信者曰若虽长大好带刀劒中情怯耳众辱之曰信能死刺我不能死出我袴下【集解徐广曰袴一作胯胯股也音同又云汉书作跨同耳索隠胯音枯化反然寻此文作袴欲依字读何为不通袴下即胯下也何必须要作胯下】于是信孰视之俛出袴下蒲伏【正义俛音俯伏蒲北反】一市人皆笑信以为怯及项梁渡淮信仗劒从之居戱下【集解徐广曰戏一作麾】无所知名项梁败又属项羽羽以为郎中数以防干项羽羽不用汉王之入蜀信亡楚归汉未得知名为连敖【集解徐广曰典客也索隠李竒云楚官名张晏曰司马也】坐法当斩其辈十三人皆已斩次至信信乃仰视适见滕公曰上不欲就天下乎何为斩壮士滕公竒其言壮其貌释而不斩与语大恱之言于上上拜以为治粟都尉上未之竒也信数与萧何语何竒之至南郑诸将行道亡者数十人信度何等已数言上上不我用即亡何闻信亡不及以闻自追之人有言上曰丞相何亡上大怒如失左右手居一二日何来谒上上且怒且喜骂何曰若亡何也何曰臣不敢亡也臣追亡者上曰若所追者谁何曰韩信也上复骂曰诸将亡者以十数公无所追追信诈也何曰诸将易得耳至如信者国士无双王必欲长王汉中无所事信【集解文頴曰事犹业也张晏曰无事用信】必欲争天下非信无所与计事者顾王防安所决耳王曰吾亦欲东耳安能郁郁乆居此乎何曰王计必欲东能用信信即留不能用信终亡耳王曰吾为公以为将何曰虽为将信必不留王曰以为大将何曰幸甚于是王欲召信拜之何曰王素慢无礼今拜大将如呼小儿耳此乃信所以去也王必欲拜之择良日斋戒设坛塲具礼乃可耳王许之诸将皆喜人人各自以为得大将至拜大将乃信也一军皆惊信拜礼毕上坐王曰丞相数言将军将军何以敎寡人计防信谢因问王曰今东乡争权天下岂非项王邪汉王曰然曰大王自料勇悍仁彊孰与项王汉王黙然良乆曰不如也信再拜贺曰惟信亦以为大王不如也然臣尝事之请言项王之为人也项王喑恶叱咤千人皆废【集解晋灼曰废不也索隠喑于鸩反恶乌路反叱昌栗反咤卓嫁反或作咤喑恶懐怒气叱咤发怒声孟康曰废伏也张晏曰废偃也】然不能任属贤将此特匹夫之勇耳项王见人恭敬慈爱言语呕呕【集解骃案音匈于反索隠呕音吁汉书作姁姁邓展曰姁姁和好貌】人有疾病涕泣分食饮至使人有功当封爵者印刓忍不能予【集解骃案汉书音义曰不忍授】此所谓妇人之仁也项王虽霸天下而臣诸侯不居闗中而都彭城有背义帝之约而以亲爱王诸侯不平诸侯之见项王迁逐义帝置江南亦皆归逐其主而自王善地项王所过无不残灭者天下多怨百姓不亲附特刼于威彊耳名虽为霸实失天下心故曰其彊易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散【索隠刘氏云用东归之兵击东方之敌此敌无不散败也】且三秦王为秦将将秦子弟数嵗矣所杀亡不可胜计又欺其众降诸侯至新安项王诈坑秦降卒二十余万唯独邯欣翳得脱秦父兄怨此三人痛入骨髓今楚彊以威王此三人秦民莫爱也大王之入武闗秋毫无所害【索隠案秋毫秋乃成王逸注楚词云鋭毛为毫夏落秋生也】除秦苛法与秦民约法三章耳秦民无不欲得大王王秦者于诸侯之约大王当王闗中闗中民咸知之大王失职入汉中秦民无不恨者今大王举而东三秦可传檄而定也【索隠案说文云檄二尺书也此云传檄谓为檄书以责所伐者】于是汉王大喜自以为得信晩遂听信计部署诸将所击八月汉王举兵东出陈仓【正义汉王从闗北出岐州陈仓县】定三秦汉二年出闗【正义出函谷闗】收魏河南韩殷王皆降合齐赵共击楚四月至彭城汉兵败散而还信复收兵与汉王防荥阳复击破楚京索之间以故楚兵卒不能西汉之败郤彭城【正义兵败散彭城而却退】塞王欣翟王翳亡汉降楚齐赵欲反汉与楚和六月魏王豹谒归视亲疾至国即絶河闗【索隠今蒲津闗】反汉与楚约和汉王使郦生説豹不下其八月以信为左丞相击魏魏王盛兵蒲坂塞临晋【索隠塞音先得反临晋县名在河东之东岸对旧闗也】信乃益为疑兵【集解骃案汉书音义曰益张旌旗以疑敌者】陈船欲渡临晋【索隠刘氏云陈船地名在旧闗之西今之朝邑非也案京兆有船司空县不名陈船陈船者陈列船艘欲渡河也】而伏兵从夏阳以木罂缻渡军【集解徐广曰缻一作缶服防曰以木押罂缻以渡韦昭曰以木为器如罂缻以渡军无船且尚密也正义按韩信诈陈列船艘于临晋欲渡河即此从夏阳木押罂缻度军袭安邑临晋同州东朝邑界夏阳在同州北渭城界】袭安邑【正义安邑故城在绛州夏县东北十五里】魏王豹惊引兵迎信信遂虏豹【索隠刘氏云夏阳旧无船豹不备之而防临晋耳今安邑被袭故豹遂降也】定魏为河东郡【正义今安邑县故城】汉王遣张耳与信俱引兵东北击赵代后九月破代兵禽夏説阏与【集解徐广曰音余骃案李竒曰夏说代相也索隠司马彪郡国志上党沾县有关与聚阏音曷又音鄢与音余又音预沾音他庶反正义阏与聚城在潞州铜鞮县西北二十里】信之下魏破代汉輙使人收其精兵诣荥阳以距楚信与张耳以兵数万欲东下井陉击赵【索隠案地理志常山石邑县井陉山在西又穆天子传云至于陉山之隧升于三道之磴是也】赵王成安君陈余闻汉且袭之也聚兵井陉口【正义井陉故闗在并州石艾县东十八里即井陉口】号称二十万广武君李左车説成安君曰闻汉将韩信涉西河虏魏王禽夏説新喋血阏与【索隠喋旧音防非也案陈汤传喋血万里之外也如淳云杀人血流滂沱也韦昭音徒协反】今乃辅以张耳议欲下赵此乗胜而去国逺鬬其锋不可当臣闻千里餽粮士有饥色樵苏后防【集解骃案汉书音义曰樵取薪也苏取草也】师不宿饱今井陉之道车不得方轨骑不得成列行数百里其势粮食必在其后愿足下假臣竒兵三万人从间路絶其辎重足下深沟髙垒坚营勿与战彼前不得鬬退不得还吾竒兵絶其后使野无所掠不至十日而两将之头可致于戏下愿君留意臣之计否必为二子所禽矣成安君儒者也常称义兵不用诈谋竒计曰吾闻兵法十则围之倍则战之今韩信兵号数万其实不过数千能千里而袭我亦以罢极今如此避而不击后有大者何以加之则诸侯谓吾怯而轻我【集解骃案轻我伐我一本作轻来伐我】伐我不听广武君防广武君防不用韩信使人间视知其不用还报则大喜乃敢引兵遂下【正义引兵入井陉狭道出赵】未至井陉口三十里止舍夜半传发【集解骃案汉书音义曰传令军中使发】选轻骑二千人人持一赤帜从间道萆山而望赵军【集解如淳曰萆音蔽依山自覆蔽索隠案谓令从间道小路向前望见陈余军即住仍须山自蔽勿令赵军知也蔽者盖覆也楚汉春秋作卑山汉书作箄山説文云箄蔽也从竹卑声】诫曰赵见我走必空壁逐我若疾入赵壁防赵帜立汉赤帜令其禆将传飱曰今日破赵防食【集解如淳曰小饭曰飱言破赵后乃当共饱食也】诸将皆莫信详应曰诺谓军吏曰赵已先据便地为壁且彼未见吾大将旗鼓未肯击前行恐吾至阻险而还信乃使万人先行出背水阵【正义绵蔓水一名阜一名回星自并州流入井陉界即信背水阵防之死地即此水也】赵军望见而大笑平旦信建大将之旗鼔鼔行出井陉口赵开壁击之【正义恒州鹿泉县即六国时赵壁也】大战良乆于是信张耳详弃鼓旗走水上军水上军开入之复疾战赵果空壁争汉鼓旗逐韩信张耳韩信张耳已入水上军军皆殊死战不可败信所出竒兵二千骑共赵空壁逐利则驰入赵壁皆拔赵旗立汉赤帜二千赵军已不胜不能得信等欲还归壁壁皆汉赤帜而大惊以为汉皆已得赵王将矣兵遂乱遁走赵将虽斩之不能禁也于是汉兵夹击大破虏赵军斩成安君泜水上禽赵王歇信乃令军中毋杀广武君有能生得者购千金于是有缚广武君而致戏下者信乃解其缚东乡坐西乡对师事之诸将效首虏休毕贺【索隠如淳云效致也晋灼曰效数也郑注礼效犹呈见也】因问信曰兵法右倍山陵前左水泽今者将军令臣等反背水阵曰破赵防食臣等不服然竟以胜此何术也信曰此在兵法顾诸君不察耳兵法不曰防之死地而后生置之亡地而后存且信非得素拊循士大夫也此所谓驱市人而战之其势非置之死地使人人自为战今予之生地皆走宁尚可得而用之乎诸将皆服曰善非臣所及也于是信问广武君曰仆欲北攻燕东伐齐何若而有功广武君辞谢曰臣闻败军之将不可以言勇亡国之大夫不可以圗存今臣败亡之虏何足以权大事乎信曰仆闻之百里奚居虞而虞亡在秦而秦霸非愚于虞而智于秦也用与不用听与不听也诚令成安君听足下计若信者亦已为禽矣以不用足下故信得侍耳因固问曰仆委心归计愿足下勿辞广武君曰臣闻智者千虑必有一失愚者千虑必有一得故曰狂夫之言圣人择焉顾恐臣计未必足用愿效愚忠夫成安君有百战百胜之计一旦而失之军败鄗下【集解李竒曰鄗音臛今髙邑是】身死泜上今将军涉西河【索隠此西河当冯翊也正义即同州龙门河从夏阳度者】虏魏王禽夏説阏与一举而下井陉不终朝破赵二十万众诛成安君名闻海内威震天下农夫莫不辍耕释耒褕衣甘食【索隠褕邹氏音瑜美也恐灭亡不乆故废止作业而事美衣甘食一曰偷茍且也虑不圗乆故也汉书作美衣媮食】倾耳以待命者【集解如淳曰恐灭亡不乆故也】若此将军之所长也然而众劳卒罢其实难用今将军欲举倦罢之兵顿之燕坚城之下欲战恐久力不能拔情见势屈旷日粮竭而弱燕不服齐必距境以自彊也燕齐相持而不下则刘项之权未有所分也若此者将军所短也臣愚窃以为亦过矣故善用兵者不以短击长而以长击短韩信曰然则何由广武君对曰方今为将军计莫如案甲休兵镇赵抚其孤百里之内牛酒日至以飨士大夫醳兵【集解骃案魏都赋曰肴醳顺时刘绕曰醳酒也索隠刘氏依刘逵作醳酒谓以酒食养兵士也案史记古释字皆如此岂亦谓以酒食醳兵士故字从酉乎】北首燕路【正义首音狩向也】而后遣辩士奉咫尺之书【正义咫八寸言其简牍或长尺也】暴其所长于燕【正义暴音仆】燕必不敢不听从燕已从使諠言者东告齐齐必从风而服虽有智者亦不知为齐计矣如是则天下事皆可圗也兵固有先声而后实者此之谓也韩信曰善从其策发使使燕燕从风而靡乃遣使报汉因请立张耳为赵王以镇抚其国汉王许之乃立张耳为赵王楚数使竒兵渡河击赵赵王耳韩信往来救赵因行定赵城邑发兵诣汉楚方急围汉王于荥阳汉王南出之宛叶间【正义宛在邓州叶在许州】得黥布走入成臯楚又复急围之六月汉王出成臯东渡河独与滕公俱从张耳军脩武至宿传舍晨自称汉使驰入赵壁张耳韩信未起即其卧内上夺其印符以麾召诸将易置之信耳起乃知汉王来大惊汉王夺两人军即令张耳备守赵地拜韩信为相国收赵兵未发者击齐【集解文頴曰谓赵人未尝见发者】信引兵东未渡平原【正义懐州有平原津】闻汉王使郦食其已説下齐韩信欲止范阳辩士蒯通説信曰将军受诏击齐而汉独发间使下齐宁有诏止将军乎何以得毋行也且郦生一士伏轼【集解韦昭曰轼今小车中隆起者】掉三寸之舌下齐七十余城将军将数万众嵗余乃下赵五十余城为将数嵗反不如一竖儒之功乎于是信然之从其计遂渡河齐已听郦生即留纵酒罢备汉守御信因袭齐歴下军【集解徐广曰济南歴城县】遂至临菑齐王田广以郦生卖已乃亨之而走髙密使使之楚请救韩信已定临菑遂东追广至髙密西楚亦使龙且将号称二十万救齐齐王广龙且并军与信战未合人或説龙且曰汉兵逺鬭穷战其锋不可当齐楚自居其地战兵易败散【正义近其室家懐顾望也】不如深壁令齐王使其信臣招所亡城亡城闻其王在楚来救必反汉汉兵二千里客居齐城皆反之其势无所得食可无战而降也龙且曰吾平生知韩信为人易与耳且夫救齐不战而降之吾何功今战而胜之齐之半可得何为止遂战与信夹潍水陈【集解徐广曰出东莞而东北流至北海都昌县入海索隠潍音维地理志潍水出琅邪箕县东北至都昌入海徐所引盖据水经与此小不同】韩信乃夜令人为万余囊满盛沙壅水上流引军半渡击龙且佯不胜还走龙且果喜曰固知信怯也遂追信渡水信使人决壅囊水大至龙且军大半不得渡即急击杀龙且龙且水东军散走齐王广亡去信遂追北至城阳【正义城阳雷泽县是在濮州东南九十一里】皆虏楚卒汉四年遂皆降平齐使人言汉王曰齐伪诈多变反覆之国也南邉楚不为假王以镇之其势不定愿为假王便当是时楚方急围汉王于荥阳韩信使者至发书【集解张晏曰发信使者所赍书】汉王大怒骂曰吾困于此旦暮望若来佐我乃欲自立为王张良陈平蹑汉王足因附耳语曰汉方不利寜能禁信之王乎不如因而立善遇之使自为守不然变生汉王亦悟因复骂曰大丈夫定诸侯即为真王耳何以假为乃遣张良往立信为齐王【集解徐广曰四年二月】徴其兵击楚楚已亡龙且项王恐使盱眙人武涉往説齐王信【集解张华曰武涉墓在盱眙城东十五里】曰天下共若秦乆矣相与戮力击秦秦已破计功割地分土而王之以休士卒今汉王复兴兵而东侵人之分夺人之地已破三秦引兵出闗收诸侯之兵以东击楚其意非尽吞天下者不休其不知厌足如是甚也且汉王不可必身居项王掌握中数矣【正义数色庾反】项王怜而活之然得脱輙倍约复击项王其不可亲信如此今足下虽自以与汉王为厚交为之尽力用兵终为之所禽矣足下所以得须臾至今者以项王尚存也当今二王之事权在足下足下右投则汉王胜左投则项王胜项王今日亡则次取足下足下与项王有故何不反汉与楚连和三分天下王之今释此时而自必于汉以击楚且为智者固若此乎韩信谢曰臣事项王官不过郎中位不过执防【集解张晏曰郎中宿卫执防之人也】言不听画不用故倍楚而归汉汉王授我上军印予我数万众觧衣衣我推食食我言听计用故吾得以至于此夫人深亲信我我倍之不祥虽死不易幸为信谢项王武涉已去齐人蒯通知天下权在韩信欲为竒防而感动之以相人説韩信曰仆尝受相人之术韩信曰先生相人何如对曰贵贱在于骨法忧喜在于容色成败在于决断以此参之万不失一韩信曰善先生相寡人何如对曰愿少间信曰左右去矣通曰相君之面不过封侯又危不安相君之背贵乃不可言【集解张晏曰背畔则大贵】韩信曰何谓也蒯通曰天下初发难也俊雄豪杰连号一呼天下之士云合雾集鱼鳞杂遝熛至风起当此之时忧在亡秦而已今楚汉分争使天下无罪之人肝胆涂地父子暴骸骨于中野不可胜数楚人起彭城转鬭逐北至于荥阳乗利席卷威震天下然兵困于京索之间廹西山而不能进者三年于此矣汉王将数十万之众距巩雒阻山河之险一日数战无尺寸之功折北不救【集解张晏曰折衂败也北奔北】败荥阳伤成臯【集解张晏曰于成臯伤胷也臣瓒曰谓君折伤】遂走宛叶之间此所谓智勇俱困者也夫鋭气挫于阻塞而粮食竭于内府百姓罢极怨望容容无所倚以臣料之其势非天下之贤圣固不能息天下之祸当今两主之命县于足下足下为汉则汉胜与楚则楚胜臣愿披腹心输肝胆效愚计恐足下不能用也诚能听臣之计莫若两利而俱存之三分天下鼎足而居其势莫敢先动夫以足下之贤圣有甲兵之众据彊齐从燕赵出空虚之地而制其后因民之欲西乡【正义乡音向齐国在东故曰西向也】为百姓请命【正义止楚汉之战鬭士卒亡故故云请命】则天下风走而响应矣孰敢不听割大弱彊以立诸侯诸侯已立天下服听而归徳于齐案齐之故有胶泗之地懐诸侯之徳深拱揖让则天下之君王相率而朝于齐矣盖闻天与弗取反受其咎时至不行反受其殃愿足下熟虑之韩信曰汉王遇我甚厚载我以其车衣我以其衣食我以其食吾闻之乗人之车者载人之患衣人之衣者懐人之忧食人之食者死人之事吾岂可以乡利倍义乎蒯生曰足下自以为善汉王欲建万世之业臣窃以为误矣始常山王成安君为布衣时相与为刎颈之交后争张黡陈泽之事二人相怨常山王背项王奉项婴头而窜逃归于汉王汉王借兵而东下杀成安君泜水之南头足异处卒为天下笑此二人相与天下至驩也然而卒相禽者何也患生于多欲而人心难测也今足下欲行忠信以交于汉王必不能固于二君之相与也而事多大于张黡陈泽故臣以为足下必汉王之不危已亦误矣大夫种范蠡存亡越霸句践立功成名而身死亡野兽已尽而猎狗亨夫以交友言之则不如张耳之与成安君者也以忠信言之则不过大夫种范蠡之于句践也此二人者足以观矣愿足下深虑之且臣闻勇畧震主者身危而功盖天下者不赏臣请言大王功畧足下涉西河虏魏王禽夏说引兵下井陉诛成安君徇赵胁燕定齐南摧楚人之兵二十万东杀龙且西乡以报此所谓功无二于天下而畧不世出者也今足下戴震主之威挟不赏之功归楚楚人不信归汉汉人震恐足下欲持是安归乎夫势在人臣之位而有震主之威名髙天下窃为足下危之韩信谢曰先生且休矣吾将念之后数日蒯通复说曰夫听者事之也计者事之机也听过计失而能乆安者鲜矣听不失一二者不可乱以言计不失本末者不可纷以辞夫随厮养之役者失万乗之权守儋石之禄者【集解晋灼曰扬雄方言海岱之间名罂为儋石石斗也苏林曰齐人名小罂为儋石如今受鲐鱼石罂不过一二石耳一说一儋与一斛之余索隠儋音都滥反石斗也苏林解为得之鲐音胎】阙卿相之位故知者决之防也疑者事之害也审毫厘之小计遗天下之大数智诚知之决弗敢行者百事之祸也故曰猛虎之犹豫不若蜂虿之致螫【正义音适】骐骥之局躅【集解徐广曰局一作蹢也】不如驽马之安步孟贲之狐疑不如庸夫之必至也虽有舜禹之智吟而不言不如瘖聋之指麾也【索隠邹氏吟音巨防反又音琴】此言贵能行之夫功者难成而易败时者难得而易失也时乎时不再来愿足下详察之韩信犹豫不忍倍汉又自以为功多汉终不夺我齐遂谢蒯通蒯通説不听已详狂为巫【集解徐广曰一本遂不用蒯通蒯通曰夫迫于细苛不可与圗大事拘于臣虏者固无君王之意说不听因去佯狂也索隠案汉书及战国防皆有此文】汉王之困固陵用张良计召齐王信遂将兵会垓下项羽已破髙祖袭夺齐王军【集解徐广曰以齐为平原千乗东莱齐郡】汉五年正月徙齐王信为楚王都下邳信至国召所从食漂母赐千金【集解张华曰漂母在泗口南岸】及下乡南昌亭长赐百钱曰公小人也为徳不卒召辱已之少年令出袴下者以为楚中尉告诸将相曰此壮士也方辱我时我宁不能杀之邪杀之无名故忍而就于此项王亡将钟离昧家在伊庐【集解徐广曰东海朐县有伊庐乡骃案韦昭曰今中庐县索隠徐注出司马彪郡国志正义括地志云中庐在义清县北二十里本春秋时庐戎之国也秦谓之伊庐汉为中庐县项羽之将钟离昧冢在焉】素与信善项王死后亡归信汉王怨昧闻其在楚诏楚捕昧信初之国行县邑陈兵出入汉六年人有上书告楚王信反髙帝以陈平计天子廵狩会诸侯南方有云梦发使告诸侯会陈吾将游云梦实欲袭信信弗知髙祖且至楚信欲发兵反自度无罪欲谒上恐见禽人或説信曰斩昧谒上上必喜无患信见昧计事昧曰汉所以不击取楚以昧在公所若欲捕我以自媚于汉吾今日死公亦随手亡矣乃骂信曰公非长者卒自刭信持其首谒髙祖于陈上令武士缚信载后车信曰果若人言狡兎死良狗亨【集解张晏曰狡犹猾索隠呉越春秋作郊兎战国防曰东郭逡海内狡兎也】髙鸟尽良弓藏敌国破谋臣亡天下已定我固当亨上曰人告公反遂械系信至雒阳赦信罪以为淮隂侯信知汉王畏恶其能常称病不朝从信由此日怨望居常鞅鞅羞与綘灌等列信常过樊将军哙哙跪拜送迎言称臣曰大王乃肯临臣信出门笑曰生乃与哙等为伍上常从容与信言诸将能不各有差上问曰如我能将防何信曰陛下不过能将十万上曰于君何如曰臣多多而益善耳上笑曰多多益善何为为我禽信曰陛下不能将兵而善将将此乃信之所以为陛下禽也且陛下所谓天授非人力也陈豨拜为钜鹿守【集解徐广曰表云为赵相国将兵守代也】辞于淮隂侯淮隂侯挈其手辟左右与之步于庭仰天叹曰子可与言乎欲与子有言也豨曰唯将军令之淮隂侯曰公所居天下精兵处也而公陛下之信幸臣也人言公之畔陛下必不信再至陛下乃疑矣三至必怒而自将吾为公从中起天下可圗也陈豨素知其能也信之曰谨奉敎汉十一年陈豨果反上自将而往信病不从隂使人至豨所曰弟举兵吾从此助公信乃谋与家臣夜诈诏赦诸官徒奴欲发以袭吕后太子部署已定待豨报其舎人得罪于信【索隠案晋灼曰楚汉春秋云谢公也姚氏案功臣表云悼阳侯乐说淮隂舍人告信反者末知孰是】信囚欲杀之舍人弟上变告信欲反状于吕后吕后欲召恐其党不就乃与萧相国谋诈舎人从上所来言豨已得死列侯羣臣皆贺相国绐信曰虽疾强入贺信入吕后使武士防信斩之长乐钟室【正义长乐宫悬钟之室】信方斩曰吾悔不听蒯通之计乃为儿女子所诈岂非天哉遂夷信三族髙祖已从豨军来至见信死且喜且怜之问信死亦何言吕后曰信言恨不用蒯通计髙祖曰是齐辩士也乃诏齐捕蒯通蒯通至上曰若敎淮隂侯反乎对曰然臣固敎之竖子不用臣之防故令自夷于此如彼竖子用臣之计陛下安得而夷之乎上怒曰亨之通曰嗟乎寃哉亨也上曰若敎韩信反何寃对曰秦之纲絶而维弛山东大扰异姓并起英俊乌集秦失其鹿天下共逐之【集解张晏曰以鹿喻帝位也】于是髙材疾足者先得焉跖之狗吠尧尧非不仁狗固吠非其主当是时臣唯独知韩信非知陛下也且天下锐精持锋欲为陛下所为者甚众顾力不能耳又可尽亨之邪髙帝曰置之乃释通之罪
　　太史公曰吾如淮隂淮隂人为余言韩信虽为布衣时其志与众异其母死贫无以葬然乃行营髙敞地令其旁可置万家余视其母良然假令韩信学道谦让不伐已功不矜其能则庶防哉于汉家勳可以比周召太公之徒后世血食矣不务出此而天下已集乃谋畔逆夷灭宗族不亦宜乎
　　【索隠述赞曰君臣一体自古所难相国深荐防拜登坛沉沙决水防帜传飱与汉汉重归楚楚安三分不议伪游可叹】



　　史记巻九十二
　　史记巻九十二考证
　　淮隂侯列传楚数使竒兵渡河击赵○【臣照】按风后握竒经四正四竒其余握竒説者曰握竒即下文所云游兵也此竒兵亦是此类犹言余兵非竒正之竒乃竒偶之竒耳
　　齐人蒯通○顾炎武曰先云范阳辨士蒯通后云齐人蒯通一传互异
　　容容无所倚○顾炎武曰容容即颙颙字
　　遂谢蒯通索隐按汉书及战国防皆有此文○【臣照】按战国防安得有韩信蒯通之事索隐误





　　史记巻九十二考证
　　钦定四库全书
　　史记卷九十三
　　汉　　　太　　史　　　令司马迁　撰宋中郎外　兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　韩王信卢绾列传第三十三
　　韩王信者【集解徐广曰一云信都索隠楚汉春秋云韩王信都恐谬也诸书不言有韩信都案韩王信初为韩司徒后讹云申徒因误以为韩王名耳】故韩襄王孽孙也【集解张晏曰孺子为孽索隠何休注公羊以为孽贱子犹树之有孽生也汉书晁错云孽子悼惠王是也】长八尺五寸及项梁之立楚后懐王也燕齐赵魏皆已前王唯韩无有后故立韩诸公子横阳君成为韩王【集解徐广曰二年六月也都阳翟正义故横城在宋州宋城县西南三十里】欲以抚定韩故地项梁败死定陶成犇懐王沛公引兵击阳城【正义河南县也】使张良以韩司徒降下韩故地【集解徐广曰他本多作申徒申与司声相近字由此杂乱耳今有申徒云是司徒之后言司声转为申】得信以为韩将将其兵从沛公入武闗沛公立为汉王韩信从入汉中廼说汉王曰项王王诸将近地而王独逺居此此左迁也士卒皆山东人跂而望归及其锋东向【集解文頴曰锋鋭欲东向索隠跂起踵也郑氏云锋军中将士气锋韦昭曰其气锋鋭欲东也正义跂音岐】可以争天下汉王还定三秦廼许信为韩王先拜信为韩太尉将兵畧韩地项籍之封诸王皆就国韩王成以不从无功不遣就国更以为列侯【集解徐广曰元年十一月诛成骃案汉书曰封为穰侯】及闻汉遣韩信畧韩地廼令故项籍游呉时呉令郑昌为韩王以距汉【正义项籍在呉时昌为呉县令】汉二年韩信畧定韩十余城汉王至河南韩信急击韩王昌阳城昌降汉王廼立韩信为韩王【集解徐广曰二年十一月】常韩兵从三年汉王出荥阳韩王信周苛等守荥阳及楚败荥阳信降楚已而得亡复归汉汉复立以为韩王竟从击破项籍天下定五年春遂与剖符为韩王王颍川明年春【集解徐广曰即五年之二月骃案汉书曰六年春】上以韩信材武所王北近巩洛南廹宛叶东有淮阳皆天下劲兵处廼诏徙韩王信王太原以北备御胡都晋阳信上书曰国被邉【集解李竒曰被音被马反】匃奴数入晋阳【正义并州】去塞逺请治马邑【正义朔州】上许之信乃徙泊马邑秋匃奴冒顿大围信【索隠冒音墨又音莫报反】信数使使胡求和解汉发兵救之疑信数间使有二心使人责让信信恐诛因与匃奴约共攻汉反以马邑降胡击太原七年冬上自往击破信军铜鞮【正义潞州县】斩其将王喜信亡走匃奴与其白土人【集解张晏曰白土县名属上郡】防丘臣王黄等立赵苗裔赵利为王复信败散兵而与信及冒顿谋攻汉匃奴使左右贤王将万余骑与王黄等屯广武以南【正义广武故城在代州鴈门县界也】至晋阳与汉兵战汉大破之追至于离石【正义石州县】后复破之匃奴复聚兵楼烦【正义鴈门郡楼烦县】西北汉令车骑击破匃奴匃奴常败走汉乗胜追北闻冒顿居代上谷【正义今妫州】髙皇帝居晋阳使人视冒顿还报曰可击上遂至平城【正义朔州定襄县是也】上出白登【集解服防曰白登台名去平城七里如淳曰平城旁之髙地若丘陵也索隠姚氏案北疆记桑干河北有白登山冒顿围汉髙之所今犹有垒壁】匃奴骑围上上乃使人厚遗阏氏【正义阏于连反又音燕氏音支单于嫡妻号若皇后】阏氏乃说冒顿曰今得汉地犹不能居且两主不相厄居七日胡骑稍引去时天大雾汉使人往来胡不觉防军中尉陈平言上曰胡者全兵【集解骃案汉书音义曰言唯弓矛无杂杖也】请令彊弩傅两矢外向【索隠傅音附】徐行出围入平城汉救兵亦到胡骑遂解去汉亦罢兵归韩信为匃奴将兵往来击邉汉十年信令王黄等说误陈豨十一年春故韩王信复与胡骑入居参合【集解苏林曰代地也正义故城在朔州定襄县北】距汉汉使柴将军击之【集解邓展曰柴竒也索隠应劭曰柴武邓展云柴竒晋灼云竒武之子应劭説为得此时竒未为将】遗信书曰陛下寛仁诸侯虽有畔亡而复归輙复故位号不诛也大王所知今王以败亡走胡非有大罪急自归韩王信报曰陛下擢仆起闾巷南面称孤此仆之幸也荥阳之事仆不能死囚于项籍此一罪也及寇攻马邑仆不能坚守以城防之此二罪也今反为寇将兵与将军争一旦之命此三罪也夫种蠡无一罪身死亡【集解文頴曰大夫种范蠡也】今仆有三罪于陛下而欲求活于世此伍子胥所以偾于呉也【索隠苏林曰偾音奋张晏曰偾僵仆也正义信知归汉必死故引子胥以为辞】今仆亡匿山谷间旦暮乞贷蛮夷仆之思归如痿人不忘起【索隠痿音耳谁反旧音耳睡反于义为疎张楫云痿不能行哀纪云帝即位痿痹是也】盲者不忘视也势不可耳遂战柴将军屠参合斩韩王信信之入匃奴与太子俱及至頽当城【集解骃案汉书音义曰县名韦昭曰在匃奴地】生子因名曰頽当韩太子亦生子命曰婴至孝文十四年頽当及婴率其众降汉汉封頽当为弓髙侯【集解骃案地理志河间有弓髙县也索隠汉书功臣表属荣陵正义沧州县】婴为襄城侯【索隠案服防云县名功臣表属魏都】呉楚军时弓髙侯功冠诸将【集解徐广曰谥曰壮】传子至孙孙无子失侯婴孙以不敬失侯【集解徐广曰表云婴子泽之元朔四年不敬国除】頽当孽孙韩嫣【集解骃案汉书音义曰音鄢陵之鄢索隠音偃又一言反又休延反并通】贵幸名富显于当世其弟説再封数称将军卒为案道侯子代【集解徐广曰名长君】嵗余坐法死后嵗余说孙曽【集解徐广曰长君之子也索隠案博物志字季君也】拜为龙頟侯续说后【索隠頟五格反又作頟音洛龙頟县名正义史记表卫青传及汉书表云韩说元朔五年从大将军有功封龙頟侯以酎金坐免元封元年击东越有功封按道侯征和二年孙子曾复封为龙頟侯汉书功臣表云武后元年说孙曽绍封龙頟侯汉表是也】
　　卢绾者丰人也与髙祖同里卢绾亲与髙祖太上皇相爱【集解如淳曰亲谓父也】及生男髙祖卢绾同日生里中持羊酒贺两家及髙祖卢绾壮俱学书又相爱也里中嘉两家亲相爱生子同日壮又相爱复贺两家羊酒髙祖为布衣时有吏事辟匿卢绾常随出入上下及髙祖初起沛卢绾以客从入汉中为军常侍中从东击项籍以太尉常从出入卧内衣被饮食赏赐羣臣莫敢望虽萧曹等特以事见礼至其亲幸莫及卢绾绾封为长安侯长安故咸阳也【正义秦咸阳在渭北长安在渭南萧何起未央宫处也】汉五年冬以破项籍廼使卢绾别将与刘贾击临江王共尉破之【集解李竒曰共敖子】七月还从击燕王臧荼臧荼降髙祖已定天下诸侯非刘氏而王者七人欲王卢绾为羣臣觖望【集解如淳曰觖音辞别之诀望犹怨也瓒曰觖谓相抉而怨望也韦昭曰觖犹冀也索隠解望犹怨望也又音企韦昭音冀】及虏臧荼廼下诏诸将相列侯择羣臣有功者以为燕王羣臣知上欲王卢绾皆言曰太尉长安侯卢绾常从平定天下功最多可王燕诏许之汉五年八月廼立卢绾为燕王诸侯王得幸莫如燕王汉十一年秋陈豨反代地髙祖如邯郸击豨兵燕王绾亦击其东北当是时陈豨使王黄求救匃奴燕王绾亦使其臣张胜于匃奴言豨等军破张胜至胡故燕王臧荼子衍出亡在胡见张胜曰公所以重于燕者以习胡事也燕所以乆存者以诸侯数反兵连不决也今公为燕欲急灭豨等已尽次亦至燕公等亦且为虏矣公何不令燕且缓陈豨而与胡和事寛得长王燕即有汉急可以安国张胜以为然廼私令匃奴助豨等击燕燕王绾疑张胜与胡反上书请族张胜胜还具道所以为者燕王寤廼诈论他人脱胜家属使得为匃奴间而隂使范齐之陈豨所欲令乆亡【集解晋灼曰使陈豨乆亡畔】连兵勿决汉十二年东击黥布豨常兵居代汉使樊哙击斩豨其裨将降言燕王绾使范齐通计谋于豨所髙祖使使召卢绾绾称病上又使辟阳侯审食其御史大夫赵尧往迎燕王因验问左右绾愈恐闭匿谓其幸臣曰非刘氏而王独我与长沙耳往年春汉族淮隂夏诛彭越皆吕后计今上病属任吕后吕后妇人专欲以事诛异姓王者及大功臣廼遂称病不行其左右皆亡匿语颇泄辟阳侯闻之归具报上上益怒又得匃奴降者降者言张胜亡在匃奴为燕使于是上曰卢绾果反矣使樊哙击燕燕王绾悉将其宫人家属骑数千居长城下伺幸上病愈自入谢四月髙祖崩卢绾遂其众亡入匃奴匃奴以为东胡卢王绾为蛮夷所侵夺常思复归居嵗余死胡中髙后时卢绾妻子亡降汉防髙后病不能见舍燕邸为欲置酒见之髙后竟崩不得见卢绾妻亦病死孝景中六年卢绾孙他之【正义他徒何反】以东胡王降【集解如淳曰为东胡王来降也汉纪东胡乌九也】封为亚谷侯【集解徐广曰亚一作恶也正义汉表在河内】
　　陈豨者宛朐人也【索隠地理志属济隂下又云梁人是褚先生之説异也正义宛朐曹州县也太史公云豨梁人按宛朐六国时属梁】不知始所以得从及髙祖七年冬韩王信反入匃奴上至平城还廼封豨为列侯【集解徐广曰功臣表曰陈豨以特将将卒五百人前元年从起宛胊至霸上为侯以游击将军别定代已破臧荼封豨为阳夏侯】以赵相国将监赵代邉兵邉兵皆属焉豨常告归过赵赵相周昌见豨賔客随之者千余乘邯郸官舍皆满豨所以待賔客如布衣交皆出客下【正义言屈已礼之不以富贵自尊大】豨还之代周昌廼求入见见上具言豨賔客盛甚擅兵于外数嵗恐有变上乃令人覆案豨客居代者财物诸不法事多连引豨豨恐隂令客通使王黄防丘臣所【正义二人韩王信将】及髙祖十年七月太上皇崩使人召豨豨称病甚九月遂与王黄等反自立为大王刼略赵代上闻廼赦赵代吏人为豨所诖误刼略者皆赦之上自往至邯郸喜曰豨不南据漳水北守邯郸知其无能为也赵相奏斩常山守尉曰常山二十五城豨反亡其二十城上问曰守尉反乎对曰不反上曰是力不足也赦之复以为常山守尉上问周昌曰赵亦有壮士可令者乎对曰有四人四人谒上慢骂曰竖子能为将乎四人慙伏上封之各千户以为将左右谏曰从入蜀汉伐楚功未徧行今此何功而封上曰非若所知陈豨反邯郸以北皆豨有吾以羽檄徴天下兵【集解魏武帝奏亊曰令邉有小警輙露檄挿羽飞羽檄之意也骃案推此言则以鸟羽挿檄书谓之羽檄取其急速若飞鸟也】未有至者今惟独邯郸中兵耳吾胡爱四千户封四人以尉赵子弟皆曰善于是上曰陈豨谁曰王黄防丘臣皆故贾人上曰吾知之矣廼各以千金购黄臣等十一年冬汉兵击斩陈豨将侯敞王黄于曲逆下【正义定州北平县东南十五里蒲隂故城是也】破豨将张春于聊城【正义博州县】斩首万余太尉勃入定太原代地十二月上自击东垣东垣不下卒骂上东垣降卒骂者斩之不骂者黥之更命东垣为真定王黄防丘臣其麾下受购赏之皆生得以故陈豨军遂败上还至洛阳上曰代居常山北赵廼从山南有之逺廼立子恒为代王【集解徐广曰十一年正月】都中都【正义中都故城在汾州平遥县西南十二里】代鴈门皆属代髙祖十二年冬樊哙军卒追斩豨于灵丘【正义蔚州是】
　　太史公曰韩信卢绾非素积徳累善之世徼一时权变以诈力成功遭汉初定故得列地南面称孤内见疑彊大外倚蛮貊以为援是以日疏自危事穷智困卒赴匃奴岂不哀哉陈豨梁人其少时数称慕魏公子及军守邉招致賔客而下士名声过实周昌疑之疵瑕颇起惧祸及身邪人进説遂陷无道于戯悲夫夫计之生孰成败于人也深矣
　　【索隠述赞曰韩襄遗孽始从汉中剖符南面徙邑北通頽当归国龙頟有功卢绾亲爱羣臣莫同旧燕是王东胡计穷】








　　史记卷九十三
　　史记卷九十三考证
　　韩王信卢绾列传韩王信者集解徐广曰一云信都索隠楚汉春秋云韩王信都恐谬也诸书不言有韩信都按韩王信初为韩司徒后讹云申徒因误以为韩王名耳○罗璧识遗曰司马迁班固汉史韩信传賛中皆称两韩信据其说韩王信古韩国之后项羽杀成复立信为韩王都晋阳与淮隂侯不同刘知防史通辟迁固之缪曰韩王名信都古韩国后姓姬则名信都者非姓韩亦不单名信二史不别姬韩两姓且去韩王名下都字遂与淮隂侯韩信无辨余攷班马误姬为韩诚如刘说但谓韩王名信都刘説亦差按王充潜夫姓氏论云沛公起张良属焉沛公使韩信略定韩地立横阳君为韩王而拜良为信都又曰信都者司徒也或为胜徒汉功臣表云张良以廐将从起下邳以韩申都下韩楚汉春秋作信都信音申史记亦作韩申徒良传直作韩司徒盖信都胜徒皆司徒之声转然则信都乃张良官名即非韩王名知几之説亦未免缪尚何班马责乎
　　韩信从入汉中廼说汉王曰○顾炎武曰韩王信说汉王语乃淮隂侯韩信语也以同姓名而误
　　及髙祖十年七月太上皇崩使人召豨○【臣照】按髙纪十年七月太上皇崩八月陈豨反韩信传亦云汉十年信令王黄等说误陈豨至淮隂传则作十一年是时髙祖固在邯郸诛豨等未毕也马迁误耶抑别有意也田叔传亦云陈豨反代汉十年髙祖往诛之
　　自立为大王○陈子龙曰本代王讹为大者北音相误也
　　不骂者黥之○髙纪云不骂者原之



　　史记巻九十三考证
　　钦定四库全书
　　史记巻九十四
　　汉　　　太　　　史　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　田儋列传第三十四
　　田儋者狄人也【集解徐广曰今乐安临济县也正义淄州髙苑县西北北狄故县城】故齐王田氏族也儋从弟田荣荣弟田横皆豪宗彊能得人【索隐儋子市从弟荣荣子广荣弟横各递为王荣并王三齐】陈渉之初起王楚也使周市略定魏地北至狄狄城守田儋详为其奴从少年之廷欲谒杀奴【集解服防曰古杀奴婢皆当告官儋欲杀令故诈缚奴而以谒也】见狄令因击杀令而召豪吏子弟曰诸侯皆反秦自立齐古之建国儋田氏当王遂自立为齐王【集解徐广曰二世元年九月也】发兵以击周市周市军还去田儋因率兵东略定齐地秦将章邯围魏王咎于临济急魏王请救于齐齐王田儋将兵救魏【集解徐广曰二年六月】章邯夜衔枚击大破魏军杀田儋于临济下儋弟田荣收儋余兵走东阿齐人闻王田儋死廼立故齐王建之弟田假为齐王田角为相田间为以距诸侯田荣之走东阿章邯追围之项梁闻田荣之急廼引兵击破章邯军东阿下章邯走而西项梁因追之而田荣怒齐之立假廼引兵归击逐齐王假假亡走楚齐相角亡走赵角弟田间前求救赵因留不敢归田荣乃立田儋子市为齐王【集解徐广曰二年八月】荣相之田横为将平齐地项梁既追章邯章邯兵益盛项梁使使告赵齐发兵共击章邯田荣曰使楚杀田假赵杀田角田间廼肯出兵楚懐王曰田假与国之王穷而归我杀之不义赵亦不杀田角田间以市于齐齐曰蝮螫手则斩手螫足则斩足何者为害于身也【集解应劭曰蝮一名虺螫人手足则割去其肉不然则致死索隐蝮音芳伏反螫音臛又音释正义按蝮毒蛇长二三丈岭南北有之虺长一二尺头腹皆一说文云虺博三寸首大如擘擘手大指也音歩厯反】今田假田角田间于楚赵非直手足戚也【集解文頴曰言将亡身非手足忧也瓉曰于楚赵非手足之亲】何故不杀且秦复得志于天下则齮龁用事者坟墓矣【集解如淳曰齮龁犹齚齧索隐齮音蚁龁音纥齮侧齿齩也正义按秦重得志非但辱身坟墓亦发掘矣若子胥鞭荆平王墓一云坟墓言死也】楚赵不聴齐亦怒终不肯出兵章邯果败杀项梁破楚兵楚兵东走而章邯渡河围赵于钜鹿项羽往救赵由此怨田荣项羽既存赵降章邯等西屠咸阳灭秦而立侯王也廼徙齐王田市更王胶东治即墨齐将田都从共救赵因入关故立都为齐王治临淄故齐王建孙田安项羽方渡河救赵田安下济北数城引兵降项羽项羽立田安为济北王治博阳田荣以负项梁不肯出兵助楚赵攻秦故不得王赵将陈余亦失职不得王二人俱怨项王项王既归诸侯各就国田荣使人将兵助陈余令反赵地而荣亦发兵以距击田都田都亡走楚田荣留齐王市无令之胶东市之左右曰项王彊暴而王当之胶东不就国必危市惧廼亡就国田荣怒追击杀齐王市于即墨还攻杀济北王安于是田荣廼自立为齐王尽并三齐之地【索隐田市王胶东田都王齐田安王济北】项王闻之大怒廼北伐齐齐王田荣兵败走平原【集解徐广曰三年正月正义平原徳州也】平原人杀荣项王遂烧夷齐城郭所过者尽屠之【集解徐广曰立故王田假也】齐人相聚畔之荣弟横收齐散兵得数万人反击项羽于城阳【集解徐广曰假走楚楚杀之正义城阳濮州雷泽是】而汉王率诸侯败楚入彭城项羽闻之廼释齐而归击汉于彭城因连与汉战相距荥阳以故田横复得收齐城邑【集解徐广曰四月】立田荣子广为齐王而横相之专国政政无巨细皆断于相横定齐三年汉王使郦生往说下齐王广及其相国横横以为然解其厯下军汉韩信引兵且东击齐齐初使华无伤田解军于厯下以距汉汉使至乃罢守战备纵酒且遣使与汉平汉将韩信已平赵燕用蒯通计度平原袭破齐厯下军因入临淄齐王广相横怒以郦生卖已而亨郦生齐王广东走髙宻【集解徐广曰髙一作假】相横走博阳守相田光走城阳将军田既军于胶东楚龙且救齐齐王与合军髙宻汉将韩信与曹参破杀龙且【集解徐广曰四年十一月】虏齐王广汉将灌婴追得齐守相田光至博阳而横闻齐王死自立为齐王还击婴婴败横之军于嬴下【集解晋灼曰泰山嬴县也正义故嬴城在兖州博城县东北百里】田横亡走梁归彭越彭越是时居梁地中立且为汉且为楚韩信已杀龙且因令曹参进兵破杀田既于胶东使灌婴破杀齐将田吸于千乘【正义千乘故城在淄州髙苑县北二十五里】韩信遂平齐乞自立为齐假王【集解徐广日二月也】汉因而立之后嵗余汉灭项籍汉王立为皇帝以彭越为梁王田横惧诛而与其徒属五百余人入海居岛中【集解韦昭曰海中山曰岛正义按海州东海县有岛山去岸八十里】髙帝闻之以为田横兄弟本定齐齐人贤者多附焉今在海中不收后恐为乱廼使使赦田横罪而召之田横因谢曰臣亨陛下之使郦生今闻其弟郦商为汉将而贤臣恐惧不敢奉诏请为庶人守海岛中使还报髙皇帝廼诏卫尉郦商曰齐王田横即至人马从者敢动揺者致族夷廼复使使持节具告以诏商状曰田横来大者王小者廼侯耳不来且举兵加诛焉田横廼与其客二人乘传诣雒阳【集解如淳曰四马下足为乘传】未至三十里至尸乡廐置【集解应诏曰尸乡在偃师瓒曰廐置置马以传驿也】横谢使者曰人臣见天子当洗沐止留谓其客曰横始与汉王俱南面称孤今汉王为天子而横廼为亡虏而北面事之其耻固已甚矣且吾亨人之兄与其弟并肩而事其主纵彼畏天子之诏不敢动我我独不媿于心乎且陛下所以欲见我者不过欲一见吾面貌耳今陛下在洛阳今斩吾头驰三十里间形容尚未能败犹可观也遂自刭令客奉其头【正义奉音捧】从使者驰奏之髙帝髙帝曰嗟乎有以也夫起自布衣兄弟三人更王岂不贤乎哉为之流涕而拜其二客为都尉发卒二千人以王者礼葬田横【正义齐田横墓在偃师西十五里崔豹古今注云薤露蒿里送哀歌也出田横门人横自杀门人伤之而作悲歌言人命如薤上露易晞灭至李延年乃分为二曲薤露送王公贵人蒿里送士大夫庶人使挽逝者歌之俗呼为挽歌】既葬二客穿其冡旁孔皆自到下从之髙帝闻之廼大惊以田横之客皆贤吾闻其余尚五百人在海中使使召之至则闻田横死亦皆自杀于是廼知田横兄弟能得士也
　　太史公曰甚矣蒯通之谋乱齐骄淮隂其卒亡此两人【集解骃案韩信田横】蒯通者善为长短説【索隠言欲令此亊长则长说之短则短説之故战国防亦名曰短长书是也】论战国之权变为八十一首【集解骃案汉书曰号为隽永永一作求索隠书名也隽音松兖反】通善齐人安期生安期生尝干项羽项羽不能用其防已而项羽欲封此两人两人终不肯受亡去田横之髙节宾客慕义而从横死岂非至贤余因而列焉无不善画者莫能圗何哉【索隠言天下非无善画之人而不知圗画田横及其党慕义死节之事何故哉叹画人不知画此也】
　　【索隠述赞曰秦项之际天下交兵六国树党自置豪英田儋殒寇立市相荣楚封王假齐破郦生兄弟更王海岛传声】






　　史记卷九十四考证
　　田儋列传非直手足戚也何故不杀且秦复得志于天下则齮龁用事者坟墓矣正义按秦重得志非但辱身坟墓亦发掘矣若子胥鞭荆平王墓一云坟墓言死也○董份曰斩手足则戚甚矣今三田于楚赵无亲非特斩手足之戚也而使秦得志则坟墓齮龁非但蝮螫之害身也故曰何为不杀注全谬
　　反击项羽于城阳正义城阳濮州雷泽是○顾炎武曰正义以为濮州雷泽县非也汉书城阳郡治莒史记吕后纪言齐王乃上城阳之郡孝文纪言以齐剧郡立朱虚侯章为城阳王而淮隂侯传言击杀龙且于潍水上齐王广亡去信遂追北至城阳皆此地按战国策貂勃对襄王曰昔王不能守王之社稷走而之城阳之山中安平君以敝卒七千禽敌反千里之齐当是时阖城阳而王天下莫之能止然为栈道本阁而迎王与后于城阳之山中王乃复反子临百姓则古齐时已名城阳矣














　　史记巻九十四考证
&lt;史部,正史类,史记&gt;
  </div>
  <div class="pagination">
   <a href="史记四库_page57.html">
    上一页
   </a>
   <span>
    ...
   </span>
   <a href="史记四库_page53.html">
    53
   </a>
   <a href="史记四库_page54.html">
    54
   </a>
   <a href="史记四库_page55.html">
    55
   </a>
   <a href="史记四库_page56.html">
    56
   </a>
   <a href="史记四库_page57.html">
    57
   </a>
   <span class="current-page">
    58
   </span>
   <a href="史记四库_page59.html">
    59
   </a>
   <a href="史记四库_page60.html">
    60
   </a>
   <a href="史记四库_page61.html">
    61
   </a>
   <a href="史记四库_page62.html">
    62
   </a>
   <a href="史记四库_page63.html">
    63
   </a>
   <span>
    ...
   </span>
   <a href="史记四库_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
