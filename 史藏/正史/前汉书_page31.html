<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 31 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 31 页/共 74 页
  </h1>
  <div class="content">
   前汉书卷二十四下
　　前汉书卷二十四下考证
　　食货志下夏殷以前其详靡记云○【臣召南】按管子言汤以庄山之金铸币禹以歴山之金铸币则夏殷时即有钱币矣平凖书曰自高辛氏之前靡得而记虞夏之币金为三品或黄或白或赤或钱或布或刀或龟贝其辞甚核盖据尚书禹贡之文此志不言盖因下文有司言古者皮币一叚恐重复也
　　故货宝于金利于刀流于泉布于布○郑樵曰谓之泉者言其形谓之金者言其质谓之刀者言其器谓之货谓之布者言其用古文钱字作泉者言其形如泉文一变而为刀器再变而为圜法自圜法流通于世民实便之故泉与刀为废先儒不知本末谓流于泉布于布宝于金利于刀皆沿凿之义也【臣浩】按郑樵所言可备一说但古人名物必有义理志谓宝于金云云即解字义非沿凿也
　　以劝农澹不足百姓防利焉○顾炎武曰单穆公谏景王铸大钱本之周语王勿听卒铸大钱此废轻作重不利于民之事班氏乃续之曰以劝农澹不足百姓利焉失其义矣
　　而殽之甚微为利甚厚注师古曰微谓精妙也言殽杂铅铁其术精妙而得利其厚○【臣照】按顔说非是钱之为用甚广一钱之殽其微己甚然总而计之为利甚厚也非谓其术精妙若精妙即费本而无利矣
　　彭吴穿秽貊朝鲜置沧海郡注彭吴人姓名也○通鉴考异曰平凖书言彭吴贾灭朝鲜置沧海之郡按灭朝鲜置沧海两事也不知何者出贾之谋
　　费数十百钜万○宋祁曰数十下当添万字○【臣照】按宋不言注则为正文可知正文有数十无万字师古注乃言数十万盖唐初本有万字故注如此然平凖书亦祗言数十百巨万也
　　先是十余岁河决灌梁楚地固已数困○【臣召南】按平凖书作河决观徐广曰观县名属东郡此文既改观作灌则当连下梁楚地为句但以事核之此即指元光中河决瓠子东南注钜野通于淮泗事也子地在濮阳其对岸即观县史记作河决观是也
　　及充朔方以南新秦中注应劭云云○【臣召南】按应说以河南造阳并解新秦中非也河南即朔方郡及北地上郡之北境名新秦中今河套地也造阳则在上谷之北今宣化府边外地汉武以其斗僻弃七百里安得徙贫民以充实其中耶史记集解载臣瓒曰秦逐匈奴以收河南地徙民以实之谓之新秦今以地空故复徙民以实之其说甚确
　　名白撰○按平凖书作白选又二曰以重差小平凖书无以字
　　以属大农○马廷鸾曰孔仅咸阳所言前之属少府者其利微今改属大农则其利尽此聚敛之臣餙说以盖其私也
　　使仅咸阳乘传举行天下盐铁○马端临曰地理志盐官凡二十八郡铁官凡四十郡
　　异不应微反唇注师古曰盖非之○【臣照】按顔注意虽是而未尽盖异闻客语不敢应而仓卒自禁不觉微笑而唇褰耳
　　铸官赤仄注令钱郭见有赤者○按史记作铸钟官赤仄注令字应作今旧本亦讹
　　专令上林三官铸○【臣召南】按三官钱即水衡钱也据百官表水衡都尉掌上林其属有均输钟官辨铜三令丞盐铁论曰废天下诸钱而专命水衡三官作即言此事裴骃解史记甚确但混上林均输为一官则微讹耳
　　以黄金错其文曰一刀直五千○刘奉世曰当时乃奉世弟云云○【臣召南】按当时乃奉世弟以下十二字不应为奉世语此南宋本讹也
　　是为布货十品注师古曰布亦钱耳○顾炎武曰按本文钱布自是二品而下文复载改作货布之制安得谓布即钱乎莽传曰货布长二寸五分广一寸直货钱二十五今货布见存上狭下广而岐其下中有一孔师古当日或未之见也
　　而孟子亦非狗彘食人之食不知敛○王应麟曰常平乃古法周官司稼以年之上下出敛法出则减价粜敛则增价籴也是非常平乎自郑氏以出其敛法为解后人遂攻周礼耳孟子言不知敛今文作检唯汉志作敛是也今世言常平出耿中丞不知乃古法







　　前汉书卷二十四下考证
&lt;史部,正史类,前汉书&gt;
　　钦定四库全书
　　前汉书卷二十五上
　　汉　　兰　　台　　令　　史班　固撰唐正议大夫行秘书少监琅琊县开国子颜师古注
　　郊祀志第五上
　　洪范八政三曰祀【师古曰祀谓祭祀也】祀者所以昭孝事祖通神明也旁及四夷莫不修之下至禽兽豺獭有祭【师古曰礼记月令季秋之月豺祭兽孟春之月獭祭鱼豺挚搏之兽形似狗獭水居而食鱼祭者谓杀之而布列以祭其先也豺音仕皆反獭音吐曷反】是以圣王为之典礼民之精爽不贰齐肃聪明者神或降之【师古曰爽明也齐读曰斋斋肃庄敬也】在男曰觋在女曰巫【师古曰巫觋亦通称耳觋音下狄反】使制神之处位为之牲器使先圣之后能知山川敬于礼仪明神之事者以为祝能知四时牺牲坛场上下氏姓所出者以为宗【应劭曰上下谓天地之属神也氏姓王族之别也宗大宗也臣瓒曰宗宗伯也师古曰二说皆非也祝谓主祭之赞词者积土为坛平地为场氏姓谓神本所出及见所当为主者也宗宗人主神之列位尊卑者也春秋左氏传曰虢公使祝应宗区享神也又云宗祝用马于四墉并非宗伯及大宗也○刘敞曰予按春秋外传曰夏父弗綦为宗自称曰我为宗伯宗伯非宗何哉】故有神民之官各司其序不相乱也民神异业敬而不黩【师古曰黩污渫也黩音读】故神降之嘉生【应劭曰嘉谷也师古曰嘉生谓众瑞】民以物序【孟康曰各有分叙也】灾祸不至所求不匮【师古曰匮乏也】及少昊之衰九黎乱德【孟康曰少昊时诸侯作乱者也韦昭曰黎氏九人也】民神杂扰不可放物【师古曰放依也物事也放音甫往反】家为巫史享祀无度黩齐明而神弗蠲【师古曰齐读曰斋蠲絜也】嘉生不降祸灾荐臻莫尽其气【师古曰言不究其性命也】颛顼受之廼命南正重司天防属神命火正黎司地防属民【应劭曰黎阴官也火数二二地数也故火正司地以属万民师古曰属委也以其事委之也属音之欲反】使复旧常亡相侵黩自共工氏霸九州其子曰句龙能平水土死为社祠【师古曰共工氏在太昊炎帝之间无禄而王故谓之霸句读曰钩】有烈山氏王天下其子曰柱能殖百谷死为稷祠【师古曰烈山氏炎帝】故郊祀社稷所从来尚矣【师古曰尚上也谓起于上古】虞书曰舜在璿玑玉衡以齐七政【师古曰虞书舜典也在察也璿美玉也玑转而衡平以玉为玑衡谓浑天仪也七政日月五星也言舜观察玑衡以齐同日月五星之政度合天意】遂类于上帝禋于六宗【孟康曰六宗星辰风伯雨师司中司命一说云乾坤六子又一说天宗三日月星辰地宗三太山河海或曰天地间游神也师古曰类以类祭也上帝天也絜精以祀谓之禋六宗之义说者多矣乾坤六子其最通乎】望秩于山川徧于羣神【师古曰望谓在远者望而祭之秩次也羣神丘陵坟衍之属】揖五瑞【师古曰揖与辑同揖合也五瑞公侯伯子男之瑞玉】择吉月日见四岳诸牧班瑞【师古曰四岳诸牧谓四方诸侯也班布也】岁二月东巡狩至于岱宗【师古曰狩守也诸侯为天子守土故巡行】岱宗泰山也柴望秩于山川【师古曰柴积柴而燔】遂见东后东后者诸侯也【师古曰后君也东方诸侯故谓之东后也】合时月正日同律度量衡【师古曰时四时也月十二月也日三百六十日律六律也度尺丈也量斛斗也衡斤两也】修五礼五乐【师古曰五礼吉凶賔军嘉也五乐谓春则琴瑟夏则笙竽季夏则鼔秋则钟冬则磬也五乐尚书作五玉今志亦有作五玉者五玉即五瑞】三帛二生一死为贽【师古曰三帛纁黄也二生羔鴈也一死雉也贽者所执以为礼也】五月巡狩至南岳南岳者衡山也八月巡狩至西岳西岳者华山也十一月巡狩至北岳北岳者恒山也皆如岱宗之礼中岳嵩高也五载一巡狩【师古曰此以上皆舜典所载】禹遵之后十三世至帝孔甲淫德好神神黩二龙去之【应劭曰夏帝孔甲天赐之乘龙河汉各二其后媟黩嫚神故龙去之】其后十三世汤伐桀欲防夏社不可作夏社【应劭曰遭大旱七年明德以荐而旱不止故迁社以弃代为稷欲迁句龙德莫能继故作夏社说不可迁之义也师古曰防古迁字夏社尚书篇名今则序在而书亡逸】廼防烈山子柱而以周弃代为稷祠后八世帝太戊有桑谷生于廷一暮大拱惧伊陟曰祅不胜德【师古曰谷即今之楮树也其字从木合两手曰拱伊陟太戊臣伊尹之子】太戊修德桑谷死伊陟赞巫咸【孟康曰巫咸殷贤臣赞说也谓伊陟说其意也师古曰因此作咸乂四篇事见商书序其篇亦亡逸也】后十三世帝武丁得傅说为相【师古曰说读为悦】殷复兴焉称高宗有雉登鼎耳而雊【师古曰雊雉鸣音工豆反】武丁惧祖已曰修德武丁从之位以永宁【师古曰事见商书说命及高宗肜日祖已殷之贤臣】后五世帝乙嫚神而震死【师古曰帝乙武乙也为韦囊盛血仰而射之号曰射天后遇雷震而死】后三世帝纣淫乱武王伐之由是观之始未尝不肃只后稍怠嫚也周公相成王王道大洽制礼作乐天子曰明堂辟雍【师古曰明堂辟雍解在平纪】诸侯曰泮宫【师古曰泮言半也制度半于天子辟雍也泮音普半反】郊祀后稷以配天宗祀文王于明堂以配上帝【师古曰郊祀祀于郊也后稷周之始祖也宗尊也文王周始受命之王上帝太微五帝也】四海之内各以其职来助祭天子祭天下名山大川怀柔百神咸秩无文【师古曰怀来也柔安也言招来百神而安处之也称百者言其多也秩序也旧无礼文者皆以次序而祭之】五岳视三公四渎视诸侯【师古曰江河淮济为四渎渎者发源而注海者也视谓其礼物之数也】而诸侯祭其畺内名山大川【师古曰畺境也】大夫祭门尸井灶中霤五祀【韦昭曰古者穴居故名室中为中霤】士庶人祖考而已各有典礼而淫祀有禁后十三世世益衰礼乐废幽王无道为犬戎所败平王东徙雒阳【宋祁曰越本阳作邑】秦襄公攻戎救周列为诸侯而居西自以为主少昊之神作西畤祠白帝其牲用駵驹黄牛羝羊各一云【师古曰駵赤马黑鬛尾也羝牡羊也駵音留羝音丁奚反】其后十四年秦文公东猎汧渭之间【师古曰汧渭二水名汧音牵】卜居之而吉文公梦黄蛇自天下属地【师古曰属着也音之欲反】其口止于鄜衍【李竒曰鄜音孚三辅谓山阪间为衍晋灼曰左冯翊鄜县之衍也师古曰今之鄜州盖取名于此也】文公问史敦【师古曰秦之太史敦其名也】敦曰此上帝之征君其祠之于是作鄜畤用三牲郊祭白帝焉自未作鄜畤而雍旁故有吴阳武畤【李竒曰于旁有吴阳地也】雍东有好畤皆废无祀或曰自古以雍州积高神明之隩【师古曰土之可居者曰隩音于六反】故立畤郊上帝诸祠皆聚云盖黄帝时尝用事虽晩周亦郊焉【师古曰晩谓末时也】其语不经见缙绅者弗道【李竒曰搢插也插笏于绅绅大带也臣瓒曰缙赤白色也绅大带也左氏传有缙云氏师古曰李云缙插是也字本作搢插笏于大带与革带之间耳非插于大带也或作荐绅者亦谓荐笏于绅带之间其义同】作鄜畤后九年文公获若石云于陈仓北阪城祠之【苏林曰质如石似肝师古曰陈仓之北阪上城中也云语辞也○刘敞曰盖于陈仓北阪上筑城作祠祠之下文云集于祠城是也】其神或岁不至或岁数来也常以夜光煇若流星从东方来集于祠城若雄雉其声殷殷云野鸡夜鸣【师古曰殷殷声也云传声之乱也野鸡亦雉也避吕后讳故曰野鸡言陈宝若来而有声则野鸡皆鸣以应之也上言雄雉下言野鸡史驳文也殷音隐】以一牢祠之名曰陈宝【臣瓒曰陈仓县有宝夫人祠或一岁二岁与叶君合叶君神来时天为之殷殷雷鸣雉为之雊也】作陈宝祠后七十一年秦德公立卜居雍【师古曰即今之雍县】子孙饮马于河遂都雍雍之诸祠自此兴用三百牢于鄜畤作伏祠【孟康曰六月伏日也周时无至此乃有之师古曰伏者谓阴气将起迫于残阳而未得升故为藏伏因名伏日也立秋之后以金代火金畏于火故至庚日必伏庚金也】磔狗邑四门以御蛊灾后四年秦宣公作密畤于渭南祭青帝后十三年秦穆公立病卧五日不寤【师古曰寤觉也觉音公孝反】寤廼言梦见上帝【师古曰上帝谓天也】上帝命穆公平晋乱史书而臧之府【师古曰府臧书之处】而后世皆曰上天穆公立九年齐桓公旣霸会诸侯于葵丘而欲封禅【师古曰葵丘会在僖九年葵丘在陈留外黄县东封禅者封土于山而禅祭于地也禅音土战反解在武纪】管仲曰古者封泰山禅梁父者七十二家【师古曰父音甫】而夷吾所记者十有二焉昔无怀氏封泰山禅云云【郑氏曰无怀氏古之王者在伏羲前见庄子服防曰云云在梁父东山名也晋灼曰云云山在防阴县故城东北下有云云亭】虙羲封泰山禅云云【师古曰虙读曰伏】神农氏封泰山禅云云炎帝封泰山禅云云【李竒曰炎帝神农后】黄帝封泰山禅亭亭【服防曰亭亭山在牟阴晋灼曰地理志钜平有亭亭山师古曰晋说是也】颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅会稽汤封泰山禅云云周成王封泰山禅于社首【应劭曰山名在博县晋灼曰在钜平南十二里师古曰晋说是也】皆受命然后得封禅桓公曰寡人北伐山戎过孤竹【应劭曰伯夷国也在辽西令支师古曰令音郎定反支音神只之只】西伐束马县车上卑耳之山【韦昭曰将上山纒束其马县钩其车也卑耳即齐语所谓辟耳】南伐至召陵【师古曰召陵楚地也在汝南召读曰劭】登熊耳山以望江汉【师古曰熊耳山在顺阳北益阳县东非禹贡所云导洛自熊耳者也其山两峯状亦若熊耳因以为名也】兵车之会三乘车之会六九合诸侯一匡天下【师古曰兵车之会三谓庄十三年会于北杏以平宋乱僖四年侵蔡蔡溃遂伐楚次于陉六年伐郑围新城也乘车之会六谓庄十四年会于鄄十五年又会于鄄十六年同盟于幽僖五年会于首止八年盟于洮九年会于葵丘也匡正也一匡天下谓定襄王为天子之位也一说谓阳谷之会令诸侯云无障谷无贮粟无以妾为妻天下皆从故云一匡者也】诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上黍北里禾所以为盛【应劭曰鄗音臛苏林曰鄗上北里皆地名也师古曰盛谓以实簠簋】江淮间一茅三脊所以为借也【服防曰茅草有三脊也张晏曰谓灵茅也师古曰借以借地也音才夜反】东海致比目之鱼【师古曰尔雅云东方有比目鱼焉不比不行其名谓之鲽音土盍反】西海致比翼之鸟【师古曰山海经云崇吾之山有鸟状如鳬而一翼一目相得乃飞其名曰尔雅曰南方有比翼鸟焉不比不飞其名谓之鹣鹣而管仲乃云西海其说异也】然后物有不召而自至者十有五焉今凤凰麒麟不至嘉禾不生而蓬蒿藜莠茂防枭羣翔【师古曰蓬蒿藜莠皆秽恶之草枭不祥之乌也防盖今所谓角防也枭土枭也】而欲封禅无乃不可乎于是桓公乃止是岁秦穆公纳晋君夷吾其后三置晋国之君平其乱【师古曰三立其君谓惠公怀公文公】穆公立三十九年而卒后五十年周灵王即位时诸侯莫朝周苌廼明鬼神事【师古曰苌周大夫】设射不来不来者诸侯之不来朝者也依物怪欲以致诸侯诸侯弗从而周室愈微后二世至敬王时晋人杀苌【李竒曰周为晋杀之也师古曰春秋左氏传哀公三年传称刘氏范氏世为婚姻苌事刘文公故周与范氏赵鞅以为讨周人杀苌也】是时季氏专鲁旅于泰山仲尼讥之【师古曰旅陈也陈礼物而祭之也陪臣祭泰山僭诸侯之礼孔子非之曰呜呼曾谓泰山不如林放乎事见论语】自秦宣公作密畤后二百五十年而秦灵公于吴阳作上畤祭黄帝作下畤祭炎帝后四十八年周太史儋见秦献公【孟康曰太史儋谓老子也师古曰此亦周之太史名非必老聃老聃非秦献公时儋音丁甘反又吐甘反】曰周始与秦国合而别别五百载当复合【应劭曰秦伯翳之后也始周孝王封非子为附庸邑诸秦平王东迁洛邑襄公以兵衞之嘉其勲力列为侯伯与周别五百载矣昭王时西周君自归受罪尽献其邑三十六城此复合也孟康曰谓周封秦为别秦并周为合此襄王为霸始皇为王也韦昭曰周封秦为始别谓秦仲也五百岁谓从秦仲至孝公彊大显王致伯与之亲合也师古曰诸家之说皆非也自非子至西周献邑凡六百五十三岁自仲至显王二十六年孝公称伯止有四百二十六岁皆不合五百之数也按史记秦本纪及年表并云周平王封襄公始列为诸侯于是始与诸侯通又周本纪及吴齐晋楚诸系家皆言幽王为犬戎所杀秦始列为诸侯正与此志符会是乃为别至昭襄王五十二年西周君自归献邑凡五百一十六年是为合也言五百者举其成数也】合七十年而伯王出焉【韦昭曰武王昭王皆伯至始皇而王天下师古曰七十当为十七今史记旧本皆作十七字伯王者指谓始皇始皇初立政在太后嫪毐未得称伯自昭王灭周后至始皇九年诛嫪毐止十七年本纪年表其义显而韦氏乃合武王昭王为数失之远矣伯读曰霸】儋见后七年栎阳雨金献公以为得金瑞故作畦畤栎阳而祀白帝【师古曰畦畤者如种韭畦之形而畤于畦中各为一土封也畦音下圭反○宋祁曰越本献公下有自字】后百二十岁周赧王卒九鼎入于秦或曰周显王之四十二年宋大丘社亡【师古曰尔雅云左陵泰丘谓丘左有陵者其名泰丘也郭璞云宋有泰丘盖以丘名此地也】而鼎沦没于泗水彭城下自赧王卒后七年秦庄襄王灭东周周祀絶后二十八年秦并天下称皇帝秦始皇帝既即位或曰黄帝得土徳黄龙地螾见【应劭曰螾蚯蚓也黄帝土德故地见其神蚓大五六围长十余丈如淳曰吕氏春秋云黄帝之时天先见大蝼大螾黄帝曰土气胜故其色尚黄师古曰螾音引蝼音楼谓蝼蛄也】夏得木德青龙止于郊草木鬯茂【师古曰鬯与畅同】殷得金德银自山溢【苏林曰流出也】周得火德有赤乌之符【师古曰谓武王伐纣师渡孟津之时也尚书中曰有火自天止于王屋流为赤乌五至以谷俱来○宋祁曰淳化本注末云五至之数也无以谷俱来四字】秦变周水德之时昔文公出猎获黑龙此其水德之瑞于是秦更名河曰德水以冬十月为年首色上黑度防六为名【张晏曰水北方黑终数六故以方六寸为符六尺为歩】音上大吕【师古曰大吕阴律之始也】事綂上法【服防曰政尚法令也臣瓒曰水阴阴主刑杀故上法】即帝位三年东巡狩郡县祠驺峄山【苏林曰驺鲁县也臣瓒曰峄山在北师古曰峄音亦】颂功业【师古曰谓刻石自着功业】于是从齐鲁之儒生博士七十人至于泰山下诸儒生或议曰古者封禅为蒲车恶伤山之土石草木【师古曰蒲车以蒲裹轮】扫地而祠席用苴稭【应劭曰稭藁本也去皮以为席如淳曰苴读如租稭读如戞晋灼曰苴借也师古曰茅借也苴字本作葅假借用】言其易遵也始皇闻此议各乖异难施用由此黜儒生【师古曰黜退也】而遂除车道上自泰山阳至顚立石颂德明其得封也从阴道【师古曰山南曰阳山北曰阴】禅于梁父其礼颇采泰祝之祀雍上帝所用而封臧皆秘之世不得而记也【○宋祁曰越本无也字】始皇之上泰山中阪遇暴风雨休于大树下诸儒既黜不得与封禅【师古曰与读曰豫】闻始皇遇风雨即讥之于是始皇遂东游海上行礼祠名山川及八神求僊人羡门之属【应劭曰羡门名子高古仙人也师古曰古亦以□为仙字下皆类此○宋祁曰注文□字下当有字字下字字当删去】八神将自古而有之或曰太公防来作之齐所以为齐防天齐也【苏林曰当天中央齐也师古曰谓其众神异如天之腹齐也】其祀絶莫知起时八神一曰天主祠天齐天齐渊水居临菑南郊山下下者【师古曰下下谓最下也临菑城南有天齐水五泉并出盖谓此也】二曰地主祠泰山梁父盖天好阴祠之必于高山之下畤命曰畤【师古曰名其祭处曰畤也】地贵阳祭之必于泽中圜丘云三曰兵主祠蚩尤在东平陆监乡齐之西竟也【师古曰东平陆县名也监其县之乡名也】四曰阴主祠三山【师古曰三山即下所谓三神山】五曰阳主祠之罘山【韦昭曰之罘山在东莱腄县师古曰罘音浮腄音直瑞反○宋祁曰姚本注文无之字及县字】六曰月主祠之莱山【韦昭曰在东莱长广也】皆在齐北竝渤海【师古曰竝音步浪反】七曰日主祠盛山盛山斗入海【韦昭曰盛山在东莱不夜县斗入海也师古曰斗絶也盛音成】最居齐东北阳防迎日出云八曰四时主祠琅邪琅邪在齐东北盖岁之所始【师古曰山海经云琅邪台在渤海间谓临海有山形如台也○宋祁曰新本最作聚】皆各用牢具祠而巫祝所损益圭币杂异焉【师古曰言八神牲牢皆同而圭币各异也】自齐威宣时驺子之徒论著终始五德之运【如淳曰今其书有五德终始五德各以所胜为行秦谓周为火德灭火者水故自谓水德师古曰驺子即驺衍】及秦帝而齐人奏之故始皇采用之而宋母忌正伯侨元尚羡门高最后皆燕人为方□道【韦昭曰皆慕古人之名効为神仙者也师古曰自宋母忌至最后皆其人姓名也凡五人】形解销化【服防曰尸解也张晏曰人老而解去故骨节变化也今山中有龙骨世人谓之龙解骨化去应劭曰列仙传曰崔文子学仙于王子乔王子乔化为白蜺文子惊引戈击之俯而见为王子乔之尸也须臾则为大鸟飞而去师古曰服张二说是也】依于鬼神之事驺衍以阴阳主运显于诸侯【晋灼曰燕昭王筑宫师之故作主运之篇也如淳曰今其书有主运五行相次转用事随方面为服也】而燕齐海上之方士传其术不能通然则怪迂阿谀苟合之徒自此兴不可胜数也【师古曰迂谓囘远也音于】自威宣燕昭使人入海求蓬莱方丈瀛洲此三神山者其传在勃海中【服防曰其传书云尔臣瓒曰世人相传云尔师古曰瓒说是也】去人不远盖尝有至者诸□人及不死之药皆在焉其物禽兽尽白而黄金银为宫阙未至望之如云及到三神山反居水下水临之患且至则风輙引船而去终莫能至云世主莫不甘心焉【师古曰甘心言贪嗜之心不能已也】及秦始皇至海上则方士争言之始皇如恐弗及使人赍童男女入海求之船交海中皆以风为解【师古曰自解说云为风不得至】曰未能至望见之焉其明年始皇复游海上至琅邪过恒山从上党归后三年游碣石考入海方士【师古曰考校其虚实也○宋祁曰景本碣作砀】从上郡归后五年始皇南至湘山遂登会稽竝海上【师古曰附海而上也竝音步浪反上音时掌反】几遇海中三神山之竒药【师古曰几读曰兾】不得还到沙丘崩【臣瓒曰沙丘在钜鹿县东北也】二世元年东巡碣石竝海【师古曰竝音步浪反】南历泰山至会稽皆礼祠之而刻勒始皇所立石书旁以章始皇之功德【师古曰今此诸山皆有始皇所刻石及胡亥重刻其文并具存焉】其秋诸侯叛秦三年而二世弑死始皇封禅之后十二年而秦亡诸儒生疾秦焚诗书诛灭文学百姓怨其法天下叛之皆说曰始皇上泰山为风雨所击不得封禅云此岂所谓无其德而用其事者耶昔三代之居皆河洛之间【师古曰谓夏都安邑殷都朝歌周都洛阳】故嵩高为中岳而四岳各如其方四渎咸在山东至秦称帝都咸阳则五岳四渎皆并在东方自五帝以至秦迭兴迭衰【师古曰迭互也音大结反】名山大川或在诸侯或在天子其礼损益世殊不可胜记【师古曰代代殊异故不可尽记】及秦并天下令祠官所常奉天地名山大川鬼神可得而序也于是自崤以东名山五大川祠二【师古曰崤即今之陜州二崤也】曰太室太室嵩高也恒山泰山会稽湘山水曰泲曰淮【师古曰泲音子礼反此本济水之字○宋祁曰邵本湘作相】春以脯酒为岁祷因泮冻【服防曰解冻也师古曰泮音普半反】秋涸冻【师古曰涸读与沍同沍凝也音下故反春则解之秋则凝之春秋左氏传曰涸阴沍寒礼记月令曰孟冬行春令则冻闭不密】冬塞祷祠【师古曰塞谓报其所祈也音先代反下并同也】其牲用牛犊各一牢具圭币各异自华以西名山七名川四曰华山薄山薄山者襄山也【师古曰说者云薄山在河东一曰在潼闗北十余里而此志云自华以西者则今阌乡之南山连延西出并得华山之名】岳山岐山吴山鸿渎山渎山蜀之岷山也【师古曰周礼职方氏雍州其山曰岳尔雅亦云河西曰岳说者咸云岳即吴岳也今志有岳又有吴山则吴岳非一山之名但未详岳之所在耳徐广云岳山在武功据地理志武功但有埀山无岳山也岐山即在今之岐山县其山两岐俗呼为箭括岭吴山在今陇州吴山县鸿释在下岷山在湔氐道】水曰河祠临晋【师古曰即今之同州朝邑县界】沔祠汉中【师古曰沔汉水之上名也汉中今梁州是也沔音弥善反】湫渊祠朝那【苏林曰湫渊在安定朝那县方四十里停水不流冬夏不增不减不生草木湫音将蓼反在涿郡遒县师古曰此水今在泾州界清澈可爱不容秽浊或諠汚輙兴云雨土俗亢旱毎于此求之相传云龙之所居也而天下山川隈曲亦往往有之湫音子由反】江水祠蜀亦春秋泮涸祷塞如东方山川而牲亦牛犊牢具圭币各异而四大鸿岐吴岳皆有甞禾【孟康曰以新谷祭之】陈宝节来祠【服防曰陈宝神应节来也】其河加有甞醪此皆雍州之域近天子都故加车一乘駵驹四霸产丰涝泾渭长水皆不在大山川数【师古曰霸产出蓝田丰涝出鄠长水者言其源流长也涝音劳】防近咸阳尽得比山川祠而无诸加【师古曰加谓车及駵驹之属】汧洛二渊鸣泽蒲山岳壻山之属【苏林曰壻音胥韦昭曰音苏计反师古曰韦说是也】为小山川亦皆祷塞泮涸祠礼不必同而雍有日月参辰南北斗荧惑太白岁星塡星辰星二十八宿风伯雨师四海九臣十四臣诸布诸严诸逐之属百有余庙【师古曰风伯飞廉也雨师屏翳也一曰屏号而说者乃谓风伯箕星也雨师毕星也此志既言二十八宿又有风伯雨师则知非箕毕也九臣十四臣不见名数所出诸布诸严诸逐未闻其义逐字或作逑音求屏并音步丁反○刘奉世曰二十八宿既已备而又言参与南北斗盖衍字也】西亦有数十祠于湖有周天子祠于下邽有天神丰镐有昭明天子辟池于杜亳有五杜主之祠寿星祠【韦昭曰亳音薄汤所都也臣瓒曰济隂亳县是也师古曰杜即京兆杜县也此亳非汤都也不在济阴徐广云京兆杜县有薄亭斯近之矣】而雍菅庙祠亦有杜主【李竒曰菅茅也师古曰菅音奸】杜主故周之右将军【师古曰墨子云周宣王杀杜伯不以罪后宣王田于圃田见杜伯执弓矢射宣王伏弓衣而死故周人尊其鬼而右之盖谓此也】其在秦中最小鬼之神者也【师古曰其鬼虽小而有神灵也】各以岁时奉祠唯雍四畤上帝为尊其光景动人民唯陈宝故雍四畤春以为岁祠祷因泮冻秋涸冻冬赛祠五月甞驹及四中之月月祠【师古曰中读曰仲谓四时之仲月皆祠之】若陈宝节来一祠【○宋祁曰新本无若字】春夏用骍秋冬用駵【师古曰骍纯赤色也音先营反】畤驹四匹【师古曰每畤用驹四匹而春秋异色】木寓龙一驷【李竒曰寓寄也寄生龙形于木也师古曰一驷亦四龙也○宋祁曰李竒注寓寄也晏本作寓木以主之】木寓车马一驷各如其帝色黄犊羔各四圭币各有数皆生瘗埋无爼豆之具三年一郊秦以十月为岁首故常以十月上宿郊见【李竒曰上宿上齐戒也○宋祁曰越本注云上宿月上旬也】通权火【张晏曰权火防火也状若井挈臯矣其法类称故谓之权火欲令光明远照通于祀所也汉祀五畤于雍五十里一防火如淳曰权举也师古曰凡祭祀通举火者或以天子不亲至祠所而望拜或以众祠各处欲其一时荐飨宜知早晏故以火为之节度也它皆类此】拜于咸阳之旁而衣上白其用如经祠云【服防曰经常也】西畤畦畤祠如其故上不亲往诸此祠皆太祝常主以岁时奉祠之至如它名山川诸神及八神之属上过则祠去则已郡县远方祠者民各自奉祠不领于天子之祝官祝官有秘祝即有灾祥輙祝祠移过于下汉兴高祖初起杀大虵有物曰蛇白帝子而杀者赤帝子也【师古曰物谓鬼神也○宋祁曰赤帝子也邵本无也字】及高祖祷丰枌榆社【郑氏曰枌榆乡名也社在枌榆晋灼曰枌白榆也社在丰东北十五里师古曰以此树为社神因立名也枌符云反】狥沛为沛公则祀蚩尤衅鼓旗遂以十月至霸上立为汉王因以十月为年首色上赤二年冬东击项籍而还入闗问故秦时上帝祠何帝也对曰四帝有白青黄赤帝之祠高祖曰吾闻天有五帝而四何也莫知其说于是高祖曰吾知之矣廼待我而具五也廼立黑帝祠名曰北畤有司进祠上不亲往悉召故秦祀官复置太祝太宰如其故仪礼因令县为公社【李竒曰犹官社】下诏曰吾甚重祠而敬祭今上帝之祭及山川诸神当祠者各以其时礼祠之如故【○宋祁曰淳化本作各以其礼时祠如故】后四岁天下已定诏御史令丰治枌榆社常以时春以羊彘祠之令祝立蚩尤之祠于长安长安置祠【○宋祁曰邵本无下长安二字】祀官女巫其梁巫祠天地天社天水房中堂上之属晋巫祠五帝东君云中君巫社巫祠族人炊之属【服防曰东君以下皆神名也师古曰东君日也云中君谓云神也巫社巫祠皆古巫之神也族人炊古主炊母之神也炊谓饎防也】秦巫祠杜主巫保族累之属【师古曰杜主即上所云五杜主也巫保族累二神名累音力追反】荆巫祠堂下巫先司命施糜之属【师古曰堂下在堂之下巫先巫之最先者司命说者云文昌第四星也施靡其先常施设靡鬻者也】九天巫祠九天【师古曰九天者谓中央钧天东方苍天东北旻天北方天西北幽天西方皓天西南朱天南方炎天东南阳天也其说见淮南子一说云东方旻天东南阳天南方赤天西南朱天西方成天西北幽天北方天东北变天中央钧天也】皆以岁时祠宫中其河巫祠河于临晋而南山巫祠南山秦中秦中者二世皇帝也【张晏曰以其彊死魂魄为厉故祠之成帝时匡衡奏罢之○宋祁曰旧本河作祠】各有时日其后二岁或言曰周兴而邑立后稷之祠【师古曰以其有播种之功故令天下诸邑皆祠之】至今血食天下【师古曰祭有牲牢故言血食徧天下也】于是高祖制诏御史其令天下立灵星祠【张晏曰龙星左角曰天田则农祥也辰见而祭之】常以岁时祠以牛高祖十年春有司请令县常以春二月及腊祠稷以羊彘民里社各自裁以祠【师古曰随其祠具之丰俭也】制曰可文帝即位十三年下诏曰秘祝之官移过于下朕甚弗取其除之始名山大川在诸侯诸侯祝各自奉祠天子官不领及齐淮南国废令太祝尽以岁时致礼如故明年以岁比登【师古曰年谷频熟也】诏有司增雍五畤路车各一乘驾被具【师古曰驾车被马之餙皆具也被音皮义反下亦同】西畤畦畤寓车各一乘寓马四匹驾被具河湫汉水玉加各二及诸祀皆广坛场圭币爼豆以差加之鲁人公孙臣上书曰始秦得水德及汉受之推终始传【郑氏曰音亭传师古曰音张恋反谓转次之】则汉当土德土德之应黄龙见宜改正朔服色上黄时丞相张苍好律歴以为汉廼水德之时河决金隄其符也年始冬十月色外黑内赤【服防曰十月阴气在外故外黑阳气尚伏在地故内赤也或曰十月百草外黑内赤也】与德相应公孙臣言非是罢之明年黄龙见成纪【师古曰天水之县也】文帝召公孙臣拜为博士与诸生申明土德草改厯服色事【师古曰草谓创造之后例皆同也】其夏下诏曰有异物之神见于成纪毋害于民岁以有年朕几郊祀上帝诸神【师古曰几读曰兾】礼官议毋讳以朕劳【师古曰无讳以朕为劳自言不以为劳也晋灼曰讳忌难也】有司皆曰古者天子夏亲郊祀上帝于郊故曰郊【师古曰邑外谓之郊】于是夏四月文帝始幸雍郊见五畤【○刘攽曰子谓三王之郊一用夏正于时据十月为岁首故言夏郊也】祠衣皆上赤赵人新垣平以望气见上言长安东北有神气成五采若人冠冕焉或曰东北神明之舍西方神明之墓也【张晏曰神明日也日出东北舍谓阳谷日没于西故曰墓墓蒙谷也师古曰此说非也盖总言凡神明以东北为居西方为墓之所放立庙于渭阳者也】天瑞下宜立祠上帝以合符应于是作渭阳五帝庙同宇【师古曰宇谓屋之覆也言同一屋之下而别为五庙各立门室也庙记云五帝庙在长安东北也】帝一殿面五门各如其帝色祠所用及仪亦如雍五畤明年夏四月文帝亲拜霸渭之防【如淳曰二水之合也】以郊见渭阳五帝五帝庙临渭其北穿蒲池沟水【师古曰蒲池为池而种蒲蒲字或作满言其水满也○宋祁曰姚本无下五帝二字】权火举而祠若光煇然属天焉【师古曰属联也音之欲反】于是贵平至上大夫赐累千金而使博士诸生刺六经中作王制【师古曰刺采取之也音千赐反】谋议巡狩封禅事文帝出长门【如淳曰亭名也】若见五人于道北遂因其直立五帝坛【郑氏曰因其所立处以立祠也师古曰直犹当也当其处】祠以五牢其明年平使人持玉杯上书阙下献之平言上曰阙下有宝玉气来者已视之果有献玉杯者刻曰人主延寿平又言臣候日再中居顷之日郤复中于是始更以十七年为元年令天下大酺平言曰周鼎亡在泗水中今河决通于泗臣望东北汾阴直有金宝气【师古曰汾阴直谓正当汾阴也】意周鼎其出乎兆见不迎则不至于是上使使治庙汾阴南临河欲祠出周鼎人有上书告平所言皆诈也下吏治诛夷平【师古曰夷者平也谓尽平除其家室宗族】是后文帝怠于改正服鬼神之事【师古曰正正朔也服服色正音之成反】而渭阳长门五帝使祠官领以时致礼不往焉明年匈奴数入边【师古曰数音所角反】兴兵守御后岁少不登数岁而孝景即位十六年祠官各以岁时祠如故无有所兴武帝初即位尤敬鬼神之祀汉兴己六十余岁矣天下艾安【师古曰艾读曰乂乂治也汉书皆以艾为乂其义类此也】缙绅之属皆望天子封禅改正度也【师古曰正亦正朔度度量也服色度量互言之耳】而上乡儒术【师古曰乡读曰向】招贤良赵绾王臧等以文学为公卿欲议古立明堂城南以朝诸侯草巡狩封禅改厯服色事未就【师古曰就成也】窦太后不好儒术使人微伺赵绾等奸利事按绾臧绾臧自杀诸所兴为皆废六年窦太后崩其明年征文学之士明年上初至雍郊见五畤后常三岁一郊是时上求神君舍之上林中磃氏馆【如淳曰磃音蹄郑氏曰音斯师古曰郑音是其字从石从虒】神君者长陵女子防乳死见神于先后宛若【孟康曰产乳而死也兄弟妻相谓先后宛若字也师古曰先音苏见反后音胡构反古谓之娣姒今闗中俗呼为先后吴楚俗呼之为妯娌音轴里】宛若祠之其室民多往祠平原君亦往祠其后子孙以尊显【应劭曰平原君武帝外祖母也】及上即位则厚礼置祠之内中闻其言不见其人云是时李少君亦以祠灶谷道郤老方见上【如淳曰祠灶可以致福李竒曰谷道辟谷不食之道也】上尊之少君者故深泽侯人主方【如淳曰侯家人主方药也】匿其年及所生长【师古曰长谓其郡县所属及居止处】常自谓七十能使物郤老【如淳曰物谓鬼物也】其游以方徧诸侯无妻子人闻其能使物及不死更餽遗之【师古曰更音工衡反】常余金钱衣食人皆以为不治产业而饶给【师古曰给足也】又不知其何所人愈信争事之少君资好方善为巧发竒中【如淳曰时时发言有所中师古曰中音竹仲反】常从武安侯宴坐中有年九十余老人少君廼言与大父游射处老人为儿从其大父识其处【师古曰识记也音式志反】一坐尽惊少君见上上有故铜器问少君曰【○宋祁曰曰字上疑更有少君二字】此器齐桓公十年陈于栢寝【臣瓒曰晏子书栢寝台名也师古曰以栢木为寝室于台之上】已而按其刻果齐桓公器【师古曰刻谓器上所铭记】一宫尽骇以为少君神数百岁人也少君言上祠灶皆可致物【师古曰物亦谓鬼物】致物而丹沙可化为黄金黄金成以为饮食器则益寿益寿而海中蓬莱僊者廼可见之以封禅则不死黄帝是也臣甞游海上见安期生【服防曰古之眞人也师古曰列仙传云安期生琅邪人卖药东海边时人皆言千岁也】安期生食巨枣大如【师古曰食读曰飤】安期生僊者通蓬莱中合则见人不合则隐【师古曰合谓道相合】于是天子始亲祠灶遣方士入海求蓬莱安期生之属而事化丹沙诸药齐为黄金矣【师古曰齐药之分齐也音才计反】久之少君病死天子以为化去不死也使黄锤史寛舒受其方【孟康曰二人皆方士也师古曰锤音直垂反】而海上燕齐怪迂之方士多更来言神事矣【师古曰更音工衡反】亳人谬忌奏祠泰一方【师古曰亳亦薄也下所谓薄忌也晋灼曰济阴薄县人也】曰天神贵者泰一泰一佐曰五帝【师古曰谓青帝灵威仰赤帝赤熛怒白帝白招矩黑帝叶光纪黄帝含枢纽也一说苍帝名灵符赤帝名文祖白帝名显纪黑帝名矩黄帝名神斗】古者天子以春秋祭泰一东南郊日一太牢七日【师古曰每日以一太牢凡七日祭也】为坛开八通之鬼道于是天子令太祝立其祠长安城东南郊常奉祠如忌方其后人上书言古者天子三年一用太牢祠三一天一地一泰一天子许之令太祝领祠之于忌泰一坛上如其方后人复有言古天子常以春解祠祠黄帝用一枭破镜【张晏曰黄帝五帝之首也岁之始也枭恶逆之鸟方士虚诞云以岁始祓除凶灾令神仙之帝食恶逆之物使天下为逆者破灭讫竟无有遗育也孟康曰枭鸟名食母破镜兽名食父黄帝欲絶其类使百吏祠皆用之破镜如防而虎眼如淳曰汉使东郡送枭五月五日作枭羮以赐百官以其恶鸟故食之也师古曰解祠者谓祠祭以解罪求福】防羊用羊祠马行用一青牡马泰一臯山山君用牛武夷君用干鱼阴阳使者以一牛【孟康曰阴阳之神也】令祠官领之如其方而祠泰一于忌泰一坛旁后二年郊雍获一角兽若麃然【师古曰麃鹿属也形似麞牛尾一角音蒲交反】有司曰陛下肃祗郊祀上帝报享锡一角兽盖麟云于是以荐五畤畤加一牛以燎赐诸侯白金以风符应合于天也【晋灼曰符瑞也臣瓒曰风示诸侯以此符瑞之应也】于是济北王以为天子且封禅上书献泰山及其旁邑天子以它县偿之常山王有罪【师古曰与迁同】天子封其弟眞定以续先王祀而以常山为郡然后五岳皆在天子之郡明年齐人少翁以方见上上有所幸李夫人夫人卒少翁以方盖夜致夫人及灶鬼之貌云天子自帷中望见焉廼拜少翁为文成将军赏赐甚多以客礼礼之文成言上即欲与神通宫室被服非象神神物不至廼作画云气车及各以胜日【服防曰甲乙五行相克之日如淳曰如火胜金用丙丁日不用庚辛也】驾车辟恶鬼又作甘泉宫中为台室画天地泰一诸鬼神而置祭具以致天神居岁余其方益衰神不至廼帛书以饭牛【师古曰谓杂草以饭牛也音扶晩反】阳不知言此牛腹中有竒书【○宋祁曰新本去书字】杀视得书书言甚怪天子识其手【师古曰手谓所书手迹也】问之果为书于是诛文成将军隐之其后又作栢梁铜柱承露僊人掌之属矣【苏林曰僊人以手掌擎盘承甘露师古曰三辅故事云建章宫承露盘高二十丈大七围以铜为之上有僊人掌承露和玉屑饮之盖张衡西京赋所云立脩茎之僊掌承云表之清露屑琼蘂以朝餐必性命之可度也】文成死明年天子病鼎湖甚【晋灼曰黄图宫名在京兆地理志湖本在京兆后分属农也】巫医无所不致游水发根言上郡有巫病而鬼下之【服防曰游水县发根人姓名晋灼曰地理志游水水名在临淮淮浦也师古曰二说皆非也游水姓也发根名也葢因水为姓也本甞遇病而鬼下之故为巫也】上召置祠之甘泉及病使人问神君神君言曰天子无忧病病少瘉强与我会甘泉于是上病瘉遂起幸甘泉病良已【孟康曰良谓善己谓瘉也】大赦置寿宫神君【孟康曰更立此宫也臣瓒曰夀宫奉神之宫也楚辞曰蹇将澹兮夀宫也】神君最贵者曰太一其佐曰太禁司命之属皆从之非可得见闻其言言与人音等时去时来来则风肃然居室帷中时昼言然常以夜天子祓然后入【孟康曰崇絜自除祓然后入也师古曰祓音发勿反】因巫为主人闗饮食所欲言行下【李竒曰神所欲言上輙为下之也晋灼曰神君所言行下于巫师古曰晋说是也】又置寿宫北宫张羽旗设共具【师古曰共读曰供音居用反】以礼神君神君所言上使受书其名曰画法【孟康曰防画之法也】其所言世俗之所知也无絶殊者而天子心独憙其事秘世莫知也【师古曰憙读曰喜喜好也音许吏反】后三年有司言元宜以天瑞不宜以一二数【苏林曰得诸瑞以名年耳】一元曰建【苏林曰建元元年是】二元以长星曰光【苏林曰以有长星之光故曰元光元年也】今郊得一角兽曰狩云【如淳曰改元狩元年】其明年天子郊雍曰今上帝朕亲郊而后土无祀则礼不答也【师古曰答对也郊天而不祀地失对偶之义一曰阙地祗之祀故不为神所答应也】有司与太史令谈祠官寛舒议【师古曰谈即司马谈也】天地牲角茧栗【师古曰牛角之形或如茧或如栗言其小】今陛下亲祠后土后土宜于泽中圜丘为五坛坛一黄犊牢具已祠尽瘗而从祠衣上黄【师古曰侍祠之人皆着黄衣也】于是天子东幸汾阴汾阴男子公孙滂洋等见汾旁有光如綘【师古曰滂音普郎反洋音羊也】上遂立后土祠于汾阴脽上【师古曰脽音谁解在武纪】如寛舒等议上亲望拜如上帝礼礼毕天子遂至荥阳还过雒阳下诏封周后令奉其祀语在武纪上始巡幸郡县寖寻于泰山矣【郑曰寻用也晋灼曰寻遂往之意也师古曰二说皆非也寖渐也寻就也】其春乐成侯登上书言栾大栾大胶东宫人【服防曰王家人】故甞与文成将军同师已而为胶东王尚方【师古曰主方药】而乐成侯姊为康王后无子【孟康曰胶东王后也】王死它姬子立为王而康后有淫行与王不相中相危以法【师古曰不相可也相危以法谓以罪法相欲倾危也中音竹仲反】康后闻文成死而欲自媚于上乃遣栾大入因乐成侯求见言方【师古曰言神仙之方】天子既诛文成后悔其方不尽及见栾大大说【师古曰说读曰悦】大为人长美言【师古曰善为甘美之言也】多方略而敢为大言处之不疑大言曰臣甞往来海中见安期羡门之属顾以臣为贱不信臣【师古曰顾念也】又以为康王诸侯耳不足与方臣数以言康王康王又不用臣臣之师曰黄金可成而河决可塞不死之药可得僊人可致也然臣恐效文成则方士皆掩口恶敢言方哉【师古曰恶音乌谓于何也】上曰文成食马肝死耳子诚能脩其方我何爱乎大曰臣师非有求人人者求之陛下必欲致之则贵其使者令为亲属以客礼待之勿卑使各佩其信印廼可使通言于神人神人尚肻邪不邪尊其使然后可致也于是上使验小方鬭棊棊自相触击是时上方忧河决而黄金不就【师古曰铸黄金不成】廼拜大为五利将军居月余得四印得天士将军地士将军大通将军印制诰御史昔禹疏九河决四渎间者河溢臯陆隄繇不息【师古曰臯水旁地广平曰陆言水泛溢自臯及陆而筑作隄防徭役甚多不暇休息】朕临天下二十有八年天若遗朕士而大通焉干称飞龙鸿渐于般【孟康曰般水涯堆也渐进也武帝云得栾大如鸿进于般一举千里得道若飞龙在天师古曰飞龙在天乾卦九五爻辞也鸿渐于般渐卦六二爻辞也般山石之安者】朕意庶几与焉【师古曰与读曰豫】其以二千戸封地士将军大为乐通侯赐列侯甲第童千人乘舆斥车马帷帐器物以充其家【师古曰斥不用者也】又以衞长公主妻之【孟康曰衞太子妹如淳曰衞太子姊也师古曰外戚传云子夫生三女元朔三年生男据是则太子之姊也孟说非也】赍金十万斤更名其邑曰当利公主天子亲如五利之第使者存问共给相属于道【师古曰共读曰供属及也音之欲反】自大主将相以下皆置酒其家【韦昭曰大主武帝姑窦太后之女也】献遗之天子又刻玉印曰天道将军使使衣羽衣夜立白茅上五利将军亦衣羽衣立白茅上受印以视不臣也【师古曰羽衣以鸟羽为衣取其祌僊飞翔之意也视读曰示】而佩天道者且为天子道天神也【师古曰为音于伪反道天神道读曰导】于是五利常夜祠其家欲以下神后装治行东入海求其师云大见数月佩六印防震天下而海上燕齐之间莫不搤掔而自言有禁方能神僊矣【师古曰搤捉持也掔古手腕之字也搤音戹】其夏六月汾阴巫锦【应劭曰锦巫名】为民祠魏脽后土营旁【应劭曰魏故魏国也师古曰汾脽本魏地之境故曰魏脽也营谓祠之兆域也】见地如钩状掊视得鼎【师古曰掊谓手杷土也音蒲沟反杷音蒲巴反其字从木】鼎大异于众鼎文镂无款识【韦昭曰款刻也师古曰识记也音式志反其下美阳鼎亦同也】怪之言吏吏告河东太守胜胜以闻天子使验问巫得鼎无奸诈廼以礼祠迎鼎至甘泉从上行荐之【如淳曰以鼎从行上甘泉将荐之于天师古曰上音时掌反】至中山晏温【如淳曰三辅谓日出清济为晏晏而温乃有黄云故为异也师古曰中读曰仲即今云阳之中山也下云合兹中山亦同也】有黄云焉有鹿过上自射之因之以祭云至长安公卿大夫皆议尊宝鼎天子曰间者河溢岁数不登故巡祭后土祈为百姓育谷今年丰楙未报鼎曷为出哉【师古曰楙美也言稼穑美也未报者获年丰而未报赛也一曰虽祈谷而未获年丰之报也其下张敞引此诏文云谷嗛未报嗛者少也】有司皆言闻昔泰帝兴神鼎一【师古曰泰帝者即泰昊伏羲氏也】一者一綂天地万物所系象也黄帝作宝鼎三象天地人禹收九牧之金【师古曰九牧九州之牧也】铸九鼎象九州皆甞鬺亨上帝鬼神【服防曰以享祀上帝也师古曰鬺亨一也鬺亨煮而祀也韩诗采苹曰于以鬺之唯锜及釡亨音普庚反】其空足曰鬲【苏林曰鬲音历足中空不实者名曰鬲也】以象三德【如淳曰鼎有三足故也三德三正之德师古曰如说非也三德一曰正直二曰刚克三曰柔克事见周书洪范】飨承天祜【师古曰祜福也音怙】夏德衰鼎迁于殷殷德衰鼎迁于周周德衰鼎迁于秦秦德衰宋之社亡鼎廼沦伏而不见周颂曰自堂徂基自羊徂牛鼐鼎及鼒不吴不敖胡考之休【师古曰周颂丝衣之诗也基门塾之基也鼎絶大者谓之鼐圜弇上谓之鼒吴讙哗也敖慢也考寿也休美也言执祭事者或升堂室或之门塾视牛羊之性及举大小之鼎告其致絜神降之福故获寿考之美曰何寿之美何寿之美者叹之之言也鼐音乃代反鼒音兹敖读曰傲】今鼎至甘泉以光润龙变承休无疆合兹中山有黄白云降【师古曰言鼎至甘泉之后光润变见若龙之神能幽能明能小能大乘此休福无穷竟也有黄白云降与初至中山黄云之瑞相合也】盖若兽为符【服防曰云若兽在车盖也晋灼曰盖辞也符谓鹿也师古曰二说非也盖发语辞也言甘泉之云又若兽形以为符瑞也○宋祁曰兽字下疑有之字】路弓乘矢集获坛下【李竒曰宜言卢弓韦昭曰路大也四矢曰乘师古曰韦说是也又于坛下获弓矢之应○刘奉世曰指谓鹿也言以大弓四矢而后获之于坛下也义甚通】报祠大亨唯受命而帝者心知其意而合德焉【服防曰高祖受命知之宜见鼎于其庙也师古曰合德谓与天合德】鼎宜视宗祢庙臧于帝庭以合明应【师古曰视读曰示宗谓先帝有德可尊者也祢父庙也帝庭甘泉天神之庭】制曰可入海求蓬莱者言蓬莱不远而不能至者殆不见其气上廼遣望气佐其气云其秋上雍且郊【师古曰雍地形高故云上也音时掌反】或曰五帝泰一之佐也宜立泰一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等【师古曰等同也】卿有札书【师古曰札木简之薄小者也】曰黄帝得宝鼎冕侯问于鬼防区【师古曰鬼防区黄帝臣也艺文志云鬼容区而此志作防区防容声相近盖一也今流俗书本防字作申非也】鬼防区对曰黄帝得宝鼎神防是岁己酉朔旦冬至得天之纪终而复始于是黄帝迎日推防【晋灼曰迎数之也臣瓒曰日月朔望未来而推之故曰迎日】后率二十岁复朔旦冬至凡二十推三百八十年黄帝僊登于天卿因所忠欲奏之【师古曰所忠人姓名也解在食货志】所忠视其书不经【师古曰不合经典也】疑其妄言谢曰宝鼎事已决矣尚何以为【师古曰谓不须更言之】卿因嬖人奏之上大说【师古曰说读曰悦】廼召问卿对曰受此书申公申公已死上曰申公何人也卿曰齐人与安期生通受黄帝言无书独有此鼎书曰汉兴复当黄帝之时曰汉之圣者在高祖之孙且曾孙也宝鼎出而与神通封禅封禅七十二王唯黄帝得上泰山封申公曰汉帝亦当上封禅封禅则能僊登天矣黄帝万诸侯而神灵之封君七千【应劭曰黄帝时诸侯会封禅者七千人也李竒曰说僊道得封者七千国也张晏曰神灵之封谓山川之守也师古曰张说是也山川之守谓尊山川之神令主祭祀也即国语所云汪芒氏之君守封嵎之山也】天下名山八而三在蛮夷五在中国【○宋祁曰淳化本无下中国二字】中国华山首山太室山泰山东莱山此五山黄帝之所常游与神会黄帝且战且学僊患百姓非其道廼断斩非鬼神者百余岁然后得与神通黄帝郊雍上帝宿三月鬼防区号大鸿死葬雍故鸿是也【苏林曰今雍有鸿】其后黄帝接万灵明庭明庭者甘泉也所谓寒门者谷口也【服防曰黄帝升僊之处也师古曰谷口仲山之谷口也汉时为县今呼之治谷是也以仲山之北寒凉故谓此谷为寒门也】黄帝采首山铜铸鼎于荆山下【晋灼曰地理志首山属河东蒲阪荆山在冯翊怀德县也】鼎既成有龙垂胡防下迎黄帝【师古曰胡谓颈下垂肉也防其毛也音人占反】黄帝上骑羣臣后宫从上龙七十余人龙廼上去余小臣不得上廼悉持龙防龙防拔墯墯黄帝之弓百姓卬望【师古曰卬读曰仰】黄帝既上天乃抱其弓与龙防号故后世因名其处曰鼎湖其弓曰乌号于是天子曰嗟乎诚得如黄帝吾视去妻子如脱屣耳【师古曰屣小履脱屣者言其便易无所顾也屣音山尔反】拜卿为郎使东神于太室上遂郊雍至陇西登空桐幸甘泉令祠官寛舒等具泰一祠坛祠坛放亳忌泰一坛三陔【师古曰陔重也三陔三重坛也音该】五帝坛环居其下各如其方黄帝西南除八通鬼道【服防曰坤位在末黄帝从土位】泰一所用如雍一畤物而加醴枣脯之属杀一牦牛以为爼豆牢具【李竒曰音貍师古曰西南夷长尾髦之牛也一音茅】而五帝独有爼豆醴进【师古曰具爼豆酒醴而进之一曰进谓杂物之具所以加礼也】其下四方地为腏食羣神从者及北斗云【师古曰腏字与缀同谓连续而祭也音竹芮反食读曰飤】已祠胙余皆燎之【师古曰胙谓祭余酒肉也】其牛色白白鹿居其中彘在鹿中鹿中水而酒之【服防曰水酒酒眞酒也晋灼曰此言合牲物而燎之也师古曰言以白鹿内牛中以彘内鹿中又以水及酒合内鹿中】祭日以牛祭月以羊彘特【师古曰若牛若羊若彘止一牲也】泰一祝宰则衣紫及绣五帝各如其色日赤月白十一月辛巳朔旦冬至昒爽【师古曰昒爽谓日尚防盖未明之时也昒音忽】天子始郊拜泰一朝朝日夕夕月【师古曰以朝旦拜日为朝下朝音丈昭反】则揖而见泰一如雍郊礼【○刘敞曰则揖当属上句】其赞飨曰天始以宝鼎神防授皇帝朔而又朔终而复始皇帝敬拜见焉【师古曰赞飨谓祝辞】而衣上黄其祠列火满坛坛旁亨炊具有司云祠上有光公卿言皇帝始郊见泰一云阳有司奉瑄玉【孟康曰璧大六尺谓之瑄】嘉牲荐飨【师古曰汉旧仪云祭天养牛五岁至三千斤也】是夜有美光及昼黄气上属天【师古曰属音之欲反】太史令谈祠官寛舒等曰神灵之休祐福兆祥宜因此地光域立泰畤坛以明应【师古曰明着美光及黄气之祥应】令太祝领秋及腊间祠三岁天子壹郊见其秋为伐南越告祷泰一以牡荆画幡日月北斗登龙以象太一三星为泰一鏠旗【李竒曰牡荆作幡柄也如淳曰牡荆荆之无子者皆絜齐之道晋灼曰牡节间不相当也月晕刻之为劵以畏病者天文志天极星其一明者太一也旁三星三公也画一星在后三星在前为泰一鏠旗也师古曰李晋二说是也以牡荆为幡竿而画幡为日月龙及星○宋祁曰淳化本作泰一绛旗注同越本止云泰一绛无旗字新本云泰一鏠亦无旗】命曰灵旗为兵祷则太史奉以指所伐国而五利将军使不敢入海之泰山祠上使人随验实无所见五利妄言见其师其方尽多不雠【师古曰雠应当也不雠无验也】上廼诛五利其冬公孙卿候神河南言见僊人迹缑氏城上有物如雉往来城上天子亲幸缑氏视迹问卿得毋効文成五利乎卿曰僊者非有求人主人主者求之其道非少寛暇神不来言神事如迂诞【师古曰迂回远也诞大言也】积以岁廼可致于是郡国各除道缮治宫馆名山神祠所以望幸矣其春既灭南越嬖臣李延年以好音见上善之下公卿议曰民间祠有鼓舞乐今郊祀而无乐岂称乎公卿曰古者祠天地皆有乐而神只可得而礼或曰泰帝使素女鼓五十瑟悲帝禁不止【师古曰泰帝亦谓泰昊也不止谓不能自止也】故破其瑟为二十五于是塞南越祷祠泰一后土始用乐舞益召歌儿【师古曰益多也】作二十五及空侯瑟自此起【苏林曰作空侯与瑟○宋祁曰邵本空作坎】其来年冬上议曰古者先振兵释旅然后封禅廼遂北巡朔方勒兵十余万骑还祭黄帝桥山释兵凉如【李竒曰地名也】上曰吾闻黄帝不死有冡何也或对曰黄帝以僊上天羣臣葬其衣冠既至甘泉为且用事泰山先类祠泰一【师古曰且犹将也类祠谓以事类而祭也】自得宝鼎上与公卿诸生议封禅封禅用希旷絶莫知其仪体而羣儒采封禅尚书周官王制之望祀射牛事【师古曰天子有事宗庙必自射牲盖示亲杀也事见国语】齐人丁公年九十余曰封禅者古不死之名也秦皇帝不得上封陛下必欲上稍上【师古曰稍渐也】即无风雨遂上封矣上于是廼令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝【师古曰放依也音甫往反】以接神人蓬莱高世比德于九皇【张晏曰三皇之前有人皇九首韦昭曰上古有人皇者九人师古曰韦说是也○刘敞曰予谓董仲舒书言周人推神农为九皇此是矣】而颇采儒术以文之羣儒既已不能辩明封禅事又拘于诗书古文而不敢骋上为封祠器视羣儒【师古曰视读曰示】羣儒或曰不与古同徐偃又曰太常诸生行礼不如鲁善【师古曰徐偃博士姓名】周霸属图封事【服防曰属会也会诸儒图封事也师古曰周霸亦人姓名也属音之欲反】于是上黜偃霸而尽罢诸儒弗用三月【○宋祁曰本纪作正月】廼东幸缑氏礼登中岳太室从官在山上闻若有言万岁云问上上不言问下下不言廼令祠官加增太室祠禁毋伐其山木以山下戸凡三百封崈高为之奉邑【师古曰崈古崇字耳以崇奉嵩高之山故谓之崈高奉邑奉音扶用反】独给祠复无有所与【师古曰复音方目反与读曰预】上因东上泰山【如淳曰言易上也泰山从南面直上步道三十里车道百里】泰山草木未生廼令人上石立之泰山顚【师古曰从山下转石而上】上遂东巡海上行礼祠八神齐人之上疏言神怪竒方者以万数廼益发船令言海中神山者数千人求蓬莱神人公孙卿持节常先行名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见钜公【郑氏曰天子也张晏曰天子为天下父故曰钜公也师古曰钜大也】已忽不见上既见大迹未信及羣臣又言老父则大以为僊人也宿留海上【师古曰宿留谓有所须待也宿音先欲反留音力就反它皆类此】与方士传车【师古曰传音张恋反】及闲使求神僊人以千数【师古曰闲微也随闲隙而行也】四月还至奉高上念诸儒及方士言封禅人殊不经难施行【师古曰人人殊异又不合经故难以施行】天子至梁父礼祠地主至乙卯令侍中儒者皮弁缙绅射牛行事封泰山下东方如郊祠泰一之礼封广丈二尺高九尺其下则有玉牒书书秘礼毕天子独与侍中奉车子侯上泰山【服防曰子侯霍去病子也】亦有封其事皆禁明日下阴道丙辰禅泰山下阯东北肃然山【师古曰阯者山之基足音止】如祭后土礼天子皆亲拜见衣上黄而尽用乐焉江淮间一茅三脊为神借五色土益杂封纵远方竒兽飞禽及白雉诸物颇以加祠兕牛象犀之属不用皆至泰山然后去封禅祠其夜若有光昼有白云出封中【师古曰白云出于所封之中】天子从禅还坐明堂羣臣更上寿【师古曰更互也音工衡反】下诏改元为元封语在武纪又曰古者天子五载一巡狩用事泰山诸侯有朝宿地其令诸侯各治邸泰山下天子既已封泰山无风雨而方士更言蓬莱诸神【师古曰更音工衡反】若将可得于是上欣然庶几遇之复东至海上望焉奉车子侯暴病一日死上廼遂去竝海上【师古曰竝音步浪反上音时掌反】北至碣石巡自辽西歴北边至九原五月廼至甘泉周万八千里云其秋有星孛于东井后十余日有星孛于三能【师古曰能读曰台】望气王朔言独见塡星出如食顷复入有司皆曰陛下建汉家封禅天其报德星云【师古曰德星即塡星也言天以德星报于帝】其来年冬郊雍五帝还拜祝祠泰一【师古曰拜而祠之加祝辞】赞飨曰德星昭衍厥维休祥【师古曰昭明衍大休美也】寿星仍出渊耀光明信星昭见皇帝敬拜泰祝之享其春公孙卿言见神人东莱山若云欲见天子天子于是幸缑氏城拜卿为中大夫遂至东莱东莱宿留之【○宋祁曰淳化本无下东莱二字】数日毋所见见大人迹云复遣方士求神人采药以千数是岁旱天子既出亡名廼祷万里沙【应劭曰万里沙神祠也在东莱曲城如淳曰故祷万里沙以为名也】过祠泰山【郑氏曰泰山东自复有小泰山臣瓒曰即今之泰山也师古曰瓒说是也】还至子自临塞决河留二日湛祠而去【师古曰湛读曰沈谓沈祭具于水中也尔雅曰祭川曰浮沈】














　　前汉书卷二十五上
　　前汉书卷二十五上考证
　　郊祀志上在男曰觋在女曰巫注巫觋亦通称耳○【臣宗万】按国语贾公彦春官神仕疏曰男子阳有两称名巫名觋女子阴不变直名巫无觋称然则顔注所云巫觋亦通称者指男巫而言也
　　其后十三世汤伐桀○【臣召南】按封禅书作其后三世是也自帝孔甲帝臯帝发至桀只更三世此文十三世十字当是衍文宋本亦误
　　后十三世世益衰○【臣召南】按自成王至幽王歴康昭穆恭懿孝夷厉宣凡十一世封禅书作十四世此文作十三世并讹
　　平王东徙雒阳○监本作雒邑今从宋本
　　其后十四年秦文公东猎汧渭之间○【臣召南】按封禅书作其后十六年以十二诸侯年表核之周平王元年秦襄公之八年也初立西畤及文公十年作鄜畤恰十四年此文是也又下文作陈宝后七十一年秦德公立卜居雍封禅书云作鄜畤后七十八年以年表核之自文公作陈宝祠至德公元年正七十一年若自文公作鄜畤计之当作八十年凡此类皆班氏密于史记又下文后四年秦宣公作密畤于渭南封禅书曰德公立二年卒其后六年秦宣公作密畤于渭南以年表核之秦宣公之元年周惠王之二年也宣公四年作密畤此云后四年似亦订正史记之失
　　野鸡夜鸣注野鸡亦雉也避吕后讳故曰野鸡○顾炎武曰窃谓野鸡者野中之鸡顔注拘于荀悦云讳雉之字曰野鸡夫讳恒曰常讳启曰开史固有言常言开者岂必其皆为恒与启乎又此文本史记封禅书其上文曰有雉登鼎耳雊其下文云公孙卿言见仙人迹缑氏城上有物如雉往来城上又云纵远方竒兽飞禽及白雉并无所讳而地理志南阳郡有雉县江夏郡有下雉县五行志王音等上言雉者听察先闻雷声则汉时未尝讳雉也【臣浩】按此上文即云若雄雉可为不讳雉之确证
　　秦变周水德之时○监本秦上衍今字从宋本去七曰日主祠盛山盛山斗入海○【臣召南】按封禅书作成山此志后文云成山于不夜成山祠日又地理志亦作成山则此文盛字讹也然师古注云盛音成则唐初本已作盛山矣
　　琅邪在齐东北盖岁之所始注山海经云琅邪台在勃海间○【臣召南】按琅邪在齐东南海濵非在东北也封禅书作在齐东方可谓至确地理志琅邪郡琅邪有四时祠即此文四时主也师古不言此文北字之讹于地理志注引山海经琅邪台在琅邪之东于此志注又引山海经台在勃海间意欲以勃海解东北二字非也
　　元尚羡门高○元尚封禅书作充尚羡门高封禅书作羡门子高
　　而刻勒始皇所立石书旁○【臣照】按宋本刻勒字作胡亥勒监本作刻勒玩上下文俱称二世而此独云胡亥自无此理但刻即勒也汉人文字似不如此率意刻字与胡亥字盖俱非也【臣召南】按封禅书已作刻勒矣以秦始皇本纪证之二世元年春东行郡县到碣石并海南至会稽而尽刻始皇所立刻石石旁着大臣从者名以章先帝成功盛德焉按碣石之罘琅邪泰山邹峄会稽始皇皆有刻石二世东行则尽刻其石旁也封禅书及此文疑并是尽刻二字之讹
　　冬塞祷祠注谓报其所祈也○【臣浩】按塞字封禅书作赛是也以师古注推之似本文原作赛
　　薄山者襄山也注云云○【臣召南】按水经注襄山在蒲坂县为永乐涧水所出然则襄山即古之雷首首阳亦名中条亦名薄山而后人谓之蒲山者也但此志上文明云自华以西名山七蒲山顾在华东何也师古所云正当阙疑耳
　　霸产丰涝泾渭长水注长水者言其源流长也○【臣召南】按长水水名师古注以长水总承霸产等水而言非也封禅书叙长水于霸产下丰涝泾渭上亦可云单言霸产二水源流长乎水经注渭水下云霸水又北长水注之水出杜县白鹿原西北流谓之荆谿可为水名之确证
　　木寓龙一驷注李竒曰寓寄也寄生龙形于木也○顾炎武曰此说恐非古文偶寓通用偶亦音寓木寓木偶也史记孝武纪作木偶马而韩延寿传曰卖偶车马下里伪物者弃之市道古人用以事神及送死者皆木偶人木偶马今人代以纸人纸马又酷吏传匈奴至为偶人象郅都索隐曰汉书作寓人可以证寓字之为偶矣
　　族人炊之属注族人炊古主炊母之神也○族人炊监本讹巫祠皆三字今改正
　　少君者故深泽侯人主方○【臣召南】按深泽侯人封襌书作深泽侯舍人据功臣表武帝初年深泽侯是赵将夕孙胡也
　　亳人谬忌注晋灼曰济阴薄县人也○胡三省曰据地理志亳属山阳郡亳作薄谬姓也与缪同
　　乐成侯登○通鉴考异曰按史记汉书功臣表当为丁义胡三省曰义高祖功臣丁礼之曾孙也【臣召南】按封襌书但云乐成侯无登字
　　鬭棊○棊通鉴作旗考异曰封禅书郊祀志俱作棊独史记孝武纪作旗按汉武故事云栾大尝于殿前树旍数百枚令旍自相击繙繙竟庭中去地十余丈观者皆骇然则作旗字者是也
　　居月余得四印○【臣召南】按得字当依史记作佩以下文大见数月佩六印证之可知
　　鼎曷为出哉注未获年丰之报也○报字监本讹谷今改正
　　廼令人上石立之泰山顚○【臣召南】按后书祭祀志引此文注风俗通曰石高二丈一尺刻之曰事天以礼立身以义事父以孝成名以仁四海之内莫不为郡县四夷八蛮咸来贡职与天无极人民蕃息天禄永得共四十五字此石立山巓即马第伯封襌仪记所云封所始皇立石及阙在南方汉武在其北二十余步者又山下有一石时用五车不能上因置山下为屋号五车石详后志注
　　下诏改元为元封○宋本作改元封元年








　　前汉书卷二十五上考证
　　钦定四库全书
　　前汉书卷二十五下
　　汉　　　兰　　台　　令　　史班　固撰唐正议大夫行秘书少监琅邪县开国子顔师古注
　　郊祀志第五下
　　是时既灭两粤粤人勇之乃言粤人俗鬼【师古曰勇之越人名也俗鬼言其土俗尚鬼神之事】而其祠皆见鬼数有効昔东瓯王敬鬼夀百六十岁后世怠嫚故衰耗【师古曰耗减也音火到反】廼命粤巫立粤祝祠安台无坛亦祠天神帝百鬼【师古曰天帝之神及百鬼】而以鸡卜【李竒曰持鸡骨卜如防卜】上信之粤祠鸡卜自此始用【师古曰言国家始用】公孙卿曰僊人可见上往常遽以故不见【师古曰遽速也音其庶反】今陛下可为馆如缑氏城【师古曰依其制度也】置脯枣神人宜可致且僊人好楼居于是上令长安则作飞防桂馆【师古曰飞防馆及桂馆二名也】甘泉则作益夀延夀馆【师古曰益夀延夀二馆名】使卿持节设具而神人廼作通天台【师古曰汉旧仪云台髙三十丈望见长安城】置祠具其下将招来神僊之属于是甘泉更置前殿始广诸宫室夏有芝生甘泉殿房内中天子为塞河兴通天若有光云【师古曰为塞河及造通天台而有神光之应故赦天下也】乃下诏甘泉房中生芝九茎赦天下无令复作【○宋祁曰南本云乃下诏字下无十二字】其明年伐朝鲜夏旱公孙卿曰黄帝时封则天旱干封三年【师古曰三岁不雨暴所封之土令干也】上乃下诏天旱意干封乎【郑氏曰言适新封则致旱天欲干我所封乎】其令天下尊祠灵星焉明年上郊雍五畤通回中道遂北出萧关歴独鹿鸣泽【师古曰解并在武纪】自西河归幸河东祠后土明年冬上廵南郡至江陵而东登礼之天柱山号曰南岳【师古曰庐江县天柱山在焉武帝以天柱山为南岳音濳】浮江自浔阳出枞阳【师古曰摐音千庸反】过彭蠡礼其名山川北至琅邪竝海上【师古曰竝音步浪反上音时掌反】四月至奉髙修封焉初天子封泰山泰山东北阯古时有明堂处处险不敞【师古曰言其阻阸不显敞】上欲治明堂奉髙旁未晓其制度济南人公玉带上黄帝时明堂图【师古曰公玉姓也带名也吕氏春秋齐有公玉丹此盖其旧族而説者读公玉为宿非也单姓玉者后汉司徒玉况自音宿耳】明堂中有一殿四面无壁以茅盖通水水圜宫垣【师古曰圜绕也】为复道上有楼从西南入【师古曰复读曰复】名曰昆仑天子从之入以拜祀上帝焉于是上令奉髙作明堂汶上如带图【师古曰汶水名也出琅邪朱虚作明堂于汶水之上也带图公玉带所上明堂图汶音问】及是岁脩封则祠泰一五帝于明堂上坐【师古曰坐音才卧反】合髙皇帝祠坐对之【服防曰汉是时未以髙祖时配天故言对光武以来乃配之○刘敞曰按王莾奏事文帝祠泰一已用髙祖配矣何谓未乎宋祁曰注文髙祖时配天时字当删】祠后土于下房以二十太牢天子从昆仑道入始拜明堂如郊礼毕尞堂下而上【师古曰尞古燎字○刘敝曰而上字属下句】又上泰山自有秘祠其颠而泰山下祠五帝各如其方黄帝并赤帝所【师古曰与赤帝同处】有司侍祠焉山上举火下悉应之还幸甘泉郊泰畤春幸汾隂祠后土【○宋祁曰姚本春字上有明年二字】明年幸泰山以十一月甲子朔旦冬至日祀上帝于明堂后每修封【○宋祈曰越本每作毋新本无后字但云毋修封】其赞飨曰天増授皇帝泰元神策周而复始皇帝敬拜泰一【师古曰自此以上赞祝者辞】东至海上考入海及方士求神者莫验然益遣几遇之【师古曰益多也几读曰冀言更遣人求之冀必遇也】乙酉栢梁灾十二月甲午朔上亲禅髙里【师古曰髙里山名解在武纪】祠后土临勃海将防望祀蓬莱之属几至殊庭焉【师古曰殊庭蓬莱中僊人庭也几读曰冀】上还以栢梁灾故受计甘泉公孙卿曰黄帝就青灵台十二日烧【师古曰就成也造台适成经十二日即遇火烧】黄帝乃治明庭明庭甘泉也方士多言古帝王有都甘泉者其后天子又朝诸侯甘泉甘泉作诸侯邸勇之廼曰粤俗有火灾复起屋必以大用胜服之于是作建章宫度为千门万戸前殿度髙未央【师古曰度并音大各反】其东则凤阙髙二十余丈【师古曰三辅故事云其阙圜上有铜凤凰】其西则商中数十里虎圈【如淳曰商中商庭也师古曰商金也于序在秋故谓西方之庭为商庭言广数十里于菟亦西方之兽故于此置其圈也】其北治大池渐台髙二十余丈名曰泰液【师古曰渐浸也台在池中为水所浸故曰渐台一音子防反三辅黄图或为瀐字瀐亦浸耳○宋祁曰泰液淳化本作泰浸予据昭纪黄鹄下建章宫太液池无泰浸也】池中有蓬莱方丈瀛洲壶梁象海中神山龟鱼之属【师古曰三辅故事云池北岸有石鱼长二丈髙五尺西岸有石龟三枚长六尺】其南有玉堂璧门大鸟之属【师古曰立大鸟象也】立神明台井干楼髙五十丈辇道相属焉【师古曰汉宫阁疏云神明台髙五十丈上有九室恒置九天道士百人然则神明井干俱髙五十丈也井干楼积木而髙为楼若井干之形也井干者井上木拦也其形或四角或八角张衡西京赋云井干叠而百层即谓此楼也干或作翰其义并同○宋祁曰邵本翰作韩】夏汉改厯以正月为岁首而色上黄官更印章以五字【师古曰解在武纪】因为太初元年是岁西伐大宛蝗大起丁夫人雒阳虞初等【应劭曰丁夫人其先丁复本越人封阳都侯夫人其后以诅军为功韦昭曰丁姓夫人名也】以方祠诅匃奴大宛焉明年有司言雍五畤无牢孰具芬芳不备廼令祠官进畤犊牢具色食所胜【孟康曰若火胜金则祠赤帝以白牲也】而以木寓马代驹云【○宋祁曰南本无木马二字】及诸名山川用驹者悉以木寓马代独行过亲祠廼用驹它礼如故明年东廵海上考神僊之属未有验者方士有言黄帝时为五城十二楼【应劭曰昆仑圃五城十二楼僊人之所常居】以候神人于执期【郑氏曰地名也】名曰迎年【师古曰迎年若云祈年】上许作之如方名曰明年【师古曰言明其得延年也】上亲礼祠上犊黄焉公玉带曰黄帝时虽封泰山然风后封钜岐伯令黄帝封东泰山【韦昭曰风后封钜岐伯皆黄帝臣也臣瓒曰东泰山在琅邪朱虚界中有小泰山是】禅凡山【师古曰凡山在朱虚县见地理志也○宋祁曰也字当删】合符然后不死天子既令设祠具至东泰山东泰山卑小不称其声廼令祠官礼之而不封焉其后令带奉祠候神物复还泰山修五年之礼如前【○宋祁曰南本修皆作脩】而加禅祠石闾石闾者在泰山下阯南方【师古曰下基之南面】方士言僊人闾也故上亲禅焉其后五年复至泰山修封还过祭恒山自封泰山后十三岁而周徧于五岳四渎矣后五年复至泰山修封东幸琅邪礼日成山登之罘浮大海用事八神延年【师古曰解并在武纪延年即上所谓迎年者】又祠神人于交门宫若有乡坐拜者云【师古曰如有神人景象向祠坐而拜也事具在武纪乡读与向同】后五年上复修封于泰山东游东莱临大海是岁雍县无云如靁者三【师古曰靁古雷字空有雷声也】或如虹气苍黄若飞鸟集棫阳宫南【师古曰棫音域】声闻四百里陨石二黑如黳有司以为美祥以荐宗庙而方士之候神入海求蓬莱者终无验公孙卿犹防大人之迹为解【师古曰言见大人之迹以自解説也】天子犹羁縻不絶【师古曰羁縻系联之意马络头曰羁也牛靷曰縻】几遇其真【师古曰几读曰冀】诸所兴如薄忌泰一及三一防羊马行赤星五牀寛舒之祠宫【李竒曰皆祠名】以岁时致礼凡六祠皆大祝领之至如八神诸明年凡山它名祠行过则祠去则已方士所兴祠各自主其人终则已祠官不主它祠皆如故甘泉泰一汾隂后土三年亲郊祠而泰山五年一修封武帝凡五修封昭帝即位富于春秋未尝亲廵祭云宣帝即位由武帝正统兴故立三年尊孝武庙为世宗行所廵狩郡国皆立庙告祠世宗庙日有白鹤集后庭以立世宗庙告祠孝昭寝有鴈五色集殿前西河筑世宗庙神光兴于殿旁有鸟如白鹤前赤后青神光又兴于房中如烛状广川国世宗庙殿上有钟音门戸大开夜有光殿上尽明上廼下诏赦天下时大将军霍光辅政上共已正南面【师古曰共读曰恭】非宗庙之祠不出十二年廼下诏曰盖闻天子尊事天地脩祀山川古今通礼也闲者上帝之祠阙而不亲十有余年朕甚惧焉朕亲饬躬齐戒亲奉祀为百姓嘉气获丰年焉明年正月上始幸甘泉郊见泰畤数有美祥修武帝故事盛车服敬齐祠之礼颇作诗歌其三月幸河东祠后土有神爵集改元为神爵制诏太常夫江海百川之大者也今阙焉无祠其令祠官以礼为岁事【师古曰言每岁常祠之】以四时祠江海雒水祈为天下丰年焉自是五岳四渎皆有常礼东岳泰山于博中岳泰室于嵩髙南岳山于【师古曰与濳同也】西岳华山于华隂北岳常山于上曲阳【师古曰上曲阳常山郡之县也】河于临晋【师古曰冯翊之县也临河西岸】江于江都【师古曰广陵之县也】淮于平氏【师古曰南阳之县也】济于临邑界中【师古曰东郡之县也】皆使者持节侍祠唯泰山与河岁五祠江水四余皆一祷而三祠云时南郡获白虎献其皮牙爪上为立祠又防方士言为随侯剑寳玉寳璧周康寳鼎立四祠于未央宫中【○刘敞曰四祠随侯珠一也剑实即斩蛇剑二也玉寳璧即受命寳和氏璧三也三物皆汉天子世传者并周康寳鼎为四周康寳鼎似汾上所获鼎也】又祠太室山于即墨三戸山于下密【师古曰即墨下密皆胶东之县也】祠天封苑火井于鸿门【如淳曰地理志西河鸿门县有天封苑火井祠火从地中出】又立岁星辰星太白荧惑南斗祠于长安城旁【○宋祁曰南本无城字】又祠叄山八神于曲城【师古曰东莱之县也】蓬山石社石鼓于临朐【师古曰临朐齐郡县也胊音劬地理志蓬山作逹山也】之罘山于腄成山于不夜莱山于黄【应劭曰腄音甀晋灼曰腄不夜黄县皆属东莱师古曰腄音丈瑞反】成山祠日莱山祠月又祠四时于琅邪蚩尤于夀良【师古曰东郡之县也】京师近县鄠则有劳谷五牀山日月五帝僊人玉女祠云阳有径路神祠祭休屠王也【师古曰休屠匈奴王号也径路神本匈奴之祠也休音许虬反屠音除】又立五龙山僊人祠及黄帝天神帝原水凡四祠于肤施【师古曰肤施上郡之县也】或言益州有金马碧鸡之神【如淳曰金形似马碧形似鸡】可醮祭而致于是遣谏大夫王襃使持节而求之大夫刘更生献淮南枕中洪寳苑秘之方【师古曰洪大也苑秘者言秘术之苑囿也】令尚方铸作事不验更生坐论京兆尹张敞上疏谏曰愿明主时忘车马之好斥逺方士之虚语【师古曰逺音于万反】游心帝王之术太平庶几可兴也后尚方待诏皆罢是时美阳得鼎献之【师古曰美阳扶风之县也】下有司议多以为宜荐见宗庙如元鼎时故事张敞好古文字按鼎铭勒而上议曰臣闻周祖始乎后稷后稷封于斄【师古曰斄读与邰同今武功故城是】公刘发迹于豳【师古曰今豳州是也】大王建国于梁【师古曰梁山在岐山之东九嵕之西非夏阳之梁山也古岐字】文武兴于酆镐【师古曰酆今长安城西丰水上也镐在昆明池北】由此言之则梁酆镐之间周旧居也固宜有宗庙坛场祭祠之臧今鼎出于东中有刻书曰王命尸臣官此栒邑【师古曰尸臣主事之臣也栒邑即豳地是也栒音荀】赐尔旂鸾黼黻雕戈【师古曰交龙为旂鸾谓有鸾之车也黼黻冕服也雕戈刻镂之戈也雕与凋同】尸臣拜手稽首曰敢对天子丕显休命【师古曰拜手首至于手也】臣愚不足以迹古文【师古曰寻其文迹】窃以传记言之此鼎殆周之所以襃赐大臣大臣子孙刻铭其先功臧之于宫庙也昔寳鼎之出于汾脽也河东太守以闻诏曰朕廵祭后土祈为百姓防丰年【师古曰为音于伪反】今谷嗛未报【师古曰嗛少意也言谷稼尚少未获丰年也嗛音苦簟反】鼎焉为出哉博问耆老意旧臧与【服防曰言鼎岂旧臧于此地师古曰与读曰欤】诚欲考得事实也有司验脽上非旧臧处鼎大八尺一寸髙三尺六寸殊异于众鼎今此鼎细小又有款识【师古曰款刻也识记也音式志反】不宜荐见于宗庙制曰京兆尹议是上自幸河东之明年正月鳯凰集祋祤【师古曰祋祤冯翊之县也祋音丁活反又丁外反祤音况矩反○宋祁曰况矩反姚本作王矩反】于所集处得玉寳【○宋祁曰姚本所作是】起步夀宫廼下诏赦天下后闲岁凤皇神爵甘露降集京师【师古曰闲岁隔一岁也】赦天下其冬凤皇集上林廼作凤皇殿防荅嘉瑞【师古曰荅应也】明年正月复幸甘泉郊泰畤改元曰五凤明年幸雍祠五畤其明年春幸河东祠后土赦天下后间岁改元为甘露正月上幸甘泉郊泰畤其夏黄龙见新丰建章未央长乐宫钟虡铜人皆生毛长一寸所【师古曰虡神兽名也县钟之木刻饰为之因名曰虡也】时以为美祥后闲岁正月上郊泰畤因朝单于于甘泉宫后闲岁改元为黄龙正月复幸甘泉郊泰畤又朝单于于甘泉宫至冬而崩凤皇下郡国凡五十余所元帝即位遵旧仪闲岁正月一幸甘泉郊泰畤又东至河东祠后土西至雍祠五畤凡五奉泰畤后土之祠亦施恩泽时所过毋出田租赐百戸牛酒【师古曰言有时如此不常然也】或赐爵赦罪人元帝好儒贡禹韦成匡衡等相继为公卿禹建言汉家宗庙祭祀多不应古礼上是其言后韦成为丞相议罢郡国庙自太上皇孝恵帝诸园寝庙皆罢后元帝寝疾梦神灵谴罢诸庙祠上遂复焉后或罢或复至哀平不定语在韦成传成帝初即位丞相衡御史大夫谭【师古曰衡匡衡谭张谭】奏言帝王之事莫大乎承天之序承天之序莫重于郊祀故圣王尽心极虑以建其制祭天于南郊就阳之义也瘗地于北郊即隂之象也【师古曰祭地曰瘗薶故云瘗地也即就也】天之于天子也因其所都而各飨焉往者孝武皇帝居甘泉宫即于云阳立泰畤祭于宫南今行常幸长安【○宋祁曰淳化本无行字】郊见皇天反北之泰隂祠后土反东之少阳事与古制殊又至云阳行谿谷中阸陜且百里汾隂则渡大川有风波舟楫之危【师古曰楫音集其字从木○宋祁曰建本楫音即涉反此云音集疑非是】皆非圣主所宜数乘郡县治道共张吏民困苦【师古曰共读曰供音居用反张音竹亮反下皆类此】百官烦费劳所保之民行危险之地【师古曰保养也】难以奉神灵而祈福祐殆未合于承天子民之意昔者周文武郊于丰鄗成王郊于雒邑由此观之天随王者所居而飨之可见也甘泉泰畤河东后土之祠宜可徙置长安合于古帝王愿与羣臣议定奏可大司马车骑将军许嘉等八人以为所从来久逺宜如故右将军王商博士师丹议郎翟方进等五十人以为礼记曰燔柴于太坛祭天也瘗薶于太折祭地也【韦昭曰太折谓为坛于昭晰地也师古曰折曲也言方泽之形四曲折也】兆于南郊所以定天位也【邓展曰除地为营埒有形兆也】祭地于太折在北郊就隂位也郊处各在圣王所都之南北书曰越三日丁巳用牲于郊牛二【师古曰周书洛诰之辞】周公加牲告徙新邑定郊礼于雒明王圣主事天明事地察天地明察神明章矣天地以王者为主故圣王制祭天地之礼必于国郊长安圣主之居皇天所观视也甘泉河东之祠非神灵所飨宜徙就正阳大隂之处违俗复古循圣制定天位如礼便于是衡谭奏议曰陛下圣徳怱明上通【师古曰怱与聪同】承天之大典览羣下使各悉心尽虑议郊祀之处天下幸甚臣闻广谋从众则合于天心【○宋祁曰南本作合于天下心】故洪范曰三人占则从二人言【师古曰洪范周书也】言少从多之义也论当往古宜于万民则依而从之【师古曰论议也音来顿反】违道寡与则废而不行今议者五十八人其五十人言当徙之义皆着于经传同于上世便于吏民八人不按经蓺考古制而以为不宜无法之议难以定吉凶太誓曰正稽古立功立事可以永年丕天之大律【师古曰今文泰誓周书也稽考也永长也丕奉也律法也言正考古道而立事则可长年享有天下是则奉天之大法也】诗曰毋曰髙髙在上陟降厥士日监在兹【师古曰诗周颂敬之诗也陟升也士事也言无谓天之髙而又髙逺在上而不加敬天乃上下升降日日监观于此视人之所为者耳】言天之日监王者之处也又曰廼眷西顾此维予宅【师古曰大雅皇矣之诗也宅居也言天眷然西顾以周国为居也商纣在东故谓周为西也】言天以文王之都为居也宜于长安定南北郊为万世基天子从之既定衡言甘泉泰畤紫坛八觚宣通象八方【服防曰八觚如今社坛也师古曰觚角也】五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐【师古曰汉旧仪云祭天用六防绮席六重用玉几玉饰器凡七十女乐即礼乐志所云使童男童女俱歌也】石坛僊人祠瘗鸾路骍驹寓龙马不能得其象于古臣闻郊柴飨帝之义埽地而祭上质也歌大吕舞云门以竢天神歌太蔟舞咸池以竢地祗【师古曰此周礼也大吕合于黄钟黄钟阳声之首也云门黄帝乐也太蔟阳声次二者也咸池尧乐也】其牲用犊其席藁稭其器陶匏【师古曰陶瓦器匏瓠也稭音戞】皆因天地之性贵诚上质不敢修其文也以为神祗功徳至大虽修精微而备庶物犹不足以报功唯至诚为可故上质不饰以章天徳紫坛伪饰女乐鸾路骍驹龙马石坛之属宜皆勿修衡又言王者各以其礼制事天地非因异世所立而继之【师古曰异世谓前代】今雍鄜密上下畤【晋灼曰秦文公宣公所立畤也】本秦侯各以其意所立非礼之所载术也汉兴之初仪制未及定即且因秦故祠复立北畤今既稽古建定天地之大礼郊见上帝青赤白黄黑五方之帝皆毕陈各有位馔祭祀备具诸侯所妄造王者不当长遵及北畤未定时所立【师古曰谓髙祖之初礼仪未定】不宜复修天子皆从焉及陈寳祠由是皆罢明年上始祀南郊赦奉郊之县及中都官耐罪囚徒【师古曰中都官京师诸官府也】是岁衡谭复条奏长安厨官县官给祠郡国候神方士使者所祠凡六百八十三所其二百八所应礼及疑无明文可奉祠如故其余四百七十五所不应礼或复重【师古曰复音扶目反重音丈庸反】请皆罢奏可本雍旧祠二百三所唯山川诸星十五所为应礼云若诸布诸严诸逐皆罢杜主有五祠置其一又罢髙祖所立梁晋秦荆巫九天南山莱中之属及孝文渭阳孝武薄忌泰一三一黄帝防羊马行泰一臯山山君武夷夏后启母石【○宋祁曰本无石字】万万里沙【○宋祁曰姚本无一万字】八神延年之属及孝宣参山蓬山之罘成山莱山四时蚩尤劳谷五牀僊人玉女径路黄帝天神原水之属皆罢候神【○宋祁曰参山予据孝宣祠参山八神于曲城蓬山于临朐与此相应不然太山自在五岳何可罢之】方士使者副佐本草待诏七十余人皆归家【师古曰本草待诏谓以方药本草而待诏者】明年匡衡坐事免官爵众庶多言不当变动祭祀者又初罢甘泉泰畤作南郊日大风坏甘泉竹宫折拔畤中树木十围以上百余天子异之以问刘向对曰【○宋祁曰向字下当更有向字】家人尚不欲絶种祠【师古曰家人谓庶人之家也种祠继嗣所传祠也】况于国之神寳旧畤且甘泉汾隂及雍五畤始立皆有神只感应然后营之非茍而已也武宣之世奉此三神礼敬敕备【师古曰敕整也】神光尤着祖宗所立神只旧位诚未易动及陈寳祠自秦文公至今七百余岁矣汉兴世世常来光色赤黄长四五丈直祠而息音声砰隠野鸡皆雊【师古曰直当也息止也当祠处而止也砰音普萌反】每见雍太祝祠以太牢遣者乘传驰诣行在所【师古曰报神之来也传音丁恋反】以为福祥髙祖时五来文帝二十六来武帝七十五来宣帝二十五来初元元年以来亦二十来此阳气旧祠也及汉宗庙之礼不得擅议皆祖宗之君与贤臣所共定古今异制经无明文至尊至重难以疑説正也前始纳贡禹之议后人相因多所动揺易大传曰诬神者殃及三世恐其咎不独止禹等上意恨之【师古曰恨悔也】后上以无继嗣故令皇太后诏有司曰【○宋祁曰令字下疑有白字】盖闻王者承事天地交接泰一尊莫着于祭祀孝武皇帝大圣通明始建上下之祀【师古曰上下谓天地】营泰畤于甘泉定后土于汾隂而神祗安之飨国长久子孙蕃滋【师古曰蕃音扶元反】累世遵业福流于今今皇帝寛仁孝顺奉循圣绪靡有大愆而久无继嗣思其咎职【师古曰职主也咎过主于此也】殆在徙南北郊违先帝之制改神祗旧位失天地之心以妨继嗣之福春秋六十未见皇孙【师古曰皇太后自谓】食不甘味寝不安席朕甚悼焉春秋大复古善顺祀【师古曰以复古为大以顺祀为善也】其复甘泉泰畤汾隂后土如故及雍五畤陈寳祠在陈仓者天子复亲郊礼如前又复长安雍及郡国祠着明者且半成帝末年颇好鬼神亦以无继嗣故多上书言祭祀方术者皆得待诏祠祭上林苑中长安城旁费用甚多然无大贵盛者谷永説上曰臣闻明于天地之性不可惑以神怪知万物之情不可罔以非类【师古曰罔犹蔽○宋祁曰注末当添也字】诸背仁义之正道不遵五经之法言而盛称竒怪鬼神广崇祭祀之方求报无福之祠【○宋祁曰祠当作祀】及言世有僊人服食不终之药防兴轻举【如淳曰防逺也兴举也师古曰防古遥字也兴起也谓起而逺去也】登遐倒景【如淳曰在日月之上反从下照故其景倒师古曰遐亦逺也○宋祁曰注文反字上当添日月二字】览观县圃浮游蓬莱【李竒曰昆仑九成上有县圃县圃之上即阊阖天门】耕耘五徳朝种暮获【晋灼曰翼氏风角五徳东方甲南方丙西方庚北方壬中央戊种五色禾于此地而耕耘也】与山石无极【师古曰言获长夀比于山石无穷也】黄冶变化【晋灼曰黄者铸黄金也道家言冶丹砂令变化可铸作黄金也】坚氷淖溺【晋灼曰方士诈以药石若陷氷丸投之氷上氷即消液因假为神仙道使然也或曰谓冶金令可饵也师古曰或説非也淖濡甚也音女教反】化色五仓之术者【李竒曰思身中冇五色腹中有五仓神五色存则不死五仓存则不饥】皆奸人惑众挟左道怀诈伪以欺罔世主【师古曰左道邪僻之道非正义也】听其言洋洋满耳若将可遇【师古曰洋洋美盛之貌也洋音羊又音祥】求之荡荡如系风捕景终不可得【师古曰荡荡空旷之貌也荡音荡】是以明王距而不听圣人絶而不语【师古曰谓孔子不语怪神】昔周史苌欲以鬼神之术辅尊灵王防朝诸侯而周室愈微诸侯愈叛楚怀王隆祭祀事鬼神欲以获福助郤秦师【师古曰郤退音丘畧反】而兵挫地削身辱国危秦始皇初并天下甘心于神僊之道遣徐福韩终之属多赍童男童女入海求神采药因逃不还天下怨恨汉兴新垣平齐人少翁公孙卿栾大等皆以僊人黄冶祭祠事鬼使物入海求僊采药贵幸赏赐累千金大尤尊盛至妻公主爵位重絫震动海内【师古曰絫古累字】元鼎元封之际燕齐之间方士瞠目防掔言有神僊祭祠致福之术者以万数其后平等皆以术穷诈得诛夷伏辜【师古曰诈得谓主上得其诈伪之情】至初元中有天渊玉女钜鹿神人轑阳侯师张宗之奸纷纷复起【师古曰轑阳侯江仁也元帝时坐使家丞上印绶随宗学仙免官轑音辽】夫周秦之末三五之隆【师古曰三谓三皇五谓五帝也○刘奉世曰周秦之末三五之隆语有害而理未通疑有误三五似指三世五世而言谓文武之时也寻上文可见宋祁曰顔注三五之隆疑非是余谓五字当作主盖指汉三主耳新垣平事则文帝时也元鼎元封则武帝时也初元则元帝时也指异代则曰周秦之末于今世则曰三主之隆文意较然明甚师古于汉书他所是正者甚多而不察于此所未谕也】已尝専意散财厚爵禄竦精神举天下以求之矣旷日经年靡有毫厘之验足以揆今经曰享多仪仪不及物惟曰不享【师古曰周书洛诰之辞也言祭享之道唯以絜诚若多其容仪而不及礼物则不为神所享也】论语説曰子不语怪神【师古曰説谓论语之説也】唯陛下距絶此类毋令奸人有以窥朝者上善其言后成都侯王商为大司马衞将军辅政杜邺説商曰东邻杀牛不如西邻之禴祭【师古曰此易既济九五爻辞也东邻谓商纣也西邻周文王也禴祭谓禴煑新菜以祭言祭祀之道莫盛修徳故纣之牛牲不如文王之苹藻也禴音籥】言奉天之道贵以诚质大得民心也行秽祀丰犹不防祐徳修荐薄吉必大来古者坛场有常处尞禋有常用【师古曰尞古燎字】赞见有常礼牺牲玉帛虽备而财不匮车舆臣役虽动而用不劳是故每举其礼助者欢説【师古曰助谓助祭也説读曰悦】大路所歴黎元不知【师古曰大路天子祭天所乘之车也黎元不知言无徭费不劳于下也】今甘泉河东天地郊祀咸失方位违隂阳之宜及雍五畤皆旷逺奉尊之役休而复起缮治共张无解己时皇天着象殆可略知前上甘泉先敺失道【师古曰敺与驱字同】礼月之夕奉引复迷【韦昭曰奉弓前导引车】祠后土还临河当渡疾风起波船不可御又雍大雨坏平阳宫垣廼三月甲子震电灾林光宫门【孟康曰甘泉一名林光师古曰林光秦离宫名也汉又于其旁起甘泉宫非一名也】祥瑞未着咎征仍臻迹三郡所奏皆有变故【师古曰迹谓观其事迹也】不荅不飨何以甚此【师古曰不荅不当天意不飨不为天所飨也】诗曰率由旧章【师古曰大雅假乐之诗也率循也由用也循用旧典之文章也】旧章先王法度文王以之交神于祀子孙千亿宜如异时公卿之议复还长安南北郊后数年成帝崩皇太后诏有司曰皇帝即位思顺天心遵经义定郊礼天下説憙【师古曰説读曰悦】惧未有皇孙故复甘泉泰畤汾隂后土庶防获福皇帝恨难之卒未得其祐其复南北郊长安如故以顺皇帝之意也哀帝即位寝疾博征方术士京师诸县皆有侍祠使者尽复前世所常兴诸神祠官凡七百余所一岁三万七千祠云明年复令太皇太后诏有司曰皇帝孝顺奉承圣业靡有解怠【师古曰解读曰懈】而久疾未瘳夙夜唯思殆继体之君不宜改作其复甘泉泰畤汾隂后土祠如故上亦不能亲至遣有司行事而礼祠焉后三年哀帝崩平帝元始五年大司马王莽奏言王者父事天故爵称天子孔子曰人之行莫大于孝孝莫大于严父严父莫大于配天【师古曰孝经载孔子之言】王者尊其考欲以配天縁考之意欲尊祖推而上之遂及始祖是以周公郊祀后稷以配天宗祀文王于明堂以配上帝礼记天子祭天地及山川岁徧春秋谷梁传以十二月下辛卜正月上辛郊【师古曰豫卜郊之日】髙皇帝受命因雍四畤起北畤而备五帝未共天地之祀【师古曰共读曰恭】孝文十六年用新垣平初起渭阳五帝庙祭泰一地祗以太祖髙皇帝配日冬至祠泰一夏至祠地祗皆并祠五帝而共一牲【○宋祁曰牲景徳本作特】上亲郊拜后平伏诛廼不复自亲而使有司行事孝武皇帝祠雍曰今上帝朕亲郊而后土无祠则礼不荅也于是元鼎四年十一月甲子始立后土祠于汾隂或曰五帝泰一之佐宜立泰一五年十一月癸未始立泰一祠于甘泉三岁一郊与雍更祠【师古曰更音工衡反】亦以髙祖配不岁事天皆未应古制建始元年徙甘泉泰畤河东后土于长安南北郊永始元年三月防未有皇孙复甘泉河东祠绥和二年防卒不获祐复长安南北郊建平三年惧孝哀皇帝之疾未瘳复甘泉汾隂祠竟复无福臣谨与太师孔光长乐少府平晏大司农左咸中垒校尉刘歆大中大夫朱阳博士薛顺议郎国由等六十七人议皆曰宜如建始时丞相衡等议复长安南北郊如故莽又颇改其祭礼曰周官天墬之祀【师古曰墬古地字也下皆类此】乐有别有合其合乐曰防六律六钟五声八音六舞大合乐祀天神祭墬只祀四望祭山川享先妣先祖【师古曰此周礼春官大司乐之职也六律合阳声者六钟以六律六钟之均也五声宫商角征羽八音金石竹匏土革木六舞云门咸池大韶大夏大濩大武也大合乐者徧作之也先妣姜嫄也先祖先王先公也】凡六乐奏六歌而天墬神祗之物皆至【师古曰谓一变而致羽物及川泽之祗二变而致羸物及山林之祗三变而致鳞物及丘陵之祗四变而致毛物及坟衍之祗五变而致介物及地祗六变而致象物及天神】四望盖谓日月星海也三光髙而不可得亲海广大无限界故其乐同祀天则天文从祭墬则墬理从三光天文也山川地理也天地合祭先祖配天先妣配墬其谊一也天墬合精夫妇判合祭天南郊则防墬配一体之谊也天墬位皆南乡同席【师古曰乡读曰向其下并同】墬在东共牢而食髙帝髙后配于坛上西乡后在北亦同席共牢牲用茧栗【师古曰谓牛角如茧及栗者牛之小也】酒陶匏礼记曰天子籍田千畮防事天墬【师古曰畮古亩字】繇是言之宜有黍稷【师古曰繇读与由同】天地用牲一燔尞瘗薶用牲一髙帝髙后用牲一天用牲左及黍稷燔尞南郊墬用牲右及黍稷瘗于北郊其旦东乡再拜朝日其夕西乡再拜夕月然后孝弟之道备而神只嘉享万福降辑【师古曰辑与集同】此天墬合祀防祖妣配者也其别乐曰【○宋祁曰邵本无别字】冬日至于墬上之圜丘奏乐六变则天神皆降夏日至于泽中之方丘奏乐八变则墬祗皆出【师古曰此亦春官大司乐之职也天神之乐圜钟为宫黄钟为角太蔟为征姑洗为羽雷鼓雷鼗孤竹之管云和之琴瑟云门之舞地祗之乐函钟为宫太蔟为角姑洗为征南吕为羽灵鼓灵鼗孙竹之管空桑之琴瑟咸池之舞先奏是乐以致其神礼之以玉然后合乐而祭】天墬有常位不得常合此其各特祀者也隂阳之别于日冬夏至其防也防孟春正月上辛若丁天子亲合祀天墬于南郊防髙帝髙后配隂阳有离合易曰分隂分阳迭用柔刚【师古曰易説卦之辞也阳为刚隂为柔隂阳既分则刚柔迭用也迭互也音大结反】以日冬至使有司奉祠南郊髙帝配而望羣阳日夏至使有司奉祭北郊髙后配而望羣隂皆防助致微气通道幽弱【师古曰道读曰导】当此之时后不省方【师古曰谓冬夏日至之时后君也方常也不视常务】故天子不亲而遣有司所防正承天顺地【○宋祁曰一本作承顺天地】复圣王之制显太祖之功也渭阳祠勿复修羣望未悉定定复奏奏可三十余年间天墬之祠五徙焉后莽又奏言书曰类于上帝禋于六宗【师古曰虞书舜典也并已解于上】欧阳大小夏侯三家説六宗皆曰上不及天下不及墬旁不及四方在六者之间助隂阳变化实一而名六名实不相应礼记祀典功施于民则祀之天文日月星辰所昭仰也地理山川海泽所生殖也易有八卦乾坤六子水火不相逮靁风不相誖山泽通气然后能变化既成万物也【师古曰干为父坤为母震为长男巽为长女坎为中男离为中女艮为少男兑为少女故云六子也水火坎离也靁风震巽也山泽艮兑也逮及誖乱也既尽也靁古雷字也誖音布内反】臣前奏徙甘泉泰畤汾隂后土皆复于南北郊谨按周官兆五帝于四郊山川各因其方【师古曰春官小宗伯之职也兆谓为坛之营域也五帝于四郊谓青帝于东郊赤帝及黄帝于南郊白帝于西郊黑帝于北郊也各因其方谓顺其所在也】今五帝兆居在雍五畤不合于古又日月靁风山泽易卦六子之尊气所谓六宗也星辰水火沟渎皆六宗之属也今或未特祀或无兆居谨与太师光大司徒宫义和歆等八十九人议皆曰天子父事天母事墬今称天神曰皇天上帝泰一兆曰泰畤而称墬祗曰后土与中央黄灵同又兆北郊未有尊称宜令墬祗称皇墬后祗兆曰广畤易曰方防类聚物防羣分【师古曰易上系之辞也方谓所向之地】分羣神防类相从为五部兆天墬之别神中央帝黄灵后土畤及日庙北辰北斗填星中宿中宫于长安城之未墬兆东方帝太昊青灵勾芒畤及靁公风伯庙岁星东宿东宫于东郊兆南方炎帝赤灵祝融畤及荧惑星南宿南宫于南郊兆西方帝少皥白灵蓐收畤及太白星西宿西宫于西郊兆北方帝颛顼黑灵防畤及月庙雨师庙辰星北宿北宫于北郊兆【○刘敞曰兆字衍】奏可于是长安旁诸庙兆畤甚盛矣莽又言帝王建立社稷百王不易社者土也宗庙王者所居稷者百谷之主所防奉宗庙共粢盛【师古曰共读与供同】人所食防生活也王者莫不尊重亲祭自为之主礼如宗庙诗曰乃立土【师古曰大雅緜之诗也冢大也土土神谓大社也】又曰防御田祖防祈甘雨【师古曰小雅甫田之诗也田祖稷神也言设乐以御祭于神为农求甘雨也】礼记曰唯祭宗庙社稷为越绋而行事【李竒曰引棺车谓之绋当祭天地五祀则越绋而行事不以私丧废公祀师古曰绋引车索也音弗】圣汉兴礼仪稍定已有官社未立官稷【臣瓒曰髙帝除秦社稷立汉社稷礼所谓太社也时又立官社配以夏禹所谓王社也见汉祀令而未立官稷至此始立之世祖中兴不立官稷相承至今也】遂于官社后立官稷防夏禹配食官社后稷配食官稷稷种谷树【师古曰谷树楮树也其子类谷故于稷种】徐州牧岁贡五色土各一斗莽簒位二年兴神僊事防方士苏乐言起八风台于宫中台成万金【师古曰费直万金也】作乐其上顺风作液汤【如淳曰蓺文志有液汤经其义未闻也】又种五梁禾于殿中【师古曰五色禾也谷永所谓耕耘五徳也】各顺色置其方面先防鹤□毒冒犀王二十余物渍种【师古曰防古煑字也□古髓字也谓防取汁以渍谷子也毒音代冒音莫内反○宋祁曰□景本作别本并从左与此本不同】计粟斛成一金言此黄帝谷僊之术也防乐为黄门郎令主之莽遂崈鬼神淫祀【师古曰崈古崇字】至其末年自天地六宗防下至诸小鬼神凡千七百所用三牲鸟兽三千余种后不能备廼以鸡当鹜鴈犬当麋鹿数下诏自以当僊语在其传
　　赞曰汉兴之初庶事草创唯一叔孙生略定朝廷之仪若廼正朔服色郊望之事数世犹未章焉至于孝文始防夏郊而张苍据水徳公孙臣贾谊更以为土徳卒不能明孝武之世文章为盛太初改制而儿寛司马迁等犹从臣谊之言【李竒曰公孙臣贾谊】服色数度遂顺黄徳彼以五徳之传从所不胜【服防曰传音亭传之传五帝相承代常以金木水火相胜之法若火灭金便以火代金师古曰音张恋反】秦在水徳故谓汉据土而克之刘向父子防为帝出于震故包羲氏始受木徳【师古曰包读曰庖】其后防母传子终而复始自神农黄帝下歴唐虞三代而汉得火焉故髙祖始起神母夜号着赤帝之符旗章遂赤自得天统矣【邓展曰向父子虽有此议时不施行至光武建武二年乃用火徳色尚赤耳】音共工氏防水徳间于木火【师古曰共读曰龚间音工苋反】与秦同运非其次序故皆不永由是言之祖宗之制盖有自然之应顺时宜矣究观方士祠官之变谷永之言不亦正乎不亦正乎【○宋祁曰南本无下一句】
　　前汉书卷二十五下
　　前汉书卷二十五下考证
　　郊祀志下长安则作飞亷桂馆甘泉则作益夀延夀馆○【臣召南】按馆字封禅书俱作观又通天台封禅书作通天茎台
　　乃下诏甘泉房中生芝九茎赦天下无令复作○按监本及别本乃下诏之下无甘泉房中生芝九茎八字赦天下之下无无令复作四字今从宋本补
　　令奉髙作明堂汶上如带图注汶水名也出琅邪朱虚作明堂于汶水之上也○【臣召南】按颜注汶水非也胡三省曰地理志明堂在奉髙县西南四里即禹贡浮汶逹济之汶若琅邪汶水入潍而入海非立明堂处
　　上亲禅髙里注髙里山名解在武纪○监本脱解在武纪四字从宋本添
　　其西则商中数十里虎圈○【臣召南】按商中封禅书作唐中通鉴从史记
　　诸所兴如薄忌泰一云云注李竒曰皆祠名○监本讹皆同名今改正
　　南岳灊山于潜○【臣召南】按南岳衡山也自元封五年廵南郡至江陵而东登礼潜之天柱山号曰南岳于是南岳之名移于灊山而长沙湘南之衡山自古称南岳者反无祠矣
　　余皆一祷而三祠云○【臣召南】按欧阳脩集古录引汉西岳华山碑云孝武皇帝脩封禅之礼廵省五岳立祠其下宫曰集灵宫殿曰存僊殿门曰望僊门中宗之世使者持节歳一祷而三祠可为此文确证但又云所谓集灵宫者他书皆不见惟见此碑则失考耳地理志华隂下自注集灵宫武帝起非明文乎
　　为随侯剑寳玉云云○刘敞曰四祠随侯珠一也○【臣浩】按刘敞注则古本随侯下有珠字后来本并脱耳注周康寳鼎似汾上所获鼎也○【臣召南】按刘敞解珠剑璧三物并确惟此句可疑上文言汾隂寳鼎明曰鼎大异于众鼎文镂无欵识故但云寳鼎不云周康寳鼎也且四物祠于未央宫中并是宫中寳物若寳鼎则已迎至甘泉祀天之处不得于宫中立祠又后文张敞曰昔寳鼎出于汾脽有司騐脽上非旧藏处则所谓寳鼎者正以不知其来处为神竒安得指实以周康乎敞説未确
  </div>
  <div class="pagination">
   <a href="前汉书_page30.html">
    上一页
   </a>
   <span>
    ...
   </span>
   <a href="前汉书_page26.html">
    26
   </a>
   <a href="前汉书_page27.html">
    27
   </a>
   <a href="前汉书_page28.html">
    28
   </a>
   <a href="前汉书_page29.html">
    29
   </a>
   <a href="前汉书_page30.html">
    30
   </a>
   <span class="current-page">
    31
   </span>
   <a href="前汉书_page32.html">
    32
   </a>
   <a href="前汉书_page33.html">
    33
   </a>
   <a href="前汉书_page34.html">
    34
   </a>
   <a href="前汉书_page35.html">
    35
   </a>
   <a href="前汉书_page36.html">
    36
   </a>
   <span>
    ...
   </span>
   <a href="前汉书_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
