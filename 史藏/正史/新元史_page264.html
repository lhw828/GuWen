<!DOCTYPE html>
<html>
<head>
    <meta charset="UTF-8">
    <title>新元史 - 第 264 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 264 页/共 398 页</h1>
    <div class="content">
　　撒吉思卜华，嗣其父职。太宗元年，赐金符，安辑河北、山东诸州。史天泽为真定、河间、济南、东平、大名五路万户，命撒吉思卜华佩金虎符以达鲁花赤监其军。 

　　金宣宗徙汴，立河平军于新卫以自固。撒吉思卜华数攻之，不拔。四年正月，太宗自白坡济河而南，撒吉思卜华渡自河阴，攻郑州，守将马伯坚降。及金哀宗出奔，帝命撒吉思卜华追蹑之。会其节度使斜捻阿卜弃新卫赴汴，撒吉思卜华遂入而据之。明年正月，哀宗自黄陵冈济河。撒吉思卜华与其将白撒战于白公庙，败之。 

　　哀宗走归德，撒吉思卜华薄北门而军，左右皆水。史天泽言于撒吉思卜华曰：“此非驻兵之地，彼若来犯，则进退失据矣。”不听。先是，河北之战，金将蒲察官奴之母为蒙古军所得，挟之采为诱降计。官奴即因母与忒木合约和，诡言欲劫金主降。忒木台信之，还其母，因定和计。官奴日往来军中讲议，或乘舟中流会饮，探知撒吉思卜华营在王家寺。遂以五月五日，帅其忠孝军四百五十人，出南门登舟，由东而北。我军习见官奴往来，犹以为议和也，不设备。是夜，杀我外堤逻卒，四更至王家寺斫营。我军仓卒接战，官奴军小却，以小船载其军七十人自后夹攻。撒吉思卜华腹背受敌，一军皆覆，溺水死者凡三千五百余人。 

　　金亡，命大臣忽都虎料民分封功臣。撒吉思卜华妻杨氏自陈曰：“吾舅及失皆死国事，独见遗，何也？”事闻，赐新卫民二百户。撒吉思卜华赠太师，追封卫国公，谥忠武。弟明安答儿。 

　　明安答儿，善骑射。撒吉思卜华战殁，嗣国王塔思承制以明安答儿领其行营。寻授蒙古汉军万户。后从围淮安，因粮于敌，未尝匮乏，军士咸乐为用。宪宗三年，从昔烈门太子伐宋，卒于钧州。赠太保，追封卫国公，谥武毅。 

　　子腯虎，从世祖北征叛王，挺戈出入其阵。帝壮之，赐号拔都，赐白金四百五十两。从讨李璮，亦有战功。次子普兰溪，光录大夫、徽政使。 

　　乃丹，达里伯氏。其部落在和林之外千余里，世有都刺合之地。乃丹闻太祖起兵，率其众来附，命隶国王木华黎部下，从收云中、九原，取辽西，俱有功。卒。子二人：忻都、合刺。 

　　忻都，以材武从国王平河朔，早卒。子儿人：哈剌、朵忽兰、瘦瘦儿、阿里罕、爱不哥察儿、忽里罕、万奴、众家奴、忙驴，皆有勇略，常为诸军冠。忽里罕、万奴、阿里罕子高奴及合刘子纽邻，俱战及。爱不哥察儿，至大元年授宣抚将军、韶州路达鲁花赤，卒。子纳怀，廉镇端直，武宗闻其名拜监察御史，累官吉安路总管，兼管劝农事。 

　　忒木台，札利台氏。祖豁火察儿、父朔鲁罕俱骁勇、善骑射。太祖亲征，豁火察儿常为前锋。朔鲁罕，从太祖败金人于野狐岭，中流矢，帝亲为傅药。及卒，帝叹息曰：“朔鲁罕，吾之一臂，今亡矣。”赐其家马四百匹、锦绮万段。 

　　忒木台，从征康里，俘其部长以献。又从太祖征西夏有功。木华黎卒，命忒木台以行省领兀鲁、忙兀、怯烈、宏吉刺、札刺儿五部之众。河南平，赐户二千。从宪宗征蜀，卒于军。忒木台尝屯兵河南、太原、平阳，民德之。及卒，皆为立祠。子奥鲁赤。 

　　奥鲁赤，早事宪宗，特见亲任，从攻钓鱼山。至元五年，又从阿木攻襄阳，授蒙古军万户。明年，赐虎符，袭父职，领蒙古军四万户。十一年，从伯颜渡江，围鄂州。遣许千户同宋俘持金符抵城东南门招之，守将张晏然以城降。迁昭毅大将军。大兵出独松关，宋兵败溃。 

　　十三年，宋主降，分讨不下州郡，加镇国大将军、行省参知政事。未几，行湖北道宣慰使，诏括逃亡；有司拘良民千余人，无所归，众议隶于官。奥鲁赤曰：“民被兵，幸而骨肉完聚，复羁之可乎？”悉纵为民。征诣阙，赐赉优渥，擢行省左丞，行宣慰使。十八年，移宣慰司于澧州，讨平剧喊周龙等。复召入觐，进右丞，改荆湖行枢密院副使。 

　　二十三年，拜湖广行省平章政事。夏四月，诏诣上都，命佐镇南王征交趾。以其子脱桓不花袭万户；既而，师出无功，改江西行省平章政事。二十六年，以疾乞退，不允，改同知行枢密院事。 

　　成宗即位，进光录大夫、江西行省平章政事。大德元年，卒，年六十六。赠推忠开武协运佐治功臣、金紫光禄大夫、大司徒、上柱国，追封郑国公，谥忠宣。二子：拜住、脱桓不花。 

　　拜住，蒙古亲军副都指挥使。 

　　脱桓不花，行省左丞、蒙古军都万户。从世祖征乃颜有功。又佐仁宗入定内难，拜湖广行省平章政事，进左丞相。卒，赠守忠翊正济美演德功臣、上柱国，追封郑国公，谥宣简。二子：普答刺吉、察罕估木儿。 

　　普答刺吉，袭都万户，枢密副使。卒，赠保忠经武致德宣惠功臣、江西行省右丞，追封常山郡公，谥荣襄。 

　　察罕估木儿，袭都万户。 

卷一百三十一 列传第二十八 

　　阿剌浅 阿剌瓦而思 不别 斡都蛮 哈只哈心 昔思铃部 爱鲁 小钤部赵阿哥潘 重喜 塔本 阿里乞失铁木儿迭里威失 锁咬儿哈的迷失 曷思麦里 

　　阿刺浅，西域赛夷氏。赛夷者，西域族长之名，因以为氏。又称札八儿火者。火者，其官名也。太祖在巴泐渚纳，阿刺浅自汪古部驱驼羊，沿额而古涅河易绍鼲，遇太祖，倾心归附。为饮巴泐渚纳水十九人之一。 

　　太祖灭王罕及乃蛮太阳罕，欲伐金，乃遣阿刺浅使于金以觇之，金人不为礼。然往返之间，尽得金人虚实及道路之险易。太祖遂自将伐金：金人恃居庸之险，冶铁锢关门，布铁蒺藜百余里，以精兵守之。太祖召阿剌浅问计，对曰：“从此而西有间道曰紫荆口，骑行可通，臣尝过之。若勒兵出此，一日便至。”太祖留喀台布札与金守将相持，今阿刺浅前导，疾赴紫荆口。金人闻之。遣奥敦他兵拒守。比至，太祖兵已度隘，逆战于五回领，大破之。时喀台等亦入居庸关。遂尽得金之险要。后太祖入中都，览山川形势，谓左右曰：“朕得至此者，阿刺浅之功也。”又谓刺浅曰：“汝引弓四射，随箭所落，悉以地畀汝。”太祖北还，留阿剌浅与石抹明安等守中都，授黄河以北铁门以南天下都达鲁花赤，赐养老一百户。 

　　栖霞道士邱处机，太祖闻其名，遣使征之。路过宣德，皇太弟斡赤斤遣阿刺浅迓之，并命护送至行在，及处机东归，又命阿剌浅送至中都。时山东新附，人多反侧，阿刺浅欲与处机弟子尹志平同往招谕之，处机不允。阿刺浅曰：“若大兵一到，杀戮必多，愿真人救之。”处机良久曰：“虽不能救，犹愈坐视其死。”乃为招谕书，俾志平与阿刺浅同往焉。处机语阿刺浅：“我尝识公。”阿剌浅曰：“我亦尝见真人。”他曰，处机问；”公欲极一身贵显，抑子孙蕃衍？”阿刺浅曰：“身后富贵安在，有子孙以承宗祀足矣！”处机曰：“闻命矣。”后果如其言。 

　　阿刺浅长身美髯，雄勇善骑射，每战被重铠，驰突如飞。兼通蒙古、汉语，前后凡九使金，皆得要领。太宗即位，设诸色站赤，命阿刺浅与脱忽察儿董其事。卒，年百十有八岁。赠推忠佐命功臣、太傅、开府仪同三司、上柱国，追封凉国公，谥定武。二子：阿里罕、明里察。 

　　阿里罕，从父出入行阵，勇而善谋。宪宗伐蜀，为兵马都元帅。 

　　子哈只，湖南宣慰使，赠推诚保德功臣、金紫光禄大夫、司徒、凉国公，谥安惠。 

　　哈只子：养安，陕西行省平章政事；阿思兰，太府监丞；补孛，太仆寺丞。 

　　养安子阿葩实，太仆寺卿。 

　　明里察，赠开府仪同三司、上柱国，追封凉国公，谥康懿。子：亦不速金，户部尚书；哈刺，陕西行省参知政事。 

　　阿刺瓦而思，回鹘八瓦耳氏，仕回鹘为千夫长。太祖驻跸八瓦耳之地，阿刺瓦而思率其部众来降，从太祖征西域。卒于军。 

　　子阿刺瓦丁，从世祖北征有功。至元二十九年，卒，年一百二岁。 

　　子赡思丁，有子王人：鸟马儿，陈州达鲁花赤；不别，隆镇卫都指挥使，忻都，监察御史，阿合马，拱卫直司都指挥使；阿散不别，骁勇善骑射，历事成宗、武宗、仁宗，计前后所赐褚币四十万缗，他物称是，阶荣禄大夫，三珠虎符。 

　　子斡都蛮袭职。致和元年，自上都来降，丞相燕帖木儿以为裨将，率壮士百人，围灭里帖木儿等于陀罗台，擒以献，赐衣一袭及秃秃马矢甲、金束带各一，白金百两，钞二百锭。天历元年九月，充同佥行枢密院事。十月，从击忽剌台、马札儿等军于芦沟桥，败之，追至紫荆关，多所俘获，以功赐所籍倒拉沙子泼皮宅。二年，进同知枢密院。三年，以隆镇卫都指挥使兼领拱卫司。卒。 

　　哈只哈心，阿鲁浑氏，西域人。太祖征西域，哈只哈心扼阿母河，筑垒坚守，力屈始降。太祖按剑问之，先断其发将戮之。哈只哈心正色对曰：“臣各为其主，非罪也。死不过污一席地，何恨，但恐无名尔。”太祖壮而释之。因进言：“失刺子城坚固，不易攻，请往招之。”太祖驻兵马鲁城，使哈只哈心单骑至失刺子谕以祸福，其酋遂内附。以功擢领怯伶口。既班师，隶皇孙旭烈兀部下。至元五年，卒，年一百十七岁。 

　　子阿散，大名路税课提领。阿散子：昭都刺，大都路警巡达鲁花赤，凯霖，彰符路达鲁花赤。哈只哈必要于荀氏，阿散二子皆以荀为氏。 

　　昔里钤部，河西人。自其父答尔沙必吉以上七世相西夏。必吉，译言宰相也。其先本沙陀部长，从唐赐姓为李氏，以别于西夏国姓为小李，后又讹为昔里。答尔沙官肃州钤部。生子以官配姓，名曰昔里钤部。又名益立山，在西夏累官沙州钤部。其兄以肃州钤部来聘，与馆接使察罕深柏结纳，输诚内附。及太祖围肃州，射书城外，约以城降。事觉，全家被害。太祖二十一年，昔里铃部遂率部曲来降，隶国王木华黎帐下。二十二年，与忽都帖木儿招谕沙州。其守将伪以牛酒犒师，伏发，忽都帖木儿马踬，遣兵垂及，以已所乘马受之，使先奔，自乘踬马为殿。木华黎壮其勇，问曰：“汝临死地，而易马与人，何也？”曰：“我新附者，战死不足轻重，不可陷国之宿将。”帝闻而嘉之。从克沙州，帝怒城久不下，欲屠之。泣请，曰：“臣亲属咸在，愿赐全宥，且抗命者数人，若屠城，恐坚未降者心。”许之，城人赖以获免。 

　　太宗七年，从诸王征西域，至宽田吉思海。又从拔都征斡罗斯，攻拔也里赞城。十一年，至阿速灭怯思城，坚守不降。率死士十大蹑云梯先登，大呼曰：“城破矣！”众蚁附而上，遂拔之。赏西京名马，赐号拔都。十二年，班师。授千户，赐只孙为四时宴服。寻命佐也马赤为其部断事官。 

　　定宗即位，授大名路达鲁花赤，先后与断事官合达及卜只儿同署燕京行省。宪宗元年，复为大名路达鲁花赤，佩金虎符。凡监大名十有四年，号今明肃，豪右屏息。一日，释菜庙学，见礼殿且圮，喟然曰：“泽宫若此，何以兴善于民。”即日完茸之。其邮传官署，皆以次修举。漳水岁泛溢，夹岸为堤，植槐柳于上以固崩啮，且充材木之用，后公私赖之。卒，年六十九。追赠太师，谥贞献。 

　　三子：爱鲁；次罗合，大名路行军万户；次小钤部。 

　　爱鲁，袭大名达鲁花赤，佩虎符。至元五年，诸王忽哥赤镇云南，使爱鲁将卫士从之。讨金齿诸部蛮，以射手五百人歼其众数千，诸部詟服。六年，再入金齿，定其租赋，招降火不麻等三十四砦。七年，改中庆路达鲁花赤，兼管爨僰军。 

　　十年，赛典赤行省云南，使爱古疆永昌田。十一年，使阅中庆户籍，皆核其隐匿，增入甚多。初，世祖征云南，假道吐蕃，嫌其回曲。十三年，思、播二州平，改道从蜀入，命爱鲁开两道，陆出乌蒙，水由马湖江。乌蒙合都掌、圈豕、鹅夷诸称拒命，累战始服。自是，水陆邮传皆达叙州。又开左右两江道，达于邕州。平溪洞蛮獠五十余州。十三年，忙部、也可不薛叛，爱鲁讨平之，迁广南西道左右两江宣抚使，兼招讨使。十六年，迁云南诸路宣慰使、副都帅。十七年，复立云南行省，拜参知政事。招将万人，合湖广、四川兵，讨罗氏鬼国，平之。十八年，乌蒙白水蛮杀万户阿忽以叛，复讨平之。 

　　十九年，入觐京师，擢右丞。亦奚不薛再叛，与四川都元帅也速答儿、湖南行省脱理察合兵进讨。也速答儿以地炎瘴，转输不继，奏请旋师。诏许之，留药刺海屯其地。久之，亦奚不薛纳款，仁普诸酋皆降，得户四千。二十二年，乌蒙阿谋杀宣抚使以叛，爱鲁与右丞拜答儿讨之。拜答儿知爱鲁习山川道理，命诸将悉听指授，分道进兵，禽阿谋以归。 

　　二十四年，进右丞，改尚书右丞。镇南王征交趾，诏爱鲁将六千人会之。自罗罗斯入交趾境，败其兵四万于兀木门，平三十八栅，先大军一月至王城，其王与世子皆乘舟遁于海。明年，师还，咸瘴疠，卒，年六十三。 

　　爱鲁不吝赏赉，能得人死力，大小百余战，未尝败衄，为一时名将。赠银吉光禄大夫、平章政事，谥毅敏。皇庆元年，加赠乘忠执德威远功臣、开府仪同三司、上柱国、太师，封魏国公，谥忠节。 

　　三子：教化，特进中书平章政事，孝友有蕴藉，临事枯核；也先帖木儿，江西行省平政事；骨都歹，大名路达鲁花赤。 

　　小钤部，袭大名路达鲁花赤。冬猎，民不堪命，监察御史姚天福按之，赂侍御史安兀失纳，天福又搜获其赂。奏闻，小钤部论死。 

　　赵阿哥潘，土播思乌思臧掇族氏。始附宋，赐姓赵氏。世居临洮。 

　　祖巴命，宫甲诸羌。 

　　父阿哥昌，貌甚伟，有勇力，金贞佑中以军功至熙河节度使。金亡，保连花山，以其众来归。皇子阔端承制，以阿哥昌为垒州安抚使。时兵兴，城无居人，阿哥昌招抚流民，立城垒，课耕桑，以安辑之。年八十，卒于官。 

　　阿哥潘，事亲以孝闻。从伐蜀，与宋都统制曹友闻屡战，胜负相当。以破大安功最，授同知临洮府事。破朝天关，从嘉凌江至阆州，获战船三百艘。攻利州，生得其刘太尉，败宋师于潼川。宋制置使刘雄飞进攻青居山，阿哥潘击之，宵溃，四川大震。进逼成都，略嘉定，平峨眉太平寨，擒其将陈侍郎、田太尉，余众悉降。大小五十余战，皆先登陷阵。 
</div>
    <div class="pagination">
<a href="新元史_page263.html">上一页</a><span>...</span><a href="新元史_page259.html">259</a><a href="新元史_page260.html">260</a><a href="新元史_page261.html">261</a><a href="新元史_page262.html">262</a><a href="新元史_page263.html">263</a><span class="current-page">264</span><a href="新元史_page265.html">265</a><a href="新元史_page266.html">266</a><a href="新元史_page267.html">267</a><a href="新元史_page268.html">268</a><a href="新元史_page269.html">269</a><span>...</span><a href="新元史_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
