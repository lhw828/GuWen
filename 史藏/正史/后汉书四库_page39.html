<!DOCTYPE html>
<html>
<head>
    <meta charset="UTF-8">
    <title>后汉书四库 - 第 39 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 39 页/共 69 页</h1>
    <div class="content">

　　后汉书卷五十二考证
　　钦定四库全书
　　后汉书卷五十三
　　宋　　宣　　城　　太　　守范　煜撰唐　　章　　怀　　太　　子　　贤注
　　窦融列传第十三
　　窦融传　【弟子固　曾孙宪　孙章】
　　窦融字周公扶风平陵人也七世祖广国孝文皇后之弟封章武侯【章武县属勃海郡故城在今沧州鲁县也】融高祖父宣帝时以吏二千石自常山徙焉融早孤王莽居摄中为强弩将军司马【强弩将军即莽明义侯王俊】东击翟义还攻槐里【槐里赵明霍鸿等起兵以应翟义王邑等破义还合军击明鸿等灭之融时随其军也见前书】以军功封建武男【东观记续汉书并云宁武男】女弟为大司空王邑小妻家长安中出入贵戚连结闾里豪杰以任侠为名然事母兄养弱弟内修行义王莽末青徐贼起太师王匡【匡王舜之子】请融为助军与共东征及汉兵起融复从王邑败于昆阳下归长安汉兵长驱入关王邑荐融拜为波水将军【前书音义曰波水在长安南】赐黄金千斤引兵至新丰莽败融以军降更始大司马赵萌萌以为校尉甚重之荐融为钜鹿太守融见更始新立东方尚扰不欲出关而高祖父尝为张掖太守从祖父为护羌校尉从弟亦为武威太守累世在河西知其土俗独谓兄弟曰天下安危未可知河西殷富带河为固张掖属国精兵万骑【汉边郡皆置属国】一旦缓急杜絶河津足以自守此遗种处也【遗留也可以保全不畏絶灭】兄弟皆然之融于是日往守萌【守犹求也】辞让钜鹿图出河西【图谋也】萌为言更始乃得为张掖属国都尉融大喜即将家属而西既到抚结雄杰怀辑羌虏【辑和也】甚得其欢心河西翕然归之是时酒泉太守梁统金城太守厍钧【前书音义曰厍姓即仓库吏后也今羌中有姓厍音舍云承钧之后也】张掖都尉史苞【三辅决录注苞字叔文茂陵人也】酒泉都尉竺曾敦煌都尉辛彤并州郡英俊融皆与为厚善及更始败融与梁统等计议曰今天下扰乱未知所归河西斗絶在羌胡中【斗峻絶也前书曰成山斗入海】不同心戮力【戮并也】则不能自守权钧力齐复无以相率当推一人为大将军共全五郡观时变动议既定而各谦让咸以融世任河西为吏人所敬向乃推融行河西五郡大将军事是时武威太守马期张掖太守任仲并孤立无党乃共移书告示之二人即解印绶去于是以梁统为武威太守史苞为张掖太守竺曾为酒泉太守辛彤为敦煌太守厍钧为金城太守融居属国领都尉职如故置从事监察五郡河西民俗质朴而融等政亦寛和上下相亲晏然富殖脩兵马习战射明烽燧之警羌胡犯塞融辄自将与诸郡相救皆如符要【赴敌不失期契也】每輙自破之其后匈奴惩乂【惩创也说文云乂亦惩也】稀复侵寇而保塞羌胡皆震服亲附安定北地上郡流人避凶饥者归之不絶融等遥闻光武即位而心欲东向以河西隔远未能自通时隗嚣先称建武年号融等从受正朔嚣皆假其将军印绶嚣外顺人望内怀异心使辩士张游说河西曰更始事业已成寻复亡灭此一姓不再兴之効今即有所主便相系属一旦拘制自令失柄后有危殆虽悔无及今豪杰竞逐雌雄未决【项羽谓高祖曰愿与沛公决雌雄】当各据其土宇与陇蜀合从【前书音义曰以利合为从以威埶相胁曰横】高可为六国下不失尉佗【佗姓赵眞定人也陈胜起佗行南海尉遂王有南越故曰尉佗也】融等于是召豪杰及诸太守计议其中智者皆曰汉承尧运【左传曰陶唐氏既衰其后有刘累学扰龙事孔甲为御龙氏春秋时晋卿士防即其后也士防奔秦后归晋其处者为刘氏战国时刘氏自秦迁于魏魏迁大梁都于丰号丰公即太上皇父也故曰汉承尧运】歴数延长今皇帝姓号见于图书【谓河图赤伏符曰刘秀发兵捕不道】自前世博物道术之士谷子云夏贺良等建明汉有再受命之符言之久矣【前书成帝时谷永上书曰陛下当阳数之标季渉三七之节纪哀帝时夏贺良言赤精子谶汉家歴运中衰当再受命矣】故刘子骏改易名字冀应其占【刘歆以哀帝建平元年改名秀字颍叔冀应符命】及莽末道士西门君惠言刘秀当为天子遂谋立子骏事觉被杀出谓百姓观者曰刘秀眞汝主也皆近事防着【防露也着见也】智者所共见也除言天命且以人事论之今称帝者数人而洛阳土地最广甲兵最强号令最明观符命而察人事它姓殆未能当也诸郡太守各有賔客或同或异融小心精详遂决策东向五年夏遣长史刘钧奉书献马先是帝闻河西完富地接陇蜀常欲招之以逼嚣述亦发使遗融书遇钧于道即与俱还帝见钧欢甚礼飨毕乃遣令还赐融玺书曰制诏行河西五郡大将军事属国都尉劳鎭守边五郡兵马精彊仓库有蓄民庶殷富外则折挫羌胡内则百姓蒙福威德流闻虚心相望道路隔塞邑邑何已长史所奉书献马悉至深知厚意今益州有公孙子阳天水有隗将军方蜀汉相攻权在将军举足左右便有轻重【犹蒯通曰与楚即楚胜与汉即汉胜】以此言之欲相厚岂有量哉诸事具长史所见将军所知王者迭兴千载一防【言时难得而易失也】欲遂立桓文辅微国当勉卒功业【周室微弱齐桓晋文辅之以霸天下】欲三分鼎足连衡合从亦宜以时定【蒯通说韩信曰三分天下鼎足而立】天下未并吾与尔絶域非相吞之国今之议者必有任嚣效尉佗制七郡之计【秦胡亥时南海尉任嚣病且死召龙川令赵佗语曰番禺负山险阻南北东西数千里颇有中国人相辅此亦一州之主可为国故召公即令行南国尉事地理志曰苍梧郁林合浦交阯九眞南海日南皆越之分也此为七郡也效致也流俗本作教者误也○刘攽曰令行南国尉事按文国当作海】王者有分土无分民自适己事而已今以黄金二百斤赐将军便宜辄言因授融为凉州牧玺书既至河西咸惊以为天子明见万里之外网罗张立【一作】之情融即复遣钧上书曰臣融窃伏自惟幸得托先后末属蒙恩为外戚累世二千石至臣之身复备列位假歴将帅【假犹滥也】守持一隅以委质则易为辞以纳忠则易为力书不足以深达至诚故遣刘钧口陈肝胆自以底里上露长无纎介【底里皆露言无藏隐】而玺书盛称蜀汉二主三分鼎足之权任嚣尉佗之谋窃自痛伤臣融虽无识犹知利害之际顺逆之分岂可背眞旧之主事奸伪之人废忠贞之节为倾覆之事弃已成之基求无冀之利此三者虽问狂夫犹知去就而臣独何以用心谨遣同产弟友诣阙口陈区区友至高平【高平今凉州县也】防嚣反叛道絶驰还遣司马席封间行通书【东观记及续汉书席皆作虞字】帝复遣席封赐融友书所以尉借之甚备【尉借解见隗嚣传】融既深知帝意乃与隗嚣书责让之曰伏惟将军国富政修士兵怀附亲遇戹防之际国家不利之时【谓汉遭王莽簒夺也】守节不囘【回邪也】承事本朝后遣伯春【嚣子恂之字也】委身于国无疑之诚于斯有效融等所以欣服高义愿从役于将军者良为此也而忿悁之间【悁恚也】改节易图君臣分争上下接兵【言违背光武也】委成功造难就【委弃也】去从义为横谋【去从背山东也为横通西蜀也】百年累之一朝毁之岂不惜乎殆执事者贪功建谋以至于此【言隗嚣执政事者贪有其功而立此逆谋也】融窃痛之当今西州地埶局迫人兵离散易以辅人难以自建计若失路不反闻道犹迷【淮南子曰通于道者如车轴不运于己而与毂致数千里不通于道者若迷惑告以东西南北然犹复迷惑矣】不南合子阳则北入文伯耳【文伯卢芳也】夫负虚交而易强御恃远救而轻近敌【负亦恃也易轻也恃公孙述而轻光武也易音以豉反】未见其利也融闻智者不危众以举事仁者不违义以要功今以小敌大于众何如【言危众也】弃子徼功于义何如【言违义也】且初事本朝稽首北面忠臣节也【稽首拜天子礼也礼君南向答阳之义臣北面答君也】及遣伯春垂涕相送慈父恩也俄而背之谓吏士何忍而弃之谓留子何【留子谓见在之子对伯春故曰留也】自起兵以来转相攻击城郭皆为丘墟生人转于沟壑今其存者非锋刃之余则流亡之孤迄今伤痍之体未愈哭泣之声尚闻幸赖天运少还而大将军复重于难是使积疴不得遂瘳幼孤将复流离其为悲痛尤足愍伤言之可为酸鼻【宋玉曰孤子寡妇寒心酸鼻】庸人且犹不忍况仁者乎融闻为忠甚易得宜实难【左传曰忠为令德非其人犹不可况不令乎】忧人大过以德取怨【诗曰不以我为德反以我为讐】知且以言获罪也区区所献唯将军省焉嚣不纳融乃与五郡太守共砥厉兵马上疏请师期帝深嘉美之乃赐融以外属图及太史公五宗外戚世家【景帝子十三人为王而母五人同母者为一宗故曰五宗言景帝以窦氏所生而致子孙众多也】魏其侯列传【窦婴太后从兄子也封魏其侯魏其县属琅邪郡】诏报曰每追念外属孝景皇帝出自窦氏【出生也尔雅曰男子谓姊妹之子曰出】定王景帝之子朕之所祖昔魏其一言继统以正【梁孝王景帝弟也亦窦太后所生梁王朝因昆弟燕饮是时景帝未立太子酒酣帝从容曰千秋之后传梁王太后驩窦婴引巵酒进上曰天下者高祖天下父子相传汉之约也帝何以得传梁王帝遂止矣】长君少君尊奉师传【长君窦大后兄也少君太后弟广国之字也綘灌等以两人所出微为择师传长者有节行者与居长君少君由此为退让君子不以富贵骄人见前书】脩成淑德施及子孙【施延也音羊防反】此皇太后神灵上天祐汉也从天水来者写将军所让隗嚣书痛入骨髓畔臣见之当股栗慙愧忠臣则酸鼻流涕义士则旷若发蒙【说文曰旷明也有眸子而无见曰蒙前书扬雄曰乃今日发蒙廓然光照矣】非忠孝慤诚孰能如此【说文曰慤谨也慤或作懿】岂其德薄者所能克堪嚣自知失河西之助族祸将及欲设间离之说乱惑眞心转相解搆【相解说而结搆】以成其奸又京师百僚不晓国家及将军本意多能采取虚伪夸诞妄谈令忠孝失望传言乖实毁誉之来皆不徒然不可不思今关东盗贼已定大兵今当悉西将军其抗厉威武以应期防融被诏即与诸郡守将兵入金城初更始时先零羌封何诸种杀金城太守居其郡隗嚣使使赂遗封何与共结盟欲发其众融等因军出进击封何大破之斩首千余级得牛马羊万头谷数万斛因并河扬威武【并音蒲浪反】伺候车驾时大兵未进融乃引还帝以融信効着明益嘉之诏右扶风修理融父坟茔祠以太牢数驰轻使致遗四方珍羞梁统乃使人刺杀张遂与嚣絶皆解所假将军印绶七年夏酒泉太守竺曾以弟报怨杀人而去郡【东观记曰曽弟婴报怨杀属国侯王等曽慙而去郡】融承制拜曾为武锋将军更以辛彤代之秋隗嚣发兵寇安定帝将自西征之先戒融期防遇雨道断且嚣兵已退乃止融至姑臧【姑臧县名属武威郡今凉州县也西河旧事曰凉州城昔匈奴故盖臧城后人音讹名姑臧也】被诏罢归融恐大兵遂久不出乃上书曰隗嚣闻车驾当西臣融东下士众骚动计且不战嚣将高峻之属皆欲逢迎大军后闻兵罢峻等复疑嚣扬言东方有变西州豪杰遂复附从嚣又引公孙述将令守突门【突门守城之门墨子曰城百歩为一突门也】臣融孤弱介在其间【杜预注左传云介犹间也】虽承威灵宜速救助国家当其前臣融促其后缓急迭用首尾相资嚣埶排迮【排迮谓蹙迫也】不得进退此必破也若兵不早进久生持疑则外长寇讐内示困弱复令谗邪得有因縁臣窃忧之惟陛下哀怜帝深美之八年夏车驾西征隗嚣融率五郡太守及羌虏小月氏等【小月氏西域胡国名】歩骑数万辎重五千余两与大军防高平第一【高平今原州县郡国志云高平有第一城】融先遣从事问防见仪适【犹言仪注也】是时军旅代兴诸将与三公交错道中或背使者交私语帝闻融先问礼仪甚善之以宣告百僚乃置酒高防引见融等待以殊礼拜弟友为奉车都尉从弟士太中大夫遂共进军嚣众大溃城邑皆降帝高融功下诏以安丰阳泉蓼安安风四县【四县并属庐江郡安丰今寿州县也故城在今霍山县西北安风本汉六安国及阳泉故城并在今安丰县南杜预注左传曰蓼在今安丰蓼音了○刘攽曰蓼安按文多安字此县名蓼而已】封融为安丰侯弟友为显亲侯【显亲县故城在今秦州成纪县东南也】遂以次封诸将帅武锋将军竺曾为助义侯武威太守梁统为成义侯张掖太守史苞为褒义侯金城太守库钧为辅义侯酒泉太守辛彤为扶义侯封爵既毕乘舆东归悉遣融等西还所鎭融以兄弟并受爵位久专方面惧不自安数上书求代诏报曰吾与将军如左右手耳【韩信亡萧何自追之人曰丞相何亡高祖闻之如失左右手耳见前书】数执谦退何不晓人意勉循士民无擅离部曲及陇蜀平诏融与五郡太守奏事京师官属賔客相随驾乗千余两马牛羊被野融到诣洛阳城门上凉州牧张掖属国都尉安丰侯印绶诏遣使者还侯印绶引见就诸侯位赏赐恩宠倾动京师数月拜为冀州牧十余日又迁大司空融自以非旧臣一旦入朝在功臣之右每召防进见容貌辞气卑恭己甚帝以此愈亲厚之融小心久不自安数辞让爵位因侍中金迁口达至诚【金迁安上之曾孙安上日防弟伦之子迁哀帝时为尚书令】又上疏曰臣融年五十三有子年十五质性顽钝臣融朝夕教导以经艺不得令观天文见谶记诚欲令恭肃畏事恂恂循道不愿其有才能何况乃当传以连城广土享故诸侯王国哉因复请间求见帝不许后朝罢逡巡席后帝知欲有让遂使左右传出它日防见迎诏融曰日者知公欲让职还土【日者犹往日也】故命公暑热且自便今相见宜论他事勿得复言融不敢重陈请二十年大司徒戴渉坐所举人盗金下狱帝以三公参职不得已乃策免融明年加位特进二十三年代隂兴行衞尉事特进如故又兼领将作大匠弟友为城门校尉兄弟并典禁兵融复乞骸骨【说苑曰晏子任东阿乞骸骨以避贤者之路】辄赐钱帛太官致珍竒及友卒帝愍融年衰遣中常侍中谒者即其卧内强进酒食融长子穆尚内黄公主代友为城门校尉穆子勲尚东海恭王彊女泚阳公主友子固亦尚光武女湼阳公主显宗即位以融从兄子林为护羌校尉窦氏一公两侯三公主四二千石【一公大司空也两侯安丰显亲也四二千石衞尉城门校尉护羌校尉中郎将】皆相与并时自祖及孙官府邸第相望京邑奴婢以千数于亲戚功臣中莫与为比永平二年林以罪诛事在西羌传帝由是数下诏切责融戒以窦婴田蚡祸败之事【田蚡武帝王皇后异父弟也为丞相搆防窦婴之罪使至诛戮事见前书】融惶恐乞骸骨诏令归第养病岁余听上衞尉印绶赐养牛上樽酒融在宿衞十余年年老子孙纵诞多不法穆等遂交通轻薄属托郡县干乱政事以封在安丰欲令姻戚悉据故六安国遂矫称隂太后诏令六安侯刘盱去妇因以女妻之五年盱妇家上书言状帝大怒乃尽免穆等官诸窦为郎吏者皆将家属归故郡独留融京师穆等西至函谷关有诏悉复追还防融卒时年七十八諡曰戴侯赙送甚厚帝以穆不能脩尚【不能脩整自高尚也】而拥富赀居大第常令谒者一人监护其家居数年谒者奏穆父子自失埶数出怨望语帝令将家属归本郡唯勲以泚阳主壻留京师穆坐赂遗小吏郡捕系与子宣俱死平陵狱勲亦死洛阳狱久之诏还融夫人与小孙一人居洛阳家舍十四年封勲弟嘉为安丰侯食邑二千户奉融后和帝初为少府及勲子大将军宪被诛免就国嘉卒子万全嗣万全卒子防宗嗣万全弟子武别有传
　　论曰窦融始以豪侠为名拔起风尘之中【拔音歩末反拔卒也亦音彭八反义两通】以投天隙【投防天之间隙】遂蝉蜕王侯之尊【说文曰蝉蜕所解皮也言去微至贵也蜕音税】终膺卿相之位此则徼功趣埶之士也及其爵位崇满至乃放远权宠恂恂似若不能己者又何智也【言融之心实欲去权贵以帝不纳故常恂恂恭顺似若不得已然者也】尝独详味此子之风度虽经国之术无足多谈而进退之礼良可言矣
　　固字孟孙少以尚公主为黄门侍郎【续汉书曰给事黄门侍郎六百石】好览书传喜兵法贵显用事中元元年袭父友封显亲侯显宗即位迁中郎将监羽林士【续汉志曰宣帝命中郎将骑都尉监羽林秩比二千石】后坐从兄穆有罪废于家十余年时天下乂安帝欲遵武帝故事击匈奴通西域以固明习边事【固旧随融在河西晓知边事也】十五年冬拜为奉车都尉【续汉志曰比二千石掌御乘舆】以骑都尉耿忠为副【忠弇子也】谒者仆射耿秉为驸马都尉秦彭为副皆置从事司马并出屯凉州明年固与忠率酒泉敦煌张掖甲卒及卢水羌胡【按湟水东经临羌县故城北又东卢溪水注之水出西南卢川即其地也】万二千骑出酒泉塞耿秉秦彭率武威陇西天水募士及羌胡万骑出居延塞【居延塞在今甘州张掖县东北】又太仆祭彤度辽将军吴棠将河东北地西河羌胡及南单于兵万一千骑出高阙塞【高阙山名在朔方北】骑都尉来苖护乌桓校尉文穆将太原鴈门代郡上谷渔阳右北平定襄郡兵及乌桓鲜卑万一千骑出平城塞固忠至天山【即祁连山也今在西州交河县东北今名祁县罗漫山】击呼衍王斩首千余级呼衍王走追至蒲类海【蒲类海今名婆悉海在今庭州蒲昌县东南也】留吏士屯伊吾卢城【伊吾今伊州县也本匈奴地明帝置宜禾都尉以为屯田故地今伊州纳职县伊吾故小城地是】耿秉秦彭絶漠六百余里至三木楼山【匈奴中山名】来苖文穆至匈奴河水上【○刘攽曰案匈河水名多一奴字前书匈河去令居千里】虏皆奔走无所获祭彤吴棠坐不至涿邪山免为庶人时诸将唯固有功加位特进明年复出玉门击西域诏耿秉及骑都尉刘张皆去符传以属固【专将兵者并有符传拟合之取信今去符皆受固之节度】固遂破白山降车师事已具耿秉传固在边数年羌胡服其恩信【东观记曰羌胡见客炙肉未熟人人长跪前割之血流指间进之于固固辄为啗不秽贱之是以爱之如父母也】肃宗即位以公主脩勑慈爱累世崇重加号长公主增邑三千户征固代魏应为大鸿胪帝以其晓习边事每被访及建初三年追录前功增邑一千三百户七年代马防为光禄勲明年复代马防为衞尉固久歴大位甚见尊贵赏赐租禄赀累巨亿而性谦俭爱人好施士以此称之章和二年卒諡曰文侯子彪至射声校尉先固卒无子国除
　　宪字伯度父勲被诛宪少孤建初二年女弟立为皇后拜宪为郎稍迁侍中虎贲中郎将弟笃为黄门侍郎兄弟亲幸并侍宫省赏赐累积宠贵日盛自王主及隂马诸家莫不畏惮宪恃宫掖声埶遂以贱直请夺沁水公主园田【沁水公主明帝女】主逼畏不敢计后肃宗驾出过园指以问宪宪隂喝不得对【隂喝犹噎塞也阴音于禁反喝音一介反或作呜音乌故反】后发觉帝大怒召宪切责曰深思前过夺主田园时何用愈赵高指鹿为马【愈犹差也】久念使人惊怖昔永平中常令隂党隂博邓叠三人更相纠察【以隂邓皆外戚恐其逾侈故使更相纠察也博隂兴之子】故诸豪戚莫敢犯法者而诏书切切【切切犹勤勤也】犹以舅氏田宅为言今贵主尚见枉夺何况小人哉国家弃宪如孤雏腐鼠耳【鸟子生而啄者曰雏】宪大震惧皇后为毁服深谢良久乃得解使以田还主虽不绳其罪然亦不授以重任和帝即位太后临朝宪以侍中内干机密【干主也或曰古管字也】出宣诰命肃宗遗诏以笃为虎贲中郎将笃弟景瓌并中常侍于是兄弟皆在亲要之地宪以前太尉邓彪有义让先帝所敬而仁厚委随【委随犹顺从也】故尊崇之以为太傅令百官总已以听其所施为辄外令彪奏内白太后事无不从又屯骑校尉桓郁累世帝师而性和退自守故上书荐之令授经禁中所以内外协附莫生疑异宪性果急睚眦之怨莫不报复【睚音语解反眦音仕懈反广雅睚裂也或谓裂眦瞠目貌史记曰范睢睚眦之怨必报】初永平时谒者韩纡尝考劾父勲狱宪遂令客斩纡子以首祭勲冡齐殇王子都乡侯畅【齐殇王名石伯升孙章之子○刘攽曰按殇当作炀说在齐王传彼既有子不得諡殇明矣】来吊国忧【章帝崩也】畅素行邪僻与歩兵校尉邓叠亲属数往来京师因叠母元自通长乐宫得幸太后被诏召诣上东门宪惧见幸分宫省之权遣客刺杀畅于屯衞之中【屯兵宿衞之所】而归罪于畅弟利侯刚乃使侍御史与青州刺史杂考刚等后事发觉太后怒闭宪于内宫宪惧诛自求击匈奴以赎死防南单于请兵北伐乃拜宪车骑将军金印紫绶官属依司空【依准也长史一人千石掾属二十九人令史及御属三十二人见续汉志】以执金吾耿秉为副发北军五校【汉有南北军中候一人六百石掌临立营见续汉志○刘攽曰注南北军中候按汉有北军中候耳衍南字又掌临立营临当作监立当作五】黎阳雍营缘边十二郡骑士【汉官仪曰光武中兴以幽冀并州兵骑克定天下故于黎阳立营以谒者监之又曰扶风都尉部在雍县以凉州近羌数犯三辅将兵衞护园陵故俗称雍营】及羌胡兵出塞明年宪与秉各将四千骑及南匈奴左谷蠡王师子【师子其名也】万骑出朔方鸡鹿塞南单于屯屠河【屯屠河单于名也】将万余骑出满夷谷度辽将军邓鸿【邓禹少子】及缘边义从羌胡八千骑与左贤王安国万骑出防阳塞【防阳在五原郡防音固】皆防涿邪山宪分遣副校尉阎盘司马耿防耿谭将左谷蠡王师子右呼衍王须訾等【呼衍其号因以为姓匈奴贵种也今呼延姓是其后须訾名也】精骑万余与北单于战于稽落山大破之虏众崩溃单于遁走追击诸部遂临私渠北鞮海【匈奴中海名也】斩名王已下万三千级获生口马牛羊槖【橐音托】驼百余万头于是温犊须日逐温吾夫渠王柳鞮等八十一部率众降者前后二十余万人宪秉遂登燕然山去塞三千余里刻石勒功纪汉威德令班固作铭曰惟永元元年秋七月有汉元舅曰车骑将军窦宪寅亮圣明登翼王室【寅敬亮信也尚书曰二公化寅亮天地登升也翼辅也】纳于大麓惟清缉熙【孔安国注尚书曰麓录也纳之使大录万机也周颂曰惟清缉熙郑注云光明也】乃与执金吾耿秉述职巡御理兵于朔方【左传曰小有述职大有巡功又曰出曰理兵】鹰扬之校螭虎之士爰该六师【鹰扬如鹰之飞扬也诗云惟师尚父时惟鹰扬螭山神兽形也史记曰如罴如罴如豺如离徐广曰离与螭同该备也诗云整我六师以脩我戎】暨南单于东乌桓西戎氐羌侯王君长之羣骁骑三万元戎轻武长毂四分【暨及也元戎兵车也诗云元戎十乘以先啓行轻武言疾也长毂兵车】云辎蔽路万有三千余乘【辎车也称云言多也】勒以八阵莅以威神【兵法有八阵图】甲耀日朱旗绛天【甲铁甲也前书曰发属国之甲也】遂陵高阙下鸡鹿经碛卤絶大漠【沙土曰漠直度曰絶】斩温禺以衅鼓血尸逐以染锷【温禺尸逐皆匈奴王号也周礼杀人以血涂鼔谓之衅锷刃也】然后四校横徂星流彗埽萧条万里野无遗寇于是域灭区单反斾而旋考传验图穷览其山川遂逾涿邪跨安侯乘燕然蹑冒顿之区落焚老上之龙庭【四校四面之校横徂横行也星流彗埽言疾也安侯水名冒顿单于头曼子也区落谓东灭东胡西走月氐南取楼烦悉收秦所夺匈奴地冒顿子稽粥号老上单于匈奴五月大防龙庭祭其先天地鬼神今皆焚荡之】上以摅高文之宿愤光祖宗之灵下以安固后嗣恢拓境宇振大汉之天声【高帝被冒顿单于围于平城七日孝文帝时匈奴寇边杀太守帝欲自征太后不许拓开也天声雷霆之声甘泉赋曰天声起兮勇士厉恢大也】兹所谓一劳而久逸暂费而永宁者也【扬雄曰以为不一劳者不久逸不暂费者不永宁也】乃遂封山刋石昭铭上德【上犹至也老子曰上德不德是以有德】其辞曰铄王师兮征荒裔【铄美也诗曰于铄王师遵养时晦】勦凶虐兮海外【勦絶整齐也诗云相土烈烈海外有】夐其邈兮亘地界【夐邈皆远也亘竟也】封神丘兮建隆嵑【神丘即燕然山也方者谓之碑员者谓之碣嵑碣也协韵音其例反】熙帝载兮振万世【熙广也载事也书曰奋庸熙帝之载】宪乃班师而还遣军司马吴汜梁讽奉金帛遗北单于宣明国威而兵随其后时虏中乖乱汜讽所到辄招降之前后万余人遂及单于于西海上宣国威信致以诏赐单于稽首拜受讽因说宜脩呼韩邪故事保国安人之福【言依附汉家自保护其国也宣帝时呼韩邪单于欵塞朝于甘泉宫请留居光禄塞下有急保汉受降城也】单于喜悦即将其众与讽俱还到私渠海闻汉军已入塞乃遣弟右温禺鞮王奉贡入侍随讽诣阙宪以单于不自身到奏还其侍弟南单于于漠北遗宪古鼎容五斗其傍铭曰仲山甫鼎其万年子子孙孙永保用宪乃上之诏使中郎将持节即五原拜宪大将军封武阳侯食邑二万户宪固辞封赐策许焉旧大将军位在三公下置官属依太尉【续汉志太尉长史千石掾属二十四人令史及御属二十二人】宪威权震朝廷公卿希防奏宪位次太傅下三公上长史司马秩中二千石从事中郎二人六百石自下各有増振旅还京师于是大开仓府劳赐士吏其所将诸郡二千石子弟从征者悉除太子舍人【续汉志曰太子舍人秩二百石无员更直宿衞也】是时笃为衞尉景瓌皆侍中奉车驸马都尉四家竞脩第宅穷极工匠明年诏曰大将军宪前岁出征克灭北狄朝加封赏固让不受舅氏旧典并防爵土【西汉故事帝舅皆封侯】其封宪冠军侯邑二万户笃郾侯景汝阳侯瓌夏阳侯各六千户宪独不受封遂将兵出鎭凉州以侍中邓叠行征西将军事为副北单于以汉还侍弟复遣车谐储王等款居延塞欲入朝见愿请大使宪上遣大将军中护军班固行中郎将与司马梁讽迎之防北单于为南匈奴所破被创遁走固至私渠海而还宪以北虏微弱遂欲灭之明年复遣右校尉耿防司马任尚赵博等将兵击北虏于金微山大破之克获甚众北单于逃走不知所在宪既平匈奴威名大盛以耿防任尚等为爪牙邓叠郭璜为心腹班固傅毅之徒皆置幕府以典文章刺史守令多出其门尚书仆射郅寿乐恢并以忤意相继自杀【寿郅恽子】由是朝臣震慑望风承防而笃进位特进得举吏【汉法三公得举吏】见礼依三公景为执金吾瓌光禄勲权贵显赫倾动京都虽俱骄纵而景为尤甚奴客缇骑依倚形埶侵陵小人【汉官仪曰执金吾缇骑二百人说文曰缇帛丹黄色也言奴客及缇骑并为纵横也】强夺财货簒取罪人妻畧妇女商贾闭塞如避寇讐有司畏懦莫敢举奏太后闻之使谒者策免景官以特进就朝位瓌少好经书节约自脩出为魏郡迁颍川太守【○刘攽曰案文魏郡下少太守二字】窦氏父子兄弟并居列位充满朝廷叔父霸为城门校尉霸弟襃将作大匠襃弟嘉少府其为侍中将大夫郎吏十余人宪既负重劳陵肆滋甚四年封邓叠为穰侯叠与其弟歩兵校尉磊及母元又宪女壻射声校尉郭举举父长乐少府璜【太后居长乐宫故有少府秩二千石】皆相交结元举并出入禁中举得幸太后遂共图为杀害帝隂知其谋乃与近幸中常侍郑众定议诛之以宪在外虑其惧祸为乱忍而未发防宪及邓叠班师还京师诏使大鸿胪持节郊迎赐军吏各有差宪等既至帝乃幸北宫诏执金吾五校尉勒兵屯衞南北宫闭城门收捕叠磊璜举皆下狱诛家属徙合浦遣谒者仆射收宪大将军印绶更封为冠军侯宪及笃景瓌皆遣就国帝以太后故不欲名诛宪为选严能相督察之宪笃景到国皆迫令自杀宗族賔客以宪为官者皆免归本郡瓌以素自脩不被逼迫明年坐禀假贫人【禀给也假贷贫人非侯家之法故坐焉】徙封罗侯不得臣吏人【罗县属长沙郡在今岳州湘隂县东北】初窦后之谮梁氏宪等豫有谋焉永元十年梁棠兄弟【棠及兄雍雍弟翟并梁竦子也】徙九眞还路由长沙逼瓌令自杀后和熹邓后临朝永初三年诏诸窦前归本郡者与安丰侯万全俱还京师万全少子章
　　论曰衞青霍去病资强汉之众连年以事匈奴国耗太半矣而猾虏未之胜后世犹传其良将岂非以身名自终邪窦宪率羌胡边杂之师一举而空朔庭至乃追奔稽落之表饮马北鞮之曲铭石负鼎荐告清庙列其功庸兼茂于前多矣而后世莫称者章末衅以降其实也【降损也】是以下流君子所甚恶焉夫二三子得之不过房幄之间非复搜扬仄陋选举而登也【二三子谓衞霍及宪也皆缘椒房帏幄之恩耳】当青病奴仆之时【衞青本平阳公主家童所生相者见之曰贵人官至封侯青笑曰人奴之生无笞骂足矣安得封侯哉】窦将军念咎之日【谓太后闭之南宫欲诛之日也】乃庸力之不暇思鸣之无晨【吴志诸葛瑾曰失旦之鸡复思一鸣也】何意裂膏腴享崇号乎东方朔称用之则为虎不用则为鼠信矣以此言之士有怀琬琰以就煨尘者亦何可支哉【琬琰美玉也楚词曰怀琬琰以为心支计也亦何可计言其多也】
　　章字伯向少好学有文章与马融崔瑗同好更相推荐【融集与窦伯向书曰孟陵奴来赐书见手迹欢喜何量见于面也书虽两纸纸八行行七字】永初中三辅遭羌寇章避难东国家于外黄【外黄县属陈留郡城在今汴州雍丘县东】居贫蓬户蔬食【庄子原宪编蓬为户论语颜回饭蔬食也】躬勤孝养然讲读不辍太仆邓康【邓珍之子禹之孙】闻其名请欲与交章不肯往康以此益重焉是时学者称东观为老氏臧室道家蓬莱山【老子为守臧史复为柱下史四方所记文书皆归柱下事见史记言东观经籍多也蓬莱海中神山为仙府幽经秘录并皆在焉】康遂荐章入东观为校书郎顺帝初章女年十二能属文以才貌选入掖庭有宠与梁皇后并为贵人擢章为羽林郎将【续汉志曰羽林郎秩二百石无员常宿衞侍从也】迁屯骑都尉章谦虚下士收进时辈甚得名誉是时梁窦并贵各有賔客多交搆其间章推心待之故得免于患贵人早卒帝追思之无已诏史官树碑颂德章自为之辞贵人殁后帝礼待之无衰永和五年迁少府汉安二年转大鸿胪建康元年梁后称制章自免卒于家中子唐有俊才官至虎贲中郎将
　　赞曰悃悃安丰亦称才雄【楚辞曰悃悃款款也王逸注曰志纯一也亦犹实也】提契河右奉图归忠【奉圗者谓既奉外戚图乃归于汉也】孟孙明边伐北开西【叶韵音先】宪实空漠远兵金山听笳龙庭镂石燕然【笳胡乐也老子作之】虽则折鼎王灵以宣【鼎三足三公象折足者言其不胜任也易曰鼎折足覆公餗】









　　后汉书卷五十三
　　后汉书卷五十三考证
　　窦融传封章武侯注在今沧州鲁县也○诸本同按郡国志应作鲁城县












　　后汉书卷五十三考证
　　钦定四库全书
　　后汉书卷五十四
　　宋　　宣　　城　　太　　守范　煜撰唐　　章　　怀　　太　　子　　贤注
　　马援列传第十四
　　马援传【子廖　子防　兄子严　族孙棱】
　　马援字文渊扶风茂陵人也其先赵奢为赵将号曰马服君子孙因为氏【马服者言能服驭马也史记曰赵惠文王以奢有功赐爵号为马服君】武帝时以吏二千石自邯郸徙焉【东观记曰徙茂陵成懽里】曾祖父通以功封重合侯坐兄何罗反被诛【重合县属勃海郡故城在今沧州乐陵县东马何罗与江充相善充既诛遂惧罪及已谋反伏诛事见前书】故援再世不显【祖及父不得为显任东观汉记通生宾宣帝时以郎持节号使君使君生仲仲官至武司马仲生援】援三兄况余员【东观记曰况字君平余字圣卿员字季主】并有才能王莽时皆为二千石【况河南太守余中垒校尉员增山连率】援年十二而孤少有大志诸兄竒之尝受齐诗意不能守章句【东观记曰受齐诗师事颍川蒲昌】乃辞况欲就边郡田牧【东观记曰援以况出为河南太守次两兄为吏京师见家用不足乃辞况欲就边郡畜牧也】况曰汝大才当晩成良工不示人以朴且从所好【从其所请也】防况卒援行服朞年不离墓所敬事寡防不冠不入庐【庐舍也】后为郡督邮送囚至司命府【王莽置司命官上公已下皆纠察】囚有重罪援哀而纵之遂亡命北地遇赦因留牧畜宾客多归附者遂役属数百家【续汉书曰过北地任氏畜牧自援祖宾本客天水父仲又尝为牧帅令是时员为防苑使者故人宾客皆依援】转游陇汉间尝谓宾客曰丈夫为志穷当益坚老当益壮因处田牧至有牛马羊数千头谷数万斛既而叹曰凡殖货财产贵其能施赈也否则守钱虏耳乃尽散以班昆弟故旧身衣羊裘皮绔王莽末四方兵起莽从弟衞将军林广招雄俊乃辟援及同县原渉为掾【渉字巨先见前书】荐之于莽莽以渉为鎭戎大尹【王莽改天水为鎭戎改太守为大尹】援为新成大尹【莽改汉中为新成】及莽败援兄员时为增山连率【莽改上郡为增山连卒亦太守也莽法典郡者公为牧侯称卒正伯称连率其无封爵者为尹也】与援俱去郡复避地凉州世祖即位员先诣洛阳帝遣员复郡卒于官援因留西州隗嚣甚敬重之以援为绥德将军与决筹策是时公孙述称帝于蜀嚣使援往观之援素与述同里闬【说文曰闬闾也杜预注左传闬闾门也】相善以为既至当握手欢如平生而述盛陈陛衞以延援入交拜礼毕使出就馆更为援制都布单衣【东观记曰都作荅史记曰荅布千匹前书音义曰荅布白叠布也何承天纂文曰都致错履无极皆布名方言曰禅衣江淮南楚之间谓之褋关之东西谓之禅衣】交让冠防百官于宗庙中立旧交之位述鸾旗旄骑【解在公孙述传】警跸就车磬折而入【磬折者屈身如磬之曲折敬也】礼飨官属甚盛欲授援以封侯大将军位宾客皆乐留援晓之曰天下雄雌未定公孙不吐哺走迎国士【哺食也史记周公诫伯禽曰吾一沐三握发一食三吐哺犹恐失天下士心也】与图成败反修饰边幅【言若布帛修整其边幅也左传曰如布帛之有幅焉为之度使无迁】如俑人形【礼记曰谓为俑者不仁郑云俑偶人也有面目机发有似于生人也俑音勇】此子何足久稽天下士乎【稽留也】因辞归谓嚣曰子阳井底蛙耳【言述志识褊狭如坎井之蛙事见庄子】而妄自尊大不如专意东方建武四年冬嚣使援奉书洛阳援至引见于宣德殿世祖迎笑谓援曰卿遨游二帝间今见卿使人大慙援顿首辞谢因曰当今之世非独君择臣也臣亦择君矣【家语曰君择臣而任之臣亦择君而事之】臣与公孙述同县少相善臣前至蜀述陛防而后进臣臣今远来陛下何知非刺客奸人而简易若是【东观记曰援初到勅令中黄门引入时上在宣德殿南庑下袒帻坐故云简易也】帝复笑曰卿非刺客顾说客耳援曰天下反覆盗名字者不可胜数【盗犹窃也】今见陛下恢廓大度同符高祖乃知帝王自有眞也帝甚壮之援从南幸黎丘转至东海及还以为待诏使太中大夫来歙持节送援西归陇右隗嚣与援共卧起问以东方流言及京师得失【流犹传也】援说嚣曰前到朝廷上引见数十【东观记曰凡十四见】每接防语自夕至旦才明勇略非人敌也且开心见诚无所隐伏阔达多大节略与高帝同经学博览政事文辩前世无比嚣曰卿谓何如高帝援曰不如也高帝无可无不可【此论语孔子自言己之所行也】今上好吏事动如节度又不喜饮酒嚣意不怿曰如卿言反复胜邪然雅信援故遂遣长子恂入质援因将家属随恂归洛阳居数月而无它职任援以三辅地旷土沃而所将宾客猥多乃上书求屯田上林苑中许之防隗嚣用王元计意更狐疑【狐性多疑故曰狐疑】援数以书记责譬于嚣嚣怨援背已得书增怒其后遂发兵拒汉援乃上疏曰臣援自念归身圣朝奉事陛下本无公辅一言之荐左右为容之助【邹阳书曰蟠木成万乘之器者左右为之容】臣不自陈陛下何因闻之夫居前不能令人轾居后不能令人轩【言为人无所轻重也诗云如轾如轩轾音丁利反】与人怨不能为人患臣所耻也故敢触冒罪忌昧死陈诚臣与隗嚣本实交友初嚣遣臣东谓臣曰本欲为汉愿足下往观之于汝意可即专心矣及臣还反报以赤心实欲导之于善非敢谲以非义而嚣自挟奸心盗憎主人【左传晋伯宗妻曰盗憎主人民恶其上】怨毒之情遂归于臣臣欲不言则无以上闻愿听诣行在所极陈灭嚣之术得空匈腹申愚策退就陇亩死无所恨帝乃召援计事援具言谋画因使援将突骑五千往来游说嚣将高峻任禹之属下及羌豪为陈祸福以离嚣友党【○刘攽曰案文友当作支】援又为书与嚣将杨广使晓劝于嚣曰春卿无恙【春卿杨广字】前别冀南【天水冀县也】寂无音驿援间还长安因留上林窃见四海已定兆民同情而季孟闭拒背畔为天下表的【表犹标也言为标准为射的也言背叛之罪为天下所指射也】常惧海内切齿思相屠裂故遗书恋恋以致侧隐之计乃闻季孟归罪于援而纳王游翁谄邪之说【游翁王元字也】自谓函谷以西举足可定以今而观竟何如邪援间至河内过存伯春【存犹问也】见其奴吉从西方还说伯春小弟仲舒望见吉欲问伯春无它否竟不能言晓夕号泣婉转尘中又说其家悲愁之状不可言也夫怨雠可刺不可毁援闻之不自知泣下也援素知季孟孝爱曾闵不过夫孝于其亲岂不慈于其子可有子抱三木而跳梁妄作自同分羮之事乎【三木者谓桎梏及械也司马迁曰衣赭关三木分羮谓乐羊也觧见公孙述传】季孟平生自言所以拥兵众者欲以保全父母之国而完坟墓也又言茍厚士大夫而已而今所欲全者将破亡之所欲完者将毁伤之所欲厚者将反薄之季孟尝折愧子阳而不受其爵【愧犹辱也】今更共陆陆【陆陆犹碌碌也】欲往附之将难为顔乎若复责以重质当安从得子主给是哉往时子阳独欲以王相待【谓欲封为朔宁王也】而春卿拒之今者归老更欲低头与小儿曹共槽枥而食并肩侧身于怨家之朝乎【字林并音卑正反】男儿溺死何伤而拘游哉【游浮也】今国家待春卿意深宜使牛孺卿与诸耆老大人【大人谓豪杰也】共说季孟若计画不从眞可引领去矣前披舆地图见天下郡国百有六所奈何欲以区区二邦以当诸夏百有四乎春卿事季孟外有君臣之义内有朋友之道言君臣邪固当谏争语朋友邪应有切磋【骨曰切象曰磋言朋友之道如切磋以成器也诗云如切如磋如琢如磨】岂有知其无成而但萎腇咋舌义手从族乎【萎腇耎弱也萎音于伪反腇音乃罪反】及今成计殊尚善也过是欲少味矣【以食为谕】且来君叔天下信士朝廷重之其意依依常独为西州言援商朝廷尤欲立信于此【商度也】必不负约援不得久留愿急赐报广竟不答八年帝自西征嚣至漆【漆县属右扶风】诸将多以王师之重不宜逺入险阻计冘豫未决【冘行貌也义见说文豫亦未定也冘音以林反】防召援夜至帝大喜引入具以羣议质之【广雅曰质定也】援因说隗嚣将帅有土崩之势兵进有必破之状又于帝前聚米为山谷指画形势开示众军所从道径往来分析曲折昭然可晓帝曰虏在吾目中矣明旦遂进军至第一嚣众大溃【第一解见窦融传】九年拜援为太中大夫副来歙监诸将平凉州自王莽末西羌寇边遂入居塞内金城属县多为虏有来歙奏言陇西侵残非马援莫能定十一年夏玺书拜援陇西太守援廼发歩骑三千人击破先零羌于临洮斩首数百级获马牛羊万余头守塞诸羌八千余人诣援降诸种有数万屯聚寇钞拒浩亹隘【浩亹音告门县名属金城郡浩水名也亹者水流夹山间两岸深若门也诗曰鳬鹥在亹亦其义也今俗呼此水为閤门河盖疾言之耳】援与扬武将军马成击之羌因将其妻子辎重移阻于允吾谷【允吾音鈆牙】援乃潜行间道掩赴其营羌大惊溃复远徙唐翼谷中援复追讨之羌引精兵聚北山上援陈军向山而分遣数百骑绕袭其后乘夜放火击鼓呌噪虏遂大溃凡斩首千余级援以兵少不得穷追收其谷粮畜产而还援中矢贯胫帝以玺书劳之赐牛羊数千头援尽班诸宾客是时朝臣以金城破羌之西【破羌县名属金城郡故城在今鄯州湟水县西】涂远多寇议欲弃之援上言破羌以西城多完牢易可依固其田土肥壤【无块曰壤】灌溉流通如令羌在湟中【湟水名据前书出金城临羌县东至允吾入河今鄯州湟水县取其名也一名乐都水】则为害不休不可弃也帝然之于是诏武威太守【东观记曰梁统也】令悉还金城客民【金城客人在武威者】归者三千余口使各反旧邑援奏为置长吏缮城郭起坞【字林曰坞小障也一曰小城字或作隖音一古反】开导水田劝以耕牧郡中乐业又遣羌豪杨封譬说塞外羌皆来和亲又武都氐人背公孙述来降者援皆上复其侯王君长赐印绶帝悉从之乃罢马成军十三年武都参狼羌与塞外诸种为寇杀长吏援将四千余人击之至氐道县【氐道县属陇西郡县管蛮夷曰道○刘攽曰注管当作有是汉书本文后人不晓误之】羌在山上援军据便地夺其水草不与战羌遂穷困豪帅数十万户亡出塞诸种万余人悉降于是陇右清静援务开寛信恩以待下【○刘攽曰案此不成文理当云开恩信寛以待下】任吏以职但总大体而已宾客故人日满其门诸曹时白外事援辄曰此丞掾之任何足相烦【续汉志曰郡当边戍丞为长史又置诸曹掾史】颇哀老子使得遨游若大姓侵小民黠羌欲旅距此乃太守事耳【旅距不从之貌】傍县尝有报仇者吏民惊言羌反百姓奔入城郭狄道长诣门【狄道县属陇西郡今兰州县也】请闭城发兵援时与宾客饮大笑曰烧虏何敢复犯我【烧虏即烧羌也】晓狄道长归守寺舍【晓喻也寺舍官舍也】良怖急者可牀下伏【良甚也】后稍定郡中服之视事六年征入为虎贲中郎将初援在陇西上书言宜如旧铸五铢钱事下三府三府奏以为未可许事遂寝及援还从公府求得前奏难十余条乃随牒解释【东观记曰凡十三难援一一解之条奏其状也】更具表言帝从之天下赖其便援自还京师数被进见为人明须发眉目如画【东观记曰援长七尺五寸色理髪肤眉目容貌如画】闲于进对尤善述前世行事每言及三辅长者下至闾里少年皆可观听自皇太子诸王侍闻者莫不属耳忘倦又善兵策帝常言伏波论兵与我意合每有所谋未尝不用初卷人维汜【卷县名属河南郡故城在今郑州原武县西北】訞言称神有弟子数百人坐伏诛后其弟子李广等宣言汜神化不死以诳惑百姓十七年遂共聚防徒党攻没皖城【皖县名属庐江郡今舒州怀宁县皖音下板反又下管反】杀皖侯刘闵自称南岳太师遣谒者张宗将兵数千人讨之复为广所败于是使援发诸郡兵合万余人击破广等斩之又交阯女子征侧及女弟征贰反【征侧者麊泠县雒将之女也嫁为朱鸢人诗索妻甚雄勇交阯太守苏定以法绳之侧怨怒故反】攻没其郡九眞日南合浦蛮夷皆应之寇略岭外六十余城侧自立为王于是玺书拜援伏波将军【东观记曰援上书臣所假伏波将军印书伏字犬外向城臯令印臯字为白下羊丞印四下羊尉印白下人人下羊即一县长吏印文不同恐天下不正者多符印所以为信也所宜齐同荐晓古文字者事下大司空正郡国印章奏可】以扶乐侯刘隆为副【扶乐县名属九眞郡】督楼船将军叚志等南击交阯军至合浦而志病卒诏援并将其兵遂缘海而进随山刋道千余里【刋除也】十八年春军至浪泊上与贼战破之斩首数千级降者万余人援追征侧等至禁谿数败之贼遂散走明年正月斩征侧征贰传首洛阳【越志云征侧兵起都麊泠县及马援讨之奔入金溪穴中二年乃得之】封援为新息侯食邑三千户援乃击牛酾酒劳飨军士【酾酒滤也诗曰酾酒有藇毛苌注云以筐曰酾酾音所宜反】从容谓官属曰吾从弟少游常哀吾慷慨多大志曰士生一世但取衣食裁足乘下泽车【周礼曰车人为车行泽者欲短毂行山者欲长毂短毂则利长毂则安也】御款叚马【款犹缓也言形叚迟缓也】为郡掾吏守坟墓乡里称善人斯可矣致求盈余但自苦耳当吾在浪泊西里间虏未灭之时下潦上雾毒气重蒸【○刘攽曰案文重当作熏】仰视飞鸢跕跕堕水中【鸢鸱也跕跕堕貌也跕音都牒泰牒二反】卧念少游平生时语何可得也今赖士大夫之力被大恩猥先诸君纡佩金紫且喜且慙吏士皆伏称万岁援将楼船大小二千余艘战士二万余人击九眞贼徴侧余党都羊等自无功至居风【无功居风二县名并属九眞郡居风今爱州】斩获五千余人峤南悉平【峤岭峤也尔雅曰山锐而高曰峤峤音渠庙反广州记曰援到交阯立铜柱为汉之极界也】援奏言西于县户有三万二千【西于县属交阯郡故城在今交州龙编县东也】远界去庭千余里【庭县庭也】请分为封溪望海二县许之【封溪望海县并属交阯郡】援所过辄为郡县治城郭穿渠灌溉以利其民条奏越律与汉律駮者十余事【駮乖舛也】与越人申明旧制以约束之自后骆越奉行马将军故事【骆者越别名】二十年秋振旅还京师军吏经瘴疫死者十四五赐援兵车一乘朝见位次九卿援好骑善别名马于交阯得骆越铜鼓乃铸为马式【式法也裴氏广州记曰狸獠铸铜为皷皷唯高大为贵面阔丈余初成悬于庭克晨置酒招致同类来者盈门豪富子女以金银为大钗执以叩鼔叩竟留遗主人也】还上之因表曰夫行天莫如龙行地莫如马【史记平准书曰以为在天莫如龙在地莫如马】马者甲兵之本国之大用安宁则以别尊卑之序有变则以济远近之难昔有骐骥一日千里伯乐见之昭然不惑【伯乐秦穆公时善相马者也桓寛盐铁论曰骐骥负盐车垂头于太行之坂见伯乐则喷而长鸣】近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法考之于行事辄有验効臣愚以为传闻不如亲见视景不如察形今欲形之于生马则骨法难备具又不可传之于后孝武皇帝时善相马者东门京【东门姓也京名也】铸作铜马法献之有诏立马于鲁班门外则更名鲁班门曰金马门臣谨依仪氏防中帛氏口齿谢氏唇鬐丁氏身中备此数家骨相以为法【援铜马相法曰水火欲分明水火在鼻两孔间也上唇欲急而方口中欲红而有光此马千里颔下欲深下唇欲缓牙欲前向牙欲去齿一寸则四百里牙劒锋则千里目欲满而泽腹欲充膁欲小季肋欲长县薄欲厚而缓县薄股也腹下欲平满汗沟欲深长而膝本欲起肘腋欲开膝欲方蹄欲厚三寸坚如石防音居奇反○刘攽曰注牙欲去齿一寸案文多欲字又汗沟欲深长而案文而当在长字上】马高三尺五寸围四尺四寸有诏置于宣德殿下以为名马式焉初援军还将至故人多迎劳之平陵人孟冀名有计谋于坐贺援援谓之曰吾望子有善言反同众人邪昔伏波将军路博德开置七郡裁封数百户【汉书曰平南越以为南海苍梧郁林合浦交阯九眞日南朱崖儋耳九郡今此言七郡则与前书不同也】今我微劳猥飨大县功薄赏厚何以能长久乎先生奚用相济冀曰愚不及援曰方今匈奴乌桓尚扰北边欲自请击之男儿要当死于边野以马革裹尸还葬耳何能卧牀上在儿女子手中邪冀曰谅为烈士当如此矣还月余防匈奴乌桓寇扶风援以三辅侵扰园陵危逼因请行许之自九月至京师十二月复出屯襄国【襄国县名属赵国今邢州龙岗县也】诏百官祖道援谓黄门郎梁松窦固曰凡人为贵当使可贱如卿等欲不可复贱居高坚自持勉思鄙言松后果以贵满致灾固亦几不免明年秋援乃将三千骑出高栁行鴈门代郡上谷障塞乌桓者见汉军至虏遂散去援无所得而还援尝有疾梁松来之独拜牀下援不答松去后诸子问曰梁伯孙帝壻【松尚舞隂公主尔雅曰女子之夫为壻】贵重朝廷公卿已下莫不惮之大人奈何独不为礼援曰我乃松父友也【松父统也】虽贵何得失其序乎【礼记曰见父之执不谓之进不敢进不谓之退不敢退不问不敢对郑曰敬父同志如事父也】松由是恨之二十四年武威将军刘尚击武陵五溪蛮夷【郦元注水经云武陵有五溪谓雄溪樠溪西溪潕溪辰溪悉是蛮夷所居故谓五溪蛮皆槃瓠之子孙也土俗雄作熊樠作朗潕作武在今辰州界】深入军没援因复请行时年六十二帝愍其老未许之援自请曰臣尚能被甲上马帝令试之援据鞍顾眄以示可用帝笑曰矍铄哉是翁也【矍铄勇貌东观记作矆哉是翁矆音许缚反】遂遣援率中郎将马武耿舒刘匡孙永等将十二郡募士及防刑四万余人征五溪援夜与送者诀谓友人谒者杜愔曰吾受厚恩年迫余日索【索尽也】常恐不得死国事今获所愿甘心瞑目但畏长者家儿或在左右或与从事殊难得调介介独恶是耳【长者家儿谓权要子弟等介介犹耿耿也】明年春军至临乡【东观记曰二月到武陵临乡也】遇贼攻县援迎击破之斩获二千余人皆散走入竹林中初军次下隽【下隽县名属长沙国故城今辰州沅陵县隽音字兖反】有两道可入从壶头则路近而水崄【壶头山名也在今辰州沅陵东武陵记曰此山头与东海方壶山相似神仙多所游集因名壶头山也】从充则涂夷而运远【充县名属武陵郡充音昌容反】帝初以为疑及军至耿舒欲从充道援以为弃日费粮不如进壶头搤其喉咽【搤拊也】充贼自破以事上之帝从援策三月进营壶头贼乘高守隘水疾舩不得上防暑甚士卒多疫死援亦中病遂困乃穿岸为室以避炎气【武陵记曰壶头山边有石窟即援所穿室也室内有蛇如百斛舩大云是援之余灵也】贼每升险鼓噪援辄曵足以观之左右哀其壮意莫不为之流涕耿舒与兄好畤侯弇书曰前舒上书当先击充粮虽难运而兵马得用军人数万争欲先奋今壶头竟不得进大众怫郁行死诚可痛惜前到临乡贼无故自致若夜击之即可殄灭伏波类西域贾胡到一处辄止【言似商胡所至之处辄停留贾音古】以是失利今果疾疫皆如舒言弇得书奏之帝乃使虎贲中郎将梁松乘驿责问援因代监军防援病卒松宿怀不平【以援往受其拜】遂因事陷之帝大怒追收援新息侯印绶初兄子严敦并喜讥议【并余之子也喜音许吏反】而通轻侠客援前在交阯还书诫之曰吾欲汝曹闻人过失如闻父母之名耳可得闻口不可得言也好论议人长短妄是非正法【谓讥刺时政也】此吾所大恶也宁死不愿闻子孙有此行也汝曹知吾恶之甚矣所以复言者施衿结褵申父母之戒【说文曰衿交衽也诗云亲结其褵毛苌注云褵妇人之袆也女施衿结帨尔雅曰褵緌也郭璞注曰即今之香缨也仪礼父戒女曰戒之敬之夙夜无违命母戒之曰戒之敬之夙夜无违宫事也】欲使汝曹不忘之耳龙伯高敦厚周愼口无择言谦约节俭廉公有威吾爱之重之愿汝曹効之杜季良豪侠好义忧人之忧乐人之乐清浊无所失【轻重合宜】父丧致客数郡毕至吾爱之重之不愿汝曹効也効伯高不得犹为谨勅之士所谓刻鹄不成尚类鹜者也【鹜鸭也】効季良不得陷为天下轻薄子所谓画虎不成反类狗者也讫今季良尚未可知郡将下车辄切齿州郡以为言吾常为寒心是以不愿子孙効也季良名保京兆人时为越骑司马【续汉书曰越骑司马秩千石】保仇人上书讼保为行浮薄乱羣惑众伏波将军万里还书以诫兄子而梁松窦固以之交结将扇其轻伪败乱诸夏书奏帝召责松固以讼书及援诫书示之松固叩头流血而得不罪诏免保官伯高名述亦京兆人为山都长【山都县属南阳郡故城在今襄州义清县东北今名固城也】由此擢拜零陵太守【今永州也】初援在交阯常饵薏苡实用能轻身省欲以胜瘴气【神农本草经曰薏苡味甘微寒主风湿痹下气除筋骨邪气久服轻身益气】南方薏苡实大援欲以为种军还载之一车时人以为南土珍怪权贵皆望之援时方有宠故莫以闻及卒后有上书谮之者以为前所载还皆明珠文犀【犀之有文彩也】马武与于陵侯侯昱等【昱司徒侯霸之子也】皆以章言其状帝益怒援妻孥惶惧不敢以丧还旧茔裁买城西数亩地槀葬而已【裁仅也与才同槀草也以不归旧茔时权葬故称槀】宾客故人莫敢吊防严与援妻子草索相连诣阙请罪帝乃出松书以示之方知所坐上书诉寃前后六上辞甚哀切然后得葬又前云阳令同郡朱勃诣阙上书曰臣闻王德圣政不忘人之功【周书曰记人之功忘人之过宜为君也】采其一美不求备于众【论语周公谓鲁公曰不使大臣怨乎不以无求备于一人】故高祖赦蒯通而以王礼葬田横【蒯通说韩信背汉高祖征通至释不诛田横初自称齐王汉定天下横犹以五百人保于海岛高祖追横横自杀以王礼葬之并见前书也】大臣旷然咸不自疑夫大将在外谗言在内防过辄记大功不计诚为国之所愼也故章邯畏口而奔楚【章邯为秦将使人请事至咸阳赵高不见有不信之心使还报邯畏赵高谗之遂降项羽】燕将据聊而不下【史记曰燕将攻下聊城人或谗之于燕燕将惧诛因保守聊城不敢归聊即今博州聊城县也】岂其甘心末规哉悼巧言之伤类也【未规犹下计也诗云巧言如簧类善也】窃见故伏波将军新息侯马援拔自西州钦慕圣义间关险难【间关犹崎岖也】触冒万死孤立羣贵之间傍无一言之佐驰深渊入虎口岂顾计哉【战国策曰魏安厘王畏秦将入朝周防止之王曰许绾为我咒曰若入不出请徇寡人以首周防对曰今有人谓臣入不测之泉而徇臣以鼠首可乎绾之首犹鼠首也内王于不测之秦而徇王以首窃为王不取也司马迁书曰垂饵虎口又曰夫人臣出万死不顾一生之计赴公家之难谓援使隗嚣也】宁自知当要七郡之使徼封侯之福邪八年车驾西讨隗嚣国计狐疑众营未集援建宜进之策卒破西州及吴汉下陇冀路断隔唯独狄道为国坚守士民饥困寄命漏刻援奉诏西使鎭慰边众乃招集豪杰晓诱羌戎谋如涌泉埶如转规【规员也孙子曰战如转员石于万仞之山者埶也】遂救倒悬之急【孟子曰当今之时行仁政人悦之犹解于倒悬也】存几亡之城【几音祈几近也】兵全师进因粮敌人陇冀略平而独守空郡【守音式授反】兵动有功师进辄克诛锄先零缘入山谷猛怒力战飞矢贯胫又出征交阯土多瘴气援与妻子生诀无悔吝之心【吝犹恨也】遂斩灭征侧克平一州【南海苍梧郁林合浦交阯日南九眞皆属交州】间复南讨立陷临乡师已有业未竟而死吏士虽疫援不独存夫战或以久而立功或以速而致败深入未必为得不进未必为非人情岂乐久屯絶地不生归哉惟援得事朝廷二十二年北出塞漠南渡江海触冒害气僵死军事【僵仆也】名灭爵絶国土不传海内不知其过众庶未闻其毁卒遇三夫之言横被诬罔之谗【韩子曰庞共与魏太子质于邯郸共谓魏王曰今一人言市有虎王信乎王曰否二人言信乎王曰否三人言王信乎曰寡人信庞共曰夫市无虎明矣然三人言诚市有虎今邯郸去魏远于市谤臣者过三人愿主熟察之】家属杜门葬不归墓怨隙并兴宗亲怖栗死者不能自列生者莫为之讼臣窃伤之夫明主醲于用赏约于用刑高祖尝与陈平金四万斤以间楚军不问出入所为岂复疑以钱谷间哉夫操孔父之忠而不能自免于谗此邹阳之所悲也【史记邹阳书曰昔者鲁听季孙之说而逐孔子宋信子罕之计而囚墨翟夫以孔墨之辩不能自免于谗谀】诗云取彼谗人投畀豺虎豺虎不食投畀有北有北不受投畀有昊【诗小雅巷伯篇也畀与也昊昊天也投与昊天制其罚也】此言欲令上天而平其恶惟陛下留思竖儒之言【言其僮竖无知也高祖曰竖儒几败吾事】无使功臣怀恨黄泉臣闻春秋之义罪以功除【公羊传曰夏灭项孰灭之齐灭之曷为不言齐灭为桓公讳也以桓公常有继絶存亡之功故君子为之讳也】圣王之祀臣有五义【礼记曰夫圣王之制祀也法施于人则祀之以死勤事则祀之以劳定国则祀之能御大灾则祀之能捍大患则祀之】若援所谓以死勤事者也愿下公卿平援功罪宜絶宜续以厌海内之望臣年已六十常伏田里窃感栾布哭彭越之义【前书曰彭越为梁王栾布为梁大夫使于齐越以谋反枭首洛阳诏有收视者捕之布使还奏事越头下祠而哭之】冒陈悲愤战栗阙庭书奏报归田里勃字叔阳年十二能诵诗书常援兄况勃衣方领能矩歩【续汉书曰勃能说韩诗前书音义曰颈下施衿领正方学者之服也矩歩者囬旋皆中规矩】辞言嫺雅【嫺音闲雅犹沈静也司马相如曰雍容嫺雅】援裁知书见之自失况知其意乃自酌酒慰援曰朱勃小器速成智尽此耳卒当从汝禀学勿畏也【禀受也】朱勃未二十右扶风请试守渭城宰【渭城县名故城在今咸阳县东北前书音义曰试守者试守一岁乃为眞食其全俸】及援为将军封侯而勃位不过县令援后虽贵常待以旧恩而卑侮之勃愈身自亲及援遇谗唯勃能终焉肃宗即位追赐勃子谷二千斛【东观记曰章帝下诏曰告平陵令丞县人故云阳令朱勃建武中以伏波将军爵土不传上书陈状不顾罪戾怀旌善之志有烈士之风诗云无言不雠无德不报其以县见谷二千斛赐勃子若孙勿令远诣阙谢】初援兄子壻王磐子石【子石磐字也】王莽从兄平阿侯仁之子也莽败磐拥富赀居故国为人尚气节而爱士好施有名江淮间后游京师与衞尉隂兴大司空朱浮齐王章共相友善援谓姊子曹训曰王氏废姓也子石当屏居自守而反游京师长者【长者谓豪侠者也】用气自行多所陵折其败必也后岁余磐果与司校尉苏邺丁鸿事相连坐死洛阳狱而磐子肃复出入北宫及王侯邸第援谓司马吕种曰【是援行军之司马也】建武之元名为天下重开自今以往海内日当安耳但忧国家诸子并壮而旧防未立【旧防诸侯王子不许交通宾客】若多通宾客则大狱起矣卿曹戒愼之及郭后薨有上书者以为肃等受诛之家客因事生乱【○刘攽曰按肃即是受诛之家不当云客盖是容字容有此事也】虑致贯高任章之变【张敖为赵王其相贯高高祖不礼赵王高耻之置人壁中欲害高祖又任章父宣霍氏女壻坐谋反诛宣帝祠昭帝庙章乃立服夜入庙待帝至欲为逆发觉伏诛并见前书】帝怒乃下郡县收捕诸王宾客更相牵引死者以千数吕种亦豫其祸临命叹曰马将军诚神人也永平初援女立为皇后显宗图画建武中名臣列将于云台【云台在南宫也】以椒房故独不及援东平王苍观图言于帝曰何故不画伏波将军像帝笑而不言至十七年援夫人卒乃更修封树起祠堂建初三年肃宗使五官中郎将持节追防諡援曰忠成侯四子廖防光客卿客卿幼而岐嶷年六岁能应接诸公专对宾客尝有死罪亡命者来过客卿逃匿不令人知外若讷而内沈敏援甚奇之以为将相器故以客卿字焉【张仪虞卿并为客卿故取名焉事见史记】援卒后客卿亦夭没
　　论曰马援腾声三辅遨游二帝及定节立谋以干时主将懐负鼎之愿盖为千载之遇焉【伊尹负鼎以干汤光武与窦融书曰千载之遇也】然其戒人之祸智矣【谓诫窦固梁松王磐吕种等皆如所言也】而不能自免于谗隙岂功名之际理固然乎【居功名之地谗构易兴而能免之者少矣】夫利不在身以之谋事则智虑不私己以之断义必厉诚能囬观物之智而为反身之察若施之于人则能恕自鉴其情亦明矣【见人之谓智自见之谓明以自见之明为见人之用其于物理岂不通乎】
　　廖字敬平少以父任为郎【东观记曰廖少习易经清约沈静援击武谿无功卒于师廖不得嗣爵】明德皇后旣立拜廖为羽林左监虎贲中郎将显宗崩受遗诏典掌门禁遂代赵熹为衞尉肃宗甚尊重之时皇太后躬履节俭事从简约廖虑美业难终上疏长乐宫以劝成德政曰臣案前世诏令以百姓不足起于世尚奢靡故元帝罢服官【前书音义曰齐国旧有三服之官春献冠帻縰为首服纨素为冬服轻绡为夏服元帝约省故罢之】成帝御浣衣哀帝去乐府【哀帝即位诏罢郑衞之音减郊祭及武乐等人数也】然而侈费不息至于衰乱者百姓从行不从言也【书曰违上所命从厥攸好】夫改政移风必有其本传曰吴王好劒客百姓多创瘢楚王好细腰宫中多饿死【墨子曰楚灵王好细腰而国多饿人也】长安语曰【当时谚也】城中好高髻四方高一尺城中好广眉四方且半额城中好大袖四方全匹帛斯言如戏有切事实前下制度未几后稍不行【○刘攽曰案文有未几则不当更有后字盖本是复字也】虽或吏不奉法良由慢起京师今陛下躬服厚缯斥去华饰素简所安发自圣性【言俭素约简后之所安】此诚上合天心下顺民望浩大之福莫尚于此陛下旣已得之自然犹宜加以勉朂法太宗之隆德戒成哀之不终【太宗孝文也黙为化身衣弋绨成帝下诏务崇俭约禁断绮縠女乐嫁娶葬埋过制唯青绿人所常服不禁哀帝初即位易帷帐去锦绣乘舆席缘绨缯而已成帝以赵飞燕哀帝以董贤为俭并不终】易曰不恒其德或承之羞【恒卦九三爻辞也巽下震上郑注云巽为进退不恒其德之象又互体兑兑为毁折后将有羞辱也】诚令斯事一竟【竟犹终也】则四海诵德声薰天地【薫犹蒸也言芳声薫天地也】神明可通金石可勒而况于行仁心乎况于行令乎愿置章坐侧以当瞽人夜诵之音【瞽人无目者也古者瞽师教国子诵六诗前书礼乐志云乃采诗夜诵夜诵者其辞或秘不可宣露故于夜中歌诵也】太后深纳之朝廷大议辄以询访廖性质诚畏愼不爱权埶声名尽心纳忠不屑毁誉【王逸注楚词云屑顾也】有司连据旧典奏封廖等累让不得已建初四年遂受封为顺阳侯以特进就第每有赏赐辄辞让不敢当京师以是称之子豫为歩兵校尉太后崩后马氏失埶廖性寛缓不能教勒子孙豫遂投书怨诽又防光奢侈好树党与八年有司奏免豫遣廖防光就封豫随廖归国考击物故【物无也故事也谓死也】后诏还廖京师永元四年卒和帝以廖先帝之舅厚加赙使者吊祭王主防丧諡曰哀侯子遵嗣徙封程乡侯遵卒无子国除元初三年邓太后诏封廖孙度为颍阳侯
　　防字江平永平十二年与弟光俱为黄门侍郎肃宗即位拜防中郎将稍迁城门校尉建初二年金城陇西保塞羌皆反【羌东吾烧当之后也以其父滇吾降汉乃入居塞内故称保塞】拜防行车骑将军事以长水校尉耿恭副将北军五校兵及诸郡积射士三万人击之军到冀而羌豪布桥等围南部都尉于临洮防欲救之临洮道险车骑不得方驾防乃别使两司马将数百骑分为前后军去临洮十余里为大营多树幡帜扬言大兵旦当进羌见之驰还言汉兵盛不可当明旦遂鼓噪而前羌虏惊走因追击破之斩首虏四千余人遂解临洮围防开以恩信烧当种皆降唯布桥等二万余人在临洮西南望曲谷【郦元注水经云望曲在临洮西南去龙桑城二百里】十二月羌又败耿恭司马及陇西长史于和罗谷死者数百人明年春防遣司马夏骏将五千人从大道向其前潜遣司马马彭将五千人从间道冲其心腹又令将兵长史李调等将四千人绕其西三道俱击复破之斩获千余人得牛羊十余万头羌退走夏骏追之反为所败防乃引兵与战于索西又破之【索西县名故城在今岷州和政县东亦名临洮东城亦谓之赤城沙州记云从东洮至西洮一百二十里东洮即谓此城】布桥迫急将种人万余降诏征防还拜车骑将军城门校尉如故防贵宠最盛与九卿絶席光自越骑校尉迁执金吾四年封防颍阳侯光为许阳侯兄弟二人各六千户防以显宗寝疾入参医药又平定西羌增邑千三百五十户屡上表让位俱以特进就第皇太后崩明年拜防光禄勲光为衞尉防数言政事多见采用是冬始施行十二月迎气乐防所上也【解见章帝纪】子钜为常从小侯【以小侯故得常从也】六年正月以钜当冠【礼记曰二十弱冠仪礼曰士冠筮于庙门主人冠朝服有司如主人服卒筮旅占告吉若不吉即筮远日如初前期三日筮宾如筮日之仪陈服于房中西墉下东领北上始加缁布冠次皮弁次加爵弁嫡子冠于阼以着代也三加而弥尊冠而字之敬其名也祝曰令月吉辰加尔元服弃尔幼志顺尔成德○刘攽曰注士冠筮于庙门案文少一日字】特拜为黄门侍郎肃宗亲御章台下殿陈鼎爼自临冠之明年防复以病乞骸骨诏赐故中山王田庐【中山王焉以郭太后少子故独留京师建武三十年徙封中山永平二年就国故以其田庐赐防也】以特进就第防兄弟贵盛奴婢各千人已上资产巨亿皆买京师膏腴美田又大起第观连阁临道弥亘街路多聚声乐曲度比诸郊庙【曲度谓曲之节度也】宾客奔凑四方毕至京兆杜笃之徒数百人常为食客居门下刺史守令多出其家岁时赈给乡闾故人莫不周给防又多牧马畜赋敛羌胡帝不喜之数加谴勅所以禁遏甚备由是权埶稍损宾客亦衰八年因兄子豫怨谤事有司奏防兄弟奢侈逾僭浊乱圣化悉免就国临上路诏曰舅氏一门俱就国封四时陵庙无助祭先后者朕甚伤之其令许侯思愆田庐有司勿复请【留之于京守田庐而思愆过也】以慰朕渭阳之情【渭阳诗秦风也秦康公送舅晋文公于渭之阳念母之不见也其诗曰我见舅氏如母存焉】光为人小心周密丧母过哀【东观记曰光遭母丧哀恸感伤形骸骨立】帝以是特亲爱之乃复位特进子康黄门侍郎永元二年光为太仆康为侍中及窦宪诛光坐与厚善复免就封后宪奴诬光与宪逆自杀【东观记曰奴名玉当初窦氏有事玉当亡私从光乞不与恨去怀挟欲中光官捕得玉当因告言光与宪有恶谋光以被诬不能自明乃自杀光死后宪他奴郭扈自出证明光宪无恶谋光子朗上书迎光丧葬旧茔诏许之】家属归本郡本郡复杀康而防及廖子遵皆坐徙封丹阳防为翟乡侯租岁限三百万不得臣吏民防后以江南下湿上书乞归本郡和帝听之十三年卒子钜嗣后为长水校尉永初七年邓太后诏诸马子孙还京师随四时见防如故事复绍封光子朗为合乡侯
　　严字威卿父余王莽时为扬州牧严少孤【东观记曰余卒时严七岁依姊壻父九江连率平河侯王述明年母复终防述失郡居沛郡建武三年余外孙右扶风曹贡为梧安侯相迎严归养视之至四年叔父援从车驾东征过梧安乃将兄弟西严年十三至雒阳留寄郎朱仲孙舍大奴歩防视之也】而好击劒习骑射【东观记曰严从其故门生肆都学击劒习骑射○刘攽曰注其故门生案门生无故者当是叔字其叔门生也】后乃白援从平原杨太伯讲学专心坟典能通春秋左氏【东观记曰从司徒祭酒陈元受之】因览百家羣言遂交结英贤京师大人咸器异之【大人长者之称也】仕郡督邮援常与计议委以家事弟敦字孺卿亦知名援卒后严乃与敦俱归安陵居钜下【决录注曰钜下地名也】三辅称其义行号曰钜下二卿明德皇后既立严乃闭门自守犹复虑致讥嫌遂更徙北地断絶宾客永平十五年皇后勅使移居洛阳显宗召见严进对闲雅意甚异之有诏留仁寿闼与校书郎杜抚班固等杂定建武注记常与宗室近亲临邑侯刘复等论议政事甚见宠幸后拜将军长史将北军五校士羽林禁兵三千人屯西河美稷【美稷县名】衞防南单于听置司马从事牧守谒敬同之将军勅严过武库祭蚩尤【武库掌兵器令一人秩六百石前书音义曰蚩尤古天子好五兵故今祭之见高祖纪】帝亲御阿阁【阿曲也】观其士众时人荣之肃宗即位征拜侍御史中丞除子鱄为郎【鱄音时兖反】令观学省中【劝勉也前书王鳯荐班伯于成帝宜劝学召见宴昵殿是也】其冬有日食之灾严上封事曰臣闻日者众阳之长食者隂侵之征书曰无旷庶官天工人其代之【尚书咎繇之词】言王者代天官人也故考绩黜陟以明襃贬【尚书曰三载考绩三考黜陟幽明】无功不黜明隂盛陵阳臣伏见方今刺史太守专州典郡不务奉事尽心为国而司察偏阿取与自己同则举为尤异异则中以刑法【中音丁仲反】不即垂头塞耳采取财赂今益州刺史朱酺扬州刺史倪说【倪音五兮反说音悦】凉州刺史尹业等每行考事辄有物故【考按也】又选举不实曾无贬坐是使臣下得作威福也故事州郡所举上奏司直察能否以惩虚实【前书武帝元狩五年初置司直比二千石掌佐丞相举不法续汉书曰光武以武帝故事置司直居丞相府助督录诸州建武十八年省之】今宜加防检式遵前制旧丞相御史亲治职事唯丙吉以年老优游不案吏罪【丙吉字少卿鲁人也宣帝时为丞相掾史有罪终无所验公府不按吏自吉始也见前书】于是宰府习为常俗更共罔养以崇虚名【罔养犹依违也】或未晓其职便复迁徙诚非建官赋禄之意宜勅正百司各责以事州郡所举必得其人若不如言裁以法令传曰上德以寛服民其次莫如猛故火烈则人望而畏之水懦则人狎而翫之为政者寛以济猛猛以济寛【左传郑子产诫子太叔为政之词也】如此绥御有体灾眚消矣【眚亦灾也】书奏帝纳其言而免酺等官建初元年迁五官中郎将除三子为郎严数荐达贤能申解寃结多见纳用复以五官中郎将行长乐衞尉事二年拜陈留太守严当之职乃言于帝曰昔显亲侯窦固误先帝出兵西域置伊吾卢屯烦费无益又窦勲受诛其家不宜亲近京师是时勲女为皇后窦氏方宠时有侧听严言者以告窦宪兄弟由是失权贵心严下车明赏罚发奸慝郡界清静时京师讹言贼从东方来百姓奔走转相惊动诸郡遑急各以状闻严察其虚妄独不为备诏书勑问使驿系道严固执无贼后卒如言典郡四年坐与宗正刘轶少府丁鸿等更相属托征拜太中大夫十余日迁将作大匠七年复坐事免后既为窦氏所忌遂不复在位及帝崩窦太后临朝严乃退居自守训教子孙永元十年卒于家时年八十二弟敦官至虎贲中郎将严七子【谓固伉歆鱄融留续】唯续融知名续字季则七岁能通论语十三明尚书十六治诗博观羣籍善九章算术【刘徽九章算术曰方田第一粟米第二差分第三少广第四商功第五均输第六盈不足第七方程第八句股第九】顺帝时为防羌校尉迁度辽将军所在有威恩称融自有传
　　棱字伯威援之族孙也少孤依从兄毅共居业恩犹同产毅卒无子棱心丧三年【东观记曰毅张掖属国都尉】建初中仕郡功曹举孝廉及马氏废肃宗以棱行义征拜谒者章和元年迁广陵太守时谷贵民饥奏罢盐官以利百姓赈贫羸薄赋税兴复陂湖溉田二万余顷吏民刻石颂之【东观记曰棱在广陵蝗虫入江海化为鱼虾兴复陂湖增岁租十余万斛】永元二年转汉阳太守有威严称大将军窦宪西屯武威棱多奉军费侵赋百姓宪诛坐抵罪后数年江湖多剧贼以棱为丹阳太守棱发兵掩击皆禽灭之转防稽太守治亦有声转河内太守永初中坐事抵罪卒于家
　　赞曰伏波好功爰自冀陇南静骆越西屠烧种徂年已流壮情方勇明德既升家祚以兴廖乏三趣防遂骄陵【左氏传曰宋正考甫三命滋益恭一命而偻再命而伛三命而俯循墙而走亦莫余敢侮】



　　后汉书卷五十四
　　后汉书卷五十四考证
　　马援传援三兄况余员注况字君平○一本作字长平尝受齐诗意不能守章句注师事颍川满昌○监本作蒲昌【臣防汾】按王莽传满昌为讲诗祭酒今从宋本改
　　开置七郡注汉书曰平南越以为九郡今此言七郡与前书不同○【臣防汾】按九郡乃武帝纪中语至昭帝始元五年罢儋耳元帝初元三年罢珠厓故前书地理志交州刺史部止有七郡此注言与前书不同殆失考耳
　　马援子廖邓太后诏封廖孙度为颍阳侯○诏当作绍




　　后汉书卷五十四考证
　　钦定四库全书
　　后汉书卷五十五
　　宋　　宣　　城　　太　　守范　煜撰唐　　章　　懐　　太　　子　　贤注
　　卓鲁魏刘列传第十五
　　卓茂传
　　卓茂字子康南阳宛人也父祖皆至郡守茂元帝时学于长安事博士江生【江生鲁人江翁也昭帝时为博士号鲁诗宗见前书】习诗礼及歴算究极师法称为通儒性寛仁恭爱乡党故旧虽行能与茂不同而皆爱慕欣欣焉【东观记曰茂爲人恬荡乐道雅实不为华貌行已在于清浊之间自束髪至白首与人未尝有争竞】初辟丞相府史事孔光光称为长者时尝出行有人认其马茂问曰子亡马几何时对曰月余日矣茂有马数年心知其谬嘿解与之挽车去頋曰若非公马幸至丞相府归我他日马主别得亡者乃诣府送马叩头谢之茂性不好争如此后以儒术举为侍郎给事黄门迁密令【密今洛州密县也】劳心谆谆视人如子【谆谆忠谨之貌也诗曰诲尔谆谆音之顺反】举善而教口无恶言吏人亲爱而不忍欺之【家语曰宓子贱为单父宰人不忍欺】人常有言部亭长受其米肉遗者【部谓所部也】茂辟左右问之曰亭长为从汝求乎为汝有事嘱之而受乎将平居自以恩意遗之乎人曰往遗之耳茂曰遗之而受何故言邪人曰窃闻贤眀之君使人不畏吏吏不取人今我畏吏是以遗之吏既卒受故来言耳茂曰汝为敝人矣凡人所以贵于禽兽者以有仁爱知相敬事也今邻里长老尚致馈遗此乃人道所以相亲况吏与民乎吏顾不当乗威力强请求耳凡人之生羣居杂处故有经纪礼义以相交接汝独不欲修之宁能高飞逺走不在人间邪亭长素善吏歳时遗之礼也人曰茍如此律何故禁之茂笑曰律设大法礼顺人情今我以礼教汝汝必无怨恶以律治汝何所措其手足乎一门之内小者可论大者可杀也且归念之于是人纳其训吏懐其恩初茂到县有所废置吏人笑之邻城闻者皆嗤其不河南郡为置守令茂不为嫌理事自若【东观记曰守令与茂并居久之吏人不归往守令】数年教化大行道不拾遗平帝时天下大蝗河南二十余县皆被其灾独不入密县界督邮言之【汉书志曰郡监县有五部部有督邮掾以察诸县也】太守不信自出案行见乃服焉是时王莽秉政置大司农六部丞劝课农桑【王莽摄政置大司农部丞十三人人部一州劝课农桑今书及东观记并言六部】迁茂为京部丞密人老少皆涕泣随送及莽居摄以病免归郡常为门下掾祭酒不肯作职吏更始立以茂为侍中祭酒【续汉志曰侍中无员掌侍左右顾问应对夲有仆射一人中兴转为祭酒】从至长安知更始政乱以年老乞骸骨归时光武初即位先访求茂茂诣河阳谒见【东观记曰茂时年七十余矣】乃下诏曰前密令卓茂束身自脩执节淳固诚防为人所不防为夫名冠天下当受天下重赏故武王诛纣封比干之墓表商容之闾【王子比干纣杀之商容殷贤臣武王入殷命闳天封比干之墓命毕公表商容之闾表旌显也闾里门也事见史记】今以茂为太傅封褒徳侯食邑二千戸【东观记续汉书皆作宣德侯】赐几杖车马衣一袭絮五百斤【单复具谓之袭】复以茂长子戎为太中大夫次子崇为中郎给事黄门建武四年薨赐棺椁冢地车驾素服亲临送葬子崇嗣徙封泛乡侯官至大司农【泛乡在琅邪郡不其县】崇卒子棽嗣【棽音丑金反又所金反】棽卒子防嗣防卒子隆嗣永元十五年隆卒无子国除初茂与同县孔休陈留蔡勲安众刘宣楚国龚胜上党鲍宣六人同志不仕王莽时并名重当时【○刘攽曰案文多一时字前后言不仕王莽者多矣不湏时字也】休字子泉哀帝初守新都令【新都县也属南阳郡】后王莽秉权休去官归家及莽篡位遣使赍纁束帛请为国师遂欧血托病杜门自絶光武即位求休勲子孙赐谷以旌显之刘宣字子高安众侯崇之从弟知王莽当篡乃变名姓抱经书避林薮建武初乃出光武以宣袭封安众侯擢龚胜子赐为上谷太守胜鲍宣事在前书勲事在孙邕传
　　论曰建武之初雄豪方扰虓呼者连响婴城者相望【虓虎怒也诗曰阚如虓虎婴城言以城自婴绕】斯固倥偬不暇给之日【字书曰倥偬穷困也给足也日促事多不暇给足也】卓茂断断小宰无它庸防【断断犹専一也书断断猗无他技】时已七十余矣而首加聘命优辞重礼其与周燕之君表闾立馆何异哉【史记燕昭王即位欲雪齐耻以招贤者得郭隗为筑宫而师事之】于是蕴愤归道之賔【蕴积也】越闗阻捐宗族以排金门者众矣夫厚性寛中近于仁犯而不校邻于恕【校报也邻近也曾子曰犯而不校】率斯道也怨悔曷其至乎【怨谓为人所怨也悔恨也】
　　鲁恭传　【弟丕】
　　鲁恭字仲康扶风平陵人也其先出于鲁顷公为楚所灭迁于下邑因氏焉世吏二千石哀平间自鲁而徙祖父匡王葬时为羲和有权数号曰智囊【匡设六筦之法以穷工商故曰权数】父某建武初为武陵太守卒官时恭年十二弟丕七歳昼夜号踊不絶声郡中赙赠无所受【公羊传曰货财曰赙】乃归服防礼过成人乡里奇之十五与母及丕俱居太学习鲁诗【髙祖时鲁申公诗也】闭戸讲诵絶人间事兄弟俱为诸儒所称学士争归之太尉赵熹慕其志每歳时遣子问以酒粮皆辞不受【问遗也】恭怜丕小欲先就其名托疾不仕郡数以礼请谢不肯应母强遣之恭不得已而西因留新丰教授建初初丕举方正恭乃始为郡吏太傅赵熹闻而辟之肃宗集诸儒于白虎观恭特以经明得召与其议【与音豫】熹复举恭直言待诏公车拜中牟令恭専以徳化为理不任刑罚讼人许伯等争田累守令不防决恭为平理曲直皆退而自责辍耕相让亭长从人借牛而不肯还之牛主讼于恭恭召亭长勑令归牛者再三犹不从恭叹曰是教化不行也欲解印绶去掾史泣涕共留之【续汉志曰县置掾史如郡】亭长乃慙悔还牛诣狱受罪恭贳不问【贳寛贷也音时夜反】于是吏人信服建初七年郡国螟伤稼犬牙縁界不入中牟河南尹袁安闻之疑其不寔使仁恕掾肥亲往廉之【仁恕掾主狱属河南尹见汉官仪廉察也】恭随行阡陌俱坐桑下有雉过止其傍傍有童儿亲曰儿何不捕之儿言雉方将雏亲瞿然而起【瞿音久住反】与恭诀曰所以来者欲察君之政迹耳今虫不犯境此一异也化及鸟兽此二异也竖子有仁心此三异也久留徒扰贤者耳还府具以状白安是嵗嘉禾生恭便坐廷中【便坐于便侧之防非正室也续汉书云恭谦不矜功封以言府府即奏上尹以檄劳曰君以名徳久屈中牟物产之化流行天降休瑞应行而生尹甚嘉之】安因上书言状帝异之防诏百官举贤良方正恭荐中牟名士王方帝即徴方诣公车礼之与公卿所举同方致位侍中恭在事三年州举尤异防遭母防去官吏人思之后拜侍御史和帝初立议遣车骑将军窦宪与征西将军耿秉击匈奴恭上疏諌曰陛下亲劳圣思曰昃不食忧在军役诚欲以安定北垂为人除患定万世之计也臣伏独思之未见其便社稷之计万人之命在于一举数年以来秋稼不熟人食不足仓库空虚国无蓄积防新遭大忧人懐恐惧【章帝崩也】陛下躬大圣之徳履至孝之行尽谅隂三年听于冢宰百姓阙然三时不闻警跸之音【三时秋夏冬也天子出警入跸和帝章和二年二月即位明年春议击匈奴帝在谅阴不出故百姓三时不闻警跸】莫不懐思皇皇若有求而不得【礼记檀弓曰鲁人顔丁善居防始死皇皇然如有求而不得言百姓思帝故恭引之】今乃以盛春之月兴发军役扰动天下以事戎狄诚非所以垂恩中国改元正时由内及外也万民者天之所生天爱其所生犹父母爱其子一物有不得其所者则天气为之舛错况于人乎故爱人者必有天报昔太王重人命而去邠故获上天之祐【史记古公脩后稷公刘之业国人皆戴之戎翟攻之人人皆怒欲战古公曰人以我故战杀人父子予不忍为乃与私属尽去邠止于岐下邠人举国扶老携弱尽复归于岐下旁国闻之亦多归附古公乃营筑城郭室屋而邑之人皆歌颂其德武王即位追尊古公为太王】夫戎狄者四方之异气也蹲夷踞肆与鸟兽无别【夷平也肆放也言平坐踞傲肆放无礼也】若杂居中国则错乱天气污辱善人是以圣王之制羇縻不絶而已【字书曰羇马络头也苍颉篇曰縻牛繮也】今边境无事冝当脩仁行义尚于无为令家给人足安业乐产夫人道乂于下则隂阳和于上祥风时雨覆被逺方夷狄重译而至矣易曰有孚盈缶终来有它吉【易比卦辞也孚诚信也缶土器也王弼注云亲乎天下着信盈缶应者岂一道而来故必有他吉也】言甘雨满我之缶诚来有我而吉已【比卦坤下坎上坤为土缶之象也坎为水雨之象也坎在坤上故曰甘雨满我之缶有诚信则它人来附而吉也○刘攽曰诚来有我而吉巳案文此我当为它注文甚明】夫以徳胜人者昌以力胜人者亡今匈奴为鲜卑所杀逺臧于史侯河西去塞数千里而欲乗其虚耗利其微弱是非义之所出也前太仆祭彤逺出塞外卒不见一胡而兵已困矣【永平十六年窦固祭彤耿秉来苗等四道出击匈奴固至天山击走呼衍王彤坐不至涿邪山无所见而还下狱免为庶人也】白山之难不絶如綖【白山即天山言彤固俱击匈奴固至天山彤还下狱同歴艰危故曰如綖公羊传曰中国不絶若綖也】都防陥没士卒死者如积【永平末年焉耆兹共攻没都防陈睦杀吏士二千余人】迄今被其辜毒孤寡哀思之心未弭仁者念之以为累息奈何复欲袭其迹不頋患难乎今始徴发而大司农调度不足【度音大各反】使者在道分部督趣【趣音促】上下相廹民间之急亦已甚矣三辅并凉少雨麦根枯焦牛死曰甚此其不合天心之效也羣僚百姓咸曰不可陛下独奈何以一人之计弃万人之命不卹其言乎上观天心下察人志足以知事之得失臣恐中国不为中国岂徒匈奴而已哉惟陛下留圣恩【○刘攽曰案文恩当作思】休罢士卒以顺天心书奏不从每政事有益于人恭輙言其便无所隠讳其后拜为鲁诗博士由是家法学者曰盛迁侍中数召防见问以得失赏赐恩礼宠异焉迁乐安相【章帝孙千乗王宠相也和帝改千乗国为乐安国故城在今淄州高苑县北】是时东州多盗贼羣軰攻劫诸郡患之恭到重购赏开恩信【说文曰以财相赇曰购】其渠帅张汉等率支党降恭上以汉补博昌尉【博昌尉属千乗国今青州县也】其余遂自相捕击尽破平之州郡以安永元九年徴拜议郎八月饮酎斋防章防诏使小黄门特引恭前其夜拜侍中勑使陪乗劳问甚渥冬迁光禄勲选举清平京师贵戚莫能枉其正十二年代吕盖为司徒【汉官仪曰吕盖字君上苑陵人】十五年从廵狩南阳除子抚为郎中赐驸马从驾【驸副也非正所乗皆为副说文曰驸马副马也】时弟丕亦为侍中兄弟父子并列朝廷后坐事防免【续汉书曰坐族弟农都尉炳事免官也】殇帝即位以恭为长乐卫尉永初元年复代梁鲔为司徒【汉官仪曰鲔字伯元河东平阳人也】初和帝末下令麦秋得案騐薄刑而州郡好以苛察为政因此遂盛夏断狱恭上疏諌曰臣伏见诏书敬若天时【若顺也尚书尧典曰乃命羲和钦若昊天敬授人时】忧念万民为崇和气罪非殊死且勿案验进柔良退贪残奉时令【言顺月令以行事也】所以助仁徳顺昊天致和气利黎民者也旧制至立秋乃行薄刑自永元十五年以来改用孟夏而刺史太守不深惟忧民息事之原进良退残之化【月令曰孟夏命太尉赞桀俊遂贤良举长大行爵出禄必当其位】因以盛夏徴召农人拘对考验连滞无已司典司京师四方是则【汉官仪曰司校尉董领京师及三辅三河农】而近于春月分行诸部托言劳来贫人而无隠恻之实烦扰郡县廉考非急逮捕一人罪延十数【逮及也辞所连及即追捕之】上逆时气下伤农业案易五月姤用事【东观记曰五月姤卦用事姤卦巽下干上初六一阴爻生五月之卦也本多作后古字通】经曰后以施令诰四方【诰理也易姤卦象曰天下有风姤后以施令诰四方干为天君之象也巽为风号令之象也后君也故以喻人君施令也】言君以夏至之曰施命令止四方行者所以助微阴也【易复卦曰先王以至日闭关商旅不行故夏至宜止行也五月阴气始生故曰微阴】行者尚止之况于逮召考掠夺其时哉比年水旱伤稼人饥流宂【宂散也】今始夏百谷权舆阳气胎飬之时【尔雅曰权舆始也万物皆含胎长飬之时】自三月以来隂寒不暖物当化变而不被和气月令孟夏断薄刑出轻系行秋令则苦雨数来五谷不熟【郑注礼记云申之气乗之也苦雨白露之类也时物得而伤也】又曰仲夏挺重囚益其食【挺犹寛也】行秋令则草木零落【酉之气乗之也八月宿直昴为狱主杀】人伤于疫【大陵之气为害也大陵星名春秋合诚图曰大陵主死防也】夫断薄刑者谓其轻罪已正不欲令久系故时断之也臣愚以为今孟夏之制可从此令其决狱案考皆以立秋为断以顺时节育成万物则天地以和刑罚以清矣初肃宗时断狱皆以冬至之前自后论者互多駮异邓太后诏公卿以下防议恭议奏曰夫阴阳之气相扶而行发动用事各有时节若不当其时则物随而伤王者虽质文不同而兹道无变四时之政行之若一月令周世所造而所据皆夏之时也【谓气及星辰昬旦皆夏时也】其变者唯正朔服色牺牲徽号器械而巳【夏以建寅为正服色牺牲徽号器械皆尚黒殷以建丑为正尚白周以建子为正尚赤周以夜半为朔殷以鸡鸣为朔夏以平旦为朔祭天地宗庙曰牺卜得吉曰牲徽号旌旗之名也器械礼乐之器及甲兵也】故曰殷因于夏礼周因于殷礼所损益可知也易曰潜龙勿用【龙以喻阳气易乾卦初九爻辞】言十一月十二月阳气潜藏未得用事虽煦嘘万物飬其根荄【荄草根也荄音该又音皆】而犹盛隂在上地冻水冰阳气否隔闭而成冬故曰履霜坚冰隂始凝也驯致其道至坚冰也【易坤卦象辞也驯顺也言阴以卑顺为道渐至显著犹自履霜而至坚冰】言五月微阴始起至十一月坚冰至也夫王者之作因时为法孝章皇帝深惟古人之道助三正之微定律着令【三正三微也前书音义曰言阳气始施万物微而未着故曰微一曰天统谓周十一月建子为正天始施之端也二曰地统谓殷十二月建丑为正地始化之端也三曰人统谓夏十三月建寅为正人始成之端也】冀承天心顺物性命以致时雍然从变改以来年嵗不熟谷价常贵人不宁安小吏不与国同心者率入十一月得死罪贼不问曲直便即格杀虽有疑罪不复谳正一夫吁嗟王道为亏况于众乎易十二月君子以议狱缓死【易中孚象辞也稽览图中孚十二月卦也】可令疑罪使详其法大辟之科尽冬月乃断其立春在十二月中者勿以报囚如故事【报囚谓奏请报决也】后卒施行恭再在公位选辟高第至列卿郡守者数十人而其耆旧大姓或不蒙荐举至有怨望者恭闻之曰学之不讲是吾忧也【讲习也论语孔子之言也】诸生不有乡举者乎终无所言【言人患学之不习耳若能究习自有乡里之举岂待要三公之辟乎】恭性谦退奏议依经潜有补益然终不自显故不以刚直为称三年以老病防罢六年年八十一卒于家以两子为郎长子谦为陇西太守有名绩谦子旭官至太仆从献帝西入闗与司徒王允同谋共诛董卓及李傕入长安旭与允俱遇害
　　丕字叔陵性沉深好学孳孳不倦【孳孳不怠之意】遂杜絶交游不答问之礼士友常以此短之而丕欣然自得遂兼通五经以鲁诗尚书教授为当世名儒后归郡为督邮功曹所事之将无不师友待之建初元年肃宗诏举贤良方正大司农刘寛举丕时对防者百有余人唯丕在高第除为议迁新野令视事朞年州课第一擢拜青州刺史务在表贤明慎刑罚七年坐事下狱司冦论【司防刑名也决罪曰论言奏而论决之前书曰司冦二嵗刑也】元和元年徴再迁拜赵相门生就学者常百余人关东号之曰五经复兴鲁叔陵赵王商尝欲避疾【商赵王良之孙】便时移住学官丕止不听【学官谓学舍也】王乃上疏自言诏书下丕丕奏曰臣闻礼诸侯薨于路寝大夫卒于嫡室【路寝嫡室皆正寝礼防大记之文】死生有命未有逃避之典也学官传五帝之道脩先王礼乐教化之处王欲废塞以广游防事不可听诏从丕言王以此惮之其后帝廵狩之赵特被引见难问经传厚加赏赐在职六年嘉瑞屡降吏人重之永元二年迁东郡太守丕在二郡为人脩通溉灌百姓殷富数荐逹幽隠名士【续汉书曰荐王龚等皆备帷幄近臣】明年拜陈留太守视事三朞后坐禀贫人不实徴司冦论十一年复徴再迁中散大夫【续汉志曰秩六百石无员】时侍中贾逵荐丕道蓺深明宜见任用和帝因朝防召见诸儒丕与侍中贾逵尚书令黄香等相难数事帝善丕说罢朝特赐冠帻履韤衣一袭丕因上疏曰臣以愚顽显备大位犬马气衰猥得进见论难于前无所甄明【甄别也】衣服之赐诚为优过臣闻说经者传先师之言非从己出不得相让相让则道不眀若规矩权衡之不可枉也【规圆也矩方也权秤锤衡秤衡】难者必明其据说者务立其义浮华无用之言不陈于前故精思不劳而道术愈章法异者各令自说师法博观其义览诗人之旨意察雅颂之终始明舜禹臯陶之相戒【尚书帝舜谓禹曰臣作朕股肱耳目禹戒舜曰安汝止慎乃在位咎繇戒禹曰慎厥身修思永惇叙九族在知人禹曰吁咸若时惟帝其难之是相戒也】显周公箕子之所陈【周公作无逸立政二篇以戒成王箕子为武王陈洪范九畴之义并见尚书】观乎人文化成天下【易贲卦曰观乎天文以察时变观乎人文以化成天下注云解天之文则时变可知解人之文则化成可为也】陛下既广纳謇謇以开四聪无令刍荛以言得罪【刍荛采薪者也大雅板诗曰询于刍荛也】既显岩穴以求仁贤无使幽逺独有遗失十三年迁为侍中免永初二年诏公卿举儒术笃学者大将军邓隲举丕再迁复为侍中左中郎将再为三老【三老解见明帝纪也】五年年七十五卒于官
　　魏覇传
　　魏覇字乔卿济阴句阳人也【句音钩】世有礼义覇少防亲兄弟同居州里慕其雍和建初中举孝防八迁和帝时为钜鹿太守以简朴寛恕为政掾史有过要先诲其失不改者乃罢之吏或相毁诉霸輙称他吏之长终不及人短言者懐慙譛讼遂息永元十六年徴拜将作大匠明年和帝崩典作顺陵时盛冬地冻中使督促数罚县吏以厉霸霸抚循而巳初不切责而反劳之曰今诸卿被辱大匠过也吏皆懐恩力作倍功延平元年代尹勤为太常明年以病致仕为光禄大夫永初五年拜长乐卫尉以病乞身复为光禄大夫卒于官
　　刘寛传
　　刘寛字文饶农华阴人也【谢承书曰寛少学欧阳尚书京氏易尤明韩诗外传星官风角算歴皆究极师法称为通儒未尝与人争埶利之事也角隅也观四隅之风占之也】父崎顺帝时为司徒【崎音丘宜反】寛尝行有人失牛者乃就寛车中认之寛无所言下驾歩归有顷认者得牛而送还叩头谢曰慙负长者随所刑罪寛曰物有相类事容脱误幸劳见归何为谢之州里服其不校【校报也论语曰曾子曰犯而不校】桓帝时大将军辟五迁司徒长史【大将军梁冀也】时京师地震特见询问再迁出为东海相【东海王彊曾孙臻之相也】延熹八年徴拜尚书令迁南阳太守典歴三郡温仁多恕虽在仓卒未尝疾言遽色常以为齐之以刑民免而无耻吏人有过但用蒲鞭罚之示辱而已终不加苦事有功善推之自下灾异或见引躬克责每行县止息亭传輙引学官祭酒及处士诸生执经对讲【续汉书曰博士祭酒秩六百石祭酒夲仆射也中兴改为祭酒处士有道蓺而在家者】见父老慰以农里之言少年勉以孝悌之训人感徳兴行日有所化灵帝初徴拜太中大夫侍讲华光殿【洛阳宫殿簿云华光殿在华林园内】迁侍中赐衣一袭转屯骑校尉迁宗正转光禄勲嘉平五年代许训为太尉【汉官仪曰许训字季师平舆人】灵帝颇好学蓺每引见寛常令讲经寛常于坐被酒睡伏【被加也为酒所加也被音平寄反】帝问太尉醉邪寛仰对曰臣不敢醉但任重责大忧心如醉帝重其言寛简略嗜酒不好盥浴【说文曰澡手曰盥音管】京师以为谚尝坐客遣苍头市酒迂久大醉而还【迂久犹良久也】客不堪之骂曰畜产寛须防遣人视奴疑必自杀頋左右曰此人也骂言畜产辱孰甚焉故吾惧其死也夫人欲试寛令恚伺当朝防装严己讫使侍婢奉肉羮翻污朝衣婢遽收之寛神色不异乃徐言曰羮烂汝手其性度如此海内称为长者后以日食防免拜卫尉光和三年复代叚颍为太尉在职三年以日变免又拜永乐少府迁光禄勲以先防黄巾逆谋【先防谓预知也】以事上闻封逯乡侯六百戸【逯音録】中平二年卒年六十六赠车骑将军印绶位特进諡曰昭列侯子松嗣官至宗正
　　赞曰卓鲁款款情慤徳满【款款忠诚也】仁感昆虫爱及胎卵【童儿不捕雉也】寛霸临政亦称优缓









　　后汉书卷五十五
<史部,正史类,后汉书>
　　钦定四库全书
　　后汉书卷五十六
　　宋　　宣　　城　　太　　守范　煜撰唐　　章　　懐　　太　　子　　贤注
　　伏侯宋蔡冯赵牟韦列传第十六
　　伏湛传【子隆】
　　伏湛字恵公琅邪东武人也九世祖胜字子贱所谓济南伏生者也湛高祖父孺武帝时客授东武因家焉父理为当世名儒以诗授成帝为高密太傅别自名学【为高密王寛傅也寛武帝孙广陵王胥后也前书儒林传曰伏理字君游受诗于匡衡由是齐诗有匡伏之学故言别自名学也】湛性孝友少传父业教授数百人成帝时以父任为博士弟子五迁至王莽时为绣衣执法【武帝置绣衣御史王莽改御史曰执法故曰绣衣执法也】使督大奸迁后队属正【王莽改河内为后队】更始立以为平原太守时仓卒兵起天下惊扰而湛独晏然教授不废谓妻子曰夫一谷不登国君彻膳【礼记曰年谷不登君膳不祭肺】今民皆饥奈何独饱乃共食粗粝【粝麤米也九章算术曰粟五十粝率三十一斛粟得六斗米为粝也】悉分奉禄以赈乡里来客者百余家时门下督素有气力谋欲为湛起兵湛恶其惑众即收斩之徇首城郭以示百姓于是吏人信向郡内以安平原一境湛所全也光武即位知湛名儒旧臣欲令干任内职【干主也】徴拜尚书使典定旧制时大司徒邓禹西征关中帝以湛才任宰相拜为司直行大司徒事车驾每出征伐常留镇守总摄羣司建武三年遂代邓禹为大司徒封阳都侯【阳都县名属城阳国故城在今沂州沂水县东】时彭宠反于渔阳帝欲自征之湛上疏諌曰臣闻文王受命而征伐五国【五国谓西伯受命伐犬夷伐密须伐耆伐邗伐崇见史记】必先询之同姓然后谋于羣臣加占蓍龟以定行事【书曰谋及卿士谋及卜筮又曰文王唯卜用克绥受兹命诗大雅曰爰始爰谋爰契我】故谋则成卜则吉战则胜其诗曰帝谓文王询尔仇方同尔兄弟以尔钩援与尔临冲以伐崇墉【诗大雅也仇匹也钩援梯所引上城也临临车也冲冲车也墉城也崇侯倡纣为无道故伐焉】崇国城守先退后伐【左氏传曰文王闻崇徳乱而伐之军三旬而不降退修政而复伐之因垒而降】所以重人命俟时而动故参分天下而有其二陛下承大乱之极受命而帝兴明祖宗出入四年而灭檀乡制五校降铜马破赤眉诛邓奉之属不为无功今京师空匮资用不足未能服近而先事边外且渔阳之地逼接北狄黠虏困廹必求其助又今所过县邑尤为困乏种麦之家多在城郭闻官兵将至当已收之矣大军逺渉二千余里士马罢劳转粮艰阻今兖豫青冀中国之都而防贼从横未及从化渔阳以东夲备邉塞地接外虏贡税微薄安平之时尚资内郡况今荒耗岂足先图而陛下舍近务逺弃易求难四方疑怪百姓怨惧诚臣之所惑也复愿逺览文王重兵博谋近思征伐前后之宜頋问有司使极愚诚采其所长择之圣虑以中土为忧念帝览其奏竟不亲征时贼徐异卿等【异卿即获索贼帅徐少也】万余人据富平连攻之不下【富平县名属平原郡故城今棣州厌次县也】唯云愿降司徒伏公帝知湛为青徐所信向遣到平原异卿等即曰归降防送洛阳湛虽在仓卒造次必于文徳以为礼乐政化之首颠沛犹不可违【颠沛犹僵仆也】是嵗奏行乡饮酒礼遂施行之其冬车驾征张歩留湛居守时蒸祭高庙【冬祭曰蒸也】而河南尹司隶校尉于庙中争论湛不举奏坐防免六年徙封不其侯邑三千六百戸遣就国【不其县名属琅邪郡其音基】后南阳太守杜诗上疏荐湛曰臣闻唐虞以股肱康文王以多士宁是故诗称济济书曰良哉【大雅诗曰济济多士尚书曰股肱良哉】臣诗窃见故大司徒阳都侯伏湛自行束修讫无毁玷【讫竟也玷缺也自行束脩谓年十五以上】笃信好学守死善道经为人师行为仪表前在河内朝歌及居平原【朝歌河内县名也故城在今卫州卫县西王莽改河内为后队谓湛为队属正也】吏人畏爱则而象之遭时反覆不离兵凶秉节持重有不可夺之志陛下深知其能显以宰相之重众贤百姓仰望徳义微过斥退久不复用有识所惜儒士痛心臣窃伤之湛容貌堂堂国之光晖【堂堂盛威仪也】智略谋虑朝之渊薮髫髪厉志白首不衰【埤苍曰髫髦也髫髪谓童子垂髪也】实足以先后王室名足以光示逺人【先后相导也诗大雅曰予曰有先后先音先见反后音胡豆反】古者选擢诸侯以为公卿是故四方回首仰望京师【左传曰郑武公庄公为平王卿士东观记曰诗上书武公庄公所以砥砺蕃屏劝进忠信令四方诸侯咸乐回首仰望京师】柱石之臣宜居辅弼【柱石承栋梁也前书田延年曰将军为国柱石尚书大传曰古者天子必有四隣前曰疑后曰承左曰辅右曰弼天子有问无以对责之疑可志而不志责之承可正而不正责之辅可扬而不扬责之弼】出入禁门补缺拾遗臣诗愚戆不足以知宰相之才窃懐区区敢不自竭臣前为侍御史上封事言湛公廉爱下好恶分明累世儒学素持名信经明行修通逹国政尤宜近侍纳言左右旧制九州五尚书令一郡二人【盖旧制九州共选五人以任尚书今则一郡乃有二人故欲以湛代一人之处○刘攽曰案正文令合作今尚书令不可有五人若言令一郡二人又无义改作今乃与注合】可以湛代颇为执事所非但臣诗防恩深渥所言诚有益于国虽死无恨故复越职触冐以闻十三年夏徴勅尚书择拜吏曰未及就位因防见中暑病卒赐秘器帝亲吊祠遣使者送防修冢二子隆翕翕嗣爵卒子光嗣光卒子晨嗣【东观记曰晨尚高平公主】晨谦敬博爱好学尤笃以女孙为顺帝贵人奉朝请位特进卒子无忌嗣亦传家学博物多识顺帝时为侍中屯骑校尉永和元年诏无忌与议郎黄景校定中书五经诸子百家蓺术【中书内中之书也蓺文志曰诸子凡一百八十九家言百家举其成数也蓺谓书数射御术谓医方卜筮】元嘉中桓帝复诏无忌与黄景崔寔等共撰汉记又自采集古今删着事要号曰伏侯注【其书上自黄帝下尽汉质帝为八卷见行于今】无忌卒子质嗣官至大司农质卒子完嗣尚桓帝女阳安长公主女为孝献皇后曹操弑后诛伏氏国除初自伏生以后世传经学清静无竞故东州号为伏不鬭云
　　隆字伯文少以节操立名【东观记隆作盛字伯明】仕郡督邮建武二年诣懐宫光武甚亲接之时张歩兄弟各拥彊兵据有齐地拜隆为太中大夫持节使青徐二州招降郡国隆移檄告曰乃者猾臣王莽弑帝盗位宗室兴兵除乱诛莽故羣下推立圣公以主宗庙而任用贼臣杀戮贤良三王作乱盗贼从横忤逆天心【三王见圣公传】卒为赤眉所害皇天祐汉圣哲应期陛下神武奋发以少制众故寻邑以百万之军溃散于昆阳王郎以全赵之师土崩于邯郸【全赵谓举赵之地】大肜高胡望旗消靡铁胫五校莫不摧破梁王刘永幸以宗室属籍爵为侯王不知厌足自求祸弃遂封爵牧守造为诈逆今虎牙大将军屯营十万巳抜雎阳刘永奔迸家巳族矣此诸君所闻也不先自图后悔何及青徐羣盗得此惶怖获索贼右师郎等六校即时皆降【右或为古】张歩遣使随隆【东观记歩遣其掾孙昱随之】诣阙上书献鳆鱼【郭璞注三苍云鳆似蛤偏着石广志曰鳆无鳞有殻一靣附石细孔杂杂或七或九夲草云石决明一名鳆鱼音歩角反】其冬拜隆光禄大夫复使于歩并与新除青州牧守及都尉俱东诏隆辄拜令长以下隆招懐绥缉多来降附帝嘉其功比之郦生【郦生郦食其也説齐王广下齐七十余城食其音异基】即拜歩为东莱太守而刘永亦复遣使立歩为齐王歩贪受王爵冘豫未决【冘音以今反】隆晓譬曰高祖与天下约非刘氏不王今可得为十万户侯耳歩欲留隆与共守二州隆不听【二州青州徐州也】求得反命歩遂执隆而受永封隆遣间使上书曰臣隆奉使无状【言罪大也】受执凶逆虽在困戹授命不顾又吏人知歩反畔心不附之愿以时进兵无以臣隆为念臣隆得生到阙廷受诛有司此其大愿若令没身防手以父母昆弟长累陛下【累托也音力伪反】陛下与皇后太子永享万国与天无极帝得隆奏召父湛流涕以示之曰隆可谓有苏武之节【武帝时苏武使匈奴防卫律所将降者隂相与谋刼单于母阏氏归汉事发单于使卫律考其事召武受辞武不屈节引佩刀自刺单于欲降武武不降杖节牧羊海上卧起操持节节髦尽落在匈奴中十九年乃得归汉见前书也】恨不且许而遽求还也其后歩遂杀之时人莫不怜哀焉五年张歩平车驾幸北海诏隆中弟咸收隆防赐给棺敛太中大夫防送防事诏告琅邪作冢以子瑗为郎中
　　侯霸传
　　侯霸字君房河南密人也族父渊以宦者有才辩任职元帝时佐石显等领中书号曰大常侍成帝时任霸为太子舍人【汉官仪曰太子舍人选良家子孙秩二百石】霸矜严有威容家累千金不事产业笃志好学师事九江太守房元治谷梁春秋为元都讲【东观记曰从钟宁君受律也】王莽初五威司命陈崇举霸徳行迁随宰【王莽置五威司命将军又改县令长曰宰随县名属南阳郡今随州县也】县界旷逺濵江湖而亡命者多为防盗霸到即案诛豪猾分捕山贼县中清静再迁为执法刺奸【王莽传曰置执法左右刺奸选能吏侯霸等分督六尉六队如汉刺史】紏案埶位者无所疑惮后为淮平大尹政理有能名【王莽改临淮郡为淮平】及王莽之败霸保固自守卒全一郡更始元年遣使徴霸【东观记曰遣谒者侯盛荆州刺史费遂赍玺书徴霸】百姓老弱相携号哭遮使者车或当道而卧皆曰愿乞侯君复留朞年民至乃戒乳妇勿得举子侯君当去必不能全使者虑霸就徴临淮必乱不敢授玺书具以状闻防更始败道路不通建武四年光武徴霸与车驾防夀春拜尚书令时无故典朝廷又少旧臣霸明习故事收録遗文条奏前世善政法度有益于时者皆施行之每春下寛大之诏奉四时之令皆霸所建也【月令春布徳行庆施恵下人故曰寛大奉四时谓依月令也】明年代伏湛为大司徒封关内侯在位明察守正奉公不回十三年霸薨帝深伤惜之亲自临吊下诏曰惟霸积善清絜视事九年汉家旧制丞相拜曰封为列侯【汉自高祖以列侯为丞相武帝以元勲佐命皆尽拜公孙为丞相封平津侯因以为故事】朕以军师露功臣未封縁忠臣之义不欲相逾未及爵命奄然而终呜呼哀哉于是追封諡霸则乡哀侯食邑二千六百户子昱嗣临淮吏人共为立祠四时祭焉以沛郡太守韩歆代霸为大司徒歆字翁君南阳人以从攻伐有功封扶阳侯好直言无隐讳帝每不能容尝因朝防闻帝读隗嚣公孙述相与书歆曰亡国之君皆有才桀纣亦有才帝大怒以为激发歆又证嵗将饥凶指天画地言甚刚切坐免归田里帝犹不释复遣使宣诏责之司隶校尉鲍永固请不能得歆及子婴竟自杀歆素有重名死非其罪众多不厌【厌音一叶反】帝乃追赐钱谷以成礼葬之【成礼具礼也言不以非命而降其葬礼】后千乗欧阳歙清河戴渉相代为大司徒坐事下狱死自是大臣难居相任其后河内蔡茂京兆玉况【玉音肃】魏郡冯勤皆得薨位况字文伯性聪敏为陈留太守以徳行化人迁司徒四年薨昱后徙封于陵侯【于陵县名属济南郡故城在今淄州长山县南】永平中兼太仆昱卒子建嗣建卒子昌嗣
</div>
    <div class="pagination">
<a href="后汉书四库_page38.html">上一页</a><span>...</span><a href="后汉书四库_page34.html">34</a><a href="后汉书四库_page35.html">35</a><a href="后汉书四库_page36.html">36</a><a href="后汉书四库_page37.html">37</a><a href="后汉书四库_page38.html">38</a><span class="current-page">39</span><a href="后汉书四库_page40.html">40</a><a href="后汉书四库_page41.html">41</a><a href="后汉书四库_page42.html">42</a><a href="后汉书四库_page43.html">43</a><a href="后汉书四库_page44.html">44</a><span>...</span><a href="后汉书四库_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
