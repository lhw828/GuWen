<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 125 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 125 页/共 204 页</h1>
    <div class="content">〔一０〕正义言大忠之事，拟安民兴化，事在匡弼。君初亦不击排，乃后周泽沾濡，君臣道合，乃敢辩智说焉。此所以亲近而不见疑，是知尽之难。
〔一一〕集解徐广曰：「知，一作『得』。难，一作『辞』。」索隐谓人臣尽知事上之道难也。按：徐广曰「知，一作『得』，难，一作『辞』」。今按韩子作「得尽之辞」也。正义言说士知谈说之难也，为能尽此谈说之道，得当人主之心，君臣相合，乃是知尽之难也。
〔一二〕索隐谓君臣道合，旷日已久，是诚着于君也。
〔一三〕索隐谓君之渥泽周浃于臣，鱼水相须，盐梅相和也。
〔一四〕正义夫知尽之难，则君臣道合，故得旷日弥久。而周泽既渥，深计而君不疑，与君交争而不罪，而得明计国之利害以致其功，直指是非，任爵禄于身，以此君臣相执持，此说之成也。
伊尹为庖，〔一〕百里奚为虏，〔二〕皆所由干其上也。故此二子者，皆圣人也，犹不能无役身而涉世如此其污也，〔三〕则非能仕之所设也。〔四〕
〔一〕正义殷本纪云「乃为有莘氏媵臣，负鼎俎，以滋味说汤致王道」是也。
〔二〕正义晋世家云袭灭虞公，及大夫百里以媵秦穆姬也。
〔三〕正义污音乌故反。庖虏是污。
〔四〕索隐按：韩子作「非能士之所耻也」。
宋有富人，天雨墙坏。其子曰「不筑且有盗」，其邻人之父亦云，暮而果大亡其财，其家甚知其子而疑邻人之父。〔一〕昔者郑武公欲伐胡，〔二〕乃以其子妻之。因问群臣曰：「吾欲用兵，谁可伐者？」关其思曰：「胡可伐。」乃戮关其思，曰：「胡，兄弟之国也，子言伐之，何也？」胡君闻之，以郑为亲己而不备郑。郑人袭胡，取之。此二说者，其知皆当矣，〔三〕然而甚者为戮，薄者见疑。非知之难也，处知则难矣。
〔一〕正义其子邻父说皆当矣，而切见疑，非处知则难乎！
〔二〕正义世本云：「胡，归姓也。」括地志云：「胡城在豫州郾城县界。」
〔三〕正义当，当浪反。
昔者弥子瑕见爱于卫君。卫国之法，窃驾君车者罪至刖。既而弥子之母病，人闻，往夜告之，弥子矫驾君车而出。君闻之而贤之曰：「孝哉，为母之故而犯刖罪！」与君游果园，弥子食桃而甘，不尽而奉君。君曰：「爱我哉，忘其口而念我！」及弥子色衰而爱弛，得罪于君。君曰：「是尝矫驾吾车，又尝食我以其余桃。」故弥子之行未变于初也，前见贤而后获罪者，爱憎之至变也。故有爱于主，则知当而加亲；见憎于主，则罪当而加疏。故谏说之士不可不察爱憎之主而后说之矣。
夫龙之为虫也，〔一〕可扰狎而骑也。然其喉下有逆鳞径尺，人有婴之，则必杀人。人主亦有逆鳞，说之者能无婴人主之逆鳞，则几矣。〔二〕
〔一〕正义龙，虫类也。故言「龙之为虫」。
〔二〕索隐按：几，庶也。谓庶几于善谏说也。正义说者能不犯人主逆鳞，则庶几矣。
人或传其书至秦。秦王见孤愤、五蠹之书，曰：「嗟乎，寡人得见此人与之游，死不恨矣！」李斯曰：「此韩非之所著书也。」秦因急攻韩。韩王始不用非，及急，乃遣非使秦。秦王悦之，未信用。李斯、姚贾害之，毁之曰：「韩非，韩之诸公子也。今王欲并诸侯，非终为韩不为秦，此人之情也。今王不用，久留而归之，此自遗患也，不如以过法诛之。」秦王以为然，下吏治非。李斯使人遗非药，使自杀。韩非欲自陈，不得见。秦王后悔之，使人赦之，非已死矣。〔一〕
〔一〕集解战国策曰：「秦王封姚贾千户，以为上卿。韩非短之曰：『贾，梁监门子，盗于梁，臣于赵而逐。取世监门子梁大盗赵逐臣与同社稷之计，非所以励群臣也。』王召贾问之，贾答云云，乃诛韩非也。」
申子、韩子皆著书，传于后世，学者多有。余独悲韩子为说难而不能自脱耳。
太史公曰：老子所贵道，虚无，因应变化于无为，故著书辞称微妙难识。庄子散道德，放论，要亦归之自然。申子卑卑，〔一〕施之于名实。韩子引绳墨，切事情，明是非，其极惨礉〔二〕少恩。皆原于道德之意，而老子深远矣。
〔一〕集解自勉励之意也。索隐刘氏云：「卑卑，自勉励之意也。」
〔二〕集解礉，胡革反。用法惨急而鞠礉深刻。索隐惨，七感反。礉，胡革反。按：谓用法惨急而鞠礉深刻也。
【索隐述赞】伯阳立教，清净无为。道尊东鲁，迹窜西垂。庄蒙栩栩，申害卑卑。刑名有术，说难极知。悲彼周防，终亡李斯。
史记卷六十四
司马穰苴列传第四
司马穰苴者，〔一〕田完之苗裔也。齐景公时，晋伐阿、甄〔二〕，而燕侵河上，〔三〕齐师败绩。景公患之。晏婴乃荐田穰苴曰：「穰苴虽田氏庶孽，然其人文能附众，武能威敌，愿君试之。」景公召穰苴，与语兵事，大说之，以为将军，〔四〕将兵扞燕晋之师。穰苴曰：「臣素卑贱，君擢之闾伍之中，加之大夫之上，士卒未附，百姓不信，人微权轻，愿得君之宠臣，国之所尊，以监军，乃可。」于是景公许之，使庄贾往。穰苴既辞，与庄贾约曰：「旦日日中会于军门。」〔五〕穰苴先驰至军，立表下漏〔六〕待贾。贾素骄贵，以为将己之军而己为监，不甚急；〔七〕亲戚左右送之，留饮。日中而贾不至。穰苴则仆表决漏，〔八〕入，行军勒兵，申明约束。约束既定，夕时，庄贾乃至。穰苴曰：「何后期为？」贾谢曰：「不佞大夫亲戚送之，故留。」穰苴曰：「将受命之日则忘其家，临军约束则忘其亲，援枹〔九〕鼓之急则忘其身。今敌国深侵，邦内骚动，士卒暴露于境，君寝不安席，食不甘味，百姓之命皆悬于君，何谓相送乎！」召军正问曰：「军法期而后至者云何？」对曰：「当斩。」庄贾惧，使人驰报景公，请救。既往，未及反，于是遂斩庄贾以徇三军。三军之士皆振栗。久之，景公遣使者持节赦贾，驰入军中。穰苴曰：「将在军，君令有所不受。」〔一０〕问军正曰：「驰三军法何？」正曰：「当斩。」使者大惧。穰苴曰：「君之使不可杀之。」乃斩其仆，车之左驸，马之左骖，〔一一〕以徇三军。〔一二〕遣使者还报，然后行。士卒次舍井灶饮食问疾医药，身自拊循之。悉取将军之资粮享士卒，身与士卒平分粮食。最比〔一三〕其羸弱者，三日而后勒兵。病者皆求行，争奋出为之赴战。晋师闻之，为罢去。燕师闻之，度水而解。〔一四〕于是追击之，遂取所亡封内故境而引兵归。未至国，释兵旅，解约束，誓盟而后入邑。景公与诸大夫郊迎，劳师成礼，然后反归寝。既见穰苴，尊为大司马。田氏日以益尊于齐。
〔一〕索隐按：穰苴，名，田氏之族，为大司马，故曰司马穰苴。正义穰音若羊反。苴音子徐反。田穰苴为司马官，主兵。
〔二〕索隐按：阿、甄皆齐邑。晋太康地记曰「阿即东阿也」。地理志云甄城县属济阴也。
〔三〕正义河上，黄河南岸地，即沧德二州北界。
〔四〕索隐谓命之为将，以将军也。将音即匠反。遂以将军为官名。故尸子曰「十万之师，无将军则乱」。六国时有其官。
〔五〕索隐按：旦日谓明日。日中时期会于军门也。
〔六〕索隐按：立表谓立木为表以视日景，下漏谓下漏水以知刻数也。
〔七〕正义己音纪。监，甲暂反。
〔八〕索隐仆音赴。按：仆者，卧其表也。决漏谓决去壸中漏水。以贾失期，过日中故也。
〔九〕索隐上音袁，下音孚。正义援，作「操」。枹音孚，谓鼓挺也。
〔一０〕集解魏武帝曰：「苟便于事，不拘君命。」
〔一一〕索隐按：谓斩其使者之仆，及车之左驸。驸，当作「軵」，并音附，谓车循外立木，承重较之材。又斩其马之左骖，以御者在左故也。正义軵音附。刘伯庄云：「驸者，箱外之立木，承重校者。」
〔一二〕正义徇，行示也。
〔一三〕正义比音（卑）必耳反。
〔一四〕正义度黄河水北去而解。
已而大夫鲍氏、高、国之属害之，谮于景公。景公退穰苴，苴发疾而死。田乞、田豹之徒〔一〕由此怨高、国等。其后及田常杀简公，尽灭高子、国子之族。至常曾孙和，因自立为齐威王，〔二〕用兵行威，大放穰苴之法，〔三〕而诸侯朝齐。
〔一〕索隐田乞，田僖子也。豹亦僖子之族。
〔二〕索隐按：此文误也，当云田和自立，至其孙，因号为齐威王。故系家云田和自立，号太公，其孙因齐，号为威王。
〔三〕正义放，方往反。
齐威王使大夫追论古者司马兵法而附穰苴于其中，因号曰司马穰苴兵法。
太史公曰：余读司马兵法，闳廓深远，虽三代征伐，未能竟其义，如其文也，亦少褒矣。〔一〕若夫穰苴，区区为小国行师，何暇及司马兵法之揖让乎？世既多司马兵法，以故不论，着穰苴之列传焉。
〔一〕索隐按：谓司马法说行兵，揖让有三代之法，而齐区区小国，又当战国之时，故云「亦少褒矣」。
【索隐述赞】燕侵河上，齐师败绩。婴荐穰苴，武能威敌。斩贾以徇，三军惊惕。我卒既强，彼寇退壁。法行司马，实赖宗戚。
史记卷六十五
孙子吴起列传第五
孙子武者，齐人也。〔一〕以兵法见于吴王阖庐。阖庐曰：「子之十三篇，〔二〕吾尽观之矣，可以小试勒兵乎？」对曰：「可。」阖庐曰：「可试以妇人乎？」曰：「可。」于是许之，出宫中美女，得百八十人。孙子分为二队，以王之宠姬二人各为队长，〔三〕皆令持戟。令之曰：「汝知而心与左右手背乎？」妇人曰：「知之。」孙子曰：「前，则视心；左，视左手；右，视右手；后，即视背。」妇人曰：「诺。」约束既布，乃设鈇钺，即三令五申之。于是鼓之右，妇人大笑。孙子曰：「约束不明，申令不熟，将之罪也。」复三令五申而鼓之左，妇人复大笑。孙子曰：「约束不明，申令不熟，将之罪也；既已明而不如法者，吏士之罪也。」乃欲斩左古队长。吴王从台上观，见且斩爱姬，大骇。趣使使〔四〕下令曰：「寡人已知将军能用兵矣。寡人非此二姬，食不甘味，愿勿斩也。」孙子曰：「臣既已受命为将，将在军，君命有所不受。」遂斩队长二人以徇。用其次为队长，于是复鼓之。妇人左右前后跪起皆中规矩绳墨，无敢出声。于是孙子使使报王曰：「兵既整齐，王可试下观之，唯王所欲用之，虽赴水火犹可也。」吴王曰：「将军罢休就舍，寡人不愿下观。」孙子曰：「王徒好其言，不能用其实。」于是阖庐知孙子能用兵，卒以为将。西破强楚，入郢，北威齐晋，显名诸侯，孙子与有力焉。
〔一〕正义魏武帝云：「孙子者，齐人。事于吴王阖闾，为吴将，作兵法十三篇。」
〔二〕正义七录云孙子兵法三卷。案：十三篇为上卷，又有中下二卷。
〔三〕索隐上音徒对反。下音竹两反。
〔四〕索隐趣音促，谓急也。下「使」音色吏反。
孙武既死，〔一〕后百余岁有孙膑。膑生阿鄄之闲，膑亦孙武之后世子孙也。孙膑尝与庞涓〔二〕俱学兵法。庞涓既事魏，得为惠王将军，而自以为能不及孙膑，乃阴使召孙膑。膑至，庞涓恐其贤于己，疾之，则以法刑断其两足而黥之，欲隐勿见。
〔一〕集解越绝书曰：「吴县巫门外大冢，孙武冢也，去县十里。」索隐按：越绝书云是子贡所著，恐非也。其书多记吴越亡后土地，或后人所录。正义七录云越绝十六卷，或云伍子胥撰。
〔二〕索隐膑，频忍反。庞，皮江反。涓，古玄反。
齐使者如梁，〔一〕孙膑以刑徒阴见，说齐使。齐使以为奇，窃载与之齐。齐将田忌善而客待之。忌数与齐诸公子驰逐重射。孙子见其马足不甚相远，马有上、中、下、辈。于是孙子谓田忌曰：「君弟重射，〔二〕臣能令君胜。」田忌信然之，与王及诸公子逐射千金。〔三〕及临质，〔四〕孙子曰：「今以君之下驷与彼上驷，取君上驷与彼中驷，取君中驷与彼下驷。」既驰三辈毕，而田忌一不胜而再胜，卒得王千金。于是忌进孙子于威王。威王问兵法，遂以为师。
〔一〕正义今汴州。
〔二〕索隐弟，但也。重射谓好射也。
〔三〕正义射音石。随逐而射赌千金。
〔四〕索隐按：质犹对也。将欲对射之时也。一云质谓堋，非也。
其后魏伐赵，赵急，请救于齐。齐威王欲将孙膑，膑辞谢曰：「刑余之人不可。」于是乃以田忌为将，而孙子为师，居辎车中，坐为计谋。田忌欲引兵之赵，孙子曰：「夫解杂乱纷纠者〔一〕不控卷，〔二〕救斗者不搏撠，〔三〕批亢捣虚，〔四〕形格势禁，则自为解耳。〔五〕今梁赵相攻，轻兵锐卒必竭于外，老弱罢于内。君不若引兵疾走大梁，据其街路，冲其方虚，彼必释赵而自救。是我一举解赵之围而收獘于魏也。」〔六〕田忌从之，魏果去邯郸，与齐战于桂陵，大破梁军。
〔一〕索隐按：谓事之杂乱纷纠击挐也。
〔二〕索隐按：谓解杂乱纷纠者，当善以手解之，不可控卷而击之。卷即拳也。刘氏云「控，综；卷，缩」，非也。
〔三〕索隐博戟二音。按：谓救斗者当善撝解之，无以手助相搏撠，则其怒益炽矣。按：撠，以手撠刺人。
〔四〕索隐批音白结反。亢音苦浪反。按：批者，相排批也。音白灭反。亢者，敌人相亢拒也。捣者，击也，冲也。虚者，空也。按：谓前人相亢，必须批之。彼兵若虚，则冲捣之。欲令击梁之虚也。此当是古语，故孙子以言之也。
〔五〕索隐谓若批其相亢，击捣彼虚，则是事形相格而其势自禁止，则彼自为解兵也。
〔六〕索隐谓齐今引兵据大梁之冲，是冲其方虚之时，梁必释赵而自救，是一举释赵而毙魏。
后十三岁，〔一〕魏与赵攻韩，韩告急于齐。齐使田忌将而往，直走大梁。魏将庞涓闻之，去韩而归，齐军既已过而西矣。孙子谓田忌曰：「彼三晋之兵素悍勇而轻齐，齐号为怯，善战者因其势而利导之。兵法，百里而趣利者蹶上将，〔二〕五十里而趣利者军半至。使齐军入魏地为十万灶，明日为五万灶，又明日为三万灶。」庞涓行三日，大喜，曰：「我固知齐军怯，入吾地三日，士卒亡者过半矣。」乃弃其步军，与其轻锐倍日并行逐之。孙子度其行，暮当至马陵。马陵道陕，而旁多阻隘，可伏兵，乃斫大树白而书之曰「庞涓死于此树之下」。于是令齐军善射者万弩，夹道而伏，期曰「暮见火举而俱发」。庞涓果夜至斫木下，见白书，乃钻火烛之。读其书未毕，齐军万弩俱发，魏军大乱相失。庞涓自知智穷兵败，乃自刭，曰：「遂成竖子之名！」〔三〕齐因乘胜尽破其军，虏魏太子申以归。孙膑以此名显天下，世传其兵法。
〔一〕索隐王劭〔按〕：纪年云「梁惠王十七年，齐田忌败梁于桂陵，至二十七年十二月，齐田?败梁于马陵」，计相去无十三岁。
〔二〕集解魏武帝曰：「蹶犹挫也。」索隐蹶音巨月反。刘氏云：「蹶犹毙也。」
〔三〕索隐竖子谓孙膑。
吴起者，卫人也，好用兵。尝学于曾子，事鲁君。齐人攻鲁，鲁欲将吴起，吴起取齐女为妻，而鲁疑之。吴起于是欲就名，遂杀其妻，以明不与齐也。鲁卒以为将。将而攻齐，大破之。
鲁人或恶吴起曰：「起之为人，猜忍人也。其少时，家累千金，游仕不遂，遂破其家，乡党笑之，吴起杀其谤己者三十余人，而东出卫郭门。与其母诀，啮臂而盟曰：『起不为卿相，不复入卫。』遂事曾子。居顷之，其母死，起终不归。曾子薄之，而与起绝。起乃之鲁，学兵法以事鲁君。鲁君疑之，起杀妻以求将。夫鲁小国，而有战胜之名，则诸侯图鲁矣。且鲁卫兄弟之国也，而君用起，则是弃卫。」鲁君疑之，谢吴起。
吴起于是闻魏文侯贤，欲事之。文侯问李克曰：「吴起何如人哉？」李克曰：「起贪而好色，〔一〕然用兵司马穰苴不能过也。」于是魏文候以为将，击秦，拔五城。
〔一〕索隐按：王劭云：「此李克言吴起贪。下文云『魏文侯知起廉，尽能得士心』，又公叔之仆称起『为人节廉』，岂前贪而后廉，何言之相反也？」今按：李克言起贪者，起本家累千金，破产求仕，非实贪也；盖言贪者，是贪荣名耳，故母死不赴，杀妻将鲁是也。或者起未委质于魏，犹有贪迹，及其见用，则尽廉能，亦何异乎陈平之为人也。
起之为将，与士卒最下者同衣食。卧不设席，行不骑乘，亲裹赢粮，与士卒分劳苦。卒有病疽者，起为吮之。〔一〕卒母闻而哭之。人曰：「子卒也，而将，军自吮其疽，何哭为？」母曰：「非然也。往年吴公吮其父，其父战不旋踵，遂死于敌。吴公今又吮其子，妾不知其死所矣。是以哭之。」
〔一〕索隐吮，邹氏音弋软反，又才软反。
文侯以吴起善用兵，廉平，尽能得士心，乃以为西河守，以拒秦、韩。
魏文侯既卒，起事其子武侯。武侯浮西河而下，中流，顾而谓吴起曰：「美哉乎山河之固，此魏国之宝也！」起对曰：「在德不在险。昔三苗氏左洞庭，右彭蠡，德义不修，禹灭之。夏桀之居，左河济，右泰华，伊阙在其南，羊肠在其北，〔一〕修政不仁，汤放之。殷纣之国，左孟门，〔二〕右太行，常山在其北，大河经其南，修政不德，武王杀之。由此观之，在德不在险。若君不修德，舟中之人尽为敌国也。」〔三〕武侯曰：「善。」
〔一〕集解瓒曰：「今河南城为直之。」皇甫谧曰：「壶关有羊肠阪，在太原晋阳西北九十里。」
〔二〕索隐刘氏按：纣都朝歌，今孟山在其西。今言左，则东边别有孟门也。
〔三〕集解杨子法言曰：「美哉言乎！使起之用兵每若斯，则太公何以加诸！」
（即封）吴起为西河守，甚有声名。魏置相，相田文。〔一〕吴起不悦，谓田文曰：「请与子论功，可乎？」田文曰：「可。」起曰：「将三军，使士卒乐死，敌国不敢谋，子孰与起？」文曰：「不如子。」起曰：「治百官，亲万民，实府库，子孰与起？」文曰：「不如子。」起曰：「守西河而秦兵不敢东乡，韩赵宾从，子孰与起？」文曰：「不如子。」起曰：「此三者，子皆出吾下，而位加吾上，何也？」文曰：「主少国疑，大臣未附，百姓不信，方是之时，属之于子乎？属之于我乎？」起默然良久，曰：「属之子矣。」文曰：「此乃吾所以居子之上也。」吴起乃自知弗如田文。
〔一〕索隐按：吕氏春秋作「商文」。
田文既死，公叔为相，〔一〕尚魏公主，而害吴起。公叔之仆曰：「起易去也。」公叔曰：「柰何？」其仆曰：「吴起为人节廉而自喜名也。君因先与武侯言曰：『夫吴起贤人也，而侯之国小，又与强秦壤界，臣窃恐起之无留心也。』武侯即曰：『柰何？』君因谓武侯曰：『试延以公主，起有留心则必受之。无留心则必辞矣。以此卜之。』君因召吴起而与归，即令公主怒而轻君。吴起见公主之贱君也，则必辞。」于是吴起见公主之贱魏相，果辞魏武侯。武侯疑之而弗信也。吴起惧得罪，遂去，即之楚。
〔一〕索隐韩之公族。
楚悼王素闻起贤，至则相楚。明法审令，捐不急之官，废公族疏远者，以抚养战斗之士。要在强兵，破驰说之言从横者。于是南平百越；北并陈蔡，却三晋；西伐秦。诸侯患楚之强。故楚之贵戚尽欲害吴起。及悼王死，宗室大臣作乱而攻吴起，吴起走之王尸而伏之。击起之徒因射刺吴起，并中悼王。〔一〕悼王既葬，太子立，〔二〕乃使令尹尽诛射吴起而并中王尸者。坐射起而夷宗死者七十余家。
〔一〕索隐楚系家悼王名疑也。
〔二〕索隐肃王臧也。
太史公曰：世俗所称师旅，皆道孙子十三篇，吴起兵法，世多有，故弗论，论其行事所施设者。语曰：「能行之者未必能言，能言之者未必能行。」孙子筹策庞涓明矣，然不能蚤救患于被刑。吴起说武侯以形势不如德，然行之于楚，以刻暴少恩亡其躯。悲夫！
【索隐述赞】孙子兵法，一十三篇。美人既斩，良将得焉。其孙膑脚，筹策庞涓。吴起相魏，西河称贤；惨礉事楚，死后留权。

史记卷六十六
伍子胥列传第六
伍子胥者，楚人也，名员。员父曰伍奢。员兄曰伍尚。其先曰伍举，以直谏事楚庄王，〔一〕有显，故其后世有名于楚。
</div>
    <div class="pagination">
<a href="史记集解三家注索隐正义_page124.html">上一页</a><span>...</span><a href="史记集解三家注索隐正义_page120.html">120</a><a href="史记集解三家注索隐正义_page121.html">121</a><a href="史记集解三家注索隐正义_page122.html">122</a><a href="史记集解三家注索隐正义_page123.html">123</a><a href="史记集解三家注索隐正义_page124.html">124</a><span class="current-page">125</span><a href="史记集解三家注索隐正义_page126.html">126</a><a href="史记集解三家注索隐正义_page127.html">127</a><a href="史记集解三家注索隐正义_page128.html">128</a><a href="史记集解三家注索隐正义_page129.html">129</a><a href="史记集解三家注索隐正义_page130.html">130</a><span>...</span><a href="史记集解三家注索隐正义_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
