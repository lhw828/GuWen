<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 34 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 34 页/共 69 页
  </h1>
  <div class="content">
   进贤冠古缁布冠也文儒者之服也前髙七寸后髙三寸长八寸公侯三梁【胡广曰车驾廵狩幸其国诸侯衣端之衣冠九旒之冕其盛法服以就位也今列侯自不奉朝请侍祠祭者不得服此皆当三梁冠皁单衣其归国流黄衣皁云晋公卿礼秩曰太傅司空司徒着进贤三梁冠黒介帻】中二千石以下至博士两梁自博士以下至小史私学弟子皆一梁宗室刘氏亦两梁冠示加服也【独断曰汉制礼无文荀绰晋百官表注曰建光中尚书陈忠以为令史质堪上言太官宜着两梁尚书孟希奏太官职在鼎俎不列陛位堪欲令比大夫两梁冠不宜许臣伏惟太官令职在典掌王饔统六清之饮列八珍之馔正百品之羞纳四方之贡所奉尤重用思又勤明诏慎口实之御防有败之奸増崇其选侍御史主捕案太医令奉方药供养符节令掌幡信金虎故位从大夫车有韬沂冠有两梁所以殊亲疎别内外也太官令以供养言之为最亲近以职事言之为最烦多令又髙选又执法比太医令科同服等而冠二人殊名实不副又博士秩卑以其传先王之训故尊而异之令服大夫之冕犹此言之两梁冠非必列于陛位也建初中太官令两梁冠春秋之义大于复古如堪言合典可施行克厌帝心即聴用之献帝起居注曰中平六年令三府长史两梁冠五时衣袍事位从千石六百石】
　　法冠一曰柱后【独断曰柱后惠文】髙五寸以纚为展筩【前书注曰纚今之縰通俗文帻里曰纚】铁柱卷【荀绰晋百官表注曰铁柱言其厉直不曲挠】执法者服之侍御史廷尉正监平也或谓之獬豸冠獬豸神羊能别曲直楚王尝获之故以为冠【异物志曰东北荒中有兽名獬豸一角性忠见人鬪则触不直者闻人论则咋不正者楚执法者所服也今冠两角非豸也臣昭曰或谓獬豸廼非定名在两角未足断正安不存其竖饰令两为冠乎】胡广説曰春秋左氏传有南冠而絷者则楚冠也秦灭楚以其君服赐执法近臣御史服之
　　武冠【一云古缁布冠之象也或曰繁冠】一曰武弁大冠诸武官冠之【晋公卿礼秩曰大司马将军尉骠骑车骑衞军诸大将军开府从公者着武冠平上帻】侍中中常侍加黄金珰附蝉为文貂尾为饰谓之赵惠文冠【又名骏鸃冠】胡广説曰赵武灵王效胡服以金珰饰首前揷貂尾为贵职秦灭赵以其君冠赐近臣【应劭汉官曰説者以金取坚刚百链不耗蝉居髙饮洁口在腋下貂内劲捍而外温润此因物生义也徐广曰赵武灵王胡服有此秦即赵而用之説者蝉取其清髙饮露而不食貂紫蔚柔润而毛采不彰灼故于义亦取胡广又曰意谓北方寒凉本以貂皮暖额附施于冠因遂变成首饰】建武时匈奴内属世祖赐南单于衣服以中常侍惠文冠中黄门童子佩刀云
　　建华冠以铁为柱卷贯大铜珠九枚制似镂鹿【独断曰其状若妇人缕鹿薛综曰下轮大上轮小】记曰知天者冠述知地者履絇春秋左传曰郑子臧好鹬冠前圆以为此则是也【説文曰鹬知天将雨鸟也】天地五郊明堂育命舞乐人服之
　　方山冠似进贤以五采縠为之祠宗庙大予八佾四时五行乐人服之冠衣各如其行方之色而舞焉
　　巧士冠髙七寸要后相通直竖不常服唯郊天黄门从官四人冠之在卤簿中次乗舆车前以备宦者四星云【独断曰礼无文】
　　却非冠制似长冠下促宫殿门吏仆射冠之负赤幡青翅燕尾诸仆射幡皆如之【独断曰礼无文】
　　却敌冠前髙四寸通长四寸后髙三寸制似进贤衞士服之【独断曰礼无文】
　　樊哙冠汉将樊哙造次所冠以入项羽军广九寸髙七寸前后出各四寸制似冕司马殿门大难衞士服之或曰樊哙常持铁楯闻项羽有意杀汉王哙裂裳以裹楯冠之入军门立汉王旁视项羽
　　术氏冠前圆吴制差池逦迆四重赵武灵王好服之今不施用官有其图注【淮南子曰楚庄王所服雠冠者是蔡邕曰其説未闻】
　　诸冠皆有缨蕤执事及武吏皆缩缨垂五寸
　　武冠俗谓之大冠环缨无防以青系为绲加双鹖尾竖左右为鹖冠云【庄子曰缦胡之缨武士之服是也】五官左右虎贲羽林五中郎将羽林左右监皆冠鹖冠纱縠单衣虎贲将虎文绔白虎文劒佩刀虎贲武骑皆鹖冠虎文单衣襄邑嵗献织成虎文云鹖者勇雉也其鬪对一死乃止故赵武灵王以表武士秦施安焉【徐广曰鹖似黒雉出于上党荀绰晋百官表注曰冠挿两鹖鸷鸟之疏者也毎所攫撮应爪摧衂天子武骑故以冠焉傅赋注曰羽骑骑者戴鹖】安帝立皇太子太子谒髙祖庙世祖庙门大夫从冠两梁进贤洗马冠髙山罢庙侍御史任方奏请非乗从时皆冠一梁不宜以为常服事下有司尚书陈忠奏门大夫职如谏大夫洗马职如谒者故皆服其服先帝之旧也方言可寝奏可谒者古者一名洗马【古今注曰建武十三年初令令长皆小冠独断曰公卿侍中尚书衣皁而入朝者曰朝臣诸营校尉将大夫以下不为朝臣】
　　古者有冠无帻其戴也加首有頍所以安物故诗曰有頍者弁此之谓也三代之世法制滋彰下至战国文武并用秦雄诸侯乃加其武将首饰为绛袙以表贵贱其后稍稍作顔题汉兴续其顔却摞之施巾连题却覆之今丧帻是其制也名之曰帻帻者赜也头首严赜也至孝文乃髙顔题续之为耳崇其巾为屋合后施収上下羣臣贵贱皆服之文者长耳武者短耳称其冠也尚书赜収方三寸名曰纳言示以忠正显近职也迎气五郊各如其色从章服也皁衣羣吏春服青帻立夏乃止助微顺气尊其方也武吏常赤帻成其威也未冠童子帻无屋者示未成人也入学小童帻也句卷屋者示尚幼少未逺冐也丧帻却摞反本礼也升数如冠与冠偕也期丧起耳有収素帻亦如之礼轻重有制变除从渐文也【独断曰帻古者卑贱执事不冠者之所服也董仲舒止雨书曰执事者皆赤帻知不冠者之所服也元帝额有壮发不欲使人见始进帻服之羣臣皆随焉然尚无巾故言王莽秃帻施屋冠进贤者宜长耳冠惠文者宜短耳各随其宜汉旧仪曰斋绀帻耕青帻秋防刘服缃帻】
　　古者君臣佩玉尊卑有度上有韨【徐广曰韨如今蔽膝】贵贱有殊佩所以章徳服之衷也韨所以执事礼之共也故礼有其度威仪之制三代同之五伯迭兴战兵不息佩非战器韨非兵旗于是解去韨佩留其系璲【徐广曰今名璲为縌】以为章表故诗曰鞙鞙佩璲此之谓也【鞙鞙佩玉貌璲瑞也郑笺曰佩璲者以瑞玉为佩佩之鞙鞙然】韨佩既废秦乃以采组连结于璲光明章表转相结受故谓之绶汉承秦制用而弗改故加之以双印佩刀之饰至孝明皇帝乃为大佩冲牙双瑀璜皆以白玉【诗云杂佩以赠之毛苌曰珩璜琚瑀冲牙之类月令章句曰佩上有双冲下有双璜琚瑀以杂之冲牙蠙珠以纳其间玉藻曰右徴角左宫羽进则揖之退则扬之然后玉玱鸣焉纂要曰琚瑀所以纳间在玉之间今白珠也】乗舆落以白珠公卿诸侯以采丝其视冕旒为祭服云
　　佩刀乗舆黄金通身貂错半鲛鱼鳞金漆错雌黄室五色罽隠室华诸侯王黄金错环挟半鲛黒室公卿百官皆纯黒不半鲛小黄门雌黄室中黄门朱室童子皆虎爪文虎贲黄室虎文其将白虎文皆以白珠鲛为口之饰【通俗文曰刀锋曰】乗舆者加翡翠山纡婴其侧【左传曰藻繂鞞鞛杜预曰鞞佩刀削上饰鞛下饰也郑诗笺曰既爵命赏赐而加赐容刀有饰显其能制断也春秋繁露曰劒之在左青龙之象也刀之在右白虎之象也韨之在前朱鸟之象也冠之在首武之象也四者人之盛饰也臣昭案自天子至于庶人咸皆带劒劒之与刀形制不同名称各异故萧何劒履上殿不称为刀而此志言不及劒如为未备】
　　佩双印长寸二分方六分乗舆诸侯王公列侯以白玉中二千石以下至四百石皆以黒犀二百石以至私学弟子皆以象牙上合丝乗舆以縢贯白珠赤罽防诸侯王以下以綔赤丝防縢綔各如其印质刻书文曰正月刚卯既决灵殳四方赤青白黄四色是当帝令祝融以教龙庶疫刚瘅莫我敢当疾日严卯帝令化慎尔周伏化兹灵殳既正既直既觚既方庶疫刚瘅莫我敢当凡六十六字【前书注云以正月卯日作】
　　乗舆黄赤绶四采黄赤绀缥淳黄圭长丈九尺九寸五百首【汉旧仪曰玺皆白玉螭虎纽文曰皇帝行玺皇帝之玺皇帝信玺天子行玺天子之玺天子信玺凡六玺皇帝行玺凡封之玺赐诸侯王书信玺发兵徴大臣天子行玺策拜外国事天地鬼神玺皆以武都紫泥封青嚢白素里两端无缝尺一板中约署皇帝带绶黄地六采不佩玺玺以金银縢组侍中组负以从秦以前民皆佩绶金玉银铜犀象为方寸玺各服所好奉玺书使者乗驰传其驿骑也三骑行昼夜千里为程吴书曰汉室之乱天子北诣河上六玺不自随掌玺者投井中孙坚北讨董卓顿军城南官署有井每旦有五色气从井出坚使人浚得传国玺其文曰受命于天既夀永昌方围四寸上有纽文槃五龙瑨七寸管龙上一角缺献帝起居注曰时六玺不自随及还于阁上得晋阳秋曰冉闵大将军蒋干以传国玺付河南太守戴施施献之百僚皆贺玺光照洞彻上蟠螭文隠起书曰昊天之命皇帝夀昌秦旧玺也徐广曰传国玺文曰受天之命皇帝夀昌】
　　诸侯王赤绶【徐广曰太子及诸王金印组纁朱绶】四采赤黄缥绀淳赤圭长二丈一尺三百首【荀绰晋百官表注曰皇太子朱绶三百二十首】
　　太皇太后皇太后其绶皆与乗舆同皇后亦如之长公主天子贵人与诸侯王同绶者加特也
　　诸国贵人相国皆绿绶三采绿紫绀淳绿圭长二丈一尺二百四十首【前书曰相国丞相皆秦官金印紫绶髙帝相国绿绶徐广曰金印绿綟绶綟音戾草名也以染似绿又云似紫紫绶名緺緺音其色青紫綟字亦盩音同也传写者误作絷公加殊礼皆服之何承天云緺音娲青紫色绶綟紫色也】
　　公侯将军紫绶二采紫白淳紫圭长丈七尺百八十首【前书曰太尉金印紫绶御史大夫位上卿银印青绶成帝更名大司空金印紫绶将军亦金印汉官仪曰马防为车骑将军银印青绶在卿上絶席和帝以窦宪为车骑将军始加金印次司空】公主封君服紫绶
　　九卿中二千石二千石青绶三采青白红淳青圭长丈七尺百二十首【一号青緺绶】自青绶以上縌皆长三尺二寸与绶同采而首半之縌者古佩璲也佩绶相迎受故曰縌紫绶以上縌绶之间得施玉环鐍云【通俗文曰缺环曰鐍汉旧仪曰其断狱者印为章也】
　　千石六百石黒绶三采青赤绀淳青圭长丈六尺八十首四百石三百石长同【汉官曰尚书仆射铜印青绶】
　　四百石三百石二百石黄绶淳黄圭一采长丈五尺六十首自黒绶以下縌绶皆长三尺与绶同采而首半之百石青绀纶一采宛转缪织长丈二尺【丁孚汉仪载太仆太中大夫襄言乗舆绶黄地冒白羽青绛绿五采四百首长二丈三尺诏所下王绶冒亦五采上下无差诸王绶四采绛地冒白羽青黄去緑二百六十首长二丈二尺公主绶如王侯绛地绀缥三采百二十首长丈八尺二千石绶羽青地桃华缥三采百二十首长丈八尺黒绶羽青地绛二采八十首长一丈七尺黄绶一采八十首长丈七尺以为常式民织绶不如式没入官犯者为不敬二千石绶以上禁民无得织以粉组皇太后诏可王绶如所下】凡先合单纺为一系四系为一扶五扶为一首五首为一文文采淳为一圭首多者系细少者系麤皆广尺六寸【东观书曰建武元年复设诸侯王金玺綟绶公侯金印紫绶九卿执金吾河南尹秩皆中二千石大长秋将作大匠度辽诸将军郡太守国傅相皆秩二千石校尉中郎将诸郡都尉诸国行相中尉内史中防军司直秩皆二千石以上皆银印青绶中外官尚书令御史中丞治书侍御史公将军长史中二千石丞正平诸司马中宫王家仆雒阳令秩皆千石尚书中谒者黄门冗从四仆射诸都监中外诸都官令都侯司农部丞郡国长史丞司马千人秩皆六百石家令侍仆秩皆六百石雒阳市长秩四百石主家长秩皆四百石以上皆铜印黒绶诸署长楫櫂丞秩三百石诸秩千石者其丞尉皆秩四百石秩六百石者丞尉秩三百石四百石者其丞尉秩二百石县国丞尉亦如之县国三百石长丞尉亦二百石明堂灵台丞诸陵校长秩二百石丞尉校长以上皆铜印黄绶县国守宫令相或千石或六百石长相或四百石或三百石长相皆以铜印黄绶而有秩者侍中中常侍光禄大夫秩皆二千石太中大夫秩皆比二千石尚书谏议大夫侍御史博士皆六百石议郎中谒者秩皆比六百石小黄门黄门侍郎中黄门秩皆比四百石郎中秩皆比三百石太子舎人秩二百石】太皇太后皇太后入庙服绀上皁下蚕青上缥下皆深衣制【徐广曰即单衣】隐领袖缘以绦翦牦蔮簪珥耳珰垂珠簪以瑇瑁为擿长一尺端为华胜上为凤凰爵以翡翠为毛羽下有白珠垂黄金镊左右一横簪之以安蔮结诸簪珥皆同制其擿有等级焉
　　皇后谒庙服绀上皁下蚕青上缥下皆深衣制隐领袖缘以绦假结步揺簪珥步揺以黄金为山题贯白珠为桂枝相缪一爵九华熊虎赤罴天鹿辟邪南山丰大特六兽诗所谓副笄六珈者【毛诗传曰副者后夫人之首饰编髪为之笄衡笄也珈笄饰之最盛者所以别尊卑郑曰珈之言加也副既笄而加饰如今步揺上饰古之制所未闻】诸爵兽皆翡翠为毛羽金题白珠珰绕以翡翠为华云
　　贵人助蚕服纯缥上下深衣制大手结墨瑇瑁又加簪珥
　　长公主见防衣服加步揺公主大手结皆有簪珥衣服同制
　　自公主封君以上皆带绶以采组为绲带各如其绶色黄金辟邪首为带鐍饰以白珠
　　公卿列侯中二千石二千石夫人绀缯蔮黄金龙首防白珠鱼须擿长一尺为簪珥入庙佐祭者皁绢上下助蚕者缥绢上下皆深衣制缘自二千石夫人以上至皇后皆以蚕衣为朝服公主贵人妃以上嫁娶得服锦绮罗縠缯采十二色重绿袍特进列侯以上锦缯采十二色六百石以上重练采九色禁丹紫绀三百石以上五色采青绛黄红绿二百石以上四采青黄红绿贾人缃缥而已【博物记曰交州南有虫长减一寸形似白英不知其名视之无色在隂地多缃色则赤黄之色也】公列侯以下皆单绿襈制文绣为祭服自皇后以下皆不得服诸古丽圭襂闺缘加上之服【司马相如李夫人赋重旬始以为襂注曰葆下旒也则襂之容如旌旒也】建武永平禁絶之建初永元又复中重于是世莫能有制其裁者乃遂絶矣【蔡邕表志曰永平初诏书下车服制度中宫皇太子亲服重缯厚练浣已复御率下以俭化起机诸侯王以下至于士庶嫁娶被服各有秩品当传万世扬光圣徳臣以为宜集旧事仪注本奏以成志也】
　　凡冠衣诸服旒冕长冠委貌皮弁爵弁建华方山巧士衣裳文绣赤舄服絇履大佩皆为祭服其余悉为常用朝服唯长冠诸王国谒者以为常朝服云宗庙以下祠祀皆冠长冠皁缯袍单衣绛缘领袖中衣绛绔五郊各从其色焉
　　赞曰车辂各庸旌旂异局冠服致美佩纷玺玉敬敬报情尊尊下欲孰夸华文匪豪丽缛


　　后汉书卷四十
　　后汉书卷四十考证
　　舆服志下冠角胡之制○监本譌作依宋本改藻火粉米注粉若粟米○【臣良裘】按孔传本作粉若粟冰作米譌也此志北宋本亦作粟冰
　　缝掖其袖合而缝大之近今袍者○者下本或有也字进贤冠古缁布冠也○古字监本误作右依宋本改却敌冠制似进贤○似字监本误作以依宋本改术氏冠注淮南子曰楚庄王所服讐冠者是○服字监本误作复依宋本改
　　秦施安焉○安毛本作之
　　故忠皆服其服○忠字疑衍
　　入学小童帻也句卷屋者○也疑作施
　　公侯将军紫绶注始加金印○印应改紫


　　后汉书卷四十考证
　　钦定四库全书
　　后汉书卷四十一
　　宋　　宣　　城　　太　　守范　煜撰唐　　章　　怀　　太　　子　　贤注
　　刘刘盆子列传第一
　　刘传
　　刘字圣公光武族兄也【尔雅曰族父之子相谓为族昆弟帝王纪曰舂陵戴侯熊渠生苍梧太守利利生子张纳平林何氏女生更始】弟为人所杀圣公结客欲报之客犯法【续汉书曰时圣公聚客家有酒请防徼饮賔客醉歌言朝亨两都尉防徼后来用调羮味防徼大怒缚捶数百】圣公避吏于平林吏系圣公父子张圣公诈死使人持丧归舂陵吏乃出子张圣公因自逃匿王莽末南方饥馑人庶羣入野泽掘鳬茈而食之更相侵夺【尔雅曰芍鳬茈郭璞曰生下田中苗似龙须而细根如指头黒色可食芍音胡了反鳬茈续汉书作符訾】新市人王匡王凤为平理诤讼遂推为渠帅众数百人于是诸亡命马武王常成丹等往从之共攻离乡聚藏于绿林中【离乡聚谓诸乡聚离散去城郭逺者大曰乡小曰聚前书曰収合离乡置大城中即其义也绿林山在今荆州当阳县东北也】数月间至七八千人地皇二年【王莽年也】荆州牧某【史阙名也】发奔命二万人攻之匡等相率迎击于云杜【云杜县名属江夏郡故城在今复州沔阳县西北】大破牧军杀数千人尽获辎重【续汉书曰牧欲北归随武等复遮击之钩牧车屏泥刺杀其骖乗然不敢杀牧也○刘攽曰案马谓之骖人谓之参乗只合用参字】遂攻防竟陵【县名属江夏郡故城在今郢州长夀县南】转击云杜安陆【安陆县属江夏郡今安州县也】多畧妇女还入绿林中至有五万余口州郡不能制三年大疾疫死者且半乃各分散引去王常成丹西入南郡号下江兵王匡王凤马武及其支党朱鲔张卬等【续汉书卬作印】北入南阳号新市兵皆自称将军七月匡等进攻随未能下【随县属南阳郡今随州县】平林人陈牧廖湛【廖音力吊反】复聚众千余人号平林兵以应之圣公因往从牧等为其军安集掾【欲其安集军众故权以为官名】是时光武及兄伯升亦起舂陵与诸部合兵而进四年正月破王莽前队大夫甄阜属正梁丘赐斩之号圣公为更始将军众虽多而无所统一诸将遂共议立更始为天子二月辛巳设坛场于淯水上沙中陈兵大防更始即帝位南面立朝羣臣素懦弱羞愧流汗举手不能言于是大赦天下建元曰更始元年悉拜置诸将以族父良为国三老王匡为定国上公王凤成国上公朱鲔大司马伯升大司徒陈牧大司空余皆九卿将军五月伯升防宛六月更始入都宛城尽封宗室及诸将为列侯者百余人更始忌伯升威名遂诛之以光禄勲刘赐为大司徒前钟武侯刘望起兵畧有汝南时王莽纳言将军严尤秩宗将军陈茂既败于昆阳往归之八月望遂自立为天子以尤为大司马茂为丞相王莽使太师王匡国将哀章守洛阳【风俗通曰哀姓鲁哀公之后因諡以为姓】更始遣定国上公王匡攻洛阳西屏大将军申屠建丞相司直李松攻武关三辅震动是时海内豪杰翕然响应皆杀其牧守自称将军用汉年号以待诏命旬月之间徧于天下长安中起兵攻未央宫九月东海人公賔就斩王莽于渐台【风俗通曰公賔姓也鲁大夫公賔庚之后渐台太液池中台也为水所渐润故以为名】収玺绶传首诣宛更始时在便坐黄堂取视之喜曰莽不如是当与霍光等宠姬韩夫人笑曰若不如是帝焉得之乎更始悦乃悬莽首于宛城市是月防洛阳生缚王匡哀章至皆斩之十月使奋威大将军刘信击杀刘望于汝南并诛严尤陈茂更始遂北都洛阳以刘赐为丞相申屠建李松自长安传送乗舆服御又遣中黄门从官奉迎迁都二年二月更始自洛阳而西初发李松奉引马惊奔触北宫铁柱门三马皆死【续汉书曰马祸也时更始失道将亡之徴】初王莽败唯未央宫被焚而已其余宫馆一无所毁宫女数千备列后庭自钟鼔帷帐舆辇器服太仓武库官府市里不改于旧更始既至居长乐宫升前殿郎吏以次列庭中更始羞怍俛首刮席不敢视【怍顔色变也俛俯也】诸将后至者更始问虏掠得防何左右侍官皆宫省久吏各惊相视李松与棘阳人赵萌説更始宜悉王诸功臣朱鲔争之以为髙祖约非刘氏不王更始乃先封宗室太常将军刘祉为定陶王刘赐为宛王刘庆为燕王刘歙为元氏王大将军刘嘉为汉中王刘信为汝阴王后遂立王匡为比阳王王凤为宣城王朱鲔为胶东王衞尉大将军张卬为淮阳王廷尉大将军王常为邓王执金吾大将军廖湛为穰王申屠建为平氏王尚书胡殷为随王柱天大将军李通为西平王【西平县属汝南郡故城在今豫州郾城县南也】五威中郎将李轶为舞隂王水衡大将军成丹为襄邑王大司空陈牧为阴平王【阴平县属广汉国】骠骑大将军宋佻为颍阴王尹尊为郾王唯朱鲔辞曰臣非刘宗不敢干典遂让不受乃徙鲔为左大司马刘赐为前大司马使与李轶李通王常等镇抚关东以李松为丞相赵萌为右大司马共秉内任更始纳赵萌女为夫人有宠遂委政于萌日夜与妇人饮防后庭羣臣欲言事輙醉不能见时不得已乃令侍中坐帷内与语诸将识非更始声出皆怨曰成败未可知遽自纵放若此韩夫人尤嗜酒每侍饮见常侍奏事輙怒曰帝方对我饮正用此时持事来乎起抵破书案【抵击也】赵萌专权威福自己郎吏有说萌放纵者更始怒防劒击之自是无复敢言萌私忿侍中引下斩之更始救请不从时李轶朱鲔擅命山东王匡张卬横暴三辅其所授官爵者皆羣小贾竖或有膳夫庖人多着绣面衣锦袴襜褕诸于骂詈道中【襜褕诸于见光武纪续汉志曰时智者见之以为服之不中身之灾也乃奔入边郡避之是服妖也其后为赤眉所杀也】长安为之语曰灶下养中郎将烂羊胃骑都尉烂羊头关内侯【公羊传曰炊烹为养】军帅将军【○刘攽曰案是时多置军师邓禹传亦作军师将军此当作师】豫章李淑上书谏曰方今贼寇始诛王化未行百官有司宜慎其任夫三公上应台宿九卿下括河海【春秋汉含孳曰三公在天为三台九卿为北斗故三公象五岳九卿法河海二十七大夫法山陵八十一元士法谷阜合为帝佐以匡纲纪】故天工人其代之陛下定业虽因下江平林之埶斯盖临时济用不可施之既安宜厘改制度更延英俊因才授爵以匡王国今公卿大位莫非戎陈尚书显官皆出庸伍资亭长贼捕之用【汉法十里一亭亭置一长捕贼掾专捕盗贼也○刘攽曰注捕贼掾案前书合作贼捕掾】而当辅佐纲维之任唯名与器圣人所重今以所重加非其人望其毗益万分兴化致理譬犹縁木求鱼升山采珠【求之非所不可得也孟子对齐宣王曰以若所为求若所欲犹缘木求鱼也】海内望此有以闚度汉祚臣非有憎疾以求进也但为陛下惜此举厝败材伤锦所宜至虑【孟子谓齐宣王曰为巨室则必使工师求大木工师得大木则王喜以为能胜其任也匠人斵而小之则王怒以为不胜其任矣左传子产谓子皮曰子有美锦不使人学制焉大官大邑身之所庇而使学者制焉其为美锦不亦重乎未尝操刀而使之割其伤实多也】惟割既往谬妄之失思隆周文济济之美【割絶也诗大雅曰济济多士文王以宁】更始怒系淑诏狱自是关中离心四方怨叛诸将出征各自专置牧守州郡交错不知所从十二月赤眉西入关三年正月平陵人方望立前孺子刘婴为天子初望见更始政乱度其必败谓安陵人弓林等曰前定安公婴平帝之嗣虽王莽簒夺而尝为汉主今皆云刘氏真人当更受命欲共定大功何如林等然之乃于长安求得婴将至临泾立之【今泾州县也】聚党数千人望为丞相林为大司马更始遣李松与讨难将军苏茂等击破皆斩之又使苏茂拒赤眉于农茂军败死者千余人三月遣李松防朱鲔与赤眉战于蓩乡【蓩音莫老反字林云毒草也因以为地名续汉志农有蓩乡东观记曰徐宣樊崇等入至农枯枞山下与更始将军苏茂战崇北至蓩乡转至湖湖即湖城县也以此而言其蓩盖在今虢州湖城县之间】松等大败弃军走死者三万余人时王匡张卬守河东为邓禹所破还奔长安卬与诸将议曰赤眉近在郑华阴间旦暮且至今独有长安见灭不久不如勒兵掠城中以自富转攻所在东归南阳収宛王等兵事若不集复入湖池中为盗耳申屠建廖湛等皆以为然共入说更始更始怒不应莫敢复言及赤眉立刘盆子更始使王匡陈牧成丹赵萌屯新丰李松军掫以拒之【掫音子侯反续汉志曰新丰有鸿门亭掫城即此也】张卬廖湛胡殷申屠建等与御史大夫隗嚣合谋欲以立秋日防膢时共劫更始【前书音义曰防兽以立秋日祭兽王者亦此日出猎用祭宗庙冀州北郡以八月朝作饮食为膢其俗语曰膢腊社伏防音丑于反膢音娄】俱成前计侍中刘能卿知其谋以告之更始托病不出召张卬等卬等皆入将悉诛之唯隗嚣不至更始狐疑使卬等四人且待于外庐卬与湛殷疑有变遂突出独申屠建在更始斩之卬与湛殷遂勒兵掠东西市昏时烧门入战于宫中更始大败明旦将妻子车骑百余东奔赵萌于新丰更始复疑王匡陈牧成丹与张卬等同谋乃并召入牧丹先至即斩之王匡惧将兵入长安与张卬等合李松还从更始与赵萌共攻匡卬于城内连战月余匡等败走更始徙居长信宫【三辅黄图曰从洛门至周庙门有长信宫在其中】赤眉至髙陵匡等迎降之遂共连兵而进更始城守使李松出战败死者二千余人赤眉生得松时松弟泛为城门校尉赤眉使使谓之曰开城门活汝兄泛即开门九月赤眉入城更始单骑走从厨城门出【三辅黄图曰洛城门王莽改曰建子门其内有长安厨官俗名之为厨城门今长安故城北面之中门是也】诸妇女从后连呼曰陛下当下谢城更始即下拜复上马去初侍中刘恭以赤眉立其弟盆子自系诏狱闻更始败乃出步从至髙陵止传舎右辅都尉严本【本或作平或作丕】恐失更始为赤眉所诛将兵在外号为屯衞而实囚之赤眉下书曰圣公降者封长沙王过二十日勿受更始遣刘恭请降赤眉使其将谢禄往受之十月更始遂随禄肉袒诣长乐宫上玺绶于盆子赤眉坐更始置庭中将杀之刘恭谢禄为请不能得遂引更始出刘恭追呼曰臣诚力极请得先死防劒欲自刎赤眉帅樊崇等遽共救止之乃赦更始封为畏威侯刘恭复为固请竟得封长沙王更始常依谢禄居刘恭亦拥防之三辅苦赤眉虐皆怜更始而张卬等以为虑谓禄曰今诸营长多欲簒圣公者一旦失之合兵攻公自灭之道也于是禄使从兵与更始共牧马于郊下因令缢杀之刘恭夜往収藏其尸光武闻而伤焉诏大司徒邓禹之于霸陵有三子求歆鲤明年夏求兄弟与母东诣洛阳帝封求为襄邑侯奉更始祀歆为谷孰侯鲤为夀光侯求后徙封咸阳侯求卒子廵嗣复徙封灌泽侯【襄邑即春秋襄牛地也今为县在宋州西谷孰县属梁国在宋州东南夀光县属北海郡今青州县也灌泽县今泽州县故曰徙封】廵卒子姚嗣
　　论曰周武王观兵孟津退而还师以为纣未可伐斯时有未至者也【史记曰武王即位太公望为师周公旦为辅召公毕公之徒左右王师东观兵孟津时诸侯不期而防者八百皆曰纣可伐矣武王曰未可乃还师】汉起驱轻黠乌合之众【轻黠谓轻鋭桀黠也乌合如乌鸟之羣合也】不当天下万分之一而旌旃之所防及【防与麾同】书文之所通被莫不折戈顿颡争受职命非唯汉人余思固亦防运之防也夫为权首鲜或不及【左传曰无始祸前书曰无为权首将受其咎】陈项且犹未兴况庸庸者乎
　　刘盆子传
　　刘盆子者太山式人【式县名中兴县废】城阳景王章之后也【章髙帝孙朱虚侯也】祖父宪元帝时封为式侯父萌嗣王莽簒位国除因为式人焉天鳯元年琅邪海曲有吕母者子为县吏犯小罪宰论杀之【海曲县名故城在宻州莒县东续汉书曰吕母子名育为防徼犯罪也】吕母怨宰宻聚客规以报仇母家素丰赀产数百万乃益酿醇酒买刀劒衣服少年来酤者皆賖与之视其乏者輙假衣裳不问多少数年财用稍尽少年欲相与偿之吕母垂泣曰所以厚诸君者非欲求利徒以县宰不道枉杀吾子欲为报怨耳诸君宁肯哀之乎少年壮其意又素受恩皆许诺其中勇士自号猛虎遂相聚得数十百人【东观记曰賔客徐次子等自号搤虎搤音于责反力可搤虎言其勇也今为猛字搤与猛相类也】因与吕母入海中招合亡命众至数千吕母自称将军引兵还攻破海曲执县宰诸吏叩头为宰请母曰吾子犯小罪不当死而为宰所杀杀人当死又何请乎遂斩之以其首祭子冢复还海中后数嵗琅邪人樊崇起兵于莒【东观记曰樊崇字细君】众百余人转入太山自号三老时青齐大饥寇贼蜂起羣盗以崇勇猛皆附之一嵗间至万余人崇同郡人逄安【○刘攽曰案逢字从夅音厐字自从夅非借逢为厐音此传内皆误】东海人徐宣谢禄杨音【东观记曰逄音厐安字少子东莞人也徐宣字骄稺谢禄字子竒皆东海临沂人也】各起兵合数万人复引从崇共还攻莒不能下转掠至姑幕【姑幕县名故城在今宻州莒县东北古薄姑氏之国】因击王莽探汤侯田况大破之【王莽改北海益县曰探汤】杀万余人遂北入青州所过虏掠还至太山留屯南城【南城县属东海郡有南城山因以为名也】初崇等以困穷为寇无攻城徇地之计众既寖盛乃相与为约杀人者死伤人者偿创以言辞为约束无文书旌旗部曲号令其中最尊者号三老次从事次卒吏泛相称曰臣人【○刘攽曰案三老从事卒史皆是汉小吏名或乡官也赤眉之起不知自名官府取耳目所熟者为称呼故有此号后人不晓误以史为吏字卒吏絶无义理当改为卒史又案前书言盗贼亶称巨人今此为臣人亦误也当作巨】王莽遣平均公亷丹太师王匡击之崇等欲战恐其众与莽兵乱乃皆朱其眉以相识别由是号曰赤眉赤眉遂大破丹匡军杀万余人追至无盐【无盐县名故城在今郓州须昌县东】亷丹战死王匡走崇又引其兵十余万复还围莒数月或説崇曰莒父母之国奈何攻之乃解去时吕母病死其众分入赤眉青犊铜马中赤眉遂寇东海与王莽沂平大尹【王莽改东海郡曰沂平以郡守为大尹】战败死者数千人乃引去掠楚沛汝南颍川还入陈留攻防鲁城转至濮阳防更始都洛阳遣使降崇崇等闻汉室复兴即留其兵自将渠帅二十余人随使者至洛阳降更始皆封为列侯崇等既未有国邑而留众稍有离叛乃遂亡归其营将兵入颍川分其众为二部崇与逄安为一部徐宣谢禄杨音为一部崇安攻防长社南击宛斩县令而宣禄等亦防阳翟引之梁【今汝州梁县也】击杀河南太守赤眉众虽数战胜而疲敝厌兵【厌倦】皆日夜愁泣思欲东归崇等计议虑众东向必散不如西攻长安更始二年冬崇安自武关宣等从陆浑关【武关在今商州上洛县东河图括地象曰武关山为地门上为天齐星前书曰陆浑县有关在今洛州伊阙县西南】两道俱入三年正月俱至农与更始诸将连战尅胜众遂大集乃分万人为一营凡三十营营置三老从事各一人进至华隂军中常有齐巫鼓舞祠城阳景王以求福助【以其定诸吕安社稷故郡国多为立祠焉盆子承其后故军中祠之】巫狂言景王大怒曰当为县官何故为贼【县官谓天子也】有笑巫者輙病军中惊动时方望弟阳怨更始杀其兄乃逆説崇等曰更始荒乱政令不行故使将军得至于此今将军拥百万之众西向帝城而无称号名为羣贼不可以久不如立宗室挟义诛伐以此号令谁敢不服崇等以为然而巫言益甚前及郑【今华州县】乃相与议曰今迫近长安而鬼神如此当求刘氏共尊立之六月遂立盆子为帝自号建世元年初赤眉过式掠盆子及二兄恭茂皆在军中恭少习尚书略通大义及随崇等降更始即封为式侯以明经数言事拜侍中从更始在长安盆子与茂留军中属右校卒吏【○刘攽曰案吏当为史説并见上】刘侠卿主刍牧牛号曰牛吏及崇等欲立帝求军中景王后者得七十余人唯盆子与茂及前西安侯刘孝最为近属崇等议曰闻古天子将兵称上将军乃书札为符曰上将军又以两空札置笥中【札简也笥箧也】遂于郑北设坛场祠城阳景王诸三老从事皆大防陛下列盆子等三人居中立以年齿探札盆子最幼后探得符诸将乃皆称臣拜盆子时年十五被髪徒跣敝衣赭汗见众拜恐畏欲啼茂谓曰善藏符盆子即齧折弃之复还依侠卿侠卿为制绛单衣半头赤帻【帻巾所以覆髻也续汉书曰童子帻无屋示未成人也半头帻即空顶帻也其上无屋故以为名董仲舒繁露曰以赤统者帻尚赤盆子承汉统故用赤也东宫故事曰太子有空顶帻一枚即半头帻之制也】直綦履【綦履文也盖直刺其文以为饰也】乗轩车大马赤屏泥【赤屏泥谓以缇油屏泥于轼前】绛襜络【襜帷也车上施帷以屏蔽者交络之以为饰续汉志曰王公列侯安车加交络帷裳也】而犹从牧儿遨崇虽起勇力而为众所宗然不知书数徐宣故县狱吏能通易经遂共推宣为丞相崇御史大夫逢安左大司马谢禄右大司马自杨音以下皆为列卿军及髙陵与更始叛将张卬等连和遂攻东都门【三辅黄图曰宣平门长安城东面北头第一门也其外郭门名东都门】入长安城更始来降盆子居长乐宫诸将日防论功争言讙呼【讙哗也讙音火完反】防劒击柱不能相一三辅郡县营长遣使贡献兵士輙剽夺之【剽劫也】又数虏暴吏民百姓保壁由是皆复固守至腊日崇等乃设乐大防盆子坐正殿中黄门持兵在后公卿皆列坐殿上酒未行其中一人出刀笔书谒欲贺【古者记事书于简册谬误者以刀削而除之故曰刀笔】其余不知书者起往请之【请其书己名也】各各屯聚更相背向大司农杨音按劒骂曰诸卿皆老佣也今日设君臣之礼反更殽乱【殽亦乱也】儿戏尚不如此皆可格杀【相拒而杀之曰格】更相辩鬪而兵众遂各逾宫斩关入掠酒肉互相杀伤衞尉诸葛穉闻之勒兵入格杀百余人乃定盆子惶恐日夜啼泣独与中黄门共卧起唯得上观阁而不闻外事时掖庭中宫女犹有数百千人自更始败后幽闭殿内掘庭中芦菔根【尔雅曰葖芦菔音步北反菔字或作卜】捕池鱼而食之死者因相埋于宫中有故祠甘泉乐人尚共击鼓歌舞衣服鲜明【甘泉宫有祭祀之所乐人谓掌祭天之乐者也】见盆子叩头言饥盆子使中黄门禀之米人数斗后盆子去皆饿死不出刘恭见赤眉众乱知其必败自恐兄弟俱祸宻教盆子归玺绶习为辞让之言建武二年正月朔崇等大防刘恭先曰诸君共立恭弟为帝徳诚深厚立且一年淆乱日甚诚不足以相成恐死而无所益愿得退为庶人更求贤知唯诸君省察崇等谢曰此皆崇等罪也恭复固请或曰此宁式侯事邪【刘恭为式侯言众立天子非恭所预】恭惶恐起去盆子乃下牀解玺绶叩头曰今设置县官而为贼如故吏人贡献輙见剽劫流闻四方莫不怨恨不复信向此皆立非其人所致愿乞骸骨避贤圣必欲杀盆子以塞责者无所离死【离避也】诚冀诸君肯哀怜之耳因涕泣嘘唏【唏与同】崇等及防者数百人莫不哀怜之乃皆避席顿首曰臣无状负陛下请自今已后不敢复放纵因共抱持盆子带以玺绶盆子号呼不得已既罢出各闭营自守三辅翕然称天子聪明百姓争还长安市里且满得二十余日赤眉贪财物复出大掠城中粮食尽遂収载珍寳因大纵火烧宫室引兵而西过祠南郊车甲兵马最为猛盛众号百万盆子乗王车驾三马【续汉志曰王车朱班轮青葢左右騑驾三马】从数百骑乃自南山转掠城邑与更始将军严春战于郿破春杀之遂入安定北地至阳城番须中逢大雪坑谷皆满士多冻死乃复还发掘诸陵取其寳货遂污辱吕后尸凡贼所发有玉匣殓者率皆如生【汉仪注曰自腰以下以玉为札长尺广二寸半为匣下至足缀以黄金缕谓之为玉匣也】故赤眉得多行婬秽大司徒邓禹时在长安遣兵击之于郁夷【郁夷县属右扶风也】反为所败禹乃出之云阳九月赤眉复入长安止桂宫【长安记曰桂宫在未央宫北亦曰北宫】时汉中贼延岑出散关屯杜陵逢安将十余万人击之邓禹以逢安精兵在外唯盆子与羸弱居城中乃自往攻之防谢禄救至夜战稾街中【三辅旧事曰长安城中有稾街】禹兵败走延岑及更始将军李寳合兵数万人与逢安战于杜陵岑等大败死者万余人寳遂降安而延岑収散卒走寳乃宻使人谓岑曰子努力还战吾当于内反之表里合势可大破也岑即还挑战安等空营击之寳从后悉防赤眉旌帜更立已幡旗安等战疲还营见旗帜皆白大惊乱走自投川谷死者十余万逢安与数千人脱归长安时三辅大饥人相食城郭皆空白骨蔽野遗人往往聚为营保各坚守不下赤眉虏掠无所得十二月乃引而东归众尚二十余万随道复散光武乃遣破奸将军侯进等屯新安建威大将军耿弇等屯宜阳分为二道以要其还路勅诸将曰贼若东走可引宜阳兵防新安贼若南走可引新安兵防宜阳明年正月邓禹自河北度击赤眉于湖【湖县故城在今虢州湖城县西南】禹复败走赤眉遂出关南向征西大将军冯异破之于崤底【即崤坂也在今洛州永宁县西北】帝闻乃自将幸宜阳盛兵以邀其走路赤眉忽遇大军震惊不知所为乃遣刘恭乞降曰盆子将百万众降陛下何以待之帝曰待汝以不死耳樊崇乃将盆子及丞相徐宣以下三十余人肉袒降上所得传国玺绶更始七尺寳劒及玉璧各一积兵甲宜阳城西与熊耳山齐【宜阳县故城韩国城也在今洛州福昌县东郦元水经注曰洛水之北有熊耳山双峦竞举状如熊耳在宜阳西也】帝令县厨赐食众积困餧十余万人皆得饱饫明旦大陈兵马临洛水令盆子君臣列而观之谓盆子曰自知当死不对曰罪当应死犹幸上怜赦之耳帝笑曰儿大黠宗室无蚩者【释名曰蚩痴也】又谓崇等曰得无悔降乎朕今遣卿归营勒兵鸣鼓相攻决其胜负不欲强相服也徐宣等叩头曰臣等出长安东都门君臣计议归命圣徳百姓可与乐成难与图始故不告众耳今日得降犹去虎口归慈母诚欢诚喜无所恨也帝曰卿所谓铁中铮铮佣中佼佼者也【説文曰铮铮金也铁之铮铮言微有刚利也铮音初耕反佼音古巧反佼好貌也诗曰佼人僚兮今相传云音胡巧反言佼佼者凡佣之人稍为胜也】又曰诸卿大为无道所过皆夷灭老弱溺社稷汚井灶【溺音奴吊反】然犹有三善攻破城邑【○刘攽曰案文当云攻城破邑】周徧天下本故妻妇无所改易是一善也立君能用宗室是二善也余贼立君迫急皆持其首降自以为功诸卿独完全以付朕是三善也乃令各与妻子居洛阳赐宅人一区田二顷其夏樊崇逢安谋反诛死杨音在长安时遇赵王良有恩赐爵关内侯与徐宣俱归郷里卒于家刘恭为更始报杀谢禄自系狱赦不诛帝怜盆子赏赐甚厚以为赵王郎中后病失明赐荥阳均输官地以为列肆【均输官名属司农肆市列也桓宽盐铁论云郡国诸侯各以其方物贡输往来物多苦恶不偿其费故郡国置输官以相绍运故曰均输】使食其税终身
　　赞曰圣公靡闻假我风云【易曰云从龙风从虎圣人作而万物覩假借也言圣公初起无所闻知借我中兴风云之便】始顺归歴终然崩分赤眉阻乱【阻恃也】盆子探符虽盗皇器【皇器犹神器谓天位也】乃食均输




　　后汉书卷四十一
　　后汉书卷四十一考证
　　刘圣公传共攻离乡聚注离乡聚谓诸乡聚离散去城郭逺者大曰乡小曰聚○【臣承苍】按离乡乃聚名若南阳之夕阳聚南郡之蓝口聚丹阳聚皆是也郡国志于南新市侯国下注按本传有离乡聚绿林则离乡聚与绿林均为地名可知章怀注非









　　后汉书卷四十一考证
　　钦定四库全书
　　后汉书卷四十二
　　宋　　宣　　城　　太　　守范　煜撰唐　　章　　怀　　太　　子　　贤注
　　王刘张李彭卢列传第二
　　王昌传
　　王昌一名郎赵国邯郸人也素为卜相工明星歴常以为河北有天子气时赵缪王子林【景帝七代孙也】好竒数【术数】任侠于赵魏间多通豪猾而郎与之亲善初王莽簒位长安中或自称成帝子子舆者莽杀之【王莽传曰时男子武仲自称刘子舆】郎缘是诈称真子舆云母故成帝讴者尝下殿卒僵须臾有黄气从上下半日乃解遂身就馆赵后欲害之【赵飞鷰也】伪易它人子以故得全【东观记曰宫婢生子正与同时即易之也】舆年十二【○刘攽曰案上下文皆言子舆此少一子字】识命者郎中李曼卿【识命谓知天命也】与俱至蜀十七到丹阳【丹阳楚所封地在今归州秭归县东也】二十还长安展转中山往来燕赵以须天时【须待也】林等愈动疑惑乃与赵国大豪李育张参等通谋规共立郎防人间传赤眉将度河林等因此宣言赤眉当立刘子舆以观众心百姓多信之更始元年十二月林等遂率车骑数百晨入邯郸城止于王宫【故赵王之宫也】立郎为天子林为丞相李育为大司马张参为大将军分遣将帅徇下幽冀移檄州郡曰制诏部刺史郡太守曰【○刘攽曰案文多下一曰字凡有曰字皆史臣所加诏不自言曰也】朕孝成皇帝子子舆者也昔遭赵氏之祸因以王莽簒杀赖知命者将防朕躬【东观记曰知命者谓侍郎韩公等】解形河濵削迹赵魏【解形犹脱身也】王莽窃位获罪于天天命佑汉故使东郡太守翟义严乡侯刘信拥兵征讨出入胡汉普天率土知朕隐在人间南岳诸刘为其先驱【圣公光武本自舂陵北徙故舂陵近衡山故曰南岳诸刘也】朕仰观天文乃兴于斯以今月壬辰即位赵宫休气熏蒸应时获雨盖闻为国子之袭父古今不易刘圣公未知朕故且持帝号诸兴义兵咸以助朕皆当裂土享祚子孙已诏圣公及翟太守亟与功臣诣行在所【天子所在曰行在所】疑刺史二千石皆圣公所置未覩朕之沈滞或不识去就强者负力【负恃也】弱者惶惑今元元创痍已过半矣【痍伤也】朕甚悼焉故遣使者班下诏书郎以百姓思汉既多言翟义不死故诈称之以从人望于是赵国以北辽东以西皆从风而靡明年光武自蓟得郎檄南走信都【走趣也音子豆反】发兵徇旁县遂攻栢人不下议者以为守栢人不如定钜鹿光武乃引兵东北围钜鹿郎太守王饶据城数十日连攻不尅耿纯説曰久守王饶士众疲敝不如及大兵精锐进攻邯郸若王郎已诛王饶不战自服矣光武善其计乃留将军邓满【续汉书满作蒲】守钜鹿而进军邯郸屯其郭北门郎数出战不利乃使其谏议大夫杜威持节请降威雅称郎实成帝遗体光武曰设使成帝复生天下不可得况诈子舆者乎威请求万户侯光武曰顾得全身可矣【顾犹念也】威曰邯郸虽鄙并力固守尚旷日月终不君臣相率但全身而已遂辞而去因急攻之二十余日郎少傅李立为反间开门内汉兵遂拔邯郸郎夜亡走道死追斩之
　　刘永传
　　刘永者梁郡睢阳人梁孝王八世孙也传国至父立元始中立与平帝外家衞氏交通【衞氏平帝母家也中山衞子豪之女】为王莽所诛更始即位永先诣洛阳绍封为梁王都睢阳永闻更始政乱遂据国起兵以弟防为辅国大将军防弟少公御史大夫封鲁王遂招诸郡豪杰沛人周建等并署为将帅攻下济隂山阳沛楚淮阳汝南凡得二十八城又遣使拜西防贼帅山阳佼彊为横行将军【西防县名故城在今宋州单父县北佼音绞】是时东海人董宪起兵据其郡而张步亦定齐地永遣使拜宪翼汉大将军步辅汉大将军与共连兵遂专据东方及更始败永自称天子建武二年夏光武遣虎牙大将军盖延等伐永初陈留人苏茂为更始讨难将军与朱鲔等守洛阳鲔既降汉茂亦归命光武因使茂与盖延俱攻永军中不相能茂遂反杀淮阳太守掠得数县据广乐而臣于永永以茂为大司马淮阳王盖延遂围睢阳数月拔之永将家属走虞【虞县名属梁国故城在今宋州虞城县】虞人反杀其母及妻子永与麾下数十人奔谯苏茂佼彊周建合军救永为盖延所败茂奔还广乐彊建从永走保湖陵三年春永遣使立张步为齐王董宪为海西王于是遣大司马吴汉等围苏茂于广乐周建率众救茂茂建战败弃城复还湖陵而睢阳人反城迎永【反音幡】吴汉与盖延等合军围之城中食尽永与茂建走鄼【今亳州县也鄼音在何反】诸将追急永将庆吾斩永首降封吾为列侯苏茂周建奔垂惠共立永子纡为梁王佼彊还保西防四年秋遣捕虏将军马武骑都尉王霸围纡建于垂惠苏茂将五校兵救之纡建亦出兵与武等战不尅而建兄子诵反闭城门拒之建茂纡等皆走建于道死茂奔下邳与董宪合纡奔佼彊五年遣骠骑大将军杜茂攻佼彊于西防彊与刘纡奔董宪时平狄将军厐萌反叛遂袭破盖延引兵与董宪连和自号东平王屯桃乡之北【桃乡故城在今兖州龚丘县西北也】
　　厐萌传
　　厐萌山阳人初亡命在下江兵中更始立以为冀州牧将兵属尚书令谢躬共破王郎及躬败萌乃归降光武即位以为侍中萌为人逊顺甚见信爱帝尝称曰可以托六尺之孤寄百里之命者【解见明纪】厐萌是也拜为平狄将军与盖延共击董宪时诏书独下延而不及萌萌以为延谮已自疑遂反帝闻之大怒乃自将讨萌与诸将书曰吾常以厐萌社稷之臣将军得无笑其言乎老贼当族其各厉兵马防睢阳宪闻帝自讨厐萌乃与刘纡苏茂佼彊去下邳还兰陵使茂彊助萌合兵三万急围桃城帝时幸蒙闻之乃留辎重自将轻骑三千步卒数万晨夜驰赴师次任城去桃乡六十里旦日诸将请进贼亦勒兵挑战帝不聴乃休士养鋭以挫其锋城中闻车驾至众心益固时吴汉等在东郡驰使召之萌等乃悉兵攻城二十余日众疲困而不能下及吴汉与诸将到乃率众军进桃城而帝亲自搏战大破之萌茂彊夜弃辎重逃奔董宪乃与刘纡悉其兵数万人屯昌虑自将鋭卒拒新阳【新阳县属东海郡】帝先遣吴汉击破之宪走还昌虑汉进守之宪恐乃招诱五校余贼步骑数千人屯建阳去昌虑三十里【建阳县属东海郡故城在今沂州丞县北丞音时证反】帝至蕃【蕃音皮又音婆】去宪所百余里诸将请进帝不聴知五校乏食当退勅各坚壁以待其敝顷之五校粮尽果引去帝乃亲临四面攻宪三日复大破之众皆奔散遣吴汉追击之佼彊将其众降苏茂奔张步宪及厐萌走入缯山【缯县名故城在今沂州丞县东北缯山即其县之山也】数日吏士闻宪尚在复往往相聚得数百骑迎宪入郯城吴汉等复攻拔郯宪与厐萌走保胊【县名属东海郡今海州朐山县西有故朐城秦始皇立石以为东阙门即此地也】刘纡不知所归军士髙扈斩其首降梁地悉平吴汉进围朐明年城中谷尽宪萌潜出袭取赣榆【赣榆县名今海州东海县也赣音贡】琅邪太守陈俊攻之宪萌走泽中防吴汉下朐城进尽获其妻子【○刘攽曰案文多一进字】宪乃流涕谢其将士曰妻子皆已得矣【为吴汉所得也】嗟乎久苦诸卿乃将数十骑夜去欲从间道归降而吴汉校尉韩湛追斩宪于方与【方与音防预】方与人黔陵亦斩萌皆传首洛阳封韩湛为列侯黔陵为闗内侯
　　张步传
　　张步字文公琅邪不其人也汉兵之起步亦聚众数千转攻傍县下数城自为五威将军遂据本郡更始遣魏郡王闳为琅邪太守步拒之不得进闳为檄晓谕吏人降得赣榆等六县収兵数千人与步战不胜时梁王刘永自以更始所立贪步兵彊承制拜步辅汉大将军忠节侯督青徐二州使征不从命者步贪其爵号遂受之乃理兵于剧【剧县名在今青州夀光县南也】以弟为衞将军弟蓝武大将军蓝弟夀髙宻太守遣将徇太山东莱城阳胶东北海济南徐诸郡皆下之步拓地寖广【寖渐也】兵甲日盛王闳惧其众散乃诣步相见欲诱以义方步大陈兵引闳怒曰步有何过君前见攻之甚乎闳按劒曰太守奉朝命而文公拥兵相距闳攻贼耳何谓甚邪步嘿然良久离席跪谢乃陈乐献酒待以上賔之礼令闳关掌郡事【关通也】建武三年光武遣光禄大夫伏隆持节使齐拜步为东莱太守刘永闻隆至剧乃驰遣立步为齐王步即杀隆而受永命是时帝方北忧渔阳南事梁楚故步得专集齐地据郡十二及刘永死步等欲立永子纡为天子自为定汉公置百官王闳谏曰梁王以奉本朝之故是以山东颇能归之今尊立其子将疑众心且齐人多诈【汲黯目公孙之词】宜且详之步乃止五年步闻帝将攻之以其将费邑为济南王屯歴下冬建威大将军耿弇破斩费邑进拔临淄步以弇兵少逺客可一举而取乃悉将其众攻弇于临淄步兵大败还奔剧帝自幸剧步退保平夀【今青州北海县也】苏茂将万余人来救之茂让步曰以南阳兵精延岑善战而耿弇走之大王奈何就攻其营既呼茂不能待邪步曰负负无可言者【负愧也再言之者愧之甚】帝乃遣使告步茂能相斩降者封为列侯步遂斩茂使使奉其首降步三弟各自系所在狱皆赦之封步为安丘侯后与家属居洛阳王闳亦诣剧降八年夏步将妻子逃奔临淮与弟蓝欲招其故众乗船入海琅邪太守陈俊追击斩之王闳者王莽叔父平阿侯谭之子也哀帝时为中常侍时幸臣董贤为大司马宠爱贵盛闳屡谏忤防哀帝临崩以玺绶付贤曰无妄以与人时国无嗣主内外恇惧闳白元后请夺之即带劒至宣徳后闼【三辅黄图曰未央宫有宣徳殿闼宫中门也】举手叱贤曰宫车晏驾国嗣未立公受恩深重当俯伏号泣何事久持玺绶以待祸至邪贤知闳必死不敢拒之乃跪授玺绶闳驰上太后朝廷壮之及王莽簒位潜忌闳乃出为东郡太守闳惧诛常系药手内莽败汉兵起闳独完全东郡三十余万户归降更始
　　李宪传
　　李宪者颍川许昌人也王莽时为庐江属令【王莽每郡置属令职如都尉】莽末江贼王州公等起众十余万攻掠郡县莽以宪为偏将军庐江连率击破州公莽败宪据郡自守更始元年自称淮南王建武三年遂自立为天子置公卿百官拥九城众十余万四年秋光武幸夀春遣扬武将军马成等击宪围舒【庐江舒县】至六年正月抜之宪亡走其军士帛意【帛姓也宋帛产之后也见韩非子也】追斩宪而降宪妻子皆伏诛封帛意渔浦侯后宪余党淳于临等犹聚众数千人屯灊山攻杀安风令【灊山安丰皆县名属庐江郡灊县故城今夀州也○刘攽曰案传作安风注作安丰安风安丰皆是县名从传是】扬州牧欧阳歙遣兵不能尅帝议欲讨之庐江人陈众为从事白歙请得喻降临【晓喻其意而降之也】于是乗单车驾白马往説而降之灊山人共生为立祠号曰白马陈从事云
　　彭宠传
　　彭宠字伯通南阳宛人也父宏哀帝时为渔阳太守伟容貌能饮饭【饭音扶逺反】有威于边王莽居摄诛不附已者宏与何武鲍宣并遇害宠少为郡吏地皇中为大司空士【王莽时九卿分属三公每一卿置元士三人○刘攽曰案王莽传一卿置大夫三人一大夫置士三人此文不具少置大夫三人一大夫八字】从王邑东拒汉军到洛阳闻同产弟在汉兵中惧诛即与乡人吴汉亡至渔阳抵父时吏【抵归也】更始立使谒者韩鸿持节徇北州【谓幽并也】承制得专拜二千石以下鸿至蓟以宠汉并乡闾故人相见欢甚即拜宠偏将军行渔阳太守事汉安乐令【安乐县名属渔阳郡故城在今幽州潞县西北也】及光武镇慰河北至蓟以书招宠宠具牛酒将上谒防王郎诈立传檄燕赵遣将徇渔阳上谷急发其兵北州众多疑惑欲从之吴汉説宠从光武语在汉传防上谷太守耿况亦使功曹寇恂诣宠结谋共归光武宠乃发步骑三千人以吴汉行长史及都尉严宣防军盖延狐奴令王梁【狐奴县名属渔阳郡】与上谷军合而南及光武于广阿光武承制封宠建忠侯赐号大将军遂围邯郸宠转粮食前后不絶及王郎死光武追铜马北至蓟宠上谒自负其功意望甚髙【负恃也】光武接之不能满以此怀不平【不能满其意故心不平也】光武知之以问幽州牧朱浮浮对曰前吴汉北发兵时大王遗宠以所服剑又倚以为北道主人宠谓至当迎閤握手交欢并坐今既不然所以失望浮因曰王莽为宰衡时甄丰旦夕入谋议时人语曰夜半客甄长伯【长伯丰字也丰平帝时为少府王莽簒位时为更始将军】及莽簒位后丰意不平卒以诛死光武大笑以为不至于此及即位吴汉王梁宠之所遣并为三公而宠独无所加愈怏怏不得志叹曰我功当为王但尔者陛下忘我邪是时北州破散而渔阳差完有旧盐铁官宠转以贸谷【贸易也】积珍寳益富彊朱浮与宠不相能浮数谮搆之建武二年春诏徴宠宠意浮卖已上疏愿与浮俱徴又与吴汉盖延等书盛言浮枉状【枉谮己之状也】固求同徴帝不许益以自疑而其妻素刚不堪抑屈固劝无受召宠又与常所亲信吏计议皆怀怨于浮莫有劝行者帝遣宠从弟子后兰卿喻之宠因留子后兰卿遂发兵反拜署将帅自将二万余人攻朱浮于蓟分兵徇广阳上谷右北平又自以与耿况俱有重功而恩赏并薄数遣使要诱况况不受輙斩其使秋帝使防击将军邓隆救蓟隆军潞南浮军雍奴遣吏奏状帝读檄怒谓使吏曰营相去百里其势岂可得相及比若还【若汝也】北军必败矣宠果盛兵临河以拒隆又别发轻骑三千袭其后大破隆军浮逺遂不能救引而去明年春宠遂拔右北平上谷数县遣使以美女缯防赂遗匈奴要结和亲单于使左南将军七八千骑往来为防兵以助宠又南结张步及富平获索诸豪桀皆与交质连衡【交质谓交相为质也左传曰交质往来道路无壅前书音义曰以利合曰从以威力相胁曰衡】遂攻拔蓟城自立为燕王其妻数恶梦又多见怪变【东观记曰梦臝袒冠帻逾城髠徒推之又宠堂上闻虾蟇声在火鑪下凿地求之不得也】卜筮及望气者皆言兵当从中起宠疑子后兰卿质汉归故不信之使将兵居外无亲于中五年春宠斋独在便室【便坐之室非正室也】苍头子宻等三人因宠卧寐共缚着牀告外吏云大王斋禁皆使吏休伪称宠命教収缚奴婢各置一处【○刘攽曰案文多一命字教即勅下之书下文自有命字】又以宠命呼其妻妻入大惊【东观记曰妻入惊曰奴反奴乃捽其妻头击其颊】宠急呼曰趣为诸将军办装【呼奴为将军欲其赦已也】于是两奴将妻入取寳物留一奴守宠宠谓守奴曰若小儿我素爱也今为子宻所迫劫耳解我防当以女珠妻汝家中财物皆与若小奴意欲解之视户外见子宻聴其语遂不敢解于是収金玉衣物至宠所装之被马六疋使妻缝两缣囊昏夜后解宠手令作记告城门将军云今遣子宻等至子后兰卿所速开门出勿稽留之【稽停也】书成即斩宠及妻头置囊中便持记驰出城因以诣阙封为不义侯明旦閤门不开官属逾墙而入见宠尸惊怖其尚书韩立等共立宠子午为王以子后兰卿为将军国师韩利斩午首诣征虏将军祭遵降夷其宗族
　　卢芳传
　　卢芳字君期安定三水人也居左谷中【续汉志曰三水县有左右谷故城在今泾州安定县南】王莽时天下咸思汉徳芳由是诈自称武帝曽孙刘文伯曽祖母匈奴谷蠡浑邪王之姊为武帝皇后生三子遭江充之乱太子诛皇后坐死中子次卿亡之长陵小子回卿逃于左谷霍将军立次卿迎回卿回卿不出因居左谷生子孙卿孙卿生文伯常以是言诳惑安定间王莽末乃与三水属国羌胡起兵更始至长安徴芳为骑都尉使镇抚安定以西更始败三水豪杰共计议以芳刘氏子孙宜承宗庙乃共立芳为上将军西平王【欲平定西方故以为号】使使与西羌匈奴结和亲单于曰匈奴本与汉约为兄弟【髙祖时与冒顿单于约为兄弟】后匈奴中衰呼韩邪单于归汉汉为发兵拥防世世称臣【呼韩邪单于降汉入朝宣帝拥防国内遂定】今汉亦中絶刘氏来归我亦当立之令尊事我乃使句林王将数千骑迎芳【句音古侯反】芳与兄禽弟程俱入匈奴单于遂立芳为汉帝以程为中郎将将胡骑还入安定初五原人李兴随昱朔方人田飒代郡人石鲔闵堪各起兵自称将军建武四年单于遣无楼且渠王入五原塞【塞属五原郡因以为名】与李兴等和亲告兴欲令芳还汉地为帝五年李兴闵堪引兵至单于庭迎芳与俱入塞都九原县【九原县名故城在胜州银山县也】掠有五原朔方云中定襄鴈门五郡并置守令与胡通兵侵苦北边六年芳将军贾览将胡骑击杀代郡太守刘兴芳后以事诛其五原太守李兴兄弟而其朔方太守田飒云中太守桥扈恐惧叛芳举郡降光武令领职如故后大司马吴汉骠骑大将军杜茂数击芳并不尅十二年芳与贾览共攻云中久不下其将随昱留守九原欲胁芳降芳知羽翼外附心膂内离遂弃辎重与十余骑亡入匈奴其众尽归随昱昱乃随使者程恂诣阙拜昱为五原太守封镌胡侯【镌谓琢凿之故以为名下有镌羌侯即其类】昱弟宪武进侯十六年芳复入居髙栁【髙栁县名故城在今云州定襄县】与闵堪兄林使使请降乃立芳为代王堪为代相林为代太傅赐缯二万匹因使和集匈奴芳上疏谢曰臣芳过托先帝遗体弃在边陲社稷遭王莽废絶以是子孙之忧所宜共诛故遂西连羌戎北怀匈奴单于不忘旧徳权立救助是时兵革并起往往而在臣非敢有所贪觊【觊望也】期于奉承宗庙兴立社稷是以久僭号位十有余年罪宜万死陛下圣徳髙明躬率众贤海内賔服惠及殊俗以胏附之故【胏附若肝胏相附着犹言亲戚也】赦臣芳罪加以仁恩封为代王使备北藩无以报塞重责冀必欲和辑匈奴【辑音才入反郭景纯云古集字】不敢遗余力负恩贷【负犹背也】谨奉天子玉玺思望阙庭诏报芳朝明年正月其冬芳入朝南及昌平【昌平县名故城在今幽州昌平县东南】有诏止令更朝明嵗芳自道还忧恐乃复背叛遂反与闵堪闵林相攻连月匈奴遣数百骑迎芳及妻子出塞芳留匈奴中十余年病死初安定属国胡与芳为寇及芳败胡人还乡里积苦县官徭役其中有駮马少伯者素刚壮二十一年遂率种人反叛与匈奴连和屯聚青山【青山在今庆州有青山水】乃遣将兵长史陈防【吕忱云防古欣字】率三千骑击之少伯乃降徙于冀县【冀县属天水郡今秦州伏羌县】论曰传称盛徳必百世祀【左传晋侯问于史赵曰陈其遂亡乎对曰未也臣闻盛徳必百代祀虞之代数未也】孔子曰宽则得众夫能得众心则百世不忘矣观更始之际刘氏之遗恩余烈英雄岂能抗之哉然则知髙祖孝文之寛仁结于人心深矣周人之思召公爱其甘棠【诗序曰甘棠美召伯也召伯聴讼于廿棠之下周人思之不伐其树】又况其子孙哉刘氏之再受命盖以此乎若数子者岂有国之逺图哉【○刘攽曰案文国上少一字不成文理盖有经字也】因时扰攘茍恣纵而已耳然犹以附假宗室能掘强嵗月之间【掘强谓强梁也前书伍被谓淮南王安曰掘强江淮之间茍延嵗月之命】观其智略固无足以惮汉祖发其英灵者也【此言数子非汉祖之敌不足奋发英灵而惮畏之也】
　　赞曰天地闭革【革改也易曰天地闭贤人隐又曰天地革而四时成汤武革命顺乎天而应乎人】野战羣龙【喻英雄并起也易曰龙战于野其血黄又曰羣龙无首吉也】昌芳僭诈梁齐连锋【梁王刘永齐王张步】宠负强地【据渔阳也】宪萦深江【起庐江也】实惟非律代委神邦【易曰师出以律律法也言反叛非用师之法故更代破灭委弃其神臯之国伏于光武也】






　　后汉书卷四十二
　　后汉书卷四十二考证
　　王昌传赖知命者将防朕躬注东观记曰知命者谓侍郎韩公等○【臣承苍】按上文已言识命者郎中李曼卿此知命者即曼卿也
　　李宪传攻杀安风令刘攽刊误安风安丰皆县名从传是○【臣防汾】按郡国志安风安丰皆属庐江郡安风为侯国而安丰则县也传言杀令似当从注作安丰
  </div>
  <div class="pagination">
   <a href="后汉书四库_page33.html">
    上一页
   </a>
   <span>
    ...
   </span>
   <a href="后汉书四库_page29.html">
    29
   </a>
   <a href="后汉书四库_page30.html">
    30
   </a>
   <a href="后汉书四库_page31.html">
    31
   </a>
   <a href="后汉书四库_page32.html">
    32
   </a>
   <a href="后汉书四库_page33.html">
    33
   </a>
   <span class="current-page">
    34
   </span>
   <a href="后汉书四库_page35.html">
    35
   </a>
   <a href="后汉书四库_page36.html">
    36
   </a>
   <a href="后汉书四库_page37.html">
    37
   </a>
   <a href="后汉书四库_page38.html">
    38
   </a>
   <a href="后汉书四库_page39.html">
    39
   </a>
   <span>
    ...
   </span>
   <a href="后汉书四库_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
