<!DOCTYPE html>
<html>
 <head>
  <meta charset="utf-8"/>
  <title>
   北史 - 第 140 页/共 152 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北史 - 第 140 页/共 152 页
  </h1>
  <div class="content">
   冲败，其左仆射慕容恆与永潜谋，袭杀随，立宜都王子觊为燕王，号年建明。率鲜卑男女三十余万口，乘舆服御，礼乐器物，去长安而东。以永为武卫将军。恆弟护军将军韬，阴有贰志，诱觊杀之于临晋。恆怒，去之。永与武卫将军刁云率众攻韬。韬遣司马宿勤黎逆战，永执而戮之。韬惧，出奔恆营。恆立慕容冲子望为帝，改年建平。众悉去望奔永，永执望杀之，立慕容泓子忠为帝，改年建武。忠以永为太尉，守尚书令，封河东公。东至闻喜，知慕容垂称尊号，托以农要弗进，筑燕熙城以自固。刁云等又杀忠，推永为大都督、大将军、大单于、雍秦梁凉四州牧、河东王，称蕃于垂。

　　永进据长子，僭称帝，号年中兴。垂攻丁零翟钊于滑台，钊败降永。永以钊为车骑大将军、东郡王。岁余，谋杀永，永诛之。垂来攻永，永败，为前驱所获，垂数而戮之。并斩永公卿已下刁云、大逸豆归等四十余人。永所统新旧人户、服御、图书、器乐、珍宝，垂悉获之。

　　垂字道明，晃第五子也。甚见宠爱，常自谓诸弟子曰：「此兒阔达好奇，终能破人家，或能成人家。」故名霸，字道业。恩遇逾于俊。俊弗能平，及即王位，以垂坠马伤齿，改名为缺，外以慕郤缺为名，内实恶之。寻以谶记之文，乃去夬，以垂为名。年十三，为偏将，所在征伐，勇冠三军。俊平中原，垂为前锋，累战有大功。及俊僭尊号，封吴王。

　　后以车骑大将军败桓温于枋头，威名大震，不容于，西奔苻坚。坚甚重之，拜冠军将军，封宾都侯。坚败淮南，入于垂军。子宝劝垂杀之，垂以坚遇之厚也，不听。行至洛阳，请求拜墓，坚许之。遂起兵攻苻丕于鄴。垂称燕王，置百官，年号燕元。

　　登国元年，垂僭位，号年为建兴。缮宗庙社稷于中山，尽有幽、冀、平州之地，遣使朝贡。三年，道武遣九原公仪使于垂，垂又遣使朝贡。四年，道武遣陈留公虔使于垂，垂又遣使朝贡。五年，又遣秦王觚使于垂，垂留觚不遣，遂绝行人。垂议讨慕容水，太史令靳安言于垂曰：「彗星经尾、箕之分，燕当有野死之王。不出五年，其国必亡。岁在鹑火，必克长子。」垂乃止。安出而谓人曰：「此众既并，终不能久。」安盖知道武之兴也，而不敢言。先是，丁零翟辽叛垂，后遣使谢罪，垂不许。辽怒，遂自号大魏天王，屯滑台，与垂相击。死，子钊代之。及垂征克滑台，钊奔长子。垂议征长子，诸将咸谏。以永国未有衅，请他年。垂将从之，垂弟司徒、范阳王德固劝垂。垂曰：「司徒议与吾同，且吾投老，叩囊底智足以克之，不复留逆贼以累子孙。」乃伐永克之。

　　十年，垂遣其太子宝来寇。始宝之来，垂已有疾。自到五原，道武断其行路，父子问绝。帝乃诡其行人之辞，临河告之曰：「汝父已死，何不遽还？」宝兄弟闻之忧怖，以为信然，于是士卒骇动。初，宝至幽州，其所乘车轴无故自折。占工靳安以为大凶，固劝令还，宝怒，不从。至是，问安。安曰：「速去可免。」宝愈恐。安退告人曰：「今将死于他乡，尸骸委于草野，为乌鸢蝼蚁所食，不复见家族。」十月，宝烧船夜遁。时河冰未成，宝谓帝不能度，不设斥候。十一月，天暴风寒，冰合，帝进军济河急追之。至参合陂西，靳安言于宝曰：「今日西北风动，是军将至之应，宜兼行速去，不然必危。」其夜，帝部分众军，东西为掎角之势。约勒士卒，束马口，衔枚无声。昧爽，众军齐进，日出登山，下临其营。宝众晨将东引，顾见军至，遂惊扰。帝纵骑腾蹑，马者蹶倒冰上。宝及诸父兄弟，军马迸散，仅以身免。宝军四五万人，一时放仗，敛手就羁。擒其王公文武数千。垂复欲来寇，太史曰：「太白夕没西方，数日后见东方，此为躁兵，先举者亡。」垂不从，凿山开道，至宝前败所，见积骸如丘，设祭吊之。死者父兄子弟遂皆皋哭，声震山川，垂惭忿呕血，发病而还，死于上谷。宝僭立。

　　宝字道裕，垂之第四子也。少轻果，无志操，好人佞己。为太子，砥厉自修。垂妻段氏谓垂曰：「宝姿质雍容，柔而不断，承平则为仁明之主，处难则非济世之雄。今托以大业，未见克昌之美。辽西、高阳，兒之俊贤者，宜择一以树之。赵王驎奸诈负气，常有轻宝之心，恐难作。」垂不纳。宝闻，深以为恨。宝既僭位，年号永康。遣驎逼其母段氏自裁。段氏怒曰：「汝兄弟尚逼杀母，安能保社稷？吾岂惜死！」遂自杀。宝议以后谋废嫡，称无母之道，不宜成丧，群臣咸以为然。宝中书令眭邃执意抗言，宝从之而止。

　　皇始元年，道武南伐。及克信都，宝大惧，夜来犯营，帝击破之。宝走中山，遂奔蓟。宝子清河王会先守龙城，闻宝被围，率众赴难，逢宝于路。宝分夺其军，以授弟辽西王农等。会怒，袭农杀之，勒兵攻宝。宝走龙城，会追围之。侍御郎高云袭败会师，会奔中山。宝命云为子，封夕阳公。会至中山，为慕容普邻所杀。宝至龙城，垂舅兰汗拒之，宝南走奔蓟。汗复遣迎。宝以汗，垂之季舅，子盛又汗之婿也，必谓无二，乃还龙城。汗杀之，及子策等百余人。汗自称大都督、大单于、昌黎王，号年青龙。以盛子婿，哀而宥之。

　　盛字道运，宝长子也。垂封为长乐公，宝僭立，进爵为王。兰汗之杀宝也，以盛为侍中、左光禄大夫。盛乃间汗兄弟，使相疑害。李旱、卫双、刘志、张贞等皆盛之旧昵，汗太子穆并引为腹心。盛结旱等，因汗、穆等醉，夜袭杀之。僭尊号，改年为建平，又号年为长乐。盛改称庶人大王。盛以宝暗而不断，遂峻极威刑，于是上下震局。前将军段玑等夜鼓噪攻盛；伤之。遂辇升殿，召叔父河间公熙，属以后事，熙未至而死。

　　熙字道文，小字长生，垂之少子也。群臣与盛伯母丁氏议，以其家多难，宜立长君，遂废盛子定，迎熙立之。熙立，杀定，年号光始。筑龙腾苑，起云山于苑内。又起逍遥宫、甘露殿，连房数百，观阁相交。凿天河渠，引水入宫。又为妻苻氏凿曲光海、清凉池。季夏盛暑，不得休息，暍死者太半。熙游城南，止大柳树下，若有人呼曰：「大王且止。」熙恶之，伐其树，下有蛇长丈余。熙尽杀宝诸子，改年为建始。又为其妻起承华殿，负土于北门，土与谷同价。典军杜静载棺诣阙，上书极谏，熙大怒，斩之。熙妻当季夏思冻鱼脍，仲冬须生地黄，切责不得，加有司大辟。苻氏死，熙拥其尸僵仆绝息，久而乃苏，悲号擗踊，斩衰食粥。大敛之后，复启而交接。制百官哭临，沙门素服。令有司案检，有泪者为忠，无泪者罪之，群臣莫不含辛以为泪。及葬，熙被发徒步，从轜车毁城门而出。长老相谓曰：「慕容氏自毁其门，将不久矣。」卫中将军冯跋兄弟闭门拒熙，执而杀之。立夕阳公云为王。云，宝之养子也，复姓高氏，年号正始。跋又杀云自立。

　　云之立也，熙幽州刺史、上庸公慕容懿以辽西归降。道武以懿为征东大将军、平州牧、昌黎王。后坐反伏诛。

　　晃少子德，字玄明，雅为兄垂所重。苻坚灭，以德为张掖太守。垂僭号，封范阳王，位司徒。宝即位，以德镇鄴，大丞相。宝既东走，群僚劝德称尊号，德不从。皇始二年，既拔中山，道武遣卫王仪攻鄴，德南走滑台，自称燕王，号年燕元，置百官。德冠军将军苻广叛于乞活垒，德留兄子和守滑台，率众攻广，斩之。而和长史李辩杀和，以城降魏。德无所据，用其尚书潘聪计，据青、齐，入都广固，僭称尊号，号年建平。女水竭，德闻而恶之，因而寝疾。兄子超请祈女水，德曰：「人君之命，岂女水所知？」乃以超为太子。德死，超僭立。

　　超字祖明，德兄北海王纳之子也。既僭位，号年太上。超南郊柴燎，焰起而烟不出，灵台令张光告人曰：「今火盛而烟灭，国其亡乎！」天赐五年，晋将刘裕伐超，超将公孙五楼劝拒之于大岘，不从。裕入大岘，超战于临朐，为裕败。退还广固，围之。广固鬼夜哭，有流星长十余丈，陨于广固。城溃，裕执超。送建康市斩之。

　　姚苌，字景茂，出于南安赤亭，烧当之后也，祖柯回，助魏掎姜维于沓中，以功假绥戎校尉、西羌都督。父弋仲，晋永嘉之乱，东徙榆眉。刘曜以弋仲为平西将军，平襄公。后随石季龙迁于清河滠头，勒以弋仲为奋武将军，封襄平公。弋仲死，子襄代，屯于谯城。慕容俊以襄为豫州刺史、丹阳公，屯淮南。自称大将军、大单于，为晋将桓温所败，奔河东。后为苻眉所杀。

　　弋仲有子四十二人，苌第二十四。随兄襄征伐，襄甚奇之。襄败，降于苻坚。从坚征伐，频有功。坚伐晋，以苌为龙骧将军，督益梁州诸军事，谓苌曰：「朕本以龙骧建业，龙骧之号，初未假人，今特以相授。山南之事，一以委卿。」坚左将军窦中进曰：「王者无戏言，此亦不臧之徵也，惟陛下察之。」坚默然。及慕容泓起兵华泽，坚遣子卫大将军睿讨之，战败，为泓所杀。时苌为睿司马，惧罪奔马牧。聚众万余，自称大将军、大单于、万年秦王，号年白雀。数月之间，众至十余万。与慕容冲连和，进屯北地。苻坚出五将山，苌执而杀之。

　　登国元年，僭称皇帝，置百官，国号大秦，年曰建初。改长安曰常安，以其太子兴镇之。自击苻登于安定，败之。苌病，梦苻坚将天官使者、鬼兵数百，突入营中。苌惧，走后宫，宫人迎苌刺鬼，误中苌阴。鬼相谓曰：「正中死处。」拔矛，出血石余。寤而惊悸，遂患阴肿，刺之，出血如梦。苌乃狂言，或称苌，「杀陛下者臣兄襄，非臣之罪，愿不枉法。」苌死，子兴袭位，秘不发丧。

　　兴字子略，苌长子也。既灭苻登，然后发丧行服。僭称皇帝，年号皇初。天兴元年，兴去皇帝之号，降称天王，号年洪始。兴克洛阳，以其弟东平公绍镇之。三年，兴遣使来聘，道武遣谒者仆射张济使于兴。天兴五年夏，兴遣其弟义阳公平率众四万侵平阳，攻乾壁六十余日，陷之。七月，车驾亲征。八月，次永安，平募遣勇将率精骑二百窥军，为前锋将长孙肥所禽，匹马不反。平遂退走。帝急追，及于柴壁，围之。兴乃悉举其众，救平。帝增筑重围，内以防平之出，外以距兴之入。又截汾曲为南北浮桥，乘西岸筑围。帝帅师度蒙阬南四十里，逆击兴。兴晨行北引，未及安营，大军卒至，兴众怖忧。帝知兴气挫，乃南绝蒙阬之口，东杜新坂之隘，守天度，屯贾山，令平水陆路绝，将坐甲而禽之。又令缘汾带罔树栅，以卫刍牧者。九月，兴从汾西北下，凭壑为垒以自固。兴又将数千骑乘西桥。官军钩取，以为薪蒸。兴还垒，道武度其必攻西围，乃命修堑，增广之。至夜，兴果来攻，梯短不及，弃之堑中而还。兴又分其众，临汾为垒，叩逼水门，与平相望。帝因截水中，兴内外隔绝，士众丧气。于是平粮尽，窘急，夜悉众将突西南而出。兴列兵汾西，举烽鼓噪，为平接援。帝简诸军精锐，屯汾西固守，南绝水口。兴夜闻声，望平力战突免；平闻外鼓，望兴攻围引接。故但叫呼，虚相应和，莫敢逼围。平不得出，穷逼，乃将二妾赴水死。兴安远将军不蒙世、扬武将军雷重等将士四千余人随平投水，帝令泅水钩捕，无得免者。平众三千余人，皆敛手受执。擒兴尚书右仆射狄伯支已下四十余人。兴远来救，自观其穷，力不能免，举军悲号，震动山谷，数日不止。频遣使请和，帝不许，乃班师。兴还长安。有雀数万头斗于兴庙，毛羽折落，多有死者，月余乃止。识者曰：「今雀斗庙上，子孙当有争乱者乎？」又兴殿有声如牛句。有二狐入长安，一登兴殿屋，走入宫，一入市，求之不得。永兴三年，兴遣周宝来聘。五年，兴遣使来聘，并请进女，明元许之。神瑞元年，兴遣兼散骑常侍，尚书吏部郎严康来聘。二年，兴遣散骑常侍、东武侯姚敞、尚书姚轨奉其西平公主于明元，明元以后礼纳之。

　　泰常元年，兴死。长子泓，字元子，僭位，号年永和。晋将刘裕伐泓，长驱入关。泓战败请降，裕执之，于建康斩之。

　　冯跋，字文起，小名乞直代，本出长乐信都。慕容永僭号长子，以跋父安为将。永为垂所灭，安东徙昌黎，家于长谷，遂同夷俗。

　　跋饮酒至一石不乱，诸弟皆不修行业，唯跋恭慎。慕容熙僭号，以跋为殿中左监，稍迁卫中将军。后坐事逃亡。既而熙政残虐，人不堪命。跋乃与从兄万泥等二十二人结谋，跋与二弟乘车，使妇人御，潜入龙城，匿于孙护之室，以诛熙。乃立夕阳公高云为主。云以跋为侍中、征北大将军、开府仪同三司，封武邑公。事皆决跋兄弟。明元初，云为左右所杀，跋乃自立为燕王，置百官，号年太平。于时永兴元年也。跋抚纳契丹等，诸落颇来附之。明元遣谒者于什门喻之，为跋所留。泰常三年，和龙城有赤气蔽日，自寅至申。跋太史令张穆以为兵气，劝跋还魏使，奉修职贡，跋不从。明元诏征东大将军长孙道生讨之，跋婴城固守，道生不克而还。

　　神蒨二年，跋有疾，其长子永先死，立次子翼为世子，摄国事，勒兵以备非常。跋妾宋氏规立其子受居，深忌翼，谓之曰：「主上疾将瘳，奈何代父临国乎！」翼遂还。样氏矫绝内外，遣阍人传问。翼及跋诸子、大臣并不得省疾，唯中给事胡福独得出入，专掌禁卫。跋疾甚，福虑宋氏将成其计，乃言于跋弟弘。勒兵而入，跋惊怖而死。弘袭位，翼勒兵出战不利，遂死。跋有子男百余人，悉为弘所杀。

　　弘字文通，跋之少弟也。跋立，为尚书右仆射，封中山公，领中领军，内掌禁卫，外总朝政。历位司徒。及自立，乃与宋氏通和。延和元年，太武亲讨之，弘婴城固守。其营丘、辽东、成周、乐浪、带方、玄菟六郡皆降，太武徙其人三万余家于幽州。其尚书郭深劝之归诚进女，乞为附庸，保守宗庙。弘曰：「负衅在前，忿形已露，附降取死。不如守志，更图所适也。」先是，弘废其元妻王氏，黜世子崇，令镇肥如，以后妻慕容氏子曰王仁为世子。崇母弟广平公朗、乐陵公邈相谓曰：「祸将至矣！」于是遂出奔辽西，劝崇来降，崇纳之。会太武使给事中王德陈示成败，崇遣邈入朝。太武封崇辽西王，录其国尚书事，辽西十郡，承制假授文官尚书、刺史，武官征虏已下。弘遣其将封羽率众围崇，太武诏永昌王健督诸军救之。封羽又以凡城降，徙其人三千余家而还。弘遣其尚书高颙请罪，乞以季女充掖庭。帝许之，徵其子王仁入朝，弘不遣。其散骑常侍刘训谏，弘大怒，杀之。太武又诏乐平王丕等计之。日就蹙削，上下危惧。弘太常阳昬复劝弘请罪乞降，令王仁入侍。弘不听，乃密求迎于高丽。太延二年，高丽遣将葛居卢等率众迎之，弘乃拥其城内士女入于高丽。先是，其国有狼夜绕城群嗥。如是终岁。又有鼠集于城西，阗满数里，西行，至水则在前者衔马矢，迭相啮尾而度。宿军地燃，一旬而灭，触地生蛆，月余乃止。和龙城生白毛，一尺二寸。

　　弘至辽东，高丽遣使劳之曰：「龙城王冯君，爰适野次，士马劳乎？」弘惭怒，称制答让之。高丽乃处之于平郭，寻徙北丰。弘素侮高丽，政刑赏罚，犹如其国。高丽乃夺其侍人，质任王仁。弘忿怨之，谋将用奔。太武又徵弘于高丽。乃杀之于北丰，子孙同时死者十余人。弘子朗、邈。朗子熙，在《外戚传》。

　　乞伏国仁，陇西人也。其先如弗，自漠北南出。五世祖佑邻，并兼诸部，众渐盛。父司繁，拥部落降苻坚，坚以为南单于，又拜镇西将军，镇勇士川。司繁死，国仁为将军。及坚败，国仁叔步颓叛于陇石。坚令国仁讨之，步颓大悦，迎而推之，部众十余万。道武时，私署大都督、大将军、大单于、秦河二州牧，号年建义，署置官属。分部内为十一郡，筑勇士城以都之。

　　国仁死，弟乾归统事，自署大都督、大将军、大单于、河南王，改年为太初，置百官。登国中，迁于金城。城门自坏，乾归恶之，迁于苑川。寻为姚兴所破，又奔枹罕，遂降姚兴。拜为河州刺史，封归义侯。寻遣还苑川。乾归乃背姚兴，私称秦王，置百官，号年更始。遣使请援，明元许之。田于五溪，有枭集其手，寻为其兄子公府所杀。

　　子炽盘杀公府，代统任。炽盘自称大将军、河南王，改年为永康。后袭秃发傉檀于乐都，灭之，乃私署秦王，置百官，改年为建弘。后遣其尚书郎莫者胡、积射将军乞伏又寅贡金二百斤，请伐赫连昌，太武许之。及统万事平，炽盘乃遣其叔平远将军泥头、弟安远将军安度质于京师。又使其中书侍郎王恺、丞相从事中郎乌讷阗奉表贡其方物。炽盘死，子慕末统任。

　　慕末字安石跋。既立，改年为永弘。其尚书陇西辛进尝随炽盘游后园，进弹鸟，丸误伤慕末母面。至是，诛进五族二十七人。慕末弟殊罗蒸炽盘左夫人秃发氏，慕末知而禁之，殊罗与叔父什夤谋杀慕末，使秃发氏盗门钥。钥误，门不开。门者以告，慕末收其党，尽杀之。欲鞭什夤，什夤曰：「我负汝死，不负汝鞭。」慕末怒，刳其腹，投尸于河。什夤母弟白养及去列，颇有怒言，又杀之。政刑酷滥，内外崩离，部人多叛。

　　后为赫连定所逼，遣王恺、乌讷阗请迎于太武。太武许以安定以西，平凉以东封之。慕末乃焚城邑，毁宝器，率户万五千至高田谷。为赫连定所拒，遂保南安。太武遣师迎之，慕末卫将军吉毗固谏，以为不宜内徙，慕末从之。赫连定遣其北平公韦代率众万人攻南安。城内大饥，人相食。神蒨四年，慕末及宗族五百余人出降，送于上邽，遂为定灭。

　　大沮渠蒙逊，本张掖临松卢水人也，匈奴有左沮渠官，蒙逊之先为此职，羌之酋豪曰大，故以官为氏，以大冠之。世居卢水为酋豪。逊高祖晖仲归、曾祖遮，皆雄健有勇名。祖祁复延，封伏地王。父法弘，袭爵。苻氏以为中田护军。

　　蒙逊代父领部曲，有勇略，多计数，颇晓天文，为诸胡所推服，吕光自王于凉土，使蒙逊自领营人，配箱直。又以蒙逊叔父罗仇为西平太守。后遣其子慕率罗仇伐乞伏乾归于枹罕，为乾归所败，杀之。蒙逊求还葬罗仇，因聚众屯金山，与从兄晋昌太守男成共推建康太守段业为使持节、大都督、龙骧大将军、凉州牧、建康公，称神玺元年。业以蒙逊为张掖太守，封临池侯，男成为辅国将军，委以军国之任。业又自称凉王，以蒙逊为尚书左丞。忌蒙逊威名，微疏远之。天兴四年，蒙逊内不自安，请为西安太守。蒙逊欲激怒其众，乃密诬告男成叛逆，业杀之。蒙逊泣而告众，陈欲复雠之意。男成素有恩信，众情怨愤，泣而从之。蒙逊因举兵攻杀业，私署使持节、大都督、大将军、凉州牧、张掖公，年号永安。居张掖。是月，凉武昭王亦起兵，年号庚子。

　　永兴中，蒙逊克姑臧，迁居之。改号玄始元年，自称河西王，置百官。频遣使朝贡。蒙逊寝于新台，阉人王怀祖斫蒙逊，伤足，蒙逊妻孟氏禽怀祖斩之。及闻晋灭姚泓，怒甚。有校郎言事于蒙逊，蒙逊曰：「汝闻刘裕入关，敢研研然也！」遂杀之。寻称籓于晋。泰常中，蒙逊克敦煌，改年承玄。后又称蕃于宋，并求书。宋文帝并给之。蒙逊又就宋司徒王弘求《搜神记》，弘与之。

　　神蒨中，遣尚书郎宗舒、左常侍高猛朝贡，上表称臣。前后贡使相望。后遣子安周内侍。太武遣兼太常李顺持节拜蒙逊为假节，加侍中、都督凉州西域羌戎诸军事、太傅、行征西大将军、凉州牧、凉王。使崔浩为册书以褒赏之。蒙逊又改义和元年。延和二年四月，蒙逊死，诏遣使监护丧事，私谥武宣王。蒙逊性淫忌，忍于刑戮，闺庭之中，略无风礼。

　　第三子牧犍统任，自称河西王，遣使请朝命。并遣使通宋，受宋褒授。先是，太武遣李顺迎蒙逊女为夫人，会蒙逊死，牧犍受蒙逊遗意，送妹于京师，并为右昭仪。改称承和元年。太武又遣李顺拜牧犍为使持节、侍中、都督凉沙河三州西域羌戎诸军事、车骑将军、开府仪同三司、领护西戎校尉、凉州刺史、河西王。牧犍以无功受赏，乃留顺，上表乞安、平一号，优诏不许。牧犍尚太武妹武威公主，遣其相宋繇表谢，献马五百匹，黄金百斤。繇又表请公主及牧犍母妃后定号。朝议谓礼母以子贵，妻从夫爵，牧犍母宜称河西国太后；公主于国内可称王后，于京师则称公主。诏从之。牧犍遣建节将军沮渠旁周朝京师，太武遣侍中古弼、尚书李顺赐其侍臣衣服有差，并徵世子封坛入侍。牧犍乃遣封坛朝京师。

　　太延五年，太武遣尚书贺罗使凉州，且观虚实。帝以牧犍虽称籓致贡，而内多乖悖，于是亲征之。诏公卿为书让之，数其罪十二。官军济河，牧犍曰：「何故尔也？」用其左丞姚定国计，不肯出迎，求救于蠕蠕。遣大将董来万余人拒军于城南，战退。车驾至姑臧，遣使喻牧犍令出。牧犍闻蠕蠕内侵善无，幸车驾返旆，遂婴城自守。牧犍兄子祖逾城出降，具知其情。太武乃引诸军进攻，牧犍兄子万年率麾下又来降。城拔，牧犍与左右文武，面缚请罪，诏释其缚。徙凉州人三万余家于京师。初，太延中，有一老父投书于敦煌城东门，忽然不见。其书纸八字，文曰：「凉王三十年，若七年。」又于震电所得石，丹书曰：「河西，河西，三十年。破带石，乐七年。」带石青山名，在姑臧南。山祀傍泥陷不通，牧犍征南大将军董来曰：「祀岂有知乎！」遂毁祀伐木，通道而行。牧犍立，果七年而灭。初，牧犍淫嫂李氏，兄弟三人传嬖之。李与牧犍姊共毒公主，上遣医乘传救公主，得愈。上徵李氏，牧犍不遣，厚送居于酒泉。上大怒，既克，犹以妹婿待之。其母死，以王太妃礼葬焉。又为蒙逊置守冢三十家，授牧犍征西大将军，王如故。初，官军未入之间，牧犍使人斫开府库，取金银珠玉及珍奇器物，不更封闭，百姓因之入盗，巨细荡尽。有司求贼不得。真君八年，其所亲人及守藏者告之，乃穷竟其事，搜其家中，番得所藏器物。又告牧犍父子多畜毒药，前后隐窃杀人，乃有百数，姊妹皆为左道，朋行淫佚，曾无愧颜。始罽宾沙门曰昙无谶，东入鄯善，自云能使鬼疗病，令妇人多子。与鄯善王妹曼头陀林淫通，发觉，亡奔凉州。蒙逊宠之，号曰圣人。昙无谶以男女交接术教授妇女，蒙逊诸女、子妇，皆往受法。太武闻诸行人言昙无谶术，乃召之。蒙逊不遣，遂发露其事，拷讯杀之。至此，帝知之，于是赐昭仪沮渠氏死，诛其宗族。唯万年及祖以前先降，得免。是年，人又告牧犍犹与故臣交通谋反，诏司徒崔浩就公主第赐牧犍死。与主决良久，乃自裁。葬以王礼，谥曰哀王。及公主薨，诏与牧犍合葬。公主无男，有女，以国甥得袭母爵为武威公主。

　　蒙逊子季义，位东雍州刺史。真君中，与河东薛安都谋逆，召至京师，付其兄弟扼杀之。万年、祖并以先降，万年拜张掖王，祖广武公。后坐谋逆，俱死。

　　初，牧犍之败，弟乐都太守安周南奔吐谷浑，太武遣镇南将军奚眷讨之。牧犍弟酒泉太守无讳奔晋昌，乃使弋阳公元洁守酒泉。真君初，无讳围酒泉，陷之。又围张掖，不能克，退保临松。太武不伐，诏谕之。时永昌王健镇凉州，无讳使其中尉梁伟诣健，求奉酒泉。又送洁及统帅兵士于健军。二年，太武遣使拜无讳为征西大将军、凉州牧、酒泉王。寻以无讳复规叛，遣南阳公奚眷讨酒泉，克之。无讳遂谋度流沙，遣安周西击鄯善，鄯善欲降，会魏使者劝令拒守，安周不能克，退保东城。三年春，鄯善王比龙西奔且末，其世子乃从安周。鄯善大乱。无讳遂度流沙，士卒渴死者太半，仍据鄯善。先是高昌太守阚爽为李宝舅唐契所攻，闻无讳至鄯善，使诈降，欲令无讳与唐契相击。无讳留安周住鄯善，从焉耆东北趣高昌。会蠕蠕杀唐契，爽拒无讳。无讳将卫兴奴遂屠其城。爽奔蠕蠕，无讳因留高昌。五年夏，无讳病死，安周立，为蠕蠕所并。

　　梁帝萧詧，字理孙，兰陵人，武帝之孙，昭明太子统之第三子也。幼好学，善属文，尤长佛义，特为梁武嘉赏。梁普通中，封曲江县公。及昭明太子薨，封詧岳阳郡王，位东扬州刺史，领会稽太守。初，昭明卒，梁武舍詧兄弟而立简文，内常愧之，故宠亚诸子。以会稽人物殷阜，一都之会，故有此授，以慰其心，詧既以其昆季不得为嗣，常怀不平。又以梁武衰老，朝多秕政，有败亡之渐。遂蓄聚货财，交通宾客，招募轻侠，折节下之。其勇敢者，多归附焉。左右遂至数千人，皆厚加资给。中大同元年，除西中郎将、雍州刺史，都督五州诸军事，宁蛮校尉。詧以襄阳形胜之地，又梁武创基之所，时平足以树根本，时乱足以图霸功，遂务修刑政。

　　太清二年，梁武以詧兄河东王誉为湘州刺史，徙湘州刺史张缵为雍州。缵恃才轻誉，州府迎候有阙，誉深衔之，遂托疾不与相见。后闻侯景作乱，颇陵蹙缵。缵构誉及詧于梁元帝，元帝令其世子方等及王僧辩相继攻誉。誉告于詧，詧闻之大怒。及梁元将援建业，令所督诸州并发兵赴都，詧遣府司马刘方贵领兵为前军，出汉口。及将发，梁元又使谘议参军刘珏召詧自行，詧不从。而方贵潜与梁元相知，克期袭詧。未及发，会詧以他事召方贵，谋泄，遂据樊城拒命。詧遣军攻之。梁元乃厚资遣张缵，若将述职，而密援方贵。缵次大堤，而樊城已陷。詧擒方贵兄弟党与，并斩之。詧时以誉危急，乃留谘议参军蔡大宝守襄阳，率众伐江陵以救之。梁元大惧，乃遣参军庾奂谓詧曰：「以侄伐叔，逆顺安在？」詧曰：「家兄无罪，屡被攻围，七父若顾先恩，岂应若是？如能退兵湘水，吾便旋旆襄阳。」时攻栅不克，会大雨暴至，平地四尺，众颇离心。军主杜岸、岸弟幼安及其兄子龛，以其属降于江陵。詧夜遁归襄阳，器械辎重多没于湕水。詧恐不能自固，乃遣蔡大宝求附庸于西魏。时西魏大统十五年也。周文令丞相东阁祭酒荣权使焉。

　　是岁，梁元令柳仲礼图襄阳，詧乃遣妃王氏及世子{山}为质请救。周文令荣权报命，仍遣开府杨忠为援。十六年，忠擒仲礼，平汉东。西魏命詧发丧嗣位，使假散骑常侍郑孝穆及荣权策命詧为梁王。乃于襄阳置百官，承制封拜。十七年，留尚书仆射蔡大宝守雍部而朝于京师。周文谓曰：「王之来此，颇由荣权。」乃召权见，曰：「权吉士也，寡人与之从事，未尝见失信。」詧曰：「荣常道二国之言无私，故詧今者得归诚魏阙耳。」

　　魏恭帝元年，周文命柱国于谨伐江陵，詧以兵会之，及江陵平，周文命主梁嗣，居江陵东城，资以江陵一州之地。其襄阳所统，尽入于周。詧乃称皇帝于其国，年号大定。追尊其父统为昭明皇帝，庙号高宗；统妃蔡氏为昭德皇后。又尊其所生母龚氏皇太后。立妻王氏为皇后，子岿为皇太子。其庆赏刑威，官方制度，并同王者。唯上疏则称臣，奉朝廷正朔。至于爵命其下，亦依梁氏之旧。其戎章勋级，则又兼用柱国等官。又追赠叔父邵陵王纶太宰，谥曰壮武。赠兄河东王誉丞相，谥曰武桓。周文仍置江陵防主，统兵居于西城，外云助詧备御，内实防詧。

　　初，江陵灭，梁元将王琳据湘州，志图匡复。及詧立，琳乃遣其将潘纯陀、侯方兒来寇。詧御之，纯陀等退归夏口。詧之四年，詧遣其大将军王操略取王琳之长沙、武陵、南平等郡。五年，王琳又遣其将雷文柔袭陷监利郡，太守蔡大有死之。寻而琳与陈人相持，称蕃乞师于詧，詧许之。师未出而琳军败，附于齐。是岁，其太子岿来朝京师。六年四月，大雨震，前殿崩，压二百余人。七年冬，有鵩鸟鸣于寝殿。八年二月，詧终于前殿，时年四十四。是岁，周保定二年也。八月，葬于平陵，谥曰宣皇帝，庙号中宗。

　　詧少有大志，不拘小节，虽多猜忌，而知人善任使，抚将士有恩，能得其死力。性不饮酒，安于俭素。事母以孝闻。又不好声色，尤恶见妇人，虽相去数步，亦云遥闻其臭。经御妇人之衣，更不著，并皆弃之。一幸姬媵，病卧累旬。又恶见人发，白事者，必方便避之，担舆者，冬月必须裹头，夏日则加莲叶帽。其在东扬州，颇放诞，省览簿领，好为戏弄之言，以此获讥于世。及江陵平，宿将尹德毅谓詧曰：「臣闻人主之行，与匹夫不同。匹夫者，饰小行，竞小廉，以取名誉；人主者，定天下，安社稷，以成大功。今魏虏贪婪，罔顾吊伐之义，俘囚士庶，并充军实。然此等戚属，咸在江东。悠悠之人，可门到户说？既涂炭至此，咸谓殿下为之。殿下既杀人父兄，孤人子弟，人尽雠也，又谁与为国？但魏之精锐，尽萃于此，犒师之礼，非无故事。若殿下为设享会，固请于谨等为欢，彼无我虞，当相率而至，预伏武士，因而毙之。江陵百姓，抚而安之，文武官僚，随即铨授。魏人慑息，未敢送死；僧辩之徒，折简可致。然后朝服济江，入践皇极，缵尧复禹，万世一时。」詧谓德毅曰：「卿此策非不善也，然魏人待我甚厚，未可背德。若遽为卿计，则邓祁侯所谓人将不食吾余。」既而阖城长幼，被虏入关，又失襄阳之地。詧恨，乃曰：「不用德毅之言，以至于是！」又见邑居残毁，干戈日用，耻其威略不振，常怀忧愤，乃著《愍时赋》，以见志焉。居常怏怏，每诵「老马伏枥，志在千里。烈士暮年，壮心不已」，未尝不盱衡扼腕叹吒者久之。遂以忧愤发背而死。

　　詧笃好文义，所著文集十五卷，内典《华严》、《般若》、《法华》、《金光明义疏》三十六卷，并行于世。武帝又命其太子岿嗣位，年号天保。

　　岿字仁远，詧之第三子也。机辩有文学，善于抚御，能得其下欢心。嗣位之元年，尊其祖母龚太后曰太皇太后，嫡母王皇后曰皇太后，所生曹贵嫔曰皇太妃，其年五月，其太皇太后薨，谥曰元太后。九月，其太妃又薨，谥曰孝皇太妃。二年，其皇太后薨，谥曰宣静皇后。

　　五年，陈湘州刺史华皎、巴州刺史戴僧朔并来附。皎送其子玄响为质于岿，仍请兵伐陈。岿上言其状。武帝诏卫公直督荆州总管权景宣、大将军元定等赴之。岿亦遣其柱国王操率水军二万，会皎于巴陵。既而与陈将吴明彻等战于沌口，直军不利，元定遂没，岿大将军李广等亦为陈人所虏，长沙、巴陵并陷于陈。卫公直乃归罪于岿之柱国殷亮。岿虽以退败不独罪亮，然不敢违命，遂诛之。吴明彻乘胜攻克岿河东郡，获其守将许孝敬。明年，明彻进寇江陵，引江水灌城。岿出顿纪南，以避其锐。江陵副总管高琳与其尚书仆射王操拒守。岿马军主马武、吉彻等击明彻，明彻退保公安，岿乃还江陵。岿之八年，陈又遣其司空章昭达来寇，江陵总管陆腾及岿之将士击走之。昭达又寇竟陵之青泥，岿令其大将军许世武赴援，大为昭达所破。

　　初，华皎、戴僧朔从卫公直与陈人战败，率其麾下数百人归于岿。岿以皎为司空，封江夏郡公；僧朔为车骑将军，封吴兴县侯。岿之十年，皎将来朝，至襄阳，请卫公直曰：「梁主既失江南诸郡，人少国贫，朝廷兴亡继绝，理宜资赡。岂使齐桓、楚庄独擅救卫复陈之美？望借数州，以裨梁国。」直然之，乃遣使言状。帝许之，诏以基、平、鄀三州归之于岿。

　　及平齐，岿朝于鄴，帝虽以礼接之，然未之重也。岿知之，后因宴承间，乃陈其父荷周文拯救之恩，并叙二国艰虞，脣齿掎角之事。辞理辩暢，因涕泣交流，帝亦为之嘘欷。自是大加赏异，礼遇日隆。后帝复与之宴，齐氏故臣叱列长叉亦预焉，帝指谓岿曰：「是登陴骂朕者也。」岿曰：「长叉未能辅桀，翻敢吠尧！」帝大笑。及酒酣，帝又命琵琶自弹之，仍谓岿曰：「当为梁主尽欢。」岿乃起请舞，帝曰：「王乃能为朕舞乎？」岿曰：「陛下既亲抚五弦，臣何敢不同百兽？」帝大悦，赐杂缯万段、良马数十疋，并赐齐后主妓妾，及帝所乘五百里骏马以遣之。及隋文帝执政，尉迟迥、王谦、司马消难等各起兵。时岿将帅皆密请兴师，与迥等为连衡之势，进可以尽节于周氏，退可以席卷山南。岿以为不可。俄而消难奔陈，迥等相次破灭。隋文帝既践极，恩礼弥厚，遣使赐金五百两、银千两、布帛万疋、马五百疋。开皇二年，隋文帝备礼纳岿女为晋王妃，又欲以其子瑒尚兰陵公主，由是罢江陵总管，岿专制其国。四年，来朝长安。帝甚敬待之，诏岿位在王公之上。岿被服端丽，进退闲雅，天子瞩目，百僚倾慕。帝赐岿缣万疋，珍玩称是。及还，亲执其手谓之曰：「梁主久滞荆楚，未复旧都，朕当振旅长江，相送旋反。」岿拜谢而归。五年五月，寝疾薨。临终上表奉辞，并献所服金装剑，帝览而嗟悼。岿在位二十三年。梁之臣子，葬之显陵，谥曰孝明皇帝，庙号世宗。

　　岿孝悌慈仁，有君人之量。四时祭享，未尝不悲慕流涕。性尤俭约，御下有方，境内安之。所著文集及《孝经》、《周易义记》及《大小乘幽微》，并行于世。文帝又命其太子琮嗣位。

　　琮字温文，性俶傥不羁，博学有文义。兼善弓马，遣人伏地持帖，琮奔马射之，十发十中，持帖者亦不惧。初封东阳王，寻立为梁太子。及嗣位，帝赐以玺书，敦勉之。又赐梁之大臣玺书，诫勉之。时琮年号广运，有识者曰：「运之为字，军走也，吾君将奔走乎！」其年，琮遣大将军戚昕以舟师袭陈公安，不克而还。文帝徵琮叔父岑入朝，拜大将军，封怀义公，因留不遣。复置江陵总管以监之。琮所署大将军许世武密以城召陈将宜黄侯陈纪，谋泄，琮诛之。后二岁，上征琮入朝，率臣下二百余人朝京师。江陵父老莫不殒涕曰：「吾君其不反矣！」上以琮来朝，遣武乡公崔弘度将兵戍之。军至鄀州，琮叔父岩及弟瓛等惧弘度掩袭之，遂引陈人至城下，虏居人而叛。于是废梁国。上遣左仆射高颎安集之，曲赦江陵死罪，给复十年。梁二主各给守墓十户，拜琮柱国，赐爵莒国公。

　　自詧初即位，岁在乙亥，至是，岁在丁未，凡三十三载而亡。
  </div>
  <div class="pagination">
   <a href="北史_page139.html">
    上一页
   </a>
   <span>
    ...
   </span>
   <a href="北史_page135.html">
    135
   </a>
   <a href="北史_page136.html">
    136
   </a>
   <a href="北史_page137.html">
    137
   </a>
   <a href="北史_page138.html">
    138
   </a>
   <a href="北史_page139.html">
    139
   </a>
   <span class="current-page">
    140
   </span>
   <a href="北史_page141.html">
    141
   </a>
   <a href="北史_page142.html">
    142
   </a>
   <a href="北史_page143.html">
    143
   </a>
   <a href="北史_page144.html">
    144
   </a>
   <a href="北史_page145.html">
    145
   </a>
   <span>
    ...
   </span>
   <a href="北史_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
