<!DOCTYPE html>
<html>
<head>
    <meta charset="UTF-8">
    <title>清史稿 - 第 212 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 212 页/共 291 页</h1>
    <div class="content">　　江北军多疲玩，金绶年老，文宗以其谨愿，姑容之。阅时辄报小捷，屡以虚饰被斥。至托明阿兵溃土桥，金绶及雷以諴驻万福桥，望风而走。事后饰辞自辨，又奏随同克复扬州，为德兴阿论劾，应治罪，金绶已先殁於军矣。
　　德兴阿，乔佳氏，满洲正黄旗人，黑龙江驻防。道光末，由驻京前锋授蓝翎侍卫、乾清门行走，累擢头等侍卫。以善骑射受文宗知，曾手擒奔马，赐黄马褂。
　　咸丰二年，命率黑龙江兵赴琦善军。三年，从攻扬州，屯蒋家庙，为通仪徵要路，城贼窜出，奋击败之。瓜洲援贼进踞虹桥，与守备毛三元夹击於三汊河。德兴阿单骑陷阵，射殪其酋，大破贼，加副都统衔。别贼破仪徵，分两路来犯。德兴阿急趋东石人头，毁贼浮桥。而瓜洲贼又进筑土城於河西，偪三汊河，与仪徵贼相犄角。德兴阿偕总兵瞿腾龙渡河毁贼营，贼乃不能西进。是年冬，贼弃扬州城退踞瓜洲，官军进复仪徵，授正白旗汉军副都统。四年，偕瞿腾龙进攻瓜洲，腾龙深入，为贼所袭，殒於阵。德兴阿率劲骑驰援，贼败走，军赖以全，赐号博奇巴图鲁。寻复败贼三汊河，贼埋地雷诱官军，德兴阿侦知，挥军绕路而前，贼伏垒不出，遂分军两路夹攻，斩馘过当，夺获大砲地雷。捷闻，晋御前侍卫。五年，迭攻瓜洲贼垒，又截击窜贼於虹桥、八江口等处，皆获胜。六年，托明阿兵败於土桥，扬州复陷，诸军涣散，独德兴阿军未动。诏黜托明阿，以德兴阿为钦差大臣，加都统衔。败贼薛家楼，进规郡城。贼万人迎敌，德兴阿身先士卒，斩贼酋一，诸军乘之，贼大溃，乘胜复扬州。同时江浦、浦口并为贼踞，令总兵武庆攻克之。
　　德兴阿战功素为江北诸军冠，惟不晓汉文，命少詹事翁同书为帮办。添调新兵，军声稍振，进规瓜洲。七年，参将富明阿破贼於土桥、四里铺，水师又击沉贼船，斩伪将军陈磊。是年夏，合水陆诸军进攻，毁贼舰及砲台。德兴阿亲督战，更番进逼，至十一月，大破之，复瓜洲。贼负嵎历四年，至是始克。诏嘉调度有方，赐双眼花翎，予骑都尉世职。乘胜逼金山，剿平新河口、龙王庙等处馀匪。江南军亦同日克镇江，专力进攻江宁。八年春，德兴阿进军江浦，获胜。江宁贼势日蹙，悍党陈玉成等由安徽纠众来援，德兴阿兵败於浦口，退保六合，褫双眼花翎，革职留任。贼连陷江浦、天长、仪徵，德兴阿不能救，扬州亦陷，褫世职。寻张国樑率兵渡江复扬州，而德兴阿拥兵邵伯，观望不前，严旨斥责。温绍原守六合历数年，为江北屏蔽，至是亦以援绝被陷，绍原死之。翌日而张国樑驰至，已无及。国樑以江宁军事急，移军渡江，诏责德兴阿规复六合，军已不振，迄无功。
　　何桂清疏劾：“德兴阿秉性粗率，初赖翁同书相助，得克瓜洲。自同书调任安徽巡抚去后，左右无人，毫无谋略，贻误军事。”和春亦劾其举动乖谬，难以图功。文宗犹念其前劳，未遽加谴，九年，以围攻六合久不下，革任召还。自此江北不置帅，军务统归和春节制。寻予六品顶戴，交僧格林沁差遣。
　　十一年，署密云副都统。同治初，授西安右翼副都统，留办山西防务，又移驻陕西同、朝一带防剿。五年，充塔尔巴哈台参赞大臣，授正红旗汉军副都统，帮办新疆北路军务。六年，丁母忧回旗。寻卒，依都统例赐恤，谥威恪。
　　论曰：胜保初以直谏称。及出治军，胆略机警，数著功绩。然负气凌人，虽僧格林沁不相下。自馀疆臣共事，无不龃互劾。文宗严驭之，屡踬屡起，盖惜其才也。始终以客军办贼，无自练之兵，无治饷之权；抚用悍寇而紊纪律，滥收废员而通贿赂，又纵淫侈不自检束。卒因袒庇苗沛霖，与楚军不相能，朝廷苦心调和而不之喻，遂致获罪，功过固莫掩也。托明阿、德兴阿皆战将，非独当一面之才，负乘偾事，宜哉。斯又不足与胜保并论矣。

　　列传一百九十一
　　僧格林沁舒通额  恆龄  苏克金  何建鼇  全顺  史荣椿  乐善
　　僧格林沁，博尔济吉特氏，蒙古科尔沁旗人。本生父毕启，四等台吉，追封贝勒。族父索特纳木多布斋，尚仁宗女。公主无出，宣宗为选於族众，见僧林格沁仪表非常，立为嗣。道光五年，袭封科尔沁札萨克多罗郡王爵。十四年，授御前大臣，补正白旗领侍卫内大臣、正蓝旗蒙古都统，总理行营，调镶白旗满洲都统。出入禁闱，最被恩眷。
　　咸丰三年，粤匪林凤祥、李开芳等北犯，命僧格林沁偕左都御史花沙纳等专办京师团防。八月，钦差大臣讷尔经额师溃临洺关，贼窜正定。诏授惠亲王绵愉为奉命大将军，僧格林沁为参赞大臣，上御乾清宫亲颁关防，赐纳库素光刀，命率京兵驻防涿州。十月，贼陷静海，窥天津。兵进永清，又进王家口。贼不得前，乃踞独流镇。四年正月，僧格林沁会钦差大臣胜保军乘夜越壕燔其垒，贼西南逸，追击之子牙镇南，擒斩甚众，赐号湍多巴图鲁。复连败贼於河间束城村、献县单家桥、交河富庄驿。贼窜踞阜城县城，附城村堡皆为贼屯。僧格林沁偕胜保率副都统达洪阿、侍郎瑞麟、将军善禄等诸军围击，毁堆村、连村、杜场诸贼屯，砲殪悍酋吉文元，贼犹顽抗，攻之累月不下。粤匪复自江北丰县渡河扰山东，浸近直隶境，欲以牵掣大军，胜保及善禄先后分兵迎剿，迭诏责僧格林沁速攻阜城，於是穴地为重壕长围困之。四月，贼乘风突围出，窜东光连镇。连镇跨运河，分东西两镇，村落相错，贼悉踞之。僧格林沁自率西凌阿屯河东，令托明阿屯河西，别遣马队扼桑园。会胜保已破贼山东，回军合攻连镇。五月，贼酋李开芳以马队二千馀由连镇东突出趋山东，胜保率骑兵追之，遂窜踞高唐州。诏斥僧格林沁疏防，责速攻连镇自赎。会霖雨河涨，贼聚高阜，官军屯洼地，势甚棘。於是议开壕筑堤，以水灌贼营。堤成，蓄水势如建瓴，贼大困，屡出扑，皆击退。九月，东西镇各出贼数千，欲突围而窜，为官军所扼，粮尽势蹙。附近村庄皆收复，合力急攻，凡数十战。十二月，毙伪检点黄某。悍党詹启纶出降，焚西连镇贼巢，仅馀死党二千馀人，以大砲环击。五年正月，破东连镇木城，贼冒死冲突，尽歼之，擒林凤祥，槛送京师诛之。畿辅肃清，锡封僧格林沁为博多勒噶台亲王，擢其子二等侍卫伯彦讷谟祜御前行走，敕移师赴高唐州督办军务。
　　先是，胜保围攻高唐久不下，密诏僧格林沁查办，至即劾罢之。贼闻连镇既下，丧胆欲遁。大军数日即至，故疏其防。贼果乘隙夜走，亲率五百骑追奔五十里，至茌平冯官屯，贼踞以守。合军围攻，四面砲击，贼掘地为壕，盘旋三匝，穴堀潜藏，穿孔伺击，攻者伤亡甚多。复议用水攻，挑河筑坝，引徒骇河水灌之。贼屡冲突，皆击退。四月，水入贼窖，纷纷出降。擒李开芳及其死党黄懿端等八名，械送京师诛之。北路荡平，文宗大悦，加恩世袭亲王罔替。五月，凯撤回京，上御养心殿，行抱见礼，赐朝珠及四团龙补褂。又御乾清宫，恭缴参赞大臣关防，赐宴勤政殿，从征将士、文武大臣并预焉。林凤祥、李开芳为粤匪悍党，狡狠善战，两年之中，大小数百战，全数殄灭，无一漏网，僧格林沁威名震於海内。
　　时英吉利在粤东开衅，乘东南军事方棘，多所要挟，每思北犯。故近畿肃清后，命西凌阿分得胜之师赴援湖北，而僧格林沁遂留京师。六年，丁本生母忧，予假百日，在京持服。寻调正黄旗领侍卫内大臣。七年四月，英吉利兵船至天津海口，命僧格林沁为钦差大臣，督办军务，驻通州，托明阿屯杨村，督前路。仓猝徵调，兵难骤集，敌兵已占海口砲台，闯入内河。议掘南北运河泄水以阻陆路，别遣议和大臣桂良、花沙纳赴天津与议条约。五月，议粗定，英兵退。未尽事宜，桂良等赴上海详议。於是筹议海防，命僧格林沁赴天津，勘筑双港、大沽砲台，增设水师。以瑞麟为直隶总督，襄理其事。奏请提督每年二月至十月驻大沽，自天津至山海关海口，北塘、芦台、涧河口、蒲河口、秦皇岛、石河口各砲台，一律兴修。九年，桂良等在上海议不得要领。五月，英、法兵船犯天津，毁海口防具，驶至鸡心滩，轰击砲台，提督史荣椿中砲死。别以步队登岸，僧格林沁督军力战，大挫之，毁敌船入内河者十三艘。持数日，敌船引去。
　　九年六月，英、法、俄、美四国兵百馀艘复来犯，知大沽防御严固，别於北塘登岸，我军失利。敌以马步万人分扑新河、军粮城，进陷唐兒沽，僧格林沁力扼大沽两岸。文宗手谕曰：“天下根本在京师，当迅守津郡，万不可寄身命於砲台。若不念大局，只了一身之计，有负朕心。”盖知其忠愤，虑以身殉也。寻於右岸迎战失利，砲台被陷，提督乐善死之。僧格林沁退守通州，夺三眼花翎，褫领侍卫内大臣及都统。迭命大臣议和，不就。敌兵日进，迎击，获英人巴夏礼送京师。战於通州八里桥，败绩。瑞麟又败於安定门外，联军遂入京。文宗先幸热河，圆明园被毁，诏褫僧格林沁爵、职，仍留钦差大臣。
　　十年九月，和议成，命遣撤残军，驰赴行在，未行，会畿南土匪蜂起，山东捻匪猖肆，复僧格林沁郡王爵，命偕瑞麟往剿。师至河间，匪多解散。诏促赴济宁、兗州督师。十一月，至济宁，贼已他窜回巢。疏陈军事，略曰：“捻首张洛行、龚瞎子、孙葵心等，各聚匪党无数。此外大小头目，人数不少。每年数次出巢打粮，辄向无兵处所。迨官兵往剿，业经饱掠而归。所至抢掳赀财粮米，村舍烧为赤地，杀害老弱，裹胁少壮。不从逆，亦无家可归。故出巢一次，即增添人数无算。此捻匪众多之情形也。匪巢四面一二百里外，村庄焚烧无存，井亦填塞。官兵裹粮带水，何能与之久持？一经撤退，匪紧蹑，往往因之失利。此各路官兵仅能堵御，不能进攻之情形也。每次出巢，马步数十万，列队百馀里。兵贼众寡悬殊，任其猖獗，无可如何。前此粤、捻各树旗帜，近年彼此相通，联为一气。官兵在北，粤匪在南，捻匪居中，以为粤匪屏蔽。若厚集兵力，分投进剿，捻匪一经受创，粤匪蠢动，非竭力相助，即另图北犯，以分我兵势。此剿捻不易之情形也。臣原带马步六千，续调陕甘、山东绿营及青州旗兵，共一万二千馀人。拟俟齐集，会合傅振邦、德楞额二军，相机直捣老巢。”疏入，诏：“捻匪正图北犯，应坐镇山东，以杜窥伺，毋轻举以误全局。”寻捻匪由徐州北窜，迎击於钜野羊山，亲率西凌阿、国瑞当其东，瑞麟及副都统格绷额当其西，杀贼甚众，而格绷额阵亡。瑞麟伤退，劾罢之，荐西凌阿、国瑞帮办军务。又劾团练大臣杜不能御贼，供应扰民，罢其任，团练归巡抚督办。邹县教匪宋绍明集众数千戕官，令国瑞、西凌阿击剿解散。
　　十一年，捻匪五旗并出，僧格林沁率诸将由金乡迎剿。遇贼於菏泽李家庄，战失利，察哈尔总管伊什旺布阵亡，回师驻唐家口。二月，令西凌阿驰赴汶上，会都统伊兴额、总兵滕家胜追贼至杨柳集，战殁。僧格林沁亲驻汶上，令西凌阿回守济宁。贼由沙沟渡运河，盘踞东平、汶上。德楞额追击於小汶河北岸，破之，贼始东窜。四月，令舒通额进剿，解滕县围。德楞额克沙沟营、临城驿，贼分两路奔窜。其入曹州境者，勾结长枪会匪扰郓城、钜野，令知府赵康侯集诸县乡团御之。教匪宋继明复纠众踞邹县凤凰山，令国瑞、德楞额攻之，连破贼圩，继明寻遁走乞抚。六月，亲赴曹州进剿会匪，连破之於曹县安陵集、濮州田潭，擒其渠李灿祥、陈怀五等。八月，捻匪渡运河，犯泰安、济南。僧格林沁亲率大军追蹑，败之於孙家镇，贼走青州。九月，袭击於临朐县南，沿诸城至沂水，黑旗捻党跨河抗拒，分兵击之，追及兰山兰溪镇歼焉。捷闻，复御前大臣，赏还黄缰，授正红旗汉军都统，管理奉宸苑。穆宗即位，特诏嘉其勤劳，复博多勒噶台亲王爵。
　　是年冬，会东军攻曹郡会匪，破濮州红川口贼圩，搜斩无遗。毁刘家桥、郭家唐房贼巢，又破定陶贼於大张寺，复范县。西凌阿等攻捻匪於钜野境，大捷，定陶踞匪闻风遁走。会匪郭秉钧自河西来犯，连击之於崔家坝，至黄河南岸，屡挫贼锋，曹郡渐清。疏陈军事，略曰：“捻匪老巢多在宿州、蒙城、亳州境内，其北来，每由归德之虞、永、夏，徐州之丰、沛、萧、砀，直入山东之曹、单、鱼台，或由宿、徐北至韩庄、八闸。今领重兵进驻亳州，偏於西南一隅。北至徐州三百馀里，再东更虑鞭长莫及。如派队轮转，由西路进攻贼圩，即使得手，距亳州尚远，东路捻众岂能坐待，势必由丰、砀、韩庄钞袭我军之后，我军不得不回顾北路。一经移动，则亳东之贼尾随，受其牵掣。故屯兵亳州之议，在豫省为良策，若欲卫东省兼顾北路籓篱，则未可行也。臣拟俟曹属肃清，移营单县，观皖捻动静，剿抚兼施。邹县教匪踞险难攻，暂准投诚，以示羁縻，留兵镇压。待南捻稍松，相机办理。滕、峄之匪，德楞额招安刘双印、牛际堂等，若有反侧，仍应往剿。河北教、捻各匪，本年两次鸱张，众不过一二万。臣令西凌阿、国瑞两次会剿，胜保等方能得手。胜保於此匪尚不能独力剿除，岂能当十馀万之捻众？寿张及曹属一带，臣已办理就绪，毋须胜保前来会剿。”疏上，诏从之。
　　同治元年正月  捻匪二万馀由江北丰县犯金乡、鱼台，令翼长苏克金击走之。二月，亳捻张洛行合长枪会匪西窜，势甚张。僧格林沁率马队追至河南杞县许冈，贼列队横亘十馀里。苏克金等奋击，毙贼二千馀。西路援贼至，豫军亦来会剿，婴城而守，连日鏖战。以马队伏壕边伺贼懈，城中突出劲骑冲贼营，伏赴夹击，毁贼垒七，斩馘千馀。越日余际昌率步队至，与苏克金合击，冲贼为两，追杀二千馀。於是先破赵圩贼寨，合攻焦寨，援贼数至，皆击卻，贼宵遁。是役三路合剿，歼匪万馀，捷闻，特诏褒奖。僧格林沁督率诸将穷追窜匪，破之於尉氏东。贼踞民寨坚守，围攻之，旋虚东面诱之出，至樊家楼，尽歼焉。五月，补正黄旗领侍卫内大臣。长枪匪党董智信窜东明，苏克金驰剿，受降。营总富和破坦头集捻巢，招抚被胁数十圩寨。恆龄破焦桂昌於曹州，乞降，诛之。
　　六月，进攻商丘金楼寨。教匪郝姚氏及金鸣亭久踞金楼，其党尤本立、常立身尤凶悍，官军屡攻不克。僧格林沁先遣谍用间，谕令投诚，金鸣亭潜允降而不出，其子线驹居郭家老寨，密捕之。会有贼党通教匪，以鸣亭禀词示常立身，立身遂杀鸣亭，贼中自相疑忌。至是合兵进攻，游击许得等率降人为导，先攻入，大军继之，巷战，斩郝姚氏及其两子，常立身、尤本立、杨玉聪同授首，馀贼尽歼，夷其寨。乘势连破援贼於邢家圩、吴家庙、营廓集，前锋直抵亳州境。僧格林沁移驻夏邑，疏陈将帅市恩麾下，督抚见好属员，保举冗滥，吏治废弛，州县捏灾私徵，军饷不足，言甚切至。诏嘉其公忠，命统辖山东、河南军务，并直隶、山西四省督、抚、提、镇统兵大员均归节制。
　　八月，令恆龄、卓明阿等追捻匪姜台凌至裕州博望驿，大破之，馀众遁入山。别股李城、赵浩然等乘大军分队西行，纠众扰永城，复由砀山北窜。副都统色尔图喜追至鱼台罗家屯，战不利。僧格林沁促恆龄等回援，亲督进战於钜野满家洞，令马队诱贼深入，回击之，恆龄、国瑞分合冲突，毙贼数千。复连败之於子山集，贼东南窜。亳北白旗捻首李廷彦以邢大庄为老巢，附近贼圩互相首尾。九月，僧格林沁自攻卢庙，令国瑞、恆龄攻邢大庄及张大庄。廷彦见事急，诈称投诚，诱出诛之，党羽多乞降，惟孙老庄匪首孙彩兰不肯出。令降匪李匊奇为导，攻入寨，擒斩彩兰，诸寨皆下。亳东黑旗捻首宋喜沅，因与苏天柏相仇杀，诸悍党攻破王大庄、刘大庄两寨来降。诸小寨头目闻风归顺，亳北肃清。於是诸捻慑震兵威，多思反正。
　　二年正月，马林桥、唐家寨、张家瓦房、孟家楼、童沟集诸贼巢先后剿平，著名捻首魏喜元、苏天才、赵浩然、李大个子、田现、李城等或降或遁。张洛行为巨憝首恶，见势败，时思窜逸。会孙丑、刘大、刘二、杨二等由鹿邑西窜，令舒通额、苏克金等追之，战於魏桥，歼戮甚众。洛行欲由宿州趋徐州，为知州英翰所截。又闻西路诸匪被创，洛行遂潜回雉河集老巢。尹家沟、白龙庙与雉河集为犄角，二月，令舒通额等进攻尹家沟。贼出扑，击溃，遂攻雉河集。洛行夜遁，追至淝河北岸，拒战，歼贼过千，擒斩捻首韩四万等。逸匪多潜匿各庄寨，分军驻索。西洋寨捻首李勤邦投诚，诱擒张洛行及其子张憙以献，磔之。捻匪自蒙、亳创乱，已历十年，至是扫除。诏嘉僧格林沁谋勇兼备，加恩仍以亲王世袭罔替，并准服用上赐章服，以示优异。
　　时北路窜捻与教、会各匪句结肆扰，僧格林沁回师，令恆龄、苏克金驰赴直、东交界会剿，自剿淄川踞匪刘德培。六月，贼倾巢出扑，追败之於田庄，遂克县城。德培遁大白山，擒斩之，进攻邹县。白莲池匪首宋继明屡降屡叛，拥众二万馀，恃险抗拒。令总兵陈国瑞、郭宝昌猛攻，破其山寨，败窜红山，死守经月，粮尽欲遁。令舒通额等设伏岭下，陈国瑞於山北攻上焚其寨，杀贼过半。其窜山下者，伏起并歼。擒匪首李九，获宋继明尸及其家属。留国瑞暂驻，搜缉馀匪。即日令陈国瑞赴皖剿苗沛霖。
　　沛霖倔强淮北，当张洛行伏诛，惧，请散练归农。及僧格林沁北行，又袭攻蚌埠、怀远、寿州，围蒙城，皖军不能制。至是僧格林沁督军讨之。陈国瑞先至，连战皆捷，匪党丧胆。十月，大军进亳州，连克蒋集、杨家寨。与陈国瑞合攻，绝其粮道，破蔡家圩，淮河两岸贼垒悉尽。沛霖昏夜越壕出窜，为其党刺杀。总兵王万清斩首以献，逆党苗憬开等均伏法。寻破西洋集，擒匪首葛春元，颍、亳、寿境圩寨悉定，淮甸渐清。
　　时捻匪张洛行之侄总愚扰河南，令苏克金率马队往会剿，而降捻李世忠，官至江南提督，素跋扈，盘踞淮南，将为隐患。诏曾国籓密为处置，命僧格林沁驻军镇慑。三年春，世忠自请解兵柄。会汉南粤、捻诸匪纠合下窜，与张总愚相应接，将图南犯，为江宁踞贼声援。僧格林沁乃督师赴许州，进南阳，与河南、湖北诸军会剿，迭破贼於信阳、应山、郧阳之间。六月，江宁克复，大赉诸军，诏嘉僧格林沁转战勋勤，加一贝勒，命其子伯彦讷谟祜受封，复以所部蒙古马队最得力，保举素无冒滥，命择尤奏奖，赏兵丁银一万两。
　　七月，粤、捻诸匪麕聚麻城，令苏克金、张曜、英翰等分路进击，破贼垒数十。捻首陈得才以万众来扑，战於红石堰。苏克金力战，歼贼甚众，遽病暍卒，以成保代之。贼窜麻城南境闵家集，结垒为固，成保攻破之。总兵郭宝昌克蔡家畈，贼窜河南光山、罗山。僧格林沁亲督马队追击，战於萧家河，援贼大至，稻陇地狭，马队失利，自翼长舒通额以下，阵亡将领十二人。八月，复战於光山柳林寨，先胜，中伏，为贼所围，力战始退，总兵巴扬阿死之。九月，张总愚东窜，与上巴河、蕲州之贼勾合，踞风火山，僧格林沁会鄂军进剿，连战破之。贼趋安徽境，分窜潜山、太湖、英山。十月，连破之於土漠河、乐兒岭、陶家河。匪目黄中庸率千人来降，追至黑石渡，令黄中庸为前锋，袭贼营，大军继之，冲贼为两段，贼目温其玉等率九千馀人投械乞降。侦知贼分三路，遣兵分剿，捻首马融和率党七万人投诚，原为前敌。贼党甘怀德诱擒伪端王蓝成春出献，磔於军前。馀党汪传第、吴青泉、吴青泰、范立川等各率众乞抚，先后受降十数万人，著名匪首仅存数人。陈得才寻亦穷蹙自尽，惟张总愚、陈大憙西窜河南、湖北境，复猖獗。
　　十一月，僧格林沁督军追剿，败之於光山境，进至枣阳。粤匪赖文光、邱元才，捻匪牛洛红、任柱、李允等窜踞襄阳黄龙垱、峪山，官军进击小挫，而张总愚、陈大憙乘间与合，图犯樊城。大军追击於邓州唐坡，贼倾巢出扑，两面包钞，官军失利，伤亡甚多。僧格林沁自请严议，诏宽之，乃驻军南阳。十二月，贼由南召、鲁山窜踞宝丰张八桥。大军进逼，令郭宝昌、何建鼇分南北两路，恆龄、成保以马队护之。北路逼贼而营，贼来扑，成保横出钞袭，乘胜压过山冈；南路诱贼深入，从旁更番进击：两路皆捷，合军追击，直抵张八桥。贼夜遁入山，北趋河、洛。僧格林沁督军由洛阳取道宜阳，驻韩城镇。
　　四年正月，贼折而南犯鲁山，大军追及，战於城下。前锋得利穷追，后路为贼钞袭，翼长恆龄等阵亡。舒伦保、常顺马队接应，陈国瑞横突扼桥上，始得全师退，而舒伦保、常顺亦以伤殒。贼遂窜叶县、襄城，陈国瑞乘雪夜袭攻，纵火焚之。贼东北窜新郑、尉氏，追及於双溪河，翼长诺林丕勒等击走之。贼南趋，由临颍、郾城扰西平，裹胁愈众，遂犯汝宁。二月，僧格林沁进抵汝宁，贼由息县、罗山窜信阳。大军抵信阳，贼又北窜，追至确山。陈国瑞等步队亦到，令与全顺、何建鼇、常星阿、成保数路合击。郭宝昌设伏山口，僧格林沁登山督战，诸悍贼齐集，合力死斗。国瑞鏖战最力，宝昌伏起冲突，贼大败，尸横遍野，由遂平、西平、郾城、许州、扶沟直走睢州。官军追至，又奔入山东境，渡运河至宁阳，折向曲阜。
　　官军驰追匝月，日行百里，往返三千馀里，马力久疲。自苏克金、舒通额、恆龄等殁后，得力战将渐稀。朝命先调湘淮军著名兵将，多观望不至，僧格林沁亦不原用之。至是匪踪剽忽，盘旋於兗、沂、曹、济之间。由汶上窜郓城水套，句结伏莽，众至数万。僧格林沁督师猛进，再战再捷。至曹州北高庄，贼拒战。军分三路合击，皆挫败，退扎荒庄，遂被围，兵不得食，夜半突围乱战，昏黑不辨行，至吴家店，从骑半没。僧格林沁抽佩刀当贼，马蹶遇害。时四月二十四日也。内阁学士全顺、总兵何建鼇同殉於阵。
　　事闻，两宫震悼，诏嘉其忠勇性成，视国事如家事，饰终典礼视亲王，从优议恤。命侍卫驰驿迎柩至京，上奉两宫皇太后亲奠，赐金治丧，祀昭忠祠，於立功地方建专祠，配享太庙，谥曰忠，预绘像紫光阁。七年，捻平，遣官赐祭一坛。光绪十五年，皇太后归政，敕於京师安定门内建专祠，祠曰显忠。子伯彦讷谟祜袭亲王爵，孙那尔苏袭封贝勒，次孙温都苏封辅国公。
　　僧格林沁所部骑兵最号劲旅，骁将以舒通额、恆龄、苏克金为最，均先殒。及从难，仅全顺、何建鼇二人。两次治海防，倚提督史荣椿、乐善，先后死事焉。其将勇营者，陈国瑞、郭宝昌最有名，并自有传。
　　舒通额，苏里氏，满洲镶白旗人，齐齐哈尔达呼尔。咸丰三年，以领催从军江北，隶德兴阿部下。攻江浦，矢殪黄衣执纛贼。迭著战功，洊升协领，赐号图萨泰巴图鲁。九年，僧格林沁督师天津，调充马队营总。十年冬，从赴山东剿捻匪，捻首赵浩然犯济宁，舒通额败之羊山。十一年春，战於渮泽李家庄，分三路进击，不利。舒通额将右翼，独杀贼多，全师而退，擢充翼长。败贼於泰安、宁阳，解滕县围。捻窜丰、沛，阻於水，复折而西，分窜钜野，合长枪会匪，甚张，舒通额破之，斩馘数千。击会匪郭秉钧、刘占考於城武柳林集，复破贼徐官庄。偕协领色尔固善败捻匪於郯城红花埠、马陵山，擒贼首李灿漳於曹州安陵集。复破郭秉钧田潭老巢，追剿捻匪於青、沂之间。累功记名副都统，加头品顶戴，赐黄马褂。败捻匪刘天祥於滕县冈山，败会匪刘占考於范县，又破刘天祥於曹州袁家园。
　　同治元年，授阿勒楚喀副都统，从剿商丘金楼寨教匪，克之。偕恆龄平亳州张大庄捻巢，偕苏克金败捻魁张洛行於张桥。二年，捻匪刘狗、孙丑犯鹿邑，复与苏克金要击於魏桥。破尹家沟、雉河集贼巢，张洛行就擒。六月，捻首张守义陷淄川，他军战不利。舒通额突击之，冲贼为四。守义弃城遁入凤凰山白莲池寨，与李成、宋继明、刘双印合，众二万馀，负嵎抗拒。舒通额攻其北，夺西寨门、枣园诸隘，总兵陈国瑞由东南登山，纵火焚之。继明自杀，馀贼奔溃，舒通额覆诸山下，俘斩数千，擢正黄旗汉军都统。从剿苗沛霖，平之。三年，粤、捻诸匪合扰豫、皖、楚三省间。八月，追至罗山，贼退萧家河。舒通额蹑其后，悍党四面至，援军阻绝，骑兵不得驰骋。舒通额下马持短刀搏斗，突围不出，遂战死，优恤，予骑都尉兼云骑尉世职，谥威毅。
　　恆龄，郭贝尔氏，满洲镶黄旗人，呼伦贝尔达呼尔。咸丰九年，以佐领从提督傅振邦剿捻匪，破贼於夏邑李家洼，勇常冠军，擢协领。十年，振邦遣率兵千五百人入卫京畿。寻从巡抚文煜折回山东剿捻，解济宁围，遂从僧格林沁充营总。十一年，迭败贼於东昌、青州、沂州，积功记名副都统，赐黄马褂、达春巴图鲁名号。是年冬，会匪刘占考窜范县，副都统舒明阿战死，恆龄突击走之。援贼至，贼返斗，恆龄与舒通额夹击，追至簸箕营。舒通额攻其圩，恆龄逐逸贼至范县西，斩千馀级。同治元年，败长枪会匪於曹州杨家集，歼焦桂昌。侍郎国瑞攻亳州邢大庄不下，恆龄夜袭克之。二年，偕舒通额破捻匪於鹿邑魏桥，偕侍卫卓明阿败贼於杞县许冈，围其寨。贼三路来援，偕苏克金、卓明阿分击，斩馘二千，又追败之於博望驿。贼走山东，恆龄回援，大战於钜野大义渠。贼翻山遁，偕国瑞逐北，歼五千人。驻军永城，抚定亳北诸圩寨。偕舒通额、苏克金毁涡河南北捻巢，蹑追至肥河北，张洛行就擒，伏诛。时降捻张锡珠、宋景诗复叛，扰畿南。恆龄偕苏克金率马队驰援，署直隶提督。击散张锡珠党众，进剿宋景诗於堂邑。三路合击，景诗遁走，畿辅解严。从僧格林沁剿苗沛霖，奏充翼长。会诸军克蔡圩，沛霖就歼。三年，从剿粤、捻诸匪於河南、湖北边境，破贼於随州，授正黄旗护军统领。迭战麻城、罗山间，贼北趋，恆龄与何建鼇等败之张八桥。四年三月，追贼抵鲁山城下，贼潮至，恆龄将右翼，与常星阿、成保合蹙贼。贼逾沙河走，恆龄追之，反斗，伏起，殒於阵。予骑都尉兼云骑尉世职，谥壮烈。
　　苏克金，倭勒氏，满洲正黄旗人，爱珲驻防。咸丰初，以骁骑校从僧格林沁剿粤匪，克连镇、冯官屯，积功擢佐领。五年，从都统西凌阿剿贼湖北，克德安。七年，从副都统德楞额剿颍上捻匪，转战河南，肃清河、陕、汝三郡，擢协领，加副都统衔。八年，阜阳教匪王廷桢扰洛阳、新蔡，苏克金破西炉贼巢，毙王廷桢於阵。会德楞额疾，代领所部，追贼寨河集、陈家阪，尽歼之，赐号伊固木图巴图鲁。邀击捻匪於夏邑、宁陵，走之。寻又自亳州窜入河南境，败之邓六庄。坐赴援周家口失期，革职留营。寻破贼虞城，复原官。九年，克睢州。十年，僧格林沁调充天津行营翼长，遂从剿捻山东。十一年，从攻红川口，歼贼渠刘占考、梁继海，赐黄马褂，记名副都统。
　　同治元年，从剿张洛行於河南杞县、尉氏，屡败之。攻金楼寨教匪，先登，斩郝姚氏及其二子，授福州副都统。二年，偕舒通额败捻匪於鹿邑魏桥，破尹家沟贼巢，擒捻首韩四万、陈二坎，蒙、亳悉平，加头品顶戴。偕恆龄赴援畿辅，驻防河间。时河北多伏莽，乡团跋扈。苏克金谓疆吏姑息所致，言於僧格林沁，劾之。从剿苗沛霖，克淮南北各圩寨。馀捻走河南，张总愚最狡悍。三年，僧格林沁督师进剿，令苏克金先驱扼鲁山。贼畏大军马队，盘旋山地。苏克金在诸将中号持重，善审地势，持数月未战。诏屡促之，会张总愚出邓州，急起追击，连破之赤眉城、双桥、安春寨，总愚负伤遁。而粤匪陈得才、蓝成春等由汉中回窜，麕集麻城，苏克金偕皖、豫诸军进攻，力战兼旬，毁贼垒数十。七月，战於红石堰，苏克金指挥列阵，忽中暍，疾作，坠马，舁归遽卒。诏依都统例赐恤，谥壮介。
　　何建鼇，汉军镶红旗人。由武举补京营把总，初从达洪阿赴广西剿匪，继从僧格林沁战阜城、连镇、冯官屯，积功擢守备，回京营供职。咸丰七年，调赴河南，从剿角子山捻匪、阜阳教匪，洊升游击。九年，调守天津大沽，击退英国兵舰，加副将衔。及从剿捻匪，转战山东、江北，以破曹州红川口会匪，擢副将。歼亳州捻首李廷彦，记名总兵。平张洛行，赐号雄勇巴图鲁，授中营副将。历从剿捻豫、楚之交，常为军锋。曹州之败，兵分三路，建鼇当其西，中路失利，贼萃於建鼇，士卒多死，退从僧格林沁守空堡，短刀杀贼，殁於阵。诏嘉其至死不离主帅，依提督例优恤，予骑都尉兼云骑尉世职，谥果毅。
　　全顺，萨尔图拉氏，蒙古正蓝旗人。咸丰六年，繙译进士，历官中允。十年，僧格林沁治防天津，疏调从军，累迁翰林院侍读学士。在军充翼长，从剿商丘金楼寨、亳州邢大庄，及平张洛行，并著战绩，赐黄马褂。擢内阁学士，授西安左翼副都统。从僧格林沁阵亡，恤典加等，依尚书例，予骑都尉兼云骑尉世职，谥忠壮。舒通额、恆龄、苏克金、何建鼇、全顺并附祀僧格林沁专祠。
　　史荣椿，顺天大兴人。由行伍洊升京营参将，历从扬威将军奕经、大学士赛尚阿军中。继从都统胜保剿粤匪，攻独流贼垒，战阜城，破贼堆村，赐号洽希巴图鲁。僧格林沁荐其堪膺专阃，咸丰五年，擢大名镇总兵。洎近畿军事平，都统西凌阿率师移剿湖北，留马队千五百人隶荣椿防畿辅。寻赴援河南、安徽，连破捻匪於鹿邑、归德。调徐州镇，破捻匪於沁治天津海防。九年，英国兵舰犯海口，荣椿偕大沽协副将龙汝元力战，中砲，同殁於阵。予骑都尉兼云骑尉世职，建专祠，谥忠壮。
　　乐善，伊勒忒氏，蒙古正白旗人。由拜唐阿洊升云麾使。拣发陕甘参将，剿番匪有功。从胜保剿粤匪，战独流、阜城，赐号巴克敦巴图鲁。咸丰六年，率马队剿捻匪河南，连破贼於鹿邑、颍川。七年，擢河北镇总兵。克方家集捻巢，从胜保克正阳关，解固始围，赐黄马褂。九年，命赴僧格林沁天津军营，擢直隶提督。英兵闯入海口，乐善扼击，敌不得逞，寻退去。论功最，被优叙。十年七月，英兵复至，大沽砲台陷，乐善力战，死之。赠太子少保，予骑都尉兼云骑尉世职，於海口建专祠，谥威毅。寻封二等男爵，子成友袭。
　　论曰：僧格林沁忠勇朴诚，出於天性，名震寰宇，朝廷倚为长城。治军公廉无私，部曲诚服，劳而不怨。其殄寇也，惟以杀敌致果，无畏难趋避之心。剿捻凡五年，扫穴擒渠，馀孽遂为流寇，困兽之斗，势更棘焉。继事者变通战略，以持重蕆功，则僧格林沁所未暇计及者也。然燕、齐、皖、豫之间，讴思久而不沫，於以见功德入人之深。有清籓部建大勋者，惟僧格林沁及策凌二人，同膺侑庙旷典，后先辉映，旂常增色矣。

　　列传一百九十二
　　曾国籓
　　曾国籓，初名子城，字涤生，湖南湘乡人。家世农。祖玉屏，始慕乡学。父麟书，为县学生，以孝闻。
　　国籓，道光十八年进士。二十三年，以检讨典试四川，再转侍读，累迁内阁学士、礼部侍郎，署兵部。时太常寺卿唐鉴讲学京师，国籓与倭仁、吴廷栋、何桂珍严事之，治义理之学。兼友梅曾亮及邵懿辰、刘传莹诸人，为词章考据，尤留心天下人材。
　　咸丰初，广西兵事起，诏群臣言得失。奏陈今日急务，首在用人，人才有转移之道，有培养之方，有考察之法。上称其剀切明辨。寻疏荐李棠阶、吴廷栋、王庆云、严正基、江忠源五人。寇氛益炽，复上言：“国用不足，兵伍不精，二者为天下大患。於岁入常额外，诚不可别求搜刮之术，增一分则民受一分之害。至岁出之数，兵饷为钜，绿营兵额六十四万，常虚六七万以资给军用。自乾隆中增兵议起，岁糜帑二百馀万。其时大学士阿桂即忧其难继，嘉、道间两次议裁，不及十之四，仍宜汰五万，复旧额。自古开国之初，兵少而国强，其后兵愈多则力愈弱，饷愈多则国愈贫。应请皇上注意将才，但使七十一镇中有十馀镇足为心腹，则缓急可恃矣。”又深痛内外臣工谄谀欺饰，无陈善责难之风。因上敬陈圣德预防流弊一疏，切指帝躬，有人所难言者，上优诏答之。历署刑部、吏部侍郎。二年，典试江西，中途丁母忧归。
　　三年，粤寇破江宁，据为伪都，分党北犯河南、直隶，天下骚动，而国籓已前奉旨办团练於长沙。初，国籓欲疏请终制，郭嵩焘曰：“公素具澄清之抱，今不乘时自效，如君父何？且墨绖从戎，古制也。”遂不复辞。取明戚继光遗法，募农民朴实壮健者，朝夕训练之。将领率用诸生，统众数不逾五百，号“湘勇”。腾书遐迩，虽卑贱与钧礼。山野材智之士感其诚，莫不往见，人人皆以曾公可与言事。四境土匪发，闻警即以湘勇往。立三等法，不以烦府县狱。旬月中，莠民猾胥，便宜捕斩二百馀人。谤讟四起，自巡抚司道下皆心诽之，至以盛暑练操为虐士。然见所奏辄得褒答受主知，未有以难也。一日标兵与湘勇閧，至阑入国籓行台。国籓亲诉诸巡抚，巡抚漫谢之，不为理，即日移营城外避标兵。或曰：“曷以闻？”国籓叹曰：“大难未已，吾人敢以私愤渎君父乎？”
　　尝与嵩焘、忠源论东南形势多阻水，欲剿贼非治水师不可，乃奏请造战舰於衡州。匠卒无晓船制者，短桡长桨，出自精思，以人力胜风水，遂成大小二百四十舰。募水陆万人，水军以褚汝航、杨载福、彭玉麟领之，陆军以塔齐布、罗泽南领之。贼自江西上窜，再陷九江、安庆。忠源战殁庐州，吴文镕督师黄州亦败死。汉阳失，武昌戒严，贼复乘势扰湖南。国籓锐欲讨贼，率水陆军东下。舟师初出湖，大风，损数十艘。陆师至岳州，前队溃退，引还长沙。贼陷湘潭，邀击靖港，又败，国籓愤投水，幕下士章寿麟掖起之，得不死。而同时塔齐布大破贼湘潭，国籓营长沙高峰寺，重整军实，人人捓揄之。或请增兵，国籓曰：“吾水陆万人非不多，而遇贼即溃。岳州之败，水师拒战者惟载福一营；湘潭之战，陆师塔齐布、水师载福各两营：以此知兵贵精不贵多。故诸葛败祁山，且谋减兵损食，勤求己过，非虚言也。且古人用兵，先明功罪赏罚。今世乱，贤人君子皆潜伏，吾以义声倡导，同履危亡。诸公之初从我，非以利动也，故於法亦有难施，其致败由此。”诸将闻之皆服。
　　陆师既克湘潭，巡抚、提督上功，而国籓请罪。上诘责提督鲍起豹，免其官，以塔齐布代之。受印日，士民聚观，叹诧国籓为知人，而天子能明见万里也。贼自岳州陷常德，旋北走，武昌再失。国籓引兵趋岳州，斩贼枭将曾天养，连战，下城陵矶。会师金口，谋取武昌。泽南沿江东岸攻花园寇屯，塔齐布伏兵洪山，载福舟师深入寇屯，士皆露立，不避铅丸。武昌、汉阳贼望见官军盛，宵遁，遂复二郡。国籓以前靖港败，自请夺官，至是奏上，诏署湖北巡抚，寻加兵部侍郎衔，解署任，命督师东下。
　　当是时，水师奋厉无前，大破贼田家镇，毙贼数万，至於九江，前锋薄湖口。攻梅家洲贼垒不下，驶入鄱湖。贼筑垒湖口断其后，舟不得出，於是外江、内湖阻绝。外江战船无小艇，贼乘舴艋夜袭营，掷火烧坐船，国籓跳而免，水师遂大乱。上疏请罪，诏旨宽免，谓於大局无伤也。五年，贼再陷武汉，扰荆襄。国籓遣胡林翼等军还援湖北，塔齐布留攻九江，而躬至南昌抚定水师之困内湖者。泽南从征江西，复弋阳，拔广信，破义宁，而塔齐布卒於军。国籓在江西与巡抚陈启迈不相能，泽南奔命往来，上书国籓，言东南大势在武昌，请率所部援鄂，国籓从之。幕客刘蓉谏曰：“公所恃者塔、罗。今塔将军亡，罗又远行，脱有急，谁堪使者？”国籓曰：“吾计之熟矣，东南大局宜如是，俱困於此无为也。”嵩焘祖饯泽南曰：“曾公兵单，奈何？”泽南曰：“天苟不亡本朝，公必不死。”九月，补授兵部侍郎。
　　六年，贼酋石达开由湖北窜江西，连陷八府一州，九江贼踞自如，湖南北声息不相闻。国籓困南昌，遣将分屯要地，羽檄交驰，不废吟诵。作水陆师得胜歌，教军士战守技艺、结营布陈之法，歌者咸感奋，以杀贼敢死为荣。顾众寡，终不能大挫贼。议者争请调泽南军，上以武汉功垂成，不可弃。泽南督战益急，卒死於军。玉麟闻江西警，芒鞋走千里，穿贼中至南昌助守。林翼已为湖北巡抚，国籓弟国华、国葆用父命乞师林翼，将五千人攻瑞州。湖南巡抚骆秉章亦资国荃兵援吉安，兄弟皆会行间。而国籓前所遣援湖北诸军，久之再克武汉，直下九江，李续宾八千人军城东。续宾者，与弟续宜皆泽南高第弟子也。载福战船四百泊江两岸，江宁将军都兴阿马队、鲍超步队驻小池口，凡数万人。国籓本以忧惧治军，自南昌迎劳，见军容甚盛，益申儆告诫之。而是时江南大营溃，督师向荣退守丹阳，卒。和春为钦差大臣，张国樑总统诸军攻江宁。
　　七年二月，国籓闻父忧，迳归。给三月假治丧，坚请终制，允开侍郎缺。林翼既定湖北，进围九江，破湖口，水师绝数年复合。载福连拔望江、东流，扬风过安庆，克铜陵泥汊，与江南军通。由是湘军水师名天下。林翼以此军创始国籓，杨、彭皆其旧部，请起国籓视师。会九江克复，石达开窜浙江，浸及福建，分股复犯江西，朝旨诏国籓出办浙江军务。
　　国籓至江西，屯建昌，又诏援闽。国籓以闽贼不足虑，而景德地冲要，遣将援赣北，攻景德。国荃追贼至浮梁，江西列城次第复。时石达开复窜湖南，围宝庆。上虑四川且有变，林翼亦以湖北饷倚川盐，而国籓又久治兵，无疆寄，乃与官文合疏请国籓援蜀。会贼窜广西，上游兵事解，而陈玉成再破庐州，续宾战殁三河，林翼以群盗蔓庐、寿间，终为楚患，乃改议留国籓合谋皖。军分三道，各万人。国籓由宿松、石牌规安庆，多隆阿、鲍超出太湖取桐城，林翼自英山乡舒、六。多隆阿等既大破贼小池，复太湖、潜山，遂军桐城。国荃率诸军围安庆，与桐城军相犄角。安庆未及下，而皖南贼陷广德，袭破杭州。
　　李秀成大会群贼建平，分道援江宁，江南大营复溃，常州、苏州相继失，咸丰十年闰三月也。左宗棠闻而叹曰：“此胜败之转机也！江南诸军，将蹇兵疲久矣。涤而清之，庶几后来可藉手乎？”或问：“谁可当者？”林翼曰：“朝廷以江南事付曾公，天下不足平也。”於是天子慎选帅，就加国籓兵部尚书衔，署理两江总督，旋即真，授钦差大臣。是时江、浙贼氛炽，或请撤安庆围先所急。国籓曰：“安庆一军为克金陵张本，不可动也。”遂南渡江，驻祁门。江、浙官绅告急书日数十至，援苏、援沪、援皖、援镇江诏书亦叠下。国籓至祁门未数日，贼陷宁国，陷徽州。东南方困兵革，而英吉利复失好，以兵至。僧格林沁败绩天津，文宗狩热河，国籓闻警，请提兵北上，会和议成，乃止。
　　其冬，大为贼困，一出祁门东陷婺源；一出祁门西陷景德；一入羊栈岭攻大营。军报绝不通，将吏惵然有忧色，固请移营江干就水师。国籓曰：“无故退军，兵家所忌。”卒不从，使人间行檄鲍超、张运兰亟引兵会。身在军中，意气自如，时与宾佐酌酒论文。自官京朝，即日记所言行，后履危困无稍间。国籓驻祁门，本资饷江西，及景德失，议者争言取徽州通浙米。乃自将大军次休宁，值天雨，八营皆溃，草遗嘱寄家，誓死守休宁。適宗棠大破贼乐平，运道通，移驻东流。多隆阿连败贼桐城，鲍超一军游击无定居，林翼复遣将助之。十一年八月，国荃遂克安庆。捷闻，而文宗崩，林翼亦卒。穆宗即位，太后垂帘听政，加国籓太子少保衔，命节制江苏、安徽、江西、浙江四省。国籓惶惧，疏辞，不允，朝有大政，咨而后行。
　　当是时，伪天王洪秀全僭号踞金陵，伪忠王李秀成等犯苏、沪，伪侍王李世贤等陷浙杭，伪辅王杨辅清等屯宁国，伪康王汪海洋窥江西，伪英王陈玉成屯庐州，捻首苗霈霖出入颍、寿，与玉成合，图窜山东、河南，众皆号数十万。国籓与国荃策进取，国荃曰：“急捣金陵，则寇必以全力护巢穴，而后苏、杭可图也。”国籓然之。乃以江宁事付国荃，以浙江事付宗棠，而以江苏事付李鸿章。鸿章故出国籓门，以编修为幕僚，改道员，至是令从淮上募勇八千，选良将付之，号“淮军”。同治元年，拜协办大学士，督诸军进讨。於是国荃有捣金陵之师，鸿章有征苏、沪之师，载福、玉麟有肃清下游之师；大江以北，多隆阿有取庐州之师，续宜有援颍州之师；大江以南，鲍超有攻宁国之师，运兰有防剿徽州之师，宗棠有规复全浙之师：十道并出，皆受成於国籓。
　　贼之都金陵也，坚筑壕垒，饷械足，猝不可拔。疾疫大作，将士死亡山积，几不能军。国籓自以德薄，请简大臣驰赴军，俾分己责，上优诏慰勉之，谓：“天灾流行，岂卿一人之咎？意者朝廷政多缺失，我君臣当勉图禳救，为民请命。且环顾中外，才力、气量无逾卿者！时势艰难，无稍懈也。”国籓读诏感泣。时洪秀全被围久，召李秀成苏州，李世贤浙江，悉众来援，号六十万，围雨花台军。国荃拒战六十四日，解去。三年五月，水师克九洑洲，江宁城合围。十月，鸿章克苏州。四年二月，宗棠克杭州。国籓以江宁久不下，请鸿章来会师，未发，国荃攻益急，克之。江宁平，天子褒功，加太子太傅，封一等毅勇侯，赏双眼翎。开国以来，文臣封侯自是始。朝野称贺，而国籓功成不居，粥粥如畏。穆宗每简督抚，辄密询其人，未敢指缺疏荐，以谓疆臣既专征伐，不当更分黜陟之柄，外重内轻之渐，不可不防。
　　初，官军积习深，胜不让，败不救。国籓练湘军，谓必万众一心，乃可办贼，故以忠诚倡天下。其后又谓淮上风气劲，宜别立一军。湘勇利山径，驰骋平原非所长，且用武十年，气亦稍衰矣，故欲练淮士为湘勇之继。至是东南大定，裁湘军，进淮军，而捻匪事起。
　　捻匪者，始於山东游民相聚，其后剽掠光、固、颍、亳、淮、徐之间，捻纸燃脂，故谓之“捻”。有众数十万，马数万，蹂躏数千里，分合不常。捻首四人，曰张总愚、任柱、牛洪、赖文光。自洪寇、苗练尝纠捻与官军战，益悉攻斗，胜保、袁甲三不能御。僧格林沁征讨数年，亦未能大创之。国籓闻僧军轻骑追贼，一日夜三百馀里，曰：“此於兵法，必蹶上将军。”未几而王果战殁曹州，上闻大惊，诏国籓速赴山东剿捻，节制直隶、山东、河南三省，而鸿章代为总督，廷旨日促出师。国籓上言：“楚军裁撤殆尽，今调刘松山一军及刘铭传淮勇尚不足。当更募徐州勇，以楚军之规模，开齐、兗之风气；又增募马队及黄河水师，皆非旦夕可就。直隶宜自筹防兵，分守河岸，不宜令河南之兵兼顾河北。僧格林沁尝周历五省，臣不能也。如以徐州为老营，则山东之兗、沂、曹、济，河南之归、陈，江苏之淮、徐、海，安徽之庐、凤、颍、泗，此十三府州责之臣，而以其馀责各督抚。汛地有专属，则军务乃渐有归宿。”又奏：“扼要驻军临淮关、周家口、济宁、徐州，为四镇。一处有急，三处往援。今贼已成流寇，若贼流而我与之俱流，必致疲於奔命。故臣坚持初议，以有定之兵，制无定之寇，重迎剿，不重尾追。”然督师年馀，捻驰突如故。将士皆谓不苦战而苦奔逐，乃起张秋抵清江筑长墙，凭运河御之，未成而捻窜襄、邓间，因移而西，修沙河、贾鲁河，开壕置守。分地甫定，而捻冲河南汛地，复突而东。时议颇咎国籓计迂阔，然亦无他术可制捻也。
　　山东、河南民习见僧格林沁战，皆怪国籓以督兵大臣安坐徐州，谤议盈路。国籓在军久，益慎用兵。初立驻军四镇之议，次设扼守黄运河之策。既数为言路所劾，亦自以防河无效，朝廷方起用国荃，乃奏请鸿章以江督出驻徐州，与鲁抚会办东路；国荃以鄂抚出驻襄阳，与豫抚会办西路：而自驻周家口策应之。或又劾其骄妄，於是国籓念权位不可久处，益有忧谗畏讥之心矣。匈病假数月，继请开缺，以散员留军效力；又请削封爵：皆不许。
　　五年冬，还任江南，而鸿章代督军。时牛洪死，张总愚窜陕西，任柱、赖文光窜湖北，自是有东西捻之号。六年，就补大学士，留治所。东捻由河南窜登、莱、青，李鸿章、刘长佑建议合四省兵力堵运河。贼复引而西，越胶、莱、河南入海州。官军阵斩任柱，赖文光走死扬州。以东捻平，加国籓云骑尉世职。西捻入陕后，为松山所败。乘坚冰渡河窜山西，入直隶，犯保定、天津。松山绕出贼前，破之於献县。诸帅勤王师大至，贼越运河窜东昌、武定。鸿章移师德州，河水盛涨，扼河以困之。国籓遣黄翼升领水师助剿，大破贼于荏平。张总愚赴水死，而西捻平。凡防河之策，皆国籓本谋也。是年授武英殿大学士，调直隶总督。
　　国籓为政务持大体，规全势。其策西事，议先清陇寇而后出关；筹滇、黔，议以蜀、湘二省为根本。皆初立一议，后数年卒如其说。自西人入中国，交涉事日繁。金陵未下，俄、美、英、法皆请以兵助，国籓婉拒之。及廷议购机轮，置船械，则力赞其成，复建议选学童习艺欧洲。每定约章，辄诏问可许不可许，国籓以为争彼我之虚仪者可许，其夺吾民生计者勿许也。既至直隶，以练兵、饬吏、治河三端为要务，次第兴革，设清讼局、礼贤馆，政教大行。
　　九年四月，天津民击杀法领事丰大业，毁教堂，伤教民数十人。通商大臣崇厚议严惩之，民不服。国籓方病目，诏速赴津，乃务持平保和局，杀十七人，又遣戍府县吏。国籓之初至也，津民谓必反崇厚所为，备兵以抗法。然当是时，海内初定，湘军已散遣，天津咫尺京畿，民、教相閧，此小事不足启兵端，而津民争怨之。平生故旧持高论者，日移书谯让，省馆至毁所署楹帖，而国籓深维中外兵势强弱，和战利害，惟自引咎，不一辩也。丁日昌因上奏曰：“自古局外议论，不谅局中艰苦，一唱百和，亦足以荧上听，挠大计。卒之事势决裂，国家受无穷之累，而局外不与其祸，反得力持清议之名，臣实痛之！”
　　国籓既负重谤，疾益剧，乃召鸿章治其狱，逾月事定，如初议。会两江缺出，遂调补江南，而以鸿章督直隶。江南人闻其至，焚香以迎。以乱后经籍就熸，设官书局印行，校刊皆精审。礼聘名儒为书院山长，其幕府亦极一时之选，江南文化遂比隆盛时。
　　国籓为人威重，美须髯，目三角有棱。每对客，注视移时不语，见者竦然，退则记其优劣，无或爽者。天性好文，治之终身不厌，有家法而不囿於一师。其论学兼综汉、宋，以谓先王治世之道，经纬万端，一贯之以礼。惜秦蕙田五礼通考阙食货，乃辑补盐课、海运、钱法、河堤为六卷；又慨古礼残阙无军礼，军礼要自有专篇，如戚敬元所纪者。论者谓国籓所订营制、营规，其於军礼庶几近之。晚年颇以清静化民，俸入悉以养士。老儒宿学，群归依之。尤知人，善任使，所成就荐拔者，不可胜数。一见辄品目其材，悉当。时举先世耕读之训，教诫其家。遇将卒僚吏若子弟然，故虽严惮之，而乐为之用。居江南久，功德最盛。
　　同治十三年，薨于位，年六十二。百姓巷哭，绘像祀之。事闻，震悼，辍朝三日。赠太傅，谥文正，祀京师昭忠、贤良祠，各省建立专祠。子纪泽袭爵，官至侍郎，自有传；纪鸿赐举人，精算，见畴人传。
　　论曰：国籓事功本於学问，善以礼运。公诚之心，尤足格众。其治军行政，务求蹈实。凡规画天下事，久无不验，世皆称之，至谓汉之诸葛亮、唐之裴度、明之王守仁，殆无以过，何其盛欤！国籓又尝取古今圣哲三十三人，画像赞记，以为师资，其平生志学大端，具见於此。至功成名立，汲汲以荐举人才为己任，疆臣阃帅，几遍海内。以人事君，皆能不负所知。呜呼！中兴以来，一人而已。

　　列传一百九十三
　　骆秉章  胡林翼
　　骆秉章，原名俊，以字行，改字籥门，广东花县人。道光十二年进士，选庶吉士，授编修。迁御史，稽察银库，卻陋规，严检阅。吏不便其所为，欲齮龁去之，会发其奸，不得逞。历给事中、鸿胪寺少卿、奉天府丞兼学政。二十三年，银库亏帑事发，坐失察，褫职，罚分赔。及谳定，宣宗知秉章独持正无私，特旨以庶子用。寻丁母忧。服阕，补右庶子，先后命赴山东、河南、江苏按事。词臣奉使出异数，所治狱悉称旨。二十八年，擢侍讲学士。出为湖北按察使，迁贵州布政使，调云南。三十年，擢湖南巡抚。
　　咸丰元年，广西匪炽，诏湖广总督程矞采赴湖南督办防务，秉章及提督余万清副之。大学士赛尚阿督师过境，以供张薄，有嫌，密奏湖南吏治废弛。二年，诏秉章开缺来京，而粤匪已由桂林北窜入湖南。矞采闻警，由衡州退长沙，寻复往驻。万清守道州，被贼陷。江华、嘉禾、桂阳、郴州、攸县相继失，万清逮治。秉章坐未能预防，革职留任。先议修长沙城，甫毕工，而贼由醴陵突犯长沙。秉章婴城固守，悍贼萧朝贵预诇城坏，故以轻军来袭，未得逞，寻毙於砲。副将邓绍良赴援最先至，入城任战守。贼屡以地雷坏城，皆击卻之。新授巡抚张亮基至，秉章奉旨暂留同守城。及贼首洪秀全大举来攻，援军向荣、和春、张国樑等亦并集，且守且战，历八十馀日。贼引去，陷岳州，趋湖北。赛尚阿、程矞采并坐失机罢谴。秉章以守城功，免议，召来京。寻命留湖北襄办防守事宜，未至而武昌陷。三年春，官军收复武昌，暂署湖北巡抚。诏赴徐州筦粮台，未行，复署湖南巡抚，寻实授。
　　在籍侍郎曾国籓奉命治团练，始立湘军，秉章力赞成之。又延湘阴举人左宗棠襄理戎幕，广罗英俊之士，练勇助剿，军威渐振。先清境内，遣军分路破江西贼於桂阳，破广西贼於永明、零陵、江华，破广东贼於兴宁，又破江西贼於茶陵，而常宁、永兴土匪皆平。贼由湖北进陷岳州，令王珍、曾国葆水陆截击，败之，岳州遂复。令贵州道员胡林翼率黔勇追贼逼界口。四年，总督吴文镕师溃黄州，汉阳复陷。曾国籓水师成，进援湖北，前敌失利，岳州复陷。贼犯靖港及樟树港，距长沙数十里，并陷宁乡、湘潭。秉章调抚标兵益塔齐布军，令偕杨岳斌、彭玉麟同援湘潭。国籓亲率水师战靖港，复失利。布政使徐有壬、按察使陶恩培请奏劾罢其军。秉章曰：“曾公谋国之忠，不可以一时胜败论也。”会次日塔齐布等大破贼於湘潭，复其城，靖港贼亦遁走，长沙获安。贼绕西湖陷华容、龙阳、常德，令胡林翼专剿此路。塔齐布、罗泽南进规岳州、崇阳、通城，未几，各城皆复，而武昌再陷。国籓整军东征，饷械悉力资之无缺，十月，遂克武昌。湘军之名自此显。
　　五年，武昌三陷，胡林翼署巡抚，飞书告急。秉章令鲍超率水师先赴，彭玉麟募勇继之。起杨岳斌於家，统其众以固北路，而南路广东、广西群贼扰境，土匪纷起应之。令田兴恕御东路，王珍剿南路，先清土匪，克东安，斩广西贼首胡有禄。馀贼复扰永明、江华，击走之。克桂阳、永兴、茶陵、郴州、宜章，毙广东贼首何禄，南路遂定。贵州苗犯晃州、沅州、麻阳，并击走之。当武昌陷后，总督杨霈奏饬胡林翼渡江上扼汉川，以固荆襄。秉章上疏争之，略曰：“杨霈始终坚执防贼北窜，然以现在形势论之，江西、湖南尚称完地。若使湖北水陆两军移驻汉川，长江千里，尽委之贼，其将置东南於不问乎？未解者一也。移驻汉川，祗能御上窜襄阳之路，其於荆州并无轻重。若贼水陆并进，荆州门户，其孰当之？未解者二也。水陆两军相为依附，胡林翼既驻汉川，则水军非退守监利，即移泊岳州，为湖南门户计，尚未为失。然武汉门户岂能度外置之乎？未解者三也。若谓贼众兵单，不思广济失利之初，以总督万馀之兵，不能当千馀之贼，乃退守黄州，未一日即退汉川，由此而德安，而随州，今又退至枣阳。北窜者贼也，引之北窜者谁欤？未解者四也。扼贼北窜，必固荆襄，欲保荆襄，必守武汉，此一定之局。汉阳未复，不能绕至汉川，况武汉均为贼屯，胡林翼纵至汉川，以孤军驻四面皆贼之地，又能为荆襄门户计乎？未解者五也。”霈之专防北窜，原出迎合上意。疏入，诏斥所诋霈者过当。然上意开悟，未久罢霈，以官文代之，与胡林翼合规武汉。秉章悉力资给林翼军，如所以助曾国籓者。洎林翼与罗泽南破石达开於咸宁，达开折入江西，连陷瑞州、临江，而吉安、抚州、建昌属城多被扰。
　　国籓自上年九江之挫，久留南昌，孤军难进展。秉章至是锐意东援，令江忠济出通城以固岳州，令刘长佑、萧启江率军分路入江西。六年，刘长佑等连克萍乡、万载，进攻袁州。江忠济战殁通城，以王珍代之，连克通城、崇阳、蒲圻、通山诸县。至冬，长佑克袁州、分宜、新喻，赵焕联自茶陵收永宁，余星元自酃县收永新、莲花。初议规江西分三路，北路出瑞州，中路出袁州，南路出吉安。刘长佑袁州一路兵逾九千，饷难再筹。至是始令周凤山、曾国荃各募勇二千，合趋吉安。诏嘉秉章不分畛域，越境殄寇，赐花翎。
　　七年，武汉既复，下游无警，湘军乃四出。以蒋益澧率永州军援广西，以王珍军增援江西，以兆琛等军援贵州，需饷益钜。湖南自军兴停漕运，米贱，而徵折犹沿旧价，民困赋绌。秉章减浮折，覈中饱，民减纳而赋增。仿扬州例，抽收盐货釐金，岁入百数十万，给军无缺。王珍战江西，屡破悍寇，克乐安，寻卒於军，以张运兰及珍弟开化分统其众。刘长佑攻临江，至十二月克之。八年，京察叙功，加头品顶戴。刘长佑以疾归，以刘坤一代领其军。进规抚州、建昌，先后克复。八月，诸军齐集，克吉安。石达开败窜浙江，江西略定。秉章以兵合不易，应乘胜进取。疏请起曾国籓督师援浙，留萧启江、张运兰两军随征，馀军尽撤。盖自五年援江西，糜湖南饷凡二百六十万，协济之数不预焉。
　　石达开由浙入闽、粤，徘徊五岭之上。九年春，复由江西入湖南。秉章调魏喻义、陈士杰扼岿河，起刘长佑於家，令与刘坤一募勇四万备迎击。调萧启江、张运兰於江西，调田兴恕於贵州，未集而贼至，陷桂阳、宜章、兴宁，窥衡州，为岿河之军所扼，回窜嘉禾、新田、临武、宁远。达开大队窜永兴，以据上游。刘长佑出祁阳，与之相持。回犯东安、新宁，刘坤一再挫之，乃趋宝庆，众号三十万，多乌合。秉章下免死令，散数万人。时赵焕联、田兴恕等军先至，营城外。贼营环二百里，包诸军於中。胡林翼遣李续宜率军赴援，秉章令刘长佑、刘岳昭、何绍彩分三路进。六月，战宝庆城下，内外夹击。贼人众乏食，再战再败，遂东窜。萧启江军遇於永州，又击败之。乃由全州窜广西，启江尾追，刘长佑继进，败之於大榕口，又败之桂林，贼窜庆远。秉章令长佑留镇广西，田兴恕回贵州，萧启江出沅江，兼顾川、黔。时广东贼又扰边境，令张运兰、黄淳熙分击於江华、宜章，并歼之。
　　十年，命赴四川督办军务。时左宗棠已奉命募勇援浙，聘湘乡刘蓉赞军事。湘军名将多从曾国籓、胡林翼，惟刘岳昭、黄淳熙在湖南。调两军随行，受代将发，石达开复由广东犯湖南境，吏民乞留。遣岳昭、淳熙会剿，贼寻引去。十一年正月，始启行，抵宜昌，闻陈玉成犯湖北，分遣岳昭赴援，自率五千人入川。
　　四川之乱，始於咸丰九年。滇匪蓝大顺又名朝柱，李短搭又名永和。结党私贩鸦片，其党被捕，聚众陷宜宾，攻叙州，扰嘉定，众号十馀万，群盗遂四起。总督有凤、曾望颜等不能制，徵兵湖南，先遣萧启江一军赴之。启江寻病殁，诏曾国籓赴川督师，中止未行，成都将军崇实署总督。秉章奉命后，虑客军易遭齮龁，犹观望。崇实驰书促行，开诚迎候，发夔关税以给军，军至，乃出望外。时贼首李永和、卯得兴踞青神，蓝朝柱围绵州，张第才、何国樑围顺庆，蹂躏四十馀县，将逼成都。秉章至万县，即令黄淳熙援顺庆，战於定远，阵斩何国樑，贼大败。追至潼川二郎场，中伏，淳熙阵亡，然贼惊湘军勇锐，引去。秉章由顺庆进驻潼川，令胡中和、萧庆、何胜必率萧启江旧部，曾传理代领黄淳熙之众，刘德谦率亲军，唐友耕率川军，合万九千人，援绵州，别以他军缀青神，分扼东北。会穆宗即位，擢授秉章四川总督。八月，师会绵州城下，连破贼十馀垒，贼败退，渡涪水屯守。官军作五浮桥以济，又击败之。贼遁走，由什邡、崇庆趋丹棱，秉章始入成都。
　　莅任，奏劾布政使祥奎、中军副将张定川不职，罢之。荐刘蓉，诏超擢署布政使。军事吏治，振刷一新，於是分剿诸贼，急攻蓝、李二股。令唐友耕扼眉州洪堰，断青神之援，胡中和等诸军围丹棱，作长壕木城，节节进逼。贼弃城走，追毙蓝朝鼎於阵。馀贼分路逃散，为民团汛兵截杀几尽。蓝朝柱率二百人遁入山，寻出合诸匪陷新宁，复为官军击散。其后陕西盩厔匪溃走兴安，为民团所获，有自称为蓝大顺及弟三顺至九顺，并戮之。李永和见丹棱已克，亦遁走，分军追击，围之於铁山。同治元年，京察，诏嘉秉章殄寇迅速，整顿地方，加太子少保。寻克青神，李永和、卯得兴由铁山遁走，追至宜宾，擒之。道员张由庚克新宁，贼分窜，张第才遁陕西，曹灿章入老林。总兵周达武解涪州围，追擒周绍涌於大竹，又擒郭刀刀於巴州。周毚毚由云南入岳池、合州、新宁，张由庚击走之，诸城皆复。至冬，川南北一律肃清，诏嘉调度有方，予优叙。
　　石达开见川中兵事方殷，屡由黔、楚窥伺来犯。是年春，陷石柱，扑涪州，为刘岳昭军所阻，窜黔境。寻又入叙永，攻江安，陷长宁，分扰珙、高、庆符，刘岳昭、曾传理等击败之。退滇境，分窜筠连、高县，官军扼金沙江以守。贼谋三路入川，秉章调诸将及土司兵分防。二年正月，赖裕新自宁远犯冕宁，至越巂，为工卩部土司岭承恩击毙。馀贼散扰川西十馀县，多为官军民团截杀，尽歼於平武山谷中。三月，石达开渡金沙江，为唐友耕等军所扼，由小径趋土司紫打地。大渡河水涨，官军伺半济击之，退扑松林、小河，又为土司王应元所扼。岭承恩夜袭破马鞍山贼营，断其粮道。复连扑两河，皆不得渡，粮尽，杀马采树叶而食。唐友耕等汉、土官兵合击，焚其巢，堕岩落水无数。馀七八千人奔老鸦漩，复为土兵所阻。达开率一子及其党三人乞降，解散四千人，馀党尽诛之。五月，槛送达开至成都，磔於市。捷闻，诏深嘉之，加太子太保，将士奖擢有差。李福猷为达开死党，初约由黔入川。令刘岳昭与黔军合剿，寻於黔境就歼。达开馀孽遂尽。
　　粤匪扰陕西，围汉中，秉章令道员易佩绅率军解其围，张由庚驻防川境。至是复令萧庆高、何胜必赴剿。诏擢刘蓉为陕西巡抚，督诸军。秉章病目请告，命力疾视事。三年，江宁克复，诏录前后功，予一等轻车都尉世职，赐双眼花翎。四年，陕西粤匪为诸军击败，窜甘肃阶州，令周达武会剿平之。回剿南坪番匪，匪首欧利哇降。又剿马边，擒匪首宋士杰，边境悉平。令刘岳昭援黔，由绥阳抵遵义，道路始通，后由黔规滇，皆秉章遗策也。六年夏，疾愈视事，命以四川总督协办大学士。十一月，卒於官，优诏赐恤，称其“公忠诚亮，清正勤明”，赠太子太傅，入祀贤良祠，四川、湖南建专祠。赐其子天保郎中、天诒举人，诸孙并赐官，谥文忠。
　　秉章晚年愈负重望，朝廷要政多谘决，西南军事胥倚之。所论荐人才，悉被任用，著勋名。川民感其削平寇乱，出於水火，及其殁，巷哭罢市。遗爱之深，世与汉诸葛亮、唐韦皋并称云。
　　胡林翼，字润之，湖南益阳人。父达源，嘉庆二十四年一甲三名进士，官至少詹事，学宗宋儒。林翼少时，即授以性理诸书，而林翼负才不羁，娶总督陶澍女，习闻绪论，有经世志。
　　道光十六年，成进士，选庶吉士，授编修。二十年，充江南副考官，坐失察正考官文庆携举人熊少牧入闱，降一级调用。丁父忧，服阕，捐纳内阁中书，改贵州知府。署安顺、镇远，皆盗薮，用明戚继光法练勇士，搜捕林箐，身与同甘苦。屡擒剧盗，靖苗氛，以功赐花翎。又因防剿新宁匪李沅发，以道员用。总督吴文镕、巡抚乔用迁并荐堪大用。咸丰元年，补黎平，实行保甲团练，千五百馀寨，建碉楼四百馀座，严扼要隘，储穀备城守。地邻湘、桂，匪戢而民安。三年，剿甕安榔匪，诛其魁。湖南巡抚张亮基、骆秉章两次奏调，以贵州留不行。御史王发桂疏荐林翼剿匪成效，诏赴湖北委用。
　　四年，擢贵东道，率黔勇千人行次通城，而总督吴文镕战殁黄州，遂进援武昌。贼寻犯湖南，骆秉章调林翼回防，平安化土匪，擢四川按察使，寻调湖北。曾国籓既克武昌，檄林翼与罗泽南会攻九江，屯湖口，破贼梅家洲。五年春，擢湖北布政使。总督杨霈师溃黄梅，林翼率所部回援武昌，别以副将王国才一军隶之，未至，汉阳陷，会攻不克，屯沌口。武昌复陷，潜师渡江规武昌，为贼所围，兵少食尽，退金口。诏林翼署理湖北巡抚，杨霈奏令上扼汉川。林翼疏陈形势，宜急攻武汉，方能内固荆襄，上俞之。时武、汉、黄、德四郡皆为贼踞，后路崇阳、通城多伏莽，公私赤立，兵饷皆绌。林翼驰书四出乞贷，发家穀给军。添募兵勇，兼顾南北两路，凡数十战，时有克捷，亦屡濒於危。七月，攻克汉口镇，夺大别山贼卡。未几，援贼由汉川至，焚汉口。崇、通匪勾结武昌城贼，扑金口大营。诏念林翼素善用兵，勉以重整散卒。寻退奓山，饷绝兵溃，下部议处。林翼移营大军山，收集溃兵，驻新堤、嘉鱼。水陆合万人，半出新募，贼至常数万，军中夺气。林翼镇静相持，以忠义激励将士，始渐定。奏调罗泽南由江西来援，连克通城、崇阳，林翼自往迎之於蒲圻。合破援贼韦俊、石达开於咸宁，复其城。乘胜进攻武昌，自率所部普承尧、唐训方军由中路，罗泽南当西路，杨岳斌以水师会金口，总督官文亦令都兴阿率骑兵驻北岸。林翼和辑诸将，军势遂日振，屡战皆捷。
　　六年三月，罗泽南急攻城，伤於砲，骤卒。以李续宾代领其军，攻战不少辍。石达开自咸宁败后，窜江西，连陷数郡。曾国籓屡调罗泽南回援，不克往。林翼分遣刘腾鸿、普承尧两军赴之。诏以武汉久不克，督战急。林翼疏陈，略曰：“臣顿兵城下五月馀矣。血肉之躯，日当砲石，伤亡水陆士卒三千馀，丧将领罗泽南、周得魁百馀人，李续宾中丸堕马者数矣。夫兵易募而将难求，臣观前史，李左车告韩信，以顿兵城下，情见事绌为戒。战易攻难，自昔已然。故臣自四月后乃禁仰攻，分兵咸、蒲以取义宁，四战皆捷。分水师以清下游，直达九江。臣自率兵五千扼武昌南路，李续宾率六千三百扼洪山东，分剿北路。水师六营下驻沙口。贼由九江、兴国分路来援，臣豫拨三千馀人战於百里之外。微臣之志，誓与兵事相终始。万一变生意外，决不敢退怯苟且，自取羞辱。”文宗览奏，特慰勉之。
　　五月，贼於武昌城外豹子澥等处增垒掘壕，林翼抽调诸军击之，遂於要隘掘壕困贼。贼屡扑，皆击退。谍知九江贼古隆贤来援，已至樊口，先遣党数千进踞葛店。令蒋益澧率精锐迎击，战於葛店，大破贼，焚其舟。追至樊口，杨载福水师亦至，合击，毙贼数千。攻克武昌县城，遂渡江攻黄州。而石达开由江西窜江宁，复纠众上犯，分数路。七月，急调黄州军回援。贼由金牛趋葛店，古隆贤亦起应之。林翼督水陆军分御，连战於油坊岭、鲁家港、姚家岭、窑湾、沙子岭、小龟山，旬日内二十馀捷，擒斩无算，解散胁从万馀，追奔百馀里，至华容，贼悉遁。九月，杨岳斌追贼至蕲州，焚其舟，直抵田家镇。贼援既绝，添募陆勇五千，水师六营，为长图计。十一月，咨会官文克期大举。杨岳斌断拦江铁锁，焚贼船尽。贼倾城出扑，鏖战三时，大败狂奔，诸军逐之，遂复武昌。擒贼酋古文新等，骈诛数百人，生降四千。同日官文亦克汉阳。诏实授林翼湖北巡抚，加头品顶戴。遂分兵收复武昌县、黄州府及兴国、大冶、蕲水、蕲州、黄梅。令李续宾乘胜规九江，都兴阿、杨岳斌、鲍超屯小池口，自驻武昌筹全局。
　　上疏论军事吏治，略曰：“湖北军务不饬已久，无论贼之多寡强弱，闻警先惊，接仗即溃。上下相蒙，恬不知耻。误於使贪使诈，而实为贪诈所使。川、楚、河南勇目，招合无赖投效，以一报十，冒领口粮。交绥即败，又顾之他。帑项至艰，徒饱无赖欲壑。遣散不得其方，又相聚为盗。近年湖北募勇之大患，绿营则怯懦若性，正额虚浮，军政营制，荡然无存。此为兵事急应整顿之要。自古用武之地，荆襄为南北关键，武汉为荆襄咽喉。武汉有警，则邻疆胥震。四年之中，武昌三陷，汉阳四陷。东南数省，受害惟武汉为甚。夫善斗者必扼其吭，善兵者必审其势。今於武汉设重镇，则水陆东征之师，恃为根本军火米粮委输不绝，伤痍疾病休养得所。平吴之策，必先保鄂，明矣。保鄂必先固汉阳。湖北之失，在汉阳无备。下游小挫，贼遂长驱直入。应请於武汉设陆师八千，水师二千，日夜训练。平时有藜藿不采之威，临事有千里折冲之势。且东征之师，孤军下剿，苦战必伤，久役必疲。伤病之人，留於军中，不但误战，亦且误饷。若以武汉之防兵更番迭代，则士气常新，军行必利。此武汉宜急设防练之要。湖北莠民从贼者多，兵勇搜捕，徒滋扰害。惟有保甲清釐，族户綑献，分别斩释。然牧令不得其人，则法不能行。官吏之举动，为士民所趋向；绅士之举动，又为愚民所趋向。未有不养士而能致民，不察吏而能安民者。五年大熟，州县乃或报灾，六年大饥，州县转或徵赋。以丰为歉，是病国计；以歉为丰，是害民生，而终害於国计。歉岁官吏私收蠲缓，实惠不及於民。有所谓挖徵、急公等名目，无一非蠹国病民。凡下与上交接之事，诿之幕友；官与民交接之事，诿之门丁。词讼案牍，病在积压；盗贼奸宄，弊在因循。州县之小事，即百姓之大事，今日之小贼，即异日之大贼。厝火积薪，隐忧方大。又如捐输则有踩堂、贽见之费，牙帖则有勒索之费，釐金则有私设之费。臣受事以来，迭次特参，在国自有刑章，在臣甘为怨府。惟思劾贪非难，求才为难。前者劾去，后者踵事，而巧避其名，弊将不可胜言。臣愚以为必严禁官场应酬陋习，与群吏更始，崇尚敦朴，屏退浮华。行之数年，庶可改观。目下州县悬缺待人，请敕下部臣，暂勿拘臣文法资格。此吏治急应整饬之要。武汉甫经收复，人或以为已治已安，臣窃忧之。如以为治安，则前收复已二次矣。况江西七府俱沦於贼，旁轶横出，不仅九江、安庆为足虑也。未收复之前，事势极难，文武尚有惧心；收复之后，布置尚易，而特恐文武均萌肆志。外省粉饰之习，久在圣明洞鉴。不揣愚昧，用以直陈。”疏入，上嘉纳焉。於是裁浮勇，练新军，蠲四十六州县田赋以苏民困。设清查局，稽核全省仓库盈虚之数；设节义局，表彰死难官绅士女；设军需局，以备东征饷械。严课吏治，纠劾文武数十人，推廉尚能，手书戒勉将吏如子弟。初，将吏颇构督、抚异同，下令曰：“敢再言北岸兵事吏事长短者，以造言论罪。”官文亦开诚相与，无掣肘。军政吏治，皆林翼主稿，林翼推美任过，督抚大和。湖北振兴，实基於此。襄阳土匪猖獗，扰及河南境，令唐训方等剿之。
　　七年春，擒匪首高先二等。陈玉成由皖北上犯，诸军不能御。林翼赴黄州督师，贼众十馀万环踞巴河东。会水涨，林翼令毁三台河石桥，扼河而守。潜师出回龙山，遏贼上窜。调李续宜率湖勇驰至，督诸军合击於孙家嘴、马家河、月山，贼大败遁走。都兴阿、李续宾亦连破贼於黄梅、宿松，楚北肃清。遂视师九江，定合围方略而还。八年四月，李续宾等攻九江，克之，磔贼首林启荣。诏嘉林翼调度有方，加太子少保。林翼乃急规安庆，杨岳斌率水师出九江，都兴阿出宿松、望江，逼安庆为围师。李续宾规复太湖、潜山、桐城，与都军为犄角。五月，丁母忧，诏予假百日治丧，假满仍署巡抚。七月，庐州陷，李续宾轻军赴援，战殁三河。林翼方奉母柩回籍，诏急起视师，林翼闻命，痛哭起行，迳次黄州，军心始定。
　　九年，进屯上巴河，与李续宜整饬部伍，日夜训练，谋大举。会石达开由江西犯湖南，围宝庆。林翼令李续宜率所部赴援，舒保马队助之，又以水师分扼河道，宝庆围得解，於是与曾国籓合力图复安徽。国籓循江而下为第一路，多隆阿、鲍超攻取潜山、太湖为第二路，林翼自出英山、霍山为第三路，李续宜由松子关出商城、固始为第四路。十月，由黄州移营英山。陈玉成在贼中最狡悍，见太湖围急，纠合捻匪张洛行、龚瞎子众数十万来援。林翼集诸军精锐全力备战，欲一鼓歼之。与曾国籓部署诸将，指挥战略。谋前敌总统，以多隆阿谋勇兼优，而鲍超素不相下，手书劝勉，十数往复，始定议。又备意外，令金国琛、余际昌以八千人出潜山天堂拊贼背。十二月，贼至，鲍超营小池驿，当其冲，贼聚攻之。多隆阿虑分兵掣全势，置不救，调唐训方往助。事且急，金国琛等由山中鼓行而出，贼乃夺气。十年正月，多隆阿攻罗山冲为西路，鲍超出小池驿为东路，硃品隆、蒋凝学、唐训方等合击，金国琛等亦同时并进，大破贼，歼毙先后二万馀，遂克太湖城，潜山亦复。是役为仅见之大捷，安庆之势遂孤。
　　既而江南大军溃，苏、常尽陷，曾国籓授两江总督，督师。林翼为画分路大举之策，国籓不尽用，率鲍超等次祁门，为规复江南计，以其弟国荃围安庆。林翼令多隆阿围桐城，李续宜屯青草塥，为两军援，都兴阿别出师江北，分兵济饷，林翼悉任之。十月，多隆阿、李续宜大破贼於桐城挂车河。林翼进驻太湖，度贼援安庆不利，必深入湖北腹地以分我军势。令余际昌屯霍山乐兒岭，成大吉屯罗田松子关，戒贼至勿浪战，坚守待援。十一年春，贼果合捻匪西犯，成大吉破之松子关，歼捻渠龚瞎子。霍山守者违节度，为贼所败，遂进陷黄州、德安、孝感、随州，林翼令李续宜回援。贼复分股回略蕲、黄，趋安庆，约城贼夹击。檄成大吉下援，鲍超亦由南岸至，破贼於集贤关，擒斩数千，磔其渠刘瑲林。多隆阿亦破援贼於桐城，贼计不得逞，城中粮将尽，势益慼。南岸之贼复由江西犯兴国、大冶，南及崇、通，武汉震动。林翼方病咯血，自率师回援，而围攻安庆益急。及抵湖北，贼已闻风遁。八月朔，遂克安庆。曾国籓推林翼为首功，诏加太子太保，予骑都尉世职。桐城、庐江、舒城以次复，黄州、德安之贼先后擒斩，楚境悉平。
　　林翼久病，闻文宗崩於热河行在，大恸呕血，八月，卒。诏赠总督，祀贤良祠，湖北、湖南并建专祠，赐其子子勋举人，谥文忠。同治元年，复诏：“林翼未竟全功，遽就溘逝，迹其功勋卓越，名播寰区，至今江、鄂士民称颂。命於原籍家祠赐祭一坛。”洎江南平，加予一等轻车都尉世职，子子勋袭，后并两世职为男爵。光绪中，以孙祖廕袭，官邮传部参议。
　　林翼貌英伟，目岩岩，威棱慑人。事至立断，无留难。尤长综覈，釐正湖北漕粮积弊，以部定漕折为率，因地量加轻重，民岁减钱百馀万缗，岁增帑四十馀万两，提存节省银亦三十馀万两。两湖自淮盐阻绝，率食川盐，於宜昌、沙市、武穴、老河口设局徵税，视旧课增至倍蓰。时东南各省皆抽釐助饷，惟湖北多用士人司榷，覈实无弊。其治军务明纪律，手订营制，留意将才。尝曰：“兵之嚣者无不罢，将之贪者无不怯；观将知兵，观兵知将。为统将必明大体，知进退缓急机宜；其次知阵法，临敌决胜；又其次勇敢：此大小之分也。”驭将以诚，因材而造就之，多以功名显。察吏严而不没一善，手书褒美，受者荣於荐剡，故文武皆乐为之用。士有志节才名不乐仕进者，千里招致，於武昌立宝善堂居之，以示坊表。尝曰：“国之需才，犹鱼之需水，鸟之需林，人之需气，草木之需土。得之则生，不得则死。才者无求於天下，天下当自求之。”荐举不尽相识，无一失人。曾国籓称其荐贤满天下，非虚语。尝自以闻道晚，刻自绳检，欿然常若不足。家有田数百亩，初筮仕，誓先墓，不以官俸自益。父著弟子箴言行世，承其志为箴言书院，教人务实学。病革，曰：“吾死，诸君赙吾，惟修书院，无赡吾家。”所著读史兵略、奏议、书牍，皆经世精言。
　　论曰：骆秉章休休有容，取人为善。胡林翼综覈名实，幹济冠时。论其治事之宽严疏密若不相侔，而皆以长驾远驭，驱策群材，用能丕树伟绩。所莅者千里方圻，规画动关军事全局。使无其人，则曾国籓、左宗棠诸人失所匡扶凭藉，其成功且较难。缅怀中兴之业，二人所关系者岂不钜哉？

　　列传一百九十四
　　江忠源弟忠济  族弟忠信  罗泽南
　　江忠源，字岷樵，湖南新宁人。道光十七年举人。究心经世之学，伉爽尚义。公车入京，初谒曾国籓，国籓曰：“吾生平未见如此人，当立名天下，然终以节烈死。”大挑教职，回籍。察教匪乱将作，阴以兵法部勒乡里子弟。既而黄背峒盗雷再浩果勾结广西莠民为乱，一战破其巢，擒再浩戮之。以功擢知县，拣发浙江。秀水灾，奉檄往赈，遂权县事。赈务毕举，擒剧盗十数，邑大治。巡抚吴文镕待以国士，补丽水，檄治海塘。文宗即位，曾国籓应诏荐其才，送部引见，寻以父忧去官。
</div>
    <div class="pagination">
<a href="清史稿_page211.html">上一页</a><span>...</span><a href="清史稿_page207.html">207</a><a href="清史稿_page208.html">208</a><a href="清史稿_page209.html">209</a><a href="清史稿_page210.html">210</a><a href="清史稿_page211.html">211</a><span class="current-page">212</span><a href="清史稿_page213.html">213</a><a href="清史稿_page214.html">214</a><a href="清史稿_page215.html">215</a><a href="清史稿_page216.html">216</a><a href="清史稿_page217.html">217</a><span>...</span><a href="清史稿_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
