<!DOCTYPE html>
<html>
<head>
    <meta charset="UTF-8">
    <title>辽史 - 第 200 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 200 页/共 221 页</h1>
    <div class="content">　　从枢密使耶律斜轸破宋将杨继业军于山西。统和十三年秋，为行军都监，从都部署奚王和朔奴伐兀惹乌昭度，数月至其城。昭度请降。和朔奴利其俘掠，令四面急攻。昭度率众死守，随方捍御。依埤　虚构战棚，诱我军登陴，俄撤枝柱，登者尽覆。和朔奴知不能下，欲退。萧　德谓师久无功，何以藉口，若深入大掠，犹胜空返。斡腊曰：「深入，恐所得不偿所损。」　德不从，略地东南，循高丽北鄙还。道远粮绝，人马多死。诏夺诸将官，惟斡腊以前议得免。

　　寻加同政事门下平章事，为东京留守。开泰中卒。

　　耶律速撒，字阿敏，性忠直简毅，练武事。

　　应历初，为侍从，累迁突吕不部节度使。历霸、济、祥、顺、圣五州都总管，<二>俄为敦睦宫太师。保宁三年，改九部都详稳。四年，伐　项，屡立战功，手诏劳之。

　　统和初，皇太后称制，西边甫定，速撒务安集诸蕃，利害辄具以闻，太后益信任之。凡临戎，与士卒同甘苦，所获均赐将校。赏顺讨逆，威信大振。在边二十年卒。

　　萧阿鲁带，字乙辛隐，乌隗部人。父女古，仕至纠详稳。

　　阿鲁带少习骑射，晓兵法。清宁间始仕，累迁本部司徒，改乌古敌烈统军都监。

　　大安七年，迁山北副部署。九年，达理得、拨思母二部来侵，率兵击却之。达理得复劫牛羊去，阿鲁带引兵追及，尽获所掠，斩渠帅数人。是冬，达理得等以三百馀人梗边，复战却之，斩首二百馀级，加金吾卫上将军，封兰陵县公。寿隆元年，第功，加同中书门下平章事，进爵郡公，改西北路招讨使。

　　乾统三年，坐留宋俘当遣还者为奴，免官。後被徵，以老疾致仕，卒。

　　耶律那也，字移斯辇，夷离堇蒲古只之後。

　　父斡，尝为北克，<三>从伐夏战殁。季父赵三，始为宿直官，累迁至北面林牙。咸雍四年，拜北院大王，改西南面招讨使。大康中，西北诸部扰边，议欲往讨，帝以为非赵三不可，遂拜西北路招讨使，兼行军都统，平之，以功复为北院大王。

　　那也敦厚才敏。上以其父斡死王事，九岁加诸卫小将军，为题里司徒，寻召为宿直官。大康三年，为遥辇克。大安九年，为倒塌岭节度使。明年冬，以北阻卜长磨古斯叛，与招讨都监耶律胡吕率精骑二千往讨，破之。那也荐胡吕为汉人行宫副部署。寿隆元年，复讨达理得、拨思母等有功，<四>赐诏褒美，改乌古敌烈部统军使，边境以宁。部民乞留，诏许再任。乾统六年，拜中京留守，改北院大王，薨。

　　那也为人廉介，长于理民，每有斗讼，亲核曲直，不尚威严，常曰：「凡治人，本欲分别是非，何事迫胁以立名。」故所至以惠化称。

　　耶律何鲁扫古，字乌古邻，孟父房之後。

　　重熙末，补祗候郎君。清宁初，加安州团练使。大康中，历怀德军节度使、奚六部秃里太尉。诏与枢密官措画东北边事，改左护卫太保。侍上，言多率易，察无他肠，以故上优贷之。

　　大安八年，知西北路招讨使事。<五>时边部耶睹刮等来侵，何鲁扫古诱北阻卜酋豪磨古斯攻之，俘获甚众，以功加左仆射。复讨耶睹刮等，误击磨古斯，北阻卜由是叛命。遣都监张九讨之，<六>不克，二室韦与六院部、特满群牧、宫分等军俱陷于敌。何鲁扫古不以实闻，坐是削官，决以大杖。

　　寿隆间，累迁惕隐，兼侍中，赐保节功臣。道宗崩，与宰相耶律俨总山陵事。乾统中，致仕，卒。

　　耶律世良，小字斡，六院部人。才敏给，练达国朝典故及世谱。上书与族弟敌烈争嫡庶，帝始识之。

　　时北院枢密使韩德让病，帝问：「孰可代卿？」德让曰：「世良可。」北院大王耶律室鲁复问北院之选，德让曰：「无出世良。」统和末，为北院大王。

　　开泰初，因大册礼，加检校太尉、同政事门下平章事。时边部拒命，诏北院枢密使耶律化哥将兵，以世良为都监，往御之。明年，化哥还，将罢兵。世良上书曰：「化哥以为无事而还，不思师老粮乏，敌人已去，焉能久守？若益兵，可克也。」帝即命化哥益兵，与世良追之。至安真河，大破而还。自是，边境以宁。以功王岐，拜北院枢密使。

　　三年，命选马驼于乌古部。会敌烈部人夷剌杀其酋长稍瓦而叛，邻部皆应，攻陷巨母古城。世良率兵压境，遣人招之，降数部，各复故地。

　　四年，伐高丽，为副部署。都统刘慎行逗留失期，执还京师，世良独进兵。明年，至北都护府，破追兵于郭州。以暴疾卒。

　　论曰：大之怀小也以德，制之也以威。德不足怀，威不足制，而欲服人也难矣。化哥利俘获，而诸蕃不附，何鲁扫古误击磨古斯，而阻卜叛命，是皆喜於一旦之功，而不图後日之患，庸何议焉。若斡腊之戒深入，速撒之务安集，亦铁中之铮铮者邪？

※校勘记

　　一∶　以功迁南院大王寻改北院枢密使　按纪统和二十三年二月，以惕隐化哥为南院大王。二十九年六月，以南院大王化哥为北院枢密使。

　　二∶　霸济祥顺圣五州都总管　按百官志四，作「义、霸、祥、顺、圣五州都总管」。

　　三∶　父斡尝为北克　按纪重熙十八年十月及卷一一五西夏外记并作「南克耶律斡里」。

　　四∶　达理得拨思母　原作「达里、拨思」，据本卷萧阿鲁带传补，纪大安九年十月、十年二月达理得亦作达理底。

　　五∶　大康中至大安八年知西北路招讨使事　大安二字原脱。按何鲁扫古，纪、属国表亦作阿鲁扫古，大康中未任西北路官职，惟纪、表大安九年三月，并有西北路招讨使耶律阿鲁扫古追磨古斯还，八年应是大安八年，据补。官名互歧，或有迁升。

　　六∶　张九　按即萧张九。见纪大安九年三月及属国表。

　





第九十五卷　　列传第二十五

耶律弘古耶律马六萧滴冽耶律适禄耶律陈家奴耶律特麽

耶律仙童萧素飒耶律大悲奴

　　耶律弘古，字胡笃堇，枢密使化哥之弟。

　　统和间，累迁顺义军节度使，入为北面林牙。太平元年，加同政事门下平章事，出为彰国军节度使，兼山北道兵马都部署，徙武定军节度使。六年，拜惕隐。<一>讨阻卜有功。圣宗尝刺臂血与弘古盟为友，礼遇尤异，拜南府宰相，改上京留守。

　　重熙六年，迁南院大王，御制诰辞以宠之。十二年，<二>加于越。帝闵其劳，复授武定军节度使，卒。讣闻，上哭曰：「惜哉善人！」丧至，亲临奠焉。

　　耶律马六，字扬隐，孟父楚国王之後。性宽和，善谐谑，亲朋会遇，一坐尽倾。恬于荣利。

　　与耶律弘古为刺血友，弘古为惕隐，荐补宿直官。重熙初，迁旗鼓拽剌详稳。为人畏慎容物，或有面相陵折者，恬然若弗闻，不臧否世务。以故上益亲狎。三年，迁崇德宫使，为惕隐，<三>御制诰辞以褒之。拜北院宣徽使，宠遇过宰辅，帝常以兄呼之。

　　改辽兴军节度使，卒，年七十。子奴古达，终南京宣徽使。

　　萧滴冽，字图宁，遥辇鲜质可汗宫人。<四>

　　重熙初，遥摄镇国军节度使。六年，奉诏使宋，伤足而跛，不告遂行，帝怒。及还，决以大杖，降同签南京留守事。遥授静江军节度使，历群牧都林牙，累迁右夷离毕。以才干见任使。

　　会车驾西征，元昊乞降，帝以前後反覆，遣滴冽往觇诚否。因为元昊陈述祸福，听命乃还。拜北院枢密副使，出为中京留守。十九年，改西京留守，卒。

　　耶律适禄，字撒懒。清宁初，为本班郎君，稍迁宿直官。

　　乾统中，从伐阻卜有功，加奉宸。历护卫太保，改弘义宫副使。时上京枭贼赵锺哥跋扈自肆，适禄擒之，加泰州观察使，为达鲁虢部节度使。

　　天庆中，知兴中府，加金吾卫上将军。为盗所杀。

　　耶律陈家奴，字绵辛，懿祖弟葛剌之八世孙。

　　重熙中，补牌印郎君。坐直日不至，降本班。会帝猎，陈家奴逐鹿围内，鞭之二百。时耶律仁先荐陈家奴健捷比海东青鹘，授御盏郎君。历鹰坊、尚厩、四方馆副使，改徒鲁古皮室详稳。会太后生辰，进诗献驯鹿，太后嘉奖，赐珠二　，杂彩二百段。兄撒钵卒，陈家奴闻讣，不告而去。帝怒，鞭之。

</div>
    <div class="pagination">
<a href="辽史_page199.html">上一页</a><span>...</span><a href="辽史_page195.html">195</a><a href="辽史_page196.html">196</a><a href="辽史_page197.html">197</a><a href="辽史_page198.html">198</a><a href="辽史_page199.html">199</a><span class="current-page">200</span><a href="辽史_page201.html">201</a><a href="辽史_page202.html">202</a><a href="辽史_page203.html">203</a><a href="辽史_page204.html">204</a><a href="辽史_page205.html">205</a><span>...</span><a href="辽史_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
