<!DOCTYPE html>
<html>
<head>
    <meta charset="UTF-8">
    <title>新唐书 - 第 139 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 139 页/共 185 页</h1>
    <div class="content">　　晏殁二十年，而韩洄、元琇、裴腆、李衡、包佶、卢徵、李若初继掌财利，皆晏所辟用，有名于时。 
　　晏既被诬，而旧吏推明其功。陈谏以为管、萧之亚，著论纪其详，大略以“开元、天宝间天下户千万，至德后残于大兵，饥疫相仍，十耗其九，至晏充使，户不二百万。晏通计天下经费，谨察州县灾害，蠲除振救，不使流离死亡。初，州县取富人督漕輓，谓之‘船头’；主邮递，谓之‘捉驿’；税外横取，谓之‘白著’。人不堪命，皆去为盗贼。上元、宝应间，如袁晁、陈庄、方清、许钦等乱江淮，十余年乃定。晏始以官船漕，而吏主驿事，罢无名之敛，正盐官法，以裨用度。起广德二年，尽建中元年，黜陟使实天下户，收三百余万。王者爱人，不在赐与，当使之耕耘织纴，常岁平敛之，荒年蠲救之，大率岁增十之一。而晏尤能时其缓急而先后之。每州县荒歉有端，则计官所赢，先令曰：‘蠲某物，贷某户。’民未及困，而奏报已行矣。议者或讥晏不直赈救，而多贱出以济民者，则又不然。善治病者，不使至危惫；善救灾者，勿使至赈给。故赈给少则不足活人，活人多则阙国用，国用阙则复重敛矣；又赈给近侥幸，吏下为奸，强得之多，弱得之少，虽刀锯在前不可禁。以为二害。灾沴之乡，所乏粮耳，它产尚在，贱以出之，易其杂货，因人之力，转于丰处，或官自用，则国计不乏；多出菽粟，恣之粜运，散入村闾，下户力农，不能诣市，转相沾逮，自免阻饥，不待令驱。以为二胜。晏又以常平法，丰则贵取，饥则贱与，率诸州米尝储三百万斛。岂所谓有功于国者邪！” 
　　琇后以尚书右丞判度支，国无横敛而军旅济。为韩滉所恶，贬雷州司户参军。坐私入广州，赐死。腆以兵部侍郎判度支，封闻喜县公。衡历户部侍郎。 
　　佶字幼正，润州延陵人。父融，集贤院学士，与贺知章、张旭、张若虚有名当时，号“吴中四士”。佶擢进士第，累官谏议大夫。坐善元载，贬岭南。晏奏起为汴东两税使。晏罢，以佶充诸道盐铁轻货钱物使，迁刑部侍郎，改秘书监，封丹阳郡公。 
　　徵，幽州人。晏荐为殿中侍御史。晏得罪，贬珍州司户参军。元琇判度支，荐为员外郎。琇得罪，贬秀州长史，三迁给事中。户部侍郎窦参善之，方倚以代己，会同州刺史缺，参请用尚书左丞赵憬，德宗恶参，欲间其腹心，更用徵为之。久乃徙华州，厚结权近，冀进用。同、华地迫而贫，所献尝觳陋，至徵厚赋敛，有所奉入，辄加常数，人不堪其求。 
　　若初者，事晏为冗职，包佶称之。历太康令，劝刺史李芃敛羡钱，交权幸，芃厚遇之。累迁浙东观察使。代王纬为浙西观察、诸道盐铁使。时天下钱少货轻，州县禁钱不出境，商贾不通。若初始奏纵钱以起万货，诏可。而持刚检下，吏民畏服。卒，赠礼部尚书。 
　　宗经终给事中、华州刺史。子濛，字仁泽。举进士，累官度支郎中。会昌初，擢给事中。以材为宰相李德裕所知。时回鹘衰，朝廷经略河、湟，建遣濛按边，调兵械粮饷，为宣慰灵夏以北党项使。始议造木牛运。宣宗立，德裕得罪，濛贬朗州刺史，终大理卿。 
　　晏兄暹，为汾州刺史。天资疾恶，所至以方直为观察使所畏。建中末，召为御史大夫。宰相卢杞惮其严，更荐前河南尹于颀代之。暹终潮州刺史。 
　　颀字休明，河南人。初为京兆士曹参军，尹史翙器之。翙镇山南东道，表为判字。翙死乱兵手，颀挺出收葬之，时称其谊。累迁京兆尹，任机谲，为政烦碎无大体，元载昵厚之。载得罪，出郑州刺史，徙河南尹，以佞柔，故得为大夫。三迁工部尚书，入朝，仆金吾仗下，御史劾之，以太子少师致仕，卒。 
　　暹孙潼，字子固。擢进士第，杜悰判度支，表为巡官，累迁祠部郎中。大中初，讨党项羌，军食乏，宰相欲以潼为使，难其遣。潼见宰相曰：“上念边馈，议遣使，潼畏不称耳，安敢惮行？”遂命为供军使。会复河、湟，调师屯守，以潼判度支河、湟供军案。历京兆少尹。山南有剧贼，依山为剽，宣宗怒，欲讨之，宰相崔铉曰：“此陛下赤子，迫于饥寒，弄兵山谷间，不足讨，请遣使喻释之。”诏潼驰往。涧挺身直叩其垒曰：“有诏赦尔罪。”盗皆列拜，约潼就馆而降。会山南节度使封敖遣兵击贼，潼罢归。 
　　数陈边事，擢右谏议大夫。出为朔方、灵武节度使。坐累贬郑州刺史，改湖南观察使。召为左散骑常侍。拜昭义节度使，徙河东，又徙西川。时李福讨南诏，兵不利，潼至，填以恩信，蛮皆如约。六姓蛮持两端，为南诏间候。有卑笼部落者请讨之，潼因出兵袭击，俘五千人。南诏大惧，自是不敢犯边。以功加检校尚书右仆射。卒，赠司空。 
　　第五琦，字禹珪，京兆长安人。少以吏干进，颇能言强国富民术。天宝中，事韦坚。坚败，不得调。久之，为须江丞，太守贺兰进明才之。安禄山反，进明徙北海，奏琦为录事参军事。时贼已陷河间、信都，进明未战，玄宗怒，遣使封刀趣之，曰：“不亟进兵，即斩首。”进明惧，不知所出。琦劝厚以财募勇士，出贼不意。如其计，复收所陷郡。 
　　肃宗驻彭原，进明遣琦奏事，既谒见，即陈：“今之急在兵，兵强弱在赋，赋所出以江淮为渊。若假臣一职，请悉东南宝赀，飞饷函、洛，惟陛下命。”帝悦，拜监察御史、句当江淮租庸使。迁司虞员外郎、河南等五道支度使。迁司金郎中，兼侍御史、诸道盐铁铸钱使。盐铁名使，自琦始。进度支郎中，兼御史中丞。当军兴，随事趣办，人不益赋而用以饶，于是迁户部侍郎、判度支，河南等道支度、转运、租庸、盐铁、铸钱、司农、太府出纳、山南东西、江西、淮南馆驿等使。乾元二年，进同中书门下平章事。 
　　初，琦请铸乾元重宝钱，以一代十。既当国，又铸重规，一代五十。会物价腾踊，饿馑相望，议者以为非是，诏贬忠州长史。会有告琦纳金者，遣御史驰按，琦辞曰：“位宰相，可自持金邪？若付受有状，请归罪有司。”御史不晓，以为具服，狱上之，遂长流夷州。 
　　宝应初，起为朗州刺史，有异政，拜太子宾客。吐蕃盗京师，郭子仪表为粮料使，兼御史大夫、关内元帅副使。改京兆尹。俄加判度支、铸钱、盐铁、转运、常平等使。累封扶风郡公。复以户部侍郎兼京兆尹。坐与鱼朝恩善，贬括州刺史。徙饶、湖二州。复为太子宾客、东都留守。德宗素闻其才，将复用，召之。会卒，年七十一，赠太子少保。子峰、妇郑，皆以孝著，表阙于门。 
　　班宏，卫州汲人。父景倩，国子祭酒，以儒名家。宏，天宝中擢进士第，调右司御胄曹参军。高适镇剑南，表为观察判官。青城人以左道惑众，谋作乱。事觉，诬引屯将规缓死，众凶惧，宏验治，即杀之，人心大安。郭英乂代适，表雒令，以病解。 
　　大历中，擢起居舍人，四迁给事中。李宝臣死，子惟岳匿丧求节度，帝遣宏使成德喻其军，惟岳厚献遣，宏不纳，还报称旨，擢刑部侍郎、京官考使。右仆射崔宁署兵部侍郎刘乃为上下考，宏不从，曰：“今军在节度，虽有尺籍伍符，省署不校也。夫上多虚美，则下趋竞；上阿容，则下朋党。”因削之。乃闻，谢曰：“敢掠一美以邀二罪乎？”进吏部侍郎。 
　　贞元初，仍旱蝗，赋调益急，以户部侍郎副度支使韩滉。俄而窦参当国，代滉使。而参任大理司直时，宏已为刑部侍郎。德宗以宏熟天下计，故进宏尚书副参，且曰：“朕藉宰相重，而众务一委卿，无庸辞。”参亦以宏素贵，私谓曰；“阅岁当归使于公。”宏喜。后参胖自安，不念前语。宏刚愎，以参欺己，议事稍不合。扬子院，盐铁转运之委藏也，宏任御史中丞徐粲主之，粲以贿闻，参议所代，宏固不可。参选诸院吏，未始访宏，宏数条参所用吏过恶以闻，辄留中。无何，参以使劳，加吏部尚书，而封宏萧国公。恨参以虚宠加己，衔之。每制旨有所营建，必极瑰丽，亲程役，媚结权嬖以倾参。 
　　张滂先善于宏，荐为司农少卿。及参欲滂分掌江、淮盐铁，宏以滂疾恶，且以法绳粲，因谬曰：“滂强戾不可用。”滂闻，不喜。久之，参知帝遇己薄，乃让使，然不欲宏专，问策于京兆尹薛珏，珏曰：“滂与宏交恶，而滂刚决。若分盐铁转运，必能制宏。”参遂荐滂为户部侍郎、盐铁转运使，而以宏判度支，分滂关内、河东、剑南、山南西道盐铁转运隶宏，以悦其意。又还江淮两税，置巡院官，令宏、滂共差择。滂欲得簿最，宏不与。及署院官，更持可否不能定，处处官乏不补。滂奏言：“臣职不修，无逃死，如国家大计何？”由是有诏分掌。宏见宰相辞曰：“宏主漕，岁得江、淮米五十万斛，前年至七十万。今职移于人，敢请罪。”滂在侧儳曰：“公所言非也。朝廷不夺公职，乃公丧官缗，纵奸吏，自取咎尔。凡为度支使，不一岁家辄钜亿，僮马产第侈王公，非盗县官财何以然？上既知之，故令滂分掌。今公无乃归怨上乎？”宏不答，于是移病归第。宰相白其状，诏许如刘晏、韩滉故事，以东都、河南、淮南、江南、山南东道两税，滂主之，东渭桥以东巡院隶焉；关内、河东、剑南、山南西道宏主之。滂至扬州，乃穷劾粲，悉发其赃至钜万，徙死岭表。 
　　宏清洁勤力，晨入官署夕而出，吏不堪其劳，而己益恭。参得罪，宏为有力。卒，年七十三，赠尚书右仆射，谥曰敬。后二年，滂亦罢为卫尉卿。 
　　王绍，本名纯，避宪宗讳改焉。自太原徙京兆之万年。父端，第进士，有名天宝间，与柳芳、陆据、殷寅友善。据尝言：“端之庄，芳之辩，寅之介，可以名世。”终工部员外郎。 
　　绍少为颜真卿所器，字之曰德素，奏为武康尉。再佐萧复府。包佶领租庸、盐铁使，署判官。时李希烈阻兵江淮，输物留梗，乃徙饷道自颍入汴。绍及关，德宗已西狩，乃督轻货趣间道走洋州。绍先见行在，帝劳之曰：“吾军乏春服，朕且衣裘，奈何？”绍流涕曰：“佶遣臣贡奉，无虑五十万，当即至。”帝曰：“道回远，经费方急，何可望邪？”后五日继至，由是纾难。迁仓部员外郎。是时，兵旱无年，诏户部收阙官俸、税茶及无名钱，以修荒政。绍由员外郎判务，迁户部、兵部郎中，皆专领。进户部侍郎，判度支，顷之迁尚书。德宗临御久，益不假借宰相，自窦参、陆贽斥罢，中书取充位，惟绍谨密，眷待殊厚。主计凡八年，每政事多所关访，绍亦未尝一言漏于人。 
　　顺宗立，王叔文夺其权，拜兵部尚书，出为东都留守。元和初，检校尚书右仆射，为武宁军节度使，复以濠、泗二州隶其军。自张愔后，兵骄难治，绍搜辑军政，推诚示人，裨将安进达、唐重靖谋乱，绍以计取之，出家赀赏士，举军安赖。复拜兵部尚书，判户部。卒，年七十二，赠右仆射，谥曰敬。 
　　李巽，字令叔，赵州赞皇人。以明经补华州参军事，举拔萃，授鄠尉。进累左司郎中、常州刺史，召拜给事中，出为湖南观察使。贞元五年，徙江西。巽锐于为治，持下以法，察无遗私，吏不敢少绐。顺宗立，擢兵部侍郎。杜佑表为盐铁、转运副使，俄代佑。使任自刘晏后，职废不振，赋入朘耗。巽涖职一年，较所入如晏最多之年，明年过之，又明年，增百八十万缗。再迁吏部尚书。 
　　天资长于吏事，至治家，亦句检案牍簿书如公府。史有过，秋毫无所纵，股栗胁息，常如与巽对。程异坐王叔文废，巽特荐引之。异之计较精于巽，故巽能善职，盖有助云。元和四年疾革，郎官省候，巽言不及病，但与商校程课功利。是夕卒，年六十三，赠尚书右仆射。 
　　巽为人忌刻校怨，在江西，有所憎恨辄杀之。始，窦参为相，出巽常州，促其行。及参贬郴州，巽时观察湖南，宣武节度使刘士宁致绢数千匹于参，巽即劾参交通籓镇，以怒德宗，遂杀参云。 
　　赞曰：生人之本，食与货而已。知所以取，人不怨；知所以予，人不乏。道御之而王，权用之而霸，古今一也。刘晏因平准法，斡山海，排商贾，制万物低昂，常操天下赢赀，以佐军兴。虽拿兵数十年，敛不及民而用度足。唐中偾而振，晏有劳焉，可谓知取予矣。其经晏辟署者，皆用材显，循其法，亦能富国云。 
　　
列传第七十五　李常赵崔齐卢 
　　李揆，字端卿，系出陇西，为冠族，去客荥阳。祖玄道 ，为文学馆学士。父成裕，秘书监。揆性警敏，善文章。开元末，擢进士第，补陈留尉。献书阙下，试中书，迁右拾遗，再转起居郎，知宗子表疏，以考功郎中知制诰。扈狩剑南，拜中书舍人。 
　　乾元二年，宗室请上皇后号曰“翊圣”。肃宗问揆，对曰：“前代后妃，终则有谥，景龙不君，韦氏专恣，乃称翊圣。今陛下动遵典礼，奈何踵其乱哉？”帝惊曰：“几误我家事。”遂止。后即张氏，有子数岁，欲立为太子，而帝意未决。时代宗以封成王，帝从容语揆曰：“成王长，有功，将定太子，卿意谓何？”揆曰：“陛下此言，社稷福也。”因再拜贺。帝曰：“朕计决矣。” 
　　俄兼礼部侍郎。揆病取士不考实，徒露搜索禁所挟，而迂学陋生，葄枕图史，且不能自措于词。乃大陈书廷中，进诸儒约曰：“上选士，第务得才，可尽所欲言。”由是人人称美。未卒事，拜中书侍郎、同中书门下平章事，修国史，封姑臧县伯。揆美风仪，善奏对，帝叹曰：“卿门地、人物、文学皆当世第一，信朝廷羽仪乎！”故时称三绝。于是京师多盗，至骖衢杀人，尸沟中，吏褫气。李辅国方横，请选羽林骑五百，备徼捕。揆曰：“汉以南、北军相统摄，故周勃因南军入北军，以安刘氏。本朝置南、北衙，文武区别，更相检伺。今以羽林代金吾，忽有非常，何以制之！”辅国议格。 
　　揆决事明当，然锐于进，且近名。兄楷，有时称，滞冗官不得迁。吕諲政事出揆远甚，以故宰相镇荆南，治声尤高。揆惧复用，遣吏至諲所，构抉过失，諲密诉诸朝。帝怒，贬揆袁州长史。不三日，以楷为司门员外郎。揆累年乃徙歙州刺史。 
　　初，苗晋卿数荐元载，揆轻载地寒，谓晋卿曰：“龙章凤姿士不见用，麞头鼠目子乃求官邪？”载闻，衔之。及秉政，奏揆试秘书监，江淮养疾。家百口，贫无禄，丐食取给，牧守稍厌慁，则去之，流落凡十六年。载诛，始拜睦州刺史。入为国子祭酒、礼部尚书。 
　　德宗幸山南，揆素为卢杞所恶，用为入蕃会盟使，拜尚书左仆射。揆辞老，恐死道路，不能达命，帝恻然。杞曰：“和戎者，当练朝廷事，非揆不可。异时年少揆者不敢辞。”揆至蕃，酋长曰：“闻唐有第一人李揆，公是否？”揆畏留，因绐之曰：“彼李揆，安肯来邪？”还。卒凤州，年七十四，赠司空，谥曰恭。 
　　常衮，京兆人，天宝末，及进士第。性狷洁，不妄交游。由太子正字，累为中书舍人。文采赡蔚，长于应用，誉重一时。鱼朝恩赖宠，兼判国子监。衮奏：“成均之任，当用名儒，不宜以宦臣领职。”始，回纥有战功者，得留京师，虏性易骄，后乃创邸第、佛祠，或伏甲其间，数出中渭桥，与军人格斗，夺含光门鱼契走城外。衮建言：“今西蕃盘桓境上，数入寇，若相连结，以乘无备，其变不细，请早图之。”又天子诞日，诸道争以侈丽奉献，不则为老子、浮屠解祷事。衮以为：“汉文帝还千里马不用，晋武帝焚雉头裘，宋高祖碎琥珀枕，是三主者，非有聪明大圣以致治安，谨身率下而已。今诸道馈献，皆淫侈不急，而节度使、刺史非能男耕而女织者，类出于民，是敛怨以媚上也，请皆还之。今军旅未宁，王畿户口十不一在，而诸祠寺写经造像，焚币埋玉，所以赏赉若比丘、道士、巫祝之流，岁巨万计。陛下若以易刍粟，减贫民之赋，天下之福岂有量哉！”代宗嘉纳。迁礼部侍郎。时宦者刘忠翼权震中外，泾原节度使马璘为帝宠任，有所干请，衮皆拒却。 
　　元载死，拜门下侍郎、同中书门下平章事，弘文、崇文馆大学士，与杨绾同执政。绾长厚通可，而衮苛细，以清俭自贤。帝内重绾而颛任之，礼遇信爱，衮弗及也，每所恨忌。会绾卒，衮始当国。 
　　先是，百官俸寡狭，议增给之。时韩滉使度支，与衮皆任情轻重。滉恶国子司业张参，衮恶太子少詹事赵槊，皆少给之。太子文学为洗马副，衮姻家任文学者，其给乃在洗马上。其骋私崇怨类此。故事，日出内厨食赐宰相家，可十人具，衮奏罢之。又将让堂封，它宰相不从，乃止。政事堂北门，异时宰相过舍人院咨逮政事，至衮乃塞之，以示尊大。惩元载败，窒卖官之路，然一切以公议格之，非文词者皆摈不用，故世谓之“濌伯”，以其濌々无贤不肖之辨云。 
　　衮为相，散官才朝议，而无封爵，郭子仪言于帝，遂加银青光禄大夫，封河内郡公。德宗即位，衮奏贬崔祐甫为河南少尹。帝怒，使与祐甫换秩，再贬潮州刺史。 
　　建中初，杨炎辅政，起为福建观察使。始，闽人未知学，衮至，为设乡校，使作为文章，亲加讲导，与为客主钧礼，观游燕飨与焉，由是俗一变，岁贡士与内州等。卒于官，年五十五，赠尚书左仆射。其后闽人春秋配享衮于学官云。 
　　赵憬，字退翁，渭州陇西人。曾祖仁本，仕为吏部侍郎、同东西台三品。憬志行峻洁，不自炫贾。宝应中，方营泰、建二陵，用度广，又吐蕃盗边，天下荐饥，憬褐衣上疏，请杀礼从俭，士林叹美。试江夏尉，佐诸使府，进太子舍人。母丧免，有芝生壤树。建中初，擢水部员外郎。湖南观察使李承表憬自副。承卒，遂代之。召还，阖门不与人交。李泌荐之，对殿中，占奏明辩，通古今，德宗钦悦，拜给事中。 
　　贞元中，咸安公主降回纥，诏关播为使，而憬以御史中丞副之。异时使者多私赍，以市马规利入，独憬不然。使未还，尚书左丞缺，帝曰：“赵憬堪此。”遂以命之。考功岁终，请如至德故事课殿最，憬自言荐果州刺史韦证，以贪败，请降考。校考使刘滋谓憬知过，更以考升。 
　　窦参当国，欲抑为刺史，帝不许。参罢，进中书侍郎、同中书门下平章事，与陆贽同辅政。贽于裁决少所让，又徙憬门下侍郎，繇是不平。自以不任职，数称疾。时杜黄裳遭奄人谗诋，穆赞、韦武、李宣、卢云等为裴延龄构摈，势危甚，憬救护申解，皆得免。初，贽约共执退延龄，既对，贽极言其奸，帝色变，憬不为助，遂罢贽，乃始当国。 
　　憬精治道，常以国本在选贤、节用、薄赋敛、宽刑罚，恳恳为天子言之。又陈前世损益、当时之变，献《审官六议》。一议相臣，曰：“中外知其贤者用之，能者任之，责材之备，为不可得。”二议庶官，曰：“臣尝谓拔十得五，贤愚犹半。陛下曰：‘何必五也，十二可矣。’故广任用，明殿最，举大节，略小瑕，随能试事，用人之大要也。”三议京司阙官，曰：“今要官阙多，闲官员多。要官以材行，闲官以恩泽，是选拔少，优容众也。宜补缺员，以育人材。”四议考课，曰：“今内庶僚，外刺史，课最尤者，擢以不次，善矣。臣谓黜陟宜责岁限，若任要重未当迁者，加爵或秩。其馀进退，宜示迟速之常。若课在中、考如限者，平转而历试之，即无苟且之心、滞淹之虑。”五议遗滞，曰：“陛下委宰辅举才，不遍知也，则访之庶僚；又不遍知也，访之众人，众声嚣然，十誉之未信，一毁之可疑。臣谓宜采士论，以誉多者先用，非大故者勿弃。”六议籓府官属，曰：“诸使辟署，务得才以重府望，能否已试，则引而置之朝，无俾久滞。”帝皆然之，下诏褒答。辅政五年，卒，年六十一。其息上卒时稿奏，帝悼惜之。赠太子太傅，谥曰贞宪。 
　　憬性清约，位台宰，而第室童获犹儒先生家也。得禀入，先建家庙，而竟不营产。其镇湖南也，令孤峘、崔儆并为部刺史，不守法，憬以正弹治之，皆遣客暴憬失于朝。及为相，乃擢儆自大理卿为尚书右丞，峘方贬衢州别驾，引为吉州刺史，人以为贤。 
　　崔造，字玄宰，深州安平人。永泰中，与韩会、卢东美、张正则三人友善，居上元，好言当世事，皆自谓王佐才，故号“四夔”。 
　　浙西观察使李栖筠辟为判官，累迁左司员外郎。与刘晏善，晏得罪，贬信州长史。徙建州刺史。硃泚乱，造辄驰檄比州，发所部兵二千以待命，德宗嘉之。京师平，召还，至蓝田，自以舅源休与贼同逆，上疏请罪。帝以为有礼，下诏慰勉，擢给事中。 
　　贞元二年，以给事中同中书门下平章事。帝谓造敢言，为能立事，故不次用之。造久在江左，疾钱谷诸使罔上，或干没自私，乃建言：“天下两税，请委本道观察使、刺史选官部送京师。诸道水陆转运使、度支巡院、江淮转运使，请悉停，以度支盐铁务还尚书省，六曹皆宰相分领。”于是齐映判兵部，李勉刑部，刘滋吏、礼二部，造户、工二部；又以户部侍郎元琇判诸道盐铁、榷酒事，吉中孚度支诸道两税事。而浙江东、西岁入米七十五万石，方岁饥，更以两税准米百万，豪、寿、洪、潭二十万，责韩滉杜亚漕送东渭桥。诸道有盐铁处，仍置巡院。岁尽，宰相计最殿以闻。造厚元琇，故首命之。时滉方领转运，有宠于帝，朝廷仰其须。滉持不可改，帝重违之，复以滉滉为江淮转运使，余如造请。是秋，江淮米大集，帝美滉功，以滉专领度支诸道盐铁、转运等使。造惧，始托疾辞位，乃罢为太子右庶子，贬琇雷州司户参军。于是造所请悉罢，以忧愧卒，年五十一。议者谓造举不适时，方用之乏，不能权济大事，虽据旧典，奚能抗一切之制云。 
　　齐映，瀛州高阳人。举进士，博学宏词，中之，补河南府参军事。滑亳节度使令狐彰署掌书记，彰疾甚，引映托后事。映因说彰纳节，归诸子京师。彰从之，即以女妻映。彰卒，军乱，映间归东都。 
　　三城使马燧辟为判官。卢杞荐授刑部员外郎。又为凤翔张镒判官。映练军事，论奏数称旨，进行军司马。会德宗出奉天，镒儒缓不知兵，部将李楚琳者，素慓悍，欲介贼为乱。映与齐抗请先事诛之，镒不用，更示宽大，徐谓楚琳曰：“欲以君使外，若何？”楚琳恐，夜杀镒以应贼，映雅为军中慕赖，故得免。奔奉天，授御史中丞。 
　　从幸梁，道险涩，常为帝御。会马骇突，帝恐伤映，诏舍辔，固不去，曰；“马奔是，不过伤臣；舍之，或犯清跸，臣虽死不中偿责。”帝嘉叹，擢给事中。映为人白皙长大，言音鸿爽，故帝常令侍左右，或前马胪传诏旨。进中书舍人。贞元二年，以舍人同中书门下平章事，俄改中书侍郎，封河间县男，与崔造、刘滋并辅政。滋端重寡言，映谦不肯事否可，一颛于造。会造疾，映乃当国。 
　　吐蕃数入寇，关辅震骚，咸言帝欲避狄。映入谏曰：“戎狄不惩，臣之罪也。然内外恟恟，谓陛下具糗粮，欲治行。夫大幸不再，奈何不与臣等计乎？”因俯伏流涕，天子为感寤。 
　　后给事中袁高忤帝旨，而映以为尚书左丞、御史大夫。始，映微时，张延赏遇之善。及映相，而延赏为左仆射，数为映画事，又为所亲求官，映不答，延赏恚。既复用，即劾映非宰相器。明年，贬夔州刺史，徙衡州。久之，为桂管、江西两观察使。始，映罢不以罪，冀复进，乃掊敛献贡，以中帝欲。初，诸籓银大瓶止五尺，李兼为江西，始献六尺瓶，至映乃八尺云。卒，年四十八，赠礼部尚书，谥曰忠。 
　　卢迈，字子玄，河南河南人。性孝友。举明经入第，补太子正字。以拔萃调河南主簿、集贤校理。公卿交荐之，擢右补阙。三迁吏部员外郎。以族属客江介，出为滁州刺史。召还，再迁谏议大夫。数条当世病利，进给事中。俄会考课，迈以不满岁，固辞上考，荐绅高其让。改尚书右丞。 
　　将作监元亘摄祠，以私忌不听誓，御史劾之。帝疑其罚，下尚书省议。迈曰：“按大夫士将祭于公，既视濯而父母死，犹奉祭。礼，散齐有大功丧，致齐有期丧，齐有疾病，听还舍，不奉祭。无忌日不受誓者。虽令忌日与告，且《春秋》不以家事辞王事，今摄祭特命也，亘以常令拒特命，执非所宜。”遂抵罪。 
　　以本官同中书门下平章事。进中书侍郎。时陆贽、赵憬专大政，迈居中，治身循法无它过。久之，暴眩省中，舆还第。诏大臣即问，固乞骸骨，罢为太子宾客。卒，年六十，赠太子太傅。 
　　迈每有功、缌丧，必容称其服，而情有加焉。叔下邽令休沐过家，迈终日与群子姓均指使，无位貌之异。再娶无子，或劝畜姬媵，对曰：“兄弟之子，犹子也，可以主后。”所得禀赐，皆赈姻旧之乏。其从父弟禋丧还洛阳，过都，迈奏请往哭之，尽哀。时执政自以宰相尊，五服皆不过从问吊，而迈独不徇时，议者重其仁而亮云。 
　　赞曰：杨绾之德，陆贽之贤，而衮、憬以为憎，何哉？士固蔽于娼前，然主听不一，故乘以为奸。昔齐桓、秦坚任管仲、王猛，兴区区，霸天下，盖不以不肖者参之。君臣相谅，果难哉！ 
　　
列传第七十六　关董袁赵窦 
　　关播，字务元，卫州汲人。及进士第。邓景山节度青齐、淮南，再署幕府。迁右补阙。与神策军使王驾鹤为姻家，元载恶之 ，出为河南兵曹参军事，数试属县，政异等。陈少游镇浙东、淮南，表为判官，摄滁州刺史。李灵耀叛，少游屯淮上，所在盗贼胃奋，播储赀力，给军兴，人无愁苦。杨绾、常衮皆善播，引为都官员外郎。 
　　德宗初，湖南峒贼王国良惊剽州县，不可制，诏播宣辑，因得请事，对殿中。帝问政治之要，播曰：“为政之本，要得有道贤人乃治。”帝曰：“朕比下诏求贤才，又遣使黜陟，搜逮所遗，须能者用之，若何？”播曰：“陛下虽求贤，又使举荐，然止得求名文辞士，焉有有道贤人肯奉牒丐举选邪？”帝悦，曰：“卿姑去，还当更议。”播且言：“奉诏平贼，有如不受命，臣请发州兵剪定之。”帝曰：“善。”及还，再迁给事中。故事，诸司甲库，以令史直曹，刓脱为奸。播悉易以士人，时韪其法。 
　　历吏部侍郎。帝求宰相，卢杞雅知播韦柔可制，因从容言播材任宰相，其儒厚可镇浮动。乃拜中书侍郎、同中书门下平章事，政一决于杞。尝论事帝前，播意不可，避坐欲有所言，杞目禁辄止，退让播曰：“以君寡言，故至此，奈何欲开口争事邪！”播即喑畏毋敢与。 
　　时李元平、陶公达、张愻、刘承诫率轻薄子，游播门下，能侈言诞计，以功名自喜。播谓皆将相材，数请帝用之。元平本宗室疏裔，好论兵，鄙天下士大夫无可者，人人怨疾之。李希烈叛，帝以汝州据贼冲，刺史疲软不胜任，播盛称元平，帝召见，拜左补阙。不数日，检校吏部郎中，兼汝州别驾，知州事。元平始至，募工筑郛浚隍，希烈阴使亡命应募，凡内数百人，元平不寤。贼遣将李克诚以精骑薄城，募者内应，缚元平驰见希烈，遗矢于地。希烈以其眇小，无髯，戏克诚曰：“使尔取元平，乃以其子来邪？”因嫚骂曰：“盲宰相使汝当我，何待我浅邪！”伪署御史中丞。播闻诧曰：“元平事济矣！”谓必覆贼而建功也，左右笑之。无何，伪署为宰相，有告其贰者，元平断一指自誓。公达等以元平屈贼，皆废不用。 
　　播从幸奉天。卢杞、白志贞已贬而播犹执政，议者不平，遂罢为刑部尚书。韦伦等曰：“宰相不善谋，使天子播越，尚可尚书邪？”相与泣诸朝。未几，知删定使。初，上元中，诏择古名将十人配享武成庙，如十哲侑孔子。播奏：“太公，古贤臣，今其下称亚圣。孔子十哲，皆当时弟子，今所配年世不同，请罢之。”诏可。 
　　贞元初，检校尚书右仆射，持节送咸安公主降回鹘，虏人重其清。还，迁兵部尚书。以太子少师致仕，斥卖车骑，阖门不婴外事。卒，年七十九，赠太子太保。 
　　始，希烈死，或言元平虽屈贼，然有谋不克发，乃贷死流珍州。会赦还，住剡中，观察使皇甫政杀其侄以发帝怒，遂流死贺州。 
　　董晋，字混成，河中虞乡人。擢明经。肃宗幸彭原，上书行在，拜秘书省校书郎，待制翰林。出从淮南崔圆府为判官。还朝，累迁祠部郎中。 
　　大历中，李涵持节送崇徽公主于回纥，署晋判官。回纥恃有功，见使者倨，因问：“岁市马而唐归我贿不足，何也？”涵惧，未及对，数目晋，晋曰：“我非无马而与尔为市，为尔赐者不已多乎？尔之马岁五至，而边有司数皮偿赀。天子不忘尔劳，敕吏无得问，尔反用是望我邪？诸戎以我之尔与也，莫敢确。尔父子宁，畜马蕃，非我则谁使！”众皆南面拜，不敢有言。还，迁秘书少监。 
　　德宗立，授太府卿。不旬日，为左散骑常侍，兼御史中丞，知台事。出为华州刺史。硃泚反，遣兵攻之，晋弃华走行在。改国子祭酒，宣慰恒州。还至河中而李怀光反，晋说之曰：“硃泚为臣而背其君，苟得志，于公何有？且公位太尉，泚虽宠公，亦无以加。彼不能事君，能以臣事公乎？公能事彼，而有不能事君乎？公敌贼有余力，若袭取之，清宫以迎天子，虽有大恶犹将掩焉，如公则谁敢议？”怀光喜且泣，晋亦泣。又语其将卒，皆拜。故怀光虽偃蹇，亦不助泚。 
　　帝还京师，迁左金吾卫大将军，改尚书左丞。是时，右丞元琇为韩滉排笮得罪，滉势振朝廷。晋见宰相，诵元琇非罪，士大夫壮其节。贞元五年，以门下侍郎同中书门下平章事。方窦参得君，裁可大事不关咨晋，晋循谨无所驳异。参欲以其侄申为吏部侍郎，讽晋以闻。帝怒曰：“无乃参迫卿为之邪？”晋谢，具道所以然。帝即问参过失，晋无敢隐，由是参罢宰相。晋惶恐，上疏固辞位。九年，罢为礼部尚书，以兵部尚书为东都留守。 
　　会宣武李万荣病且死，诏晋检校尚书左仆射、同中书门下平章事，为宣武节度副大使，知节度事。万荣死，邓惟恭总其军。晋受命，不召兵，惟幕府驺傔从之，即日上道。至郑，逆者不至，人劝止以观便宜，晋不听，直造汴。及郊，惟恭始出迎谒。既入，即委以军政，无所改更，众服晋有体，莫测其谋。始，惟恭谋代万荣，故不遣吏以疑晋，令不敢入。及晋至情得，则鞅鞅不能平。汴士素骄怙乱，尝介勇士伏幕下，早暮番休，晋一罢之。惟恭乃结大将相里重晏等谋乱，晋觉之，杀其党，械送惟恭京师。帝录其絷李乃劳，贷死流汀州。帝恐晋儒软，诏拜汝州刺史陆长源为司马，以佐晋。晋谦愿俭简，事多循仍，故军粗安。长源持法峭刻，数欲更张旧事，晋初许之，已而悉罢不用。以财赋委孟叔度，叔度为人佻侻，军中恶之。晋在军凡五年，卒，年七十六，赠太傅，谥曰恭惠。 
　　晋为相也，五月朔，天子会朝，公卿在廷，侍中赞群臣贺，窦参摄中书令，当传诏，疾作，公卿相顾，未有诏，晋从容进曰：“摄中书令臣参病不能事，臣请代参事。”南面宣致诏词，进退甚详。金吾将军沈房有期丧，公除，常服入閤，帝疑以问晋，对曰：“故事，朝官期以下丧，服絁缦，不复衣浅色，南班亦如之。”又问晋冠冕之制，对曰：“古者服冠冕，以佩玉节步。堂上接武，堂下布武，君前趋进而已。今或奔走以致颠仆。在式，朝臣皆绫袍，五品而上金玉带，所以尽饰以奉上。故汉尚书郎含香，老莱采服，君父一也。若然，服絁缦，亦非礼也。”帝然其言。诏入閤官毋趋走，期以下丧不得以惨服会，令群臣衣本品绫袍、金玉带，自晋而复。 
　　子溪，字惟深，亦擢明经，三迁万年令。讨王承宗也，擢度支郎中，为东道行营粮料使。坐盗军赀，流封州，至长沙，赐死。 
　　子居中，善诗，为张籍所称。 
　　陆长源者，吴人，字泳。祖余庆，天宝中为太子詹事，有清誉。 
　　长源赡于学，始辟昭义薛嵩幕府，嵩侈汰，常从容规切。嵩曰：“非君安能为此。”历建、信二州刺史。韩滉兼领江淮转运使，辟署兼御史中丞，以为副。入迁都官郎中，复出汝州刺史。遂徙宣武，政皆出司马。初，欲峻法绳骄兵，为晋所持，不克行。而判官杨凝、孟叔度等又苛细，叔度淫纵，数入倡家调笑嬉亵。晋有所偷弛，长源辄裁正之。晋卒，长源总留后事，大言曰；“将士久慢，吾且以法治之！”众始惧。军中请出帑帛为晋制服，不许。固请，止给其直。叔度希望又偿直以盐，乃高盐直，贱帛估，人得盐二斤，举军大怒。或劝长源曰：“故事，有大变则厚赐于军，军乃安。”长源曰：“异时河北贼以钱买戍卒，取旌节，吾不忍为。”众怒益甚。长源性刚不适变，又不为备。才八日，军乱，杀长源及叔度等，食其肉，放兵大掠。死之日，有诏拜节度使，远近嗟怅，赠尚书左仆射。 
　　长源好谐易，无威仪，而清白自将。去汝州，送车二乘，曰“吾祖罢魏州，有车一乘，而图书半之，吾愧不及先人”云。 
　　长源死，监军俱文珍密召宋州刺史刘全谅使总后务。全谅至，其夜军复乱，杀大将及部曲五百人乃定。帝即诏全谅检校工部尚书、宣武节度使。 
　　全谅，始名逸淮，至是赐名，本怀州武涉人也。父客奴，以行戍留籍幽州，事平卢军，以材力显。开元中，室韦首领段普洛数苦边，节度使薛楚玉使客奴单骑袭之，斩首以归。兴卒伍，拜左骁卫将军，为游奕使。性谨朴，数战有功。安禄山反，诏以平卢节度副使吕知诲为使。贼遣韩朝晹诱之，知诲即降，贼害安东副都护马灵察。客奴不平，与诸将共杀知诲，遣使与安东将王玄志相闻。天宝十五载，以客奴为柳城郡太守，摄御史大夫、平卢节度使，赐名正臣；以玄志为安东副大都护。正臣遣使道海至平原，与太守颜真卿相结。真卿喜，以子为质而归赀粮焉，且请出师。未至，而真卿弃平原，乃还。因袭范阳，为史思明所败，奔还，玄志鸩杀之。 
　　全谅事刘玄佐为牙将，以勇果善骑射为玄佐厚礼。累兼御史中丞。及玄佐子士宁代立，疑宋州刺史翟良佐不附己，扬言行部，至则以全谅代之，故汴将士多归心焉。视事凡八月卒，赠尚书右仆射。军中立韩弘代节度云。 
　　袁滋，字德深，蔡州朗山人，陈侍中宪之后。强学博记。少依道州刺史元结，读书自解其义，结重之。后客荆、郢间，起学庐讲授。建中初，黜陟使赵赞荐于朝，起处士，授试校书郎。累辟张伯仪、何士干幕府，进詹事府司直。部官以盗金下狱，滋直其冤，御史中丞韦贞伯闻之，表为侍御史。刑部、大理核罪人，失其平，惮滋守法，因权势以请，滋终不署奏。迁工部员外郎。 
　　韦皋始招来西南夷，南诏毕牟寻内属。德宗选郎吏可抚循者，皆惮行，至滋不辞，帝嘉之。擢祠部郎中，兼御史中丞，赐金紫，持节往。逾年还，使有指，进谏议大夫。迁尚书右丞，知吏部选。求外迁，为华州刺史。政清简，流民至者，给地居之，名其里曰义合。然专以慈惠为本，未尝设条教，民爱向之。有犯令，时时法外纵舍。得盗贼，或哀其穷，出财为偿所亡。召为左金吾卫大将军，以杨于陵代之。滋行，耆老遮道不得去，于陵使谕曰：“吾不敢易袁公政。”人皆罗拜，乃得去，莫不流涕。 
　　宪宗监国，进拜中书侍郎、同中书门下平章事。刘辟反，诏滋为剑南两川、山南西道安抚大使，半道，以检校吏部尚书、平章事为剑南东、西川节度使。是时，贼方炽，又滋兄峰在蜀为辟所劫，滋畏不得全，久不进，贬吉州刺史。未几，徙义成节度使。滑，用武地，东有淄青，北魏博，滋严备而推诚信，务在怀来。李师道、田季安畏服之。居七年，百姓立祠祝祭。以户部尚书召，改检校兵部，拜山南东道节度使，徙荆南。 
　　吴元济之反，滋言蔡兵劲，与下同欲，非朝夕计可下，宜广方略，离溃其心。及宿兵三年，调发益屈，诏出禁钱继之。滋揣天子且厌兵，自表入朝，欲议罢淮西事，道闻萧俯、钱徽坐沮议黜去，滋翻其谋，更言必胜，顺可天子意，乃得还。俄而高霞寓败，帝思以恩信倾贼，且滋尝云云，乃授彰义节度使，侨治唐州。又以滋儒者，拜阳旻为唐州刺史，将其兵。滋先世坟墓在蔡，吴少阳时为修墓，禁刍牧，诸袁多署右职，禀给之。滋至治，去斥候，与元济通好。贼围新兴，滋卑辞讲解，贼因是易滋，不为备。时帝责战急，而滋至六月，以无功贬抚州刺史。未几，迁湖南观察使。累封淮阳郡公。卒，年七十，赠太子少保。 
　　滋既病，作遗令处后事，讫三年，皆有条次。性宽易，与之接者，皆自谓可见肺肝，至家人不得见喜愠。薄居处衣食。能为《春秋》，尝以刘恽《悲甘陵赋》褒善斥恶戾《春秋》指，然其文不可废，乃著后序。工篆隶，有古法。子均，右拾遗；郊，翰林学士。 
　　赵宗儒，字秉文，邓州穰人。八代祖彤，后魏徵南将军。父骅，字云卿，少嗜学，履尚清鲠。开元中，擢进士第，补太子正字，调雷泽、河东丞。采访使韦陟器之，表置其府。又为陈留采访使郭纳支使。安禄山陷陈留，骅没于贼。时江西观察使韦儇族妹坐其夫为畿官不供贼，没为婢。骅哀之，以钱赎韦，厚为资给。贼平，访近属归之，时人高其义。骅以尝陷贼，贬晋江尉。久之，召拜左补阙，迁累尚书比部员外郎。建中初，迁秘书少监。敦交友行义，不以夷险慁操。少与殷寅、颜真卿、柳芳、陆据、萧颖士、李华、邵轸善，时为语曰“殷颜柳陆，李萧邵赵”，谓能全其交也。骅位省郎，衣食窭乏，俸单寡，诸子至徒步，人为咨美。泾原兵反，骅窜山谷，病死，赠华州刺史。 
　　宗儒第进士，授校书郎，判入等，补陆浑主簿。数月，拜右拾遗、翰林学士。时，父骅迁秘书少监，德宗欲宠其门，使一日并命。再迁司勋员外郎。贞元六年，领考功事。自至德后考绩失实，内外悉考中上，殿最混淆，至宗儒，黜陟详当，无所回惮。右司郎中独孤良器、殿中侍御史杜伦以过黜考，左丞裴郁、御史中丞卢佋降考中中，凡入中上者，才五十人。帝闻善之，进考功郎中。累迁给事中。十二年，以本官同中书门下平章事，赐服金紫。居二岁，罢为太子右庶子，屏居慎静，奉朝请而已。迁吏部侍郎，召见，劳曰：“知卿杜门六年，故有此拜，曩与先臣并命，尚念之邪？”宗儒俯伏流涕。元和初，检校礼部尚书，充东都留守。三迁至检校吏部、荆南节度使，散冗食戍二千人。历山南西道、河中二镇，拜御史大夫，改吏部尚书。 
　　穆宗立，诏先朝所召贤良方正，委有司试。宗儒建言：“应制而来者，当天子临问。试有司，非国旧典，请罢之。”诏可。俄检校右仆射，守太常卿。太常有《五方师子乐》，非大朝会不作。帝嗜声色，宦官领教坊者，乃移书取之。宗儒不敢违，以诉宰相。宰相以事专有司，不应关白。以懦不职，罢为太子少师。太和初，进太子太傅。文宗召访政理，对曰：“尧、舜之化，慈俭而已，愿陛下守之。”帝纳其言。六年，授司空，致仕。卒，年八十七，册赠司徒，谥曰昭。宗儒以文学历将相，位任崇剧，然无仪矩，以治生琐碎失名。 
　　窦易直，字宗玄，京兆始平人。擢明经，补校书郎。十年不应辟，以判入等，为蓝田尉。累迁吏部郎中。元和六年，进御史中丞。繇陕虢观察使，入为京兆尹。万年尉韩晤坐赇，易直令官属按之，得赃三十万，宪宗疑未尽，诏穷治，至三百万，贬易直为金州刺史。久之，起为宣歙、浙西观察使。 
　　长庆二年，李昪以汴州叛，易直欲出库财赏军，或谓给与无名，必且生患，乃止。时江、淮旱，漕物淹积不能前，军士闻易直向言，其部将王国清指漕货激众谋乱。易直知之，械国清送狱，其党数千群欢入狱，篡取之，欲大剽。易直登楼令曰：“能诛乱者，一级赏千万！”众喜，反缚为乱者三百馀人，易直悉斩之。入为户部侍郎，判度支。四年，同中书门下平章事，转门下侍郎，封晋阳郡公。即让度支，置其俸三月，有诏停判。文宗立，检校尚书右仆射、同平章事，为山南东道节度使。入为左仆射、判太常卿事。顷之，检校司空，为凤翔节度。以疾还京师。卒，赠司徒，谥曰恭惠。 
　　易直以公洁自喜，方执政，未尝引用亲党。初，元和中，郑馀庆议，仆射上仪，不与隔品官亢礼，易直为中丞，奏驳之。及为仆射，乃自用隔品致恭，为时鄙笑。 
　　子紃，仕至渭南尉、集贤校理。妻父王涯被祸，宦官知易直子，得不死，贬循州司户参军。 
　　赞曰：关播举李元平守汝州，贼缚而臣之。宰相不知人，果可败国，德宗不以是责宰相，几丧天下。晋懦弛苟安，滋欲以恩信倾贼，迂暗之人，乌可语功名会哉！ 
　　
列传第七十七　张姜武李宋 
　　张镒，字季权，一字公度，国子祭酒后胤五世孙也。父齐丘，朔方节度使、东都留守。镒以廕授左卫兵曹参军 ，郭子仪表为元帅府判官，迁累殿中侍御史。乾元初，华原令卢枞以公事谯责邑人齐令诜。令诜，宦人也，衔之，构枞罪。镒按验当免官，有司承风以死论。镒不直之，乃白其母曰：“今理枞，枞免死而镒坐贬。嘿则负官，贬则为太夫人忧，敢问所安？”母曰：“儿无累于道，吾所安也。”遂执正其罪，枞得流，镒贬抚州司户参军。徙晋陵令。江西观察使张镐表为判官，迁屯田、右司二员外郎。居母丧，以孝闻。不妄交游，特与杨绾、崔祐甫善。 
　　大历初，出为濠州刺史，政条清简，延经术士讲教生徒。比去，州升明经者四十人。李灵耀反于汴，镒团阅乡兵严守御，有诏褒美，擢侍御史，兼缘淮镇守使。以最迁寿州刺史。历江西、河中观察使。不阅旬，改汴滑节度使，以病固辞，诏留私第。 
　　建中二年，拜中书侍郎、同中书门下平章事。明年，以两河用兵，诏省薄御膳及皇太子食物，镒因奏减堂餐钱及百官禀奉三分一，以助用度。时黜陟使裴伯言荐潞州处士田佐时，诏除右拾遗、集贤院直学士。镒以为礼轻，恐士不劝，复诏州县吏以绢百匹、粟百石就家致聘，佐时卒不至。 
　　郭子仪婿太仆卿赵纵为奴告，下御史劾治，而奴留内侍省。镒奏言：“贞观时有奴告其主谋反者，太宗曰：‘谋反理不独成，尚当有他人论之，岂藉奴告耶？’乃著令：奴告主者斩。由是贱不得干贵，下不得凌上，教本既修，悖乱不萌。顷者，长安令李济以奴得罪，万年令霍晏因婢坐谴。舆台下类，主反畏之，悖慢成风，渐不可长。建中元年五月辛卯诏书：奴婢告主，非谋叛者，同自首法，并准律论。由是狱诉衰息。今纵事非叛逆，而奴留禁中，独下纵狱，情所不厌。且将帅功孰大于子仪，冢土仅乾，两婿前已得罪，纵复继之，不数月斥其三婿。假令纵实犯法，事不缘奴，尚宜录勋念亡，以从荡宥，况为奴所诉耶？陛下方贵武臣以讨贼，彼虽见宠一时，不能忘怀于异日也。”帝纳之，贬纵循州司马，杖奴死。镒召子仪家僮数百，暴示奴尸。 
</div>
    <div class="pagination">
<a href="新唐书_page138.html">上一页</a><span>...</span><a href="新唐书_page134.html">134</a><a href="新唐书_page135.html">135</a><a href="新唐书_page136.html">136</a><a href="新唐书_page137.html">137</a><a href="新唐书_page138.html">138</a><span class="current-page">139</span><a href="新唐书_page140.html">140</a><a href="新唐书_page141.html">141</a><a href="新唐书_page142.html">142</a><a href="新唐书_page143.html">143</a><a href="新唐书_page144.html">144</a><span>...</span><a href="新唐书_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
