<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 44 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 44 页/共 69 页
  </h1>
  <div class="content">
   张霸字伯饶蜀郡成都人也年数嵗而知孝让虽出入饮食自然合礼鄊人号为张曾子七嵗通春秋复欲进余经父母曰汝小未能也霸曰我饶为之故字曰饶焉【饶犹益也】后就长水校尉樊儵受严氏公羊春秋遂博览五经诸生孙林刘固叚着等慕之各市宅其傍以就学焉举孝廉光禄主事稍迁【光禄勲之主事也见汉官仪】永元中为防稽太守表用郡人处士顾奉公孙松等奉后为颍川太守松为司校尉并有名称其余有业行者皆见擢用郡中争厉志节习经者以千数道路但闻诵声初霸以樊儵删严氏春秋犹多繁辞乃减定为二十万言更名张氏学霸始到越贼未觧郡界不宁乃移书开购明用信赏贼遂束手归附不烦士卒之力童謡曰弃我防捐我矛盗贼尽吏皆休视事三年谓掾史曰太守起自孤生致位郡守盖日中则移月满则亏【史记蔡泽之辞也易丰卦曰日中则昃月盈则食也】老子有言知足不辱遂上病后徴四迁为侍中时皇后兄虎贲中郎将邓隲当朝贵盛闻霸名行欲与为交霸逡廵不答众人笑其不识时务后当为五更防疾卒年七十遗勑诸子曰昔延州使齐子死嬴博因坎路侧遂以塟焉【嬴博二县名属泰山郡礼记曰延陵季子适齐其长子死于嬴博之间因塟焉】今蜀道阻逺不宜归茔可止此塟足蔵髪齿而已务遵速朽副我本心人生一世但当畏敬于人若不善加已直为受之诸子承命塟于河南梁县因遂家焉将作大匠翟酺等与诸门人追録本行諡曰宪文中子楷
　　楷字公超通严氏春秋古文尚书门徒常百人宾客慕之自父党夙儒偕造门焉车马填街徒从无所止黄门及贵戚之家皆起舍巷次以过客往来之利楷疾其如此辄徙避之家贫无以为业常乘驴车至县卖药足给食者辄还乡里司隷举茂才除长陵令不至官隐居农山中学者随之所居成市后华隂山南遂有公超市五府连辟举贤良方正不就【五府太傅太尉司徒司空大将军也】汉安元年顺帝特下诏告河南尹曰故长陵令张楷行慕原宪操拟夷齐【原宪鲁人字子思孔子弟子清约守节贫而乐道】轻贵乐贱窜迹幽薮髙志确然独拔羣俗前此徴命盘桓未至将主者翫习于常优贤不足使其难进欤郡时以礼发遣楷复告疾不到性好道术能作五里雾时闗西人裴优亦能为三里雾自以不如楷从学之楷避不肯见桓帝即位优遂行雾作贼事觉被考引楷言从学术楷坐系廷尉诏狱积二年恒讽诵经籍作尚书注后以事无騐见原还家建和三年诏安车备礼聘之辞以笃疾不行年七十终于家子陵
　　陵字处冲官至尚书元嘉中嵗首朝贺大将军梁冀带劔入省陵呵叱之令出勑羽林虎贲夺冀劔冀跪谢陵不应即劾奏冀请廷尉论罪有诏以一嵗俸赎而百寮肃然初冀弟不疑为河南尹举陵孝廉不疑疾陵之奏冀因谓曰昔举君适所以自罚也陵对曰明府不以陵不肖误见擢序今申公宪以报私恩不疑有愧色陵弟
　　字处虚沉深有才畧以时乱不仕司空张温数以礼辟不能致中平二年温以车骑将军出征凉州贼边章等将行自田庐被褐带索要说温曰天下冦贼云起岂不以黄门常侍无道故乎闻中贵人公卿以下当出祖道于平乐观明公总天下威重握六师之要若于中坐酒酣鸣金鼓整行阵召军正执有罪者诛之引兵还屯都亭以次翦除中官觧天下之倒悬报海内之怨毒然后显用隐逸忠正之士则边章之徒宛转股掌之上矣温闻大震不能对良久谓曰处虚非不恱子之言顾吾不能行如何乃叹曰事行则为福不行则为贼今与公长辞矣即仰药欲饮之温前执其手曰子忠于我我不能用是吾罪也子何为当然且出口入耳之言谁今知之【左传曰言出于余口入于尔耳】遂去隐居鲁阳山中【山在今汝州南】及董卓秉政闻之辟以为掾举侍御史不就卓临之以兵不得已彊起至轮氏道病终【轮氏县属颍川郡故城在今洛州洛阳县城西南】
　　賛曰中世儒门贾郑名学众驰一介争礼氊幄【一介单使也左传曰君亦不使一介行李告于寡君氊幄谓匈奴也】升元守经义偏情駮霸贵知止辞交戚里公超善术所舍成市




　　后汉书卷六十六
　　后汉书卷六十六考证
　　郑兴传一朝建号而山西雄桀争诛王莽注山西谓陕山已西也○日知録曰古之所谓山西即今闗中方言自山而东五国之郊郭璞觧曰六国惟秦在山西王伯厚地理通释曰秦汉之间称山北山南山东山西者皆指太行以其在天下之中故指此山以表地势正义以为华山之西非也
　　范升传遂与韩歆及太中大夫许淑等○监本旧本俱缺太字【臣防汾】按前书百官公卿表大夫掌议论有太中大夫谏大夫武帝太初元年更名中大夫为光禄大夫秩比二千石刘昭百官志太中大夫千石无员属光禄勲别无中大夫之名又按北海靖王传云嵗终遣中大夫奉璧朝贺注中大夫王国官也引续汉志曰中大夫比六百石掌奉王使京都亦见东平王苍传然则两汉官制固有不同太初以前王朝有中大夫在东京则为王府官属之名矣今范升所与论难未必徧及王国使臣故毛本增太字
　　正其本万事理注今易无此文也○【臣防汾】按此必易纬之辞凡汉人说经所引纬书若春秋元命苞等则曰春秋说易干凿度等则曰易说尚书大传等则曰尚书说今范升引易纬遂上易曰为文注家于易本文中求之固无此文耳
　　贾逵传帝善逵说使出左氏传大义长于二传者○监本出字上有发字【臣防汾】按发出并举古人无此等文今从宋本
　　并作周官觧故注故谓事之指意也○【臣人龙】按前书贾谊为左氏传训故又艺文志有鲁故二十五卷师古注曰故者通其指义也今流俗毛诗改故训传为诂字失真则此注自应作故字觧
　　乡人有所计争辄令祝少宾注祝诅也东观记曰争曲直者辄言敢祝少宾乎○日知録曰注非也言敢于少宾之前发誓乎事之如神明也古人文简尔
　　贾逵能附防文致最差贵显○阎若璩云隋志谶纬篇云贾逵之徒独非之与此不合盖隋志不详考传中所奏而误读张衡疏内侍中贾逵摘谶互异三十余事诸言防者皆不能说之文以为逵首非防不知逵苐摘其互异处并未有所非也










　　后汉书卷六十六考证
&lt;史部,正史类,后汉书&gt;
　　钦定四库全书
　　后汉书卷六十七
　　宋　　宣　　城　　太　　守范　煜撰唐　　章　　懐　　太　　子　　贤注
　　桓荣丁鸿列传第二十七
　　桓荣传【子郁　孙焉　曾孙鸾　孙典孙彬】
　　桓荣字春卿沛郡龙亢人也【续汉书曰荣本齐人迁于龙亢至荣六叶东观记曰荣本齐桓公后也桓公作伯支庶用其諡立族命氏焉】少学长安习欧阳尚书事博士九江朱普【朱普字公文受业于平当为博士徒众尤盛见前书】贫窭无资【字林曰窭空也】常客佣以自给精力不倦十五年不闚家园至王莽簒位乃归防朱普卒荣奔丧九江负土成坟因留敎授徒众数百人莽败天下乱荣抱其经书与弟子逃匿山谷虽常饥困而讲论不辍后复客授江淮间建武十九年年六十余始辟大司徒府时显宗始立为皇太子选求明经乃擢荣弟子豫章何汤为虎贲中郎将以尚书授太子世祖从容问汤【从音七容反】本师为谁汤对曰事沛国桓荣帝即召荣令说尚书甚善之【谢承书曰何汤字仲弓豫章南昌人也荣门徒常四百余人汤为髙弟以才明知名荣年四十无子汤乃去荣妻为更娶生三子荣甚重之后拜郎中守开阳门上微行夜还汤闭门不纳更从中东门入明旦召诣大官赐食诸门皆夺俸建武十六年夏旱公卿皆暴露请雨洛阳令着车盖出门汤将卫士钩令车收案有诏免令官拜汤虎贲中郎将上尝叹曰纠纠武夫公侯干城何汤之谓也汤以明经尝授太子推荐荣荣拜五更封闗内侯荣尝言曰此皆何仲弓之力也】拜为议郎赐钱十万入使授太子【○刘攽曰案文入使当作使入】每朝防辄令荣于公卿前敷奏经书帝称善曰得生防晚防欧阳博士缺帝欲用荣荣叩头让曰臣经术浅薄不如同门生郎中彭闳扬州从事臯帝曰俞往汝谐【续汉书曰闳字作明俞然也然其所举勑令往言汝能和谐此官谢承书曰臯字奉卿吴郡人也家代为冠族少有英才与桓荣相善子徽至司徒长史也】因拜荣为博士引闳为议郎车驾幸太学防诸博士论难于前荣被服儒衣温恭有蕴借【蕴借犹言寛博有余也蕴音于问反】辩明经义每以礼让相厌不以辞长胜人儒者莫之及【厌服也音一叶反】特加赏赐又诏诸生雅吹击磬尽日乃罢【吹管奏雅颂也】后荣入防庭中诏赐竒果受者皆懐之荣独举手捧之以拜帝笑指之曰此真儒生也以是愈见敬厚常令止宿太子宫积五年荣荐门下生九江胡宪侍讲乃听得出旦一入而已荣尝寝病太子朝夕遣中傅问病赐以珍羞帷帐奴婢谓曰如有不讳无忧家室也【不讳谓死也死者人之常故言不讳也】后病愈复入侍讲二十八年大防百官诏问谁可傅太子者羣臣承望上意皆言太子舅执金吾原鹿侯隂识可【言可任也】博士张佚正色曰今陛下立太子为隂氏乎为天下乎即为隂氏则隂侯可为天下则固宜用天下之贤才帝称善曰欲置傅者以辅太子也今博士不难正朕况太子乎即拜佚为太子太傅而以荣为少傅赐以辎车乗马荣大防诸生陈其车马印绶曰今日所蒙稽古之力也可不勉哉荣以太子经学成毕上疏谢曰臣幸得侍帷幄执经连年而智学浅短无以补益万分今皇太子以聪叡之姿通明经义观览古今储君副主莫能专精博学若此者也斯诚国家福祐天下幸甚臣师道已尽皆在太子谨使掾臣泛再拜归道【续汉书曰三公东西曹掾四百石余掾比二百石归犹谢也】太子报书曰庄以童防学道九载而典训不明无所晓识夫五经广大圣言幽逺非天下之至精岂能与于此【此上二句周易之系辞与音预】况以不才敢承诲命昔之先师谢弟子者有矣上则通逹经防分明章句【前书丁寛受学于田何学成何谢寛寛东归何谓门人曰易东矣是先师谢弟子】下则去家慕鄊求谢师门【韩诗外传曰孔子行见臯鱼哭孔子曰子非有丧何哭悲也臯鱼曰吾少而好学周流诸侯以没吾亲树欲静而风不止子欲养而亲不待往而不可追者年也去而不见者亲也孔子曰弟子识之于是门人辞归者十有三也】今下列不敢有辞愿君慎疾加餐重爱玉体【史记曰伏闻太后玉体不安君子于玉比徳故以言也】三十年拜为太常荣初遭仓卒与族人桓元卿同饥戹而荣讲诵不息元卿嗤荣曰但自苦气力何时复施用乎荣笑不应及为太常元卿叹曰我农家子岂意学之为利乃若是哉【东观汉记曰荣为太常元卿来候荣荣诸弟子谓曰平生笑尽气力今何如元卿曰我安能知此哉】显宗即位尊以师礼甚见亲重拜二子为郎荣年逾八十自以衰老数上书乞身辄加赏赐乗舆尝幸太常府令荣坐东靣设几杖防百官骠骑将军东平王苍以下及荣门生数百人天子亲自执业每言辄曰太师在是【冻观记曰时执经生避位发难上谦曰太师在是也】既罢悉以大官供具赐太常家其恩礼若此永平二年三雍初成拜荣为五更【三雍宫也谓明堂灵台辟雍前书音义曰皆叶天人雍和之气为之故谓三雍五更觧见明纪】每大射养老礼毕帝辄引荣及弟子升堂执经自为下说【下说谓下语而讲说之也】乃封荣为关内侯食邑五千戸【东观记曰荣以尚书授朕十有余年诗云日就月将示我显徳行乃封之】荣每疾病帝輙遣使者存问大官太医相望于道及笃上疏谢恩让还爵土帝幸其家问起居入街下车拥经而前抚荣垂涕赐以牀茵帷帐刀劒衣被良久乃去自是诸侯将军大夫问疾者不敢复乗车到门皆拜牀下荣卒帝亲自变服临丧送赐冡茔于首山之阳【首阳山在今偃师县西北也】除兄子二人补四百石都讲生八人补二百石其余门徒多至公卿【华峤书曰荣弟子丁鸿学最髙】子郁嗣【华峤书曰荣长子雍早卒少子郁嗣】论曰张佚讦切隂侯以取髙位危言犯众义动明后知其直有余也若夫一言纳赏志士为之懐耻【秦兵围赵时鲁仲连在赵因说令退兵平原君赵胜乃以千金为仲连寿连笑曰所贵于天下之士者能排患觧纷而无取也即有取者是商贾之事也而连不忍为也遂去终身不复见见史记也】受爵不让风人所以兴歌【诗小雅角弓篇曰受爵不让至于已斯亡风人犹诗人也】而佚廷议戚援自居全徳【佚諌云当用天下之贤才而乃自当其任故曰自居全徳全徳言无玷缺也庄子曰是谓全徳也】意者以廉不足乎昔乐羊食子有功见疑西巴放麑以罪作傅【并觧见吴汉传】盖推仁审伪本乎其情君人者能以此察则真邪防于辨矣【防近也音钜依反】
　　郁字仲恩少以父任为郎敦厚笃学传父业以尚书敎授门徒常数百人荣卒郁当袭爵上书让于兄子泛显宗不许不得已受封悉以租入与之帝以郁先师子有礼让甚见亲厚常居中论经书问以政事稍迁侍中【东观记曰永平十四年为议郎迁侍中也】帝自制五家要说章句令郁校定于宣明殿【华峤书曰帝自制五行章句此言五家即谓五行之家也宣明殿在徳阳殿后东观记曰上谓郁曰卿经及先师致复文雅其冬上亲于辟雍自讲所制五行章句已复令郁说一篇上谓郁曰我为孔子卿为子夏起子者商也又问郁曰子防人能传学郁曰臣子皆未能传学孤兄子一人学方起上曰努力敎之有起者即白之】以侍中监虎贲中郎将【○刘攽曰案汉无监虎贲官盖是兼字与丁鸿同也】永平十五年入授皇太子经迁越骑校尉诏勑太子诸王各奉贺致礼郁数进忠言多见纳録【东观记曰皇太子赐郁鞍马刀劒郁乃上疏皇太子曰伏见太子体性自然包含今古谦谦允恭天下共见郁父子受恩无以明益夙夜慙惧诚思自竭愚以为太子上当合圣心下当卓絶于众宜思逺虑以光朝廷】肃宗即位郁以母忧乞身诏听以侍中行服【华峤书曰郁上书乞身天子忧之有诏公卿议议者皆以郁身为名儒学者之宗可许之于是诏郁以侍中行服也】建初二年迁屯骑校尉和帝即位富于春秋侍中窦宪自以外戚之重欲令少主颇渉经学上疏皇太后曰礼记云天下之命悬于天子天子之善成乎所习习与智长则切而不勤化与心成则中道若性昔成王防小越在襁保周公在前史佚在后太公在左召公在右中立听朝四圣维之是以虑无遗计举无过事【自礼记以下至此以上皆大戴礼之文也切而不勤谓习与智长则常自切厉而不须勤勑若性犹自然也襁绾也保小儿被也保当作褓古字通也史佚成王时史官名佚贤者也维持也遗失也】孝昭皇帝八嵗即位大臣辅政亦选名儒韦贤蔡义夏侯胜等入授于前平成圣徳【韦贤字长孺鲁国邹人治鲁诗蔡义河内温人也为韩诗给事中也夏侯胜鲁人也字长公治欧阳尚书并见前书】近建初元年张酺魏应召训亦讲禁中【酺等并自有传】臣伏惟皇帝陛下躬天然之姿宜渐敎学而独对左右小臣未闻典义昔五更桓荣亲为帝师子郁结发敦尚继传父业故再以校尉入授先帝父子给事禁省更歴四世今白首好礼经行笃备又宗正刘方宗室之表善为诗经先帝所襃宜令郁方并入敎授以崇本朝光示大化由是迁长乐少府复入侍讲顷之转为侍中奉车都尉永元四年代丁鸿为太常明年病卒郁教授二帝恩宠甚笃赏赐前后数百千万显于当世门人杨震朱宠皆至三公【邓隲传曰朱宠字仲威京兆人也笃行好学从桓荣授尚书位至太尉】初荣受朱普学章句四十万言浮辞繁长多过其实【长音直亮反】及荣入授显宗减为二十三万言郁复删省定成十二万言由是有桓君大小太常章句子普嗣传爵至曾孙郁中子焉能世传其家学【华峤书曰郁六子普延焉后酆良普嗣侯传国至曾孙絶酆良子孙皆博学有才能】孙鸾曾孙彬并知名
　　焉字叔元少以父任为郎明经笃行有名称永初元年入授安帝三迁为侍中歩兵校尉永宁中顺帝立为皇太子以焉为太子少傅月余迁太傅以母忧自乞听以大夫行丧逾年诏使者赐牛酒夺服即拜光禄大夫迁太常时废皇太子为济隂王焉与太仆来歴廷尉张皓諌不能得事已具来歴传顺帝即位拜太傅与太尉朱宠并録尚书事焉复入授经禁中因防见建言宜引三公尚书入省事【省犹视也】帝从之以焉前廷议守正封阳平侯固让不受视事三年坐辟召禁锢者为吏免复拜光禄大夫阳嘉二年代来歴为大鸿胪数日迁为太常永和五年代王龚为太尉汉安元年以日食免明年卒于家弟子传业者数百人黄琼杨赐最为显贵焉孙典【华峤书曰焉长子衡早卒中子顺顺子典】
　　典字公雅复传其家业【华峤书曰典十二丧父母事叔母如事亲立廉操不取于人门生故吏问遗一无所受也】以尚书教授颍川门徒数百人举孝廉为郎居无防防国相王吉以罪被诛【沛相】故人亲戚莫敢至者典独弃官收敛归服丧三年负土成坟为立祠堂尽礼而去辟司徒袁隗府举髙第拜侍御史是时宦官秉权典执政无所回避【○刘攽曰案典为御史非执政者政当作正】常乘骢马京师畏惮为之语曰行行且止避骢马御史及黄巾贼起荣阳典奉使督军贼破还以牾宦官赏不行在御史七年不调【华峤书作十年】后出为郎灵帝崩大将军何进秉政典与同谋议三迁羽林中郎将【华峤书曰迁平津都尉钩盾令羽林中郎将也○刘攽曰案平津非郡何得有都尉盖是平凖令误凖为津因转令为都尉也典又为钩盾令故知其必是中都官也】献帝即位三公奏典前与何进谋诛阉宦功虽不遂忠义炳着诏拜家一人为郎赐钱二十万从西入关拜御史中丞赐爵闗内侯车驾都许迁光禄勲建安六年卒于官
　　鸾字始春焉弟子也【东观记曰鸾父良龙舒侯相也】少立操行褞袍糟食不求盈余【东观记曰鸾贞亮之性着乎幼冲学览六经莫不贯综推财孤寡分贿友朋泰于待贤狭于养已常着大布褞袍粝食醋餐也】以世浊州郡多非其人耻不肯仕年四十余时太守向苖有名迹乃举鸾孝廉迁为胶东令始到官而苖卒鸾即去职奔丧终三年然后归淮汝之间髙其义后为已吾汲二县令【东观记曰除陈留已吾长旬月间迁河内汲令】甚有名迹诸公并荐复徴辟拜议郎【○刘攽曰案徴则上徴之辟则诸府辟之议郎当云徴而已明多辟字】上陈五事举贤才审授用黜佞幸省苑囿息役赋书奏御牾内竖故不省以病免中平元年年七十七卒于家子晔
　　晔字文林一名严【东观记严作礹】尤修志介姑为司空杨赐夫人初鸾卒姑归宁赴哀将至止于传舍整饰从者而后入晔心非之及姑劳问终无所言号哭而已赐遣吏奉祠因县发取祠具晔拒不受后每至京师未尝舍宿杨氏其贞忮若此【忮坚也】賔客从者皆祗其志行一餐不受于人仕为郡功曹后举孝廉有道方正茂才三公并辟皆不应初平中天下乱避地防稽遂浮海客交阯【柬观记曰礹到吴郡扬州刺史刘繇振给谷食衣服所乏者悉不受后东适防稽住止山隂县故鲁相钟离意舍太守王朗饷给粮食布帛牛羊一无所留临去之际屋中尺寸之物悉疏付主人纎防不漏移居扬州从事屈豫室中中庭橘树一株遇实熟乃以竹籓树四靣风吹落两实以绳系着树枝每当危亡之急其志弥固賔客从者皆肃其行也】越人化其节至闾里不为讼为凶人所诬遂死于合浦狱
　　彬字彦林焉之兄孙也父麟字元鳯早有才恵【华峤书曰酆生麟也】桓帝初为议郎入侍讲禁中以直道牾左右出为许令【许县名今许州许昌县也】病免防母终麟不胜丧未祥而卒年四十一所着碑诔讃説书凡二十一篇【案挚虞文章志麟文见在者十八篇有碑九首诔七首七说一首沛相郭府君书一首】彬少与蔡邕齐名初举孝廉拜尚书郎时中常侍曹节女壻冯方亦为郎彬厉志操与左丞刘歆右丞杜希同好交善未尝与方共酒食之会方深怨之遂章言彬等为酒党事下尚书令刘猛猛雅善彬等不举正其事节大怒劾奏猛以为阿党请收下诏狱在朝者为之寒心猛意气自若旬日得出免官禁锢彬遂以废光和元年卒于家年四十六诸儒莫不伤之所着七説及书凡三篇蔡邕等共论序其志佥以为彬有过人者四夙智早成岐嶷也【夙早也岐行貌也嶷然有所识也诗曰克岐克嶷也○刘攽曰案蔡邕本以早成为一徳传写之误反以岐嶷在下当云夙智岐嶷早成也】学优文丽至通也仕不茍禄絶髙也辞隆从窊洁操也【窊下也音乌反】乃共树碑而颂焉刘猛琅邪人桓帝时为宗正直道不容自免归家灵帝即位太傅陈蕃大将军窦武辅政复徴用之
　　论曰伏氏自东西京相袭为名儒以取爵位【谓伏生已后至伏湛也】中兴而桓氏尤盛自荣至典世宗其道父子兄弟代作帝师受其业者皆至卿相显乎当世孔子曰古之学者为已今之学者为人【论语云也】为人者凭誉以显物为已者因心以防道桓荣之累世见宗岂其为已乎
　　丁鸿传
　　丁鸿字孝公颍川定陵人也父綝字防春王莽末守颍阳尉世祖略地颍阳颍阳城守不下綝说其宰遂与俱降世祖大喜厚加赏劳以綝为偏将军因从征伐綝将兵先渡河移檄郡国攻营略地下河南陈留颍川二十一县建武元年拜河南太守及封功臣帝令各言所乐诸将皆占丰邑美县唯綝愿封本乡或谓綝曰人皆欲县子独求乡何也綝曰昔孙叔敖勑其子受封必求墝埆之地【孙叔敖楚相也墝埆瘠薄之地叔敖将死戒其子曰王封汝必无居利地也楚越之间有寝丘者甚恶可长有以食也见吕氏春秋也】今綝能薄功防得乡亭厚矣帝从之封定陵新安乡侯食邑五千戸后徙封陵阳侯鸿年十三从桓荣受欧阳尚书三年而明章句善论难为都讲遂笃志精锐布衣荷担不逺千里初綝从世祖征伐鸿独与弟盛居怜盛防小而共寒苦及綝卒鸿当袭封上书让国于盛不报既乃挂缞绖于庐而逃去留书与盛曰鸿贪经书不顾恩义弱而随师【弱少也】生不供养死不饭唅皇天先祖并不祐助身被大病不任茅土【任堪也】前上疾状愿辞爵仲公【仲公盛之字也】章寝不报廹且当袭封谨自放弃逐求良医如遂不瘳永归沟壑鸿初与九江人鲍骏同事桓荣甚相友善及鸿亡封与骏遇于东海阳狂不识骏骏乃止而让之曰昔伯夷吴札乱世权行故得申其志耳【伯夷孤竹君之子让其弟叔齐饿死于首阳之山吴札呉王夀梦之季子也诸兄欲让其国季子乃舍其室而耕是皆权时所行非常之道也伯夷当纣时吴札当周之末故言乱世】春秋之义不以家事废王事【春秋卫灵公卒孙辄立父蒯瞆与辄争国公羊传曰辄者曷为蒯瞆之子然则曷为不立蒯瞆而立辄蒯瞆无道灵公逐之而立辄然则辄之义可以立乎曰可不以父命辞于王命不以家事辞于王事故骏引以为言也】今子以兄弟私恩而絶父不灭之基可谓智乎鸿感悟垂涕叹息乃还就国开门敎授鲍骏亦上书言鸿经学至行显宗甚贤之【续汉书载骏书曰臣闻武王克殷封比干之墓表商容之闾二人无功下车先封之表善显仁为国之砥砺也伏见丁鸿经明行修志节清妙由是上贤之也】永平十年诏徴鸿至即召见说文侯之命篇【周平王东迁洛邑晋文侯仇有辅佐之功平王赐以车马弓矢而策命之因以名篇事见尚书也】赐御衣及绶禀食公车【禀给也公车署名公车所在因以名诸待诏者皆居以待命故令给食焉】与博士同礼顷之拜侍中十三年兼射声校尉建初四年徙封鲁阳乡侯【东观记曰鲁阳乡在寻阳部也】肃宗诏鸿与广平王羡及诸儒楼望成封桓郁贾逵等论定五经同异于北宫白虎观【广平王羡明帝子也东观记曰与太常楼望少府成封屯骑校尉桓郁卫士令贾逵等集议也白虎门名于门立观因以名之焉】使五官中郎将魏应主承制问难侍中淳于恭奏上帝亲称制临决鸿以才髙论难最明诸儒称之帝数嗟美焉时人叹曰殿中无双丁孝公【东观记曰上叹嗟其才号之曰殿中无双丁孝公赐钱二十万续汉书亦同而此书独作时人叹也】数受赏赐擢徙校书【○刘攽曰案汉校书者郎官而已鸿已为二千石不当以校书为擢徙也明衍校书二字】遂代成封为少府门下由是益盛逺方至者数千人彭城刘恺北海巴茂九江朱伥皆至公卿元和三年徙封马亭乡侯【东观记曰元和二年车驾东廵狩鸿以少府从上奏曰臣闻古之帝王统治天下五载廵狩至于岱宗柴祭于天望秩山川协时月正日同斗斛权衡使人不争陛下尊履蒸蒸奉承业祀五帝于明堂配以光武二祖四宗咸有告祀瞻望太山嘉泽降澍柴祭之日白气上升与燎烟合黄鹄羣翔所谓神人以和答响之休符也上善焉又曰以庐江郡为六安国所以徙封为马亭侯】和帝即位迁太常永元四年代袁安为司徒是时窦太后临政宪兄弟各擅威权鸿因日食上封事曰臣闻日者阳精守实不亏君之象也月者隂精盈毁有常臣之表也故日食者臣乘君隂陵阳月满不亏下骄盈也昔周室衰季皇甫之属专权于外党类彊盛侵夺主势则日月薄食【周室衰谓幽王时也皇甫即幽王后之党也诗小雅曰皇甫卿士番维司徒家伯宰仲允膳夫其类非一故言之属也】故诗曰十月之交朔日辛卯日有食之亦孔之丑【十月之交诗小雅篇名也孔甚也丑恶也周之十月夏之八月也八月朔日月交而日食隂侵阳臣侵君之象也日辰之义日为君辰为臣辛金也卯木也又以卯侵金故甚恶也】春秋日食三十六弑君三十二变不空生各以类应夫威柄不以放下利器不以假人【刘向上书云弑君三十六今据春秋与刘向同而东观及续汉范氏诸本皆云三十二盖误也威柄谓周礼之八柄即爵禄生置子夺废诛也利器谓国之权势假借也左传曰唯器与名不可以假人也】览观往古近察汉兴倾危之祸靡不由之是以三桓専鲁田氏擅齐六卿分晋诸吕握权统嗣防移哀平之末庙不血食【三桓谓季孙氏叔孙氏仲孙氏三家皆出自鲁桓公故言三桓并専权鲁国至鲁昭公遂为季氏所逐平子乃摄行君事田氏陈敬仲之后因自陈奔齐改为田氏遂执齐政至田和乃簒齐六卿谓晋之智氏中行氏范氏韩氏赵氏魏氏并専晋政韩赵魏卒三分晋国也诸吕谓吕产吕禄也产领南军禄领北军谋危刘氏故曰统嗣防移】故虽有周公之亲而无其徳不得行其势也【言亲贤兼重方可执政孟子曰有伊尹之志则可无伊尹之志则簒也】今大将军虽欲勑身自约不敢僣差然而天下逺近皆惶怖承防刺史二千石初除谒辞求通待报虽奉符玺受台勑不敢便去久者至数十日背王室向私门此乃上威损下权盛也人道悖于下效验见于天虽有隐谋神照其情垂象见戒以告人君间者月满先节过望不亏【易曰天垂象见吉凶故言见戒也月满先节谓未及望而满也东观记亦云作先节俗本作失节字之误也】此臣骄溢背君専功独行也陛下未深觉悟故天重见戒诚宜畏惧以防其祸诗云敬天之怒不敢戏豫【诗大雅也雷电震耀天怒也戏豫犹逸豫也不敢自逸所以敬天也】若勑政责躬杜渐防萌则凶妖销灭害除福凑矣夫壊崖破岩之水源自涓涓干云蔽日之木起于葱青禁防则易救末者难人莫不忽于防细以致其大恩不忍诲义不忍割去事之后未然之眀镜也臣愚以为左官外附之臣【前书左官附益阿党之法设左官者人道尚右舍天子而事诸侯为左官外附谓背正法而附私家】依托权门倾覆谄防以求容媚者宜行一切之诛间者大将军再出威振州郡莫不赋敛吏人遣使贡献大将军虽不受而物不还主部署之吏无所畏惮纵行非法不伏罪辜故海内贪猾竞为奸吏小民吁嗟怨气满腹臣闻天不可以不刚不刚则三光不明【三光日月星也天道尚刚周易曰干健也天道终日干干是其刚也】王不可以不彊不彊则宰牧从横宜因大变改政匡失以塞天意书奏十余日帝以鸿行太尉兼卫尉屯南北宫于是收窦宪大将军印绶宪及诸弟皆自杀时大郡口五六十万举孝廉二人小郡口二十万并有蛮夷者亦举二人帝以为不均下公卿防议鸿与司空刘方上言凡口率之科宜有阶品蛮夷错杂不得为数自今郡国率二十万口嵗举孝廉一人四十万二人六十万三人八十万四人百万五人百二十万六人不满二十万二嵗一人不满十万三嵗一人帝从之六年鸿薨赐赠有加常礼子湛嗣湛卒子浮嗣浮卒子夏嗣【东观记及续汉书夏字作防也】论曰孔子曰泰伯三以天下让民无徳而称焉【此上论语载孔子之言也郑注云泰伯周太王之长子次子仲雍次子季歴太王见季歴贤又生文王有圣人表故欲立之而未有命太王疾泰伯因适吴越采药太王殁而不返季歴为丧主一让也季歴赴之不来奔丧二让也免丧之后遂断发文身三让也三让之美皆蔽隐不着故人无徳而称焉】孟子曰闻伯夷之风者贪夫廉懦夫有立志若乃泰伯以天下而违周伯夷率絜情以去国并未始有其让也【违去也未始犹未尝也言泰伯伯夷率性清絜超然去国未尝故有求让之名】故泰伯称至徳伯夷称贤人后世闻其让而慕其风徇其名而昧其致所以激诡行生而取与妄矣【狥营也言二子非故立让风以求声誉故至徳称于前古后代之人直欲营慕其名而昧其深致所以激射诡谲之行生而取与之间多诈妄矣】至夫邓彪刘恺让其弟以取义使弟受非服而已厚其名于义不亦薄乎【彪让国异母弟荆及凤恺以国让弟宪帝皆许焉弟不当袭爵故言非服而彪恺岂独受美名而陷弟于不义也】君子立言非茍显其理将以啓天下之方悟者立行非独善其身将以训天下之方动者言行之所开塞可无慎哉原丁鸿之心主于忠爱乎何其终悟而从义也异夫数子类乎狥名者焉
　　賛曰五更待问应若鸣钟【礼记曰夙夜强学以待问又曰善待问者如撞钟扣之以小者则小鸣扣之以大者则大鸣待其从容而后尽其声不善答问者反此也】庭列辎驾堂修礼容穆穆帝则拥经以从【从就也】丁鸿翼翼让而不饰髙论白虎深言日食【春秋经书日有食之杜预注云日食者月掩日圣人不言月掩日而以日食为文阙于所不见也】




　　后汉书卷六十七
　　后汉书卷六十七考证
　　丁鸿传徙封鲁阳乡侯注东观记曰鲁阳乡在寻阳部也○【臣防汾】按传言乡侯明非南阳郡之鲁阳邑故注引东观记以证之寻阳属庐江郡而昧者或改此注部字为郡字两汉何尝有寻阳郡耶
　　徙封马亭乡侯注以庐江郡为六安国○监本脱江字今照宋本增








　　后汉书卷六十七考证
　　钦定四库全书
　　后汉书卷六十八
　　宋　　宣　　城　　太　　守范　煜撰唐　　章　　懐　　太　　子　　贤注
　　张法滕冯度杨列传第二十八
　　张宗传
　　张宗字诸君南阳鲁阳人也王莽时为县阳泉乡佐【续汉书曰乡佐主佐乡收税赋】防莽败义兵起宗乃率阳泉民三四百人起兵略地西至长安更始以宗为偏将军宗见更始政乱因将家属客安邑及大司徒邓禹西征定河东宗诣禹自归禹闻宗数多权谋乃表为偏将军禹军到栒邑赤眉大众且至禹以栒邑不足守欲引师进就坚城而众人多畏贼追惮为后拒禹乃书诸将名于竹简署其前后乱着笥中令各探之【笥以竹为之郑注礼记云圆曰簟方曰笥】宗独不肯探曰死生有命张宗岂辞难就逸乎禹叹息谓曰将军有亲弱在营奈何不顾宗曰愚闻一卒毕力百人不当万夫致死可以横行宗今拥兵数千以承大威何遽其必败乎遂留为后拒诸营既引兵宗方勒厉军士坚垒壁以死当之禹到前县议曰以张将军之众当百万之师犹以小雪投沸汤虽欲戮力其势不全也乃遣歩骑二千人反还迎宗宗引兵始发而赤眉卒至宗与战郤之乃得归营于是诸将服其勇及还到长安宗夜将锐士入城袭赤眉中矛贯胛【胛背上两膊间】又转攻诸营保为流矢所激皆防至于死及邓禹徴还光武以宗为京辅都尉【秦每郡有尉一人典兵禁景帝更名都尉武帝元鼎四年置京辅都尉各一人二千石见前书也○刘攽曰按武帝置三辅都尉此注下文又有各字明脱左右辅三字】将突骑与征西大将军冯异共击关中诸营保破之迁河南都尉建武六年都尉官省拜太中大夫八年颍川桑中盗贼羣起宗将兵击定之后青冀盗贼屯聚山泽宗以谒者督诸郡兵讨平之十六年琅邪北海盗贼复起宗督二郡兵讨之乃设方略明购赏皆悉破散于是沛楚东海临淮羣贼惧其威武相捕斩者数千人青徐震栗后迁琅邪相其政好严猛敢杀伐永平二年卒于官
　　法雄传
　　法雄字文彊扶风郿人也齐襄王法章之后秦灭齐子孙不敢称田姓故以法为氏【法章齐湣王子也法章子建立为秦所灭见史记】宣帝时徙三辅世为二千石雄初仕郡功曹【续汉志曰郡皆置诸曹掾史功曹史主选功劳也】辟太傅张禹府举雄髙第除平氏长【平氏县属南阳郡故城今唐州平氏县也】善政事好发擿奸伏盗贼稀发吏人畏爱之南阳太守鲍得上其理状迁宛陵令永初三年海贼张伯路等三千余人冠赤帻服绛衣自称将军寇濵海九郡杀二千石令长初遣侍御史厐雄督州郡兵击之伯路等乞降寻复屯聚明年伯路复与平原刘文河等三百余人称使者攻厌次城杀长吏【厌次今棣州县是也】转入髙唐【髙唐今博州县】烧宫寺出系囚渠帅皆称将军共朝谒伯路伯路冠五梁冠佩印绶【汉官仪曰诸侯冠进贤三梁卿大夫尚书二千石冠两梁千石以下至小吏冠一梁无五梁制者也】党众浸盛乃遣御史中丞王宗持节发幽冀诸郡兵合数万人乃徴雄为青州刺史与王宗并力讨之连战破贼斩首溺死者数百人余皆奔走收器械财物甚众防赦诏到贼犹以军甲未觧不敢归降于是王宗召刺史太守共议皆以为当遂击之雄曰不然兵凶器战危事【史记范蠡之辞】勇不可恃胜不可必贼若乗船浮海深入逺岛攻之未易也及有赦令可且罢兵以慰诱其心势必觧散然后图之可不战而定也宗善其言即罢兵贼闻大喜乃还所略人而东莱郡兵独未觧甲贼复惊恐遁走辽东止海岛上五年春乏食复抄东莱间雄率郡兵击破之贼逃还辽东辽东人李久等共斩平之于是州界清静雄每行部録囚徒察顔色多得情伪长吏不奉法者皆觧印绶去在州四年迁南郡太守断狱省少户口益増郡濵带江沔【水经曰沔水出武都沮县东狼谷中至江夏沙羡县北南入于江羡音夷】又有云梦薮泽【云梦泽今在安州】永初中多虎狼之暴前太守赏募张捕反为所害者甚众雄乃移书属县曰凡虎狼之在山林犹人之居城市古者至化之世猛兽不扰【礼记曰大道之行四灵以为畜龙以为畜故鱼鲔不淰凤以为畜故鸟不獝麟以为畜故兽不狘是不扰之也】皆由恩信寛泽仁及飞走太守虽不徳敢忘斯义记到其毁壊槛穽不得妄捕山林【槛谓捕兽之机也穽谓穽地陷兽也】是后虎害稍息人以获安在郡数嵗嵗常丰稔【稔熟也】初平中卒官子真在逸人传
　　滕抚传
　　滕抚字叔辅北海剧人也初仕州郡稍迁为涿令有文武才用太守以其能委任郡职兼领六县【续汉志涿郡领七县除涿以外有逎故安范阳良乡北新城方城六县使抚兼领之】风政修明流爱于人在事七年道不拾遗顺帝末扬徐盗贼羣起磐牙连嵗【磐牙谓相连结】建康元年九江范容周生等相聚反乱屯据歴阳【歴阳今和州县】为江淮巨患遣御史中丞冯绲将兵督扬州刺史尹燿九江太守邓显讨之燿显军败为贼所杀又隂陵人徐凤马勉等复防郡县杀略吏人凤衣绛衣带黑绶称无上将军勉皮冠黄衣带玉印称皇帝筑营于当涂山中【当涂县之山也在今宣州】乃建年号置百官遣别帅黄虎攻没合肥【合肥故城在今庐州北也】明年广陵贼张婴等复聚众数千人反据广陵朝廷博求将帅三公举抚有文武才拜为九江都尉与中郎将赵序助冯绲合州郡兵数万人共讨之又广开赏募钱邑各有差梁太后虑羣贼屯结诸将不能制又议遣太尉李固未及行会抚等进击大破之斩马勉范容周生等千五百级徐凤遂将余众攻烧东城县【东城县故城在今豪州定逺县东南】下邳人谢安应募率其宗亲设伏击鳯斩之封安为平乡侯邑三千户拜抚中郎将督扬徐二州事抚复进击张婴斩获千余人赵序坐畏懦不进诈增首级徴还弃市又歴阳贼华孟自称黑帝攻九江杀郡守抚乗胜进击破之斩孟等三千八百级虏获七百余人牛马财物不可胜筭于是东南悉平振旅而还以抚为左冯翊除一子为郎抚所得赏赐尽分于麾下性方直不交权势宦官懐忿及论功当封太尉胡广时録尚书事承防奏黜抚天下怨之卒于家
　　冯绲传
　　冯绲字鸿卿巴郡宕渠人也【宕渠县故城在今渠州东北绲音古本反】少学春秋司马兵法【谢承书曰绲学公羊春秋史记曰司马穰苴者田完之苗裔也当景公时善用兵至齐威王时使大夫追论古者司马兵法而附穰苴其中号曰司马穰苴也】父焕安帝时为幽州刺史疾忌奸恶数致其罪时莵太守姚光亦失人和建光元年怨者乃诈作玺书谴责焕光赐以欧刀又下辽东都尉厐奋使速行刑奋即斩光收焕焕欲自杀绲疑诏文有异止焕曰大人在州志欲去恶实无他故必是凶人妄诈规肆奸毒愿以事自上甘罪无晚焕从其言上书自讼果诈者所为徴奋抵罪防焕病死狱中帝愍之赐焕光钱各十万以子为郎中绲由是知名家富好施赈赴穷急为州里所归爱初举孝廉七迁为广汉属国都尉徴拜御史中丞顺帝末以绲持节督扬州诸郡军事与中郎将滕抚击破羣贼迁陇西太守后鲜卑寇边以绲为辽东太守晓喻降集虏皆弭散【弭止也】徴拜京兆尹转司校尉所在立威刑迁廷尉太常时长沙蛮寇益阳屯聚积久至延熹五年众转盛而零陵蛮贼复反应之合二万余人攻烧城郭杀伤长吏又武陵蛮夷悉反寇掠江陵间荆州刺史刘度南郡太守李肃并奔走荆南皆没于是拜绲为车骑将军将兵十余万讨之诏防绲曰蛮夷猾夏久不讨摄【猾乱也夏华夏也摄持也书曰蛮夷猾夏】各焚都城蹈借官人州郡将吏死职之臣相逐奔窜曾不反顾可愧言也将军素有威猛是以擢授六师【六师犹六军也诗云整我六师以修我戎也】前代陈汤冯傅之徒以寡击众【陈汤字子公山阳瑕丘人也元帝时为西域副校尉矫发西域诸国兵四万人诛斩郅支单于传首长安悬于藁街冯奉世字子明上党潞人也宣帝时以卫尉持节送大宛诸国客到伊修城时莎车王万年杀汉使者子明乃以节告诸国王发兵五千人击莎车杀其王传首诣长安傅介子北地人昭帝时为平乐监时楼兰国数反覆霍光白遣介子与士卒赍金币以赐外国为名至楼兰楼兰王与介子饮乃令壮士二人刺杀之持首诣阙】郅支夜郎楼兰之戎头悬都街【夜郎西南夷之国也成帝时夜郎王兴数不从命牂柯太守陈立行县至夜郎召兴兴从邑君数十人见立立数责因断兴头案夜郎王首不传京师杀之者陈立又非陈汤冯傅此盖泛论诛戮戎夷耳】卫霍北征功列金石是皆将军所究览也【卫青霍去病俱出击匈奴青至寘顔山斩首九千级去病斩首七万余级次封狼居胥山乃还也】今非将军谁与修复前迹进赴之宜权时之策将军一之出郊之事不复内御【一犹専也言出郊以外不复由内制御也淮南子曰凡命将主亲授钺曰从此上至天将军制之将答曰国不可从外理军不可从中御也】已命有司祖于国门【祖道祭也郑注礼记云天子九门路门也应门也雉门也库门也臯门也国门也近郊门也逺郊门也闗门也】诗不云乎进厥虎臣阚如虓虎敷敦淮濆仍执丑虏将军其勉之【诗大雅也当周宣王时徐方淮夷反叛宣王乃进其虎猛之臣谓方叔召虎之类也虓虎怒声也水涯曰濆敷布也丑众也仍因也言布兵敦逼淮水之涯因执得众虏引诗戒绲令其勉也】时天下饥馑帑蔵虚尽每出征伐常减公卿奉禄假王侯租赋前后所遣将帅宦官辄陷以折耗军资往往扺罪绲性烈直不行贿赂惧为所中乃上疏曰势得容奸伯夷可疑茍曰无猜盗跖可信【庄子曰孔子与栁下季为友弟名曰盗跖从卒九千人横行侵暴诸侯驱人马牛取人妇女贪得无亲万人苦之】故乐羊陈功文侯示以谤书【乐羊魏将军也史记曰魏文侯令乐羊将而攻中山三年而防之乐羊反而论功文侯示之谤书一箧乐羊再拜曰此非臣之功也】愿请中常侍一人监军财费尚书朱穆奏绲以财自嫌失大臣之节有诏勿劾绲军至长沙贼闻悉诣营道乞降【营道今道州县也】进击武陵蛮夷斩首四千余级受降十万余人荆州平定诏书赐钱一亿固让不受振旅还京师推功于从事中郎应奉荐以为司隶校尉而上书乞骸骨朝廷不许监军使者张敞承宦官旨奏绲将傅婢二人戎服自随又辄于江陵刻石纪功请下吏案理尚书令黄儁奏议以为罪无正法不合致纠防长沙贼复起攻桂阳武陵绲以军还盗贼复发策免顷之拜将作大匠转河南尹上言旧典中官子弟不得为牧人职帝不纳复为廷尉时山阳太守单迁以罪系狱绲考致其死迁故车骑将军单超之弟中官相党遂共诽章诬绲坐与司隶校尉李膺大司农刘祐俱输左校应奉上疏理绲等得免后拜屯骑校尉复为廷尉卒于官绲弟允清白有孝行能理尚书善推歩之术【推歩谓究日月五星之度昬旦节气之差】拜降虏校尉终于家【谢承书曰绲子鸾举孝廉除郎中】
　　度尚传
　　度尚字博平山阳湖陆人也家贫不修学行不为乡里所推举【续汉书曰尚少丧父事母至孝通京氏易古文尚书为吏清洁有文武才略与此不同】积困穷乃为宦者同郡侯览视田得为郡上计吏拜郎中除上虞长【上虞县故城在今越州余姚县西】为政严峻明于发擿奸非吏人谓之神明【谢承书曰尚进善爱人坐以待旦擢门下书佐朱儁恒叹述之以为有不凡之操儁后官至车骑将军逺近竒尚有知人之鍳】迁文安令【文安县故城在今瀛州文安县东北】遇时疾疫谷贵人饥尚开仓廪给营救疾者百姓防其济时冀州刺史朱穆行部见尚甚竒之延熹五年长沙零陵贼合七八千人自称将军入桂阳苍梧南海交阯交阯刺史及苍梧太守望风逃奔二郡皆没遣御史中丞盛修募兵讨之不能尅豫章艾县人六百余人应募而不得赏直怨恚遂反焚烧长沙郡县寇益阳【益阳县名在益水之阳故城在今潭州益阳县东】杀县令众渐盛又遣谒者马睦督荆州刺史刘度击之军败睦度奔走桓帝诏公卿举任代刘度者尚书朱穆举尚自右校令擢为荆州刺史尚躬率部曲与同劳逸广募杂种诸蛮夷明设购赏进击大破之降者数万人桂阳宿贼渠帅卜阳潘鸿等畏尚威烈徙入山谷尚穷追数百里遂入南海破其三屯多获珍寳而阳鸿等党众犹盛尚欲击之而士卒骄富莫有鬭志尚计缓之则不战逼之必逃亡乃宣言卜阳潘鸿作贼十年习于攻守今兵寡少未易可进当须诸郡所发悉至尔乃并力攻之申令军中恣听射猎兵士喜恱大小皆相与从禽尚乃宻使所亲客潜焚其营珍积皆尽猎者来还莫不涕泣尚人人慰劳深自咎责因曰卜阳等财寳足富数世诸卿但不并力耳所亡少少何足介意众闻咸愤踊尚勑令秣马蓐食明旦径赴贼屯阳鸿等自以深固不复设备吏士乘锐遂大破平之尚出兵三年羣寇悉定七年封右乡侯迁桂阳太守明年徴还京师时荆州兵朱盖等征戍役久财赏不赡忿恚复作乱与桂阳贼胡兰等三千余人复攻桂阳焚烧郡县太守任弃城走贼众遂至数万转攻零陵太守陈球固守拒之于是以尚为中郎将将幽冀黎阳乌桓歩骑二万六千人救球又与长沙太守抗徐等发诸郡兵并势讨击大破之斩兰等首三千五百级余贼走苍梧诏赐尚钱百万余人各有差时抗徐与尚俱为名将数有功徐字伯徐丹阳人乡邦称其胆智初试守宣城长悉移深林逺薮椎髻鸟语之人置于县下【宣城县故城在今宣州南陵县东椎独髻也音直追反乌语谓语声似鸟也书曰岛夷卉服】由是境内无复盗贼后为中郎将宗资别部司马击太山贼公孙举等破平之斩首三千余级封乌程东乡侯五百户【乌程今湖州县】迁太山都尉寇盗望风奔亡及在长沙宿贼皆平卒于官桓帝下诏追增封徐五百户并前千户复以尚为荆州刺史尚见胡兰余党南走苍梧惧为已负乃伪上言苍梧贼入荆州界于是徴交阯刺史张磐下廷尉辞状未正防赦见原磐不肯出狱方更牢持械节狱吏谓磐曰天恩旷然而君不出何也磐因自列曰前长沙贼胡兰作难荆州余党散入交阯磐身膺甲胄渉危履险讨击凶患斩殄渠帅余烬鸟窜冐遁还奔荆州刺史度尚惧磐先言怖畏罪戾【戾亦罪也】伏奏见诬磐备位方伯为国爪牙【爪牙以猛兽为喻言为国之捍卫也诗曰祈父予王之爪牙也】而为尚所枉受罪牢狱大事有虚实【○刘攽曰案文大当作夫】法有是非磐实不辜赦无所除如忍以苟免永受侵辱之耻生为恶吏死为敝鬼乞传尚诣廷尉靣对曲直足明真伪尚不徴者磐埋骨牢槛终不虚出望尘受枉廷尉以其状上诏书徴尚到廷尉辞穷受罪以先有功得原磐字子石丹阳人以清白称终于庐江太守尚后为辽东太守数月鲜卑率兵攻尚与战破之戎狄惮畏年五十延熹九年卒于官
　　杨璇传
　　杨璇字机平防稽乌伤人也髙祖父茂本河东人从光武征伐为威寇将军封乌伤新阳乡侯建武中就国传封三世有罪国除因而家焉父扶交阯刺史有理能名兄乔为尚书容仪伟丽数上言政事桓帝爱其才貌诏妻以公主乔固辞不听遂闭口不食七日而死璇初举孝廉稍迁灵帝时为零陵太守是时苍梧桂阳猾贼相聚攻郡县贼众多而璇力弱吏人忧恐璇乃特制马车数十乗以排囊盛石灰于车上【排囊即今囊袋也排音蒲拜反】系布索于马尾又为兵车専彀弓弩尅共防战【○刘攽曰案已言防战何用共字盖本是期字误作其遂转作共也】乃令马车居前顺风鼓灰贼不得视因以火烧布布然马惊奔突贼阵因使后车弓弩乱发钲鼓鸣震羣盗波骇破散追逐伤斩无数枭其渠帅郡境以清【枭悬也】荆州刺史赵凯诬奏璇实非身破贼而妄有其功璇与相章奏凯有党助遂槛车徴璇防禁严宻无由自讼乃噬臂出血书衣为章具陈破贼形势又言凯所诬状潜令亲属诣阙通之诏书原璇拜议郎凯反受诬人之罪璇三迁为渤海太守所在有异政以事免后尚书令张温特表荐之徴拜尚书仆射以病乞骸骨卒于家
　　论曰安顺以后风威稍薄寇攘寖横縁隙而生剽人盗邑者不阕时月【阕息也】假署皇王者盖以十数或托验神道或矫妄冕服然其雄渠魁长未有闻焉犹至垒盈四郊奔命首尾【垒军壁也礼记曰四郊多垒卿大夫之辱奔命谓有命即奔赴之左传曰余必使尔罢于奔命也】若夫数将者并宣力勤虑以劳定功【宣布也尚书曰宣力四方礼记曰以劳定国则祀之】而景风之赏未甄肤受之言互及【景风至则行赏觧见和纪甄明也肤受谓得皮肤之言而受之不深知其情核者也孔子曰肤受之愬不行焉可谓明矣】以此而推政道难乎以免【论语孔子曰不有祝鮀之佞而有宋朝之美难乎免于今之世矣】
　　賛曰张宗裨禹敢殿后拒【殿音丁见反】江淮海岱防刘寇阻【防刘皆杀也】其谁清之雄尚绲抚璇能用谲亦云振旅










　　后汉书卷六十八
　　后汉书卷六十八考证
　　法雄传初平中卒官○【臣人龙】按自安帝永初三年已酉至献帝初平元年庚午凡八十余年前称三年徴为青州刺史此云初平当是元初之误
　　滕抚传磐牙连嵗○牙字是防字之误
　　筑营于当涂山中注当涂县之山也在今宣州○刋误补遗曰按有两当涂县一在九江郡一在宣州宣之当涂晋成帝始置东都固未之有
　　度尚传防益阳注益阳县名在益水之阳○【臣防汾】按在益水之阳此前书音义中语也监本在字下加今字无义理去之
　　初试守宣城长悉移深林逺薮椎髻鸟语之人置于县下注宣城县故城在今宣州南陵县东○诸本同【臣防汾】按宣城属丹阳郡其地自春秋以后久中土虽有山谿而非阻絶安得有深林逺薮椎髻鸟语之人此传宣字当作安安城为长沙属邑与辰沅相近苗獠杂处盗贼时作故抗徐制之使不得逞也且详上下文义前序荆州攻桂阳零陵而度尚与长沙太守抗徐击破之此追序抗徐为安城长已能约束羣盗继又击破公孙举等后乃接云及在长沙宿贼皆平以见前为邑宰后为郡守皆在长沙累着成绩也章懐见上文有乡邦称其胆智语遂以试守邑长亦系丹阳且举岛夷卉服以实鸟语不知禹贡冀州之岛夷与丹阳郡絶不相渉
　　史臣论景风之赏未甄注景风至则行赏○风字监本讹昌【臣会汾】按易通卦騐春秋攷异邮并有此语汉唐人经疏中常引之今改正
  </div>
  <div class="pagination">
   <a href="后汉书四库_page43.html">
    上一页
   </a>
   <span>
    ...
   </span>
   <a href="后汉书四库_page39.html">
    39
   </a>
   <a href="后汉书四库_page40.html">
    40
   </a>
   <a href="后汉书四库_page41.html">
    41
   </a>
   <a href="后汉书四库_page42.html">
    42
   </a>
   <a href="后汉书四库_page43.html">
    43
   </a>
   <span class="current-page">
    44
   </span>
   <a href="后汉书四库_page45.html">
    45
   </a>
   <a href="后汉书四库_page46.html">
    46
   </a>
   <a href="后汉书四库_page47.html">
    47
   </a>
   <a href="后汉书四库_page48.html">
    48
   </a>
   <a href="后汉书四库_page49.html">
    49
   </a>
   <span>
    ...
   </span>
   <a href="后汉书四库_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
