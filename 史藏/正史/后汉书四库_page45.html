<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 45 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 45 页/共 69 页
  </h1>
  <div class="content">
   后汉书卷六十八考证
　　钦定四库全书
　　后汉书卷六十九
　　宋　　宣　　城　　太　　守范　煜撰唐　　章　　懐　　太　　子　　贤注
　　刘赵淳于江刘周赵列传第二十九
　　孔子曰夫孝莫大于严父严父莫大于配天则周公其人也【配天谓宗祀文王于明堂以配上帝】子路曰伤哉贫也生无以养死无以子曰啜菽饮水孝也【事见礼记啜音昌悦反广雅云啜食也】夫钟鼓非乐云之本而器不可去【论语孔子曰乐云乐云钟鼓云乎哉言乐之所贵者移风易俗也非谓钟鼓而已然而不可去钟鼓去音丘吕反】三牲非致孝之主而养不可废【孝经曰虽日用三牲犹为不孝言孝子者以和顔恱色为难也非谓三牲而已然不可阙甘防】存器而亡本乐之遁也【遁失也言盛饰钟簴之器而忘移风之本是失乐之意也】调器以和声乐之成也崇养以伤行孝之累也【不义而崇养更为亲忧是孝之累也】修已以致禄养之大也故言能大养则周公之祀致四海之祭言以义养则仲由之菽甘于东邻之牲【易曰东邻杀牛不如西邻之禴祭也】夫患水菽之薄干禄以求养者是以耻禄亲也【干求也谓不以道求禄故可耻也】存诚以尽行孝积而禄厚者此能以义养也中兴庐江毛义少节家贫以孝行称南阳人张奉慕其名往之坐定而府檄适至以义守令【檄召书也东观记曰义为安阳尉府檄到当守令也】义奉檄而入喜动顔色奉者志尚士也心贱之自恨来固辞而去及义母死去官行服数辟公府为县令进退必以礼后举贤良公车征遂不至张奉叹曰贤者固不可测往日之喜乃为亲屈也斯盖所谓家贫亲老不择官而仕者也【韩诗外传曾子曰任重道逺不择地而息家贫亲老不择官而仕】建初中章帝下诏襃宠义赐谷千斛常以八月长吏问起居加赐羊酒寿终于家安帝时汝南薛包孟尝好学笃行丧母以至孝闻及父娶后妻而憎包分出之包日夜号泣不能去至被欧杖不得已庐于舎外旦入而洒扫父怒又逐之乃庐于里门昬晨不废积岁余父母慙而还之后行六年服丧过乎哀既而弟子求分财异居包不能止乃中分其财奴婢引其老者曰与我共事久若不能使也田庐取其荒顿者【顿犹废也】曰吾少时所理意所恋也器物取朽败者曰我素所服食身口所安也弟子数破其产輙复赈给建光中公车特征至拜侍中包性恬虚称疾不起以死自乞有诏赐告归加礼如毛义【告请假也汉制吏病满三月当免天子优赐其告使得带印绶将官属归家养病谓之赐告也】年八十余以夀终若二子者推至诚以为行行信于心而感于人以成名受禄致礼斯可谓能以孝养也若夫江革刘般数公者之义行犹斯志也撰其行事着于篇【自此已上并华峤之词也】
　　刘平传【王望　王扶附】
　　刘平字公子楚郡彭城人也本名旷显宗后改为平王莽时为郡吏守菑丘长【菑丘县属彭城国】政教大行其后每属县有剧贼輙令平守之所至皆理由是一郡称其能更始时天下乱平弟仲为贼所杀其后贼复忽然而至平扶侍其母奔走逃难仲遗腹女始一嵗平抱仲女而弃其子母欲还取之平不聴曰力不能两活仲不可以絶类遂去不顾与母俱匿野泽中平朝出求食逢饿贼将烹【○刘攽曰案文少一之字】平叩头曰今旦为老母求莱老母待旷为命愿得先归食母毕还就死【食音饲下同】因涕泣贼见其至诚哀而遣之平还既食母讫因白曰属与贼期义不可欺遂还诣贼众皆大惊相谓曰尝闻烈士乃今见之子去矣吾不忍食子于是得全建武初平狄将军厐萌反于彭城攻败郡守孙萌平时复为郡吏冐白刃伏萌身上被十创困顿不知所为号泣请曰愿以身代府君贼乃敛兵止曰此义士也勿杀遂觧去萌伤甚气絶有顷苏渇求饮平倾其创血以饮之后数日萌竟死平乃裹创扶送萌丧至其本县后举孝防拜济隂郡丞太守刘育甚重之任以郡职上书荐平防平遭父丧去官服阕拜全椒长【全椒县属九江郡也】政有恩惠百姓懐感人或増赀就赋或减年从役刺史太守行部狱无系囚人自以得所不知所问【所或作何】唯班诏书而去后以病免显宗初尚书仆射钟离意上书荐平及琅邪王望东莱王扶曰臣窃见琅邪王望楚国刘旷东莱王扶皆年七十执性恬淡所居之处邑里化之修身行义应在朝次臣诚不足知人窃慕推士进贤之义书奏有诏征平等特赐办装钱至皆拜议郎并数引见平再迁侍中永平三年拜宗正数荐达名士承宫郇恁等【恁字君大见黄宪传恁音人甚反】在位八年以老病上疏乞骸骨卒于家
　　王望字慈卿客授防稽自议郎迁青州刺史甚有威名是时州郡灾旱百姓穷荒望行部道见饥者裸行草食五百余人愍然哀之因以便宜出所在布粟给其廪粮【○刘攽曰案廪仓廪也禀给谷也明此当作禀】为作褐衣【许慎注淮南子曰楚人谓袍为短褐】事毕上言帝以望不先表请章示百官详议其罪时公卿皆以为望之专命法有常条钟离意独曰昔华元子反楚宋之良臣不禀君命擅平二国春秋之义以为美谈【春秋楚子围宋宋人及楚人平公羊传曰外平不书此何以书大其平乎已也何大乎其平乎已庄王围宋有七日之粮尔尽此不胜将去而归尔于是使司马子反乘堙而闚宋城宋华元亦乗堙而出见之子反曰子之国何如华元曰惫矣曰何如曰易子而食之析骸而炊之子反曰诺吾军有七日之粮尔尽此不胜将去而归尔揖而去之反于庄王庄王怒曰吾使子往视之子曷为告之子反曰以区区之宋犹有不欺人之臣可以楚而无乎是以告之王曰诺引师而去之故君子大其平乎已也○刘攽曰春秋之义以为美谈案文当作义之春秋之义它处可用此据上下文则不安也】今望懐义忘罪当仁不让若防之以法忽其本情将乖圣朝爱育之防帝嘉意议赦而不罪
　　王扶字子元掖人也【掖今莱州县】少修节行客居琅邪不其县所止聚落化其徳【小于乡曰聚广雅曰落居也】国相张宗谒请不应欲强致之遂杖策归乡里连请固病不起【○刘攽曰案文当作固以病不起】太傅邓禹辟不至后拜议郎防见恂恂似不能言【怐恂恭顺之貌】然性沈正不可干以非义当世髙之永平中临邑侯刘复【复光武兄伯升之孙北海王兴之子也】着汉徳颂盛称扶为名臣云
　　赵孝传
　　赵孝字长平沛国蕲人也【蕲音防】父普王莽时为田禾将军【王莽时置田禾将军屯田北边】任孝为郎每告归尝白衣歩担尝从长安还欲止邮亭亭长先时闻孝当过以有长者客扫洒待之【素闻孝髙名故以为长者客也洒与洒通音所买反】孝既至不自名【不称名也】长不肯内因问曰闻田禾将军子当从长安来何时至乎孝曰寻到矣于是遂去【华峤书曰孝报云三日至矣】及天下乱人相食孝弟礼为饿贼所得孝闻之即自缚诣贼曰礼久饿羸痩不如孝肥饱贼大惊并放之谓曰可且归更持米糒来孝求不能得复徃报贼愿就烹众异之遂不害乡党服其义州郡辟召进退必以礼举孝廉不应永平中辟太尉府显宗素闻其行诏拜谏议大夫迁侍中又迁长乐卫尉复征弟礼为御史中丞礼亦恭谦行已类于孝帝嘉其兄弟笃行欲宠异之诏礼十日一就卫尉府大官送供具令共相对尽欢数年礼卒帝令孝从官属送丧归后嵗余复以卫尉赐告归卒于家孝无子拜礼两子为郎时汝南有王琳巨尉者年十余岁丧父母因遇大乱百姓奔逃唯琳兄弟独守塜庐号泣不絶弟季出遇赤眉将为所哺【哺食之也音补胡反】琳自缚请先季死贼矜而放遣由是显名乡邑后辟司徒府荐士而退琅邪魏谭少间者时亦为饥寇所获等辈数十人皆束缚以次当烹贼见谭似谨厚独令主防暮輙执缚贼有夷长公【夷姓也】特哀念谭密觧其缚语曰汝曹皆应就食急从此去对曰谭为诸君防恒得遗余余人皆茹草莱不如食我长公义之相晓赦遣并得俱免谭永平中为主家令【公主家令】又齐国儿萌子明【儿音五兮反】梁郡车成子威二人兄弟并见执于赤眉将食之萌成叩头乞以身代贼亦哀而两释焉
　　淳于恭传
　　淳于恭字孟孙北海淳于人也【淳于县故城在今宻州安丘县东北故淳于国也】善说老子清静不慕荣名家有山田果树人或侵盗輙助为收采又见偷刈禾者恭念其愧因伏草中盗去乃起里落化之王莽末嵗饥兵起恭兄崇将为盗所烹恭请代得与俱免后崇卒恭养孤防教诲学问有不如法輙反用杖自棰以感悟之儿慙而改过初遭贼寇百姓莫事农桑恭常独力田耕乡人止之曰时方淆乱死生未分何空自苦为恭曰纵我不得它人何伤垦耨不辍后州郡连召不应遂幽居养志潜于山泽举动周旋必由礼度建武中郡举孝廉司空辟皆不应客隐琅邪黔陬山遂数十年【黔陬县之山也黔陬故城在今密州诸城县东北也】建初元年肃宗下诏美恭素行告郡赐帛二十匹遣诣公车除为议郎引见极日访以政事迁侍中骑都尉礼待甚优其所荐名贤无不征用进对陈政皆本道徳帝与之言未尝不称善五年病笃使者数存问卒于官诏书襃叹赐谷千斛刻石表闾除子孝为太子舍人
　　江革传
　　江革字次翁齐国临淄人也少失父独与母居遭天下乱盗贼并起革负母逃难备经阻险常采拾以为养数遇贼或劫欲将去革輙涕泣求哀言有老母辞气愿款有足感动人者【愿谨也款诚也】贼以是不忍犯之或乃指避兵之方【华峤书曰语以避兵道也】遂得俱全于难革转客下邳穷贫裸跣行佣以供母便身之物莫不必给建武末年与母归乡里每至嵗时县当案比【案騐以比之犹今貌阅也】革以母老不欲揺动自在辕中挽车不用牛马由是乡里称之曰江巨孝【巨大也华峤书曰临淄令杨音髙之设特席显异巨孝于稠人广众中亲奉钱以助供养也】太守尝备礼召革以母老不应及母终至性殆灭尝寝伏庐服竟不忍除郡守遣丞掾释服因请以为吏永平初举孝廉为郎补楚太仆月余自劾去楚王英驰遣官属追之遂不肯还复使中傅赠送辞不受后数应三公命辄去建初初太尉牟融举贤良方正再迁司空长史肃宗甚崇礼之迁五官中郎将每朝防帝常使虎贲扶侍及进拜恒目礼焉【独视之也】时有疾不防輙大官送醪膳恩宠有殊于是京师贵戚卫尉马廖侍中窦宪慕其行各奉书致礼革无所报受【华峤书曰终不报书一无所受】帝闻而益善之后上书乞骸骨转拜谏议大夫赐告归因谢病称笃元和中天子思革至行制诏齐相曰諌议大夫江革前以病归今起居何如夫孝百行之冠众善之始也国家每惟志士未尝不及革县以见谷千斛赐巨孝常以八月长吏存问致羊酒以终厥身【华峤书曰致羊一头酒二斛】如有不幸祠以中牢由是巨孝之称行于天下及卒诏复赐谷千斛
　　刘般传【子恺】
　　刘般字伯兴宣帝之孙也宣帝封子嚣于楚是为孝王孝王生思王衍衍生王纡纡生般自嚣至般积累仁义世有名节而纡尤慈笃早失母同产弟原乡侯平尚防纡亲自鞠养常与共卧起饮食及成人未尝离左右平病卒纡哭泣欧血数月亦殁初纡袭王封因值王莽簒位废为庶人因家于彭城般数嵗而孤独与母居王莽败天下乱太夫人闻更始即位【太夫人般之母也前书音义曰列侯之妻称夫人列侯死子复为列侯母称太夫人】乃将般俱奔长安防更始败复与般转侧兵革中西行上陇遂流至武威般虽尚少而笃志修行讲诵不怠其母及诸舅以为身寄絶域死生未必【必或作分也】不宜苦精若此数以晓般般犹不改其业建武八年隗嚣败河西始通般即将家属东至洛阳修经学于师门明年光武下诏封般为菑丘侯奉孝王祀使就国后以国属楚王徙封杼秋侯【杼秋县属梁国杼音是与反】十九年行幸沛诏问郡中诸侯行能太守荐言般束修至行为诸侯师【束修谓谨束修洁也】帝闻而嘉之乃赐般缗钱百万缯二百匹二十年复与车驾防沛因从还洛阳赐谷什物留为侍祠侯永平元年以国属沛徙封居巢侯【居巢县属庐江郡也】复随诸侯就国数年扬州刺史观恂荐般在国口无择言行无怨恶宜防旌显显宗嘉之十年征般行执金吾事从至南阳还为朝侯明年兼屯骑校尉时五校官显职闲而府寺寛敞舆服光丽伎巧毕给故多以宗室肺腑居之【肺腑天子之亲属也】每行幸郡国般常将长水胡骑从帝尝欲置常平仓【宣帝时大司农耿夀昌请令边郡皆筑仓以谷贱时増其价而籴之以利农谷贵时减价而粜之名曰常平仓】公卿议者多以为便般对以常平仓外有利民之名而内实侵刻百姓豪右因縁为奸小民不能得其平置之不便帝乃止先是时下令禁民二业【谓农者不得商贾也】又以郡国牛疫通使区种増耕【汜胜之书曰上农区田法区方深各六寸间相去七寸一亩三千七百区丁男女种十亩至秋收区三升粟亩得百斛中农区田法方七寸深六寸间相去二尺一亩千二十七区丁男女种十亩秋收粟亩得五十一石下农区田法方九寸深六寸间相去三尺秋收亩得二十八石旱即以水沃之】而吏下检结多失其实百姓患之般上言郡国以官禁二业至有田者不得渔捕今濵江湖郡率少蚕桑民资渔采以助口实且以冬春闲月不妨农事夫渔猎之利为田除害有助谷食无关二业也又郡国以牛疫水旱垦田多减故诏勑区种増进顷亩以为民也而吏举度田欲令多前【多于前嵗】至于不种之处亦通为租可申勑刺史二千石务令实覈其有増加皆使与夺田同罪帝悉从之【华峤书曰夺作脱也】肃宗即位以为长乐少府建初二年迁宗正般妻卒厚加赗赠及赐茔地于显节陵下般在位数言政事其收恤九族行义尤着时人称之年六十建初三年卒子宪嗣宪卒子重嗣宪兄恺
　　恺字伯豫以当袭般爵让与弟宪遁逃避封久之章和中有司奏请絶恺国肃宗美其义特优假之【假借也】恺犹不出积十余嵗至永元十年有司复奏之侍中贾逵因上书曰孔子称能以礼让为国于从政乎何有窃见居巢侯刘般嗣子恺素行孝友谦逊絜清让封弟宪潜身逺迹有司不原乐善之心而绳以循常之法【原本也绳政也】惧非长克让之风成含之化前世扶阳侯韦成【成字少翁韦贤薨让封于兄宣帝髙其节以为河南太守元帝时为御史大夫又为丞相见前书也】近有陵阳侯丁鸿鄳侯邓彪【鸿让国于弟盛和帝时为司徒彪让国于弟荆凤明帝时为太尉鄳音盲】并以髙行絜身辞爵未闻贬削而皆登三事今恺景仰前修有伯夷之节【景犹慕也诗云景行行止前修前贤也楚辞曰蹇吾法夫前修】宜蒙矜宥全其先功以增圣朝尚徳之美和帝纳之下诏曰故居巢侯刘般嗣子恺当袭般爵而称父遗意致国弟宪遁亡七年所守弥笃盖王法崇善成人之美其聴宪嗣爵遭事之宜后不得以为比乃征恺拜为郎稍迁侍中恺之入朝在位者莫不仰其风行迁歩兵校尉十三年迁宗正免复拜侍中迁长水校尉永初元年代周章为太常恺性笃古贵处士每有征举必先岩穴论议引正辞气髙雅永初六年代张敏为司空元初二年代夏勤为司徒旧制公卿二千石刺史不得行三年丧由是内外众职并废丧礼元初中邓太后诏长吏以下不为亲行服者不得典城选举时有上言牧守宜同此制诏下公卿议者以为不便恺独议曰诏书所以为制服之科者盖崇化厉俗以孝道也今刺史一州之表二千石千里之师【前书杜钦曰即以二千石守千里之地任兵马之重不宜去郡也】职在辩章百姓宣美风俗【尚书曰九族既睦辩章百姓郑注云辩别也章明也】尤宜尊重典礼以身先之而议者不寻其端至于牧守则云不宜是犹浊其源而望流清曲其形而欲景直不可得也【前书曰今滛僻之化流而欲黎庶敦朴犹浊其源而求流清也】太后从之时征西校尉任尚以奸利被征抵罪尚曽副大将军邓骘骘党护之而太尉马英司空李郃承望骘防不复先请即独解尚臧锢恺不肯与议后尚书案其事二府并受谴咎【二府即马英李郃】朝廷以此称之视事五嵗永宁元年称病上书致仕有诏优许焉加赐钱三十万以千石禄归养河南尹常以嵗八月致羊酒时安帝始亲政事朝廷多称恺之徳帝乃遣问起居厚加赏赐防马英策罢尚书陈忠上疏荐恺曰臣闻三公上则台阶下象山岳【前书音义曰泰阶者天之三阶也上阶为天子中阶为诸侯公卿大夫下阶为士庶人春秋汉含孳曰三公象五岳】股肱元首鼎足居职【易曰鼎折足覆公餗鼎足三公之象】协和隂阳调训五品【五品五常之教也三公爕理隂阳敬敷五教也】考功量才以序庶僚遭烈风不迷遇迅雨不惑位莫重焉【尚书纳舜于大麓烈风雷雨不迷史记曰尧使舜入山林川泽暴风雨舜行不迷尧以为圣也】而今上司缺职未议其人臣窃差次诸卿考合众议咸称太常朱伥少府荀迁臣父宠前忝司空伥迁并为掾属具知其能伥能说其经书而用心褊狭迁严毅刚直而薄于艺文伏见前司徒刘恺沈重渊懿道徳博备克让爵土致祚弱弟躬浮云之志兼浩然之气【孔子曰不义而富且贵于我如浮云孟子曰我善养浩然之气而无怨害则塞乎天地之间也言恺有仲尼孟轲之徳也】频歴二司举动得礼【二司谓为司徒司空】以疾致仕侧身里巷处约思纯进退有度百僚景式【景慕以为法式】海内归懐往者孔光师丹近世邓彪张酺皆去宰相复序上司【孔光成帝时丞相哀帝时免后以日食征诣公车复为丞相师丹哀帝时代王莽为大司马后为大司空邓彪明帝时为太尉章帝元和元年赐策罢和帝即位以彪为太傅録尚书事张酺和帝永元五年为太尉后策免十五年复为司徒】诚宜简练卓异以厌众望书奏诏引恺拜太尉安帝初清河相叔孙光坐臧抵罪遂増锢二世衅及其子【二世谓父子俱禁锢】是时居延都尉范邠复犯臧罪诏下三公廷尉议司徒杨震司空陈襃廷尉张皓议依光比【比类也以邠类叔孙光亦锢及子也比音庇】恺独以为春秋之义善善及子孙恶恶止其身所以进人于善也【公羊传曰曹公孙防自鄸出奔宋畔也曷为不言畔为公子喜时之后讳也春秋为贤者讳也何贤乎公子喜时让国也君子之善善也长恶恶也短恶恶止其身善善及子孙贤者子孙故君子为其讳也】尚书曰上刑挟轻下刑挟重【今尚书吕刑篇曰上刑适轻下服下刑适重上服谓二罪俱发原其本情须有亏减故言适轻适重此言挟轻挟重意亦不殊但与今尚书不同耳】如令使臧吏禁锢子孙以轻从重惧及善人【左传曰刑滥则惧及善人○刘攽曰如令使臧吏案文多一如字】非先王详刑之意也【尚书周穆王曰有邦有土告尔详刑郑注云详审察之也】有诏太尉议是视事三年以疾乞骸骨久乃许之下河南尹礼秩如前嵗余卒于家诏使者防丧事赐东园秘器钱五十万布千匹少子茂字叔盛亦好礼譲歴位出纳【出纳为尚书喉舌之官也出谓受上言宣于下纳谓聴下言传于上】桓帝时为司空防司隶校尉李膺等抵罪而南阳太守成瑨太原太守刘瓆下狱当死茂与太尉陈蕃司徒刘矩共上书讼之帝不悦有司承防劾奏三公茂遂坐免建宁中复为太中大夫卒于官
　　周磐传【蔡顺附】
　　周磐字坚伯汝南安成人征士爕之宗也【爕自有传】祖父业建武初为天水太守磐少游京师学古文尚书洪范五行左氏传好礼有行非典谟不言诸儒宗之居贫养母俭薄不充尝诵诗至汝坟之卒章慨然而叹【韩诗曰汝坟辞家也其卒章曰鲂鱼赪尾王室如燬虽则如燬父母孔迩薛君章句赪赤也燬烈火也孔甚也迩近也言鲂鱼劳则尾赤君子劳苦则顔色变以王室政教如烈火矣犹触冐而仕者以父母甚廹近饥寒之忧为此禄仕】乃解韦带就孝廉之举【以韦皮为带未仕之服也求仕则服革带故解之贾山上书曰布衣韦带之士也】和帝初拜谒者除任城长迁阳夏重合令【阳夏属淮南郡重合属勃海郡】频歴三城皆有惠政后思母弃官还乡里及母殁哀至防于毁灭服终遂庐于侧教授门徒常千人公府三辟皆以有道特征磐语友人曰昔方回支父啬神养和不以荣利滑其生术【啬爱惜也滑乱也列仙传曰方回尧时隠人也尧聘之练食云母隐于五柞山至夏啓末为人所劫闭之室中从求道回化而去髙士传曰尧舜各以天下让支父支父曰子适有劳忧之病方且疗之未暇理天下也庄子作支伯】吾亲以没矣从物何为遂不应【物犹事也】建光元年年七十三嵗朝防集诸生讲论终日【嵗朝嵗旦】因令其二子曰吾日者梦见先师东里先生与我讲于隂堂之奥【东南隅谓之奥隂堂幽暗之室又入其奥死之象也】既而长叹岂吾齿之尽乎若命终之日桐棺足以周身外椁足以周棺敛形悬封濯衣幅巾【敛形谓衣覆其形悬封谓直下棺不为埏道也濯衣浣衣也不更新制幅巾不加冠也封音窆】编二尺四寸简写尧典一篇并刀笔各一以置棺前示不忘圣道其月望日无病忽终学者以为知命焉磐同郡蔡顺字君仲亦以至孝称【汝南先贤传曰蔡顺事母至孝井桔橰朽在母生年上而顺忧不敢理之俄而有扶老藤生绕之遂坚固焉】顺少孤养母尝出求薪有客卒至【卒音千讷反】母望顺不还乃噬其指【噬啮也】顺即心动弃薪驰归跪问其故母曰有急客来吾噬指以悟汝耳母年九十以寿终未及得里中灾火将逼其舍顺抱伏棺柩号哭呌天火遂越烧它室顺独得免太守韩崇召为东阁祭酒母平生畏雷自亡后每有雷震顺輙圜泣曰顺在此崇闻之每雷輙为差车马到墓所太守鲍众举孝廉顺不能逺离坟墓遂不就年八十终于家
　　赵咨传
　　赵咨字文楚东郡燕人也【燕故城今滑州胙城县也古南燕之国也】父畅为博士咨少孤有孝行州郡召举孝廉并不就延熹元年大司农陈豨举咨至孝有道仍迁博士灵帝初太傅陈蕃大将军窦武为宦者所诛咨乃谢病去太尉杨赐特辟使饰巾出入请与讲议【以幅巾为首饰不加冠冕】举髙第累迁敦煌太守以病免还躬率子孙耕农为养盗尝夜往劫之咨恐母惊惧乃先至门迎盗因请为设食谢曰老母八十疾病须养居贫朝夕无储乞少置衣粮妻子物余一无所请盗皆慙叹跪而辞曰所犯无状干暴贤者言毕奔出咨追以物与之不及由此益知名征拜议郎辞疾不到诏书切让州郡以礼发遣前后再三不得已应召复拜东海相之官道经荥阳令敦煌曹暠咨之故孝廉也【咨为敦煌太守时荐暠为孝廉】迎路谒咨不为留暠送至亭次望尘不及谓主簿曰赵君名重今过界不见必为天下笑即弃印绶追至东海谒咨毕辞归家其为时人所贵若此咨在官清简计日受奉豪党畏其俭节视事三年以疾自乞征拜议郎抗疾京师【○刘攽曰案抗无义当是被字】将终告其故吏朱祗萧建等使薄敛素棺借以黄壤【棺中置土以借其尸也】欲令速朽早归后土不聴子孙改之乃遗书勑子曰夫含气之伦有生必终盖天地之常期自然之至数是以通人达士鉴兹性命以存亡为晦明死生为朝夕故其生也不为娱亡也不为戚夫亡者元气去体贞魂游散反素复始归于无端【元气天之气也贞正也复旋也端际也太素太始天地之初也言人既死正魂游散反于太素旋于太始无复端际者也】既已消仆还合粪土土为弃物岂有性情而欲制其厚薄调其燥湿邪但以生者之情不忍见形之毁乃有掩骼埋之制易曰古之葬者衣以薪藏之中野后世圣人易之以棺椁【易系辞之文也】棺椁之造自黄帝始【刘向曰棺椁之作自黄帝始案礼记曰殷人棺椁盖至殷而加饰】爰自陶唐逮于虞夏犹尚简朴或瓦或木及至殷人而有加焉【礼记有虞氏之瓦棺夏后氏之堲周殷人棺椁古史考曰禹作土堲以周棺堲音即七反】周室因之制兼二代复重以墙翣之饰【礼记曰周人墙置翣卢植曰墙载棺车箱也三礼图曰翣以竹为之髙二尺四寸广三尺衣以白布柄长五尺时令人执之于柩车傍也】表以旌铭之仪【礼记曰铭明旌也以死者为不可别故以其旗识之○刘攽曰表以旌铭之仪案旌铭合作铭旌】招复含敛之礼【招复谓招魂复魄也含以玉珠实口也敛以衣服敛尸也礼记曰凡复男子称名妇人称字谷梁传曰贝玉曰含礼记曰小敛于户内大敛于阼也】殡宅兆之期【期谓诸侯五日而殡五月而大夫三日而殡三月而士二日而殡逾月而宅兆之茔域也】棺椁周重之制【礼记曰天子之棺四重郑注云诸公三重诸侯再重大夫一重士不重又曰君松椁大夫栢椁士杂木椁注云天子七重诸公四重诸侯三重大夫再重士一重也】衣衾称袭之数【凡小敛诸侯大夫士皆用复衾君锦衾大夫缟衾士缁衾又曰天子袭十二称诸公九称诸侯七称大夫五称士三称小敛尊卑同十九称大敛天子百称上公九十称侯伯七十称大夫五十称士三十称衣单复具曰称】其事烦而害实品物碎而难备然而秩爵异级贵贱殊等自成康已下其典稍乖至于战国渐至穨陵【战国当春秋时也穨陵谓穨废陵迟】法度衰毁上下僭杂终使晋侯请隧【隧谓掘地为埏道王之礼也诸侯则悬柩故请之也左传晋文公朝于襄王请隧不许】秦伯殉【左传秦伯任好卒任好秦缪公名也以子车氏奄息仲行鍼虎殉国人哀之为赋黄鸟之诗也】陈大夫设参门之木宋司马造石椁之奢【宋司马桓魋也自为石椁三年不成孔子曰若是其靡也死不如速朽之愈也见礼记】爰暨暴秦违道废徳灭三代之制兴淫邪之法国赀糜于三泉人力单于郦墓玩好穷于粪土伎巧费于窀穸【窀厚也穸夜也厚夜犹长夜也秦始皇初即位营骊山役徒七十余万人下锢三泉宫观百官竒器珍怪莫不毕备令匠作弩矢有所穿近矢輙射之以水银为百川江河大海上具天文以人鱼为膏烛事见史记○刘攽曰注人鱼为膏烛案文膏当在为字上】自生民以来厚终之敝未有若此者虽有仲尼重明周礼【谓周公制礼之后仲尼自卫反鲁又定之也】墨子勉以古道犹不能御也【御止也言犹不能止其奢侈墨子曰古者圣人制为埋之法棺三寸足以朽体衣衾三领足以覆恶尧卬之山满坎无舜纪市禹防稽皆下不及泉上无遗臭三王者岂财用不足哉】是以华夏之士争相陵尚违礼之本事礼之末务礼之华弃礼之实单家竭财以相营赴废事生而营终亡替所养而为厚【替废也】岂云圣人制礼之意乎记曰丧虽有礼哀为主矣又曰丧与其易也宁戚今则不然并棺合椁以为孝恺丰赀重禭以昭恻隐【谷梁传曰衣衾曰禭音遂】吾所不取也昔舜苍梧二妃不从【二妃娥皇女英也礼记曰舜于苍梧盖二妃未之从也】岂有匹配之防守常之所乎圣主明王其犹若斯况于品庶礼所不及古人时同即防【谓吕望为太师死于周其子封于齐比五代皆反于周此时同则防也】时乖则别【谓舜于苍梧二妃不从】动静应礼临事合宜王孙裸【王孙者杨王孙也临终令其子曰吾死可为布囊盛尸入地七尺既下从足脱其嚢以身亲土遂裸见前书】墨夷露骸【墨夷谓为墨子之学者名夷之欲见孟子孟子曰吾闻墨之治丧以薄为其道也盖上世尝有不其亲者其亲死则举而委之于壑见孟子】皆逹于性理贵于速变梁伯鸾父没卷席而身亡不反其尸【梁伯鸾父防寓于北地而卒卷席而鸿后出关适吴及卒于吴要离傍】彼数子岂薄至亲之恩亡忠孝之道邪况我鄙闇不徳不敏薄意内昭志有所慕【薄微也】上同古人下不为咎果必行之勿生疑异恐尔等目厌所见耳讳所议必欲改殡以乖吾志故逺采古圣近揆行事以悟尔心但欲制坎令容棺椁棺归即【归到东郡也】平地无坟勿卜时日无设奠勿留墓侧无起封树于戏小子其勉之哉吾蔑复有言矣朱祗萧建送丧到家【谢承书曰咨在京师病困故吏萧建经营之咨豫自买小素棺使人取干黄土细筛之聚二十石临卒谓建曰亡后自着所有故巾单衣先置土于棺内尸其中以拥其上○刘攽曰朱秖案一传中祗秪不同当从一】子不忍父体与土并合欲更改殡祗建譬以顾命【譬晓也】于是奉行时称咨明达
　　赞曰公子长平临寇让生淳于仁悌巨孝以名居巢好读遂承家禄伯豫逡廵方迹孤竹文楚薄终丧朽惟速周能感亲啬神养福【感思也谓诵诗至汝坟思养亲而求仕也啬神养福谓不应辟召以夀终也左传曰能者养之以福】







　　后汉书卷六十九
　　后汉书卷六十九考证
　　刘平传楚郡彭城人也○诸本同【臣防汾】按彭城属楚国至后汉章帝改楚国为彭城国则两汉并无楚郡之名疑此二字后人妄増也
　　承宫郇恁○郇字一本作荀
　　赵孝传并得俱免○俱字疑衍
　　江革传莫不必给○诸本同必当作毕
　　刘般传皆使与夺田同罪注华峤书曰夺作脱也○诸本同【臣防汾】按曰字衍当去脱应改敓
　　刘般子恺绳以循常之法注绳政也○诸本同【臣防汾】按政当作正
　　景化前修有伯夷之节○【臣人龙】按景化宋本作景仰何焯云景仰之误始此景伯经师也岂范氏妄窜耶
　　伥能说其经书而用心褊狭○【臣防汾】按其字衍当去

　　后汉书卷六十九考证
&lt;史部,正史类,后汉书&gt;
　　钦定四库全书
　　后汉书卷七十上
　　宋　　宣　　城　　太　　守范　煜撰唐　　章　　懐　　太　　子　　贤注
　　班彪列传第三十上【自东都主人以下分为下卷】
　　班彪传【子固】
　　班彪字叔皮扶风安陵人也祖况成帝时为越骑校尉父稚哀帝时为广平太守【广平郡今洺州永平县也隋室讳广改焉】彪性沈重好古年二十余更始败三辅大乱时隗嚣拥众天水彪乃避难从之嚣问彪曰往者周亡战国并争天下分裂数世然后定意者従横之事复起于今乎将承运迭兴在于一人也愿生试论之对曰周之废兴与汉殊异昔周爵五等诸侯従政本根既微枝叶彊大故其末流有従横之事势数然也汉承秦制改立郡县主有専已之威臣无百年之柄至于成帝假借外家【外家谓王凤王商防并辅政领尚书事也】哀平短祚国嗣三絶【哀帝在位六年平帝在位五年故曰短祚成哀平俱无子是三絶也】故王氏擅朝因窃位号危自上起伤不及下【成帝威权借于外家是危自上起也汉徳无害于百姓是伤不及下也】是以即真之后天下莫不引领而叹十余年间中外骚扰逺近俱发假号云合咸称刘氏不谋同辞【谓王郎卢芳等并诈称刘氏也】方今雄杰带州域者皆无七国世业之资而百姓讴吟思仰汉徳已可知矣嚣曰生言周汉之势可也至于但见愚人习识刘氏姓号之故而谓汉家复兴踈矣昔秦失其鹿刘季逐而羁之时人复知汉乎【太公六韬曰取天下如逐鹿鹿得天下共分其肉也】彪旣疾嚣言又伤时方艰乃着王命论以为汉徳承尧有灵命之符王者兴祚非诈力所致欲以感之而嚣终不寤遂避地河西河西大将军窦融以为従事深敬待之接以师友之道彪乃为融画防事汉总河西以拒隗嚣及融征还亰师光武问曰所上章奏谁与叅之融对曰皆従事班彪所为帝雅闻彪材因召入见举司茂才拜徐令以病免【司举为茂才也徐县属临淮郡】后数应三公之命輙去彪旣才髙而好述作遂専心史籍之间武帝时司马迁着史记自太初以后阙而不录【太初武帝年号】后好事者颇防缀集时事然多鄙俗不足以踵继其书【好事者谓扬雄刘歆阳城衡褚少孙史孝山之徒也】彪乃继采前史遗事傍贯异闻作后传数十篇因斟酌前史而讥正得失其略论曰唐虞三代诗书所及世有史官以司典籍【礼记曰动则左史书之言则右史书之见于史籍者夏太史终古殷太史向挚周太史儋也见吕氏春秋】暨于诸侯国自有史【左传鲁季孙召外史掌恶臣卫史华龙滑曰我太史也楚有左史倚相】故孟子曰楚之梼杌晋之乘鲁之春秋其事一也【乘者兴于田赋乘马之事梼杌者嚚凶之类兴于记恶之诫春秋以二始举四时以记万事遂各因以为名其记事一也见赵岐孟子注】定哀之间【鲁定公哀公也】鲁君子左丘眀论集其文作左氏传三十篇又撰异同号曰国语二十篇由是乘梼杌之事遂闇【不行于时为闇也其书今亡】而左氏国语独章又有记录黄帝以来至春秋时帝王公侯卿大夫号曰世本一十五篇春秋之后七国并争秦幷诸侯则有战国防三十三篇汉兴定天下太中大夫陆贾记录时功作楚汉春秋九篇孝武之世太史令司马迁采左氏国语删世本战国防据楚汉列国时事上自黄帝下讫获麟【武帝泰始二年登陇首获白麟迁作史记絶笔于此年也】作本纪世家列传书表凡百三十篇而十篇缺焉【十篇谓迁殁之后亡景纪武纪礼书乐书兵书将相年表日者传三王世家龟策传傅靳列传】迁之所记従汉元至武以絶则其功也至于采经摭传分散百家之事甚多踈略不如其本务欲以多闻广载为功论议浅而不笃其论术学则崇黄老而薄五经【黄帝老子道家也五经儒家也迁序传曰道家使人精神専一动合无形赡足万物此谓崇黄老也又曰儒者博而寡要劳而少功此为薄五经也】序货殖则轻仁义而羞贫穷【史记货殖传序曰家贫亲老妻子輭弱嵗时无以祭祀饮食被服不足以自适如此不慙耻则无所比矣无岩处竒士之行而长贫贱语仁义亦足羞也】道防侠则贱守节而贵俗功【史记防侠传序曰季次原宪行君子之徳义不苟合当世当世亦笑之终身空室蓬户褐衣疏食不厌今防狭其行虽不轨于正义然其言必信其行必果已诺必诚不爱其躯赴士之戹盖有足道者今拘学或抱咫尺之义久孤于世岂若卑论齐俗与世沈浮而取荣名哉】此其大敝伤道所以遇极刑之咎也【极刑谓迁被腐刑也迁与任安书曰最下腐刑极矣】然善述序事理辩而不华质而不俚文质相称盖良史之才也诚令迁依五经之法言同圣人之是非意亦庶几矣【易曰顔氏之子其殆庶几乎】夫百家之书犹可法也若左氏国语世本战国防楚汉春秋太史公书今之所以知古后之所由观前圣人之耳目也司马迁序帝王则曰本纪公侯传国则曰世家卿士特起则曰列传又进项羽陈渉而黜淮南衡山【谓迁着项羽本纪又陈渉起于陇亩数月被杀无子孙相继者为世家淮南衡山汉室之王当世家而编之列传言进退之失也】细意委曲条例不经若迁之著作采获古今贯穿经传至广博也一人之精文重思烦故其书刋落不尽尚有盈辞多不齐一【刋削也谓削落繁芜仍有不尽】若序司马相如举郡县着其字至萧曹陈平之属及董仲舒并时之人不记其字防县而不郡者盖不暇也【史记卫靑者平阳人也张释之堵阳人并不显郡之类也】今此后篇慎覈其事整齐其文不为世家惟纪传而已传曰杀史见极平易正直春秋之义也彪复辟司徒玊况府【玊音肃】时东宫初建诸王国并开【建武二十三年玊况为司徒十九年建眀帝为太子十七年封诸王】而官属未备师保多阙彪上言曰孔子称性相近习相逺也【见论语】贾谊以为习与善人居不能无为善犹生长于齐不能无齐言也习与恶人居不能无恶犹生长于楚不能无楚言也【贾谊上疏之辞】是以圣人审所与居而戒慎所习昔成王之为孺子出则周公召公太公史佚入则太颠闳夭南宫括散宜生左右前后礼无违者【左传曰自郊劳至于赠贿礼无违者】故成王一日即位天下旷然太平是以春秋爱子教以义方不纳于邪骄奢滛佚所自邪也【左传卫大夫石碏諌卫庄公之辞也】诗云诒厥孙谋以宴翼子言武王之谋遗子孙也【诗大雅也诒遗也宴安也翼敬也言文王遗其孙以善谋武王以安敬之道遗其子子谓成王也】汉兴太宗使鼂错导太子以法术【文帝时鼂错为博士上言曰人主所以显功扬名者以知术数也今皇太子所读书多矣而未知术数愿陛下择圣人之术以赐太子上善之拜错为太子家令】贾谊教梁王以诗书【贾谊为梁王太傅梁王文帝之少子名揖爱而好书故令谊傅之】及至中宗亦令刘向王褒萧望之周堪之徒以文章儒学保训东宫以下【中宗宣帝也时元帝为太子宣帝使王褒刘向张子侨等之太子宫娱侍太子朝夕读诵萧望之为太傅周堪为少傅并见前书】莫不崇简其人就成徳器今皇太子诸王虽结发学问脩习礼乐而傅相未置贤才官属多阙旧典宜博选名儒有威重明通政事者以为太子太傅东宫及诸王国备置官属又旧制太子食汤沐十县设周卫交防五日一朝因坐东箱省视膳食其非朝日使仆中允旦旦请问而已眀不媟黩广其敬也【汉官仪曰皇太子五日一至台因坐东箱省视膳食以法制勑太官尚食宰吏其非朝曰使仆中允旦旦请问眀不媟黩所以广敬也太子仆一人秩千石中允一人四百石主门卫徼廵】书奏帝纳之后察司徒防为望都长吏民爱之【察举也司徒荐为防】建武三十年年五十二卒官所着赋论书记奏事合九篇二子固超超别有传
　　论曰班彪以通儒上才倾侧危乱之间行不逾方【论语孔子曰可谓仁之方郑注云方犹道也】言不失正仕不急进贞不违人敷文华以纬国典守贱薄而无闷容彼将以世运未非所谓贱焉耻乎何其守道恬淡之笃也【孔子曰邦有道贫且贱焉耻也言彪当中兴之初时运未泰故不以贫贱为耻何守道清静之固也恬淡犹清静也笃固也】
　　固字孟坚年九嵗能属文诵诗书及长遂博贯载籍九流百家之言无不穷究【九流谓道儒墨名法隂阳农术縦横】所学无常师不为章句举大义而已性寛和容众不以才能高人诸儒以此慕之【谢承书曰固年十三王充见之拊其背谓彪曰此儿必记汉事】永平初东平王苍以至戚为骠骑将军辅政开东阁延英雄时固始弱冠奏记说苍曰【奏进也记书也前书待诏郑朋奏记于萧望之奏记自朋始也】将军以周召之徳立乎本朝承休眀之防建威灵之号【号骠骑将军也】昔在周公今也将军诗书所载未有三此者也【惟苍与周公二人而已】传曰必有非常之人然后有非常之事有非常之事然后有非常之功【司马相如喻蜀之辞】固幸得生于清眀之世豫在视聴之末私以蝼螘窃观国政【蝼螘谓细防也】诚羙将军拥千载之任蹑先圣之踪【千载谓自周公至眀帝时千余载也先圣谓周公也】体懿之姿据髙眀之势博贯世事服膺六艺白黑简心求善无厌【淮南子曰圣人见是非若白黑之别于目左传曰求善不厌也】采择狂夫之言不逆负薪之议【负薪贱人也三畧曰负薪之语廊庙之言也】窃见幕府新开广延羣俊四方之士颠倒衣裳【诗曰东方未眀颠倒衣裳言士争归之急遽也】将军宜详唐殷之举察伊臯之荐【舜举臯陶汤举伊尹】令逺近无偏幽隐必达期于总覧贤才收集眀智为国得人以宁本朝则将军飬志和神优防庙堂光眀宣于当世遗烈着于无穷窃见故司空掾桓梁宿儒盛名冠徳州里七十従心行不逾矩【论语孔子曰七十而従心所欲不逾矩言恣心之所为皆闇合于法则】盖清庙之光辉当世之俊彦也【诗周颂曰于穆清庙肃雍显相济济多士秉文之徳郑注曰显光也言桓梁可参多士助祭于清庙为光辉也尔雅曰髦俊也羙士为彦】亰兆祭酒晋冯结发脩身白首无违好古乐道默自守古人之羙行时俗所莫及扶风掾李育【育字元春见儒林传】经眀行着教授百人客居杜陵茅室土阶亰兆扶风二郡更请徒以家贫数辞病去温故知新论议通眀防清修洁行能纯备虽前世名儒国家所器韦平孔翟无以加焉【韦贤平当孔光翟方进也流俗本平字作误】宜令考绩以叅万事亰兆督邮郭基孝行着于州里经学称于师门政务之绩有絶异之效如得及眀时秉事下僚进有羽翮奋翔之用退有杞梁一介之死【说苑曰赵简子防于西河而叹曰安得贤士而与处焉舟人吉桑对曰鸿鹄髙飞所恃者六翮也背上之毛腹下之毳加之满把飞不能为之益髙不知门下左右客千人亦有六翮之用乎将尽毛毳也又曰齐荘公攻莒杞梁与华周进鬬壊军陷阵三军不敢当至莒城下杀二十七人而死也】凉州従事王雍躬卞严之节文之以术艺【卞严卞荘子也新序曰卞荘子好勇飬母战而三北交防非之国君辱之荘子受命顔色不变及母死三年齐与鲁战荘子请従至见于将军曰初独与母处是以战而三北今母殁矣请塞责遂赴敌而鬬获甲首而献曰夫三北以飬母也吾闻之莭士不以辱生遂杀十人而死论语孔子曰卞荘子之勇冉求之艺文之以礼乐】凉州冠盖未有宜先雍者也古者周公一举则三方怨曰奚为而后已【孙卿子曰周公东征西国怨曰何独不来也南征而北国怨曰何独后我也】宜及府开以慰逺方农功曹史殷肃【固集殷作叚】达学洽闻才能絶伦诵诗三百奉使専对此六子者皆有殊行絶才徳隆当世如蒙征纳以辅髙眀此山梁之秋夫子所为叹也【秋犹时也论语孔子曰山梁雌雉时哉】昔卞和献寳以离防趾【离被也断趾刖足也事见韩子】灵均纳忠终于沈身【屈原字灵均纳忠于楚终不见信自沈于汨罗之水而死】而和氏之璧千载垂光屈子之篇万世归善愿将军隆照微之眀信日昃之聴【信音申】少屈威神咨嗟下问令尘埃之中永无荆山汨罗之恨苍纳之父彪卒归乡里固以彪所续前史未详乃潜精研思欲就其业旣而有人上书显宗告固私改作国史者有诏下郡收固系亰兆狱尽取其家书先是扶风人苏朗伪言图防事下狱死固弟超恐固为郡所覈考不能自眀乃驰诣阙上书得召见具言固所著述意而郡亦上其书显宗甚竒之召诣校书部【前书固叙传曰永平中为郎典校秘书】除兰台令史【汉官仪曰兰台令史六人秩百石掌书劾奏】与前雎阳令陈宗长陵令尹敏司従事孟异共成世祖本纪迁为郎典校秘书固又撰功臣平林新市公孙述事作列传载记二十八篇奏之帝乃复使终成前所著书固以为汉绍尧运以建帝业至于六世史臣【六代谓武帝史臣谓司马迁也】乃追述功徳私作本纪编于百王之末厠于秦项之列【史记起自黄帝汉最居其末也】太初以后阙而不录故探撰前纪缀集所闻以为汉书起元髙祖终于孝平王莽之诛十有二世二百三十年【高惠吕后文景武昭宣元成哀平十二代也幷王莽合二百三十年】综其行事旁贯五经上下洽通为春秋考纪表志传凡百篇【纪十二表八志十列传七十合百萹前书音义曰春秋考纪谓帝纪也言考覈时事具四时以立言如春秋之经】固自永平中始受诏潜精积思二十余年至建初中乃成当世甚重其书学者莫不讽诵焉自为郎后遂见亲近时亰师脩起宫室濬缮城隍而闗中耆老犹望朝廷西顾固感前世相如寿王东方之徒造搆文辞终以讽劝【相如作上林子虚赋吾丘寿王作士大夫论及骠骑将军颂东方朔作客难及非有先生论其辝并以讽谕为主也】乃上两都赋盛称洛邑制度之羙以折西賔淫侈之论其辞曰有西都賔问于东都主人曰【中兴都洛阳故以东都为主而谓西都为賔也】盖闻皇汉之初经营也尝有意乎都河洛矣辍而弗康实用西迁作我上都主人闻其故而覩其制乎【皇大也尚书曰厥既得吉卜则经营高祖五年娄敬说上都闗中上疑之左右大臣皆山东人多劝都洛阳此为有意都河洛矣张良曰洛阳其中小不过数百里四面受敌非用武之国关中金城千里天府之国也于是上即日西都关中此为辍而弗康也辍止也康安也】主人曰未也愿賔据懐旧之蓄念发思古之幽情【广雅曰摅舒也】博我以皇道我以汉亰賔曰唯唯汉之西都在于雍州实曰长安【前书音义曰长安本秦之乡名髙祖都焉】左据函谷二崤之阻表以泰华终南之山【函谷关名也左传曰崤有二陵其南陵夏后臯之墓其北陵文王之所避风雨故曰二崤太华山也山海经曰华首之西六十里曰太华终南长安南山也诗曰终南何有注云终南周之名山中南也】右界襃斜陇首之险带以洪河泾渭之川【襃斜谷名南口曰襃北口曰斜在今梁州陇首山名在今秦州洪大也】华实之毛则九州之上腴焉防御之阻则天下之奥区焉【华实之毛谓草木也左传曰食土之毛前书曰秦地九州膏腴尚书雍州厥田上上防御谓闗禁也扬雄卫尉箴曰设置山险尽为防御奥深也言秦地险固为天下深奥之区域】是故横被六合三成帝畿【前书音义曰闗西为横被犹及也吕氏春秋曰神眀通于六合髙诱注云四方上下为六合周礼曰方千里曰王畿三成谓周秦汉并都之也】周以龙兴秦以虎视及至大汉受命而都之也【龙兴虎视喻盛彊也孔安国尚书序曰汉室龙兴易曰虎视耽耽】仰寤东井之精俯协河图之灵【寤犹晓也协合也髙祖至覇上五星聚于东井又河图曰帝刘季日角戴胜斗匈龙股长七尺八寸昌光出轸五星聚井期之兴天授图地出道予张兵钤刘季起东井秦之分野眀汉当代秦都关中】奉春建防留侯演成【奉春君娄敬也春者四时之始娄敬亦始建迁都之防故以号焉留侯张良也苍颉篇曰演者引也】天人合应以发皇眀乃眷西頋实惟作京【天谓五星聚东井也人谓娄敬等进说也皇明谓髙祖也西頋谓入关也诗云乃眷西顾】于是睎秦岭睋北阜挟酆霸据龙首【睎望也音希睋视也音蛾秦岭在今蓝田东南北阜即今三原县北有髙阜东西横亘者是也酆水出鄠县南山丰谷霸水出蓝田谷三秦记曰龙首山六十里头入渭水尾达樊川在傍曰挟在上曰据也】图皇基于亿载度宏规而大起肇自髙而终平世增饰以崇丽歴十二之延祚故穷奢而极侈【肇始也始自高祖终于平帝为十二代也】建金城其万雉呀周池而成渊披三条之广路立十二之通门【金城言坚固也张良曰金城千里杜预注左传云方丈为堵三堵为雉字林曰呀大空也音火加反周礼国方九里旁三门每门为大路故曰三条郑注周礼云司门若今城门校尉主王城十二门也】内则街衢洞达闾阎且千九市开场货别隧分人不得頋车不得旋阗城溢郭傍流百廛红尘四合烟云相连【字林曰闾里门也阎里中门也且千言多也汉宫阙疏曰长安九市其六在道西三在道东隧列肆道也郑注礼记曰廛市邸舍也】于是旣庶且富娱乐无疆都人士女殊异乎五方防士拟于公侯列肆侈于姫姜【论语子适卫冉有仆子曰庶矣哉冉有曰既庶矣又何加焉曰富之诗周颂云惠我无疆疆境也诗小雅曰彼都人士毛苌注云城郭之域曰都五方谓四方及中央也前书曰秦地三方杂错郑注周礼曰肆市中陈物处也杜元凯注左传云姫姜大国之女也】乡曲豪俊防侠之雄节慕原尝名亚春陵连交合众骋骛乎其中【豪俊防侠谓朱家郭觧原渉之类也原尝谓平原君赵胜孟尝君田文也春陵谓春申君黄歇信陵君无忌也并招致賔客名髙天下也】若乃观其四郊浮游近县则南望杜霸北眺五陵名都对郭邑居相承英俊之域黻冕所兴冠盖如云七相五公【浮游谓周流也杜霸谓杜陵霸陵在城南故南望也五陵谓长陵安陵阳陵茂陵平陵在渭北故北眺也并徙人以置县邑故云名都对郭苍颉篇曰黻绶也冕冠也其所徙者皆豪右富赀吏二千石故多英俊冠盖之人如云言多也诗云出其东门有女如云七相谓丞相车千秋长陵人黄霸王商并杜陵人也韦贤平当魏相王嘉并平陵人也五公谓田蚡为太尉长陵人张安世为大司马朱博为司空并杜陵人平晏为司徒韦贤为大司马并平陵人也】与乎州郡之豪杰五都之货殖三选七迁充奉陵邑盖以彊干弱枝隆上都而观万国【前书音义曰五都谓洛阳邯郸临淄宛成都也三选选三等之人谓徙吏二千石及髙赀富人及豪杰幷兼之家于诸陵盖以彊干弱枝非独为奉山园也见前书自元帝已后不迁故唯七焉尔雅曰观指示也选防为徙义亦通】封畿之内厥土千里逴荦诸夏兼其所有【前书曰秦地沃野千里人以富饶逴荦犹超絶也逴音卓荦音吕角反诸夏谓中国也】其阳则崇山隐天幽林穹谷陆海珍蔵蓝田羙玉商洛缘其隈鄠杜濵其足【穹谷深谷东方朔曰汉兴去三河之地止灞浐之西都泾渭之南此谓天下陆海之地也范子计然曰玉出蓝田商及上洛皆县名隈山曲也濵犹近也鄠杜二县名近南山之足尔雅云麓山足也】源泉灌注陂池交属竹林果园芳草甘木郊野之富号曰近蜀【孔安国注尚书曰泽障曰陂停水曰池前书曰巴蜀土肥羙有山林竹树蔬食果实之饶今南山亦有之与巴蜀相类故曰近蜀尔雅曰邑外曰郊郊外曰野】其隂则冠以九嵕陪以甘泉乃有灵宫起乎其中秦汉之所极观渊云之所颂叹于是乎存焉【阴谓北也九嵕山尤髙峻故称冠云甘泉山在云阳北秦始皇于上置林光宫汉又起甘泉宫益寿延寿馆通天台故云秦汉之所极观王褒字子渊作甘泉颂扬子云作甘泉赋故云渊云颂叹】下有郑白之沃衣食之源隄封五万疆埸绮分沟塍刻镂原隰龙鳞决渠降雨荷臿成云五谷垂頴桑麻敷棻【史记曰韩使水工郑国说秦令引泾水为渠傍北山东注洛溉田四万余顷名曰郑国渠武帝时赵中大夫白公奏穿渠引泾水首起谷口尾入栎阳溉田四千余顷因名白渠时人歌之曰田于何所池阳谷口郑国在前白渠起后举臿为云决渠为两泾水一石其泥数斗且溉且粪长我禾黍衣食亰师亿万之口前书曰天子畿方千里隄封百万井音义曰隄谓积土为封限也音丁兮反广雅曰埸界也音亦周礼曰夫间有遂十夫有沟说文曰塍田畦也音绳刻镂谓交错如镂也尔雅曰髙平曰原下湿曰隰言如龙鳞之五色也五谷黍稷菽麦稻也尔雅曰禾穗谓之頴尔雅曰敷布也棻茂盛也音芬】东郊则有通沟大漕溃渭洞河泛舟山东控引淮湖与海通波【漕水运也苍颉篇曰溃傍决也前书武帝穿漕渠通渭史记曰荥阳下引河东南为鸿沟以与淮泗防】西郊则有上囿禁苑林麓薮泽陂池连乎蜀汉缭以周墙四百余里离宫别馆三十六所神池灵沼徃往而在【上囿谓上林苑也谷梁传曰林属于山为麓郑注周礼曰泽无水曰薮缭犹绕也音了三辅黄图曰上林有建章承光等一十一宫平乐兰观等二十五凡三十六所三秦记曰昆眀池中有神池通白鹿原诗曰王在灵沼】其中乃有九真之麟大宛之马黄支之犀条枝之鸟逾昆崘越巨海殊方异类至三万里【宣帝诏曰九真郡献竒兽晋灼汉书注云驹形麟色牛角武帝时李广利斩大宛王首获汗血马来又黄支国自三万里贡生犀条枝国临西海有大鸟卵如瓮条枝与安息接武帝时安息国发使来献之又曰昆仑山髙二千五百里并见前书】其宫室也体象乎天地经纬乎隂阳据坤灵之正位放泰紫之圎方【圎象天方象地南北为经东西为纬扬雄司空箴曰普彼坤灵侔天作合放象也太紫谓太微紫宫也刘向七畧曰眀堂之制内有太室象紫宫南出明堂象太微春秋合诚图曰太微其星十二四方史记天官书曰环之匡卫十二星藩臣皆曰紫宫是太微方而紫宫圎也】树中天之华阙丰冠山之朱堂因瑰材而防竒抗应龙之虹梁列棼橑以布翼荷栋桴而高骧【列子曰周穆王作中天之台说文曰阙门观也前书箫何作东阙北阙丰大也冠山谓在山之上也埤苍曰瑰玮珍竒也广雅曰有翼曰应龙梁作应龙之形而又曲如虹也説文曰棼复屋之栋橑椽也翼屋之四阿也荷负也骧举也尔雅曰栋谓之桴音浮】雕玉瑱以居楹裁金璧以饰珰发五色之渥采光爓朗以景彰【广雅曰瑱礩也音田瑱与磌通楹柱也雕玉为礩以承柱也上林赋曰华榱璧珰韦昭注曰珰榱头也渥光润也爓音艳】于是左墄右平重轩三阶闺房周通门闼洞开列钟虡于中庭立金人于端闱仍増崖而衡阈临峻路而启扉【挚虞决疑要注曰墄者为阶级平者以文塼相亚次也域亦作墄言阶级勒墄然音七则反王逸楚辞注曰轩楼板也周礼夏后氏世室九阶郑注云南靣三阶三靣各二也尔雅曰宫中之门谓之闱小者谓之闼簴以悬钟也史记秦始皇收天下兵器聚之咸阳销以为金人十二置宫中端闱宫正门也三辅黄图曰秦宫殿端门四达以则紫宫仍因也衡横也阈门限○刘攽曰注域亦作墄案文当云亦作域言墄字有作域者也下又云墄言阶级勒墄是觧墄义耳】徇以离殿别寝承以崇台闲馆焕若列星紫宫是环【徇犹绕也崇髙也闲音闲焕明也言周回宫馆眀若列星之环绕紫宫也环协韵音宦】清凉宣温神僊长年金华玉堂白虎麒麟区宇若兹不可殚论【三辅黄图曰未央宫有清凉殿宣室殿中温室殿金华殿大玉堂殿中白虎殿麒麟殿长乐宫有神仙殿殚尽也】増槃业峨登降炤烂殊形诡制每各异观乘茵歩辇唯所息宴【増重也槃屈也业峨髙也业音五腊反峨音我诡异也茵褥也驾人曰辇】后宫则有掖庭椒房后妃之室合欢増成安处常寕茝若椒风披香发越兰林蕙草鸳鸾飞翔之列【汉官仪曰婕妤以下皆居掖庭三辅黄图曰长乐宫有椒房殿前书曰班婕妤居増成舍桓谭新论曰董贤女弟为昭仪居舍号曰椒风汉宫阙名长安有披香殿鸳鸾殿飞翔殿余未详】昭阳特盛隆乎孝成屋不呈材墙不露形裛以藻绣络以纶连随侯眀月错落其间金釭衔璧是为列钱翡翠火齐流燿含英悬黎垂棘夜光在焉【昭阳殿成帝赵昭仪所居也说文曰裛缠也音于业反纶紏青丝绶也纶防作编淮南子曰随侯之珠和氏之璧高诱注云随侯行见大蛇伤以药傅之后蛇衔珠以报之因曰随侯珠说文曰釭毂鐡也音江又音工谓以黄金为釭其中衔璧纳之于壁带为行列歴歴如钱也前书曰昭阳殿壁带徃徃为黄金釭函蓝田玉璧明珠翠羽饰之异物志曰翠鸟形如燕赤而雄曰翡青而雌曰翠其羽可以饰愇帐韵集曰火齐珠也战国策曰应侯谓秦王曰梁有悬黎左传曰晋荀息请以垂棘之璧假道于虞言悬黎垂棘之玉并夜有光辉也】于是墀扣切玉阶彤庭碝磩采致琳珉青荧珊瑚碧树周阿而生【前书曰昭阳殿中庭彤朱而殿上髹漆髹音休漆黒故曰墀殿上地也又曰切皆铜沓黄金涂白玉阶扣音口碝磩琳珉并石次玉者碝音而兖反磩音戚防致其文理宻也青荧其光色也汉武故事曰武帝起神堂植玉树茸瑚为枝以碧玉为叶淮南子曰昆仑山有碧树在其北高诱注云碧青石也谓以珠玉假为树而植之于殿曲阿曲也】红罗飒纚绮组缤纷精曜华烛俯仰如神【薛综注西亰赋曰飒纚长袖貌飒音素合反纚音山绮反绮文缯也组绶也缤纷盛貌烛照也言精彩华饰照曜也战国防张仪谓秦王曰彼周郑之女粉白黛黑立于衢非知而见之者以为神也】后宫之号十有四位窈窕繁华更盛迭贵处乎斯列者盖以百数【前书曰汉兴因秦之称号正嫡称皇后妾皆称夫人凡十四等有昭仪婕妤娙娥傛华羙人八子充衣七子良人长使少使五官顺常是为十三等又有无涓共和娱灵保林良使夜者秩禄同共为一等合十四位也窈窕幽闲也繁华美丽也百数谓以百而数之也】左右廷中朝堂百僚之位萧曹魏邴谋谟乎其上【萧何曹参并沛人魏相字弱翁济隂人邴吉字少卿鲁国人并为丞相】佐命则垂统辅翼则成化流大汉之恺悌荡亡秦之毒螫【李陵书曰其余佐命立功之士司马相如曰垂统理顺易继也统业也礼记曰保者慎其身以辅翼之恺乐也悌易也扬雄长杨赋曰今朝廷出恺悌行简易王褒四子讲徳论曰秦之处位任政者并施毒螫前书曰孝惠髙后之时海内得离战国之苦君臣俱欲无为而天下晏然衣食滋殖又曰近观汉相髙祖开基萧曹为冠孝宣中兴邴魏有声是时黜陟有序众职修理公卿多称其位海内兴于礼譲也】故令斯人扬和乐之声作画一之歌功徳着于祖宗膏泽洽于黎庶【孔丛子曰古之帝王功成作乐其功善者其乐和前书曰萧何薨曹参代之百姓歌之曰萧何为法较若画一曹参代之守而弗失祖宗谓髙祖中宗也】又有天禄石渠典籍之府命夫谆诲故老名儒师傅讲论乎六艺稽合乎同异【三辅故事曰天禄石渠并阁名在未央宫北以阁秘书谆诲谓殷勤教告也诗大雅曰诲尔谆谆郑注云我教告王口语谆谆然谆音之纯反六蓺谓诗书礼乐易春秋也稽考也前书甘露中诏诸儒讲五经同异令萧望之平奏其议】又有承眀金马著作之庭大雅宏逹于兹为羣元元本本周见洽闻启发篇章校理秘文【承明殿前之庐也金马署名也门有铜马故名金马门待诏者皆居之宏亦大也元其元本其本秘文秘书也孝经钩命决曰丘掇秘文也】周以钩陈之位卫以严更之署总礼官之甲科羣百郡之防孝【周环也前书音义曰钩陈紫官外星也宫卫之位亦象之严更之署行夜之司也礼官奉常也有博士掌试防考其优劣为甲乙之科即前书曰太常以公孙为下第是也言百郡举全数前书又曰兴防举孝】虎贲赘衣阉尹阍寺陛防百重各有攸司【虎贲宿卫之臣赘衣主衣之官赘缀也音之锐反尚书曰缀衣虎贲阉尹阍寺并宦官周礼有阍人寺人陛防执防于陛也百重言多也攸所也司主也协韵音伺】周庐千列徼道绮错【庐谓宿卫之庐周于宫也千列言多也史记卫令曰周庐设卒甚谨徼道徼廵之道绮错交错也前书曰中尉掌徼廵京师也】辇路经营脩涂飞阁【前书音义曰辇道阁道也涂亦涂也古字通用】自未央而连桂宫北弥眀光而絙长乐陵墱道而超西墉混建章而外属设璧门之凤阙上柧棱而栖金雀【未央宫在西长乐宫在东桂宫眀光宫在北言飞阁相连也墱陛级也音丁邓反墉城也混同也建章宫在城西属连也前书曰建章宫其东则凤阙门髙二十余丈其南有璧门之属说文曰柧棱殿堂上最髙之处也柧音孤棱音力登反其上栖金雀焉三辅故事曰建章宫阙上有铜凤凰即金雀也○刘攽曰注凤阙门案文多一门字】内则别风之嶕峣眇丽巧而竦擢张千门而立万户顺隂阳以开阖【三辅故事曰建章宫东有折风阙闗中记曰折风一名别风嶕峣髙也嶕音焦峣音尧前书曰建章宫庭为千门万户阖谓之阴开谓之阳易曰阖户谓之坤辟户谓之干】尔乃正殿崔巍层构厥髙临乎未央经骀荡而出馺娑洞枍诣与天梁上反宇以盖戴激日景而纳光【正殿即前殿也层重也临乎未央言髙之极也辟中记建章宫有骀荡馺娑枍诣殿天梁亦宫名也骀音殆荡音荡馺音素合反娑音素可反枍音乌计反尔雅曰盖戴覆也反宇谓飞檐上反也激日谓日激入于殿内也】神眀郁其特起遂偃蹇而上跻轶云雨于太半虹霓回带于棼楣虽轻信与僄狡犹愕眙而不敢阶【神眀台名也跻升也偃蹇髙貎也轶过也前书音义曰凡数三分有二为太半说文曰棼栋也尔雅曰楣谓之梁郭璞云门户上横梁也方言曰僄轻也音匹妙反郑注礼记曰狡疾也字书曰愕惊也音五各反字林曰眙惊貌也音丑吏反】攀井干而未半目眴转而意迷舍櫺槛而郤倚若颠坠而复稽魂怳怳以失度廵回涂而下低【井干楼名也前书曰武帝作井干楼髙五十丈辇道相属焉苍颉篇曰眴视不眀也音櫺槛楼上栏楯也櫺音零稽防也】旣惩惧于登望降周流以彷徨歩甬道以萦纡又杳窱而不见阳【淮南子曰甬道相连髙诱注云甬道飞阁复道也广雅曰窈窱深也杳与窈通窱音它鸟反阳明也旣创前之登望乃下廵于复道宫宇深防又不见眀也】排飞闼而上出若防目于天表似无依之洋洋【飞闼阁上门也王逸注楚辞曰洋洋无所归貌】前唐中而后太液揽沧海之汤汤扬波涛于碣石激神岳之嶈嶈滥瀛洲与方壶蓬莱起乎中央【前书曰建章宫其西唐中数十里音义曰唐庭也其北太液池中有蓬莱方丈瀛州壶梁象海中神山汤汤流貌也苍颉篇曰涛大波也碣石海畔山也说文曰滥泛也列子曰海中有神山一曰岱舆二曰贠峤三曰方壶四曰瀛洲五曰蓬莱】于是灵草冬荣神木丛生岩峻崔崒金石峥嵘【灵草神木谓不死药也史记曰海中神山仙人不死药在焉峥嵘髙峻也崔音阻回反崒音才律反峥音仕耕反嵘音宏】抗僊掌以承露擢双立之金茎轶埃壒之混浊鲜颢气之清英【前书曰武帝时作铜柱承露仙人掌之属三辅故事云建章宫承露盘髙二十丈大七围以铜为之上有仙人掌承露和玉屑饮之金茎即铜柱也轶过也埃壒尘也鲜洁也说文曰颢白貌音皓】骋文成之丕诞驰五利之所刑庶松乔之羣类时游従乎斯庭实列僊之攸馆匪吾人之所寕【丕大也诞欺也前书曰齐人李少翁以方士见上上拜为文成将军言于上曰即欲与神通宫室被服非象神神物不至乃作甘泉宫中为台画天地泰一诸鬼神而置祭具以致天神又曰胶东人乐大多方畧而敢为大言言曰臣常往东海中见安期羡门之属乃拜为五利将军刑法也列僊传曰赤松子者神农时雨师也服水玉以教神农又曰王子乔者周灵王太子晋道士浮丘公接以上嵩山】尔乃盛娱游之壮观奋大武乎上囿因兹以威戎夸狄耀威而讲事【大武谓大陈武事也月令孟冬之月天子乃命将帅讲武习射御也】命荆州使起鸟诏梁野而驱兽毛羣内阗飞羽上覆接翼侧足集禁林而屯聚【荆州江湘之地其俗习于捕鸟故使起之梁野巴汉之人其俗习于逐兽故使其人驱之阗音田聚音才谕反】水衡虞人理其营表种别羣分部曲有署【前书曰上林苑属水衡都尉虞人掌山泽之官周礼曰虞人莱所田之野为表郑司农曰表所以识正行列也续汉书将军领军皆有部大将军营五部部校尉一人部下有曲曲有军一人也】罘罔连纮笼山络野列卒周帀星罗云布【郑注礼记曰兽罟曰罘音浮纮罘之网】于是乘銮舆备法驾帅羣臣披飞防入苑门【蔡邕独断曰天子至尊不敢渫渎言之故托于乘舆天子车驾有大驾法驾小驾大驾则公卿奉引备千乘万骑法驾公卿不在卤簿中惟执金吾奉引侍中骖乘飞防馆名也武帝所作前书音义曰飞防神禽能致风气身似鹿头如雀有角而蛇尾文如豹文于馆上作之因以名焉○刘攽曰乘銮舆案注所觧乘舆之义则多此銮字】遂绕酆镐歴上兰六师发胄百兽骇殚震震爚爚雷奔电激草木涂地山渊反覆蹂蹸其十二三乃拗怒而少息【酆文王所都在鄠县东镐武王所都在上林苑中三辅黄图云上林苑有上兰观尚书曰司马掌邦政统六师又曰百兽率舞骇殚言惊惧也震震爚爚奔走之貎爚音跃涂汚也反覆犹倾动也车骑旣多视之乱有似倾动蹂践也音汝九反蹸轹也音力刃反拗犹抑也音于少反言且抑六师之怒而少停也】尔乃期门佽飞列刃鑚鍭要趹追踪鸟惊触丝兽骇值锋机不虚掎不再控矢无单杀中必叠双飑飑纷纷矰缴相纒风毛雨血洒野蔽天【前书曰武帝与北地良家子期于殿门故号期门又曰募佽飞射士音义佽飞本秦左弋官也武帝改为饮飞官有一令九丞在上林中纺矰缴弋鳬雁嵗万头以供宗庙苍颉篇曰攅聚也鑚与攅通尔雅曰金镞剪羽谓之鍭音侯广雅曰趹奔也音决机弩牙也说文曰掎偏引也音居绮反飑飑纷纷众多也说文曰飑古飚字郑注周礼曰结缴于矢谓之矰矰髙也】平原赤勇士厉猨失木豺狼慑窜【郭璞注山海经曰猿似猴而大臂长便防色黑苍颉书曰似狸音以救反淮南子曰猨顚蹷而失木枝慑惧也音之叶反窜走也协韵音七外反】尔乃移师趋险并蹈潜秽穷虎奔突狂兕触蹷【潜深也秽谓榛芜之林虎兕之所居也尔雅曰兕似牛郭璞曰一角青色重千斤广雅曰蹷跳也音居卫反】许少施巧秦成力折掎僄狡防猛噬脱角挫脰徒独杀【许少秦成并未详僄狡兽之轻捷者说文曰搤捉也音戹搤与防通噬囓挫折也脰颈也徒空也谓空手杀之也尔雅曰暴虎徒也杀音所界反】挟师豹拖熊螭顿犀犛曳豪罴超逈壑越峻崖蹷巉巗钜石隤松栢仆丛林摧草木无余禽兽殄夷【师师子也说文曰拖曳也音徒可反杜预注左传云螭山神兽形郭璞注山海经曰犀似牛而猪头黑色有三角一在顶上一在额上一在鼻上犛牛黑色出西南徼外犛音力之反尔雅曰罴似熊而黄巉巗山石髙峻之貌也殄尽也夷犹杀也】于是天子乃登属玉之馆歴长杨之榭覧山川之体埶观三军之杀获原野萧条目极四裔禽相镇厌兽相枕藉【前书宣帝幸萯阳宫属玉观音义曰属玉水鸟也似防防于观上作之因以名焉三辅黄啚曰上林有长杨宫郑注礼记曰土髙曰台有木曰榭获协韵音胡卦反楚词曰山萧条而无兽】然后收禽防众论功赐胙陈轻骑以行炰腾酒车而斟酌割鲜野食举燧命爵【胙余肉也左传曰归胙于公诗小雅曰炰之燔之毛苌注曰以毛曰炰音歩交反子虚赋曰割鲜染轮孔安国注尚书曰鸟兽新杀曰鲜】飨赐毕劳逸齐大辂鸣鸾容与裴回集乎豫章之宇临乎昆眀之池【大辂玉辂也周礼曰凡驭辂仪以銮和为节郑注曰鸾在衡和在轼皆金铃也三辅黄图曰上林苑有豫章观】左牵牛而右织女似云汉之无涯茂树防蔚芳草被堤兰茝发色晔晔猗猗若摛锦布绣烛耀乎其陂【汉宫阁疏曰昆明池有二石人牵牛织女之象也云汉天河也郭璞注尔雅云茝香草音昌改反晔晔猗猗羙茂之貎说文曰摛舒也】鹤白鹭黄鹄防鹳鸧鸹鳵鶂鳬鹥鸿雁朝发河海夕宿江汉沈浮往来云集雾散【郭璞注尔雅云防似鳬脚近尾略不能地行江东谓之鱼防音火交反说文曰鹳鹳雀也尔雅曰鸧麋鸹音括郭璞注曰即鸧鸹也今关西呼为鸹鹿鳵似雁而大无趾音保鶂水鸟也荘子曰白鶂之相视眸子不运而风化李巡注尔雅曰在野曰鳬在家曰鹜并鸭也郑注诗云鹥鳬属也音一兮反周处风土记曰鹥鹥也以名自呼大如鸡生卵于荷叶上毛苌注诗云大曰鸿小曰鴈】于是后宫乘輚路登龙舟张凤盖建华旗祛黼帷镜清流靡微风澹淡浮【埤苍曰輚卧车也音仕板反淮南子曰龙舟鹢首浮次以虞桓谭新论曰乘车玉瓜华芝及凤凰三盖上林赋曰乘法驾建华旗髙诱注淮南子曰祛举也澹随风之貌也澹音徒滥反淡音徒敢反】櫂女讴鼓吹震声激越謍厉天鸟羣翔鱼闚渊【櫂楫也讴歌也震协韵音真謍声也音火宏反】招白闲下双鹄揄文竿出比目【招犹举也弩有黄闲之名此言白闲盖弓弩之属本或作白鷼谓鸟也西京杂记曰越王献髙帝白鷼黑鷼各一双说文曰揄引也音投文竿翠羽为文饰也阚子曰鲁人有好钓者以桂为饵鍜黄金之钓错以银碧垂翡翠之纶尔雅曰东方有比目鱼不比不行】抚鸿幢御矰缴方舟并鹜俛仰极乐【广雅曰幢谓之防幢音直江反即舟中之幢盖也本或作罿罿鸟网也音衡矰弋矢也缴以系箭也方舟并两舟也】遂风举云揺浮防普览前乘秦领后越九【协韵音综】东薄河华西渉岐雍宫馆所歴百有余区行所朝夕储不改供【薄廹也岐山雍县在扶风储积也供协韵音九用反】礼上下而接山川究休祐之所用采游童之欢谣第从臣之嘉颂【上下谓天地也接亦祭也究尽也用谓牺牲玉帛之物也列子曰尧理天下五十年不知天下理欤乱欤尧乃微服游于康衢闻儿童谣曰立我蒸人莫非尔极不识不知顺帝之则言今同于尧也前书曰宣帝颇好神仙王褒张子侨等并待诏所幸宫馆輙为歌颂第其髙下以差赐帛焉】于斯之时都都相望邑邑相属国借十世之基家承百年之业士食旧徳之名氏农服先畴之畎畆商修族世之所鬻工用髙曽之规矩粲乎隐隐各得其所【十代百年并举全数也易曰食旧徳贞厉终吉谷梁传曰古者有士人商人农人工人淮南子曰古者至徳之时贾便其肆农安其业大夫安其职而处士修其道也】若臣者徒观迹乎旧墟闻之乎故老什分而未能得其一端故不能徧举也















　　后汉书卷七十上
　　后汉书卷七十上考证
　　班彪传后好事者颇或缀集时事○何焯校本引史通云其后刘向向子歆及诸好事者若冯商卫衡扬雄史岑梁审肆仁晋冯叚肃金丹冯衍韦融萧奋刘恂等相次撰续迄于哀平间犹名史记
　　从汉元至武以絶则其功也○旧本作从汉元至武则絶其功也毛本作従汉元至武则以絶其功也皆不成文理今従监本
　　黜淮南衡山○何焯校本云淮南衡山之不为世家与淮阴黥彭同例
　　性相近习相远也注见论语○【臣防汾】按宋本作见何论盖何晏注论语故唐人以何氏本为何论后人不考所由认为错误改作论语义虽无害要湏仍古人之旧不必窜易也
　　后察司徒防注云司徒荐为防○诸本同【臣防汾】按正文及注防字上皆脱一孝字前云举司茂才注司举为茂才也文法正与此同
　　班彪子固不可殚论注三辅黄图曰未央宫有清凉殿宣室殿中温室殿○一本作宣寳中温殿误今従宋本増改
　　珊瑚碧树周阿而生注汉武故事曰武帝起神堂植玉树茸瑚为枝○茸字一本作葺【臣防汾】按茸与葺皆非也此字当作丛因与茸同音故误不知者又妄改为葺耳
　　虽轻信与僄狡○【臣防汾】按信字义未妥当従文选作迅





　　后汉书卷七十上考证
　　钦定四库全书
　　后汉书卷七十下
　　宋　　宣　　城　　太　　守范　煜撰唐　　章　　懐　　太　　子　　贤注
　　班固列传第三十下
　　班固传
　　主人喟然而叹曰痛乎风俗之移人也子实秦人矜夸馆室保界河山信识昭防而知始皇矣恶睹大汉之云为乎【喟叹貎也前书曰人有刚柔缓急音声不同系水土之风气谓之风好恶取舎动静无常随君上之情欲谓之俗保守也谓守河山之险以为界昭防昭王防王也恶安也音乌】夫大汉之开原也奋布衣以登皇极繇数期而创万世盖六籍所不能谈前圣靡得而言焉【汉髙祖曰吾以布衣提三尺劔取天下髙祖起兵五年而即帝位故云由数期繇即由也孔安国注尚书云匝四时曰期万世盛言之也六籍六经也】当此之时功有横而当天讨有逆而顺人故娄敬度埶而献其说萧公权宜以拓其制时岂泰而安之哉计不得以已也【横音胡孟反髙祖入关秦王子婴降而五星聚于东井此功有横而当天也逆谓以臣伐君前书陆贾曰汤武逆取而以顺守之及髙祖入关秦人争献牛酒此谓讨有逆而顺人也娄敬已见上又曰萧何脩未央宫上见壮丽甚怒何对曰天下未定故可因遂就宫室且天子以四海为家非令壮丽无以威重且无令后代有以加也时岂奢侈而安之哉言天下初定计不得已而都西亰也】吾子曾不是睹頋燿后嗣之末造不亦闇乎【顾反也燿炫燿也言吾子曽不睹度埶权宜之由而反炫燿后嗣子孙末代之所造非其盛称武帝成帝神僊昭阳之事也】今将语子以建武之理永平之事监乎泰清以变子之或志【淮南子曰太清之化也和顺以寂漠质直以素朴髙诱注曰太清无为之化也】往者王莽作逆汉祚中缺天人致诛六合相灭【天人谓天意人事共相诛也】于时之乱生民防亡鬼神泯絶壑无完柩郛罔遗室原野猒人之肉川谷流人之血秦项之灾犹不克半书契以来未之或纪也【人者神之主生人既亡故鬼神亦絶也杨子法言曰秦将白起长平之战坑四十万人原野猒人之肉川谷流人之血也】故下民号而上愬上帝懐而降鉴致命于圣皇【上帝天也圣皇光武也懐犹愍念也降下也鍳视也言上天愍念下人之上愬故下视四海可以为君者而致命于光武也】于是圣皇乃握干符阐坤珍披皇图稽帝文赫尔发愤应若兴云霆发昆阳凭怒雷震【干符坤珍谓天地符瑞也皇圗帝文谓图纬之文也霆疾雷也发于昆阳谓破王寻王邑凭盛也言盛怒如雷之震协韵音真】遂超大河跨北岳立号髙邑建都河洛【跨防也言光武渡河防北岳遂即位于鄗而改鄗为髙邑也】绍百王之荒屯因造化之荡涤体元立制继天而作【绍继也屯难也高诱注淮南子云造化天地也涤除也作起也杜预注左传云凡人君即位欲体元以居正谷梁传曰为天下主者天也继天者君也】系唐统接汉绪茂育羣生恢复疆宇兼乎在昔事勤乎三五【尔雅曰系继也绪业也前书曰汉帝本系出自唐帝言光武能继唐尧之统业也恢大也三五三皇五帝也】岂特方轨并迹纷纶后辟理近古之所务蹈一圣之险易云尔哉【轨辙也纷纶犹杂蹂也尔雅曰后辟君也险易犹理乱也言光武功徳勤劳兼于前代百王非直一圣帝也】且夫建武之元天地革命四海之内更造夫妇肇有父子君臣初建人伦实始斯乃虙羲氏之所以基皇徳也【易曰天地革而四时成又曰汤武革命尔雅曰九夷八狄七戎六蛮谓之四海基始也帝王纪曰庖牺氏风姓也制嫁娶之礼取犠牲以充庖厨以食天下故号庖牺后或谓之伏牺言光武更造夫妇如伏牺时也】分州土立市朝作舟车造器械斯轩辕氏之所以开帝功也【黄帝号轩辕氏前书昔在黄帝画野分州易繋辞曰神农氏日中为市黄帝尧舜垂衣裳而天下治刳木为舟剡木为楫服牛乘马引重致逺以利天下木为弧剡木为矢弧矢之利以威天下言光武利人如轩辕也】龚行天罸应天顺民斯乃汤武之所以昭王业也【尚书武王曰今子惟龚行天之罸易曰汤武革命顺乎天而应乎人言光武征伐如汤武者也】迁都改邑有殷宗中兴之则焉即土之中有周成隆平之制焉【尚书曰盘庚迁于殷史记曰帝阳甲之时殷衰诸侯莫朝阳甲崩弟盘庚立自河北度河南居汤之故地行汤之政殷道复兴尚书曰王来绍上帝自服于土中孔安国曰洛邑地埶之中也春秋命歴序曰成康之隆醴泉涌出言都洛阳如殷宗周成之制也】不阶尺土一人之柄同符乎髙祖【孟子曰纣去武丁未久也尺地莫非其有也一人莫非其臣也又曰舜文王相去千有余嵗若合符契】克己复礼以奉终始允恭乎孝文【左传仲尼曰古有志克已复礼仁也孙卿子曰生人之始死人之终也终始俱善人道毕矣尚书允恭克譲谓躬自俭约同于文帝也】宪章稽古封岱勒成仪炳乎世宗【宪章犹法则也礼记曰仲尼宪章文武尚书曰若稽古帝尧言法乎考古而封泰山勒石以记成功也炳眀也其礼仪眀乎武帝也】案六经而校徳妙古昔而论功仁圣之事旣该帝王之道备矣【六经谓诗书礼乐易春秋妙犹羙也或作眇眇逺也该偹也】至于永平之际重熈而累洽盛三雍之上仪脩衮龙之法服敷洪藻信景铄扬世庙正予乐人神之和允洽君臣之序既肃【熈光也洽浃也三雍谓眀堂辟雍灵防也永平二年正月宗祀光武皇帝于眀堂礼毕登灵防三月临辟雍行大射礼周礼王之吉服享先王即衮冕郑注曰衮卷龙衣也永平二年帝及公卿列侯始服冕冠衣裳敷布也鸿大也藻文藻也谓明帝礼毕登灵防之后布诏于天下曰建明堂立辟雍起灵防恢大道被之八极此为布鸿藻也信读曰申景大也铄羙也扬世庙谓上尊号光武庙曰世祖正予乐谓依谶文改大乐为大予乐也】乃动大路遵皇衢省方廵狩穷覧万国之有无考声教之所被散皇眀以烛幽【大路玉路也皇衢驰道也易曰先王以省方观人设教尚书曰嵗二月东廵狩又曰朔南暨声教皇大也烛照也】然后增周旧脩洛邑翩翩巍巍显显翼翼光汉亰于诸夏总八方而为之极【周成王都洛邑汉又増而修之故曰増焉翩翩巍巍显显翼翼并宫阙显盛之貎论语曰不如诸夏之亡诗商颂曰商邑翼翼四方之极极中也洛阳土之中也】是以皇城之内宫室光眀阙庭神丽奢不可逾俭不能侈【言奢俭合礼也】外则因原野以作苑顺流泉而为沼发苹藻以潜鱼丰圃草以毓兽制同乎梁驺义合乎灵囿【苹藻并水草也诗小雅曰鱼在在藻韩诗曰东冇圃草驾言行狩薛君传曰圃博也有博大之茂草也毓亦育也鲁诗传曰古有梁驺者天子之田也诗大雅曰王在灵囿麀鹿攸伏毛苌注云囿所以域飬禽兽也此言鱼兽各得其所如文王之灵囿也】若乃顺时节而搜狩简车徒以讲武则必临之以王制考之以风雅【左传臧僖伯曰春搜夏苖秋狝冬狩皆于农隙以讲事也杜预注云各随时之闲也礼记王制曰天子诸侯无事则嵗三田田不以礼曰暴天物也】歴驺虞览驷驖嘉车攻采吉日礼官正仪乘舆乃出【诗国风序曰驺虞搜田以时仁如驺虞毛苌注曰驺虞义兽白虎黑文不食生物又曰驷铁羙防公也始命有田狩之事其诗曰驷驖孔阜注曰驖骊也阜大也又小雅序曰车攻宣王复古也修车马备器械复防诸侯于东都因田猎而选车徒焉其诗曰我车既攻我马既同注云攻坚也又吉日诗曰我车既好四牡孔阜宣帝诏曰礼官具礼仪也】于是发鲸鱼铿华钟登玉辂乘时龙凤盖飒洒和鸾玲珑天官景从祲威盛容【鲸鱼谓刻杵作鲸鱼形也铿谓击之也音苦耕反尚书大传曰天子将出则撞黄钟右五钟皆应薛综注西京赋云海中有大鱼名鲸又有兽名蒲牢蒲牢素畏鲸鱼鲸鱼击蒲牢蒲牢輙大鸣呼凡钟欲令其声大者故作蒲牢于其上撞钟者名为鲸鱼钟有篆刻之文故曰华尔雅曰马髙八尺以上曰龙月令春驾苍龙各随四时之色故曰时也玲珑声也蔡邕独断曰百官小吏曰天官祲亦盛也】山灵防野属御方神雨师泛洒风伯清尘千乘雷起万骑纷纭元戎竟野戈鋋彗云羽旄扫电旌旗拂天【山灵山神也属连也音烛方四方也雨师毕星也风伯箕星也韩子师旷谓晋平公曰黄帝合鬼神于泰山风伯进扫雨师洒道蔡邕独断曰天子大驾偹千乘万骑元戎戎车也诗小雅曰元戎十乘以先啓行毛苌注曰元大也夏后氏曰钩车先正也殷曰寅车先疾也周曰元戎先良也说文曰鋋小矛也音市延反彗扫也音似锐反】焱焱炎炎扬光飞文吐爓生风吹野燎山日月为之夺眀丘陵为之摇震【焱焱炎炎并戈矛车马之光也说文曰焱火华也音以瞻反震读曰真】遂集乎中囿陈师案屯骈部曲列校队勒三军誓将帅【中囿囿中也续汉志曰大将军营五部校尉一人部下有曲曲下有屯长一人骈犹陈列也杜预注左传曰百人为队郑周礼注云天子六军三军一偏故此言勒三军也周礼曰羣吏听誓于前斩牲以狥陈曰不用命者斩之郑注云羣吏将帅也】然后举烽伐鼓以命三驱轻车霆发骁骑电骛防基发射范氏施御不失禽弯不诡遇飞者未及翔走者未及去【谷梁传曰三驱之礼一为干豆二为賔客三为充君之庖霆发电骛并言疾也游基飬由基也淮南子曰楚有神白猨王自射之则而嬉使飬由基射之始调弓矫矢未发而猨拥木号矣范氏赵之御人也孟子曰赵简子使王良御终日不获一禽反曰天下贱工也王良曰吾为范我驰驱终日不获一爲之诡遇一朝而获十赵岐注曰范法也为法度之御应礼之射终日不得遇诡遇非礼射也则能获十不失禽谓由基也弯不诡遇谓范氏也】指顾倐忽获车已实乐不及般杀不尽物马踠余足士怒未泄先驱复路属车案节【高唐赋曰举功先得获车已实尔雅曰般乐也礼记曰乐不可极踠犹屈也方言曰泄歇也汉官仪大驾属车八十一乘子虚赋曰案节未舒谓驻车徐行也】于是荐三牺效五牲礼神祗懐百灵觐眀堂临辟雍扬缉熙宣皇风登灵台考休徴【左传郑子太叔曰为五牲三牺杜预注云五牲麋鹿麏狼兎三牺祭天地宗庙之牺也郊祭天也天神曰神地神曰祗百灵百神也诗曰懐柔百神觐朝也谓朝诸侯于眀堂诗大雅曰维清缉熈文王之典郑注云缉熈光眀也尚书曰休徴孔安国注云叙羙行之騐】俯仰乎乾坤参象乎圣躬目中夏而布徳瞰四裔而抗棱【易系辞曰仰则观象于天俯则观法于地近取诸身逺取诸物圣躬谓天子也中夏中国也瞰音苦暂反四裔四夷也棱威也左传曰徳以柔中国刑以威四夷也】西荡河源东澹海漘北动幽崖南趯朱垠【荡涤也河源在昆仑山前书曰威棱澹乎邻国音义曰澹犹动也音徒滥反漘水涯音唇郭璞注尔雅曰涯上平坦而下水深者为漘趯跃也音他歴反说文曰垠界也音银】殊方别区界絶而不邻自孝武所不能征孝宣所不能臣莫不陆詟水栗奔走而来賔【尔雅曰詟惧也音之涉反】遂绥哀牢开永昌【绥安也哀牢西南夷号永平十二年其国王栁貎相率内属以其地置永昌郡也】春王三朝防同汉亰是日也天子受四海之图籍膺万国之贡珍内抚诸夏外接百蛮【春王犹左传云春王正月也三朝元日也朝音陟遥反谓嵗之朝月之朝日之朝前书谷永曰今年正月翔日食于三朝之防周礼曰时见曰防殷眺曰同贾逵注曰膺犹受也诗曰因时百蛮也】乃盛礼乐供帐置乎云龙之庭陈百僚而賛羣后究皇仪而展帝容【供帐供设帷帐也供音九用反前书曰三辅长无供怅之劳戴延之记曰端门东有崇贤门次外有云龙门賛引也】于是庭实千品防酒万钟列金罍班玉觞嘉珍御太牢飨【庭实贡献之物也左传孟献子曰臣闻聘而献物于是有庭实旅百千品言多也说文曰钟器也孔丛子曰尧饮千钟罍酒器也诗曰我姑酌彼金罍珍八珍也太牢牛羊豕也飨协韵音香】尔乃食举雍彻太师奏乐陈金石布丝竹钟鼓铿锵管晔煜【食举谓当食举乐也蔡邕礼乐志曰大予乐郊祀陵庙殿中诸食举乐也雍诗篇名也谓食讫歌雍诗以彻也论语曰三家者以雍彻太师乐官也周礼太师掌六律六吕以合隂阳之声也铿音苦耕反锵音楚庠反晔煜盛貎也煜音育】抗五声极六律歌九功舞八佾韶武备太古毕【左传晏子曰五声六律杜预注云五声宫商角徴羽六律黄钟太簇姑洗蕤賔夷则无射尚书曰九功惟序九序惟歌九功谓金木水火土谷正徳利用厚生也佾舞行也谷梁传曰天子八佾韶舜乐名武武王乐名太古逺古也】四夷间奏徳广所及仱佅兜离罔不具集【间迭也音古苋反诗国风曰汉广徳广所及也郑注周礼云四夷之乐东方曰韎南方曰任西方曰株离北方曰禁禁字书作仱音渠禁反佅音摩葛反周礼仱作禁佅作韎兜作防也】万乐备百礼暨皇欢浃羣臣醉降烟煴调元气然后撞钟告罢百僚遂退【万乐百礼盛言之也暨至也易曰天地絪緼万物化醇礼统曰天地者元气之所生万物之祖尚书大传曰天子将入撞防賔之钟左五钟皆应撞音直江反】于是圣上亲万方之欢娱久沐浴乎膏泽惧其侈心之将萌而怠于东作也【尚书曰平秩东作注云嵗起于春而始就耕】乃申旧章下眀诏命有司班宪度昭节俭示太素【诗大雅曰率由旧章郑注云旧典文章左传臧哀伯曰大路越席大羮不和昭其俭也列子曰太素者质之始也】去后宫之丽饰损乘舆之服御除工商之淫业兴农桑之上务遂令海内弃末而反本背伪而归真女修织絍男务耕耘器用陶匏服尚素耻纎靡而不服贱竒丽而不珍捐金于山沈珠于渊【前书文帝诏曰农天下之本也而人或不务本而事末音义曰夲农也末贾也背伪去雕饰也归真尚质素也杜预注左传曰织絍织缯布也礼记曰器用陶匏陶瓦器也匏瓠也陆贾新语曰圣人不用珠玉而寳其身故舜弃黄金于崭岩之山捐珠玉于五湖之川以杜淫邪之欲也】于是百姓涤瑕荡秽而镜至清形神寂寞耳目不营嗜欲之原灭防正之心生莫不优游而自得玉润而金声【瑕秽犹过恶也扬雄集曰涤瑕荡秽淮南子曰形者生之舍神者生之制也又曰和顺以寂寞尚书曰弗役耳目百度惟贞淮南子曰吾所谓有天下者自得而已礼记孔子曰君子比徳于玉焉温润而泽仁也孟子曰孔子徳如金声也】是以四海之内学校如林庠序盈门献酬交错爼豆莘莘下舞上歌蹈徳咏仁【前书平帝立举学官郡国曰学县道邑及侯国曰校乡曰庠聚曰序诗曰献酬交错莘莘众多也音所巾反礼记曰歌者在上贵人声也又嗟叹之不足故手之舞之足之蹈之○刘邠曰注平帝立举学官案文多一举字】登降饫宴之礼既毕因相与嗟叹徳谠言说咸含和而吐气颂曰盛哉乎斯世【诗曰饮酒之饫毛苌注云不脱屦升堂谓之饫饫私也尚书曰徳升闻字林曰谠美言也音党】今论者但知诵虞夏之书咏殷周之诗讲羲文之易论孔氏之春秋罕能精古今之清浊防汉徳之所由【伏羲画八卦文王作卦辞孔子作春秋清浊犹善恶也】唯子颇识旧典又徒驰骋乎末流温故知新已难而知徳者鲜矣【末流犹下流也谓诸子也前书曰不入于道徳放纵于末流论语孔子曰温故知新可以为师矣又曰由知徳者鲜矣】且夫辟界西戎险阻四塞修其防御孰与处乎土中平夷洞达万方辐凑【辟逺也音匹亦反战国防苏秦说孟尝君曰秦四塞之国也髙诱注云四靣有山关之固故曰四塞之国防御谓闗禁也辐凑如辐之凑于毂也前书武帝诏吾丘寿王曰子在朕前之时知略辐凑也】秦领九泾渭之川曷若四渎五岳帯河泝洛图书之渊【四渎江河淮济也河图曰天有四表以布精魄地有四渎以出图书尔雅曰泰山为东岳衡山为南岳华山为西岳山为北岳图书之渊谓河洛也易繋辞曰河出图洛出书也】建章甘泉馆御列仙孰与灵台眀堂统和天人【馆御谓设台以进御神仙也礼含文嘉曰礼天子灵台以考观天人之际法隂阳之防也】太液昆眀鸟兽之囿曷若辟雍海流道徳之富【三辅黄啚曰辟雍水四周于外象四海也】游侠逾侈犯义侵礼孰与同履法度翼翼济济也【游侠即西賔云乡曲豪俊游侠之雄逾侈谓列肆侈于姫姜等也尔雅曰翼翼敬也诗曰济济多士毛苌注云济济多威仪也】子习秦阿房之造天而不知亰洛之有制也识函谷之可闗而不知王者之无外也【史记曰秦始皇作阿房宫造至也公羊传曰王者无外也】主人之辞未终西都賔矍然失容逡廵降阶惵然意下捧手欲辞主人曰复位今将喻子五篇之诗【说文曰矍视遽之貎音许缚反周书曰临摄以威而惵惵者犹恐惧也音徒颊反喻告也】賔既卒业乃称曰羙哉乎此诗义正乎扬雄事实乎相如非惟主人之好学盖乃遭遇乎斯时也【扬雄作长杨羽猎赋司马相如作子虚上林赋并文虽藻丽其事迂诞不如主人之言义正事实也】小子狂简不知所裁既闻正道请终身诵之其诗曰【论语孔子曰吾党之小子狂简斐然成章不知所以裁之又曰不忮不求何用不臧子路终身诵之】
　　眀堂诗　于昭眀堂眀堂孔阳圣皇宗祀穆穆煌煌【于音乌叹羙之辞也诗周颂曰于昭于天孔甚也阳眀也国风曰我朱孔阳圣皇宗祀谓祭光武于眀堂也诗曰穆穆煌煌宜君宜王穆穆犹敬也煌煌犹羙也】上帝宴飨五位时序谁其配之世祖光武【前书曰天神贵者太一太一佐曰五帝五位五帝也河图曰苍帝威灵仰赤帝赤熛怒黄帝含枢纽白帝白招矩黑帝叶光纪扬雄河东赋曰灵祗既飨五位时序谓各依其方而祭之】普天率土各以其职猗与缉熙允懐多福【诗小雅曰溥天之下莫非王土率土之濵莫非王臣溥亦普也孝经曰四海之内各以其职来助祭诗商颂曰猗与那与猗羙也允信也懐来也诗大雅曰聿懐多福】
　　辟雍诗　廼流辟雍辟雍汤汤圣皇莅止造舟为梁【汤汤水流貎莅临也诗小雅曰方叔莅止大雅曰造舟为梁毛苌注云天子造舟造至也谓连舟为浮梁也】皤皤国老廼父廼兄抑抑威仪孝友光眀【説文曰皤皤老人貌也音歩何反孝经援神契曰天子尊事三老兄事五更抑抑羙也诗曰威仪抑抑尔雅曰善父母为孝善兄弟为友】于赫太上示我汉行鸿化惟神永观厥成【于赫叹羙也太上谓太古立徳贤圣之人并着飬老之礼今我汉家遵行之也鸿大也文子曰执徳于心化驰如神诗周颂曰我客戾止永观厥成尔雅曰观示也】
　　灵台诗　廼经灵台灵台既崇帝勤时登爰考休徴【诗大雅曰经始灵台崇髙也时登以时登之休美也徴騐也】三光宣精五行布序习习祥风祁祁甘雨【三光日月星也宣布也精眀也五行水火金木土布序谓各顺其性无谬沴也习习和也诗小雅曰习习谷风礼斗威仪曰君政颂平则祥风至宋均注曰即景风也祁祁徐也诗小雅曰兴雨祁祁尚书考灵燿曰荧惑顺行甘雨时也】百谷溱溱庶卉蕃芜屡惟丰年于皇乐胥【百言非一也尚书洪范曰百谷用成溱溱盛貎尚书曰庶草蕃芜尔雅曰蕃芜丰也诗周颂曰绥万邦屡丰年又曰于皇时周于音乌诗小雅曰君子乐胥受天之祜注云胥有才智之名】寳鼎诗　岳修贡兮川效珍吐金景兮歊浮云寳鼎见兮色纷緼焕其炳兮被龙文【谓永平六年王雒山得寳鼎庐江太守献之景光也说文曰歊气出貎音火骄反史记曰秦武王与孟恱举龙文之鼎】登柤庙兮享圣神昭灵徳兮弥亿年【时眀帝诏曰其以礿祭之日陈鼎于庙以备器用弥终也万万曰亿尚书曰公其以予万亿年敬天之休】
　　白雉诗　啓灵篇兮披瑞图获白雉兮效素乌【灵篇谓河洛之书也固集此题篇云白雉素乌歌故兼言效素乌】发皓羽兮奋翘英容絜朗兮于淳精【皓白也翘尾也春秋元命包曰乌者阳之精】章皇徳兮侔周成永延长兮膺天庆【章眀也侔等也孝经援神契曰周成王时越裳献白雉庆读曰卿】及肃宗雅好文章固愈得幸数入读书禁中防连日继夜每行廵狩輙献上赋颂朝廷有大议使难问公卿辩论于前赏赐恩宠甚渥固自以二世才术位不过郎【二代谓彪及固】感东方朔扬雄自论以不遭蘓张范蔡之时作賔戯以自通焉【东方答客难曰使蘓秦张仪与仆并生曽不得掌故安敢望侍郎乎扬雄觧嘲曰范睢魏之亡命也蔡泽山东之匹夫也有谈范蔡于许史之间则狂矣固所作賔戯事见前书】后迁武司马【续汉志曰宫掖门每门司马一人秩比千石武司马主武门】天子防诸儒讲论五经作白虎通徳论令固撰集其事【章帝建初四年诏诸王诸儒防白虎观讲议五经同异】时北单于遣使贡献求欲和亲诏问羣僚议者防以为匈奴变诈之国无内向之心徒以畏汉威灵逼惮南虏【南匈奴也】故希望报命以安其离叛今若遣使恐失南虏亲附之欢而成北狄猜诈之计不可固议曰窃自惟思汉兴以来旷世歴年兵纒夷狄尤事匈奴绥御之方其涂不一防修文以和之防用武以征之防卑下以就之【文帝与匈奴通关市妻以汉女増厚其赂也】防臣服而致之【宣帝时匈奴稽首臣服遣子入侍】虽屈申无常所因时异然未有拒絶弃放不与交接者也故自建武之始复修旧典数出重使前后相继【建武二年日逐王遣使诣渔阳请和亲使中郎将李茂报命二十六年遣中郎将叚郴授南单于印绶】至于其末始乃暂絶永平八年复议通之而廷争连日异同纷回多执其难少言其易先帝圣徳逺覧瞻前顾后遂复出使事同前世【先帝谓眀帝也永平八年遣越骑司马郑众报使北匈奴】以此而推未有一世阙而不修者也今乌桓就阙稽首译官康居月氐自逺而至匈奴离析名王来降三方归服不以兵威此诚国家通于神眀自然之徴也臣愚以为宜依故事复遣使者上可继五凤甘露致逺人之防【宣帝五凤三年单于名王将众五万余人来降称臣朝贺甘露元年匈奴呼韩邪遣子右贤王入侍】下不失建武永平覊縻之义虏使再来然后一徃既眀中国主在忠信且知圣朝礼义有常岂可逆诈示猜孤其善意乎絶之未知其利通之不闻其害设后北虏稍彊能为风尘【相侵扰则风尘起】方复求为交通将何所及不若因今施惠为防近长固又作典引篇述叙汉徳【典谓尧典引犹续也汉承尧后故述汉徳以续尧典】以为相如封禅靡而不典【文虽靡丽而体无古典】扬雄羙新典而不实【体虽典则而其事虚伪谓王莽事不实】盖自谓得其致焉其辤曰太极之原两仪始分烟烟煴煴有沈而奥有浮而清【易系辞曰易有太极是生两仪又曰天地絪缊万物化醇蔡邕曰絪缊隂阳和一相扶貎也奥浊也易干凿度曰清轻者为天浊沈者为地】沈浮交错庶类混成【庶类万物也混犹同也老子曰有物混成先天地生】肇命人主五徳初始同乎草昩混之中【人主谓天子也尚书曰成汤简代夏作民主五徳五行也初始谓伏义始以木徳王也木生火故神农以火徳五行相生周而复始草昧谓草创暗昧也易曰天地草昧幽混沌之中谓三皇初起之时也】逾防越契寂寥而亡诏者系不得而缀也【易系辞曰上古结防而化后代圣人易之以书契逾越并过也诏告也言过防契以上既无父子故寂寥而无文诰系谓易系辞也故易系而不得缀连也】厥有氏号绍天阐绎者【氏号谓太昊号庖牺氏炎帝号神农氏黄帝号轩辕氏之类绍继也谓王者继而作阐开也绎陈也】　莫不开元于太昊皇初之首上哉夐乎其书犹可得而修也【易曰帝出于震始以木徳王天下故曰皇初之首又曰古者庖牺氏之王天下也仰则观象于天俯则观法于地是其书可得而修也】亚斯之世通变神化函光而未曜【亚斯之代谓少昊颛顼髙辛等虽通变神化而易系不载其事故曰函光未曜】若夫上稽干则降承龙翼而炳诸典谟以冠徳卓踪者莫崇乎陶唐【稽考干天也论语孔子曰惟天为大惟尧则之龙翼谓稷契等为尧之羽翼易干上九曰用九见羣龙无首吉郑注云六爻皆体龙羣龙象也谓禹与稷契咎陶之属并在于朝炳眀也典谟谓尧典臯陶谟也为道徳之冠首踪迹之卓异者莫异于陶唐尔雅曰崇髙也】陶唐舍而禅有虞虞亦命夏后稷契熙载越成汤武【舍谓尧舍其子丹朱而禅于舜舜亦舍其子商均而禅禹书曰熙帝之载孔安国注云熙广也载事也言稷契并能广立功事于尧舜之朝越于也于是成其子孙汤武之业并得为天子也汤契之后武王后稷之后】股肱既周天乃归功元首将授汉刘【股肱谓稷契也既周谓其子孙并周徧得为天子元首尧也言天更归功于尧又将授汉以帝位】俾其承三季之荒末值亢龙之灾孽悬象暗而恒文乖彞伦斁而旧章缺【俾使也三季三王之季也易干文言曰亢龙有悔穷之灾也孽亦灾也易曰悬象着眀莫大于日月乖谓失于常度也伦理也斁败也尚书曰彞伦攸斁旧章缺谓秦燔诗书】故先命圣使缀学立制宏亮洪业表相祖宗賛扬廸哲备防灿烂真神眀之式也【圣谓孔丘也春秋演孔啚曰孔子母徴在梦感黑帝而生故曰圣荘子曰恬澹圣素王之道缀学立制谓为汉家法制也宏洪并大也亮信也表眀也相助也廸蹈也哲智也言賛扬蹈履哲智之君谓髙祖等也尚书曰兹四人廸哲灿烂盛眀也式法也】虽前圣臯防衡旦宻勿之辅比兹褊矣【臯臯陶也防舜之典乐者衡谓阿衡即伊尹也旦周公也宻勿犹黾勉也兹谓孔子言臯防等比之为褊小矣】是以髙光二圣辰居其域时至气动乃龙见渊跃【论语孔子曰譬如北辰居其所而众星拱之时至气动谓髙祖聚彤云于砀山光武发佳气于白水易乾卦九二曰见龙在田九四曰防跃在渊并喻汉初起】拊翼而未举则威灵纷纭海内云蒸雷动电熛胡缢莽分不莅其诛【拊翼以鸡为喻言知将旦则鼓其翼而鸣前书曰张陈之交拊翼俱起以喻髙祖光武也纷纭盛貎也如云之蒸言天下英杰为汉者多矣熛光也胡缢谓胡亥缢死也莽分谓公賔就斩莽也莅临也言天下先为汉诛之髙祖光武不亲临也】然后钦若上下恭揖羣后正位度宗有于徳不台渊穆之譲靡号师矢敦奋防之容【尚书曰钦若昊天钦敬也若顺也上下谓天地也书曰格于上下羣后诸侯也易曰君子正位凝命也尚书曰延入翼室恤度宗度居也宗尊也前书曰舜譲于徳不台音义曰台读曰嗣言二祖初即位居尊之时并譲言于徳不能嗣成帝功有此渊深穆敬之譲髙祖初即位曰寡人闻帝者贤者有也虚言无实之名非所取也光武即位固辞至于再三靡无也矢陈也敦犹廹逼也诗云矢于牧野又曰敷敦淮濆言汉取天下无号令陈师敦廹奋武防旄之容诗曰奋伐荆楚尚书曰王秉白旄以麾防亦麾也言并天人所推不尚威力也】盖以膺当天之正统受克譲之归运蓄炎上之烈精蕴孔佐之陈云尔【正统谓汉承周为火徳尚书尧典曰允恭克譲谓汉承尧克譲之后归运谓尧归运于汉也炎上谓火徳烈精言盛也蕴藏也孔佐谓孔丘制作春秋及纬书以佐汉也即春秋演孔啚曰夘金刀名为刘中国东南出荆州赤帝后次代周是也谓大陈汉之期运也】洋洋乎若徳帝者之上仪诰誓所不及已【洋洋羙也若如也仪法也谓如此羙徳可谓五帝之上法也谷梁传曰诰誓不及五帝盟诅不及三王交质不及五伯上下不相信服方有诰誓五帝之时上下和睦故誓不及】铺观二代洪纎之度其赜可探也【铺徧也二代殷周也洪纎犹大小也度法度也赜幽深也言徧观殷周大小之法其幽深可探知之】并开迹于一匮同受侯甸之所服奕世勤民以伯方统牧【孔子曰譬如平地虽覆一匮郑注云匮盛土笼也侯服甸服谓诸侯也汤为桀之诸侯文王为纣之诸侯奕犹重也自契至汤十四代后稷至文王十五代并积勤劳于人也伯方犹方伯也谓汤为夏伯文王为殷伯并统领州牧】乘其命赐彤弧黄戚之威用讨韦顾黎崇之不格【周礼九命作伯彤弧赤弓黄戚黄金饰斧也礼记曰诸侯赐弓矢然后专征伐赐斧钺然后菽韦顾并国名汤灭之诗殷颂曰韦顾既伐黎崇亦国名史记文王伐崇尚书曰西伯既戡黎格来也】至乎三五华夏亰迁镐亳遂自北靣虎离其师革灭天邑【三五未详京师京都也武王都镐汤都亳诗云宅是镐亰武王成之尚书曰汤始居亳从先王居自从也北靣谓臣也汤武并以臣伐君史记曰如虎如罴如豺如离于商郊音义曰离与螭同革改也易曰汤武革命天邑天子所都也尚书曰肆予敢求尔于天邑商○刘攽曰注京师京都也案文多一师字】是故义士伟而不敦武称未尽防有慙徳不其然与【左传曰武王克商迁九鼎于洛邑义士犹曰薄徳杜预注曰伯夷之属也史记曰伯夷叔齐逢武王伐纣叩马諌曰以臣弑君可谓仁乎伟犹异也敦厚也武周武王乐也论语孔子曰谓武尽羙矣未尽善也防汤乐也左传延陵季子聘鲁观乐见舞大防者曰圣人之也而犹有慙徳】然犹于穆猗那翕纯皦绎以崇严祖考殷荐宗祀配帝发祥流庆对越天地者舄奕乎千载岂不克自神眀哉【于叹辞也穆美也叹羙周家之徳诗周颂曰于穆清庙猗亦叹之辞也那多也叹羙汤之徳多也殷颂曰猗与那与论语子语鲁太师乐曰乐其可知也始作翕如也纵之纯如也皦如也绎如也以成何晏注曰翕盛也纯和谐也皦其音莭眀也郑注云绎调达之貎此言殷周之代尚有于穆猗那之颂播之于翕纯皦绎之乐尊祖严父宗祀配天于眀堂之中诗商颂曰濬哲惟啇长发其祥言发祯祥以流庆于子孙周颂曰秉文之徳对越在天舄奕犹蝉聫不絶也】诞略有常审言行于篇籍光藻朗而不渝尔【诞大也言殷周二代改化之迹大略有常也篇籍谓诗书也朗眀也渝变也言光彩文藻朗眀而不变耳其余殊异不能及于汉也】矧夫赫赫圣汉巍巍唐基泝测其源乃先孕虞育夏甄殷陶周【矧况也汉承唐虞之基逆流曰泝孕懐也育飬也甄陶谓造成也前书音义曰陶人作瓦器谓之甄言虞夏殷周之先祖并尝为尧臣○刘攽曰注汉承唐虞之基案注觧唐基耳何故輙出虞字明当作尧】然后宣二祖之重光袭四宗之缉熙神灵日烛光被六幽仁风翔乎海表威灵行于鬼区慝亡逈而不泯微胡琐而不颐【二祖髙祖世祖也尚书曰宣重光袭重也四宗文帝为太宗武帝为代宗宣帝为中宗明帝为显宗烛照也言如日之照六幽六合幽逺之地鬼区逺方也易曰髙宗伐鬼方慝恶也逈逺也泯灭也琐小也颐飬也言凶恶者无逺而不灭微细者何小而不飬也】故夫显定三才昭登之绩匪尧不兴铺闻遗筞在下之训匪汉不【三才天地人也易曰兼三才而两之登升也绩功也言升天之功非尧不能兴也尚书曰昭升于上铺布也遗策尧之余策谓尧典也在下谓后代子孙也言尧典为子孙之训非汉不能大也】厥道至乎经纬乾坤出入三光外运混元内浸豪芒性类循理品物咸亨其已久矣【经纬天地言隂阳交泰也出入三光言日月星得其度也混元天地之总名也豪芒纎微也老子曰和隂阳节四时润乎草木浸乎金石毫毛润泽性生也循顺也含生之颎皆顺于理尚书曰别生分类品物万殊亨通也易曰含光大品物咸亨】盛防皇家帝世徳臣列辟功君百王荣镜宇宙尊无与抗【皇家帝代谓汉家歴代也列辟谓古之帝王也言汉家徳可以臣彼列辟功可以君彼百王相如封禅书曰歴选列辟镜犹光明也抗犹敌也读曰康】乃始防巩劳谦兢兢业业贬成抑定不敢论制作【尔雅曰防巩固也易曰劳谦君子有终吉言帝固为劳谦也兢兢戒慎也业业危惧也礼记曰王者功成作乐理定制礼今不敢论制礼作乐之事言谦之甚也】至令迁正黜色賔监之事焕扬宇内而礼官儒林屯朋笃论之士而不传祖宗之彷佛虽云优慎无乃葸欤【迁正改正朔也黜色易服色也賔谓殷周二王之后谓汉之賔监视也视殷周之事以为监戒论语孔子曰周监于二代屯众也朋羣也不传谓不制作篇借以纪功徳也彷佛犹梗槩也论语孔子曰慎而无礼则葸郑注云葸质慤貎也言虽优游谦慎无乃太质慤也】于是三事岳牧之僚佥尔而进曰陛下仰监唐典中述祖则俯蹈宗轨【三事三公也佥皆也】躬奉天经惇睦辩章之化洽【天经谓孝也孔子曰夫孝天之经谓章帝初即位四时禘袷宗祀于明堂也尚书曰惇叙九族又曰九族既睦辩章百姓郑注云辩别也章眀也惇厚也睦亲也章帝性笃爱不忍与诸王乖离皆防京师也】廵靖黎蒸懐保鳏寡之恵浃【廵抚也靖安也黎蒸皆众也懐思也保安也浃洽也尚书曰懐保小人惠鲜鳏寡谓章帝在位凡四廵狩赐人爵鳏寡孤独不能自存者粟】燔瘗县沈肃祗羣神之礼备【尔雅曰祭天曰燔柴祭地曰瘗埋祭山曰庋县祭川曰浮沈肃祗恭敬也封禅书曰汤武至尊不失肃敬元和中诏曰朕廵狩岱宗柴望山川庋音居毁反】是以凤凰来仪集羽族于观魏肉角驯毛宗于外囿扰缁文皓质于郊升黄晖采鳞于沼甘露霄零于丰草三足轩翥于茂树【尚书曰凤凰来仪元和二年诏曰乃者凤凰鸾鸟比集七郡羽族谓羣鸟随之也观魏门阙也肉角谓麟也伏侯古今注曰建初二年北海得一角兽大如麕有角在耳间端有肉又元和二年麒麟见陈一角端如葱叶色赤黄櫌驯也缁文皓质谓驺虞也说文曰驺虞白虎黑文尾长于身古今注曰元和三年白虎见彭城黄晖采鳞谓黄龙也建初五年有八黄龙见于零陵古今注曰元和二年甘露降河南三足乌集沛国轩翥谓飞翔上下也】若乃嘉谷灵草竒兽神禽应图合牒穷祥极瑞者朝夕坰牧日月邦畿卓荦乎方州羡溢乎要荒【嘉谷嘉禾灵草芝属古今注曰元和二年芝生沛如人冠大坐状章和九年诏曰嘉谷滋生芝草之类嵗月不絶竒兽神禽谓白虎白雉之属也建初七年获白鹿元和元年日南献生犀白雉言应于瑞图又合乎史谍也坰牧郊野也卓荦殊絶也羡音以战反○刘攽曰注如人冠大坐案文大当作衣冠如人衣冠坐也】昔姬有素雉朱乌秬黄□之事耳君臣动色左右相趋济济翼翼峨峨如也【孝经援神契曰周成王时越裳来献白雉朱乌谓赤乌也尚书中曰大子发渡孟津有火自天止于王屋流为赤乌秬黑黍也诗大雅曰诞降嘉种惟秬惟秠黄□麦也谓赤乌衔牟麦而至也诗颂曰贻我来牟诗大雅曰济济多士又曰惟此文王小心翼翼又曰奉璋峨峨】盖用昭眀寅畏承聿懐之福亦以宠灵文武贻燕后昆覆以懿铄岂其为身而有颛辞也【诗大雅曰昭明有融寅敬也尚书曰严恭寅畏聿述也懐思也诗大雅曰昭事上帝聿懐多福贻遗也燕安也后昆子孙也言此并以光宠神灵文王武王之徳遗燕安于子孙也诗大雅曰贻厥孙谋以燕翼子覆犹重也懿铄并羙也诗大雅曰我求懿徳又曰于铄王师言诗人歌颂周之盛徳当成康之时其成王康王岂独为身而有自専之辞也并上宠文武之业下遗子孙之基也言今章帝既获符瑞之应亦宜同成康之事也】若然受之宜亦勤恁旅力以充厥道啓恭馆之金縢御东序之秘寳以流其占【受之谓汉受此符瑞也说文曰恁念也音人甚反旅陈也允当也恭肃之馆谓庙中也金縢以金缄匮藏符瑞之书于其中也御犹陈也东序东箱也秘寳谓河啚之属尚书曰天球河啚在东序孔安国注曰河啚八卦是也言啓金縢之书及河啚之卦以占之也流犹徧也】夫图书亮章天哲也孔猷先命圣孚也体行徳本正性也逄吉丁辰景命也【啚书河啚洛书也亮信章眀哲智言天便啚书者为天子所知也孔孔丘也猷啚也孚信也孔丘之啚先命汉家当湏封禅此圣人之信也体行犹躬行也孔子曰夫孝徳之本也易曰乾道变化各正性命丁当也辰时也景大也逄休吉之代当封禅之时此为天子之大命也】顺命以创制定性以和神答三灵之繁祉展放唐之眀文兹事体大而允寤寐次于圣心瞻前顾后岂蔑清庙惮勑天乎【命谓符瑞也荅对也三灵天地人之神也繁多也祉福也展陈也放效也音甫往反效唐尧之文谓封禅也尚书璇玑钤曰平制礼乐放唐之文兹事谓封禅之事大而且信次止也寤寐常止于圣心言不可忘之也前谓前代帝王后谓子孙也蔑轻也弹难也勑正也言封禅之事皆述祖宗之徳今乃推譲岂轻清庙而难正天命乎尚书曰勑天之命惟时惟防】伊考自古乃降戾爰兹作者七十有四人有不俾而假素罔光度而遗章今其如台而独阙也【伊维也防古犹逺古也楚词曰防古之初戾至也言自逺古以来至于此也作者谓封禅者史祀管仲曰自古封禅七十二君并武帝及光武为七十四君俾使也有天下不使其封禅而假为竹素之文者无有光扬法度而弃其文章不封禅者也台我也今其如我何独阙也】是时圣上固已垂精游神包举蓺文屡访羣儒谕咨故老与之乎斟酌道徳之渊源肴覈仁义之林薮以望元符之臻焉【圣上谓章帝也论告咨谟也道徳仁义人所常行故以酒食为喻焉渊源林薮喻深防也元天也符瑞也诗曰肴核惟旅覈亦核也谓果实之属】既成羣后之谠辞又悉经五繇之硕虑矣将絣万嗣炀洪晖奋炎景扇遗风播芳烈久而愈新用而不竭汪汪乎丕天之大律其畴能亘之哉唐防皇防皇哉唐哉【谠直言也繇兆辞音胄左传曰先王卜征五年而嵗习其祥不习则増修其徳而改卜硕大也虑思也广雅曰絣续也音方盟反景大也炎谓火徳汪汪犹深也今文尚书泰誓篇曰立功立事可以永年丕天之大律郑注云丕大也律法也畴谁也亘犹竟也唐哉谓尧也皇哉谓汉也言唯唐与汉唯汉与唐】固后以母丧去官永元初大将军窦宪出征匈奴以固为中防军与叅议北单于闻汉军出遣使欵居延塞欲修呼韩邪故事朝见天子请大使宪上遣固行中郎将事将数百骑与虏使俱出居延塞迎之防南匈奴掩破北庭【永元二年南单于出鸡鹿塞击北匈奴于河云大破之】固至私渠海闻虏中乱引还及窦宪败固先坐免官固不教学诸子诸子多不遵法度吏人苦之初洛阳令种兢尝行固奴干其车骑吏推呼之奴醉骂兢大怒畏宪不敢发心衘之及窦氏賔客皆逮考兢因此捕繋固遂死狱中时年六十一诏以谴责兢抵主者吏罪固所着典引賔戯应讥诗赋铭诔颂书文记论议六言在者凡四十一篇
　　论曰司马迁班固父子其言史官载籍之作大义粲然着矣论者咸称二子有良史之才迁文直而事覈固文赡而事详若固之序事不激诡不抑抗【激扬也诡毁也抑退也抗进也】赡而不秽详而有体使读之者亹亹而不猒信哉其能成名也【尔雅曰舋亹犹勉也】彪固讥迁以为是非颇谬于圣人【言迁所是非皆与圣人乖谬即崇黄老而薄五经轻仁义而贱守莭是也】然其论议常排死节否正直而不叙杀身成仁之为羙【固序游侠传曰剧孟郭觧之徒驰骛于闾阎虽其防于刑辟自与杀身成名若季路仇牧而不悔也古之正法五伯三王之罪人六国五伯之罪人四豪者又六国之罪人况于郭觧之伦以匹夫之细窃杀生之权其罪不容于诛也】则轻仁义贱守节愈矣【愈犹甚也】固伤迁博物洽闻不能以智免极刑【谓下蚕室】然亦身陷大戮【此已上略华峤之辞】智及之而不能守之【论语孔子之言也言有智而不能自守其身】呜呼古人所以致论于目睫也【史记齐使者至越曰幸也越之不亡也吾不遗其智之如目见毫毛而不见其睫也今越王知晋之失计不自知越人之过是目论也言班固讥迁被刑而不知身自遇祸】
　　賛曰二班懐文裁成帝坟【沈约宋书曰初谢俨作此賛云裁成典坟以示范晔晔改为帝坟】比良迁董【谓司马迁董狐也左传曰董狐古之良史也】兼丽卿云【司马长卿扬子云】彪识王命固迷世纷
  </div>
  <div class="pagination">
   <a href="后汉书四库_page44.html">
    上一页
   </a>
   <span>
    ...
   </span>
   <a href="后汉书四库_page40.html">
    40
   </a>
   <a href="后汉书四库_page41.html">
    41
   </a>
   <a href="后汉书四库_page42.html">
    42
   </a>
   <a href="后汉书四库_page43.html">
    43
   </a>
   <a href="后汉书四库_page44.html">
    44
   </a>
   <span class="current-page">
    45
   </span>
   <a href="后汉书四库_page46.html">
    46
   </a>
   <a href="后汉书四库_page47.html">
    47
   </a>
   <a href="后汉书四库_page48.html">
    48
   </a>
   <a href="后汉书四库_page49.html">
    49
   </a>
   <a href="后汉书四库_page50.html">
    50
   </a>
   <span>
    ...
   </span>
   <a href="后汉书四库_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
