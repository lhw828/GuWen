<!DOCTYPE html>
<html>
<head>
    <meta charset="UTF-8">
    <title>新元史 - 第 162 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 162 页/共 398 页</h1>
    <div class="content">　　十八曰酵课，总计钞二十九定三十七两八钱。 

　　十九曰山泽，总计钞二十四定二十一两一钱。 

　　二十曰荡课，平江路八百八十六定七钱。 

　　二十一曰柳课，河间路四百二定四两八钱。 

　　二十二曰牙例，河间路二百八定三十三两八钱。 

　　二十三曰乳牛，真定路二百八定三十两。 

　　二十四曰抽分，黄州路一百四十四定四十四两五钱。 

　　二十五曰蒲课，晋宁路七十二定。 

　　二十六曰鱼苗，龙兴路六十五定八两五钱。 

　　二十七曰柴课，安丰路三十五定十一两七钱。至元二十四年，罢江南柴薪、竹木、岸例、鱼、牙诸课。 

　　二十八曰羊皮，襄阳路十四定四十八两八钱。 

　　二十九曰瓷课，冀宁路五十八定三两六钱。 

　　三十一曰姜课，兴元路一百六十二定二十七两九钱。 

　　三十二曰白药，杉德路十四定二十五两。 

　　和籴之名有二：曰市籴粮，曰盐折草。 

　　市籴粮，始于中统二年，以钞一千二百定于上都、北京、西京等处籴三万石。四年，以解盐引一万五千道和市陕西军储，又命札马刺丁籴粮，仍敕军民官勿阻。五年，谕北京、西京等路市朵军粮。至元三年，以南京等处和籴四十万石。四年，命沔阳州等中纳官粮，续还其直。八年，验各路粮价，增十分之一和籴三十九万四千六百六十石。六年，以两淮盐五道引，募客旅中粮。十九年，以钞三万定，市籴于隆兴、德兴府、宣德州。二十年，以钞五千定市籴于北京，六万定市籴于上都，二千定市籴于应昌。二十一年，以河间、山东、两浙两淮盐引，募诸人中粮。又以钞四千定，于应昌市籴。又发盐引七万道，钞三万定。于上都和籴。二十二年，以钞五万定，令木八刺沙和籴于上都。诏江南秋收。官为定例收籴。次年，减价出籴。二十三年，发钞五千定市籴沙、静、隆兴军粮。二十四年，官发盐引。听民中粮，又以扬州、杭州盐引五十万道换民粮。二十七年，和籴京粮，其价每十两之上，增一两。延祐三年，中籴和林粮二十三万石。五年、六年，又各和中二十万石。 

　　盐折草，始于大德八年。每年以河间盐，令有司于五月预给京畿郡县之民，至秋成，各验盐数输草，以给京师袜马之用。每盐二斤，折草一束，重十斤。岁用草八百万束，折盐四万斤。 

　　和买之法，其载于《至元新格》者，诸和买物须验出产停顿去处，分均买，其官吏不得先以贱拘收，秋勒人户。违者痛行断罪，计其余价。依数追还。诸和买须于收物处榜示见买物色及价钞。物既到，官钞即给示。仍须正官监之，置簿以备检勘。至元十三年，敕上都总管府和顾和买，权豪与平民均输。十八年，敕安西等处军站，凡和顾和买，与民均役。十九年，合刺奴、脱脱等言：“古人任土作贡，必因其土地所生，风气所宜，以为之制。今日和买，不随其所有，而强取其所无。和买请物，分文价钞并不支给，百娃典象卖产、鬻子雇妻，多方寻买以供官司。而出产之处，知其物他处所无，此处所有，于是高抬价钞。民户应当官司，不能与较，惟命是听。如此受苦不可胜言。乞明降指挥，今后应有和买，止于出产去处随时收取，庶免生事害人，天下幸甚。”户部依所议行之。 

　　二十九年，定和买折收物色，本路官司估直，从宣慰司差官检覆，如有不实，廉访司官依例体察纠治。 

　　至大三年，户部议准：“州县官司风闻和买诸物，暗令所占佃户，或缎匹，或绢布，督逼各户织造。将百姓所纳之物，百般疏驳，以己物添价送纳，并其余和买诸物，亦皆倚赖官势，贱买贵卖，损民取利，或克除价直，或移换昏钞，不得实价到民。所有今岁和买计置物色，拟令路府州县长官色目、汉人各一员，与物主交易两平收买，随即交直。所用价钞，于本处系官钱内放支。” 

　　至攒运官物，又有和顾之法。《至元新格》：诸和顾脚力皆尽行车之户，少则于近上有车户内和顾。仍籍其输转，勿使官吏挪攒作弊。 

　　大德五年，兵部议：递运脚力两平和顾，除大都至上都并五台脚价外，其余路分比附各处所拟千斤百里以中统钞为则。旱脚山路十五两，平川十二两。江南、腹里河道水脚。上水八钱，下水七钱。江淮黄河，上水一两，下水七钱。验实有斤重，于系官钱内放支。中书省如所拟行之。 

　　斡脱官钱者，诸王妃主以钱借人，如期并其子母征之。元初，谓之羊羔儿息。时官吏多借西域贾人银，以偿所负，息累数倍，至没其妻子犹不足偿。耶律楚材奏令本利相侔，永为定例。 

　　中统三年，定诸王投下取索债负人员，须至宣抚司，彼此对证，委无异词，依一本一利还之。毋得将欠债官民人等强行拖拽，人口、头匹准折财产，搅扰不安。违者罪之。 

　　至元八年，立斡脱所。以掌其追征之事。二十年，蠲昔刺斡脱所负官钱。是年，诏，“未收之斡脱钱，悉免之。”二十九年，复诏：“穷民无力者，本利免其追征，中户则征其本而免其利。” 

　　元贞元年，诏：“贷斡脱钱而逃匿者罪之，仍以其钱赏首告者。” 

　　大德元年，禁权轰斡脱，大德二年，诸王阿只吉索斡脱钱，命江西行省籍负债者之子妇。省臣以江南平定之后，以人为货，久行禁止。移中书省，罢其事。五年，禁斡脱钱夹带他人营运，违者罪之。六年，札忽真妃子、念木烈大王位下遣使人燕只哥歹等追征斡脱钱物，不由中书省，亦无元借斡脱钱数目，止云借斡脱钱人不鲁罕丁等三人，展转相攀，牵累一百四十余户。中书省议准：凡征斡脱官钱者，开坐债负户计人名、数目，呈中书省，转咨行省官同为征理。照验元坐取斡脱钱人姓名，依理追征，毋致勾扰违错，著为令。 

卷七十四 志第四十一
　　○食货七 

　　△钞法 

　　元初仿金人交钞之法，有行用钞，其制不可考。太宗八年，于元奏行交钞，耶律楚材曰：“金章宗时初行交钞，与钱通用。有司以出钞为利，收钞为讳，谓之老钞，至以万贯易一饼，国用日匮，当为殷鉴。今印造交钞，宜不过万定。”从之。先是，太祖晚年，博州行元帅府事何实因兵燹后百货不通，以丝效印置会子，一方便之。是为用交钞之始故。 

　　中统元年，始造交钞，以丝为本。以银五十两易丝钞一千两，诸物之直并从丝例。盖犹沿实之旧法。是年七月，又造中统元宝钞。其文以十计者，曰：一十文、二十文、五十文；以百计者，曰：一百文，二百文，五百文；以贯计者，曰：一贯文，二贯文，每一贯同交钞一两，二贯同白银一两。是又仿金人之大钞、小钞，而增为三等云。又以文绫织为中统银货，其等有五，曰：一两、二两、三两、五两、十两，每一两同白银一两，然银货终未施行。三年，敕私市金银应支钱物，止以交钞为准。四年，诸路包银以钞输纳，其丝料入本色，非产丝之地赤听以交钞输纳。是年五月，立燕京平准库，以平物价而利钞法。寻命各路立平准行用库，选富民为库、副使。后有贾胡交通阿合马，欲贸交钞本，私平准之利，以增岁课为词。世祖问户部尚书马亨，对曰：“交钞可权万货者，法使然也。法者，主上之柄。使一贾胡擅之，何以令天下。”事始寝。 

　　至元三年，诸路交钞都提举杨揖上钞法便宜事，请以五十两铸为定，文以元宝。从之。自后十三年，伯颜平宋，铸扬州元宝，纳于朝廷。十四年，大都所铸者重四十九两。十五年，所铸者重四十八两。至辽阳元宝，乃二十四年征乃颜后所铸云。至元十二年，添造厘钞，其等有三，曰：二文、三文、五文。初，钞印用木板，十三年始以铜。十五年，以厘钞不便于民，复罢之。十七年，中书省议：“流通钞法，凡赏赐宜多给币帛，岁课宜多收钞。”从之。立畏兀儿交钞提举司。先是，至元九年，立和林转运使兼提举交钞。至是，畏兀儿亦置提举司。二十年。又立畏兀儿交钞库，盖钞法通行西北边矣。 

　　十九年，中书省奏准治钞法，其通行条画凡九事： 

　　一，钞库倒昏钞，每一两加工墨三分。如官吏人等暗递添荅工钱，自倒换十四两以下决杖有差。 

　　一，买卖金银，付官库依价倒换。私自买卖者，金银断没，一半给告捉人充偿，十两以下决杖有差。 

　　一，卖金银者自首，免本罪，官收给价。买主自首者，依上施行。 

　　一，金银匠开张打造之家，凭诸人将金银打造，凿记匠人名姓于上。不许自用金银造卖，违者依私倒金银例断罪。 

　　一，拿获买卖金银人等，私行买放者，依例追没断罪。放者罪与同科。 

　　一，收倒钞，当面于昏钞上就印毁讫，封记，将昏钞按季解纳。违者，决杖五十七，罢职。 

　　一，钞库官吏侵盗金银宝钞，借贷移易使用者，依条画断罪，委管民长官按月计点。一，钞库官吏将倒下金银添价倒出，更将本库金银捏合买者姓名，用钞换出，暗地转卖与人者，无论多寡，处死。 

　　一，暗地将金银到库，不得添试殊色，非理刁蹬，违者杖五十七，罢职。然法虽严密，行之既久，物重钞轻，不胜其弊也。 

　　二十三年，中书省传旨，议更钞、用钱。吏部尚书刘宣献议曰：“原交钞所起，汉、唐以来皆未尝有。宋绍兴初，军饷不继，造此以诱商旅，为沿边籴买之计，比铜钱易于赍擎，民甚便之。稍有滞碍，即用现钱，尚存古人子母相权之意。日增月益，其法浸弊。欲求目前速效，未见良策。必欲创造新钞，与旧钞相权，只是改换名目，无金银作本称提，军国文用不复抑损，三数年后仍与元宝文钞无异。铸造钢钱，又当详究。秦、汉、隋、唐、金、宋利病，著在史策，不待缕陈。国朝废钱已久，一旦行之，功费不资，非为远计。大抵利民权物，其要自不妄用始。若欲济邱壑之用，非惟铸造不敷，抑亦不久自弊矣。“时桑哥用事，绌宣议不听。是年，以张珪、朱清并为海追运粮万户，赐钞印，听其自印交钞，其钞色比官造加黑印，朱加红。自是，瑄、清富埒朝廷，卒以汰侈伏诛。 

　　二十四年，改造至元宝钞，其钞样为叶李所献。李尝献于宋，请以钞代关子，宋人不能用。至是，世祖嘉纳之，使铸板。其通行条画，凡十四事： 

　　一，至元宝钞一贯当中统宝钞五贯。 

　　一，依中统之初，随路设官库买卖金银，平准钞法。每花银一两入库官价至元宝钞二贯，出库二贯五分。白银各依上买卖。课银一定，官价宝钞二定，发卖宝钞一百二贯五百文，赤金每两价钞二十贯，出库二十贯五百文。 

　　一，民间将昏钞赴平准库倒换至元宝钞，以一折五，其工墨依旧例，每买三分。 

　　一，民户包银愿纳中统宝钞者，依旧听四贯，愿纳至元钞，折收八百文。 

　　一，随处盐课每引卖官价钞三十贯，今后卖引，许用至元宝钞二贯，愿纳至元宝钞四贯者听。 

　　一，茶、酒、醋税，竹货，彤粉、锡碌诸色课程，收至元宝钞，以一当五，愿纳中统宝钞者听。 

　　一，系官并诸投下营运斡脱，公私钱债，关借中统宝钞，还至元宝钞，以一折五出放，斡脱人员毋得阻滞。 
</div>
    <div class="pagination">
<a href="新元史_page161.html">上一页</a><span>...</span><a href="新元史_page157.html">157</a><a href="新元史_page158.html">158</a><a href="新元史_page159.html">159</a><a href="新元史_page160.html">160</a><a href="新元史_page161.html">161</a><span class="current-page">162</span><a href="新元史_page163.html">163</a><a href="新元史_page164.html">164</a><a href="新元史_page165.html">165</a><a href="新元史_page166.html">166</a><a href="新元史_page167.html">167</a><span>...</span><a href="新元史_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
