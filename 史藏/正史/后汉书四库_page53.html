<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 53 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 53 页/共 69 页
  </h1>
  <div class="content">
   后汉书卷八十八考证
&lt;史部,正史类,后汉书&gt;
　　钦定四库全书
　　后汉书卷八十九
　　宋　　宣　　城　　太　　守范　煜撰唐　　章　　懐　　太　　子　　贤注
　　张衡列传第四十九
　　张衡传
　　张衡字平子南阳西鄂人也【西鄂县故城在今邓州向城县南有平子墓及碑在焉崔瑗之文也】世为着姓祖父堪蜀郡太守衡少善属文防于三辅因入京师观太学遂通五经贯六蓺虽才髙于世而无骄尚之情常从容淡静不好交接俗人永元中举孝亷不行连辟公府不就时天下承平日乆自王侯以下莫不逾侈衡乃拟班固两都作二京赋因以讽谏精思傅防十年乃成文多故不载大将军邓隲竒其才累召不应衡善机巧尤致思于天文隂阳歴算常好经【桓谭新论曰扬雄作书以为者天也道也言圣贤制法作事皆引天道以为本统而因附续万类王政人事法度故宓羲氏谓之易老子谓之道孔子谓之元而雄谓之经三篇以纪天地人之道立三体有上中下如禹贡之陈三品三三而九因以九九八十一故为八十一卦以四为数数从一至四重累变易竟八十一而徧不可损益以三十五蓍揲之经五千余言而传十二篇也○刘攽曰注以三十五蓍揲之案太乃用三十六揲作五字误也】谓崔瑗曰吾观太方知子云妙极道数乃与五经相拟非徒传记之属使人难论隂阳之事汉家得天下二百嵗之书也【子云当哀帝时着太经自汉初至哀帝二百嵗也】复二百歳殆将终乎【自中兴至献帝一百八十九年也】所以作者之数必显一世常然之符也汉四百岁其兴矣【自此以上并衡与崔瑗书之文也】安帝雅闻衡善术学公车特徴拜郎中再迁为太史令【汉官仪太史令属太常秩六百石也】遂乃研覈隂阳妙尽璇玑之正作浑天仪着灵宪算罔论言甚详明【汉名臣奏曰蔡邕曰言天体者有三家一曰周髀二曰宣夜三曰浑天宣夜之学绝无师法周髀术数具存考騐天状多所违失故史官不用唯浑天者近得其情今史官所用防铜仪则其法也灵宪序曰昔在先王歩天路用定灵轨寻绪本元先凖之于浑体是为正仪故灵宪作兴衡集无算罔论盖网络天地而算之因名焉】顺帝初再转复为太史令衡不慕当世所居之官辄积年不徙自去史职五载复还乃设客问作应间以见其志云【间非也衡集云观者观余去史官五载而复还非进取之势也唯衡内识利钝操心不改或不知我者以为失志矣用为间余余应之以时有遇否性命难求因兹以露余诚马名之应间云】有间余者曰盖闻前哲首务务于下学上达佐国理民有云为也【论语曰孔子曰下学而上达注云下学人事上知天命也】朝有所闻则夕行之立功立事式昭徳音【尚书曰立功立事可以永年逸诗曰祈招之愔愔式昭徳音式用也昭明也】是故伊尹思使君为尧舜而民处唐虞彼岂虚言而已哉必旌厥素尔【尚书伊尹曰予弗克俾厥后唯尧舜其心愧耻若挞于市旌明也素犹志也】咎单巫咸实守王家【咎单巫咸并殷贤臣也尚书曰咎单作明居又曰巫咸保乂王家也】申伯樊仲实干周邦服衮而朝介圭作瑞【申伯申国之伯也樊仲仲山甫也为樊侯并周宣王之卿士诗大雅曰维申及甫维周之翰注翰干也服衮谓申伯为冢宰服衮冕之服也又曰锡尔介圭以作尔寳注云寳瑞也圭长尺二寸谓之介也】厥迹不朽垂烈后昆不亦丕欤且学非以要利而富贵萃之贵以行令富以施恵恵施令行故易称以大业【易系辞曰盛徳大业至矣哉富有之谓大业日新之谓盛徳也】质以文美实由华兴噐頼雕饰为好人以舆服为荣吾子性徳体道笃信安仁约己博艺无坚不鑚以思世路斯何逺矣【论语曰笃信好学又曰仁者安仁又曰鑚之弥坚博我以文约我以礼】曩滞日官今又原之【日官史官也左传曰天子有日官尔雅曰原再也】虽老氏曲全进道若退然行亦以需【老子曰曲则全枉则直又曰夷道若类进道若退易杂卦曰需不进也】必也学非所用术有所仰故临川济而舟檝不存焉徒经思天衢内昭独智固合理民之式也故尝见谤于鄙儒【天衢天道也言徒鋭思作灵宪浑天仪等也】深厉浅掲随时为义曾何贪于支离而习其孤技邪【掲褰衣也音丘厉反诗邶风曰深则厉浅则揭尔雅曰由带以上为厉由膝以下为掲言遭时制宜遇深水则厉浅则揭也易随卦曰随时之义大矣哉荘子曰朱泙曼学屠龙于支离盖单千金之家三年技成而无所用技音渠绮反责衡何独妙思于机巧者也○刘攽曰注支离盖案荘子盖当作益支离其名益耳后人不读荘子妄改为盖】叄【音三】轮可使自转木雕犹能独飞己垂翅而还故栖盍亦调其机而铦诸【垂翅故栖谓再为史官也盍何不也铦利也诸之也间者言衡作三轮木雕尚能飞转已乃垂翅故栖何不调其机闗使利而高飞邪傅子曰张衡能令三轮独转也】昔有文王自求多福【诗大雅文王篇曰永言配命自求多福也○刘攽曰正文昔有当作昔者】人生在勤不索何获曷若卑体屈己羙言以相克【克胜也衡集作羙言以相市】鸣于乔木乃金声而玉振之【诗小雅曰伐木丁丁鸟鸣嘤嘤出自幽谷迁于乔木喻求仕迁于髙位振徳音如金玉之声孟子曰金声而玉振之】用后勳雪前吝婞佷不柔以意谁靳也【吝耻也左传曰宋公靳之杜预注云戯而相愧曰靳】应之曰是何观同而见异也君子不患位之不尊而患徳之不崇不耻禄之不伙而耻智之不博【方言曰凡物盛而多齐宋之郊谓之伙音和果反】是故艺可学而行可力也天爵髙悬得之在命【孟子曰仁义忠信乐善不倦此天爵也公卿大夫此人爵也案此谓天子髙悬爵位得者在命也】或不速而自懐或羡旃而不臻【速召也懐来也旃之也】求之无益故智者偭而不思【偭偕也】阽身以徼幸固贪夫之所为未得而豫丧也【阽危也】枉尺直寻议者讥之盈欲亏志孰云非羞【孟子陈代问孟子曰枉尺而直寻若可为也孟子曰昔齐景公田招虞人以旌不至将杀之志士不忘在沟壑如不待招而徃何哉且夫枉尺而直寻者以利言也如以利则枉寻直尺而利亦可为欤赵岐注云志士守义者也君子固穷故虞人不得其招尚不徃如何君子不得其招而妄见也尺小寻大不可枉大就小而以要利也】于心有猜则簋飱馔餔犹不屑餐旌瞀以之【猜嫌也簋食噐也飱音孙诗云有防簋飱馔音仕卷反餔音补故反并谓食也屑犹介也以用也爰旌瞀饿人也一作爰精目列子曰东方有人焉曰爰精目有适也而饿于道狐丘父之盗曰丘见而下壶飱以餔之爰精目三餔而后能视曰子何为者也我狐父之人丘也爰精目曰譆汝非盗邪吾义不食子之食也两手据地而欧之不出喀喀而死之也○刘攽曰注子何为者也案文是对答之辞也字当作曰】意之无疑则兼金盈百而不嫌辞孟轲以之【孟子陈臻问曰前日于齐王餽兼金一百而不受于宋餽七十镒而受前日之不受是则今日受非也孟子曰皆是也当在宋也予将逺行行者必以赆予何为不受若于齐则未有处无处而餽之是货之也焉有君子而可以货取乎赵岐注云兼金好金也价兼倍于恶者故曰兼金一百百溢也二十两为溢赆送行者赠贿之礼也在齐时无事于义未有所处也义无所处而餽之是以货贿所取我欲使我懐恵也○刘攽曰注是以货贿所取我案文多一取字】士或觧裋褐而袭黼黻或委臿筑而据文轩者度徳拜爵量绩受禄也【觧裋褐谓寗戚也委臿筑谓傅説也裋音常主反方言曰自闗而西谓襜褕短者谓之裋也】输力致庸受必有阶【受或作爰】浑元初基灵轨未纪吉凶纷错人用朣朦【朣朦言未晤也○刘攽曰案蔡邕亦有此二字作瞳蒙从目是也此误】黄帝为斯深惨有风后者是焉亮之察三辰于上迹祸福乎下经纬歴数然后天歩有常则风后之为也【史记曰黄帝迎日推防举风后力牧以理人顺天地之纪幽明之占又曰旁罗日月星辰春秋内事曰黄帝师于风后风后善于伏羲氏之道故推演隂阳之事蓺文志隂阳流有风后十三篇也】当少昊清阳之末实或乱徳人神杂扰不可方物重黎又相颛顼而申理之日月即次则重黎之为也【帝王纪曰少昊字清阳国语楚观射父曰少皥之衰也九黎乱徳人神杂揉不可方物颛顼承之乃命南正重司天以属神命火正黎司地以属人重少昊氏之子黎颛顼氏之子】人各有能因艺受任鸟师别名四叔三正官无二业事不并济【左传郯子曰少皥鸟师而鸟名鳯鸟氏歴正也鸟氏司分也伯赵氏司至也青鸟氏司启也丹鸟氏司闭也又晋蔡墨曰少皥氏有四叔曰重曰该曰修曰熙实能金木及水使重为勾芒该为蓐收修及熙为防四叔分主三正言其不兼业也】昼长则宵短日南则景北【夏至日北极而影短画六十刻夜四十刻冬至日南极而影长夜六十刻昼四十刻也易通卦验日冬至晷长丈三尺夏至晷长尺五寸谓立八尺表之隂也】天且不堪兼况以人该之【该偹也】夫龙迎夏则陵云而奋鳞乐时也渉冬则淈泥而潜蟠避害也【説文曰龙鳞虫之长能幽能明能小能巨能短能长春分而登天秋分而入川言出入有时也贾逵注国语曰淈乱也淈音骨】公旦道行故制典礼以尹天下惧教诲之不从有人之不理【尹正也道行言道得申也流俗本作行道者非也】仲尼不遇故论六经以俟来辟【辟君也公羊传曰孔子制春秋以俟后圣也】耻一物之不知有事之无范所考不齐如何可一【衡集考字作丁丁当也】夫战国交争戎车竞驱君若缀旒人无所丽【丽附也公羊传曰君若赘旒然旒旂旒言为下所执持西东也】烛武县缒而秦伯退师【烛之武郑大夫也缒县防于城而下也左传曰秦伯围郑郑伯使烛之武夜缒而出説秦秦伯为之退师】鲁仲系箭而聊城防柝【鲁仲连齐人也时燕守聊城仲连为书系箭射聊城甲燕自杀见史记弛废也柝行夜木也】从徃则合横来则离安危无常要在说夫【张仪説诸连和事秦为横苏秦説诸侯连兵拒秦为从蘓秦徃则从合张仪来则从离】咸以得人为枭失士为尤【枭犹胜也犹六博得枭则胜】故樊哙披帷入见髙祖【前书曰樊哙沛人也封舞阳侯高帝常病恶见人卧禁中诏户者无得入哙乃排闼直入流涕曰独不见赵髙之事乎帝笑而起也】髙祖踞洗以对郦生【前书曰沛公方踞林令两女子洗足而见郦食其食其曰必欲聚徒合义兵诛无遒不冝踞见长者于是沛公辍洗谢之】当此之防乃鼋鸣而鼈应也【喻君臣相感也焦赣易林曰鼋鸣岐野鼈应于泉也】故能同心戮力勤恤人隠【隠病也国语曰勤恤人隠而除其害也】奄受区夏遂定帝位皆谋臣之由也故一介之防各有攸建子长谍之烂然有第【前书音义曰谍谱第也与牒通司马迁字子长作史记着功臣防传粲然各有第序也】夫女北而应龙翔洪鼎声而军容息【女旱神也北犹退也应龙能兴云雨者也山海经曰蚩尤作兵伐黄帝黄帝乃令应龙攻之冀州之野应龙蓄水蚩尤请风伯两师从大风雨黄帝乃下天女曰妖雨止遂杀蚩尤妖不得复上所居不雨妖亦也音歩末反声或作□容或作客衡集容作害并未详也】溽暑至而鹑火栖寒冰沍而鼋鼍蛰【栖息也礼记月令曰季夏土润溽暑鹑火午之宿也三月在午六月在酉言当季夏之时鹑火退于酉沍凝也】今也皇泽宣洽海外混同万方亿丑并质共剂若修成之不暇尚何功之可立【质剂犹今分文契也并共犹言交通也周礼曰凡卖买者质剂焉大市以质小市以剂郑注云两书一札同而别之长曰质短曰剂剂音子随反】立事有三言为下列下列且不可庻矣奚冀其二哉【左传鲁叔孙豹曰太上有立徳其次有立功其次有立言杜预注云立徳黄帝尧舜也立功禹稷也立言史佚周任臧文仲】于兹缙绅如云儒士成林及津者风摅失涂者幽僻遭遇难要趋偶为幸世易俗异事埶舛殊不能通其变而一度以揆之【易系辞曰通其变使人不倦也】斯契船而求劒守株而伺也【契犹刻也吕氏春秋曰楚人有渉江者其劒自舟中坠于水遽契其舟曰是吾劒所从坠也舟已行而劒不行若此求劒不亦惑乎韩子曰宋人有耕者田中有株兎走触之折颈而死因释耕守株冀复得兎为宋国笑也】冒愧逞愿必无仁以继之有道者所不履也越王勾践事此故厥绪不永【史记曰越王勾践先吴兴师吴王闻之悉发精兵击越败之于夫椒越王乃以余兵五千人保栖于防稽此为冐愧逞愿自取败也】防径邪至我不忍以投歩干进茍容我不忍以歙肩【防疾也龡敛也音翕孟子曰阿意事贵胁肩所尊俗之情也歙亦胁也】虽有犀舟劲檝犹人渉卬否有须者也【前书曰羌戎弓矛之兵器不犀利音义曰今俗谓刀兵利为犀犀坚也诗卫风曰招招舟子人渉卭否人渉卬否卬须我友卬我也须待也郑注云人皆渉我友未至我独待而不渉言室家之道非得所适贞女不行非得礼义婚姻不成喻仕当以道不求妄进也】姑亦奉顺敦笃守以忠信得之不休不获不吝【姑且也休羙也吝耻也】不见是而不惽居下位而不忧允上徳之常服焉【惽犹闷也易曰不见是而无闷乐则行之忧则违之又曰居上位而不骄在下位而不忧也】方师天老而友地典与之乎髙睨而大谈孔甲且不足慕焉称殷彭及周聃【帝王纪曰黄帝以风后配上台天老配中台五圣配下台谓之三公其余知天规纪地典力牧常先封胡孔甲等或以为师或以为蓺文志隂阳有地典六篇殷彭即老彭殷贤人也睨视也髙视大谈言不同流俗衡集作矢谈矢亦直也义亦通也】与世殊技固孤是求【技巧也音佼本或作拔误也】子忧朱泙曼之无所用吾恨轮扁之无所教也【轮扁为轮者名扁也扁音皮殄反荘子曰轮扁对齐桓公曰斵轮之法徐则甘而不固疾则苦而不入不疾不徐得之于手而应之心口不能言也臣不能以喻臣之子臣子亦不能受之于臣言泙曼屠龙既无所用轮扁斵轮亦不能教人也泙音匹萌反】子覩木雕独飞愍我垂翅故栖吾感去鼃附防悲尔先笑而后号也【鼃虾蟇也音胡娲反周易旅卦上九曰先笑而后号咷】斐豹以毙督燔书礼至以掖国作铭【左传曰晋乐盈复入于晋栾氏之力臣曰督戎国人惧之斐豹谓范宣子曰茍焚丹书我杀督戎宣子曰而杀之所不请于君焚丹书者有如日乃杀之杜预注曰盖豹犯罪没为官奴以丹书其罪左传衞伐邢礼至与国子廵城掖以赴外杀之礼至自为铭曰余掖杀国子莫余敢止国子邢正卿礼至本衞人仕邢为大夫掖为挟之而投于城外也衡集豹字作也】髙以牛饩退敌墨翟以萦帯全城【左传曰秦师袭郑及滑郑商人髙市于周遇之以牛十二犒师曰寡君闻吾子出于敝邑敢犒従者秦孟明曰郑有偹矣防滑而还墨子曰公输般为云梯以攻宋墨子觧带为城以牒为械公输般九攻墨子九拒公输之攻尽墨子之守有余楚王曰善哉吾请无攻宋矣】贯髙以端辞显义苏武以秃节效贞【贯高赵相也端犹正也独正言赵王不反高帝贤而赦之苏武使匈奴中杖节卧起节毛尽落并见前书】蒲且以飞矰逞巧詹何以沈钩致精【列子曰蒲且子之弋弱弓纎缴乗风振之连双鸧于青云之际又曰詹何以独茧丝为纶芒针为钩荆蓧为竿剖粒为饵引盈车之鱼周礼曰矰矢用弋射郑注云结缴于矢谓之矰矰髙也】奕秋以碁局取誉王豹以清讴流声【奕围局也棊即所执之子秋名也孟子曰奕秋通国之善奕者又曰王豹处于淇而河西善讴也】仆进不能参名于二立退又不能羣彼数子【二立谓大上立徳其次立功也上云立事有三言为下列下列且不可庶况其二哉故言不能参名于二列之流也臣贤案古夲作二立流俗本及衡集立字多作匹非也数子谓斐豹以下也】愍三坟之既頽惜八索之不理【左传曰楚左史倚相能读三坟五典八索九丘孔安国以为三坟五典三皇之书八卦之説谓之八索此以下言不能立徳立功唯欲立言而已】庶前训之可鑚聊朝隠乎柱史【前书东方朔曰首阳为拙柱下为工应劭曰老子为周柱下史朝隠终身无患是为上也】且韫椟以待价踵顔氏以行止【论语子贡曰有羙玉于斯韫椟而蔵诸求善价而沽诸子曰我待价者也又子谓顔回曰用之则行舍之则蔵唯我与尔有是夫】曾不慊夫晋楚敢告诚于知已【孟子曾子曰晋楚之富不可及也彼以其富我以吾仁彼以其爵我以吾义吾何慊也慊犹羡也音苦簟反】阳嘉元年复造风地动仪以精铜铸成员径八尺合盖隆起形似酒尊饰以篆文山龟鸟兽之形中有都柱傍行八道施闗发机外有八龙首衔铜丸下有蟾蜍张口承之【蟾蜍虾蟇也蟾音时占反蜍音时诸反】其牙机巧制皆隠在尊中覆盖周宻无际如有地动尊则振龙机发吐丸而蟾蜍衔之振声激伺者因此觉知虽一龙发机而七首不动寻其方靣乃知震之所在验之以事合契若神自书典所记未之有也尝一龙机发而地不觉动京师学者咸怪其无征后数日驿至果地震陇西于是皆服其妙自此以后乃令史官记地动所从方起时政事渐损权移于下衡因上疏陈事曰伏惟陛下宣哲克明继体承天中遭倾覆龙德泥蟠【倾覆谓顺帝为太子时废为济隂王蟠音薄寒反广雅曰蟠曲也雄方言曰未升天龙谓之蟠】今乘云髙跻磐桓天位诚所谓隆大位必先倥偬之也【倥音口弄反偬音子弄反埤苍曰倥偬穷困也亦谓顺帝被废时也】亲履艰难者知下情备经险易者达物伪【左传曰晋侯在外十九年矣险阻艰难备尝之矣人之情伪尽知之矣】故能一贯万机靡所疑惑百揆允当庶绩咸熙宜获福祉神祗受誉黎庶而隂阳未和灾眚屡见神明幽逺宜鉴在兹福仁祸滛景向而应因德降休乘失致咎天道虽逺吉凶可见近世郑蔡江樊周广王圣皆为效矣【事见宦者传】故恭俭畏忌必防祉祚奢滛謟慢鲜不夷戮前事不忘后事之师也夫情胜其性流遯忘反【性者生之质情者性之欲性善情恶情胜则荒滛也】岂唯不肖中才皆然茍非大贤不能见得思义故积恶成衅罪不可觧也向使能瞻前顾后援镜自戒则何陷于凶患乎【楚辞曰瞻前而顾后兮援镜自戒谓引前事以为镜而自戒勑也韩诗外传曰明镜所以照形徃古所以知今】贵宠之臣众所属仰其有愆尤上下知之褒美讥恶有心皆同故怨讟溢乎四海神明降其祸辟也【辟罪也音频亦反】顷年雨常不足思求所失则洪范所谓僣恒若者也【恒常也若顺也孔安国注洪范云君行僭差则常顺之常则多旱也】惧羣臣奢侈昬逾典式自下逼上用速咎征又前年京师地震土裂【顺帝永建三年正月京师地震】裂者威分震者人扰也君以静唱臣以动和威自上出不趣于下礼之政也窃惧圣思厌倦制不专己恩不忍割与众共威威不可分徳不可共洪范曰臣有作威作福玉食害于而家凶于而国天鉴孔明虽疎不失灾异示人前后数矣而未见所革以复往悔【革改也复反也】自非圣人不能无过愿陛下思惟所以稽古率旧勿令刑徳八柄不由天子【周礼太宰以八柄诏王驭羣臣一曰爵二曰禄三曰予四曰置五曰生六曰夺七曰废八曰诛】若恩从上下事依礼制礼制脩则奢僭息事令宜则无凶咎然后神望允塞灾消不至矣初光武善谶及显宗肃宗因祖述焉自中兴之后儒者争学图纬兼复附以妖言衡以图纬虚妄非圣人之法乃上疏曰臣闻圣人明审律歴以定吉凶重之以卜筮杂之以九宫【易干凿度曰太乙取其数以行九宫郑注云太一者北辰神名也下行八卦之宫每四乃还于中央中央者北神之所居故谓之九宫天数大分以阳出以隂入阳起于子隂起于午是以太一下九宫从坎宫始自此而从于坤宫又自此而从于震宫又自此而従于巽宫所以行半矣还息于中央之宫既又自此而从于干宫又自此而从于兊宫又自此而从于艮宫又自此而从于离宫行则周矣上游息于火一之星而反紫宫行起从坎宫始终于离宫也】经天验道本尽于此或观星辰逆顺寒燠所由或察龟策之占巫觋之言【前书曰齐肃聪明者神或降之在男曰觋在女曰巫觋音胡歴反】其所因者非一术也立言于前有徴于后故智者贵焉谓之谶书谶书始出盖知之者寡自汉取秦用兵力战功成业遂可谓大事当此之时莫或称谶若夏侯胜眭孟之徒以道术立名其所述着无谶一言刘向父子领校秘书阅定九流亦无谶录成哀之后乃始闻之【眭字孟鲁国蕃人也昭帝时以明经为议郎夏侯胜字长公东平人好洪范五行传説宣帝时为太子太傅又成哀时有诏使刘向及子歆于秘书校定经传诸子等九流谓儒家道家隂阳家法家名家墨家纵横家杂家农家见艺文志并无防説也】尚书尧使鲧理洪水九载绩用不成鲧则殛死禹乃嗣兴【殛诛死也】而春秋谶云共工理水凡谶皆云黄帝伐蚩尤而诗谶独以为蚩尤败然后尧受命春秋元命苞中有公输班与墨翟事见战国非春秋时也【衡集云班与墨翟并当子思时出仲尼后】又言别有益州益州之置在于汉世【前书武帝始置益州】其名三辅诸陵世数可知至于图中讫于成帝一卷之书互异数事圣人之言埶无若是殆必虚伪之徒以要世取资往者侍中贾逵擿谶互异三十余事诸言谶者皆不能说至于王莽簒位汉世大祸八十篇何为不戒则知图谶成于哀平之际也且河洛六艺篇录已定后人皮傅无所容簒【衡集上事云河洛五九六艺四九谓八十一篇也传音附臣贤案衡集云后人皮傅无所容窜又扬雄方言曰秦晋言非其亊谓之皮谓不深得其情核皮肤浅近强相傅防也后人不逹皮肤之意流俗本多作颇传者误也无所容窜谓不容妄有加增也庄子曰窜句籍辞续汉书亦作窜本作簒者义亦通】永元中清河宋景遂以歴纪推言水灾而伪称洞视玉版【遯甲开山图曰禹游于东海得玉珪碧色长一尺二寸圆如日月以自照逹幽冥言宋景歴纪推知水灾非洞视玉版所见也】或者至于弃家业入山林后皆无效而复采前世成事以为证验至于永建复统则不能知【永建顺帝卽位年也复统谓废而复立言防家不论也】此皆欺世罔俗以昧埶位情伪较然莫之纠禁且律歴卦候九宫风角数有徴效世莫肯学而竞称不占之书【谓竞称谶家也】譬犹画工恶图犬马而好作鬼魅诚以实事难形而虚伪不穷也【韩子曰客为齐王画者问画孰难对曰狗马最难孰易鬼魅最易狗马人所知也故难鬼魅无形故易也】宜收藏图谶一禁絶之则朱紫无所典籍无瑕玷矣后迁侍中帝引在帷幄讽议左右尝问衡天下所疾恶者宦官惧其毁已皆共目之衡乃诡对而出阉竖恐终为其患遂共防之衡常思图身之事以为吉凶倚伏幽微难明乃作思赋【道也徳也老子曰之又众妙之门】以宣寄情志其辞曰仰先哲之训兮虽弥高其弗违【训道徳之训也论语顔回曰仰之弥髙】匪仁里其焉宅兮匪义迹其焉追【论语孔子曰里仁为羙宅不处仁焉得智里宅皆居也】潜服膺以永靓兮绵日月而不衰【说文曰膺胷也礼记曰服膺拳拳而不息靓音才性反前书音义曰靓与静同】伊中情之信脩兮慕古人之贞节【脩谓自脩为善也楚辞曰茍中情其好脩兮】竦余身而顺止兮遵绳墨而不跌【竦企立也礼记曰爲人臣止于防为人子止于孝为人父止于慈与国人交止于信跌蹉也音徒结反绳墨喻礼法也楚辞曰遵绳墨而不颇】志团团以应悬兮诚心固其如结【圑圑垂貌也诗曰心之忧矣如或结之】旌性行以制佩兮佩夜光与琼枝【旌明也夜光羙玉琼枝玉树以喻坚贞也楚辞曰折琼枝以继佩也】纗幽兰之秋华兮又缀之以江蓠【案纗音租缓反字书亦纂字也纂系也诸家音并户珪反误也江蓠香草也本草经曰蘪芜一名江蓠即芎防苖也楚辞曰扈江蓠与薜芷兮纫秋兰以为佩皆取芬芳以象徳也】美襞积以酷裂兮允尘邈而难亏【襞积衣襵也酷裂香气盛也司马相如曰酷裂淑郁又曰襞积褰皱允信也尘乆也邈逺也亏犹歇也衣服芬芳乆而不歇以喻道徳着美幽而不屈也】既姱丽而鲜双兮非是时之攸珍【姱音口瓜反王逸注楚辞曰姱好也攸所也言徳虽美好而时人不珍也】奋余荣而莫见兮播余香而莫闻幽独守此仄陋兮敢怠皇而舍勤【怠惰也皇暇也舍废也】幸二八之遻虞兮喜傅说之生殷尚前良之遗风兮恫后辰而无及【二八八元八凯也遻遇也音五故反虞虞舜也尚慕也恫痛也音通辰时也痛已后时而不及之也】何孤行之焭焭兮子不羣而介立感鸾鹥之特栖兮悲淑人之稀合【山海经曰女牀山有鸟五采名曰鸾见则天下安宁又曰九疑山有五采之鸟名鹥淑善也特独也言灵鸟既独栖善人亦少合也】彼无合其何伤兮患众伪之冒眞旦获讟于羣弟兮啓金縢而乃信【旦周公也讟谤也信音申成王立周公摄政其弟管叔蔡叔等谤言云公将不利于孺子周公乃诛二叔秋大熟未获天大雷电以风禾尽偃成王与大夫啓金縢之书乃得周公所自以为功代武王之防方信周公忠于国家也事见尚书】览烝民之多僻兮畏立辟以危身【烝众也僻邪也辟法也诗曰人之多僻无自立辟也】曾烦毒以迷或兮羌孰可与言己【曾重也羌发语辞也言己之志无可与言之也】私湛忧而深怀兮思缤纷而不理【湛音沈缤纷乱貌也】愿竭力以守义兮虽贫穷而不改执雕虎而试象兮阽焦原而跟止【雕虎有文也阽临也焦原原名跟足踵也尸子曰中黄伯曰我左执太行之獶右执雕虎唯象之未试吾或焉有力者则又愿为牛与象自谓天下之义人也恶乎试之曰夫贫穷太行之獶也迹贱者义之雕虎也吾日试之矣又曰莒国有名焦原者广寻长五十歩临百仞之谿莒国莫敢近也有以勇见莒子者独却行剂踵焉此所以服莒国也夫义之为焦原也髙矣此义所以服一世也衡言躬履仁义不避险难亦足以服一代之人也】庶斯奉以周旋兮要既死而后已【左传史克曰奉以周旋不敢失坠论语孔子曰死而后已不亦逺乎】俗迁渝而事化兮泯规矩之圜方【化变也泯灭也】珍萧艾于重笥兮谓蕙芷之不香【萧蒿也笥箧也蕙芷并香草也贵萧艾喻任小人谓蕙芷为不香喻弃贤人也】斥西施而弗御兮羁要袅以服箱【斥逺也西施越之羙女也要音于皎反袅音奴了反吕氏春秋曰要袅古之骏马也服驾也箱车也言踈逺羙女又以骏马驾车并喻不能用贤也○刘攽曰案要袅古良马当作褭从马】行陂僻而获志兮循法度而离殃【陂不正也离被也】惟天地之无穷兮何遭遇之无常不抑操而茍容兮譬临河而无航【航船也孙卿子曰偷合茍容以持禄周书隂符曰四辅不存若济河无舟矣】欲巧笑以干媚兮非余心之所尝袭温恭之黻衣兮披礼义之绣裳【袭重也周礼黒与青谓之黻五色备曰绣】辫贞亮以为鞶兮杂技艺以为珩【说文曰辫交织也音蒱殄反礼记曰男鞶革女鞶丝郑注云鞶小囊盛帨巾也珩佩玉也】昭防藻与雕琢兮璜声逺而弥长【璜佩玉也尔雅曰半璧曰璜言佩服之羙喻道徳之盛也】淹栖迟以恣欲兮燿灵忽其西藏【淹久也栖迟游息也燿灵日也楚辞曰燿灵安藏言年嵗之蹉跎也】恃己知而华予兮鶗鴂鸣而不芳【己知犹知己也华荣也予衡自谓也鶗鴂鸟名喻防人也广雅曰鷤防布谷也楚辞曰恐鷤防之先鸣兮使夫百草为之不芳王逸注云以喻防言先至使忠直之士被罪也言恃知己以相荣反遇防而见害也】冀一年之三秀兮遒白露之为霜【三秀芝草也楚辞曰采三秀于山间说文曰遒廹也方秀遇霜喻以贤被防也】时亹亹而代序兮畴可与乎比伉【亹亹进貌也谓四时更进而代序畴谁也伉偶也伉协韵音苦郎反】咨妒嫮之难并兮想依韩以流亡【咨叹也妒忌也嫮美也音胡故反楚辞曰嫮目宜笑言嫉妒者憎恶美人故难与并也韩谓齐仙人韩众也为王采药王不肯服终自服之遂得仙楚辞曰羡韩众而得一流亡谓流遁亡去也】恐渐冉而无成兮留则蔽而不章心犹与而狐疑兮即岐阯而摅情【岐阯山足也周文王所居也】文君为我端蓍兮利飞遁以保名【文君文王也端正也楚辞曰詹尹端防拂龟周易遁卦上九曰肥遁无不利淮南九师道训曰遁而能飞吉孰大焉】歴众山以周流兮翼迅风以声【遁卦艮下干上艮为山故曰歴众山从二至四为巽巽为风故曰翼迅风也】二女感于崇岳兮或氷折而不营【遁上九变而为咸咸感也咸卦艮下兑上从二至四为巽与兑为二女也崇岳谓艮也从三至五为干易说卦曰干为氷兑为毁折阳不求隂故曰氷折而不营也】天盖高而为泽兮谁云路之不平【干变为兑干为天兑为泽故曰天为泽言天髙尚为泽谁云路之不平言可行也】勔自强而不息兮蹈玉阶之峣峥【勔勉也干为金玉故曰玉阶峣峥高峻貌峣音尧峥音士耕反】惧筮氏之长短兮钻东龟以观祯【左传晋卜人曰筮短龟长不如从长言筮之未尽复以龟卜之也周礼龟人掌六龟之属东龟曰果属其色青也】遇九臯之介鸟兮怨素意之不逞【诗小雅曰鹤鸣九臯注云臯泽中溢水出所为也自外数至九喻深逺也介耿介也龟经有栖鹤兆也言卜得鹤兆也逞快也协韵音丑贞反】游尘外而瞥天兮据防翳而哀鸣【瞥视也音普列反防翳高逺也】雕鹗竞于贪婪兮我脩絜以益荣【雕鹗鸷鸟也以喻防佞也】子有故于鸟兮归母氏而后宁【子谓衡也有故于鸟谓卜得鹤兆也易曰鸣鹤在隂其子和之我有好爵吾与汝縻之言子归母氏然后得宁犹臣遇贤君方享爵禄劝衡求圣君以仕之也】占既吉而无悔兮简元辰而俶装【悔恶也元辰吉辰也俶整也】旦余沐于清原兮晞余发于朝阳【晞干也朝阳日也尔雅曰山东曰朝阳楚辞曰朝濯发于阳谷夕晞余身乎九阳也】潄飞泉之沥液兮咀石菌之流英【沥液微流也咀嚼也石菌芝也英华也】翾鸟举而鱼跃兮往走乎八荒【翾飞也音许縁反走犹赴也音奏八荒八方荒逺地也淮南子曰登太山履石封以望八荒】过少皥之穷野兮问三丘乎句芒【帝王纪曰少皥邑于穷桑都曲阜故或谓之穷桑帝地在鲁城北衡欲往东方故先过穷桑之野三丘东海中三山也谓蓬莱方丈瀛洲句芒木正东方之神也】何道眞之淳粹兮去秽累而票轻【道眞谓道徳之真班固幽通赋曰矧沈躬于道真不浇曰淳不杂曰粹票音匹妙反犹飘飖也】登蓬莱而容与兮鼇虽抃而不倾【鼇大龟也列子曰勃海之东有大壑焉其中有五山一曰岱舆二曰员峤三曰方壶四曰瀛洲五曰蓬莱随波上下往还不得暂峙仙圣诉于帝使巨鼇十五举首而戴之迭为三番六万嵗一交焉五山始不动抃音皮媛反楚辞曰鼇戴山抃説文抃拊手也】留瀛洲而采芝兮聊且以乎长生【东方朔十洲记曰瀛洲在东海之东上生神芝仙草有玉石膏出泉如酒味名之为玉酒饮之令人长生也】凭归云而遐逝兮夕余宿乎扶桑【扶桑日所出在阳谷中其桑相扶而生见淮南子】噏青岑之玉醴兮餐沆瀣以为粮【尔雅曰山小而髙曰岑郭璞注曰言岑崟也楚辞曰餐六气而饮沆瀣王逸注云沆瀣夜半气也粮或作粻】发昔梦于木禾兮谷昆仑之高冈【山海经曰昆崘墟在西北方八百里髙万仞上有木禾长五寻大五围昔夜也谷生也衡此夜梦禾生于昆崘山之上即下文云抨巫咸以占梦含嘉秀以为敷是也衡集注及近代注解皆云昔日梦至木禾今亲往见焉是为发昔梦也臣贤案衡之此赋将往走乎八荒以后即先往东方次往南方乃适西方此时正在阳谷扶桑之地昆崘乃西方之山安得已往昆崘见木未乎良由寻究不精致斯谬耳】朝吾行于谷兮从伯禹于稽山【谷日所出也孔安国注尚书曰禹代鲧为崇伯故称伯吴越春秋曰禹登茅山大防计理国之道故更名其山曰防稽也】集羣神之执玉兮疾防风之食言【左传曰禹合诸侯于涂山执玉帛者万国国语仲尼曰昔禹致羣神于防稽之山防风氏后至禹杀而戮之客曰敢问谁为神仲尼曰山川之守足以纪纲天下者其守为神食言谓后至也尔雅曰食伪也】指长沙以邪径兮存重华乎南邻【长沙今潭州也从稽山西南向长沙故云邪径存犹问也重华舜名于苍梧在长沙南故云南邻也】哀二妃之未从兮翩傧处彼湘濒【二妃舜妻尧女娥皇女英翩连翩也摈弃也濒水涯也刘向列女传曰舜陟方死于苍梧二妃死于江湘之间俗谓之湘君湘夫人也礼记云舜葬苍梧二妃不从也】流目覜夫衡阿兮睹有黎之圯坟痛火正之无怀兮托山陂以孤魂【衡阿衡山之曲也黎颛顼之子祝融也为髙辛氏之火正葬于衡山圯毁也盛之荆州记云衡山南有南正重黎墓楚灵王时山崩毁其坟得营丘九头图焉】愁蔚蔚以慕逺兮越卬州而愉敖【河图曰天有九部八纪地有九州八柱东南神州曰晨土正南卬州曰深土西南戎州曰滔土正西弇州曰开土正中冀州曰白土西北柱州曰肥土北方州曰成土东北咸州曰隐土正东扬州曰信土愉乐也敖游也】跻日中于昆吾兮憩炎天之所陶【淮南子曰日至于昆吾是谓正中髙诱注云昆吾丘名在南方憩息也东方翔神异经曰南方有火山长四十里广四五里昼夜火然陶犹炎炽也】扬芒熛而绛天兮水沄而涌涛【芒光芒也字林曰熛飞火也音必遥反音胡犬反沄音户昆反并水流貌也】温风翕其增热兮惄郁邑其难聊【温风炎风也淮南子曰南方之极自北户之外南至委火炎风之野二万二千里惄音奴觌反尔雅曰惄思也】顝羁旅而无友兮余安能乎留兹【顝独也音苦骨反不能留此复西行也】顾金天而叹息兮吾欲往乎西嬉【金天氏西方之帝少皥也嬉戏也】前祝融使举麾兮纚朱鸟以承旗【纚系也音山绮反朱鸟鳯也楚辞曰鳯凰翼其承旗也】躔建木于广都兮拓若华而踌躇【躔次也拓犹折也淮南子曰建木在广都若木在建木西木有十日其华照地山海经曰广都之野后稷葬焉楚辞曰折若木以拂日踌躇犹徘徊也踌音直流反躇音直余反】超轩辕于西海兮跨汪氏之龙鱼闻此国之千岁兮曾焉足以娱余【山海经曰轩辕之国在穷山之际其下夀者八百嵗龙鱼在其北一曰虾鱼有神巫乗此以行九野一曰鳖鱼在汪野北其为鱼也如鲤鱼白人之国在龙鱼北也】思九土之殊风兮从蓐收而遂徂【九土九州也蓐收西方神也徂徃也欲还中土也】歘神化而蝉蜕兮朋精粹而为徒【歘疾貌也音许勿反蜕音税説文曰蝉蜕所觧皮也言去故就新若蝉蜕也朋犹侣也精粹羙也○刘攽曰注案文当云蜕蝉所解皮也】蹶白门而东驰兮云台行乎中野【蹶音厥郑注礼记云蹶行遽之貌也淮南子曰自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门凡八极之云是雨天下八门之风是节寒暑尔雅曰台我也野协韵音神渚反】乱弱水之潺湲兮逗华隂之湍渚【正絶流曰乱山海经曰昆仑之丘其下有弱水之川环之注云其水不胜鸟毛潺湲流貎也逗止也华隂华山之北也临河故云湍渚】号冯夷俾清津兮櫂龙舟以济予【号呼也圣贤塜墓记曰冯夷者农华隂潼乡隄首里人服八石得水仙为河伯龙鱼河图曰河伯姓吕名公子夫人姓冯名夷俾使也清静也津济度处静之使无波涛也櫂檝也淮南子曰龙舟鹢首浮吹以虞予我也○刘攽曰注为河伯龙鱼案文伯下当有一字未详或云是主字】会帝轩之未归兮怅相佯而延伫【帝轩黄帝也铸鼎于湖在今湖城县与河华相近未归谓黄帝得仙升天神灵未归相佯犹徘徊也】呬河林之蓁蓁兮伟关雎之戒女【呬音许吏反尔雅曰呬息也蓁蓁茂盛貌山海经云北望河林其状如蒨伟羙也诗国风曰关闗雎鸠在河之洲窈窕淑女君子好仇衡覩河洲而思之也】黄灵詹而访命兮摎天道其焉如【黄灵黄帝神也尔雅曰詹至也访谋也摎求也】曰近信而逺疑兮六籍阙而不书【曰黄帝答言六籍六经也】神逵昧其难覆兮畴克谟而从诸【逵道也尔雅曰覆审也畴谁也谟谋也】牛哀病而成虎兮虽逢昆其必噬【昆兄也淮南子曰昔公牛哀病七日化而为虎其兄觇之虎搏而杀之不知其兄也】鼈令殪而尸亡兮取蜀禅而引世【鼈令蜀王名也令音灵殪死也禅传位也引长也扬雄蜀王本纪曰荆人鼈令死其尸流亡随江水上至成都见蜀王杜宇杜宇立以为相杜宇号望帝自以徳不如鼈令以其国禅之号开明帝下至五代有开眀尚始去帝号复称王也】死生错而不齐兮虽司命其不晰【错交错也司命天神也春秋佐助期曰司命神名为灭党长八尺小鼻望羊多髭癯瘦通于命运期度晰眀也协韵音之逝反】窦号行于代路兮后膺祚而繁庑【窦谓孝文窦皇后也繁庑茂盛也吕太后时出宫人以赐诸王窦姬家近清河愿如赵近家遗宦者吏必置我赵伍中宦者忘之误置代伍中姬涕泣不欲徃相强乃行至代代王独幸窦姬生景帝后立为皇后景帝生十四子后至光武中兴也】王肆侈于汉庭兮卒衔恤而絶绪【王谓孝平王皇后莽之女也前书聘以黄金二万斤遣刘歆奉乗舆法驾迎后于第及莽簒位后尝称疾不朝防莽诛后自投火中而死恤忧也诗小雅曰出则衔恤絶绪言无后也】尉尨眉而郎潜兮逮三叶而遘武【尉谓都尉顔驷也尨苍杂色遘遇也汉武故事曰上至郎署见一老郎鬓眉皓白问何时为郎何其老也对曰臣姓顔名驷以文帝时为郎文帝好文而臣好武景帝好老而臣尚少陛下好少而臣已老是以三叶不遇也上感其言擢为防稽都尉也】董弱冠而司衮兮设王隧而弗处【董贤字圣卿哀帝时为大司马年二十衮三公服也时哀帝命为贤起冡至尊无以加及帝崩王莽杀贤于狱中左传曰晋侯请隧曰王章也礼记曰二十曰弱冠也】夫吉凶之相仍兮恒反侧而靡所穆负天以悦牛兮竖乱叔而幽主【穆鲁大夫叔孙豹也谥曰穆牛谓竖牛豹之子也幽闭也大夫称主左传曰叔孙豹奔齐宿于庚宗遇妇人而私焉至齐梦天压已弗胜顾而见人号之曰牛助余乃胜之及后还鲁庚宗之妇人献以雉曰余子长矣召而见之则所梦也遂使为竖有宠及穆子遇疾竖牛欲乱其室曰夫子疾病不欲见人牛不进食穆子遂饿而死】文断袪而忌伯兮阉谒贼而宁后【文晋文公也祛也忌怨也伯谓伯楚也谒告也贼谓吕甥冀芮等宁安也后文公也初晋献公使寺人勃鞮伐公于蒲城公逾垣勃鞮斩其祛及公入国吕甥冀芮谋作乱伯楚知之以告公公防秦伯于王城杀吕郄伯楚勃鞮字也事见国语】通人闇于好恶兮岂爱惑之能剖【通人谓穆子文公等闇于好恶谓初悦竖牛后以饿死始怨勃鞮终能告贼剖分也言通人尚闇于好恶况爱宠昏惑者岂能分之】嬴擿谶而戒胡兮备诸外而发内【嬴秦姓也摘犹发也谓始皇发谶云亡秦者胡乃使防恬北筑长城以为外备而不知胡亥竟为赵髙所杀秦氏遂亡是发内也】或辇贿而违车兮孕行产而为对【辇运也违避也车谓张车子也有夫妇夜田者天帝见而矜之问司命曰此可富乎司命曰命当贫有张车子财可以借而与之期曰车子生急还之田者稍富及期夫妇辇其贿以逃同宿有妇人夜生子问名于其父父曰生车间名车子其家自此之后遂大贫敝见捜神记】愼灶显于言天兮占水火而妄谇【尔雅曰谇告也左传曰日有食之梓慎曰水叔孙昭子曰旱也后果大旱又曰宋衞陈郑火郑大夫禆灶请瓘斚玉瓒禳火子产弗予灶曰不用吾言郑又将大子产曰天道逺人道迩非尔所及遂不与亦不复火也】梁叟患夫黎丘兮丁厥子而事刃亲所睇而弗识兮矧幽防之可信【梁叟梁国之老人也丁当也睇视也矧况也吕氏春秋曰梁北有黎丘郷乡有丈人徃市醉而归者黎丘竒鬼效其子之状而道苦之丈人醒谓其子曰吾为而父我醉女道苦我何故其子泣曰必竒鬼也丈人眀日之市醉其真子迎之丈人拔剑而刺之事音侧利反前书音义曰江东人以物插地中为事也】毋绵挛以涬已兮思百忧以自疢【绵挛犹牵制也涬音胡鼎反衡集注云涬引也言勿牵制于俗引忧于己诗曰无思百忧祗自重兮】彼天监之孔明兮用棐忱而佑仁【监视也孔甚也棐辅也忱诚也佑助也言天之视人甚眀唯辅诚信而助仁徳也尚书曰天监厥徳又曰天威棐忱】汤蠲体以祷祈兮蒙厖禠以拯人【蠲洁也祈求也尔雅曰厖大也禠福也帝王纪曰汤时大旱七年殷史卜曰当以人祷汤曰必以人祷吾请自当遂齐戒翦发断爪以己为牲祷于桑林之社果大雨言防天大福以拯救人衡集祈作祊祊祭也禠音斯】景三虑以营国兮荧惑次于它辰【景宋景公也三虑谓三善言也景公有疾司马子韦曰荧惑守心心宋之分野君当祭之可移于相公曰相股肱也除心腹之疾而寘之股肱可乎曰可移于民公曰民所以为国无民何以为君曰可移于歳公曰岁所以养人也岁不登何以畜人乎子韦曰君善言三荧惑必退三舍见吕氏春秋也】魏颗亮以从理兮鬼亢回以敝秦【魏颗魏武子之子也亮信也左传曰晋魏颗败秦师于辅氏获杜回杜回秦之力人也初魏武子有嬖妾武子疾命颗曰必嫁是妾疾病则曰必以为殉及卒颗嫁之曰疾病则乱吾从其治也辅氏之役颗见老人结草以亢杜回踬而颠故获之夜梦之曰余而所嫁妇人之父也尔用先人治命余是以报也】咎繇迈而种徳兮徳树茂乎英六【尚书曰咎繇迈种徳注云迈行也种布也英六并国名咎繇能行布道徳子孙茂盛封于英六帝王纪臯陶卒葬之于六禹封其少子于六以奉其祀六故城在今夀州安丰县南也】桑末寄夫根生兮卉既雕而已毓【根生谓寄生也言百軰至寒皆雕落唯寄生独荣于桑之末本草经桑上寄生一名寄屑一名寓木一名宛童以喻咎繇封于英六余国先灭英六独存也】有无言而不雠兮又何往而不复【言咎繇布徳行仁庆流后裔诗曰无言不雠易曰无徃不复也】盍逺迹以飞声兮孰谓时之可蓄【盍何不也蓄犹待言何不逺游以飞声誉谁谓时之可待言易逝也】仰矫首以遥望兮魂惘而无畴【惘犹敞怳也】偪区中之隘陋兮北度而宣游【偪迫也宣徧也】行积冰之硙硙兮清泉沍而不流【淮南子曰北方之极自九泽穷大海之极有冻寒积氷雪雹羣氷之野硙音牛哀反世本云公输作石硙说文曰皑皑霜雪之貌也盖古字硙与皑通沍音胡故反杜预注左传云沍闭也】寒风凄而永至兮拂穹岫之骚骚武缩于殻中兮螣蛇蜿而自纠【武谓龟蛇也曲礼曰前朱雀而后武殻龟甲也尔雅曰螣螣蛇蜿屈也纠纒结也骚骚叶韵音修紏音古由反】鱼矜鳞而幷凌兮鸟登木而失条【矜竦也并犹聚也凌氷也音力澄反失条言寒也】坐太隂之屏室兮慨含欷而增愁【太隂北方极隂之地也楚词曰选鬼神于太隂】怨高阳之相寓兮防颛顼之宅幽【髙阳氏帝颛顼也山海经曰东北海之外附禺之山帝颛顼与九嫔葬焉相视也寓居也防屈也音乞鳯反宅幽谓居北方幽都之地尚书曰宅朔方曰幽都】庸织络于四裔兮斯与彼其何瘳【庸劳也织络犹经纬徃来也瘳愈也言劳于徃来四方经积氷炎火之地彼此亦何差也织或作识络或作骆】望寒门之絶垠兮纵余緤乎不周【淮南子曰北极之山曰寒门楚辞曰踔絶垠乎寒门垠音玉巾反广雅曰垠咢也緤马缰也音思列反不周西北方山也垠或作限也】迅飚防其媵我兮鹜翩飘而不禁【飚风也防疾也音肃媵送也翩飘亦疾貌也禁协韵音金】趋谽防之洞穴兮标通渊之碄碄【谽防深貌也谽音呼含反防音呼加反碄音林亦深貌也既游四方又入地下】经重隂乎寂寞兮愍坟羊之潜深【重隂地中也国语曰鲁季桓子穿井获土缶中有虫若羊焉使问仲尼仲尼对曰土之怪曰坟羊】追慌忽于地底兮轶无形而上浮【慌忽无形貌也】出右宻之闇野兮不识蹊之所由【右谓西方也宻山名也山海经曰西方曰宻山黄帝取宻山之玉防投之钟山之隂闇幽隠也蹊路也】速烛龙令执炬兮过钟山而中休【速召也烛龙北方之神也山海经曰西北海之外有神人靣蛇身而赤其眼及晦视乃明不食不寝是烛九隂是谓烛龙炬可以昭明】瞰瑶谿之赤岸兮吊祖江之见刘【瑶谿瑶岸也山海经曰钟山之东曰瑶岸又曰钟山其子曰鼓其状人靣而龙身是与钦杀祖江于昆崘之阳□音邳尔雅曰刘杀也】聘王母于银台兮羞玉芝以疗饥【王母西王母也银台仙人所居也羞进也本草经曰白芝一名玉芝】戴胜愸其既欢兮又诮余之行迟【山海经曰昆崘之丘有人戴胜虎齿有尾穴处名曰西王母愸相传音宜觐反杜预注左传愸发语之音也臣贤案张揖字诂愸笑貌也鸣之别体音许近反与此义合也】载太华之玉女兮召洛浦之宓妃【诗含神雾曰太华之山上有明星玉女主持玉浆服之成仙宓妃洛水神也】咸姣丽以蛊媚兮增嫮眼而娥眉【姣好也音古巧反蛊音野谓妖丽也嫮音胡故反好貌也楚辞曰嫮目宜笑也】舒妙婧之纎腰兮杂错之袿徽【婧音财性反谓妍婧也袿音圭妇人之上服尔雅曰妇人之徽谓之防郭璞注云即今之香缨也】离朱唇而微笑兮颜的礰以遗光【的礰明也遗光言光彩射人也】献环琨与璵缡兮申厥好以黄【环琨并玉佩也白虎通曰脩道无穷即佩环能本道徳即佩琨也黄谓缯绮也尚书曰厥篚黄言玉女宓妃等既献环佩又赠以缯绮也】虽色艳而赂美兮志浩荡而不嘉【赂或作贻浩荡广大也言不以玉女及赠遗为美也楚辞曰怨灵脩之浩荡】双材悲于不纳兮并咏诗而清歌【双材谓玉女宓妃也即上文所谓二女感于崇岳也】歌曰天地烟煴百卉含蘤鸣鹤交颈睢鸠相和处子怀春精魂回移【烟煴气也易系辞曰天地烟煴张揖字诂曰蘤古花字也处子处女也懐思也荘子曰绰约若处子诗曰有女懐春】如何淑明忘我实多【防善也诗曰如何如何忘我实多】答赋而不暇兮爰整驾而亟行【赋谓玉女所歌诗也亟疾也音纪力反即上所谓氷折不营也】瞻昆崘之巍巍兮临萦河之洋洋伏灵龟以负坻兮亘螭龙之飞梁【山海经曰河出昆崘西北嵎萦曲也尔雅曰小沚曰坻谓水中髙地以龟负之可以架桥也亘犹横度也广雅曰无角曰螭龙也】登阆风之曾城兮搆不死而为牀【阆风山名在昆崘山上楚辞曰登阆风而絏马淮南子曰昆崘山有曽城九重髙万一千里上有不死树在其西今以不死木为牀也】屑瑶橤以为糇兮防白水以为【瑶琼也楚辞曰屑琼橤以为粻糇粮也防音居于反谓酌也河图曰昆山出五色流水其白水东南流入中国名为河也】抨巫咸以占梦兮廼贞吉之元符【抨使也音普耕反又补耕反巫咸神巫也山海经曰大荒之中有灵山巫咸巫彭巫谢等十巫衡既梦木禾今故令巫咸占之也元善也】滋令徳于正中兮含嘉秀以为敷【滋茂也淮南子曰昏张中则务种谷説文曰禾嘉谷也至二月始生八月而熟得时之中故谓之禾】既垂颖而顾本兮尔要思乎故居【颖穟也本禾本也言禾既垂穟顾本人亦当思故居也淮南子曰孔子见禾三变始于粟生于苖成于穟乃叹曰我其首禾乎髙诱注云禾穟向根君子不忘本也】安和静而随时兮姑纯懿之所庐【姑且也懿羙也庐犹居也】戒庶寮以夙防兮佥恭职而并迓【佥皆也迓迎也】丰隆軯其震霆兮列缺晔其照夜【丰隆雷也軯声也音普耕反震霆霹雳也霆音庭列缺电也晔光也】云师以交集兮涷雨沛其洒涂【云师屏翳也隂貌音徒感反尔雅曰暴雨谓之涷沛雨貌也涂协韵音徒故反楚辞曰使涷雨兮洒尘】轙雕舆而树葩兮扰应龙以服辂【轙音鱼绮反尔雅曰载辔谓之轙郭璞注云轙軶上环也辔所贯也雕以玉餙车也树立也葩华也于车上建华盖扰驯也广雅曰有翼曰应龙也】百神森其备从兮屯骑罗而星布【周颂曰懐柔百神森众貌也屯聚也】振余袂而就车兮修劒揭以低昻【脩长也掲低昂貌也】冠咢咢其映盖兮佩綝纚以煇煌【咢音五各反一作岌并冠髙貌也映盖谓冠与车盖相映也綝音林纚音离盛貌也煇音胡本反光貌也】仆夫俨其正策兮八乘摅而超骧【八乗八龙也楚辞曰驾八龙之蜿蜿攎犹腾也】氛旄溶以天旋兮蜺旌飘而飞扬【氛天气也旌羽旌也溶音勇王逸注楚辞曰溶广大貌也蜺雌虹也】抚軨轵而还睨兮心灼药其如汤【軨音零说文曰车辎间横木也楚辞曰倚结軨兮太息轵音之是反杜子春注周礼云轵两轊也说文云车轮小穿也还睨顾瞻也药音铄热貌也言顾瞻乡国而心热也】羡上都之赫戏兮何迷故而不忘【上都谓天上也赫戯盛貌也衡既徧歴四海方欲游于天上故云何不忘其故居而苦迷惑思之】左青雕以揵芝兮右素威以司钲【青雕青文龙也揵坚也音巨偃反芝盖也素威白虎也礼记曰左青龙而右白虎说文曰钲铙也似铃也】前长离使拂羽兮委水衡乎防【长离即鳯也水衡官名主水官也防水神也司马相如大人赋曰前长离而后矞皇也】属箕伯以函风兮澂淟涊而为清【箕伯风师也函犹含也澂清也淟音它典反涊音乃典反楚辞曰切淟涊之流俗王逸注曰淟涊垢浊也】曵云旗之离离兮鸣玉鸾之譻譻【鸾铃也在镳譻声也音嘤楚辞曰鸣玉鸾之啾啾也】渉清霄而升遐兮浮蔑蒙而上征【霄云也蔑蒙气也蒙音莫孔反上征上于天也扬雄甘泉赋曰浮蔑蒙而撇天】纷翼翼以徐戾兮焱回回其扬灵【翼翼飞貌戾至也回回光貌楚辞曰皇剡剡其扬灵王逸注云扬其光灵也】呌帝阍使辟扉兮觌天皇于琼宫【阍主门者天皇天帝也扬雄甘泉赋曰选巫咸兮呌帝阍】聆广乐之九奏兮展以肜肜【史记曰赵简子曰我之帝所甚乐与百神游于钧天广乐九奏左传郑荘公赋大隧之中其乐也融融姜出赋大隧之外其乐也泄泄肜与融同也】考理乱于律钧兮意建始而思终【诗序曰太平之音安以乐其政和乱世之音怨以怒其政乖律十二律也乐叶图徴曰圣人承天以立均宋均注曰均长八尺施以调六律也建立也衡言听九奏之乐考政化之得失而思其终始也】惟盘逸之无斁兮惧乐往而哀来【盘乐也逸纵也斁厌也音亦又音徒故反古度字也庄子曰乐未毕也哀又继之】素抚而余音兮大容吟曰念哉【素素女也史记曰太常使素女鼔五十琴大容黄帝乐师也念哉戒逸乐也】既防溢而静志兮迨我暇以翺翔【溢满也迨及也翺翔逺逝也】出紫宫之肃肃兮集太微之阆阆【紫宫太防并星名也肃肃清也阆阆明大也】命王良掌策驷兮逾高阁之锵锵【史记曰天驷旁一星曰王良髙阁阁道星也史记曰絶汉抵营室曰阁道锵锵髙貌也】建罔车之幕幕兮猎青林之芒芒【罔车毕星也幕幕罔貌青林天苑也】弯威弧之拨剌兮射嶓冢之封狼【弧星名也易曰弧矢之利以威天下拨音方割反剌音力逹反拨剌张弓貌也嶓冢山也封大也狼星名河圗曰嶓冢之精上为狼星】观壁垒于北落兮伐河鼓之磅硠【壁东壁也史记曰羽林天军西为壁垒旁大星为北落牵牛北为河鼔磅硠声也磅音普郎反硠音郎】乘天潢之泛泛兮浮云汉之汤汤【史记曰王良旁有八星絶汉曰天潢云汉曰天河也】倚招揺摄提以低回剹流兮察二纪五纬之绸缪遹皇【招摇摄提星名也剹音居流反低回剹流回转之貌二纪日月也五纬五星也绸缪相次之貌也遹皇行貌也】偃蹇夭矫防以连卷兮杂防丛顇飒以方骧【防音孚万反卷音拳并翺翔自恣之貌也】汨飂戾沛以罔象兮烂漫丽靡藐以迭逿【戫音一六反汨音干笔反飂音辽沛音普盖反并疾貌也藐小也藐音亡小反逿音徒郎反】凌惊雷之砊礚兮弄狂电之淫裔【砊礚雷声也砊音康礚苦盖反滛裔电貌狂疾也】逾庬澒于宕防兮贯倒景而高厉【庬音亡孔反澒音胡孔反孝经援神契曰天度蒙澒宋均注云蒙澒未分之象也说文曰宕过也防幽防也贯穿也前书谷永上书曰登遐倒景音义曰在日月之上日月反从下照故其景倒也厉陵厉也】廓荡荡其无涯兮乃今穷乎天外据开阳而頫盼兮临旧乡之暗蔼【春秋运斗枢曰北斗第六星为开阳頫音俯暗蔼逺貌也暗音乌感反】悲离居之劳心兮情悁悁而思归【说文曰悁悁忧也音于缘反诗国风曰劳心悁悁也】魂眷眷而屡顾兮马倚辀而徘回【辀辕也】虽遨游以媮乐兮岂愁慕之可怀【媮音通侯反懐安也】出阊阖兮降天涂乘飚忽兮驰虚无【阊阖天门】云霏霏兮绕余轮风眇眇兮震余旟缤联翩兮纷暗暧倐眃兮反常闾【倐忽也音县眃音混疾貌也常闾故里也】收畴昔之逸豫兮卷淫放之遐心【谓初游于四方天地之间以自滛放今改悔也】修初服之娑娑兮长余佩之参参【楚辞曰退复修吾初服王逸注云修吾初始清絜之服也娑娑衣貎参参长貌】文章焕以粲烂兮美纷纭以从风御六蓺之珍驾兮游道徳之平林【以六艺为车而驾之也以道徳为林而游之也】结典籍而为罟兮欧儒墨而为禽【罟网也音古儒家子思孟轲孙卿等墨家谓翟墨胡非尹佚等】玩隂阳之变化兮咏雅颂之徽音嘉曾氏之归耕兮慕歴陵之钦崟【琴操曰归耕者曽子之所作也曽子事孔子十余年晨觉眷然念二亲年衰飬之不备于是援琴鼓之曰往而不反者年也不可得而再事者亲也歔欷归耕来日安所耕歴山盘乎钦崟山貌崟音吟】共夙昔而不贰兮固终始之所服也夕若厉以省諐兮惧余身之未勑也【共音恭易曰君子终日干干夕若厉惧也厉病也勑整也】茍中情之端直兮莫吾知而不恧【恧慙也音女六反】墨无为以凝志兮与仁义乎消揺【老子曰上徳无为】不出户而知天下兮何必歴逺以劬劳【老子曰不出户而知天下】系曰天长地久岁不留俟河之清祗怀忧【系系也老子曰天长地久左氏传曰俟河之清人寿几何也】愿得逺度以自娱上下无常穷六区【六区谓四方上下也】超逾腾跃絶世俗飘飖神举逞所欲天不可阶仙夫希栢舟悄悄吝不飞【阶升也论语曰夫子之不可及犹天之不可阶而升仙夫仙人也诗邶风曰栢舟言仁而不遇也其诗曰泛彼栢舟亦泛其流忧心悄悄愠于羣小静言思之不能奋飞郑注云舟载度物者也今不用而与众物泛泛然俱流水中谕仁人不用而与羣小并列悄悄忧貌也臣不遇于君犹不忍奋翼而飞去吝惜也衡亦不遇其时而为宦者所防故引以自谕也】松乔高跱孰能离结精逺游使心携【松赤松子也乔王子乔也列仙传曰赤松子神农时雨师服水玉教神农能入火自烧至昆崘山上常止西王母石室随风上下王子乔周灵王太子晋也好吹笙作鳯鸣游伊洛间道士浮丘公接上嵩髙山三十余年后来于山上见桓良曰告我家七月七日待我缑氏山头果乘白鹤徃山巅望之不得到举手谢时人数日去字林曰跱踞也谓得仙髙踞也离附也携离也】回志朅来从諆【朅去也音丘列反諆或作谋諆亦谋也音基字从其】获我所求夫何思永和初出为河间相【河间王名政】时国王骄奢不遵典宪又多豪右共为不轨衡下车治威严整法度隂知奸党名姓一时收禽上下肃然称为政理视事三年上书乞骸骨徴拜尚书年六十二永和四年卒着周官训诂崔瑗以为不能有异于诸儒也又欲继孔子易说彖象残缺者竟不能就所着诗赋铭七言灵宪应间七辩巡诰悬图凡三十二篇【衡集作图盖与悬通】永和中谒者仆射刘珍校书郎刘騊駼等著作东观撰集汉记因定汉家礼仪上言请衡参论其事防并卒而衡常叹息欲终成之及为侍中上疏请得专事东观收检遗文毕力补缀【衡表曰臣仰干史职敢徼官守窃贪成训自忘顽愚愿得专于东观毕力于纪记竭思于补阙俾有汉休烈比久长于天地并光明于日月昭示万嗣永永不朽也】又条上司马迁班固所叙与典籍不合者十余事【衡集其略曰昜称宓戯氏王天下宓戯氏没神农氏作神农氏没黄帝尧舜氏作史迁独载五帝不记三皇今宜并録又一事曰帝系黄帝产青阳昌意周书曰乃命少皥清清即青阳也今宜实定之】又以为王莽本传但应载簒事而已至于编年月纪灾祥宜为元后本纪又更始居位人无异望光武初为其将然后即眞宜以更始之号建于光武之初书数上竟不聼及后之著述多不详典时人追恨之
　　论曰崔瑗之称平子曰数术穷天地制作侔造化【瑗撰平子碑文也】斯致可得而言欤推其围范两仪天地无所蕴其灵【易系辞曰范围天地之化王弼注云拟范天地而用备其理也谓作浑天仪也】运情机物有生不能参其智【机物谓作地动仪等】故智思引渊微人之上术记曰徳成而上蓺成而下【礼记文也】量斯思也岂夫蓺而已哉何徳之损乎【损减也言艺不减于徳也】
　　赞曰三才理通人灵多蔽【三才天地人言人虽与天地通为三才而性灵多蔽罕能知天道也】近推形算逺抽深滞不有虑孰能昭晣【犹深也晣音制】













　　后汉书卷八十九
　　后汉书卷八十九考证
　　张衡传虽老氏曲全进道若退然行亦以需○旧本或无此十四字
　　并质共剂注质剂犹今分文契也○文字别本作支我不忍以歙肩注孟子曰阿意事贵胁肩所尊俗之情也○【臣防汾】按章懐所引孟子每与今本大同小异此注二语尤不相合或别有所本
　　成哀之后乃始闻之○阎若璩云纬起哀平而平子言成哀之后乃始闻之初亦不省所谓读班书李寻传成帝元延中寻説王根曰五经六纬尊术显士则知成帝朝已有纬名矣下言成于哀平之际最分眀也




　　后汉书卷八十九考证
　　钦定四库全书
　　后汉书卷九十上
　　宋　　宣　　城　　太　　守范　煜撰唐　　章　　怀　　太　　子　　贤注
　　马融列传第五十上
　　马融传
　　马融字季长扶风茂陵人也【融集云茂陵成懽里人也】作大匠严之子【严援兄余之子】为人美辞貎有俊才初京兆挚恂以儒术教授隐于南山不应征聘名重关西【三辅决录注曰恂字季直好学善属文隐于南山之隂】融从其游学博通经籍恂竒融才以女妻之永初二年大军邓骘闻融名召为舍人非其好也遂不应命客于凉州武都汉阳界中会羌虏飚起边方扰乱米谷踊贵自关以西道殣相望【左传曰叔向云道殣相望杜注云饿死为殣也音觐】融既饥困乃悔而叹息谓其友人曰古人有言左手据天下之图右手刎其喉愚夫不为【荘子曰言不以名害其生者】所以然者生贵于天下也今以曲俗咫尺之羞灭无赀之躯殆非老荘所谓也故往应骘召四年拜为校书郎中【谢承及续汉书并云为校书郎又拜郎中也】诣东观典校秘书是时邓太后临朝骘兄弟辅政而俗儒世士以为文德可兴武功宜废遂寝搜狩之礼息战陈之法故猾贼从横乗此无备融乃感激以为文武之道圣贤不坠五才之用无或可废【五才金木水火土也左传曰宋子罕曰天生五材人并用之废一不可谁能去兵也】元初二年上广成颂以讽谏其辞曰【广成苑在今汝州梁县西】臣闻孔子曰奢则不逊俭则固奢俭之中以礼为界【界犹限也】是以蟋蟀山枢之人并刺国君讽以太康驰驱之节【诗国风序曰蟋蟀刺晋僖公也俭不中礼其诗曰无己太康职思其居毛苌注云己甚也郑笺云君虽当自乐亦无甚太乐欲其用礼以为节也又序曰山有枢刺晋昭公也有才不能用其诗曰子有车马弗驰弗驱宛其死矣他人是愉言僖公以太康贻戒昭公以不能驰驱被讥言文武之道须折也枢音讴○刘攽曰注有才不能用案文才当作财】夫乐而不荒忧而不困【左传曰吴季札聘于鲁鲁为之歌颂季札曰乐而不荒为之歌卫曰忧而不困】先王所以平和府藏頥养精神致之无疆【韩诗外传曰人有五藏六府何谓五藏精藏于肾神藏于心魂藏于肝魄藏于肺志藏于脾此之谓五藏也何谓六府喉咽者量肠之府也胃者五谷之府也大肠者转输之府也小肠者受成之府也胆者积精之府也旁光者凑液之府也诗曰天生蒸民有物有则】故戞击鸣球载于虞谟吉日车攻序于周诗【戞敔也音古八反形如伏兽背上有二十七刻以木长尺栎之所以止乐击柷也象桶中有椎柄连底揺之所以作乐见三礼图球玉磬也虞谟舜典也诗小雅曰吉日维戊既伯既祷田车既好四牡孔阜又曰我车既攻我马既同】圣主贤君以增盛美岂徒为奢淫而已哉伏见元年已来遭値戹运【元年谓安帝即位年也戹运谓地震大水雨雹之类】陛下戒惧灾异躬自菲薄荒弃禁苑废弛乐悬勤忧潜思十有余年以过礼数重以皇太后体唐尧亲九族笃睦之德陛下履有虞烝烝之孝外舍诸家毎有忧疾圣恩普劳遣使交错稀有旷絶时时宁息又无以自娱乐殆非所以逢迎太和裨助万福也臣愚以为虽尚颇有蝗虫今年五月以来雨露时澍祥应将至方渉冬节农事间隙宜幸广成览原隰观宿麦劝收藏因讲武校猎使寮庶百姓复覩羽旄之美闻钟鼓之音欢欣喜乐鼓舞疆畔【孟子对齐宣王曰今王颇鼓乐于此百姓闻王钟鼓之声举欣欣然有喜色而相告曰吾王庻几无疾病欤何以能鼓乐也今王田猎于此百姓见羽旄之美欣欣有喜色而相告曰吾王庶几无疾病欤何以能田猎也此无佗与人同乐也○刘攽曰注今王颇鼓乐案文多一颇字】以迎和气招致休庆小臣蝼蚁不胜区区职在书籍谨依旧文重述搜狩之义作颂一篇幷封上浅陋鄙薄不足观省臣闻昔命师于鞬櫜偃伯于灵台或人嘉而称焉【鞬以藏箭櫜以藏弓鞬音纪言反櫜音髙礼记孔子曰武王克殷倒载干戈包以兽皮名之曰建櫜郑注云建读为键音其蹇反谓藏闭之也此马郑异议司马法曰古者武军三年不兴则凯乐凯歌偃伯灵台答人之劳告不兴也偃休也伯谓师节也灵台望气之台也】彼固未识夫雷霆之为天常金革之作昬明也【左传郑子太叔曰为刑罚威狱以类天之震耀杀戮杜预注曰雷霆震耀天之威也圣人作刑狱以象类之又宋子罕曰兵之设乆矣所以威不轨而昭文徳也圣人以兴乱人以废废兴存亡昬明之术皆兵之由也】自黄炎之前传道罔记三五以来越可略闻且区区之酆郊犹廓七十里之囿盛春秋之苖【酆周文王所都孟子曰文王之囿方七十里尔雅曰春猎为搜夏曰苖秋曰狝冬曰狩】诗咏圃草乐奏驺虞【韩诗曰东有圃草驾言行狩毛诗曰彼茁者葭一发五豝于嗟乎驺虞毛苌注云驺虞义兽也白虎黑文不食生物有至信之德则应之周礼大司乐王大射则奏驺虞】是以大汉之初基也宅兹天邑揔风雨之会交隂阳之和【周礼曰风雨之所会也隂阳之所和也乃建王国焉天邑谓洛阳也】揆厥灵囿营于南郊【揆度也诗大雅曰王在灵囿言作广成苑以比之】徒观其埛区宇恢胎旷荡夐勿罔寥豁郁泱【音眇泱音乌朗反并广大貎】骋望千里天与地莽于是周阹环渎右矕三涂左概嵩岳【阹音欺于反上林赋曰江河为阹郭璞注曰因山谷遮禽兽曰阹尔雅曰矕视也音马板反三涂山名在陆浑县西南】靣据衡隂箕背王屋浸以波溠夤以荥洛【衡隂衡山之北山海经曰雉山澧水出焉东曰衡山多青臒地里志云雉县衡山澧水所出在今邓州向城县北王屋山在今王屋县北周礼曰豫州其浸波溠其川荥洛水经注云溠水出黄山在今随州枣阳县东北又云波水出歇马岭即应劭所谓孤山波水所出者今在汝州鲁山西北荥水在荥阳县东是也】金山石林殷起乎其中峨峨硙硙锵锵隆穹槃回嵎峗错崔【金山金门山也水经注云在渑池县南石林大石山也一名万安山在河南郡境薄云洛阳县南大石山中有杂树木有祠名大石祠山髙二百丈也殷音于谨反硙音五来反音徂回反嵎音隅峗音鱼轨反并髙峻貌】神泉侧出丹水湼池怪石浮磬燿焜于其陂【尔雅曰汍泉穴出穴出侧出也丹水湼水在今邓州怪石怪异好石似玉者浮磬若泗水中石可以为磬也燿焜光也】其土毛则防牧荐草芳茹甘荼【毛草也左传云楚芊尹无宇曰食土之毛谁非君臣防相传音角防牧未详荘子曰麋鹿食荐一曰草稠曰荐茹菜也尔雅曰荼苦菜也诗曰堇荼如饴饴亦甘也】茈萁芸蒩昌本深蒲【茈音紫萁音其尔雅曰綦月尔郭璞注曰即紫綦也似蕨可食芸香草也説文云似苜蓿蒩音资云都反广雅曰蕺蒩也其根似茅根可食昌本昌蒲根也深蒲谓蒲白生深水之中】芝荋堇荁蘘荷芋渠【芝荋草也礼记曰芝栭菱椇荋音而堇菜花紫叶可食而滑荁音户官反礼记曰堇荁枌榆郑注云荁堇类也蘘荷苖似姜根色红紫似芙蓉可食芋渠即芋魁也一名蹲鸱大叶其根亦可食也】桂荏鳬葵格韮葅于【尔雅曰苏桂荏方言曰苏亦荏也尔雅曰茆鳬葵叶团似莼生水中今俗名水葵尔雅曰茖山葱格与茖古字通菹音子闾反即巴苴一名芭蕉于轩于也一名莸生于水中涘】其植物则林包竹藩陵蔽京珍林嘉树建木丛生【犹幽也包丛生也尔雅曰大阜曰陵絶髙曰京藩亦蔽也建木长木也】椿梧栝栢柜柳枫杨【并木名也柜音矩杨协韵音以征反】丰彤对蔚崟頟槮爽【并林木貎也对音徒对反崟音吟槮音所金反爽叶韵音生】翕习春风含津吐荣铺于布□蓶扈蘳荧恶可殚形【铺音敷蓶音以揆反郭璞注尔雅云草木花初出为笋与蓶通其字从唯本作从荏者误也扈音户蘳音胡瓦反字从圭并花叶貎本作黊说文云黊黄花也广雅曰好色也荧光也恶何也音乌】至于阳月隂慝害作百草毕落林衡戒田焚莱柞木【尔雅曰十月为阳孙炎注曰纯隂用事嫌于无阳故以名云左传曰唯正月之朔慝未作杜注云慝隂气也害作言隂气肃杀害于百草也周礼曰林衡掌巡林麓之禁令又曰牧师掌牧地凡田事赞焚莱除草也柞音士雅反邪斫木也周礼柞氏掌攻草木及林麓】然后举天网顿八纮揫敛九薮之动物缳橐四野之飞征【揫聚也子由反周礼职方氏掌九薮扬州具区荆州云梦豫州圃田青州孟诸兖州大野雍州蒲幽州貕养冀州杨纡幷州昭余祁郑注云泽无水曰薮动物谓禽兽也缳音胡犬反又胡串反说文曰缳落也国语曰缳于山有罕贾逵注云缳还也橐囊也音托四野四方之野飞征飞走也】鸠之乎兹囿之中山敦云移羣鸣胶胶鄙騃噪讙子野听耸离朱目隶首策乱陈子筹昬【鸠聚也敦音屯亦积聚也鄙騃兽奋迅貌也鄙音普美反騃音俟韩诗曰駓駓俟俟或羣或友乱也叶韵音隶首黄帝时善筭者也陈子陈平善于筹策也昬乱也言禽兽多不可筭计】于时营围烣廓充斥川谷罦罝罗羉弥纶阬泽臯牢陵山【罦音浮雉网也置罟也羉彘网也音力官反并见尔雅阬音苦庚反苍颉篇曰阬壑也臯牢犹牢笼也孙卿子曰臯牢天下而制之若制子孙也诸本有作牢栅者非也】校队案部前后有屯甲乙相伍戊己为坚【周礼司马职曰前后有屯甲乙谓相次也伍伍长也戊己居中为中坚也】乘舆乃以吉月之阳朔登于疏镂之金路六骕騻之龙建雄虹之旌夏揭鸣鸢之修橦【阳朔十月朔也疏镂谓雕镂也周迁舆服杂记曰玉路重辂也金路玉路形制如一六驾六马也续汉志曰天子五路驾六马骕騻马名左传云唐成公有两骕騻马周礼曰马髙八尺曰龙礼记曰孟冬乘辂驾铁骊今此亦顺冬气而乘也郭璞注尔雅云虹防出色鲜盛者为雄左传云舞师题以旌夏杜预注云旌夏大旌也揭举也音渠列反礼记曰前有尘埃则载鸣鸢鸢鸱也音缘鸣则风动故画之于旌旗以候埃尘也橦者旗之竿也音直江反】曵长庚之飞髾载日月之太常栖招揺与弋注枉矢于天狼【长庚即太白星髾音所交反即旌旗所垂之羽毛也太常天子所建大旗也画之日月周礼云日月为常招揺弋天狼并星名也枉矢妖星蛇行有尾目赤画于旌旗也○刘攽曰案妖星可见尾目而已又言其赤非也赤当作亦上文大常画日月故云亦画也】羽毛纷其髟鼬扬金防而拖玉瓖【髟鼬羽旄飞扬貎也髟音必由反鼬音羊救反蔡邕独断曰金防者马冠也髙广各四寸在马鬉前防音无犯反一音子公反瓖马以玉饰之音襄】屯田车于平原播同徒于高冈旃旝掺其如林错五色以摛光【诗小雅曰我车既好又曰射夫既同言徒众齐同也旝亦旃也音古防反左传曰旝动而鼓掺音所金反与森字同○刘攽曰注我车既好案我当作田】清氛埃埽野塲誓六师搜隽良【野塲谓除其草莱令得驱驰也左传曰天子六军隽良马之善者】司徒勒卒司马平行车攻马同教达戒通【周礼曰司徒若有军旅防同田役之戒则受法于司马以作其众又曰司马狩田以旌为左右和之门前后有屯百歩有司巡其前后郑注云正其士之行列诗小雅曰我车既攻我马既同毛苌注云攻坚也同齐也戎事齐力尚强也田猎齐足尚疾也】伐咎鼓撞华钟猎徒纵赴榛丛【咎鼓大鼓也音公刀反周礼鼓长寻有四尺】徽婳霍奕别骛分奔骚扰聿皇往来交舛纷纷回回南北东西【婳音呼获反并奔驰貎】风行云转匈礚隐訇黄尘勃滃闇若雾昬【礚音苦盖反訇音火宏反并声也滃音乌董反】日月为之笼光列宿为之翳昧僄狡课才劲勇程气【僄狡勇捷僄匹妙反】狗马角逐鹰鹯竞鸷骁骑旁佐轻车横厉相与陆梁聿皇于中原绢猑蹏鏦特肩脰完羝防介鲜散毛族梏羽羣【绢系也与冐通工犬反猑蹏野马也尔雅曰騉蹄趼善升甗猑音昆鏦犹撞也扬雄方言曰吴楚之间或谓矛为鏦音楚江反韩诗齐风曰并驱从两肩兮薛君传曰兽三嵗曰肩脰颈也谓中其颈也脰音豆完羝野羊也臣贤案字书作羦音户官反与完通梏诸家并古酷反案字书梏从手即古文搅字谓搅扰也】然后飞鋋电激流矢雨坠各指所质不期俱殪窜伏扔轮发作梧轊【鋋矛也周礼曰王弓以授射甲革椹质者郑云质正也正音征扔音人证反声类曰扔摧也言为轮所摧也梧支梧也音悟谓支着车也轊车轴头也音卫谓车轴轥而杀之】祋殳狂击头陷颅碎兽不得猭禽不得瞥【祋亦殳也音丁外反颅额也音卢猭走也音丑恋反瞥视也叶韵音疋例反殳音殊】或夷由未殊顚狈顿踬蝡蝡蟫蟫充衢塞隧葩华防布不可胜计【夷由不行也楚词曰君不行兮夷由未殊谓未死蝡音而兖反说文曰动也蟫音似林反亦动貎也】若夫鸷兽毅虫倨牙黔口大匈哨后缊巡欧纡负隅依阻莫敢婴御【尔雅曰駮如马倨牙食虎豹黔黒也周礼考工记曰大匈燿后有力而不能走郑注曰燿读曰哨哨小也音稍缊巡并行貎也缊音于粉反孟子曰有众逐虎虎负隅莫之敢撄撄迫也御扞也】乃使郑叔晋妇之徒睽孤刲刺裸裎袒裼【郑叔郑荘公弟太叔叚也诗郑风曰大叔于田乗乗马礼裼暴虎献于公所孟子曰晋人有冯妇者善搏虎攘臂下车众皆悦之睽离也孤独也谓挺身刺兽刲亦刺也音苦圭反尔雅曰袒裼肉袒也孟子曰袒裼裸裎于我侧説文曰裎裸也其字从衣】冒柘搓棘枳穷浚谷底幽嶰暴斥虎搏狂兕狱熊抾封狶【尔雅曰山桑也音一染反搓斫也音仕雅反嶰谓山涧也苍颉篇曰斥大也亦狂也音吉曵反说文曰兕似野牛而青色抾音刼古字通封大也狶猪也虚起反】或轻訬趬悍廋疏防领犯歴嵩峦陵乔松履修樠踔攳枝杪标端尾苍蜼掎猨木产尽寓属单【訬轻捷也音初稍反趬音丘昭反说文曰趬行轻貎廋疏犹搜索也廋音所由反字林曰防山巓也音力于反尔雅曰山大而髙曰嵩山小而髙锐曰恋襔音莫寒反踔跳也音勅教反音寻谓长枝也杪音亡小反标音必遥反并木末也蜼音以蘂反尔雅曰蜼卬鼻而长尾郭璞注曰似狝猴而大黄黑色尾长数尺末有两岐两则自悬于树以尾塞鼻零陵南康人呼之音余建平人呼之音相赠遗之遗也又音余救反皆土俗轻重不同耳掎音居螘反说文曰偏引一足也木产谓巢栖之类也寓属谓穴居之属也】罕罔合部弋同曲类行并驱星布丽属曹伍相保各有分局【罕亦网也相如上林赋曰戴云罕续汉志曰将军有部部下有曲罾鱼网也音增弋缴射也分音扶问反】矰碆飞流纎罗络縸游雉羣惊晨鳬軰作翚然云起霅尔雹落【矰弋矢也碆与磻同音补何反又补佐反説文曰以石着隿缴也络縸张罗貎也縸与幕通翚飞也音挥霅音素洽反广雅曰霅雨也言鸟中缴如雨之落】尔乃观高蹈改乗回辕泝恢方抚冯夷策句芒超荒忽出重阳厉云汉横天潢【逺也音名小反田猎既罢故改乗回辕也左传曰改乗辕而北之泝上也恢大也冯夷河伯也句芒东方之神也荒忽幽逺也重阳天也云汉天河也天潢星也】导鬼区径神场诏灵保召方相驱厉疫走蜮祥【灵保神巫也楚辞九歌曰思灵保兮贤姱周礼方相氏掌执戈楯帅百以疫洪范五行传曰蜮射人生于南越谓之短狐诗虫鱼疏曰一名射景如鼈三足今俗谓之水弩也○刘攽曰正文案导当作道】捎罔两拂游光枷天狗緤坟羊【捎音所交反郑注周礼曰捎除也国语曰木石之怪曰防罔两游光神也兄弟八人天狗星名也春秋元命包日天狗主守财緤系也音息列反坟羊土之怪其形似羊见家语】然后缓节舒容裴回安歩降集波籞川衡泽虞矢鱼陈罟【波籞池籞也前书音义曰籞在池中作室可用栖鸟入则捕之又曰折竹以绳绵连禁御使人不得往来也周礼川衡掌川泽之禁令泽虞掌国泽之政令也左传曰鲁隐公矢鱼于棠矢亦陈也国语曰鲁宣公夏滥罟于泗川里革断其罟而弃之曰古者大寒降水虞于是登川禽而尝之于庙行诸国助宣气也今鱼方孕又行罟贪无蓺也公曰吾之过也籞音圉】兹飞宿沙田开古蛊【音冶】翚终葵扬关斧刋重冰拨蛰户测潜鳞踵介旅【兹飞即佽飞也吕氏春秋曰荆人佽飞渉江中流两蛟绕其船佽飞防劒赴江刺蛟杀之鲁连子曰古善渔者宿沙渠子使渔山侧虽十宿沙子不得鱼焉宿沙非暗于渔道也彼山者非鱼之所生也晏子春秋曰公孙捷田开彊古冶子事景公以勇晏子劝景公餽之二桃曰计功而食之公孙捷持楯而再搏乳虎若捷之功可以食桃田开彊曰吾仗兵御三军者再可以食桃古冶子曰吾尝济河鼋衔左骖以入砥柱之流吾逆而百歩顺流九里得鼋头鹤跃而出可以食桃矣二子皆反其桃契领而死古冶子曰二子死之吾独生不仁亦契领而死蛊与冶通翚亦挥也广雅曰终葵椎也关斧斧名也刋除也踵犹寻也介谓鳞虫之属也旅众也○刘攽曰注公孙捷持楯而再搏乳虎案如下文则此少曰吾二字】逆猎湍濑渀薄汾挠沦灭潭渊左挈防龙右提蛟鼍春献王鲔夏荐鼈鼋【渀音蒲良反挠奴教反并入水貎也沦灭谓没于水中也鼍音坛鲔鳣属也大者为王鲔小者为叔鲔礼记季春之月天子始乗舟荐鲔于寝庙季夏之月令渔师取鼋也】于是流览徧照殚变极态上下究竟山谷萧条原野嵺愀上无飞鸟下无走兽虞人植旍猎者効具车弊田罢旋入禁囿【流览谓周流观览也周礼曰植虞旌以属禽郑注曰植犹树也田上树旗令获者皆致其禽也又曰车弊献禽以享礿注曰车弊车止也嵺音力救反愀音七救反亦萧条貎也】栖迟乎昭明之观休息乎高光之榭以临乎宏池【宏大也】鎭以瑶台纯以金堤树以蒲柳被以绿莎防瀁沆漭错紾槃委天地虹洞固无端涯大明生东月朔西陂【纯缘也音之尹反蒲亦柳也防音胡广反瀁音养沆音胡朗反漭音莽并水貎也错紾交结也紾音之忍反委音于危反虹洞相连也虹音胡贡反朔生也礼记曰大明生于东月生于西郑注曰大明日也言池水广大日月出于其中也】乃命壶涿驱水蛊逐罔螭灭短狐簎鲸鲵【周礼壶涿氏掌除水蛊涿音丁角反蛊音公户反罔谓罔两也螭龙也短狐即蜮也簎音七亦反説文曰刺也周礼鼈人掌以时籍鱼鼈龟蜃郑众注云簎谓以杖刺泥中搏取之】然后方余皇连舼舟张云帆施蜺帱靡飔风陵迅流发櫂歌纵水讴淫鱼出蓍蔡浮湘灵下汉女游【方犹并也余皇吴之船名也见左传舼小舟也音渠恭反淮南子曰越舼蜀艇不能无水而浮帆音凡帱帐也音直由反飔疾风也音楚疑反武帝秋风词曰箫鼓鸣兮发櫂歌刘向列女传曰津吏之女中流奏河激之歌韩诗外传曰瓠巴鼓琴淫鱼出听淮南子曰上有丛蓍下有伏龟论语曰臧文仲居蔡注云龟出蔡地故以为名也湘灵舜妃溺于湘水为湘夫人也见楚词汉女汉水之神女诗云汉有游女】水禽鸿鹄鸳鸯鸥鹥鸧鸹鸬鹢鹭鴈防鷉乃安斯寝戢翮其涯【鸳鸯匹鸟也鸥白鸥也鹥鳬属也尔雅曰鸧麋鸹今谓之鸹鹿音括鸬鸬鷀也杨孚异物志云能没于深水取鱼而食之不生卵而孕雏于池泽间既胎而又吐生多者生八九少生五六相连而出若丝绪焉水鸟而巢髙树之上鹢白鶂也鹭白鹭也防音歩歴反鷉音梯扬雄方言曰野鳬也甚小好没水中膏可以莹刀劒寝宿也诗曰乃安斯寝涯水濵也】鲂鱮鱏鳊鰋鲤鲿魦乐我纯德腾踊相随虽灵沼之白鸟孟津之跃鱼方斯蔑矣【鱮音绪似鲂而弱鳞鱏音徐林反口在颔下大者长七八尺鳊音卑连反鲂之类也鰋音匽今鰋额白鱼也鲿音尝诗虫鱼疏曰今黄颊鱼也魦音沙或作鲨郭义恭广志曰吹沙鱼大如指沙中行诗大雅曰王在灵沼于牣鱼跃郑注云灵沼之水鱼盈满其中也皆以跳跃又曰白鸟翯翯翯肥泽也音学言并得其所也尚书中曰武王度孟津白鱼跃入于王舟中也】然犹咏歌于伶箫载陈于方策岂不哀哉【伶乐官也诗国风序曰卫之贤者仕于伶官礼记曰文武之道布在方策又曰百名以上书之于策不满百名书之于方郑注云方板也】于是宗庙既享庖厨既充车徒既简器械既攻【礼记曰天子嵗三田一为干豆二为賔客三为充君之庖】然后摆牲班禽淤赐犒功羣师叠伍伯校千重山罍常满房俎无空【广雅曰摆开也字书摆布字也音歩买反班固西都赋曰置互摆牲班布也淤与饫同左传曰加饍则饫赐犒劳也山罍画为山文礼记曰山罍夏后氏之樽也又曰周以房俎郑注云房谓足下跗也有似于堂房矣】酒正案队膳夫巡行清醪车凑燔炙骑将鼓骇举爵钟鸣既觞【周礼酒正中士辩五齐之名三酒之物膳夫上士掌王之食饮膳羞説文曰醪汁滓酒也大雅曰或燔或炙行也既尽也流俗本爵字作爝旣字作暨皆误】若乃阳阿衰斐之晋制阐华羽之南音【淮南子曰歌采菱发阳阿礼记曰啴谐慢易之音作而人康乐鹖冠子曰南方万物华羽焉故以调羽也】所以洞荡匈臆发明耳目疏越蕴慉骇恫底伏【越散也蕴慉犹积聚也慉与畜通恫音洞底伏犹滞伏也吕氏春秋曰昔隂康氏之始隂多滞伏湛积故作为舞以宣导之此言作乐亦以疏散滞伏之象】锽锽鎗鎗奏于农郊大路之衢与百姓乐之【锽锽鎗鎗钟鼔之声也锽音横鎗音测庚反孟子谓齐宣王曰今王与百姓同其乐则王矣农郊田野也】是以明德耀乎中夏威灵畅乎四荒东邻浮巨海而入享西旅越葱岭而来王南徼因九译而致贡朔狄属象胥而来同【入享来助祭也孔安国注尚书曰西旅西戎逺国也葱岭西域山也西河旧事曰岭上多葱因以名焉徼塞之道也九译谓九重译语而通中国也尚书大传曰周成王时越裳氏重九译而贡白雉朔狄北狄也周礼象胥掌蛮夷戎翟之国使传王之言而谕説焉以和亲之郑注云通夷狄之言者曰象胥其有才智者也此类之本名东方曰寄南方曰象西方曰狄鞮北方曰译此官正为象者周始有南越重译来贡献是以名通言语之官为象胥胥音谞○刘攽曰注名通言语之官为象胥案文当作通名谓总称言语之官为象胥也】盖安不忘危治不忘乱道在乎兹斯固帝王之所以曜神武而折遐冲者也【晏子春秋曰晋平公欲攻齐使范昭观焉景公觞之范昭曰愿请君之弃酌景公曰诺范昭已饮晏子命彻尊更之范昭归以报晋平公曰齐未可伐也吾欲慙其君而晏子知之仲尼闻之曰起于尊俎之间而折冲千里之外】方今大汉收功于道德之林致平于仁义之渊忽搜狩之礼阙槃虞之佃【槃乐也虞与娱同】闇昧不覩日月之光聋昬不闻雷霆之震于今十二年为日久矣亦方将刋禁台之秘藏发天府之官常由质要之故业率典刑之旧章【周礼八法四曰官常以听官理天府掌祖庙之守藏与其禁令察羣吏之理左传云晋赵盾为国政由质要杜预注曰由用也质要契劵也刊音苦寒反】采清原嘉岐阳登俊杰命贤良举淹滞防幽荒【清原地在河东闻喜县北左传曰晋搜于清原作五军又楚椒举曰周武有孟津之誓成有岐阳之搜礼记月令孟夏命大尉赞杰俊遂贤良左传楚平王诘奸慝举淹滞杜预注云淹滞有才徳而未叙者也】察淫侈之华誉顾介特之实功聘畎亩之羣雅宗重渊之潜龙【华誉虚誉也介特谓孤介特立也畎亩谓隐于陇亩之中也司马相如上林赋曰掩羣雅音义云谓大雅小雅之人也潜龙喻贤人隐也】乃储精山薮歴思河泽目矖鼎俎耳听康衢营傅説于胥靡求伊尹于庖厨索胶鬲于鱼盐听寗戚于大车【矖视也音所解反鼎俎谓伊尹负鼎以干汤也墨子曰汤举伊尹于庖厨之中康衢谓寗戚也説苑曰寗戚饭牛于康衢击车辐而歌硕鼠傅説代胥靡刑人筑于傅岩之野髙宗梦得之孟子曰胶鬲举于鱼盐也】俾之昌言而宏议轶越三家驰骋五帝悉览休祥揔括羣瑞【俾使也昌当也宏大也前书扬雄曰宏言崇议轶过也三家三皇也】遂栖鳯皇于高梧宿麒麟于西园纳僬侥之珍羽受王母之白环【韩诗外传曰黄帝时鳯皇止帝东园集帝梧桐食帝竹实尚书中曰黄帝时麒麟在园帝王记曰尧时僬侥氏来贡没羽西王母慕舜之徳来献白环也】永逍遥乎宇内与二仪乎无疆贰造化于后土参神施于昊干超特达而无俦焕巍巍而无原【论语孔子曰尧之为君焕乎其有文章巍巍乎其有成功】丰千亿之子孙歴万载而永延【诗大雅曰天锡百禄子孙千亿也】礼乐既阕北辕反斾至自新城背伊阙反洛京【阕止也音苦穴反新城县属河南郡今伊阙县】颂奏忤邓氏滞于东观十年不得调因兄子丧自劾归【融集云时兄伉子在融舍物故融因是自劾而归】太后闻之怒谓融羞薄诏除欲仕州郡遂令禁锢之【融集云时左奏融遭兄子丧自劾而归离署当免官制曰融典校秘书不推忠尽节而羞薄诏除希望欲仕州郡免官勿罪禁锢六年矣】太后崩安帝亲政召还郎署复在讲部出为河间王廏长史时车驾东巡岱宗【延光三年○刘攽曰正文廏长史案廏长自是官名后人不知妄加史字】融上东巡颂帝竒其文召拜郎中及北乡侯即位融移病去为郡功曹阳嘉二年诏举敦朴城门校尉岑起举融征诣公车对策拜议郎【续汉书曰融对策于北宫端门】大军梁商表为从事中郎转武都太守时西羌反叛征西军马贤与防羌校尉胡畴征之而稽久不进融知其败上疏乞自効曰今杂种诸羌转相钞盗宜及其未幷亟遣深入破其支党而马贤等处处留滞羌胡百里望尘千里听声今逃匿避囘漏出其后则必侵寇三辅为民大害臣愿请贤所不可用关东兵五千裁假部队之号尽力率厉埋根行首以先吏士【埋根言不退】三旬之中必克破之臣少习学蓺不更武职猥陈此言必受诬罔之辜昔毛遂厮养为众所蚩终以一言克定从要【毛遂赵平原君赵胜客也居门下三年时平原将与楚合从以毛遂备二十人数其十九人相与笑之比至楚毛遂果按劒与楚定从楚立发兵救赵事见史记厮养贱人也】臣惧贤等专守一城言攻于西而羌出于东且其士必有高克溃叛之变【左传曰郑使髙克率师次于河上久而不召师溃而归髙克奔陈】朝廷不能用又陈星孛参毕参西方之宿毕为边兵至于分野幷州是也【参在申为晋分幷州之地】西戎北狄殆起乎宜备二方寻而陇西羌反乌桓寇上郡皆卒如融言三迁桓帝时为南郡太守先是融有事忤大将军梁冀旨冀讽有司奏融在郡贪浊免官髠徙朔方自刺不殊得赦还复拜议郎重在东观著述以病去官融才高博洽为世通儒教养诸生常有千数涿郡卢植北海郑皆其徒也善鼓琴好吹笛达生任性不拘儒者之节居宇器服多存侈饰常坐高堂施綘纱帐前授生徒后列女乐弟子以次相传鲜有入其室者尝欲训左氏春秋及见贾逵郑众注乃曰贾君精而不博郑君博而不精既精既博吾何加焉但着三传异同说注孝经论语诗易三礼尚书列女传老子淮南子离骚所着赋颂碑诔书记表奏七言琴歌对策遗令凡二十一篇初融惩于邓氏不敢复违忤埶家遂为梁冀草奏李固又作大将军西第颂以此颇为正直所羞年八十八延熹九年卒于家遗令薄葬族孙日防献帝时位至太傅【三辅决录注云日防字翁叔】
　　论曰马融辞命邓氏逡巡陇汉之间有意于居贞乎【陇汉之间谓客于汉阳时易屯卦初九曰磐桓利居贞】既而羞曲士之节惜不赀之躯【荘子曰曲士不可语于道者束于教也】终以奢乐恣性党附成讥固知识能匡欲者鲜矣【识性也匡正也】夫事苦则矜全之情薄生厚故安存之虑深【老子曰人之轻死者以其求生生之厚也是以轻死】登高不惧者胥靡之人也【前书音义曰胥相也靡随也谓相随受刑之人也荘子曰胥靡登髙也不惧遗死生也此为矜全之情薄也○刘攽曰注胥靡登髙也案文多也字】坐不垂堂者千金之子也【前书鼂错曰千金之子坐不垂堂此为安存之虑深也】原其大略归于所安而已矣物我异观亦更相笑也
　　后汉书卷九十上
　　钦定四库全书
　　后汉书卷九十下
　　宋　　宣　　城　　太　　守范　煜撰唐　　章　　怀　　太　　子　　贤注
　　蔡邕列传第五十下
　　蔡邕传
　　蔡邕字伯喈陈留圉人也【圉县故城在今汴州陈留县东南】六世祖勲【谢承书曰勲字君严】好黄老平帝时为郿令王莽初授以厌戎连率【王莽改陇西郡曰厌戎郡守曰连率】勲对印绶仰天叹曰吾策名汉室死归其正昔曾子不受季孙之赐况可事二姓哉【礼记曰曾子有疾童子曰华而晥大夫之箦欤曾子曰然斯季孙之赐也我未之能易也元起易箦曾元曰幸而至于旦请敬易之曾子曰尔之爱我也不如彼也君子之爱人也以徳细人之爱人也以姑息吾何求哉吾得正而毙焉斯己矣举扶而易之反席未安而没言虽临死不失正道也○刘攽曰注尔之爱我也不如彼也案文多一也字】遂携家属逃入深山与鲍宣卓茂等同不仕新室父棱亦有清白行諡曰贞定公【邕祖携碑云字叔业有周之胄昔蔡叔没成王命其子仲使践诸侯之位以国氏姓君其后也君曾祖父动哀帝时以孝亷为长安邰长及君之身增修厥徳顺帝时以司空髙弟迁新蔡长年七十九卒长子棱字伯直处俗孤党不协于时垂翼华发人爵不升年五十三卒諡法曰清白守节曰贞纯行不差曰定】邕性笃孝母常滞病三年邕自非寒暑节变未尝解襟带不寝寐者十旬母卒庐于冢侧动静以礼有驯扰其室傍又木生连理逺近竒之多往观焉与叔父从弟同居三世不分财乡党高其义少博学师事太傅胡广好辞章数术天文妙操音律桓帝时中常侍徐璜左悺等五侯擅恣闻邕善鼓琴遂白天子勅陈留太守督促发遣邕不得已行到偃师称疾而归闲居翫古不交当世感东方朔客难及扬雄班固崔骃之徒设疑以自通【扬雄作解嘲班固作答賔戏崔骃作达旨】乃斟酌羣言韪其是而矫其非【韪亦是也】作释诲以戒厉云尔有务世公子诲于华顚胡老曰【顚顶也华顚谓白首也新序齐王对闾邱卭曰士亦华发堕顚而后可用耳左传宋司马子鱼曰虽及胡耉获即取之杜预注曰胡耉元老之称】盖闻圣人之大宝曰位故以仁守位以财聚人【易曰圣人之大宝曰位何以守位曰仁何以聚人曰财也】然则有位斯贵有财斯富行义逹道士之司也故伊挚有负鼎之仲尼设执鞭之言【挚伊尹名也史记曰伊尹欲干汤而无由乃为有莘媵臣负鼎爼以滋味说汤致于王道衒自媒也论语孔子曰行义以达其道又曰富而可求虽执鞭之士吾亦为之周礼涤狼氏下士八人执鞭以辟道也】子有清商之歌百里有豢牛之事【淮南子曰戚欲干齐桓公穷困无以自达于是为商旅将车以适于齐暮宿于郭门饭牛车下望见桓公乃击牛角而商歌桓公闻之曰异哉歌者非常人也命后车载之三齐记载其歌曰南山矸白石烂生不遭尧与舜禅短布单衣适至骭从昬饭牛薄夜半长夜漫漫何时旦公悦之以为大夫矸音岸骭音户谏反百里奚虞大夫也史记赵良曰百里奚自鬻于秦衣褐食牛期年而后穆公知之举之牛口之下说文曰豢养也】夫如是则圣哲之通趣古人之明志也夫子生清穆之世秉醇和之灵覃思典籍韫椟六经安贫乐贱与世无营沈精重渊抗志高防包括无外综析无形其已久矣曾不能防萃出羣扬芳飞文【孟子曰若仲尼者拔乎其萃出乎其类】登天庭序彝伦扫六合之秽慝清宇宙之埃尘连光芒于白日属炎气于景云【瑞应图曰景云者太平之应也一曰庆云也】时逝嵗暮黙而无闻小子惑焉是以有云方今圣上寛明辅弼贤知崇英逸伟不坠于地德者建宰相而裂土才羡者荷荣禄而蒙赐【羡音以战反本或作美】盍亦回涂要至俛仰取容【回曲也要音一遥反言履直道则不能有所至也】辑当世之利定不防之功荣家宗于此时遗不灭之令踪【遗犹留也】夫独未之思邪何为守彼而不通此【彼谓贫贱此谓荣禄】胡老慠然而笑曰若公子所谓覩暧昧之利而忘昭晢之害专必成之功而忽蹉跌之败者已公子谡然敛袂而兴曰胡为其然也【谡然翕敛之貎音所六反】胡老曰居吾释汝【居犹坐也释解也】昔自太极君臣始基【太极天地之始也易曰易有太极是生两仪】有羲皇之洪宁唐虞之至时【洪大也】三代之隆亦有缉熙五伯扶微勤而抚之于斯已降天网纵人纮弛王涂坏太极陁【贾逵注国语曰小崩曰陁】君臣土崩上下瓦解【淮南子曰武王伐纣左操黄钺右执白旄麾之则瓦解而走遂土崩而下】于是智者骋诈辩者驰说武夫奋略战士讲锐【讲习也】电骇风驰雾散云披变诈乖诡以合时宜或画一策而绾万金或谈崇朝而锡瑞珪【战国策曰秦昭王见顿弱顿弱曰韩天下之喉咽也魏天下之胷臆也王资臣万金而游之天下可图也秦王曰善乃资万金使东游韩魏入其将相北逰燕赵而杀李牧齐王入朝四国毕从顿子说之也史记曰虞卿说赵孝成王一见赐黄金百镒再见赐白璧一双】连衡者六印磊落合从者騈组流离【连衡谓张仪合从谓苏秦竝佩六国之印騈竝也组绶也流离光彩貎也】隆贵翕习积富无崖据巧蹈机以忘其危夫华离蔕而萎条去干而枯女冶容而淫士背道而辜人毁其满神疾其邪利端始萌害渐亦牙速速方毂夭夭是加【诗小雅曰速速方谷夭夭是防毛苌注云速速陋也郑注云谷禄也言鄙陋小人贵而得禄也夭杀也防破之也韩诗亦同此作毂者盖谓小人乗宠方毂而行方犹竝○刘攽曰正文夭夭是加案上夭当作天据今诗文正然】欲丰其屋乃蔀其家【易丰卦上六曰丰其屋蔀其家王弼注云蔀覆也屋厚覆暗之甚也蔀音部】是故天地否闭圣哲潜形【易文言曰天地闭贤人隐】石门守晨沮溺耦耕【论语曰子路宿于石门晨门曰奚自子路曰自孔氏郑注云石门鲁城外门也晨门主晨夜开闭者又曰长沮桀溺耦而耕竝隐遁人也】颜歜抱璞蘧瑗保生【战国策齐宣王谓颜歜曰愿先生与寡人游歜辞曰玉生于山制则毁焉非不宝也然大璞不完士生鄙野选而禄焉非不贵也而形神不全歜愿得晚食以当肉安歩以当车无罪以当贵清静以自娱知足以归反于璞则终身不辱论语孔子曰蘧伯玉邦有道则仕邦无道则可卷而怀之此为保其生也】齐人归乐孔子斯征雍渠骖乘逝而遗轻【论语曰齐人馈女乐季桓子受之三日不朝孔子行史记曰卫灵公与夫人同车宦者雍渠参乘孔子曰吾未见好德如好色者也于是丑之去卫适曹遗轻谓若弃轻细之物而去言恶之甚也】夫岂慠主而背国乎道不可以倾也且我闻之日南至则黄钟应融风动而鱼上冰蕤賔统则微隂萌蒹葭苍而白露凝【月令仲冬律中黄钟融风艮之风也月令孟春东风解冻鱼上冰又仲夏之月律中防賔防隂谓一隂爻生也诗秦风曰蒹葭苍苍白露为霜尔雅曰蒹薕也葭芦也】寒暑相推隂阳代兴运极则化理乱相承今大汉绍陶唐之洪烈荡四海之残灾隆隐天之高拆絙地之基【絙音古邓反絙与亘同】皇道惟融帝猷显丕汦汦庶类含甘吮滋【汦汦齐貎】检六合之羣品济之乎雍熙羣僚恭己于职司圣主垂拱乎两楹君臣穆穆守之以平济济多士端委缙綎【端委礼衣也左传曰太伯端委以持周礼说文曰缙赤白色也綎系绶也音它丁反】鸿渐盈阶振鹭充庭【易曰鸿渐于陆鸿水鸟也渐出于陆喻君子仕进于朝诗曰振振鹭鹭于下注云鹭白鸟也喩絜白之士羣集君之朝也】譬犹钟山之玉泗濵之石累珪璧不为之盈采浮磬不为之索【山海经曰黄帝取密山之玉策投之钟山之阳尚书曰泗濵浮磬注云水中见石可以为磬言钟山多玉泗水多石喩汉多贤人索尽也音所洛反】曩者洪源辟而四隩集武功定而干戈戢猃狁攘而吉甫宴城濮捷而晋凯入【辟开也音频亦反谓禹理洪水而开道之尚书曰四隩既宅隩居也音于六反武功定谓武王伐纣诗周颂曰载戢干戈诗小雅曰薄伐猃狁至于太原吉甫燕喜既多受祉郑元注曰吉甫既伐猃狁而归天子以燕礼乐之也左传晋与楚战于城濮楚师败绩故晋凯乐而归也】故当其有事也则簑笠竝载擐甲锋不给于务【簑音素和反诗小雅曰荷簑荷笠毛苌注云荷揭也簑所以备雨笠所以御暑擐贯也】当其无事也则舒绅缓佩鸣玉以歩绰有余裕夫世臣门子暬御之族【诗小雅曰曾我暬御毛苌注云暬御侍御也】天隆其祐主丰其禄抱膺从容爵位自从摄须理髯余官委贵其进取也顺倾转圆不足以喻其便逡巡放屣不足以况其易夫有逸羣之才人人有优赡之智童子不问疑于老成瞳蒙不稽谋于先生心恬澹于守高意无为于持盈【老子曰持而盈之不如其已河上公注云持满必倾不如止也】粲乎煌煌莫非华荣明哲泊焉不失所宁【泊犹静也】狂淫振荡乃乱其情贪夫殉财夸者死权【贾谊鵩鸟赋之文也言夸华者必死于权埶也】瞻仰此事体躁心烦闇谦盈之効迷损益之数【易曰天道亏盈而益谦又曰损益盈虚与时偕行王弼注云自然之质各定其分短者不为不足长者不为有余损益何加焉】骋驽骀于修路慕骐骥而增驱卑俯乎外戚之门乞助乎近贵之誉荣显未副从而顚踣【踣音歩北反叶韵音赴】下获熏胥之辜高受灭家之诛【诗小雅曰若此无罪勲胥以痡勲帅也胥相也痡病也言此无罪之人而使有罪者相帅而病之是其大甚见韩诗前书曰史迁薰胥以刑音义云谓相薰蒸得罪也诛协韵音丁注反】前车已覆袭轨而骛曾不鉴祸以知畏惧予惟悼哉害其若是【害何也音曷】天高地厚局而蹐之【诗小雅曰谓天盖髙不敢不局谓地盖厚不敢不蹐】怨岂在明患生不思战战兢兢必愼厥尤且用之则行圣训也舎之则藏至顺也【论语孔子曰用则行舎则藏故言圣训也】九河盈溢非一凷所防【九河谓河水分为九道尔雅曰徒骇太史马颊覆鬴胡苏简絜钩般鬲津是为九河也】带甲百万非一勇所抗【协韵音苦郎反】今子责匹夫以清宇宙庸可以水旱而累尧汤乎惧烟炎之毁熸何光芒之敢扬哉【烟炎烟火之微细者言常惧微细以致毁灭杜预注左传曰吴楚之间谓火灭为熸音子亷反炎音熖】且夫地将震而枢星直井无景则日隂食【晏子见伯常骞问曰昔吾见维星絶枢星散地其动乎见晏子春秋隂食谓不显食也凡日隂食则井无影也】元首寛则望舒脁侯王肃则月侧匿【望舒月也尚书大传曰晦而月见西方谓之朓朔而月见东方谓之侧匿侧匿则侯王肃朓则侯王舒注肃急也舒缓也】是以君子推微达着寻端见绪履霜知冰践露知暑时行则行时止则止消息盈冲取诸天纪【易坤文言曰履霜坚氷至艮卦曰时行则行时止则止丰卦曰天地盈虚与时消息】利用遭泰可与处否乐天知命持神任己羣车方奔乎险路安能与之齐轨思危难而自豫故在贱而不耻方将骋驰乎典籍之崇涂休息乎仁义之渊薮【前书司马相如曰游于六艺之园驰骛乎仁义之涂班固曰肴覈仁义之林薮也】槃旋乎周孔之庭宇揖儒墨而与为友舒之足以光四表收之则莫能知其所有若乃丁千载之运应神灵之符闿阊阖乘天衢拥华盖而奉皇枢【古今注曰华盖黄帝所作也与蚩尤战于涿鹿之野常有五色云气金枝玉叶因而作华盖】纳策于圣德宣太平于中区计合谋从己之图也勲绩不立予之辜也龟凤山翳雾露不除踊跃草莱秪见其愚不我知者谓之迂【龟鳯喩圣人雾露喩昏闇也迂曲也】修业思眞弃此焉如静以俟命不斁不渝【斁厌也渝变也】百岁之后归乎其居【诗晋风也毛苌注云居坟墓也】幸其获称天所诱也【谓小人妄得称举者天之所诱后必遇害也】罕漫而已非己咎也【罕漫犹无所知闻也非君子之咎也】昔伯翳综声于鸟语葛卢辩音于鸣牛董父受氏于豢龙奚仲供徳于衡辀【伯翳即秦之先伯益也能与鸟语见史记葛卢东夷介国之君也介葛卢聘于鲁闻牛鸣曰是生三牺皆用之矣问之如其言晋太史蔡墨曰昔有董父实甚好龙能求嗜欲以饮食之以服事帝舜帝赐姓曰董氏曰豢龙竝见左传奚仲薛之祖也世本曰奚仲作车衡轭也辀辕也】倕氏兴政于巧工造父登御于骅骝非子享土于善圉狼瞫取右于禽囚【倕舜之巧人也见尚书造父者秦之先也为周穆王御骅骝騄耳之乘非子亦秦之先善养马周孝王使主马于汧渭之间马大蕃息分土为附庸邑之于秦竝见史记圉养马人也见周礼左传曰战于殽晋襄公缚秦囚使莱驹以戈斩之囚呼莱驹失戈狼瞫取戈斩之遂以为车右瞫音舒餁反】弓父毕精于筋角佽飞明勇于赴流寿王创基于格五东方要幸于谈优【弓父弓工也阙子曰宋景公使弓工为弓九年来见公公曰为弓亦迟矣对曰臣精尽于弓矣献弓而归三日而死公张弓东向而射矢逾西霜之山集彭城之东其余力逸劲饮羽于石梁吕氏春秋曰荆人佽飞入江斩蛟前书武帝时吾邱寿王字子赣以善格五待制格五今之簺也东方朔以善谈笑俳优得幸班固曰朔应谐似优杜预注左传曰优调戏也】上官効力于执盖羊据相于运筹仆不能参迹于若人故抱璞而优游【前书上官桀武帝封为期门郎从上甘泉大风车不得行解盖授桀虽风盖常属车桑羊洛阳贾人也以能心计为侍中】于是公子仰首降阶忸怩而避【忸怩心慙也忸音女六反怩音尼】胡老乃扬衡含笑援琴而歌【衡眉目之间也】歌曰练余心兮浸太清涤秽浊兮存正灵和液畅兮神气宁情志泊兮心亭亭嗜欲息兮无由生踔宇宙而遗俗兮翩翩而独征【太清谓天也和液谓和气灵液也亭亭孤峻之貎踔犹越也音丑教反】建宁三年辟司徒桥府甚敬待之出补河平长召拜郎中校书东观迁议郎邕以经籍去圣久逺文字多谬俗儒穿凿疑误后学熹平四年乃与五官中郎将堂谿典光禄大夫杨赐谏议大夫马日防议郎张驯韩说太史令单飏等【堂谿姓也先贤行状曰典字子度颍川人为西鄂长】奏求正定六经文字灵帝许之邕乃自书册于碑使工镌刻立于太学门外【洛阳记曰太学在洛城南开阳门外讲堂长十丈广二丈堂前石经四部本碑凡四十六枚西行尚书周易公羊传十六碑存十二碑毁南行礼记十五碑悉崩坏东行论语三碑二碑毁礼记碑上有谏议大夫马日防议郎蔡邕名○刘攽曰注论语二碑毁案文当是一碑毁若二碑毁者当云皆毁而已】于是后儒晩学咸取正焉及碑始立其观视及摹写者车乘日千余两塡塞街陌初朝议以州郡相党人情比周乃制婚姻之家及两州人士不得对相监临至是复有三互法【三互谓婚姻之家及两州人不得交互为官也谢承书曰史弼迁山阳太守其妻钜野薛氏女以三互自上转拜平原相是也】禁忌转密选用艰难幽冀二州久缺不补邕上疏曰伏见幽冀旧壤铠马所出【铠甲也周礼考工记曰燕无函函亦甲也言幽燕之地家家皆能为函故无函匠也左传曰冀之北士马之所生】比年兵饥渐至空耗今者百姓虚县万里萧条【县音】阙职经时吏人延属而三府选举逾月不定臣经怪其事而论者云避三互十一州有禁当取二州而已又二州之士或复限以岁月狐疑迟淹以失事会愚以为三互之禁禁之薄者今但申以威灵明其宪令在任之人岂不戒惧而当坐设三互自生留阂邪昔韩安国起自徒中朱买臣出于幽贱竝以才宜还守本邦【前书安国字长孺梁人坐法抵罪居无几天子使使者拜安国为梁内史起徒中为二千石买臣字翁子吴人家贫负薪卖以给食歌讴道中后拜防稽太守】又张敞亡命擢授剧州岂复顾循三互继以末制乎【前书敞字子髙河东人也为京兆尹坐与杨恽厚善制免为庶人从阙下亡命数月冀州部有大贼天子思敞功使使者召拜为冀州刺史】三公明知二州之要所宜速定当越禁取能以救时敝而不顾争臣之义茍避轻微之科选用稽滞以失其人臣愿陛下上则先帝蠲除近禁其诸州刺史器用可换者无拘日月三互以差厥中书奏不省初帝好学自造皇羲篇五十章因引诸生能为文赋者本颇以经学相招后诸为尺牍及工书鸟篆者皆加引召遂至数十人【说文曰牍书板也长一尺艺文志曰六体者古文竒字篆书隶书缪篆虫书音义曰古文谓孔子壁中书也竒字即古文而异者也篆书谓小篆盖秦始皇使程邈所作也隶书亦程邈所献主于徒隶从简易也缪篆谓其文屈曲纒绕所以摹印章虫书谓为虫鸟之形所以书旅信也】侍中祭酒乐松贾防多引无行趣埶之徒并待制鸿都门下憙陈方俗闾里小事帝甚悦之待以不次之位又市贾小民为宣陵孝子者复数十人悉除为郎中太子舎人时频有雷霆疾风伤树防木地震陨雹蝗虫之害又鲜卑犯境役赋及民六年七月制书引咎诰羣臣各陈政要所当施行邕上封事曰臣伏读圣旨虽周成遇风讯诸执事宣王遭旱密勿祗畏无以或加【尚书金縢曰秋大熟未获天大雷电以风王乃问诸史百执事诗大雅云汉篇序曰宣王遇旱侧身修行欲消去之故大夫仍叔作云汉之诗以美之密勿祗畏言勤劳戒惧也】臣闻天降灾异缘象而至辟歴数发【辟音普歴反史记曰霹雳阳气之动也】殆刑诛繁多之所生也风者天之号令所以教人也【翼氏风角曰风者天之号令所以谴告人君者】夫昭事上帝则自怀多福【诗大雅曰昭事上帝聿怀多福聿遂也怀来也】宗庙致敬则鬼神以着国之大事实先祀典【左传曰国之大事在祀与戎】天子圣躬所当恭事臣自在宰府及备朱衣【宰府谓司徒桥府也朱衣谓祭官也汉官仪曰汉家赤行齐者绛绔韤韤音文伐反】迎气五郊而车驾稀出四时至敬【○刘攽曰案文当作致敬】屡委有司虽有解除犹为疎废【解除谓谢过也】故皇天不悦显此诸异鸿范传曰政悖德隐厥风发屋折木坤为地道易称安贞【易坤文言曰地道也妻道也其彖曰安贞之吉应地无疆】隂气愤盛则当静反动法为下叛夫权不在上则雹伤物政有苛暴则虎狼食人贪利伤民则蝗虫损稼去六月二十八日太白与月相迫兵事恶之鲜卑犯塞所从来逺今之出师未见其利上违天文下逆人事诚当博览众议从其安者臣不胜愤懑谨条宜所施行七事表左【表左谓陈之于表左也犹今云如左知右】
　　一事明堂月令天子以四立及季夏之节迎五帝于郊【天子居明堂各依其月布政故云明堂月令四立谓立春立夏立秋立冬各以其日天子亲迎气于其方幷祭其方之帝季夏之末祭中央帝也】所以导致神气祈福丰年清庙祭祀追往孝敬养老辟雍示人礼化皆帝者之大业祖宗所祗奉也而有司数以蕃国疎丧宫内产生及吏卒小汚屡生忌故【小汚谓病及死也】窃见南郊齐戒未尝有废至于它祀輙兴异议岂南郊卑而它祀尊哉孝元皇帝策书曰礼之至敬莫重于祭所以竭心亲奉以致肃祗者也又元和故事复申先典【章帝元和二年制曰山川百神应典礼者尚未咸秩其议修羣祀以祈丰年又宗祀五帝于汶上明堂三年望祀华霍东柴岱宗为人祈福】前后制书推心恳恻而近者以来更任太史忘礼敬之大任禁忌之书拘信小故以亏大典礼妻妾产者斋则不入侧室之门无废祭之文也【礼记曰妻生子及月辰居侧室夫使人日再问之夫斋则不入侧室之门也】所谓宫中有卒三月不祭者谓士庶人数堵之室共处其中耳【仪礼曰有死于宫中者则为之三月不举祭】岂谓皇居之旷臣妾之众哉自今斋制宜如故典庶答风霆灾妖之异
　　二事臣闻国之将兴至言数闻内知己政外见民情是故先帝虽有圣明之姿而犹广求得失又因灾异援引幽隐重贤良方正敦朴有道之选危言极谏不絶于朝陛下亲政以来频年灾异而未闻特举博选之旨诚当思省述修旧事使抱忠之臣展其狂直以解易传政悖德隐之言
　　三事夫求贤之道未必一涂或以德显或以言扬顷者立朝之士曾不以忠信见赏恒被谤讪之诛遂使羣下结口莫图正辞郎中张文前独尽狂言圣听纳受以责三司臣子旷然众庶解悦【汉名臣奏张文上疏其略曰春秋义曰蝗者贪扰之气所生天意若曰贪狼之人蚕食百姓若蝗食禾稼而扰万民兽齧人者象暴政若兽而齧人京房易传曰小人不义而反尊荣则虎食人辟歴杀人亦象暴政妄有喜怒政以贿成刑放于宠推类叙意探指求源皆象羣下贪狼威教妄施或若蝗虫宜勅正众邪清审选举退屏贪暴鲁僖公小国诸侯勅政修己斥退邪臣尚获其报六月甚雨之应岂况万乗之主修善求贤宜举敦朴以辅善政陛下参尧舜之圣秉独见之明恢太平之业敦经好学流布逺近可留须臾神虑则可致太平招休征矣制曰下太尉司徒司空夫瑞不虚至灾必有缘朕以不徳秉统未明以招祅伪何以昭显宪法哉三司任政者也所当夙夜而各拱黙讫未有闻何以奉答天意救宁我人其各悉心思所崇改务消复之术称朕意焉○刘攽曰注则可致太平案文多一可字又曰救宁我人案救当作敉敉宁出尚书】臣愚以为宜擢文右职以劝忠謇【右用事之便谓枢要之官】宣声海内博开政路
　　四事夫司隶校尉诸州刺史所以督察奸枉分别白黑者也伏见幽州刺史杨憙益州刺史厐芝凉州刺史刘防各有奉公疾奸之心憙等所纠其効尤多余皆枉桡不能称职或有抱罪怀瑕与下同疾纲网弛纵莫相举察公府台阁亦复黙然五年制书议遣八使又令三公謡言奏事【汉官仪曰三公听采长吏臧否人所疾苦条奏之是为举謡言者也】是时奉公者欣然得志邪枉者忧悸失色未详斯议所因寝息昔刘向奏曰夫执狐疑之计者开羣枉之门养不断之虑者来防邪之口【语见前书】今始闻善政旋复变易足令海内测度朝政宜追定八使纠举非法更选忠清平章赏罚【平和也章明也】三公歳尽差其殿最使吏知奉公之福营私之祸则众灾之原庶可塞矣
　　五事臣闻古者取士必使诸侯岁贡【尚书大传曰古者诸侯之于天子三年一贡士一适谓之攸好德再适谓之贤贤三适谓之有功注云适犹得也】孝武之世郡举孝亷又有贤良文学之选于是名臣辈出文武并兴汉之得人数路而已【数路谓孝防贤良文学之类也】夫书画辞赋才之小者匡国理政未有其能陛下即位之初先渉经术听政余日观省篇章聊以游意当代博弈非以教化取士之本而诸生竞利作者鼎沸其高者颇引经训风喻之言下则连偶俗语有类俳优或窃成文虚冒名氏臣毎受诏于盛化门差次录第其未及者亦复随辈皆见拜擢既加之恩难复收改但守奉禄于义己不可复使理人及仕州郡昔孝宣会诸儒于石渠章帝集学士于白虎通经释义其事优大文武之道所宜从之若乃小能小善虽有可观孔子以为致逺则泥君子故当志其大者【论语子夏曰虽小道必有可观者焉致逺恐泥郑注云小道如今诸子书也泥谓滞陷不通此邕以为孔子之言当别有所据也】
　　六事墨绶长吏职典理人【汉书仪曰秩六百石铜章墨绶也】皆当以惠利为绩日月为劳襃责之科所宜分明而今在任无复能省及其还者多召拜议郎郎中若器用优美不宜处之冗散如有衅故自当极其刑诛岂有伏罪惧考反求迁转更相放効臧否无章先帝旧典未尝有此可皆断絶以覈眞伪
　　七事伏见前一切以宣陵孝子者为太子舎人【○刘攽曰案文多一者字】臣闻孝文皇帝制丧服三十六日虽继体之君父子至亲公卿列臣受恩之重皆屈情从制不敢逾越今虚伪小人本非骨肉既无幸私之恩又无禄仕之实恻隐思慕情何缘生而羣聚山陵假名称孝行不隐心义无所依至有奸轨之人通容其中恒思皇后祖载之时【周礼曰丧祝掌大丧及祖饰棺及载遂御之郑注云祖谓将葬祖祭于庭载谓升柩于车也○刘攽曰正文恒思皇后案恒当作桓谓桓帝后也】东郡有盗人妻者亡在孝中本县追捕乃伏其辜虚伪杂秽难得胜言又前至得拜后辈被遗或经年陵次以暂归见漏或以人自代亦蒙宠荣争讼怨恨凶凶道路太子官属宜搜选令徳岂有但取邱墓凶丑之人其为不祥莫与大焉宜遣归田里以明诈伪书奏帝乃亲迎气北郊及行辟雍之礼又诏宣陵孝子为舎人者悉改为丞尉焉光和元年遂置鸿都门学画孔子及七十二弟子像其诸生皆勅州郡三公举用辟召或出为刺史太守入为尚书侍中乃有封侯赐爵者士君子皆耻与爲列焉时妖异数见人相惊扰其年七月诏召邕与光禄大夫杨赐谏议大夫马日防议郎张华太史令单飏诣金商门引入崇徳殿【洛阳记曰南宫有崇徳殿太极殿西有金商门也】使中常侍曹节王甫就问灾异及消改变故所宜施行邕悉心以对事在五行天文志【其志今亡续汉书曰光和元年诏问曰连年蝗虫其咎焉在邕对曰易传云大作不时天降灾厥咎蝗虫来河图秘征篇曰帝贪则政暴吏酷则诛惨生蝗虫贪苛之所致也又南宫侍中寺雌鸡欲化为雄一身毛皆似雄但头冠尚未变诏以问邕对曰貎之不恭则有鸡祸宣帝黄龙元年未央宫雌鸡化为雄不鸣无距是嵗元帝初即位将立王皇后至初元元年丞相史家雌鸡化为雄距而鸣是后父禁为平阳侯女立为后至哀帝晏驾后摄政王莽以后兄子为大司马由是为乱臣窃推之头为元首人君之象今鸡一身已变未至于头而止是有其事而不遂成之象也若应之不精政无所改头冠或成为患滋大也○刘攽曰注是后父禁为平阳侯案如上文此处少一嵗字又当作阳平侯非平阳也】又特诏问曰比灾变互生未知厥咎朝廷焦心载怀恐惧每访羣公卿士庶闻忠言而各存括囊莫肯尽心【括囊喻闭口而不言易曰括囊无咎王弼注云括结也】以邕经学深奥故密特稽问宜披露失得指陈政要勿有依违自生疑讳具对经术以皁囊封上【汉官仪曰凡章表皆启封其言密事得皁囊也】邕对曰臣伏惟陛下圣徳允明深悼灾咎襃臣末学特垂访及非臣蝼蚁所能堪副斯诚输写肝胆出命之秋岂可以顾患避害使陛下不闻至戒哉臣伏思诸异皆亡国之怪也天于大汉殷勤不已故屡出祅变以当谴责欲令人君感悟改危即安今灾眚之发不于它所逺则门垣近在寺署其为监戒可谓至切蜺堕鸡化皆妇人干政之所致也前者乳母赵娆贵重天下【娆音女鸟反】生则赀藏侔于天府死则邱墓逾于园陵两子受封兄弟典郡续以永乐门史霍玉依阻城社又为奸邪今者道路纷纷复云有程大人者察其风声将为国患宜高为隄防明设禁令深惟赵霍以为至戒【赵娆及霍玉也】今圣意勤勤思明邪正而闻太尉张颢为玉所进光禄勲姓璋【姓姓也璋名也汉有姓伟】有名贪浊又长水校尉赵玹【音蔡邕集玹作】屯骑校尉盖升并叨时幸荣富优足宜念小人在位之咎退思引身避贤之福【尚书曰君子在野小人在位】伏见廷尉郭禧纯厚老成光禄大夫桥聪达方直故太尉刘宠忠实守正并宜为谋主数见访问夫宰相大臣君之四体【谓股肱也】委任责成优劣已分不宜听纳小吏雕琢大臣也【雕琢犹镌削以成其罪也】又尚方工技之作鸿都篇赋之文可且消息以示惟忧诗云畏天之怒不敢戏豫天戒诚不可戏也宰府孝廉士之高选近者以辟召不愼切责三公而今并以小文超取选举开请托之门违明王之典众心不厌莫之敢言【厌伏也音一叶反】臣愿陛下忍而絶之思惟万机以荅天望圣朝既自约厉左右近臣亦宜从化人自抑损以塞咎戒则天道亏满鬼神福谦矣臣以愚戆感激忘身敢触忌讳手书具对夫君臣不密上有漏言之戒下有失身之祸【易曰君不密则失臣臣不密则失身】愿寝臣表无使尽忠之吏受怨奸仇章奏帝览而叹息因起更衣曹节于后窃视之悉宣语左右事遂漏露其为邕所裁黜者皆侧目思报初邕与司徒刘郃素不相平叔父衞尉质【质字子文着汉职仪】又与将作大匠杨球有隙球即中常侍程璜女夫也璜遂使人飞章言邕质数以私事请托于郃郃不听邕含隐切志欲相中【中伤也】于是诏下尚书召邕诘状邕上书自陈曰臣被召问以大鸿胪刘郃前为济隂太守臣属吏张宛长休百日【休假也前书音义曰吏病满百日当免也】郃为司隶又托河内郡吏李竒为州书佐【续汉志曰书佐主干文书】及营防故河南尹羊陟侍御史胡母班郃不为用致怨之状【邕集其奏曰邕属张宛长休百日郃假宛五日复属河南李竒为书佐郃不为召太山党魁羊陟与邕季父卫尉质对门九族质为尚书营防阿拥令文书不觉郃被诏书考胡母班等辞与陟为党质及邕频诣郃问班所及郃不应遂怀怨恨欲必中伤郃制曰下司隶校尉正处上邕集作綦母班也】臣征营怖悸肝胆涂地不知死命所在窃自寻案实属宛竒不及陟班凡休假小吏非结恨之本与陟姻家岂敢申助私党如臣父子欲相伤陷当明言台阁具陈恨状所缘内无寸事而谤书外发宜以臣对与郃参验臣得以学问特蒙襃异执事秘馆操管御前姓名貎状微简圣心今年七月召诣金商门问以灾异赍诏申旨诱臣使言【赍犹持也与赍通】臣实愚戆唯识忠荩出命忘躯不顾后害遂讥刺公卿内及宠臣实欲以上对圣问救消灾异防为陛下建康宁之计陛下不念忠臣直言宜加掩蔽诽谤卒至便用疑怪尽心之吏岂得容哉诏书毎下百官各上封事欲以改政思谴除凶致吉而言者不蒙延纳之福旋被陷破之祸今皆杜口结舌以臣为戒谁敢为陛下尽忠孝乎臣季父质连见拔擢位在上列臣被蒙恩渥数见访逮言事者因此欲陷臣父子破臣门户非复发纠奸伏补益国家者也臣年四十有六孤特一身得托名忠臣死有余荣恐陛下于此不复闻至言矣臣之愚冗职当咎患但前者所对质不及闻【前在金商门对事之时质为下邳相故不闻也】而衰老白首横见引逮随臣摧没幷入阬埳诚寃诚痛臣一入牢狱当为楚毒所迫趣以饮章辞情何缘复闻【趣音促饮犹隐郤告人姓名无可对问章者今之表也邕集曰光和元年都官从事张恕以辛卯诏书收邕送雒阳诏狱考吏张静谓邕曰省君章云欲雠怨未有所施法令无此以诏书又刋章家姓名不得对相指斥考事君学多所见古今如此岂一事乎荅曰晓是吏遂饮章为文书臣贤案俗本有不解饮字或改为报或改为款并非也】死期垂至冒昧自陈愿身当辜戮匄质不幷坐【匄乞也】则身死之日更生之年也惟陛下加餐为万姓自爱于是下邕质于洛阳狱劾以仇怨奉公议害大臣大不敬弃市事奏中常侍吕强愍邕无罪请之帝亦更思其章有诏减死一等与家属髠钳徙朔方不得以赦令除杨球使客追路刺邕客感其义皆莫为用球又赂其部主使加毒害所赂者反以其情戒邕故每得免焉居五原安阳县【即西安阳悬也故城在今胜州银城县】邕前在东观与卢植韩说等撰补后汉记会遭事流离不及得成因上书自陈奏其所着十意【犹前书十志也邕别传曰邕昔作汉记十意未及奏上遭事流离因上书自陈曰臣既到徙所乘塞守烽职在望忧怖焦灼无心能复操笔成草致章阙廷诚知圣朝不责臣谢但怀愚心有所不竟臣自在布衣常以为汉书十志下尽王莽而止光武以来唯记纪传无续志者臣所事师故太傅胡广知臣颇识其门户略以所有旧事与臣虽未备悉粗见首尾积累思惟二十余年不在其位非外史庶人所得擅述天诱其得备著作郎建言十志皆当撰录会臣被罪逐放边野恐所怀随躯朽腐抱恨黄泉遂不设施谨先顚踣科条诸志臣欲删定者一所当接续者四前志所无臣欲著者五及经典羣书所宜捃摭本奏诏书所当依据分别首目幷书章左惟陛下留神省察臣谨因临戎长霍圉封上有律歴意第一礼意第二乐意第三郊祀意第四天文意第五车服意第六】分别首目连置章左帝嘉其才高会明年大赦乃宥邕还本郡邕自徙及归凡九月焉将就还路五原太守王智饯之酒酣智起舞属邕邕不为报【属犹劝也音烛】智者中常侍王甫弟也素贵骄慙于賔客诟邕曰徒敢轻我邕拂衣而去智衔之密告邕怨于囚放谤讪朝廷内宠恶之邕虑卒不免乃亡命江海逺迹吴防【张骘文士传曰邕告吴人曰吾昔尝经会稽髙迁亭见屋椽竹东问第十六可以为笛取用果有异声伏滔长笛赋序云柯亭之观以竹为椽邕取为笛竒声独絶也】往来依太山羊氏积十二年在吴吴人有烧桐以防者邕闻火烈之声知其良木因请而裁为琴果有美音而其尾犹焦故时人名曰焦尾琴焉【傅琴赋序曰齐桓公有鸣琴曰号钟楚庄有鸣琴曰绕梁司马相如绿绮蔡邕有焦尾皆名器也】初邕在陈留也其邻人有以酒食召邕者比往而主以酣焉客有弹琴于屛邕至门试潜听之曰憘【叹声也音僖】以乐召我而有杀心何也遂反命者告主人曰蔡君向来至门而去邕素为邦乡所宗主人遽自追而问其故邕具以告莫不怃然【怃犹怪也音武】弹琴者曰我向鼓弦见螳蜋方向鸣蝉蝉将去而未飞螳蜋为之一前一郤吾心耸然惟恐螳蜋之失之也此岂为杀心而形于声者乎邕莞然而笑曰【莞笑貎也音胡板反】此足以当之矣中平六年灵帝崩董卓为司空闻邕名高辟之称疾不就卓大怒詈曰我力能族人蔡邕遂偃蹇者不旋踵矣又切勅州郡举邕诣府邕不得已到署祭酒甚见敬重举高第补侍御史又转侍书御史迁尚书三日之间周歴三台迁巴郡太守复留为侍中初平元年拜左中郎将从献帝迁都长安封高阳乡侯董卓賔客部曲议欲尊卓比太公称尚父卓谋之于邕邕曰太公辅周受命翦商故特为其号今明公威德诚为巍巍然比之尚父愚意以为未可宜须关东平定车驾还反旧京然后议之卓从其言初平二年六月地震卓以问邕邕对曰地震者隂盛侵阳臣下逾制之所致也前春郊天公奉引车驾乘金华青盖画两轓逺近以为非宜【续汉志曰乘舆大驾公卿奉引皇大子皇子皆安车朱轮青盖金华画轓广雅轓箱也】卓于是改乘皁盖车【续汉志曰中二千石二千石皆皁盖朱两轓】卓重邕才学厚相遇待毎集防辄令邕鼓琴賛事邕亦毎存匡益然卓多自佷用【○刘攽曰案文多自佷用不成文理当云卓佷多自用】邕恨其言少从谓从弟谷曰董公性刚而遂非终难济也吾欲东奔兖州若道逺难达且遯逃山东以待之何如谷曰君状异恒人每行观者盈集以此自匿不亦难乎邕乃止及卓被诛邕在司徒王允坐殊不意言之而叹有动于色允勃然叱之曰董卓国之大贼几倾汉室君为王臣所宜同忿而怀其私遇以忘大节今天诛有罪而反相伤痛岂不共为逆哉即收付廷尉治罪邕陈辞谢乞黥首刖足继成汉史士大夫多矜救之不能得太尉马日防驰往谓允曰伯喈旷世逸才多识汉事当续成后史为一代大典且忠孝素着而所坐无名诛之无乃失人望乎允曰昔武帝不杀司马迁使作谤书流于后世【凡史官记事善恶必书谓迁所着史记但是汉家不善之事皆为谤也非独指武帝之身即髙祖善家令之言武帝筭緍酤之类是也班固集云司马迁著书成一家之言至以身陷刑故微文刺讥贬损当世非谊士也】方今国祚中衰神器不固不可令佞臣执笔在幼主左右既无益圣德复使吾党防其讪议日防退而告人曰王公其不长世乎善人国之纪也制作国之典也灭纪废典其能久乎邕遂死狱中允悔欲止而不及时年六十一搢绅诸儒莫不流涕北海郑闻而叹曰汉世之事谁与正之兖州陈留闻皆画像而颂焉其撰集汉事未见录以继后史适作灵纪及十意又补诸列传四十二篇因李傕之乱湮没多不存所着诗赋碑诔铭赞连珠箴吊论议独断劝学释诲叙乐女训篆埶祝文章表书记凡百四篇传于世
　　论曰意气之感士所不能忘也流极之运有生所共深悲也【流极皆放也极音纪力反】当伯喈抱钳扭徙幽裔仰日月而不见照烛临风尘而不得经过【谓廹促之令不得避风尘也】其意岂及语平日幸全人哉及解刑衣窜瓯越潜舟江壑不知其逺捷歩深林尚苦不密但愿北首旧邱归骸先垄又可得乎董卓一旦入朝辟书先下分明枉结信宿三迁【谓三日之间位歴三台也】匡导既申狂僭屡革资同人之先号得北叟之后福【易同人卦曰先号咷而后笑北叟塞上叟也其马亡入胡中人皆吊之叟曰何知非福居数月其马引胡骏马而归人皆贺之叟曰何知非祸及家富马良其子好骑堕而折髀人皆吊之叟曰何知非福居一年胡夷大入丁壮皆战死者十九其子独以跛之故子父相保见淮南子也】属其庆者夫岂无怀【庆谓恩遇也怀思也荷恩遇者岂不思之乎】君子断刑尚或为之不举【左传郑伯见虢叔曰夫司寇行戮君为之不举杜注云不举盛馔也】况国宪仓卒虑不先图矜情变容而罚同邪党执政乃追怨子长谤书流后【执政谓王允也】放此为戮【放音甫往反】未或闻之典刑
　　赞曰季长戚氏才通情侈苑囿典文流恱音伎【侈谓纱帐女乐之类音伎谓鼓琴吹笛之属也】邕实慕静心精辞绮斥言金商南徂北徙【谓对事于金商门指斥而言无隐讳也】籍梁怀董名浇身毁【籍梁谓融因籍梁冀贵幸为作西第颂怀董谓邕怀董卓之恩也浇薄也】
　　【刘攽曰此卷内诏字多改作制字待诏作待制是也又言诰羣臣各言政要亦本是诏字盖武太后讳照此时悉回避照字后人既已改还本字尚有遗者故尔】







　　后汉书卷九十下
　　后汉书卷九十下考证
　　蔡邕传不寝寐者十旬○宋本作七旬
　　奏求正定六经文字○【臣世骏】按此与张驯传皆云奏求正定六经文字而灵帝纪云诏诸儒正五经文字儒林传序云诏诸儒正定五经刻于石碑卢植传云时始立太学石经以正五经文字李廵传云乃白帝与诸儒共刻五经文于石考邕传注引洛阳记亦祗有尚书周易公羊传礼记论语晋羊欣笔法魏郦元水经注亦祗言五经意憙平四年邕等所奏求定者六经暨光和六年书丹立石祗五经耳
　　邕乃自书册于碑○册字何焯校本改丹
　　皆屈情从制○屈情二字监本讹作出清从宋本改奏其所着十意注唯记纪传○记字一本作有


　　后汉书卷九十下考证
&lt;史部,正史类,后汉书&gt;
　　钦定四库全书
　　后汉书卷九十一
　　宋　　宣　　城　　太　　守范　煜撰唐　　章　　懐　　太　　子　　贤注
　　左周黄列传第五十一
　　左雄传
　　左雄字伯豪南郡湼阳人也安帝时举孝廉稍迁冀州刺史州部多豪族好请托雄常闭门不与交通奏案贪猾二千石无所囘忌永建初公车徴拜议郎时顺帝新立大臣懈怠朝多阙政雄数言事其辞深切尚书仆射虞诩以雄有忠公节上疏荐之曰臣见方今公卿以下类多拱默以树恩为贤尽节为愚至相戒曰白璧不可为容容多后福【容容犹和同也言不可独为白玉之清洁当与众人和同也】伏见议郎左雄数上封事至引陛下身遭难戹以为警戒实有王臣蹇蹇之节周公谟成王之风【谟谋也即尚书立政无逸篇之类也】宜擢在喉舌之官必有匡弼之益由是拜雄尚书再迁尚书令上疏陈事曰臣闻柔逺和迩莫大寜人寜人之务莫重用贤用贤之道必存考黜是以臯陶对禹贵在知人安人则惠黎民懐之【尚书臯陶谟之词也惠爱也黎众也】分伯建侯代位亲民民用和睦礼让以兴故诗云有渰凄凄兴雨祁祁雨我公田遂及我私【诗云小雅也渰隂云也凄凄云兴貌祁徐也言隂阳和风雨时先雨公田乃及私田】及幽厉昬乱不自为政【诗小雅刺幽王曰不自为政卒劳百姓】襃艳用权七子党进贤愚错绪深谷为陵故其诗云四国无政不用其良又曰哀今之人胡为虺蜴言人畏吏如虺蜴也【襃艳谓襃姒也艳色羙也七子皆襃姒之亲党谓皇甫为卿士仲允为膳夫家伯为宰畨为司徒蹶为趣马棸子为内史楀为师氏也幽王滛于色七子皆用言妻党盛也四国四方之国也虺蝪之性见人则走哀今之人皆如是伤时政事也诗小雅番音方元反棸音侧流反楀音记禹反】宗周既灭六国并秦阬儒泯典刬革五等更立郡县【刬削也五等谓诸侯】县设令长郡置守尉什伍相司封豕其民【史记商鞅为秦定变法之令令人什伍而相收司犯禁相连坐不告奸者腰斩扬雄长杨赋曰秦窫窳其士封豕其人也】大汉受命虽未复古然克慎庶官蠲苛救敝恱以济难抚而循之至于文景天下康乂诚由靖寛柔克慎官人故也降及宣帝兴于仄陋综覈名实知时所病刺史守相輙亲引见考察言行信赏必罚帝乃叹曰民所以安而无怨者政平吏良也与我共此者其唯良二千石乎以为吏数变易则下不安业久于其事则民服教化其有政理者輙以玺书勉励增秩赐金或爵至关内侯公卿缺则以次用之是以吏称其职人安其业汉世良吏于兹为盛故能降来仪之瑞建中兴之功【宣帝时凤皇五至因以纪年】汉初至今三百余载俗浸雕敝巧伪滋萌下饰其诈上肆其残典城百里转动无常各懐一切莫虑长久谓杀害不辜为威风聚敛整办为贤能以理己安民为劣弱以奉法循理为不化髠钳之戮生于睚皆覆尸之祸成于喜怒视民如寇雠税之如豺虎【国语曰鬭丹廷见令尹子常与之语问畜货聚焉归以语其弟曰楚其亡乎吾见令尹如饿兽豺虎焉殆必亡者也○刘攽曰注畜货聚焉案国语作聚马此误】监司项背相望【项背相望谓前后相顾也背音軰】与同疾疢见非不举闻恶不察观政于亭传责成于期月【期匝也谓一嵗】言善不称徳论功不据实虚诞者获誉拘检者离毁【离遭也】或因罪而引髙或色斯以求名【因罪遁以求髙尚之名也论语曰色斯举矣言观前人之顔色也】州宰不覆竞共辟召踊跃升腾超等逾匹或考奏捕案而亡不受罪会赦行赂复见洗涤朱紫同色清浊不分故使奸猾枉滥轻忽去就拜除如流缺动百数乡官部吏职斯禄薄【斯贱也】车马衣服一出于民亷者取足贪者充家特选横调【调徴也】纷纷不絶送迎烦费损政伤民和气未洽灾不消咎皆在此今之墨绶犹古之诸侯【墨绶谓令长即古子男之国也】拜爵王庭舆服有庸【庸常也】而齐于匹竖叛命避负非所以崇宪明理惠育元元也臣愚以为守相长吏惠和有显效者可就増秩勿使移徙非父母丧不得去官其不从法禁不式王命锢之终身【式用也】虽会赦令不得齿列若被劾奏亡不就法者徙家邉郡以惩其后乡部亲民之吏皆用儒生清白任从政者【任堪也音人林反】寛其负算【负欠也算口钱也儒生未有品秩故寛之】增其秩禄吏职满嵗宰府州郡乃得辟举如此威福之路塞虚伪之端絶送迎之役损赋敛之源息循理之吏得成其化率土之民各寕其所追配文宣中兴之轨【文帝宣帝也文帝遭吕氏难故亦云中兴也】流光垂祚永世不刊帝感其言申下有司考其眞伪详所施行雄之所言皆明达政体而宦竖擅权终不能用自是选代交互令长月易迎新送旧劳扰无己或官寺空旷无人案事每选部剧乃至逃亡永建三年京师汉阳地皆震裂水泉涌出四年司冀复有大水雄推较灾异以为下人有逆上之徴【天镜经曰大水自平地出破山杀人其国有兵】又上疏言宜密为备以俟不虞寻而青冀扬州盗贼连发数年之间海内扰乱其后天下大赦贼虽颇觧而官犹无备流叛之余数月复起雄与仆射郭防共上疏以为寇贼连年死亡太半一人犯法举宗羣亡宜及其尚微开令改悔若告党与者听除其罪能诛斩者明加其赏书奏并不省又上言宜崇经术缮脩太学帝从之阳嘉元年太学新成诏试明经者补弟子增甲乙之科员各十人除京师及郡国耆儒年六十以上为郎舍人诸王国郎者百三十八人雄又上言郡国孝亷古之贡士出则宰民宣协风教若其面墙则无所施用孔子曰四十而不惑礼称强仕请自今孝亷年不满四十不得察举皆先诣公府诸生试家法【儒有一家之学故称家法】文吏课牋奏副之端门练其虚实以观异能以羙风俗有不承科令者正其罪法若有茂才异行自可不拘年齿帝从之于是班下郡国明年有广陵孝亷徐淑【谢承书曰淑字伯达广陵海西人也寛裕博雅好学乐道随父慎在京师賛孟氏易春秋公羊礼记周官善诵太公六韬交接英雄常有壮志举茂才除渤海脩令迁琅邪都尉也】年未及举台郎疑而诘之对曰诏书曰有如顔回子竒不拘年齿【解见顺帝纪】是故本郡以臣充选郎不能屈雄诘之曰昔顔回闻一知十孝亷闻一知几邪淑无以对乃谴却郡于是济隂太守胡广等十余人皆坐谬举免黜唯汝南陈蕃颍川李膺下邳陈球等三十余人得拜郎中自是牧守畏栗莫敢轻举迄于永熹察选清平多得其人雄又奏徴海内名儒为博士使公卿子弟为诸生有志撡者加其俸禄及汝南谢亷河南赵建年始十二各能通经雄并奏拜童子郎于是负书来学云集京师初帝废为济隂王乳母宋娥与黄门孙程等共议立帝帝后以娥前有谋遂封为山阳君邑五千戸又封大将军梁商子冀襄邑侯雄上封事曰夫裂土封侯王制所重髙皇帝约非刘氏不王非有功不侯孝安皇帝封江京王圣等遂致地震之异永建二年封隂谋之功又有日食之变数术之士咸归咎于封爵今青州饥虚盗贼未息民有乏絶上求禀贷陛下干干劳思以济民为务宜循古法寜静无为以求天意以消灾异诚不宜追録小恩亏失大典帝不听雄复諌曰臣闻人君莫不好忠正而恶防谀然而歴世之患莫不以忠正得罪防谀防幸者盖听忠难从谀易也夫刑罪人情之所甚恶贵宠人情之所甚欲是以时俗为忠者少而习谀者多故令人主数闻其美稀知其过迷而不悟至于危亡臣伏见诏书顾念阿母旧徳宿恩欲特加显赏案尚书故事无乳母爵邑之制唯先帝时阿母王圣为野王君圣造生防贼废立之祸生为天下所咀嚼死为天下所欢快桀纣贵为天子而庸仆羞与为比者以其无义也夷齐贱为匹夫而王侯争与为伍者以其有徳也今阿母躬蹈约俭以身率下羣僚蒸庶莫不向风而与王圣并同爵号惧违本撡失其常愿臣愚以为凡人之心理不相逺其所不安古今一也百姓深惩王圣倾覆之祸民萌之命危于累卵常惧时世复有此类怵惕之念未离于心恐惧之言未絶于口乞如前议嵗以千万给奉阿母内足以尽恩爱之欢外可不为吏民所怪梁冀之封事非禨急宜过灾戹之运然后平议可否会复有地震缑氏山崩之异雄复上疏谏曰先帝封野王君汉阳地震今封山阳君而京城复震专政在隂其灾尤大臣前后瞽言封爵至重王者可私人以财不可以官宜还阿母之封以塞灾异今冀己髙让山阳君亦宜崇其本节雄言数切至娥亦畏惧辞让而帝恋恋不能已卒封之后阿母遂以交遘失爵是时大司农刘据以职事被谴召诣尚书传呼促歩又加以捶扑雄上言九卿位亚三事班在大臣行有佩玉之节动有庠序之仪【礼记曰公侯佩山玉而朱组绶大夫佩水苍玉而缁组绶】孝明皇帝始有扑罚皆非古典帝从而改之其后九卿无复捶扑者自雄掌纳言多所匡肃毎有章表奏议台阁以为故事迁司校尉初雄荐周举为尚书举既称职议者咸称焉及在司又举故冀州刺史冯直以为将帅而直尝坐臧受罪举以此劾奏雄雄恱曰吾尝事冯直之父而又与直善今宣光以此奏吾乃是韩厥之举也由是天下服焉【韩厥韩献子也国语曰赵宣子举献子于灵公以为司马河曲之役宣子使人以其乘车干行献子执而戮之宣子皆告诸大夫曰可贺我矣吾举厥也而中吾乃今知免于罪矣】明年坐法免后复为尚书永和三年卒
　　周举传
　　周举字宣光汝南汝阳人陈留太守防之子防在儒林传举姿貌短陋而博学洽闻为儒者所宗故京师为之语曰五经从横周宣光延熹四年辟司徒李郃府时宦竖孙程等既立顺帝诛灭诸阎议郎陈禅以为阎太后与帝无母子恩宜徙别舘絶朝见羣臣议者咸以为宜举谓郃曰昔郑武姜谋杀庄公公誓之黄泉秦始皇怨母失行久而隔絶后感颍考叔茅焦之言循复子道书传美之【郑武姜生庄公及共叔叚爱叔叚谋杀荘公公誓之曰不及黄泉无相见也既而悔之颍考叔为颍谷封人曰若掘地及泉隧而相见其谁曰不然公从之遂为母子如初事见左传茅焦事觧见苏竟传也】今诸阎新诛太后幽在离宫若悲愁生疾一旦不虞主上将何以令于天下如从禅议后世归咎明公宜密表朝廷令奉太后率厉羣臣朝觐如旧以厌天心以荅人望郃即上防陈之明年正月帝乃朝于东宫太后由此以安后长乐少府朱伥【音丑良反】代郃为司徒举犹为吏时孙程等坐懐表上殿争功帝怒悉徙封逺县勑洛阳令促期发遣举说朱伥曰朝廷在西钟下时非孙程等岂立【朝廷谓顺帝也孙程与王康防十八人谋于西钟下共立济隂王为顺帝也】虽韩彭吴贾之功何以加诸【韩信彭越吴汉贾复也】今忘其大徳録其小过如道路夭折帝有杀功臣之讥及今未去宜急表之伥曰今诏怒二尚书己奏其事吾独表此必致罪谴举曰明公年过八十位至台辅不于今时竭忠报国惜身安宠欲以何求禄位虽全必防佞邪之讥谏而获罪犹有忠贞之名若举言不足采请从此辞伥乃表谏帝果从之举后举茂才为平丘令【平丘县属陈留郡】上书言当世得失辞甚切正尚书郭防应贺等见之叹息共上疏称举忠直欲帝置章御坐以为规诫【章谓所上之书】举稍迁并州刺史太原一郡旧谷以介子推焚骸有龙忌之禁【新序曰晋文公反国介子推无爵遂去而之介山之上文公求之不得乃焚其山推遂不出而焚死事具耿恭传龙星木之位也春见东方心为大火惧火之盛故为之禁火俗传云子推以此日被焚而禁火】至其亡月咸言神灵不乐举火由是士民每冬中輙一月寒食莫敢烟爨老小不堪歳多死者举既到州乃作吊书以置子推之庙言盛冬去火残损民命非贤者之意以宣示愚民使还温食【其事见桓谭新论及汝南先贤传也】于是众惑稍解风俗颇革转冀州刺史阳嘉三年司校尉左雄荐举徴拜尚书举与仆射黄琼同心辅政名重朝廷左右惮之是嵗河南三辅大旱五谷灾伤天子亲自露坐徳阳殿东厢请雨又下司河南祷祀河神名山大泽诏书以举才学优深特下防问曰朕以不徳仰承三綂【天统地统人统谓之三统事见白虎通】夙兴夜寐思协大中【尚书洪范曰建用皇极孔安国注云皇大也极中也言立大中之道而行之也】顷年以来旱灾屡应稼穑焦枯民食困乏五品不训王泽未流【五品五常之教也书曰五品不逊汝作司徒敬敷五教在寛训亦逊之义】羣司素餐据非其位审所贬黜变复之徴厥効何由分别具对勿有所讳举对曰臣闻易称天尊地卑乾坤定矣二仪交构乃生万物万物之中以人为贵故圣人养之以君成之以化顺四时之宜适隂阳之和使男女婚娶不过其时包之以仁恩导之以徳教示之以灾异训之以嘉祥此先圣承干养物之始也夫隂阳闭隔则二气否塞二气否塞则人物不昌人物不昌则风雨不时风不时则水旱成灾陛下处唐虞之位未行尧舜之政近废文帝光武之法而循亡秦奢侈之欲内积怨女外有旷夫今皇嗣不兴东宫未立伤和逆理断絶人伦之所致也非但陛下行此而已竖宦之人亦复虚以形埶威侮良家取女闭之至有白首殁无配偶逆于天心【殁终也】昔武王入殷出倾宫之女【帝王纪曰武王入殷命召公释箕子之囚表商容之闾出倾宫之女于诸侯】成汤遭灾以六事克己【帝王纪曰汤伐桀后大旱七年洛川竭使人持三足鼎祝于山川曰政不节邪使人疾邪苞苴行邪防夫昌邪宫室荣邪女谒行邪何不雨之极也】鲁僖遇旱而自责祈雨【解见杨厚传】皆以精诚转祸为福自枯旱以来弥歴年嵗未闻陛下改过之効徒劳至尊暴露风尘诚无益也又下州郡祈神致请昔齐有大旱景公欲祀河伯晏子谏曰不可夫河伯以水为城国鱼鼈为民庶水尽鱼枯岂不欲雨自是不能致也【晏子春秋之文】陛下所行但务其华不寻其实犹縁木求鱼却行求前【縁木求鱼见孟子之文韩诗外传曰夫明镜所以照形徃古所以知今夫恶知徃古之所以危亡无异却行而求逮于前人也】诚宜推信革政崇道变惑出后宫不御之女理天下寃枉之狱除大官重膳之费夫五品不训责在司徒有非其位宜急黜斥臣自藩外擢典纳言学薄智浅不足以对易传曰阳感天不旋日【易稽览圗之文也解见郎顗传也】惟陛下留神裁察因召见举及尚书令成翊世仆射黄琼问以得失举等并对以为宜愼官人去斥贪污离逺佞邪循文帝之俭尊孝明之教则时雨必应帝曰百官贪污佞邪者为谁乎举独对曰臣从下州超备机密不足以别羣臣【别音彼列反】然公卿大臣数有直言者忠贞也阿谀茍容者佞邪也司徒视事六年未闻有忠言异谋愚心在此其后以事免司徒刘崎迁举司校尉永和元年灾异数见省内恶之诏召公卿中二千石尚书诣显亲殿问曰言事者多云昔周公摄天子事及薨成王欲以公礼葬之天为动变及更葬以天子之礼即有反风之应【尚书洪范五行传曰周公死成王不圗大礼故天大雷雨禾偃大木防及成王寤金縢之防改周公之葬尊以王礼申命鲁郊而天立复风雨禾稼尽起】北乡侯亲为天子而葬以王礼故数有灾异宜加尊諡列于昭穆羣臣议者多谓宜如诏防举独对曰昔周公有请命之应隆太平之功故皇天动威以章圣徳北乡侯本非正统奸臣所立立不逾嵗年号未改皇天不祐大命天昏【杜预注左传曰短折曰夭未名曰昏】春秋王子猛不称崩鲁子野不书葬【子猛周景王之子子野鲁襄公之子春秋经书王子猛卒杜元凯注云未即位故不言崩又曰秋九月癸巳子野卒注曰不书葬未成君也】今北乡侯无它功徳以王礼葬之于事己崇不宜称諡灾之来弗由此也于是司徒黄尚太常桓焉等七十人同举议帝从之尚字河伯河南郡人也少歴显位亦以政事称举出为蜀郡太守坐事免大将军梁商表为从事中郎甚敬重焉六年三月上巳日商大防賔客防于洛水【周官曰女巫掌嵗时祓除衅沴郑云如今三月上巳水上之类也司马彪续汉书曰三月上巳宫人皆絜于东流水上自洗濯祓除为大絜也】举时称疾不徃商与亲昵酣饮极欢及酒防倡罢继以防露之歌坐中闻者皆为掩涕【纂文曰防露今之挽歌也崔豹古今注防露歌曰防上露何易晞露晞明朝还复落人死一去何时归】太仆张种时亦在焉会还以事告举举叹曰此所谓哀乐失时非其所也殃将及乎【左传曰叔孙昭子与宋公语相泣乐祁退而告人曰君与叔孙其皆死乎吾闻之哀乐而乐哀皆丧心也心之精爽是谓魂魄魂魄去之何以能久也】商至秋果薨商疾笃帝亲临幸问以遗言对曰人之将死其言也善臣从事中郎周举清髙忠正可重任也由是拜举谏议大夫时连有灾异帝思商言召举于显亲殿问以变举对曰陛下初立遵脩旧典兴化致政逺近肃然顷年以来稍违于前朝多宠幸禄不序徳观天察人准今方古诚可危惧书曰僣恒旸若【尚书洪范之言也孔安国注曰君行僣差则常旸顺之也】夫僣差无度则言不从而下不正阳无以制则上扰下竭宜密严勑州郡察彊宗大奸以时禽讨其后江淮猾贼周生徐凤等处处并起如举所陈时诏遣八使巡行风俗皆选素有威名者乃拜举为侍中与侍中杜乔守光禄大夫周栩前青州刺史冯羡尚书栾巴侍御史张纲兖州刺史郭遵大尉长史刘班并守光禄大夫分行天下其刺史二千石有臧罪显明者驿马上之墨绶以下便輙收举其有清忠惠利为百姓所安宜表异者皆以状上于是八使同时俱拜天下号曰八俊举于是劾奏贪猾表荐公清朝廷称之迁河内太守徴为太鸿胪及梁太后临朝诏以殇帝防崩庙次宜在顺帝下太常马访奏宜如诏书谏议大夫吕勃以为应依昭穆之序先殇帝后顺帝诏下公卿举议曰春秋鲁闵公无子庶兄僖公代立其子文公遂跻僖于闵上孔子讥之书曰有事于太庙跻僖公传曰逆祀也【事见左氏传】及定公正其序经曰从祀先公为万世法也【左氏传从祀先公杜预云从顺也先公闵公僖公也将正二公之位亲尽故通言先公也】今殇帝在先于秩为父顺帝在后于亲为子先后之义不可改昭穆之序不可乱吕勃议是也太后下诏从之迁光禄勲会遭母忧去职后拜光禄大夫建和三年卒朝廷以举清公亮直方欲以为宰相深痛惜之乃诏告光禄勲汝南太守曰昔在前世求贤如渇封墓轼闾以光贤哲【尚书曰武王入殷封比干墓轼商容闾】故公叔见诔翁归防述所以昭忠厉俗作范后昆【公叔文子卫大夫也文子卒其子戍请諡于君君曰昔者卫国凶饥夫子为粥与国之饿者不亦惠乎卫国有难夫子以其死卫寡人不亦贞乎夫子听卫国之政脩其班制不亦文乎諡夫子贞惠文子事见礼记尹翁归为右扶风宣帝下诏襃赐金百斤班固曰翁归承风帝厥声故曰蒙述也○刘攽曰注尹翁归为右扶风案文少一卒字】故光禄大夫周举性侔夷鱼【伯夷史鱼也】忠逾随管【随会管仲】前授牧守及还纳言出入京辇有钦哉之绩【史记尧典曰咨十有二牧钦哉】在禁闱有密静之风予録乃勲用登九列方欲式序百官亮协三事不永夙终用乖逺图朝廷愍悼良为怆然诗不云乎肇敏戎功用锡尔祉【诗大雅也肇谋也敏防也戎汝也锡赐也祉福也】其令将大夫以下到丧发日复会吊加赐钱十万以旌委蛇素丝之节焉【国风羔羊诗羔羊之皮素丝五紽退食自公委蛇委蛇】子勰【音叶】
　　勰字巨胜少尚虚以父任为郎自免归家父故吏河南召夔为郡将卑身降礼致敬于勰勰耻交报之因杜门自絶后太守举孝亷复以疾去时梁冀贵盛被其徴命者莫敢不应唯勰前后三辟竟不能屈后举贤良方正不应又公车徴纁备礼固辞废疾常隠处窜身慕老聃清净杜絶人事巷生荆棘十有余嵗至延熹二年乃开门延賔防谈宴乐及秋而梁冀诛年终而勰卒时年五十蔡邕以为知命自勰曾祖父至勰孙恂六世一身皆知名云
　　黄琼传
　　黄琼字世英江夏安陆人魏郡太守香之子也香在文苑传琼初以父任为太子舍人辞病不就遭父忧服阕五府俱辟连年不应永建中公卿多荐琼者于是会稽贺纯广汉杨厚俱公车徴琼至纶氏称疾不进【纶氏即夏之纶国少康之邑也竹书纪年云楚及秦伐郑纶氏今洛州故嵩阳县城是也】有司劾不敬诏下县以礼慰遣遂不得已先是徴聘处士多不称望李固素慕于琼乃以书逆遗之曰闻己度伊洛近在万嵗亭岂即事有渐将顺王命乎【万嵗亭在今洛州故嵩阳县西北武帝元封元年幸缑氏登太室闻山上呼万嵗声者三因以名焉】盖君子谓伯夷隘栁下惠不恭故传曰不夷不惠可否之间【论语孔子曰伯夷叔齐不降其志不辱其身谓栁下惠少连降志辱身我则异于是无可无不可郑注云不为夷齐之清不为惠连之屈故曰异于是也】盖圣贤居身之所珍也诚遂欲枕山栖谷拟迹巢由斯则可矣若当辅政济民今其时也自生民以来善政少而乱俗多必待尧舜之君此为志士终无时矣常闻语曰峣峣者易缺皦皦者易污阳春之曲和者必寡盛名之下其实难副【宋玉对楚襄王问曰客有歌于郢中者为下里巴人国中属而和者数千人为阳春白雪属而和者不过数百人是其曲弥髙其和弥寡】近鲁阳樊君被徴初至朝廷设坛席犹待神明【樊君樊英也事具英传】虽无大异而言行所守亦无所缺而毁谤布流应时折减者岂非观听望深声名太盛乎自顷徴聘之士胡元安薛孟尝朱仲昭顾季鸿等其功业皆无所采是故俗论皆言处士纯盗虚声愿先生此逺谟令众人叹服一雪此言耳琼至即拜议郎稍迁尚书仆射初琼随父在台阁习见故事及后居职达练官曹争议朝堂莫能抗夺时连有灾异琼上疏顺帝曰间者以来卦位错谬【易干凿度曰求卦主嵗术常以太嵗为嵗纪嵗七十六为一纪二十纪为一蔀首即置积蔀首嵗数加所入纪嵗数以三十二除之不足除者以乾坤始数二卦而得一嵗未算即主嵗之卦也】寒燠相干气数兴日闇月散【防隂闇也散谓不精明】原之天意殆不虚然陛下宜开石室案河洛【石室藏书之府河洛图书之文也】外命史官悉条上永建以前至汉初灾异与永建以后讫于今日孰为多少又使近臣儒者参考政事数见公卿察问得失诸无功徳者宜皆斥黜臣前颇陈灾并荐光禄大夫樊英太中大夫薛包及会稽贺纯广汉杨厚未防御省伏见处士巴郡黄错汉阳任棠年皆耆耋有作者七人之志【论语曰作者七人注云谓伯夷叔齐虞仲夷逸朱张栁下惠少连】宜更见引致助崇大化于是有诏公车徴错等三年大旱琼复上疏曰昔鲁僖遇旱以六事自让躬节俭闭女谒放防佞者十三人诛税民受货者九人【春秋考异邮曰僖公之时雨泽不防比于九月公大惊惧率羣臣祷山川以六过自让绌女谒放下防佞郭都之等十三人诛领人之吏受货赂赵祝等九人曰辜在寡人方今天旱野无生稼寡人当死百姓何谤请以身塞无状也○刘攽曰注郭都之等案文多一之字】退舍南郊天立大雨今亦宜顾省政事有所损阙务存质俭以易民听尚方御府息除烦费明勑近臣使遵法度如有不移示以好恶数见公卿引纳儒士访以政化使陈得失又囚徒尚积多致死亡亦足以感伤和气招降灾旱若改敝从善择用嘉谋则灾消福至矣书奏引见徳阳殿使中常侍以琼奏书属主者施行自帝即位以后不行籍田之礼琼以国之大典不宜久废上疏奏曰自古圣帝哲王莫不敬恭明祀增致福祥故必躬郊庙之礼亲籍田之勤以先羣萌率劝农功昔周宣王不籍千亩虢文公以为大讥卒有姜戎之难终损中兴之名【国语曰宣王即位不籍千亩虢文公谏曰夫人之大事在农上帝之粢盛于是乎出故稷为大官古者太史顺时土农祥晨正日月底于天庙先时九日太史告稷曰阳气俱蒸土膏其动稷以告王王即斋宫百官御事王耕一墢班三之庶人终于千亩王弗听后师败绩于姜氏之戎墢音扶发反】窃见陛下遵稽古之鸿业体防肃以应天顺时奉元怀柔百神朝夕触尘埃于道路昼暮聆庶政以防人虽诗咏成汤之不怠遑书美文王之不暇食诚不能加【诗商颂曰不潜不滥不敢怠遑书曰文王至于日中昃不遑暇食也】今庙祀适阕而祈谷絜斋之事近在明日臣恐左右之心不欲屡动圣躬以为亲耕之礼可得而废臣闻先王制典籍田有日司徒咸戒司空除坛先时五日有协风之应王即斋宫飨醴载耒诚重之也自癸巳以来仍西北风甘泽不集寒凉尚结【西北风曰不周风亦曰厉风见吕氏春秋也】迎春东郊既不躬亲先农之礼所宜自勉以逆和气以致时风【通义曰八风者八卦之气八风以时至则隂阳变化之道成万物得以时育生也】易曰君子自强不息斯其道也【乾卦象曰天行健君子以自强不息也】书奏帝从之顷之迁尚书令琼以前左雄所上孝廉之选专用儒学文吏于取士之义犹有所遗乃奏增孝悌及能从政者为四科事竟施行又雄前议举吏先试之于公府又覆之于端门后尚书张盛奏除此科琼复上言覆试之作将以澄洗清浊覆实虚滥不宜改革帝乃止出为魏郡太守稍迁太常和平中以选入侍讲禁中元嘉元年迁司空桓帝欲襃崇大将军梁冀使中朝二千石以上会议其礼特进胡广太常羊溥司校尉祝恬太中大夫边诏等咸称冀之勲徳其制度赉赏以宜比周公锡之山川土田附庸【诗鲁颂曰王曰叔父建尔元子俾侯于鲁啓尔土宇为周室辅乃命鲁公俾侯于东锡之山川土田附庸注云王成王也叔父周公也○刘攽曰正文以宜周公案以宜不成文理当作宜以】琼独建议曰冀前以亲迎之劳增邑三千又其子亦加封赏昔周公辅相成王制礼作乐化致太平是以大啓土宇开地七百【礼记明堂位曰周公相武王以伐纣武王崩成王防弱周公践天子位以理天下七年致政于成王以周公有勲劳于天下是以封周公于曲阜地方七百里革车千乗命鲁公世世祀周公以天子之礼乐也】今诸侯以户邑为制不以里数为限萧何识髙祖于泗水霍光定倾危以兴国皆益户增封以显其功【髙祖为泗上亭长萧何佐之后拜何为相国益封五千户霍光废昌邑王立宣帝后益封光万七千户】冀可比邓禹合食四县赏赐之差同于霍光使天下知赏必当功爵不越徳朝廷从之冀意以为恨会以地动防免复为太仆永兴元年迁司徒转大尉梁冀前后所托辟召一无所用虽有善人而为冀所饰举者亦不加命延熹元年以日食免复为大司农明年梁冀被诛大尉胡广司徒韩縯司空孙朗皆坐阿附免废复拜琼为太尉以师傅之恩而不阿梁氏乃封为邟乡侯【说文云邟颍川县也汉颍川有周承休侯国元始二年更名曰邟音亢】邑千戸琼辞疾譲封六七上言防恳恻乃许之梁冀既诛琼首居公位举奏州郡素行贪污至死徙者十余人海内由是翕然望之寻而五侯擅权倾动内外自度力不能匡乃称疾不起【五侯谓左悺徐璜等】四年以寇贼免其年复为司空秋以地震免七年疾笃上疏諌曰臣闻天者务刚其气君者务彊其政是以王者处髙自持不可不安履危任力不可不据夫自持不安则顚任力不据则危故圣人升髙据上则以徳义为首渉危蹈倾则以贤者为力唐尧以徳化为冠冕以稷契为筋力髙而益崇动而愈据此先圣所以长守万国保其社稷者也昔髙皇帝应天顺民奋劒而王埽除秦项革命创制降徳流祚至于哀平则帝道不纲秕政日乱遂使奸佞擅朝外戚专恣所冠不以仁义为冕所蹈不以贤佐为力终至顚蹶灭絶汉祚天维陵弛民鬼惨怆頼皇干眷命炎徳复辉光武以圣武天挺继统兴业创基氷泮之上立足枳棘之林【氷泮喻危防枳棘喻艰难】擢贤于众愚之中画功于无形之世【形兆也言未有天下之兆画或作书也】崇礼义于交争循道化于乱离是自歴髙而不倾任力危而不跌兴复洪祚开建中兴光被八极垂名无穷至于中叶盛业渐衰陛下初从藩国爰升帝位天下拭目谓见太平而即位以来未有胜政诸梁秉权竖宦充朝重封累职倾动朝廷卿校牧守之选皆出其门羽毛齿革明珠南金之寳殷满其室【殷盛也】富拟王府埶回天地言之者必族附之者必荣忠臣惧死而杜口万夫怖祸而木舌【法言曰金口木古也】塞陛下耳目之明更为聋瞽之主故太尉李固杜乔忠以直言徳以辅政念国忘身陨殁为报而坐陈国议遂见残灭【坐音才卧反】贤愚切痛海内伤惧又前白马令李云指言宦官罪秽宜诛皆因众人之心以救积薪之敝【贾谊上疏曰夫抱火厝积薪之下而寝其上火未及然因谓之安方今之政何以异此也】农杜众知云所言宜行惧云以忠获罪故上书陈理之乞同日而死所以感悟国家庶云获免而云既不辜众又并坐天下尤痛益以怨结故朝野之人以忠为讳昔赵杀鸣犊孔子临河而反夫覆巢破卵则凤皇不翔刳牲夭胎则麒麟不臻诚物类相感理使其然【史记曰孔子西见赵简子至于河而闻窦鸣犊舜华之死也临河而叹曰美哉洋洋丘之不济此命也夫窦鸣犊舜华晋之贤大夫也赵简子不得志之时须此两人而后从政及其得志而杀之丘闻刳胎杀夭则麒麟不至郊薮涸泽而渔则蛟龙不处其渊覆巢毁卵则凤皇不翔何则君子讳伤其类也事亦见孔子家语文也】尚书周永昔为沛令素事梁冀幸其威埶坐事当罪越拜令职见冀将衰乃阳毁示忠遂因奸计亦取封侯又黄门协邪羣軰相党自冀兴盛腹背相亲朝夕图谋共搆奸轨临冀当诛无可设巧复记其恶以要爵赏陛下不加清徴审别眞伪复与忠臣并时显封使朱紫共色粉墨杂蹂所谓抵金玉于沙砾【抵投也音纸】碎珪璧于泥涂四方闻之莫不愤叹昔曾子大孝慈母投杼【解见寇荣传】伯竒至贤终于流放【说苑曰王国子前母子伯竒后母子伯封后母欲其子立为太子说王曰伯竒好妾王不信其母曰令伯竒于后园妾过其旁王上台视之即可知王如其言伯竒入园后母隂取蜂十数置单衣中过伯竒邉曰蜂螫我伯竒就衣中取蜂杀之王遥见之乃逐伯竒也○刘攽曰注伯竒王国子案伯竒是尹吉甫子王国未详】夫防谀所举无髙而不可升相抑无深而不可沦可不察欤臣至顽驽世荷国恩身轻位重勤不补过然惧于永殁负衅益深敢以垂絶之日陈不讳之言庶有万分无恨三泉【三者数之极一生二二生三三生万物天地人之极数故以三为名者取其深之极也】其年卒时年七十九赠车骑将军諡曰忠侯孙琬
　　琬字子琰少失父早而辩慧祖父琼初为魏郡太守建和元年正月日食京师不见而琼以状闻太后诏问所食多少琼思其对而未知所况琬年七嵗在傍曰何不言日食之余如月之初琼大惊即以其言应诏而深竒爱之后琼为司徒琬以公孙拜童子郎辞病不就知名京师时司空盛允有疾琼遣琬问防江夏上蛮贼事副府【副本诣公府也】允发书视毕微戏琬曰江夏大邦而蛮多士少琬奉手对曰蛮夷猾夏责在司空因拂衣辞去允甚竒之稍迁五官中郎将时陈蕃为光禄勲深相敬待数与议事旧制光禄举三署郎以髙功久次才徳尤异者为茂才四行【久次谓久居官次也】时权富子弟多以人事得举而贫约守志者以穷退见遗京师为之謡曰欲得不能光禄茂才【能音乃来反】于是琬蕃同心显用志士平原刘醇河东朱山蜀郡殷参等并以才行防举蕃琬遂为权富郎所见中伤事下御史中丞王畅侍御史刁韪韪畅素重蕃琬不举其事而左右复防以朋党畅坐左转议郎而免蕃官琬韪俱禁锢韪字子荥彭城人后陈蕃被徴而言事者多讼韪复拜议郎迁尚书在朝有鲠直臣节出为鲁东海二郡相性抗厉有明略所在称神常以法度自整家人莫见堕容焉琬被废弃防二十年至光和末太尉杨赐上书荐琬有拨乱之才由是徴拜议郎擢为青州刺史迁侍中中平初出为右扶风徴拜将作大匠少府太仆又为豫州牧时寇贼陆梁州境雕残琬讨击平之威声大震政绩为天下表封关内侯及董卓秉政以琬名臣徴为司徒迁太尉更封阳泉乡侯卓议迁都长安琬与司徒杨彪同谏不从琬退而駮议之曰昔周公营洛邑以寜姬光武卜东都以隆汉天之所啓神之所安大业既定岂宜妄有迁动以亏四海之望时人惧卓暴怒琬必及害固諌之琬对曰昔白公作乱于楚屈庐冒刃而前【新序曰白公胜杀楚惠王王出亡令尹司马皆死胜防劒而属之于屈庐曰子与我将舍子不与我将杀子屈庐曰诗有之曰莫莫葛累延于条枚恺悌君子求福不回今子杀子叔父而求福于庐也可乎且吾闻之知命之士见利不动临死则死是谓人臣之礼故上知天命下知臣道其可刼乎子胡不推之白公胜乃入其劒焉】崔杼弑君于齐晏婴不惧其盟【解见冯衍传】吾虽不徳诚慕古人之节琬竟坐免卓犹敬其名徳旧族不敢害后与杨彪同拜光禄大夫及徙西都转司校尉与司徒王允同谋诛卓及卓将李傕郭汜攻破长安遂收琬下狱死时年五十二
　　论曰古者诸侯嵗贡士进贤受上赏非贤贬爵土升之司马辩论其才论定然后官之任官然后禄之【尚书大传曰古者诸侯之于天子三年一贡士一适谓之好徳再适谓之贤贤三适谓之有功有功者天子赐以车服弓矢号曰命诸侯有不贡士谓之不率正一不适谓之过再不适谓之傲三不适谓之诬诬者天子绌之一绌以爵再绌以地三绌而爵地毕也】故王者得其人进仕劝其行经邦务所由久矣汉初诏举贤良方正州郡察孝廉秀才斯亦贡士之方也中兴以后复增敦朴有道贤能直言独行髙节质直清白敦厚之属荣路既广觖望难裁自是窃名伪服浸以流竞权门贵仕请谒繁兴自左雄任事限年试才虽颇有不密固亦因识时宜【○刘攽曰案文当作因时识宜】而黄琼胡广张衡崔瑗之徒泥滞旧方互相诡駮循名者屈其短算实者挺其效故雄在尚书天下不敢妄选十余年间称为得人斯亦效实之徴乎顺帝始以童弱反政而号令自出知能任使故士得用情天下喁喁仰其风采遂乃备纁玉帛以聘南阳樊英天子降寝殿设坛席尚书奉引延问失得急登贤之举虚降己之礼于是处士鄙生忘其拘儒【拘儒犹褊狭也】拂巾衽褐以企旌车之招矣至乃英能承风俊乂咸事若李固周举之渊谟深左雄黄琼之政事贞固桓焉杨厚以儒学进崔瑗马融以文章显吴祐苏章种暠栾巴牧民之良干庞参虞诩将帅之宏规王龚张晧虚心以推士张纲杜乔直道以纠违郎顗隂阳详密张衡机术特妙东京之士于兹盛焉向使庙堂纳其髙谋疆塲宣其智力帷幄容其蹇辞举厝禀其成式则武宣之轨岂其逺而【而语辞也论语曰岂不尔思室是逺而】诗云靡不有初鲜克有终可为恨哉及孝桓之时硕徳继兴【硕大也】陈蕃杨秉处称贤宰皇甫张叚出号名将王畅李膺弥缝衮阙【弥缝犹补合也诗云衮职有阙惟仲山甫补之】朱穆刘陶献替匡时郭有道奬鉴人伦陈仲弓道下邑其余宏儒逺智髙心絜行激扬风流者不可胜言而斯道莫振文武陵队在朝者以正议婴戮谢事者以党锢致灾徃车虽折而来轸方遒【广雅曰遒急也】所以倾而未顚决而未溃岂非仁人君子心力之为乎呜呼
　　赞曰雄作纳言古之八元举升以彚越自下蕃【彚类也易曰以其彚征吉彚音谓】登朝理政并纾灾昬【纾觧也音式余反】琼名夙知累章国疵【疵病也】琬亦早秀位及志差【志意差舛不能遂也差音楚宜反】
  </div>
  <div class="pagination">
   <a href="后汉书四库_page52.html">
    上一页
   </a>
   <span>
    ...
   </span>
   <a href="后汉书四库_page48.html">
    48
   </a>
   <a href="后汉书四库_page49.html">
    49
   </a>
   <a href="后汉书四库_page50.html">
    50
   </a>
   <a href="后汉书四库_page51.html">
    51
   </a>
   <a href="后汉书四库_page52.html">
    52
   </a>
   <span class="current-page">
    53
   </span>
   <a href="后汉书四库_page54.html">
    54
   </a>
   <a href="后汉书四库_page55.html">
    55
   </a>
   <a href="后汉书四库_page56.html">
    56
   </a>
   <a href="后汉书四库_page57.html">
    57
   </a>
   <a href="后汉书四库_page58.html">
    58
   </a>
   <span>
    ...
   </span>
   <a href="后汉书四库_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
