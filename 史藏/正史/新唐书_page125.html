<!DOCTYPE html>
<html>
<head>
    <meta charset="UTF-8">
    <title>新唐书 - 第 125 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 125 页/共 185 页</h1>
    <div class="content">　　夏、商以前，制度多阙。至周，焕然可观。诸侯之臣不皆命天子，王朝庶官不专一职。穆王以伯冏为太仆正，命曰：“慎简乃僚。”此乃自择下吏之言也。太仆正，特中大夫耳，尚以僚属委之，则三公、九卿亦当然也。故太宰、内史并掌爵禄废置，司徒、司马别掌兴贤诏事。是分任群司而统以数职，王命其大者，而自择其小者。 
　　汉制，诸侯自置吏四百石以下，其傅、相大臣则汉为置之；州郡掾史、督邮、从事，悉任之牧守。 
　　自魏、晋以后，始归吏部，而迄于今。以刀笔量才，簿书察行，法与世弊，其来久矣。尺丈之量，锺庾之器，非所及则不能度，非所受则无以容，况天下之大、士类之众，可委数人手乎！又尸厥任者，间非其选，至为人择官，为身择利，下笔系亲疏，措情观势要，悠悠风尘，此焉奔竞，使百行折之一面，九能断之数言，不亦难乎。 
　　且臣闻莅官者，不可以无学。传曰：“学以从政，不闻以政入学。”今贵戚子弟一皆早仕，弘文、崇贤、千牛、辇脚之类，程较既浅，技能亦薄，而门阀有素，资望自高。夫所谓胄子者，必裁诸学，少则受业，长而入官，然后移家事国，谓之德进。夫少仕则不务学，轻试则无才。又勋官、三卫、流外之属，不待州县之举，直取书判，非先德后言之谊。 
　　臣闻国之用人，如人用财，贫者止糟糠，富者馀粱肉。故当衰弊乏贤，则磨策朽钝以驭之；太平多士，则遴柬髦俊而使之。今选者猥多，宜以简练为急。窃见制书，三品至九品并得荐十，此诚仄席旁求意也。但褒贬不明，故上不忧黜责，下不尽搜扬，莫慎所举，而苟以应命。且惟贤知贤，圣人笃论。皋陶既举，不仁者远。身苟滥进，庸及知人？不择举者之紧，而责所举之滥，不可得已。以陛下圣明，国家德业，而不建经久之策，但顾望魏、晋遗风，臣窃惑之。愿少遵周、汉之规，以分吏部选，即所用详，所失鲜矣。 
　　不纳。进拜文昌左丞、鸾台侍郎、同凤阁鸾台三品。迁地官尚书，检校纳言。玄同与裴炎缔交，能保终始，故号“耐久朋”。 
　　先是，狄仁杰督太原运，失米万斛，将坐诛，玄同救免。而河阳令周兴未知也，数於朝堂听命。玄同曰：“明府可去矣，毋久留。”兴以为沮己，衔之，至是诬玄同言“太后老矣，当复皇嗣”。后不察，赐死于家，年七十三。初，监察御史房济监刑，谓曰：“丈人盍上变？冀召见，得自陈。”玄同曰；“人杀与鬼杀等耳，不能为告事人！”玄同子恬，字安礼，事亲以孝闻。第进士，为御史主簿。开元中。至颍王傅。 
　　李昭德，雍州长安人。父乾祐，贞观初为殿中侍御史。鄃令裴仁轨私役门卒，太宗欲斩之，乾祐曰；“法令与天下共之，非陛下独有也。仁轨以轻罪致极刑，非画一之制。刑罚不中，则民无所措手足。”帝意解，繇是免死。迁侍御史。母卒，庐墓侧，负土成坟。帝遣使就吊，表异其闾。历治书侍御史，有能名。永徽初，擢御史大夫，为褚遂良所恶，出为邢、魏二州刺史。乾祐虽强直，而昵小人。尝为书与所善吏，刺取朝廷事，迷隐其辞，为吏所卖，遂良白发於朝，坐流驩州。台拜沧州刺史。入为司刑太常伯，举雍州司功参军崔擢为尚书郎，不得报，私语擢所以然。后擢犯罪，告乾祐漏禁中语以自赎，诏免官，卒。 
　　昭德强干有父风，擢明经，累官御史中丞。永昌初，坐事贬振州陵水尉。还为夏官侍郎。如意元年，拜凤阁侍郎、同凤阁鸾台平章事。武后营神都，昭德规创文昌台及定鼎、上东诸门，标置华壮。洛有二桥，司农卿韦机徙其一直长夏门，民利之，其一桥废，省巨万计。然洛水岁淙啮之，缮者告劳。昭德始累石代柱，锐其前，厮杀暴涛，水不能怒，自是无患。俄检校内史。薛怀义讨突厥，以昭德为行军长史，不见虏还。 
　　武承嗣任文昌左相，昭德谏曰；“承嗣已王，不宜典机衡，以惑众庶。且父子犹相篡夺，况姑侄乎？”后矍然曰；“我未之思也。”乃罢承嗣为太子少保。洛阳人王庆之率险佞数百人请以承嗣为皇太子，后不许；固请，后遣昭德诘其故。昭德笞杀庆之，余党散走。因奏曰：“自古有侄为天子而为姑立庙乎？以亲亲言之，天皇，陛下夫也；皇嗣，陛下子也。当传之子孙为万世计。陛下承天皇顾托而有天下，又立承嗣，臣见天皇不来食矣。”后乃止。承嗣恨，谮短之。后曰；“吾任昭德而获安枕，是代我劳，非而所知也。”有人获洛水白石而赤文者，献阙下曰：“此石赤心，故以献。”昭德叱曰；“洛水余石岂尽能反邪？”时来俊臣、侯思止舞文法，数诛陷大臣，人皆慑惧。昭德每奏其诬罔不道状，卒榜杀思止，其党稍摧沮。 
　　然昭德颇怙权，为众指目。鲁王府功曹参军丘愔上疏曰；“臣闻魏冉诛庶族以安秦，忠也。弱诸侯以强国，功也；然出入自专，击断无忌，威震人主，不闻有王，张禄一言而卒用忧死。向使昭王不即觉悟，则秦之霸业或不传子孙。陛下天授以前，万机独断，公卿百执具职而已。自长寿以来，厌怠细政，擢委昭德，乘总权纲，而才小任重，负气强愎，聋盲下民，刍狗同列，刻薄庆赏，多所矫虔，声威翕习，天下杜口。臣伏见南台敕目，群臣奏请，陛下制已曰‘可’，而昭德建言不可，制又从之。且人臣参奉机密，献可替否，事或便利，不豫咨谋，而画可已行，方兴驳异，是阳露擅命，以示於人，归美引咎，谊不类此，一切奏谳，皆承风指，阴相傅会。臣观其胆，乃大於身，鼻息所冲，上拂云汉。夫小家治生，有千百之赀，将以托人，尚忧失授，况天下之重，可轻委寄乎？履霜坚冰，须防其渐。大权一去，收之良难。愿陛下察臣之言。”又果毅邓注著《石论》数千言，述其专恣，凤阁舍人逢弘敏以闻。后由是恶之，谓姚曰：“诚如所言，昭德固负国矣！”乃贬钦州南宾尉。俄召授监察御史。 
　　万岁通天二年，来俊臣诬以逆谋，既而俊臣亦下狱，同日诛。时甚雨，众庶莫不冤昭德而快俊臣。神龙二年，赠左御史大夫。建中三年，加赠司空。 
　　吉顼，洛州河南人。长七尺，性阴克，敢言事。举进士及第。调明堂尉。父哲为易州刺史，坐赇当死，顼往见武承嗣，自陈有二女弟，请侍王巾盥者。承嗣喜，以犊车迎之。三日未言，问其故，答曰：“父犯法且死，故忧之。”承嗣为表贷哲死，迁顼龙为监。 
　　刘思礼谋反，顼上变事，后命武懿宗杂讯，因讽囚引近臣高阀生平所牾者凡三十六姓，捕系诏狱，搒楚百惨，以成其狱，同日论死，天下冤之。擢右肃政台中丞。 
　　来俊臣下狱，司刑当以死，状三日不下。顼从武后游苑中，因间言：“臣为陛下耳目，知俊臣状入不出，人以为疑。”后曰：“朕以俊臣有功，徐思之。”顼曰：“于安远告虺贞反，今为成州司马。俊臣诬杀忠良，罪恶如山，国蟊贼也，尚何惜？”於是后斩俊臣，而召安远为尚食奉御。 
　　突厥陷赵、定，授检校相州刺史，且募兵制虏南向。顼辞不知武，后曰：“贼方走，藉卿坐镇耳。”初，太原温彬茂死高宗时，封一笥书，诿妻曰：“吾死后，须年及垂拱献之。”垂拱初，妻上其书，言后革命事及突厥至赵去，故后知虏且还。顼至，募士无应者，俄诏以皇太子为元帅，应募日数千。顼还言状，后曰：“人心若是邪？卿可为群臣道之。”顼诵语于朝，诸武恶之。 
　　始，顼善张易之、殿中少监田归道、凤阁舍人薛稷、正谏大夫员半千、夏官侍郎李迥秀，皆为控鹤内供奉。顼又强敏，故后倚为腹心。圣历二年，进天官侍郎、同凤阁鸾台平章事。为刺史时，武懿宗讨契丹，退保相州。后争功殿中，懿宗陋短俯偻，顼严语侵之，无所容假。后怒曰：“我在，乃藉诸武，它日安可保？”衔之。 
　　张易之兄弟以宠盛，思自全，问顼计安出。顼曰：“公家以幸进，非有大功於天下，势必危。吾有不朽策，愿效之，非止保身，且世世不绝胙。”易之流涕请，顼曰：“天下思唐久矣！庐陵斥外，相王幽闭。上春秋高，武诸王，非海内属意。公盍从容请相王、庐陵，以副人望？易吊为贺之资也。”易之、昌宗乘间如顼教，后意乃定。既而知顼与谋，召见问状，顼对：“庐陵、相王皆陛下子，先帝顾托於陛下，当速有所付。”乃还中宗。 
　　明年，顼坐弟冒伪官贬琰川尉，及辞，召见，泣曰：“臣去国，无复再谒，愿有所言。然疾棘，请须臾间。”后命坐，顼曰：“水土皆一盎，有争乎？”曰：“无。”曰：“以为涂，有争乎？”曰：“无。”曰：“以涂为佛与道，有争乎？”曰：“有之。”顼顿首曰：“虽臣亦以为有。夫皇子、外戚，有分则两安。今太子再立，而外家诸王并封，陛下何以和之？贵贱亲疏之不明，是驱使必争，臣知两不安矣。”后曰：“朕知之，业已然，且奈何？”顼寻徙始丰尉，客江都，卒。 
　　中宗之立，顼实倡之，会得罪，无知者。睿宗初，有发明其忠，乃下诏赠御史大夫。 
　　赞曰：异乎，炎之暗于几也！知中宗之不君，不知武后之盗朝，假虎翼而责其搏人，死固宜哉！昭德、顼进不以道，君子耻之。虽然，一情区区，抑武兴唐，其助有端，则贤炎远矣。祎之、玄同漏言及诛，不失所以事君者云。 
　　
列传第四十三　张韦韩宋辛二李裴 
　　张廷珪，河南济源人。慷慨有志尚。第进士，补白水尉。举制科异等。累迁监察御史，按劾平直。武后税天下浮屠钱，营佛祠於白司马坂 ，作大象，廷珪谏，以为：“倾四海之财，殚万民之力，穷山之木为塔，极冶之金为象，然犹有为之法，不足高也。填塞涧穴，覆压虫蚁，且巨亿计。工员穷窭，驱役为劳，饥渴所致，疾疹方作。又僧尼乞丐自赡，而州县督输，星火迫切，鬻卖以充，非浮屠所谓随喜者。今天下虚竭，苍生雕弊，谓宜先边境，实府库，养人力。”后善之，召见长生殿，赏慰良厚，因是罢役。 
　　会诏市河南河北牛羊、荆益奴婢，置监登、莱，以广军资。廷珪上书曰：“今河南牛疫，十不一在，诏虽和市，甚於抑夺。并市则价难准，简择则吏求贿，是牛再疫，农重伤也。高原耕地夺为牧所，两州无复丁田，牛羊践暴，举境何赖？荆、益奴婢多国家户口，奸豪掠买，一入於官，永无免期。南北异宜，至必生疾，此有损无益也。抑闻之，君所恃在民，民所恃在食，食所资在耕，耕所资在牛；牛废则耕废，耕废则食去，食去则民亡，民亡则何恃为君？羊非军国切要，假令蕃滋，不可射利。”后乃止。 
　　张易之诛，议穷治党与。廷珪建言：“自古革命，务归人心，则以刑胜治。今唐历不移，天地复主，宜以仁化荡宥。且易之盛时，趋附奔走半天下，尽诛则已暴，罚一二则法不平，宜一切洗贷。”中宗纳之。 
　　神龙初，诏白司马坂复营佛祠，廷珪方奉诏抵河北，道出其所，见营筑劳亟，怀不能已，上书切争，且言：“自中兴之初，下诏书，弛不急，斥少监杨务廉，以示中外。今土木复兴，不称前诏；掘壤伐木，浸害生气。愿罢之，以纾穷乏。”帝不省。寻为中书舍人。再迁礼部侍郎。 
　　玄宗开元初，大旱，关中饥，诏求直言。廷珪上疏曰：“古有多难兴国，殷忧启圣，盖事危则志锐，情苦则虑深，故能转祸为福也。景龙、先天间，凶党构乱，陛下神武，汛扫氛垢，日月所烛，无不濡泽，明明上帝，宜锡介福。而顷阴阳愆候，九谷失稔，关辅尤剧。臣思天意，殆以陛下春秋鼎盛，不崇朝有大功，轻尧、舜而不法，思秦、汉以自高，故昭见咎异，欲日慎一日，永保大和，是皇天於陛下眷顾深矣，陛下得不奉若休旨而寅畏哉！诚愿约心削志，考前王之书，敦素朴之道，登端士，放佞人，屏后宫，减外厩，场无蹴鞠之玩，野绝从禽之乐，促远境，罢县戍，矜惠惸独，蠲薄徭赋，去淫巧，捐珠璧，不见可欲，使心不乱。或谓天戒不足畏，而上帝冯怒，风雨迷错，荒馑日甚，则无以济下矣；或谓人穷不足恤，而亿兆携离，愁苦昏垫，则无以奉上矣。斯安危所系，祸福之原，奈何不察？今受命伊始，华夷百姓清耳以听，刮目以视，冀有闻见，何遽孤其望哉？” 
　　再迁黄门侍郎，监察御史蒋挺坐法，诏决杖朝堂，廷珪执奏：“御史有谴，当杀杀之，不可辱也。”士大夫服其知体。 
　　王琚持节巡天兵诸军，方还，复诏行塞下，议者皆谓将袭回纥，廷珪陈五不可，且言：“中国步多骑少，人赍一石粮，负甲百斤，盛夏长驱，昼夜不休，劳逸相绝，其势不敌，一也。出军掩敌，兵不数万，不可以行，废农广馈，饥岁不支，二也。千里远袭，其谁不知？贼有斥候，必能预防，三也。狄人兽居碛漠，譬之石田，克而无补，四也。天下无年，当养人息兵，五也。”又请复十道按察使，巡视州县，帝然纳之，因诏陆象先等分使十道。时遣使赍缯锦至石国市犬马，廷珪曰：“犬马非土性弗畜，珍禽异兽不育于国，不宜劳远人致异物，愿省无益之故，救必然之急，天下之幸。” 
　　坐漏禁内语，出为沔州刺史。频徙苏、宋、魏三州。初，景龙中，宗楚客、纪处讷、武廷秀、韦温等封户多在河南、河北，讽朝廷诏两道蚕产所宜，虽水旱得以蚕折租。廷珪谓：“两道倚大河，地雄奥，股肱走集，宜得其欢心，安可不恤其患而殚其力？若以桑蚕所宜而加别税，则陇右羊马、山南椒漆、山之铜锡铅锴、海之蜃蛤鱼盐，水旱皆免，宁独河南、北外於王度哉？愿依贞观、永徽故事，准令折免。”诏可。在官有威化。入为少府监，封范阳县男。以太子詹事致仕。卒，赠工部尚书，谥贞穆。 
　　廷珪伟姿仪，善八分书，与李邕友善，及邕踬於仕，屡表荐之，人尚其方介云。 
　　韦凑，字彦宗，京兆万年人。祖叔谐，贞观中为库部郎中，与弟吏部郎中叔谦、兄主爵郎中季武同省，时号“三列宿”。 
　　凑，永淳初，解褐婺州参军事。徙资州司兵，观察使房昶才之，表于朝，迁扬州法曹。州人盂神爽罢仁寿令，豪纵，数犯法，交通贵戚，吏莫敢绳，凑按治，杖杀之，远近称伏。入为相王府属，时姚崇兼府长史，尝曰：“韦子识远文详，吾恨晚得之。”六迁司农少卿。忤宗楚客，出为贝州刺史。 
　　睿宗立，授鸿胪少卿。徙太府，兼通事舍人。时改葬故太子重俊，有诏加谥，又诏雪李多祚等罪，议赠官。凑上言： 
　　王者发号出令，必法大道，善善著，恶恶明也。赏罚所不加，则考行立谥以褒贬之。臣议其君，子议其父，曰“灵”曰“厉”者，不敢以私乱公也。臣伏见故太子与多祚等拥北军，犯宸居，破扉斩关，兵指黄屋，骑腾紫微，和帝御玄武门亲谕逆顺，太子据鞍自若，督众不止；逆党悔非，回兵执贼，多祚伏诛，太子乃遁去。明日帝见群臣，涕数行下，曰：“几不与公等相见”，其为危甚矣！ 
　　臣子之礼，过位必趋，蹙路马刍有诛。昔汉成帝为太子，行不敢绝驰道。秦师免胄过周北门，王孙满策其必败。推此，则太子称兵宫中，为悖已甚。以斩三思父子而嘉之乎，则弄兵讨逆以安君父可也；因欲自立，则是为逆，又奚可褒？此时韦氏逆未明，义未绝，於太子母也，子无废母之理；非中宗命废之，则又劫父废母。且君或不君，臣安可不臣？父或不父，子安可不子？晋太子申生谥曰恭，汉太子据谥曰戾，今太子乃谥节闵，臣所未谕。愿与议谥者质於御前，使臣言非耶，甘鼎镬之诛，申大义示天下。臣言是耶，咸蒙冰释，不复异议。如曰未然，奈何使后世乱臣贼子资以为辞？宜易谥以合经礼，多祚等罪云“免”而不云“雪”。 
　　帝瞿然，引内阁中，劳曰：“诚如卿言。业已尔，奈何？”对曰：“太子实逆，不可以褒，请质行以示。”时大臣亦重改，唯罢多祚等赠官。 
　　景云初，作金仙等观，凑谏，以为：“方农月兴功，虽赀出公主，然高直售庸，则农人舍耕取雇，趋末弃本，恐天下有受其饥者。”不听，凑执争，以“万物生育，草木昆蚑伤伐甚多，非仁圣本意”。帝诏外详议。中书令崔湜、侍中岑羲曰：“公敢是耶？”凑曰：“食厚禄，死不敢顾，况圣世必无死乎？”朝廷为减费万计。出为陕、汝、岐三州刺史。 
　　开元初，欲建碑靖陵，凑以古园陵不立碑，又云旱不可兴工，谏而止。迁将作大匠。诏复孝敬皇帝庙号义宗，凑谏曰：“传云：‘必也正名。’礼：祖有功，宗有德，其庙百世不毁。商有三宗，周宗武王，汉文帝为太宗，武帝为世宗。历代称宗者，皆方制海内，德泽可尊，列於昭穆，是谓不毁。孝敬皇帝未尝南面，且别立寝庙，无称宗之义。”遂罢。 
　　迁右卫大将军，玄宗谓曰：“故事，诸卫大将军与尚书更为之，近时职轻，故用卿以重此官，其毋辞！”寻徙河南尹，封彭城郡公。会洛阳主薄王钧以赇抵死，诏曰：“两台御史、河南尹纵吏侵渔，《春秋》重责帅，其出凑曹州刺史，侍御史张洽通州司马。”久之，迁太原尹，兼北都军器监，边备修举，诏赐时服劳勉之。及病，遣上医临治。卒，年六十五，赠幽州都督，谥曰文。子见素。 
　　见素，子会微，质性仁厚。及进士第，授相王府参军，袭父爵，擢累谏议大夫。天宝五载，为江西、山南、黔中、岭南道黜陟使，绳纠吏治，所至震畏。迁文部侍郎，平判皆诵於口，铨叙平允，官有頠求，辄下意听纳，人多德之。 
　　十三载，玄宗苦雨潦，阅六旬，谓宰相非其人，罢左相陈希烈，诏杨国忠审择大臣。时吉温得幸，帝欲用之。温为安禄山所厚，国忠惧其进，沮止之。谋於中书舍人窦华、宋昱，皆以见素安雅易制，国忠入白帝，帝亦以相王府属，有旧恩，遂拜武部尚书、同中书门下平章事、集贤院学士，知门下省事。 
　　明年，禄山表请蕃将三十二人代汉将，帝许之，见素不悦，谓国忠曰：“禄山反状暴天下，今又以蕃代汉，难将作矣。”国忠不应，见素曰：“知祸之牙不能防，见祸之形不能制，焉用彼相？明日当恳论之。”既入，帝迎谕曰：“卿等有疑禄山意耶？”国忠、见素趋下，流涕具陈禄山反明甚，诏复位，因以禄山表置帝前乃出。帝令中官袁思艺传诏曰：“此姑忍，朕徐图之。”由是奉诏。然每进见，未尝不为帝言之，帝不入其语。未几，禄山反，从帝入蜀。陈玄礼之杀国忠也，兵伤其首，众传声曰：“毋害韦公父子！”获免。帝令寿王赐药傅创。次巴西，诏兼左相，封豳国公。 
　　肃宗立，与房琯、崔涣持节奉传国玺及册，宣扬制命，帝曰：“太子仁孝，去十三载已有传位意，属方水旱，左右劝我且须丰年。今帝受命，朕如释负矣。烦卿等远去，善辅导之。”见素涕泣拜辞，又命见素子谔及中书舍人贾至为册使判官，谒见肃宗於顺化郡。肃宗闻琯名且旧，虚怀待之；以见素尝附国忠，礼遇独减。 
　　是岁十月丙申，有星犯昴，见素言於帝曰：“昴者，胡也。天道谪见，所应在人，禄山将死矣。”帝曰：“日月可知乎？”见素曰：“福应在德，祸应在刑。昴金忌火，行当火位，昴之昏中，乃其时也。既死其月，亦死其日。明年正月申寅，禄山其殪乎！”帝曰：“贼何等死？”答曰：“五行之说，子者视妻所生。昴犯以丙申。金，木之妃也；木，火之母也。丙火为金，子申亦金也。二金本同末异，还以相克，贼殆为子与首乱者更相屠戮乎！”及禄山死，日月皆验。 
　　明年三月至凤翔，拜尚书右仆射，罢知政事。初，行在所承丧乱后，兵吏三铨簿领炀散，选部文符伪滥，帝欲广怀士心，至者一切补官，不加检复。见素奏宜明条纲以为持久，帝未及从。既还都，选者猥集，补署无所，日诉于朝，乃追行其言。会郭子仪亦为仆射，徙见素太子太师，诏至蜀郡奉迎太上皇。以功食实封三百户。上元初，以疾求致仕，许之，诏朝朔望。宝应元年卒，年七十六，赠司徒，谥忠贞。子谔。 
　　赞曰：杨国忠本与安禄山争宠，故捕吉温以激其乱，阴储蜀赀，待天子之出，则己与韦见素流涕争禄山反状，将信所言，以久其权。见素能言禄山反，不能言所以反，是佐国忠败王室也，玄宗不悟，仍相之。卒为后帝所薄，然犹完其要领，幸矣。谓见素为前知，果非也。 
　　谔历京兆府司录参军。国忠之死，军聚不解，陈玄礼请杀贵妃以安众，帝意犹豫，谔谏曰：“臣闻以计胜色者昌，以色胜计者亡。今宗庙震惊，陛下弃神器，奔草莽，惟割恩以安社稷。”因叩头流血。帝寤，赐妃死，军乃大悦。擢谔御史中丞，为置顿使。乘舆将行，或曰：“国忠死，不可往蜀，请之河、陇”，或请幸太原、朔方、凉州，或曰如京师，杂然不一。帝心向蜀，未能言。谔曰：“今兵少，不能捍贼，还京非万全计，不如至扶风，徐图去就。”帝问於众，众然之，遂至扶风，乃决西幸。后终给事中。 
　　顗，字周仁，谔弟益之子。蚤孤，事姊恭顺。及长，身不衣帛。通阴阳象纬，博知山川风俗，论议曲据。以门调补千牛备身。自鄠尉判入等，授万年尉。历御史、补阙，与李约、李正辞更进讽谏，数移大事。裴垍、韦贯之、李绛、崔群、萧俯皆布衣旧，继为宰相，朝廷典章多所咨逮，尝曰：“吾侪五人，智不及一韦公。”长庆初为大理少卿。累迁给事中。敬宗立，授御史中丞，为户部侍郎，徙吏部。卒，赠礼部尚书。 
　　所著《易缊解》，推演终始，有深谊。既喜接士，后出莫不造门。而李逢吉方结党与，擅国政，颇傅会之，素议遂衰。然节俭自居，天下推其尚云。 
　　知人，字行哲，叔谦子。弱而好古。以国子举授校书郎。高宗时，擢州参军八人为中台郎，知人自荆府兵曹迁司库员外郎，兼判司戎大夫事。未几卒。子维、绳。 
　　维，字文纪。进士对策高第，擢武功主簿。督役乾陵，会岁饥，均力劝功，人不知劳。坐徐敬业亲，贬五泉主簿。徙内江令，教民耕桑，县为刻颂。迁户部郎中，善裁剖，时员外宋之问善诗，故时称“户部二妙”。终太子右庶子。 
　　绳，长文辞。抚养宗属孤幼无异情。举孝廉，以母老不肯仕。逾二十年，乃历长安尉，威行京师。擢监察御史，更泗、泾、鄜三州刺史。天宝初，入为秘书少监，玄宗尚文，视其职如尚书丞、郎。绳刊是图简，以善职称。终陈王傅。 
　　虚心，字无逸，维子。举孝廉。迁大理丞、侍御史。神龙中，按大狱，仆射窦怀贞、侍中刘幽求有所轻重，虚心据正不桡。景龙中，属羌叛，既禽捕，有诏悉诛，虚心惟论酋长死，原活其余。迁御史中丞。历荆、潞、扬三大都督府长史。荆州有乡豪，负势干法，虚心籍其訾入之官。以庐江多盗，遂县舒城，盗贼为衰。入为工部尚书、东京留守。累封南皮郡子卒，赠扬州大都督，谥曰正。弟虚舟，历洪、魏二州刺史，有治名。入为刑部侍郎。 
　　初，维为郎，莳柳于廷，及虚心兄弟居郎省，对之辄敛容。自叔谦后，至郎中者数人，世号“郎官家”。 
　　韩思复，字绍出，京兆长安人。祖伦，贞观中历左卫率，封长山县男。思复少孤，年十岁，母为语父亡状，感咽几绝，故伦特爱之，尝曰：“此儿必大吾宗。”然家富有，金玉、车马、玩好未尝省。笃学，举秀才高第，袭祖封。永淳中，家益窭，岁饥，京兆杜瑾者，以百绫饷思复，思复方并日食，而绫完封不发。 
　　调梁府仓曹参军，会大旱，辄开仓赈民，州劾责，对曰：“人穷则滥，不如因而活之，无趣为盗贼。”州不能诎。转汴州司户，仁恕，不行鞭罚。以亲丧去官，鬻薪自给。姚崇为夏官侍郎，识之，擢司礼博士。五迁礼部郎中。建昌王武攸宁母亡，请鼓吹，思复持不可而止。坐为王同皎所荐，贬始州长史。迁滁州刺史，州有铜官，人铲凿尤苦，思复为贾他鄙，费省获多。有黄芝五生州署，民为刻颂其祥。徙襄州。 
　　入拜给事中。帝作景龙观，思复谏曰：“祸难初弭，土木遽兴，非忧物恤人所急。”不见省。严善思坐谯王重福事，捕送诏狱，有司劾善思“任汝州刺史，与王游；至京师，不暴王谋，但奏东都有兵气。匿反罔上，宜伏诛”。思复曰：“往韦氏擅内，谋危社稷，善思诣相府，白陛下必即位。今诏追善思，书发即至，使有逆节者，肯遽奔命哉？请集百官议。”议多同，善思得免死，流静州。迁中书舍人，数指言得失，颇见纳用。 
　　开元初，为谏议大夫。山东大蝗，宰相姚崇遣使分道捕瘗。思复上言：“夹河州县，飞蝗所至，苗辄尽，今游食至洛。使者往来，不敢显言。且天灾流行，庸可尽瘗？望陛下悔过责躬，损不急之务，任至公之人，持此诚实以答谴咎，其驱蝗使一切宜罢。”玄宗然之，出其疏付崇，崇建遣思复使山东按所损，还，以实言。崇又遣监察御史刘沼覆视，沼希宰相意，悉易故牒以闻，故河南数州赋不得蠲。崇恶之，出为德州刺史。拜黄门侍郎。帝北巡，为行在巡问赈给大使。迁御史大夫，性恬淡，不喜为绳察，徙太子宾客，进爵伯。累迁吏部侍郎。复为襄州刺史，治行名天下，代还，仍拜太子宾客。卒，年七十四，谥曰文。天子亲题其碑曰“有唐忠孝韩长山之墓”。故吏卢僎、邑人孟浩然立石岘山。 
　　初，郑仁杰、李无为者，隐居太白山，思复少从二人游，尝曰：“子识清貌古，恨仕不及宰相也。”子朝宗。 
　　朝宗初，历左拾遗。睿宗诏作乞寒胡戏，谏曰：“昔辛有过伊川，见被发而祭，知其必戎。今乞寒胡，非古不法，无乃为狄？又道路藉藉，咸言皇太子微服观之。且匈奴在邸，刺客卒发，大忧不测，白龙鱼服，深可畏也。况天象变见，疫疠相仍，厌兵助阴，是谓无益。”帝称善，特赐中上考。帝传位太子，朝宗与将军庞承宗谏曰：“太子虽睿圣，宜且养成盛德。”帝不听。累迁荆州长史。 
　　开元二十二年，初置十道采访使，朝宗以襄州刺史兼山南东道。襄州南楚故城有昭王井，传言汲者死，行人虽曷困，不敢视，朝宗移书谕神，自是饮者亡恙，人更号韩公井。坐所任吏擅赋役，贬洪州刺史。天宝初，召为京兆尹，分渭水入金光门，汇为潭，以通西市材木。出为高平太守。始，开元末，海内无事，讹言兵当兴，衣冠潜为避世计，朝宗庐终南山，为长安尉霍仙奇所发，玄宗怒，使侍御史王讯之。贬吴兴别驾，卒。朝宗喜识拔后进，尝荐崔宗之、严武於朝，当时士咸归重之。 
　　朝宗孙佽，字相之，性清简。元和初第进士。自山南东道使府入为殿中侍御史。累迁桂管观察使，部二十余州，自参军至县令无虑三百员，吏部所补才十一，余皆观察使商才补职。佽下车，悉来谒，一吏持籍请补缺员，佽下教曰：“居官治，吾不夺；其不奉法，无望纵舍。缺者，须按籍取可任任之。”会春服使至，乡有豪猾厚进贿使者，求为县令，使者请佽，佽许之。既去，召乡豪责以桡法，笞其背，以令部中，自是豪右畏戢。时诏置五管监兵，尽境赋不足充其费，佽处以俭约，遂为定制，众以为难。卒，赠工部侍郎。 
　　宋务光，字子昂，一名烈，汾州西河人。举进士及第，调洛阳尉。迁右卫骑曹参军。神龙元年，大水，诏文武九品以上官直言极谏，务光上书曰： 
　　后王乐闻过，罔不兴；拒谏，罔不乱。乐闻过则下情通，下情通则政无缺，此所以兴也。拒谏则群议壅，群议壅则上孤立，此所以乱也。 
　　臣尝观天人相与之际，有感必应，其间甚密，是以教失於此，变生於彼。《易》曰：“天垂象，见吉凶，圣人象之。”窃见自夏以来，水气勃戾，天下多罹其灾，洛水暴涨，漂损百姓。《传》曰：“简宗庙，废祠祀，则水不润下。”夫王者即位，必郊祀天地，严配祖宗。自陛下御极，郊、庙、山川不时荐见。又水者阴类，臣妾之道，气盛则水泉溢，顷虹蜺纷错，暑雨滞霪，阴胜之沴也。后廷近习或有离中馈之职以干外政，愿深思天变，杜绝其萌。 
　　又自春及夏，牛多病死，疫气浸淫。《传》曰：“思之不睿，时则有牛祸。”意者万机之事，陛下未躬亲乎？晁错曰：“五帝其臣不及，则自亲之。”今朝廷贤佐虽多，然莫能仰陛下清光。愿勤思法宫，凝就大化。以万方为念，不以声色为娱；以百姓为忧，不以犬马为乐。臣闻三五之君不能免淫亢，顾备御存乎人耳。灾兴细微，安之不怪，及祸变已成，骇而图之，犹水决治防、病困求药，虽复亻黾俯，尚何救哉！夫塞变应天，实系人事。今霖雨即闭坊门，岂一坊一市能感发天道哉？必不然矣。故里人呼坊门为宰相，谓能节宣风雨。天工人代，乃为虚设。 
　　又数年以来，公私覂竭，户口减耗，家无接新之储，国乏俟荒之蓄。陛下近观朝市，则以为既庶且富；试践闾陌，则百姓衣马牛之衣，食犬彘之食，十室而九，丁壮尽於边塞，孀孤转於沟壑，猛吏奋毒，急政破资。马困斯佚，人穷斯诈。起为奸盗，从而刑之，良可叹也。今人贫而奢不息，法设而伪不止；长吏贪冒，选举以私；稼穑之人少，商旅之人众。愿坦然更化，以身先之。凋残之后，缓其力役；久弊之极，训以敦庞。十年之外，生聚方足。 
　　臣闻太子者，君之贰，国之本，所以守器承祧，养民赞业。愿择贤能，早建储副，安社稷，慰黎元。姻戚之间，谤议所集，积疑成患，凭宠生灾，爱之适以害之也。如武三思等，诚不宜任以机要，国家利器，庸可久假於人？秘书监郑普思、国子祭酒叶静能挟小道浅术，列硃紫，取银黄，亏国经，悖天道。《书》曰：“制治于未乱，保邦于未危。”此诚治乱安危之秋也。愿陛下远佞人，亲有德，乳保之母、妃主之家，以时接见，无令媟黩。 
　　疏奏不省。俄以监察御史巡察河南道。时滑州输丁少而封户多，每配封人，皆亡命失业。务光建言：“通邑大都不以封。今命侯之家专择雄奥，滑州七县，而分封者五，王赋少於侯租，入家倍於输国。请以封户均余州。”又请“食赋附租庸岁送，停封使，息传驿之劳”。不见纳。以考最，进殿中侍御史。迁右台。尝荐汝州参军事李钦宪，后为名臣。卒，年四十二。 
　　时又有清源尉吕元泰，亦上书言时政曰：“国家者，至公之神器，一正则难倾，一倾则难正。今中兴政化之始，几微之际，可不慎哉？自顷营寺塔，度僧尼，施与不绝，非所谓急务也。林胡数叛，獯虏内侵，帑藏虚竭，户口亡散。天下人失业，不谓太平；边兵未解，不谓无事；水旱为灾，不谓年登；仓廪未实，不谓国富。而乃驱役饥冻，雕镌木石，营构不急，劳费日深，恐非陛下中兴之要也。比见坊邑相率为浑脱队，骏马胡服，名曰‘苏莫遮’。旗鼓相当，军阵势也；腾逐喧噪，战争象也；锦绣夸竞，害女工也；督敛贫弱，伤政体也，胡服相欢，非雅乐也；浑脱为号，非美名也。安可以礼义之朝，法胡虏之俗？《诗》云：‘京邑翼翼，四方是则。’非先王之礼乐而示则於四方，臣所未谕。《书》：《书》曰：‘谋，时寒若。’何必臝形体，灌衢路，鼓舞跳跃而索寒焉？”书闻不报。 
　　辛替否，字协时，京兆万年人。景龙中为左拾遗。时置公主府官属，而安乐府补授尤滥；武崇训死，主弃故宅，别筑第，侈费过度；又盛兴佛寺，公私废匮。替否上疏曰： 
　　古之建官不必备，九卿有位而阙其选。故赏不僭，官不滥；士有完行，家有廉节；朝廷余奉，百姓余食；下忠於上，上礼於下；委责无仓卒之危，垂拱无颠沛之患。夫事有惕耳目，动心虑，事不师古，以行於今，臣得言之。陛下倍百行赏，倍十增官，金银不供於印，束帛不充於锡，何所愧於无用之臣、无力之士哉？ 
　　古语曰：“福生有基，祸生有胎。”且公主，陛下爱子也，选贤嫁之，设官辅之，倾府库以赐之，壮第观以居之，广池御以嬉之，可谓至重至怜也。然用不合古义，行不根人心，将变爱成憎，转福为祸。何者？竭人之力，费人之财，夺人之家，怨也。爱一女，取三怨於天下，使边疆士不尽力，朝廷士不尽忠。人心散矣，独持所爱，何所恃乎？向使鲁王赏同诸婿，则有今日之福，无曩日之祸。人徒见其祸，不知祸所来，所以祸者，宠过也。今弃一宅，造一宅，忘前悔，忽后祸，臣窃谓陛下乃憎之，非爱之也。臣闻君以人为本，本固则邦宁，邦宁则陛下夫妇母子长相保也。愿外谋宰臣，为久安计，不使奸臣贼子有以伺之。 
　　今疆场危骇，仓廪空虚，卒输不充，士赏不及，而大建寺宇，广造第宅。伐木空山，不给栋梁；运土塞路，不充墙壁。所谓佛者，清净慈悲，体道以济物，不欲利以损人，不荣身以害教。今三时之月，掘山穿地，损命也；殚府虚帑，损人也；广殿长廊，荣身也。损命则不慈悲，损人则不爱物，荣身则不清净，宁佛者之心乎？昔夏为天子，二十余世而商受之，商二十余世而周受之，周三十余世而汉受之，由汉而后，历代可知已。咸有道之长，无道之短，岂穷金玉修塔庙享久长之祚乎？臣以为减雕琢之费以周不足，是有佛之德；息穿掘之苦以全昆虫，是有佛之仁；罢营构之直以给边垂，是有汤、武之功；回不急之禄以购廉清，是有唐、虞之治。陛下缓其所急，急其所缓，亲未来，疏见在，失真实，冀虚无，重俗人之所为，而轻天子之业，臣窃痛之。 
　　今出财依势，避役亡命，类度为沙门，其未度者，穷民善人耳。拔亲树知，岂离朋党，畜妻养孥，非无私爱，是致人毁道，非广道求人也。陛下常欲填池堑，捐苑囿，以赈贫人。今天下之寺无数，一寺当陛下一宫，壮丽用度尚或过之。十分天下之财而佛有七八，陛下何有之矣？虽役不食之人、不衣之士，犹尚不给，况必待天生地养、风动雨润而后得之乎？臣闻国无九年之储，曰非其国。今计仓廪，度府库，百僚共给，万事用度，臣恐不能卒岁。假如兵旱相乘，则沙门不能擐甲胄，寺塔不足穰饥馑矣。 
　　帝不省。睿宗立，罢斜封官千余人，俄诏复之。方营金仙、玉真观。替否以左补阙上疏曰： 
　　臣谓古之用度不时、爵赏不当、国破家亡者，口说不若身逢，耳闻不若目见，臣请以有唐治道得失，陛下所及见者言之。 
　　太宗，陛下之祖，拨乱立极，得至治之体。省官清吏，举天下职司无虚授，用天下财帛无枉费；赏必待功，官必得才，为无不成，征无不服。不多寺观而福禄至，不度僧尼而咎殃灭。阴阳不愆，五谷遂成，粟腐帛烂。万里贡赋，百蛮归款。享国久长，多历年所。陛下何惮而不法之？ 
　　中宗，陛下之兄，居先帝之业，忽先帝之化，不听贤臣之言，而悦子女之意。虚食禄者数千人，妄食士者百余户；造寺蠹财数百亿，度人免租、庸数十万。是故国家所出日加，所入日减，仓乏半岁之储，库无一时之帛。所恶者逐，逐必忠良；所爱者赏，赏皆谗慝。朋佞喋喋，交相倾动。夺百姓之食以养残凶，剥万人之衣以涂土木。人怨神怒，亲忿众离，水旱疾疫，六年之间，三祸为变。享国不永，受终於凶妇，取讥万代，诒笑四夷，陛下所见也。若法太宗治国，太山之安可致也；法中宗治国，累卵之危亦可致也。 
　　顷淫雨不解，谷荒于垄，麦烂于场，入秋亢旱，霜损虫暴，草木枯黄，下人咨嗟，未知所济。而营寺造观，日继于时，道路流言，计用缗钱百余万。陛下知仓有几岁储？库有几岁帛？百姓何所活？三边何所输？民散兵乱，职此由也。而以百万构无用之观，受天下之怨。陛下忍弃太宗之治本，不忍弃中宗之乱阶；忍弃太宗久长之谋，不忍弃中宗短促之计。何以继祖宗、观万国耶？陛下在韦氏时，切齿群凶；今贵为天子，不改其事，恐复有切齿於陛下者。 
　　往见明敕，一用贞观故事。且贞观有营寺观，加浮屠、黄老，益无用之官，行不急之务者乎？往者和帝之怜悖逆也，宗晋卿劝为第宅，赵履温劝为园亭，工徒未息，义兵交驰，亭不得游，宅不得息，信邪僻之说，成骨肉之刑，陛下所见也。今兹二观，得无晋卿之徒阴劝为之，冀娱骨肉？不可不察也。惟陛下停二观以须丰年，以所费之财给贫穷、填府库，则公主福无穷矣。 
　　疏奏，帝不能用，然嘉切直。 
　　稍迁右台殿中侍御史。雍令刘少微恃权贪赃，替否按之，岑羲屡以为请，替否曰：“我为宪司，惧势以纵罪，谓王法何？”少微坐死。迁累颍王府长史。卒，年八十。 
　　李渤，字浚之，魏横野将军、申国公发之裔。父钧，殿中侍御史，以不能养母废于世。渤耻之，不肯仕，刻志於学，与仲兄涉偕隐庐山。尝以列御寇拒粟，其妻怒，是无妇也；乐羊子舍金，妻让之，是无夫也。乃摭古联德高蹈者，以楚接舆、老莱子、黔娄先生、於陵子、王孺仲、梁鸿六人，图象赞其行，因以自儆。久之，更徙少室。 
　　元和初，户部侍郎李巽、谏议大夫韦况交章荐之，诏以右拾遗召。於是河南少尹杜兼遣吏持诏、币即山敦促，渤上书谢：“昔屠羊说有言：‘位三旌，禄万钟，知贵於屠羊，然不可使吾君妄施。’彼贱贾也，犹能忘己爱君。臣虽欲盗荣以济所欲，得无愧屠羊乎？”不拜。洛阳令韩愈遗书曰： 
　　有诏河南敦喻拾遗公，朝廷士引颈东望，若景星、凤鸟始见，争先睹之为快。方今天子仁圣，大小之事皆出宰相，乐善言如不得闻，自即大位，凡所出而施者无不得宜。勤俭之声，宽大之政，幽闺妇女、草野小子饱闻而厌道之。愈不通於古，请问先生，兹非太平世欤？加又有非人力而至者，年谷屡熟，符贶委至。干纪之奸不战而拘累，强梁之凶销铄缩栗，迎风而委伏。其有一事未就正，视若不成人。四海所环，无一夫甲而兵者。若此时也，遗公不疾起与天下士乐而享之，斯无时矣。昔孔子知不可为而为之不已，迹接於诸侯之国。今可为之时，自藏深山，牢关而固拒，即与仁义者异守矣。想遗公冠带就车，惠然肯来，舒所畜积，以补缀盛德之阙，利加于时，名垂将来。踊跃怀企，顷刻以冀。又切闻朝廷议，必起遗公，使者往若不许，即河南必继以行。拾遗徵若不至，更加高秩。如是辞少就多，伤於廉而害於义，遗公必不为也。善人进其类，皆有望於公。公不为起，是使天子不尽得良臣，君子不尽得显位，人庶不尽被惠利，其害不为细。必审察而谛思之，务使合於孔子之道乃善。 
　　渤心善其言，始出家东都，每朝廷有阙政，辄附章列上。 
　　元和九年讨淮西，上平贼三术：一曰感，二曰守，三曰战。感不成，不失为守；守不成，不失为战。又上《御戎新录》，乃以著作郎召，渤遂起。岁余，迁右补阙，以直忤旨，下迁丹王府谘议参军，分司东都。十三年，上言： 
　　至德以来，天下思致治平，讫今不称者，人倦而不知变。天以变通之运遗陛下，陛下顺而革之，则悠久。宜乘平蔡之势，以德羁服恒、兗无不济，则恩威畅矣。昔舜、禹以匹夫宅四海，其烈如彼；今以五圣营太平，其难如此。臣恐宰相群臣蕴晦术略，启沃有所未尽，使陛下翘然思文、武、禹、汤而不获也。宜正六官，叙九畴，修王制、月令，崇孝悌，敦九族，广谏路，黜选举，复俊造，定四民，省抑佛、老，明刑行令，治兵御戎。愿下宰相公卿大夫议，博引海内名儒，大开学馆，与群臣参讲，据经稽古、应时便俗者，使切磋周复，作制度，合宣父继周之言。谨上五事：一礼乐，二食货，三刑政，四议都，五辨雠。 
　　渤虽处外，然志存朝廷，表疏凡四十五献。擢为库部员外郎。会皇甫镈辅政，务剥下佐用度，而渤奉诏吊郗士美丧，在道上言：“渭南长源乡户四百，今才四十；阌乡户三千，而今千。它州县大抵类此。推其敝，始於摊逃人之赋。假令十室五逃，则均责未逃者，若抵石于井，非极泉不止，诚繇聚敛之臣割下媚上。愿下诏一赐禁止，计不三年，人必归于农。夫农，国之本，本立而太平可议矣。”又言：“道路茀不治，驿马多死。”宪宗得奏咨骇，即诏出飞龙马数百给畿驿。渤既以峭直触要臣意，乃谢病归。 
　　穆宗立，召拜考功员外郎。岁终，当校考。渤自宰相而下升黜之，上奏曰：“宰相俯、文昌、值，陛下即位，倚以责功，安危治乱系也。方陛下敬大臣，未有昵比左右自骄之心，而天下事一以付之，俯等不推至公，陈先王道德，又不振拔旧典，复百司之本。政之兴废在赏罚。俯等未闻慰一首公，使天下吏有所劝；黜一不职，使尸禄有所惧。士之邪正混然无章。陛下比幸骊山，宰相、学士皆股肱心腹，宜皆知之，不先事以谏，陷君於过。俯与学士杜元颖等请考中下。御史大夫李绛、左散骑常侍张惟素、右散骑常侍李益谏幸骊山，郑覃等谏畋游，得事君之礼，请考上下。崔元略当考上下，前考于翚不实，翚以贿死，请降中中。大理卿许季同，任翚者，应考中下；然顷陷刘辟，弃家以归，宜补厥过，考中中。少府监裴通职修举，考应中上；以封母，舍嫡而追所生，请考中下。奏入，不报。会渤请急，冯宿领考功，以“考课令取岁中善恶为上下，郎中校京官四品以下黜陟之，由三品上为清望官，岁进名听内考，非有司所得专。渤举旧事为褒贬，违朝廷制，请如故事”。渤议遂废。 
　　会魏博节度使田弘正表渤为副，元颖劾奏：“渤卖直售名，资狂躁，干进不已，外交方镇求尉荐，不宜在朝。”出为虔州刺史。渤奏还信州移税钱二百万，免赋米二万石，废冗役千六百人。观察使上状。不阅岁，迁江州刺史。 
　　度支使张平叔敛天下逋租，渤上言：“度支所收贞元二年流户赋钱四百四十万，臣州治田二千顷，今旱死者千九百顷。若徇度支所敛，臣惧天下谓陛下当大旱责民三十年逋赋。臣刺史，上不能奉诏，下不忍民穷，无所逃死，请放归田里。”有诏蠲责。渤又治湖水，筑堤七百步，使人不病涉。 
　　入为职方郎中，进谏议大夫。时敬宗晏朝紫宸，入阁，帝久不出，群臣立屏外，至顿仆。渤见宰相曰：“昨论晏朝事，今益晚，是谏官不能移人主意，渤请出阁待罪。”会唤仗，乃止。退上疏曰：“今日入阁，陛下不时见群臣，群臣皆布路跛倚。夫跛倚形诸外，则忧思结诸内。忧倦既积，灾衅必生，小则为旱为孽，大则为兵为乱。《礼》：‘三谏不听，则逃之。’陛下新即位，臣至三谏，恐危及社稷。”又言：“左右常侍职规讽，循默不事，若设官不责实，不如罢之。”俄充理匦使，建言：“事大者以闻，次白宰相，下以移有司。有司不当，许再纳匦。妄诉者加所坐一等，以绝冒越。”诏可。 
　　时政移近幸，纪律荡然，渤劲正不顾患，通章封无阕日。天子虽幼昏，亦感寤，擢给事中，赐金紫服。 
　　五坊卒夜斗，伤县人，鄠令崔发怒，敕吏捕捽，其一，中人也，释之。帝大怒，收发送御史狱。会大赦、改元，发以囚坐鸡竽下，俄而中人数十持梃乱击，发败面折齿，几死，吏哀请乃去。既而囚皆释，而发不得原。渤上疏曰：“县令曳辱中人，中人殴御囚，其罪一也。然令罪在赦前，而中人在赦后，不寘于法，臣恐四夷闻之，慢倍之心生矣。”渤又诵言：“前神策军在幔城，篡京兆进食牙盘，不时治，致宦人益横。”帝以问左右，皆曰“无之”。帝谓渤有党，出为桂管观察使。它日，宰相李逢吉等见帝曰：“发暴中人，诚不敬，然其母故宰相韦贯之姊，年八十，忧发成疾。陛下方孝治，宜少延之。”帝恻然曰：“比谏官但言发枉，未尝道此。”即遣使送发於家，且抚尉其母。韦拜诏，泣对使者杖发四十。犹夺其官。至文宗，乃用发为怀州长史。 
　　桂有漓水，出海阳山，世言秦命史禄伐粤，凿为漕，马援讨徵侧，复治以通馈；后为江水溃毁，渠遂废浅，每转饷，役数十户济一艘。渤酾浚旧道，鄣泄有宜，舟楫利焉。逾年，以病归洛。大和中，召拜太子宾客。卒，年五十九，赠礼部尚书。 
　　渤，孤操自将，不苟合於世，人咸谓之沽激。屡以言斥，而悻直不少衰，守节者尚之。 
</div>
    <div class="pagination">
<a href="新唐书_page124.html">上一页</a><span>...</span><a href="新唐书_page120.html">120</a><a href="新唐书_page121.html">121</a><a href="新唐书_page122.html">122</a><a href="新唐书_page123.html">123</a><a href="新唐书_page124.html">124</a><span class="current-page">125</span><a href="新唐书_page126.html">126</a><a href="新唐书_page127.html">127</a><a href="新唐书_page128.html">128</a><a href="新唐书_page129.html">129</a><a href="新唐书_page130.html">130</a><span>...</span><a href="新唐书_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
