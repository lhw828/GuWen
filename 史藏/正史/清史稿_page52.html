<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 52 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 52 页/共 291 页
  </h1>
  <div class="content">
   光绪元年六月，皋兰、均州大风拔木。七月，日照、临朐大风伤稼。二年六月，黄岩大风拔木。三年八月，菏泽大风拔木。四年四月，临江大风，覆舟无算。五年五月，蕲州大风拔木。六月十四日，宁海、文登、海阳、荣成大风，拔木坏屋。二十四日，莱阳怪风突起，屋瓦皆飞，民房被揭去樑栋椽柱，不知所之，拔大树无算。七年七月，永嘉大风拔木。八年三月，孝义大风拔木。九年三月初八日，安陆大风拔木。十一年五月，光化大风拔木。十二年六月，泾州大风拔木。十五年六月十三日，灤州大风，拔木坏屋。十六年八月十五日，固原大风拔木。二十二年五月，南乐大风拔木。二十三年八月，靖远大风拔木。二十七年六月，金县大风拔木。二十八年四月初四日，曲阳大风拔木。二十九年六月十七日，洮州大风拔木。三十年七月二十二日，东乐大风拔木。
　　顺治元年七月，平原狂风昼晦。二年十月，全椒昼晦。五年九月，汉阳大风昼晦。六年四月，庄浪风霾杀禾。九月，府谷风霾昼晦。七年十月，东明昼晦。十二年春，乐亭风霾昼晦。十三年七月，高邑大风霾昼晦。八月，邢台风霾。十四年二月，阳城黄霾蔽天，屋瓦皆飞。十六年四月朔，万州昼晦。
　　康熙元年正月朔，长兴昼晦。九月，昌黎风霾。二年正月，蕲州昼晦。四年正月朔，萧县昼晦。四月辛亥，临邑昼晦。七年二月，咸宁昼晦。十二年七月，乐亭风霾。十三年二月，咸阳大风霾十馀日。三月，朝城昼晦。十四年三月二十六日，冀州起异风，自巳至戌，黄霾蔽天，屋瓦皆飞；怀安、西宁大风霾昼晦；玉田大风，扬沙拔木，阴霾竟日。十五年五月，贵州昼晦如夜。十六年春，清河风霾四十馀日。二十三年四月朔，朝城昼晦。七月望，壁山昼晦。二十四年正月二十三日，文安大风霾，昼晦如夜；武邑黑风昼晦。二十五年二月二十七日，郓城黑风昼晦。二十七年四月朔，西宁、龙门、延安、文县同日昼晦。二十九年三月十九日，广宗风霾，红、黄、黑、白互变。四月初五日，西宁昼晦。三十年三月初四日，宁阳大风昼晦。三十一年正月朔，广宗昼晦，青州、沛县、丘县大风昼晦。二月朔，丘县大风赤霾昼晦，广宗昼晦。三十二年二月十七日，丘县大风霾，空中望之如火。十八日，桐乡大风霾。十九日，湖州大风霾。三十三年四月朔，保安州昼晦。三十四年四月，肃州昼晦。三十五年正月，静乐昼晦。二月十八日，定陶黑风，触器有光，行人不辨咫尺。三十六年三月朔，靖远昼晦。三十七年四月，龙门昼晦。四十二年五月二十二日，巩县大风昼晦。四十四年五月十八日，利津、阳信昼晦。四十五年正月十二，商河狂风昼晦。四十七年六月二十五日，凉州昼晦如夜。四十八年六月，东昌大风霾蔽天。四十九年三月初七日，中★昼晦者四日。六月初二日，什邡昼晦。五十年五月壬子，诸城昼晦。五十一年二月癸亥，东平、东阿大风，色红黑，自申至亥方止；阳穀黑风昼晦；郯城、莘县大风霾。三月十六日，钜鹿风霾如火，昼晦如夜。六月十日，恩县赤霾蔽天，咫尺不辨人物。十一月二十一日，宿州昼晦。五十三年二月二十一日，井陉风霾蔽天，昼晦。五十五年五月，寿光、临朐大风昼晦。五十七年五月二十二日，新乐大风昼晦。五十九年五月二十六日，青城大风昼晦。六月，太平大风霾。六十年夏，丘县大风霾连日。六十一年七月，元氏、沁州大风霾。
　　雍正元年三月，青州风霾。四月初七日，献县风霾昼晦；恩县夜起大风，飞石拔木，有顷黑霾如墨，良久复变为红霾，乍明乍暗，逮晓方息；泰安大风霾昼晦。十一日，高密、高苑大风霾昼晦。十七日，邢台、元氏大风霾拔木。八月初八日，掖县大风霾昼晦。二年二月初六日，元氏大风霾。八年正月十一日，高苑大风霾昼晦。
　　乾隆二年二月初五日，济宁、钜野风霾昼晦。三年正月十四日，武宁昼晦。五年五月，高邮大风霾。八年三月，赣州昼晦。十年三月，蒲台大风昼晦。十七年四月十八日，祁州、新乐风霾损禾。十九年三月朔，庆阳昼晦。二十四年秋，芮城大风霾。二十五年二月初十日，宜昌昼晦。五月朔，昌乐昼晦。二十九年五月二十八日，南陵昼晦。三十二年二月初二日，范县昼晦。二十四日，南宫大风昼晦。三十三年二月，潞安大风昼晦。三十六年二月朔，太原大风昼晦。初二日，高邑大风霾昼晦。三十八年二月初八日，滕县大风霾五色，昼晦。三十九年春，南宫多风霾。四十九年二月初二日，菏泽风霾昼晦。五十年二月二十五日，临清昼晦。四月十八日，南宫、枣强大风霾昼晦。
　　嘉庆元年三月二十六日，宜城昼晦。二年四月十四日，灤州大风霾昼晦。三年二月二十九日，灤州、昌黎昼晦。十一年十一月，滕县大风五色，昼晦。十二年二月，武强大风霾，色黄，复黑赤。三月十二日，东光大风霾。十五年正月十七日，临邑、章丘、新城风霾昼晦。二十七日，滕县昼晦；南乐大风霾，平地积沙二寸许。二十三年四月，清苑、定州、武强、无极、唐山、临榆大风霾昼晦。二十四年四月朔酉刻，京师昼晦。
　　道光三年六月朔，枣阳昼晦。四年六月癸巳，沂水昼晦。六年二月二十二日，武强大风霾，昼晦如夜。二十四日，南宫大风霾昼晦凡三日，济南风霾昼晦。十年三月二十八日，中★昼晦。十一年七月十八日，曹县昼晦。十四年五月十二日，即墨大风霾。十六年正月朔，乐亭风霾。十七年二月甲子，灤州昼晦。十九年三月初六日，元氏大风霾。二十年六月，抚宁昼晦。二十二年六月朔，太平、黄岩、湖州昼晦。二十九年，云梦自正月至五月昼晦凡五阅月。三十年正月，嵊县风霾十馀日。
　　咸丰元年五月丙午，灤州大风昼晦。二年二月，蓬莱大风昼晦。三年三月十四日，灵州昼晦，翼日始明。五年四月，灤州狂风昼晦。六年四月，南乐昼晦。七年四月初二日，景宁大风昼晦。十一年四月初四日，曹县红霾昼晦。
　　同治元年二月二十六日，霑化风霾日曀。三月初三日，武强风霾昼晦。二年二月，崇阳大风昼晦。三年六月，菏泽大风昼晦。四年正月十四日，枣阳昼晦。五年正月二十八日，霑化大风霾。九年正月二十五日，霑化大风霾日曀。十一年七月，灤州大风霾。十三年四月，曹县大风昼晦。
　　光绪三年八月十五日，菏泽、曹县大风昼晦。十年五月十三日，兴山昼晦。二十年二月二十七日，甘州大风昼晦。二十八年四月初四日，曲阳大风昼晦。三十一年，邢台昼晦。
　　顺治四年九月，新安桃李华。五年秋，太谷桃李华。六年冬，德平桃李华。七年九月，阶州桃再华。十月，铜陵桃李华。十一年九月，广平桃李华。十三年冬，湖州桃李华。十五年十月，宁乡桃李华。十七年冬，唐山牡丹华。
　　康熙二年十月，通州桃李华。四年十二月，德清吉祥寺牡丹开数茎。六年冬，宁津桃李华。七年秋，肥乡桃李华。八年十一月，西充桃李华。十年八月，唐山海棠华，高邑丁香华。十一年九月，湖州桃李华。十七年十月，阳高桃李华。二十六年八月，新城桃李海棠华。三十年冬，潜江桃李华。三十六年七月，孟县、平定桃李华。三十八年三月，石阡府学宫桂再华。四十三年冬，曲沃桃杏华。四十六年十月，琼州海棠再华。五十四年冬，蒲台李华。五十六年十月，宁津牡丹华。六十年冬，揭阳桃李华。
　　雍正三年冬，顺德桃李华。八年冬，通州桃李华。九年冬，高淳桃李华。十年八月，通州桃李华。十三年七月，清河李再华。
　　乾隆三年秋，曲沃桃李华。七年冬至日，崇明牡丹开。九年冬，桐乡桃李华。十年八月，宁津桃李华。十三年五月，玉屏梅花盛开。十四年八月，镇海杏再华。十六年九月，分宜高林寺牡丹开。十八年九月，新安县署牡丹开花一★，十月又开十★，历月不萎。九月，太原桃李华。二十年春，普安州桂花盛开。二十四年九月，潞安桃李华。三十年九月，高邑桃李华。三十三年九月，和顺桃李华。四十三年九月，新城桃李华。冬，石门桃李华。四十六年九月，临邑桃李华。四十九年十月，桐乡凤鸣寺牡丹开二花，单瓣紫色。十一月，金华桃李华。五十年秋，通州杏再华。六十年十二月，乐清桃李华。
　　嘉庆四年九月，邢台桃李华。六年八月，陆川桃李华。
　　道光三年九月，兴国桃花盛开。九年十月，宜城桃李华。十七年冬，望都、清苑桃杏华。二十二年十月，崇阳桃李华。二十四年九月，滕县桃李华。二十五年十月，锺祥桃再华。二十九年秋，馀姚桃花盛开。三十年九月，竹山桃李牡丹华。
　　咸丰元年秋，贵溪桃李华。十月，郧县桃李华。四年冬，松滋桃李华。五年十一月，武昌桃李华。九年秋，崇阳桃再华。十月，宜昌桃李华。十年九月，嘉兴桃李华。十一月，麻城桃再华。
　　同治元年十月，襄阳桃李华。二年冬，通州桃李华。四年冬，房县桃李华。八年冬，黄安桃再华。十二年九月，惠民桃李华。
　　光绪元年十一月，庄浪桃杏华。四年冬，武昌、光化桃李华。五年冬至时，高淳★花齐放，宛如春色。六年七月，归州桃李华。九月，苍溪桃再华。九年冬，兴山桃李华。十二年九月，南乐杏再华。二十四年十月，南乐桃李华。三十二年秋，靖远桃李华。三十四年八月，固原桃李华。
　　顺治十七年八月，玉屏黑蟲蔽山，草木皆尽。
　　康熙十年秋，潮州蟲生五色，大如指，长三寸，食稼。十一年七月，杭州雨蟲，食穗。十二年七月，万载蟲食禾。十三年三月，宁都屋上有生黑蟲者，★人甚痛。十七年七月，崇明出两头蟲，首尾皆喙，啮草如刈。十九年六月，婺源青蟲害稼。二十年二月，郧阳蟲灾。二十一年五月，金华蟲灾。二十二年四月，恩施蟲灾。二十三年五月，渠县有蟲数万斛，似蝗，黑色，头锐，有翅，嗅之甚臭。二十七年七月，苏州、青浦蟲灾。二十九年四月，沁水白黑蟲食禾，结茧。三十年三月，万载青蟲食禾。三十六年，遵化州生蟲，似槐蟲而黑，食稼几尽。三十九年，贵县生蟲，食豆。四十二年，昭化有蟲如蚕，食禾。四十五年二月，房县蟲食禾。夏，霑化有蟲似螳螂而金色，识者曰，此苍诸也，见则岁凶。四十九年五月，井陉五色蟲生。五十六年，鹤庆蟲食禾。五十七年夏，新乐生蟲，青色，伤禾。
　　雍正二年七月，镇海麦茎生蟲，头红身黑，状如蚕。十年秋，清河禾生蟲，形似蛆，有毛，红色。
　　乾隆十七年八月，仁和蟲食稼。二十年春，临安蟲灾。二十一年六月，景宁有白蟲无数自南来。二十三年秋，海宁雨蚕。二十四年八月，武邑有蟲食禾根。三十年十月，嘉兴蟲灾。三十八年春，青浦河水生蟲，色红，状如蜈蚣，长三四寸，昏暮始见。六十年正月，平度蟲灾。
　　嘉庆九年夏，洛川蟲伤禾。
　　道光五年七月，滕县生五色蟲，食禾殆尽。
　　咸丰元年六月，崇阳蟲灾。九年五月，苏州禾田中出蟲，名曰稻★。
　　同治四年秋，秀水有青蟲如蚕，喙黑，卷叶作网。十三年九月，嘉兴田禾生蟲，食根，似黑蚁，蜂腰，六足，有须。
　　光绪二年八月，宁津蟲伤稼。十四年春，泰安蟲灾。
　　顺治元年二月，莱阳民家牛产犊，一体二首。二年二月，交城民家牛产一犊，遍体鳞甲。十年，文县民家牛产两麟。十六年，定州民家牛产麟。
　　康熙五年，南昌民家牛产麟。十三年七月，巫山民家牛产一犊，三目四耳，舌端有鈌，胸列四蹄，脊后分为二身，各二蹄一尾。十五年，池州民家牛产犊，二首八足。十七年六月，镇洋民家牛产犊，两头。二十八年九月，馀姚北乡民家牛产麟，狼项、马足、★身，遍体鳞甲，金紫相错。三十八年，景宁民家牛产麟。
　　雍正七年，镇海民家牛生一犊，遍体鳞纹，色青黑，颔下有髯，项皆细鳞。十一年五月，盐亭民家牛产一麟，高二尺五寸，肉角一，长寸许，目如水晶，鳞甲遍体，两脊傍至尾各有肉粒如豆，黄金色，★身，八足，牛蹄，产时风雨交至，金光满院，射草木皆黄。十三年二月，绵州民家牛产一犊，首形如龙，身有鳞纹，无毛，落地而殇。
　　乾隆四年，盛京民家牛产麟。五年，寿州民家牛产麟，一室火光，★以为怪，格杀之，剥皮，见周身鳞甲，头角犹隐ю也；荆州民家牛产麟，遍体鳞甲。二十二年，崇明见三足牛，前一后二。
　　嘉庆元年，遂安民家牛产麟。二年，平度州民家牛产麟。五年，白河县民家牛产一犊，两首双项，剖腹视之，心赤有二。
　　道光十二年，永嘉民家牛产犊，两首。
　　咸丰二年，潜江民家牛产犊，两首。七年，黄岩民家牛产犊，四首。
　　同治九年，莘县民家牛产犊，两首。
　　光绪十九年，太平民家牛产麟。七年，京山民家牛产犊，三足，前二后一，识之者谓之豲。三十四年，皋兰民家牛产犊，两首。
　　顺治元年九月，翼城地震。冬，石首地震。二十二年，祁县地震三次。三年十月十日，石埭地震。四年四月，全椒地震。五年三月甲辰，泾阳、三原、临潼、凤翔地震；戊辰又地震。四月二十四日，榆社地震。八月，潞安地震有声。六年正月，南乐地震。二月初六日，陆川地震。四月，高平、阳城地震。七年八月初十日，高淳地震。八年正月丁卯，苏州、昆山地震。六月，高平地震。九年正月元旦，潜江、太湖地震。十五日，贵池地震，屋瓦皆飞，江波如荡。二月十五日，池州、颍上、阜阳、五河、全椒地震。二十四日，宿松地震。二十六日，铜陵地震。七月，赣榆地震。九月，霍山、六安地震。十年正月，庐江地震。六月乙卯，镇洋地震。七月，海丰地震。九月，乐陵地震。十月二十一日，贵池地震；二十四日复震。十一月二十三日，五河地震。十一年正月朔，潜山、望江、石楼、贵池、铜陵、舒城、庐江地震。五月，庐江又震。四月初六日，萧山地震。五月初八日，宝鸡、定远、沔县地震，坏屋压人。六月，兴安、安康、白河、紫阳、洵阳、兰州、巩昌、庆阳等处地震，声如雷，坏民舍，压死人畜甚★。八月初五日，阳穀、东昌地震，次日又震。初八日辰刻，朝城地震，申刻复震。十二年正月初七日，阳湖、营山地震。二月庚申，昆山、娄县地震。十三年三月初八日，中部地震。十四年三月朔，成都、威州、汶川地震。二十五日，西充地震，次日复震。七月，富阳地震。十五年二月二十四日，惠来地震。五月二十三日，武进地震。八月二十三日，苏州、昆山、上海、青浦地震。十一月，安塞地震有声。十六年正月二十八日，镇平地震。二月初八日，揭阳地震。七月十七日，石埭、贵池地震，声如雷。十七年八月，曹县、兗州地震。十二月二十三日，雒南、商南地震。十八年正月，兗州地屡震。
　　康熙元年正月二十五日，伏羌地震。三月初四日，西宁、龙门、宣化、赤城、保安州等处地大震，人皆眩仆。六月十七日，太平地震。七月十一日，苍梧、容县、岑溪地震。十一月二十二日，威县地震。二年正月二十五日，锺祥地震，次日复震。五月二十一日，咸宁地震。六月望日，东安地震。十二月，鹤庆地震。三年三月初二日，保安州、龙门地震。初三日，怀来、灤州地震。五月，开平地震。八月十七日，莱阳地震。二十三日，安邑、解州地震。九月丙子，昆山地震。十一月二十一日，顺德地震。四年二月初四日，平阴地震。三月初二日，京师地震有声。初四日，景州地震。四月十五日，灤州、东安、昌平、顺义地震二次，房垣皆倾。七月十七日，大城地震。五年二月二十二日，开平地震，次日又震。三月初八日，交河地震。七月十七日，虹县地震，城倾数十丈，民舍悉坏。九月二十六日，揭阳地震。十二月丁未，苏州地震。六年正月初四日，阳春地震。四月十二日，揭阳地震。六月十七日，庆云地震。八月十四日，邢台、内丘地震，声如雷。九月二十三日，永年、威县地震。七年四月，金华地震。五月癸丑子时，京师地震；初七、初九、初十、十三又震。六月十七日，上海、海盐地震，窗廊皆鸣；湖州、绍兴地震，压毙人畜，次日又震；桐乡、嵊县地震，屋瓦皆落。十八日，香河、无极、南乐地震，自西北起，戛戛有声，房屋摇动。十九日，清河、德清地震有声，房舍皆倾。七月二十日，钱塘地震。二十五日，潜江地震。八年九月甲午寅时，京师地震有声。九年四月初六日，安县地震。五月初七日，揭阳地震。七月己未，吴江、震泽地震有声。八月初七日，开建、安丘地震。十一月冬至前一日，邹县地震。
　　十年九月初九日，保安州地震。十一年三月初三日，阳曲地震。五月丙寅，沛县、高密地震。六月二十四日，高唐地震。七月二十八日，广平地震。八月癸亥，苏州地震。九月丁亥，平乐地震。十二年二月十二日，庐州地震，声如雷，屋舍倾倒。四月初四日，临县、高淳地震。七月二十三日，宝坻、霸州、万全地震。九月初九日，怀安、赤城、西宁、天镇、绍□、德阳地震。十二月，湖州地震。十三年二月初七日，保德州地震。八月三十日，陇州、怀安地震。九月初九日，府谷地震。十四年六月十二日，曹州府属各州县同时地震。十五年七月十五日，婺源地震。十一月初四日，苏州地震有声。十六年五月十四日，合浦地震。六月，阶州地震，数日乃止。十七年四月初五日，苏州、镇洋、上海、青浦、崇明地震。初七日，海盐地震，屋瓦倾覆。七月二十八日，京师地震。十月初五日，安平地震。十八年三月二十三日，镇洋地震。六月朔，荣成、宁海、文登地震。二十八日，滨州、信阳、海丰、霑化地震。七月初九日，京师地震；通州、三河、平谷、香河、武清、永清、宝坻、固安地大震，声响如奔车，如急雷，昼晦如夜，房舍倾倒，压毙男妇无算，地裂，涌黑水甚臭。二十八日，宣化、钜鹿、武邑、昌黎、新城、唐山、景州、沙河、宁津、东光、庆云、无极地震。八月，万全、保定、安肃地屡震。九月，襄垣、武乡、徐沟地震数次，民舍尽颓。十月，潞安地震。十一月，遵化州地震有声如雷。十九年四月二十五日，琼州地震。十一月，庐陵地震，有声如雷。
　　二十年春，永嘉、乐清地震。七月十七日，琼州地震。八月十一日，东流地震有声。九月，贵州地震。十月初十日，平远州、潞城地震。十一月初三日，东流、府谷地震。二十一年十月初五日，襄垣地震。初六日，潞安地震。初十日，介休地震，民舍多倾倒。二十二年五月十五日，龙门地震。七月初五日，定襄地震，压毙千馀人。十月初五日，保德州地震，人有压毙者。十一月朔，琼州地震。二十三年五月，封川地震。十月初五日，普州地震。十一月初七日，合浦地震。二十四年二月庚子，永安州、平乐地震。十二月二十四日，蓬莱、福山、文登地震，越二日又震。二十五年七月十七日，宜都、宜昌地震。十月初五日，井陉地震。二十六年九月丁亥丑时，京师地震。十月十六日，蓬莱、栖霞地震，声如雷，月馀乃息。十二月朔，无为地震。二十七年四月，临潼、咸阳地震。二十八年正月十八日，琼州、陆川地震；三月初十日又震。六月朔，荣成、文登地震。二十九年二月，杭州地震。七月，临汾、襄垣地震。九月，襄陵地震。
　　三十年三月十六日，庆云地震。三十二年三月十九日，海丰地震；二十日又大震，坏民舍。三十三年二月初八日，巢县地震。八月，鸡泽地震。三十四年正月朔，琼州、雷州、全州、柳城地震。十五日，巢县地震。四月初六日，光化、滕县、恩县、丘县、徐沟、太平、真阳、盂县、交城地大震；临汾、翼城、浮山、安邑、平陆震尤甚，坏庐舍十之五，压毙万馀人。八月，平原地震。三十五年正月二十一日，巢县地震。三月十五日，南陵地震。四月甲午，沛县地震。九月辛巳，京师地震。三十六年正月朔，巢县地震；三月三日又震。三十九年三月十六日，贵州地震。十八日，黄冈地震。四月，阳江地震。
　　四十年三月十二日，长子地震。四十一年正月，鹤庆地震。十一月乙酉，京师地微震。十二月二十三日，琼州地震。四十三年七月十三日，泾阳地震，压毙人畜无数。八月二十日，东光地震。四十四年正月十三日，平遥地震。八月丁酉，京师地震。九月十六夜，庆云地震。四十五年二月丙辰，京师地微震。四十六年七月初四日，苏州地震。十月，兴宁地震；十一月又震。四十七年正月朔，曲沃地震。五月十七日，嘉定地震。六月十二日，凤翔地震。九月十二日，宁陕地震。十三日，永年地震。十月十一日，丘县地震。四十八年九月初二日，保德州地震。十二日，凉州、西宁、固原、宁夏、中★地震伤人；靖远大震，塌民舍二千馀间，城墙倒六百六十馀丈，压毙居民甚多。四十九年三月十四日，灵台、环县地震。八月初三日，黄冈地震。
　　五十年九月十一日，景宁地震。十月十一日，平乐地震。五十一年九月十二日，庆元、江浦地震；十一月又震。二十五日，高淳、仪徵、丹阳地震。五十二年四月，栖霞地震。七月，全蜀地震。五十三年三月十四日，宁州地震。九月初八日，湖州地震。五十四年正月十四日，镇海地震。五月二十一日，岐山地震。五十五年二月，曲沃地震。八月，枝江地震。五十六年五月二十八日，公安、石首、枝江地震。五十七年五月二十七日，翼城地震。六月初八日，海阳地震。五十八年春，泰安地震。五月十一日，盩厔、丹阳地震。六月朔，德州、阳信、霑化、广灵地震。七月十六日，榆次、怀来地震；八月复震，民居倒坏无数；密云、东安地震，有声如雷。六十年六月初八日，青城地震。六十一年八月初四日，江安地震。十一月，顺德地震。
　　雍正三年十月，环县地震，坏庐舍。四年六月二十一日，宜昌地震。八月，平乡地震。五年五月二十日，锺祥地震。六年二月初五日，吴川地震。五月，横州地震。八月，蔚州地震。七年六月十七日，德州地震。八月十三日，富川地震声如雷。八年四月十六日，宜昌地震。八月十九日，京师、宁河、庆云、宁津、临榆、蓟州、邢台、万全、容城、淶水、新安、东光、沧州同时地震。十月二十六日，上海地震。二十八日，苏州、震泽、娄县、青浦地震。十一月二十八日，嘉兴、湖州、桐乡地震。九年九月初二日，海阳地震；二十二日又震。十月，泰州地震。十一月初八日，海州地震。二十一日，普宣地震。十年正月初三日，西昌县，会理州、德昌、河西、迷易三所地震。十一月，通州地震。十一年七月十八日，海阳地震，十一月，黄冈地震。十二月，宜昌地震。十二年二月，浦江地震。六月十六日，铜陵地震。十月十三日，潮阳、海阳地震。十二月初一日，清远地震。十三年七月十七日夜，富川地震。二十日，桐乡地震，有声如雷。九月，庆远府属地震。十一月，光化地震。
　　乾隆元年七月朔，临清地震。初七日，定陶地震。十五日，平原、夏津地震。十一月二十四日，黄山、福山、文登、荣成地震。二年五月初十日，宜昌地震有声。七月二十五日，鸡泽地震有声。九月初七日，高平地震。十月二十四日，长子地震。三年十一月二十四日，芮城、襄垣、安邑、安定、绥德州、天镇地震。二十五日，靖远、庆阳、宁夏、平罗、中★地震如奋跃，土皆坟起，地裂数尺或盈丈，其气甚热，压毙五万馀人。四年三月二十四日，昌化地震。十一月二十四日，岐山地震。五年三月，万全地震。八月，赤城、怀安地震。十一月二十四日，清润地震声如雷，是夕连震八九次，屋舍倾圮。六年十一月，正宁地震有声。八月二十四日，昌化地震。九年正月，光化地震。十年四月初四日，浮山地震。五月初六日，高淳地震。十一年五月，增城地震有声。六月丁丑，京师地震。十月，广济地震有声。十二年三月初九日，鹤庆地震。十月壬午，同官地震。十三年五月，历城、长山地震。十月，环县地震。十四年正月初三日，鹤庆地震；十三日又震；二十九日复震。三月二十八日，苍梧地震。十五年十二月庚午，同官地震。十六年二月，奉议州地震。十七年二月，崖州地震；四月又震。四月初四日，嘉兴、湖州、桐乡地震。九月十二日，惠来地震。十八年八月，兗州地震。十九年四月，庆元、太原地震。五月，苍梧地震。二十年十一月，娄县、青浦地震。十二月庚子，苏州、湖州、桐乡地震，屋瓦皆鸣。二十一年二月二十二日，荆门州地震，声如雷。五月十四日，青城地震，声如雷。九月朔，阳信地震。十月十六日，青浦、桐乡地震。二十二年十一月十六日，歙县地震；次日复震。二十三年三月二十七日，永平地震，声如雷。二十四年九月初五日，象州地震。二十五年十一月二十日，潞安、长子地震。二十六年三月十一日，嘉兴地震有声。二十八年五月甲申，苏州、湖州地震。二十九年正月丁巳，苏州、湖州地震。五月二十八日，溧水地震。十月初二日，南宫地震。三十年正月甲寅，苏州地震。二月十一日，文登、荣成地震。七月初一日，凤翔地震；十八日又震。伏羌地大震，倒塌屋舍二万八千七百馀间，压毙七百七十馀人。三十一年十一月初二日，南宫地震。三十二年五月二十二日，临潼地震。六月二十日，文登、荣成地震。七月二十五日，南宫地震。十月十六日，婺源地震。三十三年二月，南陵地震。三十四年六月二十五日，苍梧地震。七月十一日，吴川地震。八月初七日，苍梧地又震。十二月二十日，武进、潜山、合肥地震。三十五年正月，溧水地震。十二月二十二日，麻城地震。三十六年七月十五日，庆云地震。三十八年七月二十八日，临清地震。二十九日，陵川地震。三十九年九月，青浦地震。十月，东阿地震。四十年十一月十一日，陵川地震。十二月二十八日，屏山地震。四十二年四月初七日，祁县地震。四十三年三月，光化地震。九月九日，吴川地震，有声如雷。初十日，陆川地震，次日又震。四十四年八月二十日，湖州地震。四十六年三月十六日，乐清地震。四月十六日，瑞安地震。四十七年六月庚寅，苏州地震。四十九年十一月，光化地震。五十年三月初八日，永昌地震。六月初五日，武城地震。八月初十日，黄县、文登地震。五十一年五月十一日，盐亭、遂宁地震。五十四年三月十七日，嘉兴地震；二十日又震。九月二十日，潼关地震，坏民舍，人有压毙者。五十五年正月初八日，济南地震。八月二十四日，乐清地震。十月初六日，文登、荣成地震。五十六年正月初九日，济南地震。二月二十一日，吴川地震有声。五十七年五月癸卯，苏州、湖州地震。五十九年正月，武强地震。三月，临邑地震。六十年十一月二十五日，嘉善地震。
　　嘉庆元年正月，乐清地震，地裂，涌黑水。二月，诸城地震。二年六月十三日，灤州地震。三年八月，嘉善地震。四年正月二十五日，文登、荣成地震。十二月，临榆地震。五年二月二十六日，昌黎地震。七年九月，崇阳地震。八年二月，紫阳地震。十一月，宜春地震。十年二月十二日，灤州地震。六月六日，邢台地震，有声如雷。十一年十一月十四日，黄县地震。十八日又震。十二年四月初十日，宁津、东光地震。九月十二日，麻城地震。十三年九月，庆元地震。十五年十月十五日，缙云地震。十六年二月二十三日，永嘉、乐清地震。四月初九日，文登地震。八月初十日，打箭炉、百利、甘孜、绰倭地方地震，震毙夷、民四百八十一人。十八年六月，安定地震。八月，郧县地震。九月十一日，永嘉地震。十月初二日，平乐地震有声。二十年四月十九日，光化地震。七月朔，宁津、东光地震。九月十一日，乐陵地震；越十日又震；宣平、三原地震。十月二十一日，湖州地震。二十一年六月十四日，东光地震。秋，均州地震。二十二年四月初八日，文登、荣成地震，声如雷。二十三年十一月十五日，滕县地震。二十四年七月二十五日，贵阳地震。九月，缙云地震。十月十二日，黄县地震；十六日又震。二十五年正月十九日，镇番地震，声如雷。四月，贵阳地震。六月二十二日，南宫地震。
　　道光元年三月晦日，抚宁地震。六月，紫阳地震。三年三月，宜都地震。六月，文登地震。七月，定远地震。四年十一月十四日，枝江地震。五年六月，保康地震。六年正月晦日，章丘地震。二月二十四日，枝江地震。四月初四日，宜昌阎家坪裂五尺许，广四丈馀。六月，贵阳地震。七年二月，郧县地震。七月，宁津地震。十月，章丘、新城、长清地震。八年八月，兴山地震。十月二十三日，黄县地震。九年五月初四日，宜城地震。十月二十二日，博平、莘县地震；青州、临朐地震，十馀日方止，民舍倾倒，压死数百人。二十三日，黄县、即墨、平度、滕县、长清、章丘地震。十年四月二十二日，南宫、平乡地震。闰四月二十二日，元氏、新乐、荷泽、曹县等处同时地震，房舍倾圮，人有压毙者。十月十六日，武定地震；二十四日又震。十一月朔，黄安地震有声。十一年三月，抚宁地震。四月，临邑地震。九月，武进地震。十二年九月二十三日，临邑地震。十三年四月十八日，定远渔渡壩陷十馀丈。十月二十四日，郧县地震。十五年七月初三日，高淳地震。十七年十月辛亥，临朐地震。十八年二月，兴安地陷，水涌如塘。十九年九月乙卯，青浦地震。戊戌，武进地震。二十年正月二十三日，随州地震，屋瓦皆动。二十二年正月十四日，高淳地震。九月，即墨地震。二十三年三月初八日，栖霞地震。二十四年八月二十五日，宁海地震。十月壬戌，青浦地震。二十五年六月辛丑，青浦、苏州地震。十月十四日，嵊县地震，屋舍摇动。二十六年五月十一日，嵊县地震。六月十二日，湖州、定海地震。十月丁巳，青浦地震。二十七年十月辛亥，苏州地震。二十八年六月十四日，永嘉地震。十一月初七日，缙云地震。二十九年三月初五日，抚宁地震。三十年三月二十八日，枝江、松滋地震。
　　咸丰元年正月甲辰，青浦地震。二月，江陵、公安地震。五月，黄安地震。六月朔，泸溪地震。二年四月十二日，应山地震。十八日，中★地震，涌黑沙，压毙数百人。十月初六日，黄岩、太平、嵊县地震。十一月壬子，苏州、青浦地震。三年正月，黄岩地震，是年屡震。三月辛亥、壬子，苏州地震；辛酉又震。四月初五日，通州地屡震。二十三日，元氏地震。七月，景州地震。四年五月，安福地陷，广数丈，深不可测。九月朔，江陵地震。十二月初四日，锺祥地震。五年正月辛酉，青浦地震；九月戊寅又震；十月辛卯又震。十二月朔，栖霞地震。初五日，黄县地震。六年五月初六日，来凤地震，武昌县百子畈地裂。七年四月，兴国地震。九月，铅山地震。十月，永丰地震。十二月二十六日，蓬莱地震，有声如雷，自是屡震。八年正月二十七日，蓬莱地复震，十馀日始止；自七年至八年，凡震三十馀次。十二月，宜黄地震。九年三月，恩施地震。十年七月初八日，枝江地震。十一年五月二十五日，栖霞地震。八月朔，宁远地震。
　　同治元年六月十二日，应城地震有声。三年三月庚午，青浦地震。四年正月二十九日，锺祥地震；二月初四日复震。五年八月十三日，景宁地震。九月十四日，青田地震。六年二月初一日，锺祥地震。三月十五日，江陵地震。八月，太平地震；十二月又震。七年六月初三日，均州、光化、郧县地震。七月初三日，随州安全岩地陷水涌。十年四月，襄阳地震。十一年六月十九日，高淳地震。八月十九日，嘉兴、柏乡地震。十二年正月二十六日，肃州地震。十三年三月二十日，霑化地震。
　　光绪元年九月，皋兰地震。三年六月丁亥，青浦地震。四年十二月二十八日，襄阳地震。五年五月初十日，陇右诸州县同时地震。十二日，光化地震。十三日，京山地震。六年十月，光化地震。七年四月，太平地震；五月又震。十月二十日，东光地震；二十五日复震。礼县地震，震毙四百八十人，倾倒民房四千有奇，牲畜无算。十一月初二日，西宁丹噶尔地震。八年二月初八日，西利地震。七月，南乐、望都地震。九年十二月二十二日，宁津地震。十年十月二十二日，东光地震。十一月二十九日，西利地震。十一年九月二十七日，武昌地震。十三年十二月甲戌，河州地震。十四年五月初五日，霑化、灤州地震。十五年八月，灵川地震；九月又震。十六年正月二十八日，西宁地震。十九年四月十九日，西宁地震，倾圮民房二百馀间，人多压毙。二十一年十二月初四日，山丹地震。二十三年正月二十四日，兰州地震。二十七年春，静宁州地震。二十八年十二月除夕，永昌地震。二十九年五月二十九日，曲阳地震。
　　顺治元年十一月十二日，盐亭山崩。三年四月，河源桂山崩。六年四月，两当山崩，压毙人畜无算；兰溪大慈山崩。七年六月，武昌马山崩。八年四月二十六日，黄县莱山巨石崩，声闻数里。六月，安丘土山裂丈馀，广二尺馀，深不可测，翼日乃合。八月己巳，同官王益山崩。九年五月，马平槎山崩。十六年秋，成都霪雨，锦屏山崩。
　　康熙元年秋，萧山大雨，小山崩；平陆山崩；霪雨，四明山崩；两当暴雨，山崩。二年七月，河州大雷雨，井沟山崩，压死居民二十馀口。九月，灌阳大营山崩。六年四月二十一日，开建大紫山崩；台州临海大雨，山崩。十五年七月辛丑，同官济塞山崩，压死四十馀人。十九年八月初二日，平湖雅岩裂。二十年正月，天台方山崩。五月十二日，宣平大莱山陷。三十五年十二月二十七日，保德州康家山崩。四十一年秋，宝鸡霪雨，山崩。四十二年四月初六日，太原奉圣寺山移数步。四十七年，保县熊耳山崩。
　　雍正七年三月，崖州南山崩。八年五月，兴安大雨，山崩；狄道凤台山崩。十年六月，富川西岭山崩数处。
　　乾隆四年十一月十四日，泰安县北山崩。十年七月十二日，百泉山崩，压毙二十五人。十五年五月，英山岩崩裂。六月，棠阴大雨，西北山崩。十六年二月，奉议州东咘露村山崩裂，有声如雷。六月十二日，秦州仁寿山崩。十七年二月，忻城山崩，有声如雷。二十一年八月，秦州邽山崩。三十八年五月，庆元白马山崩。三十九年六月，云和大雨，山崩，压毙四人。四十一年十二月，云和五树庄山裂数百丈。五十七年五月，宜黄山崩，压毙数十人。六十年四月，庆元盖竹山崩。
　　嘉庆五年六月二十一日，义乌霪雨，山崩。二十三日，金华大雨，山崩。九年正月，新城北屯山崩。二十三年七月初五日，狄道州东山崩，压陷田地三十馀亩。八月，永嘉大雨，西山崩，陷地丈许。二十四年五月，东湖山崩。
　　道光元年夏，新昌上方源山裂。三年七月甲戌，苏州玉遮山裂。四年六月，定远五塊石山崩，坏市廛民舍。六年六月，宜昌大雨，山崩。十一年六月，狄道州黎家洼山崩，压毙二十馀人。十二年七月，汉城槐木沟岩崩。十三年四月十八日，招远罗岩崩一角，声闻数里。十四年正月十五日，麻城磨石冈巨石裂数塊，有声如雷。十五年六月，定远霪雨，母★硐山崩。十八年十一月，恩施山崩。二十四年九月，星子五老★右岩崩坠，有声如雷。二十七年六月十七日，西宁县北川郭家塔尔山崩，南川田家寨山崩。七月，皋兰县山崩。十月，宜山崩。二十九年五月二十四日，黄冈大崎山裂数十丈，年馀渐合。
　　咸丰元年六月，礼县霪雨，山崩；袁家崖山崩裂，声震如雷，纵二尺许，横二百丈。十月，兴山仙侣山崩。二年六月朔，狄道马衔山裂；平河大雨，山崩，压倒民房无数。三年三月十六日，云和山裂二百丈。六月二十六日，景宁大雨，山崩，压毙七十三人。郧县青岩崩裂十馀丈；保康大山崩移十里许，毁田庐无算；永嘉大雨，龙泉村山圮覆屋，压伤十九人。四年七月，云和山崩，压毙三十馀人。五年四月，大通县塔破山崩。六年五月初八日，来凤大壩路猲甚山崩，压毙三百馀人。九月，松阳大雷雨，山崩数十丈。
　　同治四年七月，固原山崩；汉阳铺有平石宽长丈馀，高四尺，忽自行里许始止。十三年七月十二日，宣平北门山崩。八月十一日，西和西山崩，走入城中，压倒城垣二百四十馀丈，民房九十馀处，压死四十九人。
　　光绪元年正月朔，西宁西川阴山崩。七月，旧洮州东明山崩。三年六月，河州红崖山崩，压毙二百馀人，牲畜无算。五年五月，文县山崩。九年三月，光化马窟山裂。十二年六月，河州草领山崩。十九年五月，狄道州皇后沟山崩，压毙十三人。二十年二月二十七日，河州东八部兰山崩。二十二年二月，河州哈家山崩。二十三年八月，宁远大夫沟山崩。二十六年六月，漳县还山崩，静宁州南五台山崩，河州王家山崩。二十七年六月，皋兰五泉山、三台阁山崖崩。三十一年七月二十四日，洮州泉古山崩。三十二年五月，洮州莽湾山崩。七月，芽坡山崩。三十三年五月，宁远小村槽山崩。
　　宣统元年六月十五日，秦州雒家川南山崩。
　　顺治五年三月，上海遍地生白毛。四月，娄县地生白毛。六年六月，杭州、嘉兴地生白毛。八月初三日，莱阳雨白毛。七年六月，苏州、镇洋、震泽、青浦地裂，生白毛。九年十月初四日，永嘉雨絮。
　　康熙七年六月，上海、海盐、湖州、平湖、宁波地生白毛，长尺许。七月，临安、馀姚地生白毛，长尺许。八月，永嘉、桐乡地生白毛。八年八月，开化县地生白毛。十月，义乌地生白毛。十四年三月，琼州地生白毛，长寸馀。十七年十月二十六日，镇洋雨白毛如雪片。四十六年，太平地生毛。
　　乾隆二十八年，南陵地生毛，白质黑颖。二十九年五月，武进地生白毛，长数寸。四十一年，婺源地生白毛。
　　嘉庆十九年七月，青浦遍地生白毛如发。二十三年三月，宜城地生毛，或白或黑，长尺馀。
　　咸丰元年，江陵地生白毛，长三寸许。二年五月，青浦地生白毛。三年四月，武进地生毛。六年夏，青浦地生毛。七月，武进地生毛。九月，桐乡地生白毛。九年十月，武昌地生毛。
　　同治元年七月，高阳地生毛。四年六月，罗田遍地生苍白毛，长三寸许；即墨地生毛。五年十一月，潜江地生黑毛，长三寸；江陵地生毛。六年三月，德安地生毛。八月，京山地生毛，或黑或白，长尺馀。十月，随州地生白毛。七年春，应山地生毛。夏，黄安地生毛。
　　光绪四年冬，光化地生毛。
　　顺治元年春，荆门大饥。冬，郧县大饥。二年，枣阳、襄阳、光化、宜城大饥，人相食。三年，太平、瑞安、崇阳大饥。四年，苏州、震泽、嘉定、太湖、潜山、石埭、建德、宿松、江山、常山大饥。五年春，广州、鹤庆、嵩明大饥，人相食。夏，惠来、大埔、嘉应州、兴宁、阳春、梧州、北流大饥，斗米可易一子。冬，全蜀饥；六年，全蜀仍饥；灌阳、平阳大饥。七年夏，榆林、青田饥。秋，永宁州、襄垣、萍乡大饥。冬，阜平饥。八年春，平湖、袁州、萍乡、万载饥。夏，寿阳、静乐饥。九年春，苏州大饥。夏，黄陂、孝感、天门饥，民多为盗。十年夏，兴宁、长乐、博罗、阳江、阳春饥。冬，六安饥。十一年，临榆、乐亭、新乐饥。十二年夏，临川、沁州饥。秋，武邑、宁晋饥。冬，金华、东阳、永康、武义、汤溪五县饥。十三年春，琼州饥。秋，东安饥。冬，乌程、寿光饥。十四年，乐亭饥。十五年，永年、抚宁、昌黎、庆云、鸡泽、威县饥。十六年春，阳信、海丰、莒州大饥。夏，胶州饥。十七年夏，遵化州饥。秋，独山州大饥，民多饿毙。冬，灤州饥。十八年春，兴宁饥。夏，南笼府大饥。秋，临安饥。
　　康熙元年，吴川大饥。二年，合肥饥。三年春，揭阳饥。秋，交河、宁晋饥。四年春，曹州、兗州、东昌大饥。夏，惠来饥。秋，怀远饥。冬，乌城饥。六年，应山饥。七年，无极大饥。十年夏，海盐大饥。秋，临安、东阳大饥。十一年，永康、峡江、大冶饥。秋，遂安、汤溪大饥。十二年，乐亭大饥。十三年春，兴宁、镇平、京山大饥。十四年，东光饥。十五年春，大冶饥。夏，连平饥。十六年春，嘉应州大饥。夏，郧县、郧阳、郧西大饥。十七年秋，曲江饥。十八年春，真定府属饥。夏，兴宁、长乐、嘉应州、平远饥。秋，无为、合肥、庐江、巢县、博兴、乐安、临朐、高苑、昌乐、寿光大饥。冬，满城饥。十九年春，江夏大饥。夏，大同、天镇饥。冬，万泉、遵化州、沧州饥。二十年夏，儋州、永嘉饥。二十一年春，桐乡饥。冬，信宜、真定、保安州饥。二十二年春，宜兴饥。秋，单县饥。二十三年春，济宁州、剡州、费县饥。秋，巴县、江安、罗田饥。二十四年春，沛县饥。二十五年秋，恭城大饥。冬，★城大饥。二十六年，博兴大饥。二十七年秋，蔚州饥。二十八年春，高邑、文登饥。夏，潜江大饥。秋，龙门饥。二十九年夏，黄冈、黄安、罗田、蕲州、黄梅、广济饥。秋，襄垣、长子、平顺饥。三十年春，昌邑饥。秋，顺天府、保安州、真定饥。三十一年春，洪洞、临汾、襄陵饥。夏，富平、盩厔、泾阳饥。秋，陕西饥。三十二年夏，庆阳饥。秋，湖州饥。三十三年，沙河饥。三十四年，毕节饥。三十五年夏，长宁、新安、★城饥。秋，大埔饥。三十六年夏，广宁、连平、龙川、海阳、揭阳、澄海、嘉应州大饥。秋，庆元、龙南、潜江、酉阳、江陵、远安、荆州、郧西、江陵、监利饥。三十七年春，平定、乐平大饥，人相食。夏，济南、宁阳、莒州、沂水大饥。三十八年春，陵川饥。夏，婺源、费县饥。秋，金华饥。三十九年秋，西安、江山、常山饥。四十年，靖远饥。四十一年春，吴川大饥。夏，沂州、剡城、费县大饥。冬，庆云饥。四十二年夏，永年、东明饥。秋，沛县、亳州、东阿、曲阜、蒲县、滕县大饥。冬，汶上、沂州、莒州、兗州、东昌、郓城大饥，人相食。四十三年春，泰安大饥，人相食，死者枕藉；肥城、东平大饥，人相食；武定、滨州、商河、阳信、利津、霑化饥；兗州、登州大饥，民死大半，至食屋草；昌邑、即墨、掖县、高密、胶州大饥，人相食。四十四年，凤阳府属饥。四十五年春，汉川、锺祥、荆门、江陵、监利、京山、潜江、沔阳、郧县、郧西饥。四十六年秋，东流、宿州饥。四十七年，平乡、沙河、钜鹿饥。四十八年春，无为、宿州饥。夏，沂城、剡城、邢台、平乡饥。秋，武进、清河饥。四十九年，阜阳饥。五十年，通州饥。五十一年，古浪饥。五十二年春，苍梧饥，死者以千计。夏，长宁、连平、合浦、信宜、崖州、柳城饥。五十三年春，阳江饥。冬，汉阳、汉川、孝感饥。五十四年夏，临榆饥；遵化州大饥，人食树皮。五十五年春，顺天、乐亭饥。五十六年春，天台饥。五十七年，广济饥。五十八年春，日照饥。夏，静宁、环县饥。五十九年春，临潼、三原饥。夏，蒲县饥。六十年春，平乐、富川饥。夏，邢台饥。秋，咸阳大饥。冬，兗州府属饥。六十一年夏，井陉、曲阳、平乡、邢台饥。夏，蒙阴、沂水饥。秋，嘉兴、金华饥。冬，怀集饥。
　　雍正元年夏，通州饥。秋，嘉兴饥。二年春，蒲台大饥。夏，乐清、金华、嵊县饥。冬，英山饥。三年夏，顺德、胶州饥。冬，惠来饥。四年春，嘉应州饥。秋，澄阳江饥。五年冬，江陵、崇阳饥。七年，寿州饥。八年夏，肥城、武城饥。冬，铜陵大饥。九年春，肥城大饥，死者相枕藉；莒州、范县、黄县、招远、文登饥。夏，章丘、邹平大饥。冬，济南大饥。十年，崇明、海宁饥。十一年冬，上海、嘉兴饥。十二年秋，武进大饥。十三年秋，庆远府属大饥。冬，垣曲饥。
　　乾隆元年夏，海阳饥。三年秋，平阳饥。四年春，葭州饥。夏，砀山饥。五年，巩昌、秦州、庆阳等处饥。六年，甘肃陇右诸州县大饥。七年春，山阳饥。夏，宜都饥。秋，亳州饥。八年春，南昌、饶州、广信、抚州、瑞州、袁州、赣州各府大饥。夏，天津、深州二十八州县饥。九年，高邑大饥。十年，正定、赞皇、无极、★城、元氏等县饥。十一年春，霑化饥。夏，庆云、宁津饥。十二年，曹州、博山、高苑、昌乐、安丘、诸城、临朐饥。十三年春，曲阜、宁阳、济宁、日照、沂水饥。夏，福山、栖霞、文登、荣成饥，栖霞尤甚，鬻男女。十四年春，安丘、诸城、黄县大饥，饿殍载道，鬻子女者无算。十五年秋，广信饥。十六年春，福山、栖霞饥，民多饿死。夏，南昌、广信饥。冬，建德饥。十七年春，全州饥。夏，同官、洵阳、白河饥。冬，房县饥。十八年春，庆元饥。秋，郧县饥。十九年，罗田饥。二十年，溧水、通州饥。二十一年春，青浦、东流、湖州、石门、金华饥。夏，沂州、武城饥。冬，济南府饥。二十二年夏，博白饥。秋，掖县饥。二十三年春，翁源、苍梧饥。夏，日照饥。二十四年秋，陇右诸州县大饥。二十五年，平定、潞安、长子、长治、和顺、天门饥。二十六年，江夏、随州、枝江饥。二十七年春，济南饥。夏，枣强、庆云饥。二十八年夏，永年、永昌大饥。二十九年秋，东光大饥。三十年春，桐庐饥。秋，吉安、广信、袁州、抚州饥。冬，威远饥。三十一年，济南、新城、德州、禹城饥。三十二年冬，池州大饥。三十三年夏，沂水、日照大饥。三十四年，溧水、太湖、高淳饥。三十五年，兰州、巩昌、秦州各属大饥。三十六年夏，会宁、肥城大饥。秋，新城、宁陕饥。三十八年秋，文登、荣成饥。三十九年秋，秦州、镇番大饥。四十年，溧水、武进、高邮、南陵大饥。四十二年秋，陆川饥。四十三年，全蜀大饥，立人市鬻子女；江夏、武昌等三十一州县饥。四十四年春，南漳、光化、房县、随州、枝江饥。夏，秦州属饥。四十五年秋，江陵、保康饥。四十七年，灤州、昌黎、临榆饥。四十八年春，黄县饥。秋，绥德州饥。四十九年春，葭州饥。夏，来凤饥。五十年春，宜城、光化、随州、枝江大饥，人食树皮。夏，章丘、邹平、临邑、东阿、肥城饥。秋，寿光、昌乐、安丘、诸城大饥，父子相食。五十一年春，山东各府、州、县大饥，人相食。五十二年，临榆大饥。五十三年秋，文登、荣成饥。五十四年夏，宜都饥。五十五年秋，禹城饥。五十六年，邢台等八县饥。五十七年，唐山、宁津、武强、平乡饥，民多饿毙。五十八年春，常山饥。五十九年，清苑、望都、蠡县饥。六十年春，蓬莱、黄县、栖霞饥。夏，麻城饥。
　　嘉庆五年夏，海阳饥。六年，文登、荣成饥。七年冬，乐亭饥。八年夏，秦州各属大饥。九年春，滕县饥。十年夏，黄县、邢台饥。十一年春，中部、通渭饥。冬，安陆饥。十二年，蓟州、昌黎、永安州饥。十三年夏，黄县饥。十五年秋，宁津、东光、章丘饥。十六年夏，霸州、保定、文安、大城、固安、永清、东安、宛平、涿州、良乡、雄县、安州、新安、任丘、灤州、蓟州饥。十七年春，登州府属大饥，秦州各属及镇番、永昌等处大饥。夏，临榆饥。冬，乐清饥。十八年春，肥城、东阿、滕县、济宁、曹县、诸城饥。冬，宜城、房县、竹溪、均州、保康饥。十九年春，宜城、安陆、保康、麻城、郧县饥。夏，襄阳、汉阳、枣阳、南漳饥。秋，高淳饥。二十年，清苑饥。二十一年，武昌县饥。二十二年，固安、武强、内丘饥。二十五年秋，乐清、永嘉饥。
　　道光元年秋，荣成饥。二年夏，灤州饥。三年春，东阿饥。秋，曲阳饥。四年，皋兰、静宁、西宁、巩昌、秦州等处大饥。五年秋，南乐、静海、文安、大城、宝坻饥。七年春，日照大饥。八年，太平饥。十年冬，江陵饥。十二年春，昌平饥。夏，紫阳大饥，人相食。冬，锺祥、潜江、汉城、蕲川、黄梅、江陵、公安、监利、松滋饥。十三年春，诸城、日照大饥，民流亡。夏，保康、郧县、房县饥，人相食。秋，灤州、抚宁饥。十四年春，归州、兴山大饥，人相食。夏，庄浪及秦州各属饥。秋，青浦饥。冬，定海饥。十五年春，诸城饥。秋，孝义大饥。十六年春，登州府属大饥。冬，太平饥。十七年冬，即墨饥。十八年夏，永年饥。二十年冬，灤州、乐亭、抚宁饥。二十一年夏，高淳饥。冬，枝江饥。二十二年冬，蕲州饥。二十三年秋，湖州饥。二十六年秋，平凉县饥。二十七年，南乐饥，人相食。二十九年夏，江陵、公安、石首、松滋、枝江、宜都大饥，饿死者无算。冬，青浦饥。三十年春，湖州、咸宁、崇阳饥。
　　咸丰二年春，日照大饥。夏，全县大饥。六年，黄县、临朐饥。七年春，肥城、东平大饥，死者枕藉；鱼台、日照、临朐亦饥，人相食。夏，清苑、元氏、无极、邢台大饥。八年秋，兴山饥。
　　同治元年春，乐亭饥。二年春，孝义饥。秋，江山、常山饥。三年，保康饥。四年春，蕲水饥，民有子女者。五年，兰州饥，人相食。六年春，庄浪、金县、皋兰饥。七年春，即墨、孝义、蓝田、沔县饥。夏，泾州大饥，人相食。冬，平凉、静宁、古浪、固原、灵台、秦州、永昌等处大饥。八年春，日照饥。九年夏，上饶饥。十年秋，望都、乐亭饥。十三年秋，雄县饥。冬，山丹饥。
　　光绪元年冬，海州饥。二年春，日照、海阳、灤州饥。三年，高陵大饥，饿毙男妇三千馀人；靖远、平凉、泾州、灵台、礼县、文县、合水大饥。四年，唐县等四十州县饥，庄浪、阶州、成县、灵州、巩昌、秦州各属饥。六年秋，邢台饥。七年，通州等州县饥。九年秋，鹤★州大饥。十一年夏，霑化饥。十三年冬，洮州、永昌饥。十五年春，鱼台饥。二十一年春，邢台、灤州饥。二十二年夏，太平饥。二十三年，宁津饥。二十四年冬，靖远、静宁、庄浪、丹噶尔饥。二十五年秋，文县饥。二十六年夏，靖远饥。二十七年冬，洮州、静宁、灵台饥。二十九年，洮州仍饥。三十三年秋，皋兰饥。
　　顺治十五年六月，遂安雨黄沙。
　　康熙元年十一月，曹县雨土数日。三十一年正月，襄垣雨土。三十七年四月，龙门雨黄沙。四十八年九月，丘县黄埃障天。六十年春，安定雨土。
　　乾隆四年三月，甘泉雨土。十六年三月十五日，忠州夜雨黄土，★人物皆黄。二十四年二月初七日，蓟州雨黄土。三月，永年雨黄土。四十八年三月十四日，宁陕雨土。五十年二月十五日，临清雨土。五十一年正月，文登、荣成雨土。五十九年二月二十六日，翼城雨土。
　　嘉庆十四年冬，泰州雨土。二十三年四月，唐山雨土二寸许。
　　道光四年春，霑化雨土。
　　咸丰三年二月，栖霞雨土。三月，宜昌雨土。六年三月二十三日，咸宁雨土。
　　同治三年春，麻城雨土。
　　光绪四年二月二十九日，宜城雨黄沙。三月，蓬莱雨土。

　　志二十  时宪一
　　明之大统术，本于元之授时。成化以后，交食往往不验。万历末，徐光启、李之藻等译西人之书为新法，推交食、凌犯皆密合，然未及施用。世祖定鼎以后，始绌明之旧历，依新法推算，即承用二百六十馀年之时宪术也。光启等龂龂辨论，当时格而不行，乃为新朝改宪之资，岂非天意哉！圣祖邃于历学，定用均轮法以齐七政，以康熙甲子为元。雍正中，从监臣之请，推步改橢圆法，以雍正癸卯为元。道光中，监臣以交食分秒不合，据实测之数损益原用数，以道光甲午为元。自康熙至于道光，推步之术凡三改，而道光甲午元历仅有恆星表。至于推日月交食、步五星，均未及成书云。西人汤若望，与徐光启共译新法者也，以四十二事证西人之密、中术之疏，畴人子弟翕然信之。宣城人梅文鼎研精天算，由授时以溯三统、四分以来诸家之术，又博考九执、回回术，而折衷于新法，皆洞其原本，究其异同，卒以绩学受知圣祖，于是为推步之学者，始知中、西之学之一贯，不至眩晃于新法矣。与汤若望同时入中国者为穆尼阁，传其学于淄川薛凤祚，而吴江人王锡阐自创新法，用以推日月食，不爽秒忽，两家之学，皆不列于台官，然其精密，或为台臣所不及焉。今为时宪志，详考其推步、七政、四馀、根理、法数著于篇，诸家论说有裨数理者，亦撮其大要载之。明大统术、回回术，康熙初用之，以详于明史，不具论。
　　推步因革
　　顺治元年六月，汤若望言：“臣于明崇祯二年来京，曾依西洋新法釐订旧历，今将新法所推本年八月初一日日食，京师及各省所见食限分秒，并起复方位，图象进呈，乞■期遣官测验。”从之。七月，若望又推天象进呈。是月礼部言：“钦天监改用新法，推注已成，请易新名，颁行天下。”睿亲王言：“宜名‘时宪’，以称朝廷宪天乂民至意。”从之。八月丙辰朔午时，日食二分四十八秒，大学士冯铨，同若望赴观象台测验覆奏，惟新法一一菂合，大统、回回二历俱差时刻，敕：“旧法岁久自差，非官生推算之误，新法既密合天行，监局宜学习勿怠玩。”十月，颁顺治二年时宪书。若望又言：“敬授人时，全以节气交宫与太阳出入昼刻为重。今节气之日时刻分与太阳出入昼夜时刻，俱照道里远近推算，请刊入时宪书。”从之。十一月，以若望掌钦天监事。若望等言：“臣等按新法推算月食时刻分秒，复定每年进呈书目，删其衤复重，以免混淆。”二年六月，若望等言：“旧法推算本年十二月己卯朔辰时日食三分强，回回科算见食一分弱。依新法推之，止应食半分强，且在日出之前，地平上不见，请临期遣官测验。”从之。至期天阴雨，推验事遂辍。十一月，若望以明大学士徐光启所译崇祯历书改名新法历书进呈，上命发监局官生肄习，仍宣付史馆，加若望太常寺卿衔。十年，赐若望通玄教师，以★其勤劳。
　　若望之法，以天聪戊辰为元。分周天为三百六十度。太阳一日平行五十九分八秒十九微四十九纤三十六芒，最高一年行四十五秒，戊辰年平行距冬至五十三分三十五秒三十九微，最高距冬至五度五十九分五十九秒。太阴一日平行一十三度一十分三十五秒一微，自行一十三度三分五十三秒五十六微，正交行三分一十秒，月孛行六分四十一秒，戊辰年平行距冬至六宫一度五十分五十四秒四十六微，自行距冬至六宫二十五度三十二分一十五秒三十四微，正交行距冬至一宫一十四秒，月孛行距冬至十一宫六度一十九分。土星诸行应平行距冬至为十一宫十八度五十一分五十一秒，本年最高行距冬至为九宫八度五十七分五十九秒，平行距最高即引数，为二宫九度五十三分五十二秒，正交行距冬至为六宫七度九分八秒。一平年平行为十二度十三分三十一秒，最高行一分二十秒十二微，以最高行减平行，得十二度十二分十五秒，乃一年之引数也。一闰年平行为十二度十五分三十五秒，引数为十二度十四分十五秒。正交行一年为四十二秒。木星诸行应平行距冬至为八宫二十八度八分三十一秒，本天最高行为十一宫二十七度十一分十五秒，平行距最高即引数，为九宫初度五十七分十六秒，正交行为六宫二十四度四十一分五十二秒。一平年距冬至平行为一宫零二十分三十二秒，最高行为五十七秒五十二微，两数相减，得一宫零十九分三十四秒，乃一平年之引数也。一闰年距冬至平行为一宫零二十五分三十一秒，引数为一宫零二十四分三十三秒。正交行一年为一十四秒。火星诸行应平行距冬至为五宫四度五十四分三十秒，本天最高在七宫二十九度三十分四十秒，平行距最高即引数，为九宫五度二十三分五十秒，正交行为三宫十七度二分二十九秒。一平年距冬至平行为六宫十一度十七分一十秒，最高行一分十四秒，两数相减，得六宫十一度十五分五十五秒。一闰年距冬至平行为六宫十一度四十八分三十六秒，引数为六宫十一度四十七分二十一秒。正交行一年为五十三秒。金星诸行应平行距冬至与太阳同度，为初宫初度五十三分三十五秒三十九微，平行距最高即引数，为六宫零五十六分五十五秒，伏见行从极远处起，为初宫九度十一分七秒，最高行在六宫零十六分六秒。一平年距冬至为十一宫二十九度四十五分四十秒三十八微，自行引数为十一宫二十九度四十四分十七秒，伏见行为七宫十五度一分五十秒，最高行为一分二十一秒。一闰年距冬至及自行加五十九分八秒，伏见行加三度六分二十四秒，乃一日之行也。金星正交在最高前十六度，即五宫十四度十六分，其行极微，故未定其率，然于最高行无大差。水星诸行应平行距冬至与太阳同度，平行距最高即引数，为二十九度二十分二秒，伏见行从极远处起，为三宫二十九度五十四分一十六秒，最高在十一宫零五十二分四十二秒。一平年距冬至亦与太阳同度，自行引数为十一宫二十九度四十三分五十一秒，伏见行满三周外有一宫二十三度五十七分二十六秒。一闰年引数为十二宫零四十二分五十九秒，伏见行全周外为一宫二十七度三分五十二秒，正交行或曰与最高同度难测，故不敢定云。
　　若望论新法大要凡四十二事：曰天地经纬，天有经纬，地亦有之，以二百五十里当天之一度，经纬皆然。曰诸曜异天，诸曜高卑相距远甚，驳旧历认为同心之误。曰圆心不同，太阳本圈与地不同心，二心相距，古今不等。曰蒙气差，地有蒙气，非先定蒙气差不能密合。曰测算异古法，测天以弧三角形，算以割圜八线表。曰测算皆以黄道，测天用赤道仪，所得经度不合，新法就黄道经度，通以黄赤通率表，乃与天行密合。曰改定诸应，从天聪二年戊辰前冬至后己卯日子正为始。曰求真节气，旧法平节气，非真节气，今改定。曰盈缩真限，用授时消分为平岁，更以最高最卑差加减之，为定岁。曰表测二分，旧法以圭表测冬至，非法之善者，今用春秋二分，较二至为密。曰太阳出入及晨昏限，从京师起算，各处有加减。曰昼夜不等，其差较一刻有奇，一缘黄道夏迟冬疾，一缘黄赤二道广狭不同距，则率度不同分。曰改定时刻，定昼夜为九十六刻。曰置闰不同，旧法用平节气置闰，非也，改用太阳所躔天度以定节气。曰太阴加减，朔望止一加减，馀日另有二三，均数多寡不等。曰月行高卑迟疾，月行转周之最高极迟，最卑极疾，五星准此。曰朔后月见迟疾，一因自行度迟疾，一因黄道升降斜正，一因白道在纬南纬北。曰交行加减，月在交上，以平求之必不合，因设一加减为交行均数。曰月纬距度，旧法黄白二道相距五度，不知朔望外尚有损益，其至大之距，五度三分之一。曰交食有无，月食以距黄道纬度较月与地景两半径★，日食则以距度较日月两半径★，距度为小则食，大则不食。曰日月食限不同，月食则太阴与地景两周相切，以其两视半径较白道距黄道度，又以距度推交周度定食限，日食必加入视差而后得距度。曰日月食分异同，距度在月食为太阴心实距地景之心，在日食为日月两心之距，但日食不据实距而据视距。曰实食中食，以地心之直线上至黄道者为主，日月五星两居此线之上，则实食也；月与五星各居本轮之周，地心直线上至黄道，而两本轮之心俱当线上，则中食也。曰视食，日食有天上之实食，有人所见之视食，视食依人目与地面为准。曰黄道九十度为东西差之中限，论天顶则高卑差为正下，南北差为斜下，而东西差独中限之一线为正下，以外皆斜下。论其道则南北差为股，东西差恆为勾，高卑差恆为弦。至中限则股弦为一线，无勾矣。曰三视差，以地半径为一边，以太阳太阴各距地之远为一边，以二曜高度为一边，成三角形，用以得高卑差，又偏南而变纬度得南北差；以黄道九十度限偏左偏右而变纬度，得东西差。曰外三差，东西、南北、高卑之差，皆生于地径，外三差不生于地径而生于气。一，清蒙气差；二，清蒙径差；三，本轮径差。曰亏复不一，非二时折半之说，新法以视行推变时刻，则了然于亏复时刻不一之故。曰交食异算，诸方各以地径推算交食时刻及日食分。曰日食变差，据法应食而实不见食，必此日此地之南北差变为东西差，此千百年偶遇一二次，非无有者。曰推前验后，新法诸表，上溯下沿，开卷了然，不费功力。曰五星准日，旧法于合伏日数，时多时寡，徒以段目定之，不免有差，今改正。曰伏见密合，旧法五星伏见惟用黄道距度，非也，今改正。曰五星纬度，太阴本道斜交黄道，因生距度与阴、阳二历，五星亦然，新法一一详求，旧未能也。曰金水伏见，金星或合太阳而不伏，水星离太阳而不见，用浑仪一测便知，非旧法所能。曰五星测法，测五星须用恆星为准。曰恆星东移，恆星以黄道极为极，各宿距星时近赤极，亦或时远赤极，由黄赤二道各极不同，非距星有异行或易位。曰定恆星大小有六等之别，前此未闻。曰天汉释疑，新法测以远镜，天汉乃无算小星攒聚而成。曰四馀删改，罗★即白道之正交，计都即中交，月孛乃月行极高之点。至紫★一馀，无数可定，明史附会，今俱改删。曰测器，新法增置者，曰象限仪、百游仪、地平仪、弩仪、天环天球纪限仪、浑盖简平仪、黄赤全仪，而新制之远镜，尤为测星要器。曰日晷，为地平晷、三晷、百游晷、通光晷。此外更有星晷、月晷，以备夜测之用。若望所言，大抵据新法以诋旧术之疏，然新法之精蕴，亦尽于此矣。
　　十四年四月，前回回科秋官正吴明炫言：“臣祖默河亦里等十八姓，本西域人，自隋开皇己未抱其学重译来朝，授为日官。一千五十九年，专司星宿行度吉凶，每年推算太阴五星凌犯，天象占验，日月交食，即以臣科白本进呈为定例。顺治三年，本监掌印汤若望令臣科凡日月交食及太阴五星凌犯、天象占验俱不必奏进。臣查若望所推七政，水星二、八月皆伏不见，今水星二月二十九日仍见东方，又八月二十四日夕见，关系象占，不敢不据实上闻。乞复立回回科，以存绝学。”奏下所司。时新安★官生杨光先叩阍进摘谬论，纠汤若望新法之谬，且言：“时宪书有‘依西洋新法’五字尤不合。”又进选择议，纠若望选荣亲王葬期用洪范五行，山向、日月俱犯忌杀。
　　康熙三年十二月，礼部议“时宪书面‘依西洋新法’五字拟改‘奏准’二字”，从之。四年，议政王等言：每日百刻，新法改为九十六刻；二十八宿次序，汤若望将觜、参二宿改易前后；又将四馀删去紫★，俱不合。其选择不用正五行，用洪范五行，以致山向、日月俱犯忌杀，事犯重大，将汤若望及科官等分别拟凌迟斩决。敕汤若望从宽免死，时宪科李祖白等五人俱处斩。于是复用大统旧术，以杨光先掌监务，光先抗疏屡辞，不允。光先于推步之学本不深，唐熙七年，谓明年当闰十二月，寻知其误，自行检举，而时宪书已颁行，乃谕天下停止闰月云。是年监副吴明烜言：“古法差谬，五官正暨回回科所进各不同，立加校正。”下礼部议。礼部覆奏：“五官正戈继文等所算七政金水二星差错太甚，主簿陈聿新所推七政未经测验，亦有差错，监副吴明烜所推七政与天象相近，理应颁行，仍令监臣同四科官，每日昼测晷景以定节气，夜测月五星以定行度。”从之。
　　十一月，西人南怀仁言所颁各法不合天象，乃召南怀仁、利类思、安文思及监官马祐、杨光先、吴明烜等至东华门，大学士李霨传谕：“授时乃国家要政，尔等勿挟宿仇，以己为是，以彼为非。是者当遵用，非者当更改，务期归于至善。”十二月，南怀仁劾吴明烜所造康熙八年七政时宪书纠谬，下王大臣、九卿、科道会议，议政王等言：“乞派大臣同南怀仁等测验。”乃遣图海、李霨等二十人赴观象台测验。八年二月，议政王等议覆：“图海等赴观象台测验，南怀仁所言皆合，吴明烜所言皆谬，问监正马祐等，亦言南怀仁所算实与天象合。窃思百刻虽行之已久，但南怀仁九十六刻之法既合天象，自应颁用。又南怀仁言罗★、计都、月孛系推算所用，故载于七政之后，其紫★星无用处，不应造入。应自康熙九年为始，用九十六刻之历”，时明烜言“臣祗知天文，不知历法”，光先言“臣不知历法，惟知历理”。光先语尤不逊，褫职。三月，授南怀仁钦天监监副。先是监官依古法推算，康熙八年十二月应置闰，南怀仁言雨水为正月中气，是月二十九日值雨水，即为康熙九年正月，不应置闰，置闰当在明年二月。监官多直怀仁，从其言，改闰九年二月，于是大统、回回两法俱废，专用西洋法，如顺治之初。八月，南怀仁劾杨光先诬陷汤若望叛逆，议政王等议“汤若望应复通微教师，照原品赐恤，杨光先应反坐”。敕“免议”。
　　十三年二月，新造仪象志告成，南怀仁加太常寺卿衔。十四年二月，谕监副安泰从何君锡学古历法。十五年二月，钦天监奏五月朔日食，监副安泰依古法算，应食五分六十秒，南怀仁新法只应食二十微三分秒之一。至期登台测验，酉正食甚，将及一分，戌初刻复圆，古法所推分数失之甚远，而新法亦不甚合。南怀仁曰：“此清蒙气之所为，蒙气能映小为大故也。”
　　十七年七月，钦天监进呈康熙永年表三十二卷。二十二年十月，监臣推算盛京九十度表告成。初，南怀仁奏：“各省北极高度不同，其交合之时刻食分俱不等，全凭各省之九十度表推算。向来不知盛京北极高度，即用京师之九十度表，今测得盛京北极比京师高二度，请依其高度推算九十度表。”从之。至是，以盛京九十度表进呈，谕“永远遵守”云。
　　四十一年十月，大学士李光地以宣城贡生梅文鼎历学疑问三卷进呈，上曰：“朕留心历算多年，此事朕能决其是非。”乃亲加批点还之，事具梅文鼎传。文鼎论中、西二法之同异曰：“今之用新历也，乃兼用其长，以补旧法之未备，非尽废古法而从新法术也。夫西历之同乎中法者，不止一端。其言五星之最高加减也，即中法之盈缩历也，在太阴，则迟疾历也。其言五星之岁轮也，即中法之段目也。其言恆星东行也，即中法之岁差也。其言节气之以日躔过宫也，即中法之定气也。其言各省真节气不同也，即中法之里差也。但中法言盈缩迟疾，而西说以最高最卑明其故；中法言段目，而西说以岁轮明其故；中法言岁差，而西说以恆星东行明其故。是则中历所言者当然之运，而西历所推者其所以然之理，此其可取者也。若夫定气里差，中历原有其法，但不以法历耳，非古无而今始有也。西历始有者，则五星之纬度是也。中历之纬度，惟太阳、太阴有之，而五星则未有及之者。今西历之五星有交点、有纬行，亦如太阳太阴之详明，是则中历缺陷之大端，得西法以补其未备矣。夫于中法之同，亦既有以明其所以然之故，而于中法之未备者，又有以补其缺，于是吾之积候者，得彼说而益信，而彼说之若难信者，亦因吾之积候而有以知其不诬，虽圣人复起，亦在所兼收而并取矣。”
　　五十年十月，上谕大学士等：“天文历法，朕素留心，西法大端不误，但分刻度数之间，积久不能无差。今年夏至，钦天监奏午正三刻，朕细测日景，是午初三刻九分。此时稍有舛错，恐数十年后所差愈甚。犹之钱粮，微尘秒忽，虽属无几，而总计之，便积少成多，此事实有证验，非比书生论说可以虚词塞责也。”又谕礼部考取效力算法人员，临轩亲试，取顾琮等四十二人。五十一年五月，驾幸避暑山庄，徵梅文鼎之孙梅★成诣行在。先是命苏州府教授陈厚耀，钦天监五官正何君锡之子何国柱、国宗，官学生明安图，原任钦天监监副成德，皆扈从侍直，上亲临提命，许其问难如师弟子。及徵★成至，奏对称旨，遂与厚耀等同直内廷。五十二年五月，修律吕、算法诸书，以诚亲王允祉、皇十五子允烜、皇十六子允禄充承旨纂修，何国宗、梅★成充汇编，陈厚耀、魏廷珍、王兰生、方苞等充分校。所纂之书，每日进呈，上亲加改正焉。
　　五十三年四月，谕诚亲王允祉等：“古历规模甚好，但其数目岁久不合，今修书宜依古历规模，用今之数目算之。”十月，又谕：“北极高度、黄赤距度最为紧要，著于澹宁居后逐日测量。”乃制象限仪，仪径五尺，范铜为之，昼测日度，夜测勾陈帝星。又制中表、正表、倒表各二，俱高四尺，中表测日中心，正表、倒表测日上下边之景。惟六表所得日景尾数多参差不合。海★成言：“表高景澹，尾数难真，自古患之。昔郭守敬为铜表，端挟二龙，举横梁至四十尺，因其景虚澹，创为景符以取实影。其制以铜叶博二寸，长加博之二，中穿一窍若针芥然，以方木为趺，一端设机轴，令可开阖。稽其一端，使其针斜倚，北高南下，往来迁就于虚影之中。窍达日光，仅如黍米，隐然见横梁于其中。”乃仿元史郭守敬制造景符六，如法用之，影尾数始毫末不爽。测得申昜春园北极高三十九度五十九分三十秒，比京师观象台高四分三十秒，黄赤大距二十三度二十九分，比旧测减二分云。十一月，诚亲王允祉等言：“郭守敬造授时术，遣人二十七处分测，故能密合。今除申昜春园及观象台逐日测验外，如福建、广东、云南、四川、陕西、河南、江南、浙江八省，于里差尤为较著，请遣人逐日测量，得其真数，庶几东西南北里差及日天半径，皆有实据。”从之。
  </div>
  <div class="pagination">
   <a href="清史稿_page51.html">
    上一页
   </a>
   <span>
    ...
   </span>
   <a href="清史稿_page47.html">
    47
   </a>
   <a href="清史稿_page48.html">
    48
   </a>
   <a href="清史稿_page49.html">
    49
   </a>
   <a href="清史稿_page50.html">
    50
   </a>
   <a href="清史稿_page51.html">
    51
   </a>
   <span class="current-page">
    52
   </span>
   <a href="清史稿_page53.html">
    53
   </a>
   <a href="清史稿_page54.html">
    54
   </a>
   <a href="清史稿_page55.html">
    55
   </a>
   <a href="清史稿_page56.html">
    56
   </a>
   <a href="清史稿_page57.html">
    57
   </a>
   <span>
    ...
   </span>
   <a href="清史稿_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
