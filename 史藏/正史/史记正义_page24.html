<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 24 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 24 页/共 38 页
  </h1>
  <div class="content">
   史记正义卷五十九
&lt;史部,正史类,史记正义&gt;
　　钦定四库全书
　　史记正义卷六十
　　唐　张守节　撰
　　三王世家第三十　　　　　　史记六十
　　大司马臣去病昧死再拜上防皇帝陛下陛下过听使臣去病待罪行间宜専边塞之思虑骸中野无以报乃敢惟他议以干用事者诚见陛下忧劳天下爱怜百姓以自忘膳贬药损郎员皇子赖天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昩死愿陛下诏有司因盛夏吉时定皇子位唯陛下幸察臣去病昧死再拜以闻皇帝陛下三月乙亥御史臣光守尚书令奏未央宫制曰下御史六年三月戊申朔乙亥御史臣光守尚书令丞非下御史书到言丞相臣青翟御史大夫臣汤太常臣充大行令臣息太子少傅臣安行宗正事昧死上言大司马去病上疏曰陛下过听使臣去病待罪行间宜専边塞之思虑骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不防羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史臣谨与中二千石二千石臣贺等【公孙贺】议古者裂地立国并建诸侯以承天子所以尊宗庙重社稷也今臣去病上疏不忘其职因以宣恩乃道天子卑让自贬以劳天下虑皇子未有号位臣青翟臣汤等宜奉义遵职愚憧而不逮事方今盛夏吉时臣青翟臣汤等昧死请立皇子臣闳臣旦臣胥为诸侯王昧死请所立国名制曰盖闻周封八百姬姓并列或子男附庸礼支子不祭云并建诸侯所以重社稷朕无闻焉且天非为君生民也朕之不徳海内未洽乃以未教成者彊君连城即股肱何劝其更议以列侯家之三月丙子奏未央宫丞相臣青翟御史大夫臣汤昧死言臣谨与列侯臣婴齐中二千石二千石臣贺諌大夫博士臣安等议曰伏闻周封八百姓并列奉承天子康叔以祖考显而伯禽以周公立咸为建国诸侯以相傅为辅百官奉宪各遵其职而国统备矣窃以为并建诸侯所以重社稷者四海诸侯各以其职奉贡祭支子不得奉祭宗祖礼也封建使守藩国帝王所以扶徳施化陛下奉承天统明开圣绪尊贤显功兴灭继絶续萧文终之后于鄼褒厉羣臣平津侯等【公孙所封平津郷在沧州盐山南四十一里也】昭六亲之序明天施之属使诸侯王封君得推私恩分子弟戸邑锡号尊建百有余国而家皇子为列侯则尊卑相逾列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可四月戊寅奏未央宫丞相臣青翟御史大夫臣汤昧死言臣青翟等与列侯吏二千石諌大夫博士臣庆等议昧死奏请立皇子为诸侯王制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可臣青翟臣汤博士臣将行等伏闻康叔亲属有十武王继体周公辅成王其八人皆以祖考之尊建为大国康叔之年防周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等皆因时而序尊卑髙皇帝拨乱世反诸正昭至徳定海内封建诸侯爵位二等皇子或在繈緥而立为诸侯王奉承天子为万世法则不可易陛下躬亲仁义体行圣徳表里文武显慈孝之行广贤能之路内褒有徳外讨彊极临北海【匈奴传云霍去病伐匈奴比临翰海】西凑月氏【凑音臻氏音支至月氏月氏西戎国名在葱岭之西也】匈奴西域举国奉师舆械之费不赋于民虚御府之藏以赏元戎开禁仓以赈贫穷减戍卒之半百蛮之君靡不郷风承流称意逺方殊俗重译而朝泽及方外故珍兽至嘉谷兴天应甚彰今诸侯支子封至诸侯王臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奏未央宫留中不下丞相臣青翟大仆臣贺行御史大夫事太常臣充太子太傅臣安行宗正事昧死言臣青翟等前奏大司马臣去病上疏言皇子未有号位臣谨与御史大夫臣汤中二千石二千石諌大夫博士臣庆等昧死请立皇子臣闳等为诸侯王陛下让文武躬自切及皇子未教羣臣之议儒者称其术或誖其心陛下固辞弗许家皇子为列侯臣青翟等窃与列侯臣夀成等二十七人议皆曰以为尊卑失序髙皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地圗他皆如前故事制曰可四月丙申奏未央宫大仆臣贺行御史大夫事昧死言太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请制曰立皇子闳为齐王旦为燕王胥为广陵王四月丁酉奏未央宫六年四月戊寅朔癸夘御史大夫汤下丞相丞相下中二千石二千石下郡太守诸侯相丞书从事下当用者如律令
　　维六年四月乙巳皇帝使御史大夫汤庙立子闳为齐王曰于戏小子闳受兹青社朕承祖考维稽古建尔国家封于东土世为汉藩辅于戏念哉恭朕之诏惟命不于常人之好徳克明显光义之不图俾君子怠悉尔心允执其中天禄永终厥有不臧乃凶于而国害于尔躬于戏保国艾民可不敬与王其戒之
　　右齐王防
　　维六年四月乙巳皇帝使御史大夫汤庙立子旦为燕王曰于戏小子旦受兹杜朕承祖考维稽古建尔国家封于北土世为汉藩辅于戏荤粥氏虐老兽心侵犯寇盗加以奸巧边萌于戏朕命将率徂征厥罪万夫长千夫长三十有二君皆来降旗奔师荤粥徙域北州以绥悉尔心毋作怨毋俷徳【俷音符味反】毋乃废备非教士不得从徴于戏保国艾民可不敬与王其戒之
　　右燕王防
　　维六年四月乙巳皇帝使御史大夫汤庙立子胥为广陵王曰于戏小子胥受兹赤社朕奉祖考维稽古建尔国家封于南土世为汉藩辅古人有言曰大江之南【谓京口南至荆州以南也】五湖之间其人轻心杨州保疆三代要服不及以政于戏悉尔心战战兢兢乃恵乃顺毋侗好佚毋迩宵人维法维则书云臣不作威不作福靡有后羞于戏保国艾民可不敬与王其戒之
　　右广陵王防
　　太史公曰古人有言曰爱之欲其富亲之欲其贵故王者壃土建国封立子弟所以褒亲亲序骨肉尊先祖贵支体广同姓于天下也是以形势彊而王室安自古至今所由来乆矣非有异也故弗论著也燕齐之事无足采者然封立三王天子恭让羣臣守义文辞烂然甚可观也是以附之世家
　　禇先生曰臣幸得以文学为侍郎好覧观太史公之列传列传中称三王世家文辞可观求其世家终不能得窃从长老好故事者取其封防书编列其事而传之令后世得观贤主之指意盖闻孝武帝之时同日而俱拜三子为王封一子于齐一子于广陵一子于燕各因子才力智能及土地之刚柔人民之轻重为作防以申戒之谓王世为汉藩辅保国治民可不敬与王其戒之夫贤主所作固非浅闻者所能知非博闻彊记君子者所不能究竟其意至其次序分絶文字之上下简之参差长短皆有意人莫之能知谨论次其真草诏书编于左方令覧者自通其意而解説之
　　王夫人者赵人也与衞夫人并幸武帝而生子闳闳且立为王时其母病武帝自临问之曰子当为王欲安所置之王夫人曰陛下在妾又何等可言者帝曰虽然意所欲欲于何所王之王夫人曰愿置之雒阳武帝曰雒阳有武库敖仓天下冲阨汉国之大都也先帝以来无子王于雒阳者去雒阳余尽可王夫人不应武帝曰闗东之国无大于齐者齐东负海而城郭大古时独临菑中十万户天下膏腴地莫盛于齐者矣王夫人以手击头谢曰幸甚王夫人死而帝痛之使使者拜之曰皇帝谨使使太中大夫明奉璧一赐夫人为齐王太后子闳王齐年少无有子立不幸早死国絶为郡天下称齐不宜王云所谓受此土者诸侯王始封者必受土于天子之社归立之以为国社以嵗时祠之春秋大传曰天子之国有泰社东方青南方赤西方白北方黒上方黄故将封于东方者取青土封于南方者取赤土封于西方者取白土封于北方者取黒土封于上方者取黄土各取其色物里以白茅封以为社此始受封于天子者也此之为主土主土者立社而奉之也朕承祖考袓者先也考者父也维稽古维者度也念也稽者当也当顺古之道也齐地多变诈不习于礼义故戒之曰恭朕之诏唯命不可为常人之好徳能明显光不图于义使君子怠慢悉若心信执其中天禄长终有过不善乃凶于而国而害于若身齐王之国左右维持以礼义不幸中年早夭然全身无过如其防意传曰青采出于蓝而质青于蓝者教使然也逺哉贤主昭然独见诫齐王以慎内诫燕王以无作怨无俷徳诫广陵王以慎外无作威与福夫广陵在呉越之地其民精而轻故诫之曰江湖之间其人轻心杨州葆疆三代之时迫要使从中国俗服不大及以政教以意御之而已无侗好佚无迩宵人维法是则无长好佚乐驰骋弋猎滛康而近小人常念法度则无羞辱矣三江五湖有鱼盐之利铜山之富天下所仰故诫之曰臣不作福者勿使行财币厚赏赐以立声誉为四方所归也又曰臣不作威者勿使因轻以倍义也防孝武帝崩孝昭帝初立先朝广陵王胥厚赏赐金钱财币直三千余万益地百里邑万户防昭帝崩宣帝初立縁恩行义以本始元年中裂汉地尽以封广陵王胥四子一子为朝阳侯【括地志云朝阳故城在邓州穰县南八十里应劭云在朝水之阳也】一子为平曲侯【地理志云平曲县属东海郡又云在瀛州文安县北七十里】一子为南利侯【括地志云南利故城在豫州上蔡县东八十五里】最爱少子立以为髙密王【括地志云髙密故城在宻州髙密县西南四十里】其后胥果作威福通楚王使者楚王宣言曰我先元王髙帝少弟也封三十二城今地邑益少我欲与广陵王共发兵云广陵王为上我复王楚三十二城如元王时事发觉公卿有司请行罚诛天子以骨肉之故不忍致法于胥下诏书无治广陵王独诛首恶楚王传曰蓬生麻中不扶自直白沙在泥中与之皆黑者土地教化使之然也其后胥复祝诅谋反自杀国除燕土墝埆北迫匈奴其人民勇而少虑故诫之曰荤粥氏无有孝行而禽兽心以窃盗侵犯边民朕诏将军往征其罪万夫长千夫长三十有二君皆来降旗奔师荤粥徙域逺处北州以安矣悉若心无作怨者勿使从俗以怨望也无俷徳者勿使上背徳也无废备者无乏武备常备匈奴也非教士不得从徴者言非习礼义不得在于侧也防武帝年老长而太子不幸薨未有所立而旦使来上书请身入宿衞于长安孝武见其书击地怒曰生子当置之齐鲁礼义之乡乃置之燕赵果有争心不让之端见矣于是使使即斩其使者于阙下防武帝崩昭帝初立旦果作怨而望大臣自以长子当立与齐王子刘泽等谋为叛逆出言曰我安得弟在者今立者乃大将军子也欲发兵事发觉当诛昭帝縁恩寛忍抑案不公卿使大臣请遣宗正与太中大夫公户满意御史二人偕往使燕风喻之到燕各异日更见责王宗正者主宗室诸刘属籍先见王为列陈道昭帝实武帝子状侍御史乃复见王责之以正法问王欲发兵罪名明白当坐之汉家有正法王犯纎介小罪过即行法直断耳安能寛王惊动以文法王意益下心恐公户满意习于经术最后见王称引古今通义国家大礼文章尔雅谓王曰古者天子必内有异姓大夫所以正骨肉也外有同姓大夫所以正异族也周公辅成王诛其两弟故治武帝在时尚能寛王今昭帝始立年防富于春秋未临政委任大臣古者诛罚不阿亲戚故天下治方今大臣辅政奉法直行无敢所阿恐不能寛王王可自谨无自令身死国灭为天下笑于是燕王旦乃恐惧服罪叩头谢过大臣欲和合骨肉难伤之以法其后旦复与左将军上官桀等谋反宣言曰我次太子太子不在我当立大臣共抑我云云大将军光辅政与公卿大臣议曰燕王旦不改过悔正行恶不变于是脩法直断行罸诛旦自杀国除如其防指有司请诛旦妻子孝昭以骨肉之亲不忍致法寛赦旦妻子免为庶人传曰兰根与白芷渐之滫中【言虽香草以米汁渍之无复香气君子不欲附近庶人不服者为渐渍然也以旦谋叛君子庶人皆不附近】君子不近庶人不服者所以渐然也宣帝初立推恩宣徳以本始元年中尽复封燕王旦两子一子为安定侯【汉表在钜鹿郡】立燕故太子建为广阳王【括地志云广陵故城今在幽州良郷县东北三十七里】以奉燕王祭祀














　　史记正义卷六十
　　钦定四库全书
　　史记正义卷六十一
　　唐　张守节　撰
　　老子伯夷列传第一【其人形迹可序列故云列传老子荘子开元二十三年奉勑升为列传首处夷齐上然汉武帝之时佛教未兴道教已説道则禁恶咸致正理制御邪人未有佛教可导故列老荘于申韩之上今既佛道齐妙兴耼法乖流理居列传之首也】　史记六十一
　　老子者【朱韬玉礼及神仙传云老子楚国苦县瀬乡曲仁里人姓李名耳字伯阳一名重耳外字老身长八尺八寸黄色美眉长耳大目广额踈齿方口厚唇额有三五达理日角月悬鼻有双柱耳有三门足蹈二二五手把十丈周时人李母八十一年而生又妙玉女梦流星入口八十一载逍遥李树下廼割左腋而生又云妙玉女梦流星入口而有脤七十二年而生老子又上元经云李母昼夜见五色珠大如弹丸自天下因吞之即有脤张君相云君子者是号非名老考也子孳也考教众理达成圣孳乃孳生万物善化济物无遗也】楚苦县厉乡曲仁里人也【国年表云淮阳国景帝三年废至天汉脩史之时楚节王纯都彭城相近疑苦此时属楚国故太史公书之括地志云苦县在亳州谷阳县界有老子宅及庙庙中有九井尚存在今亳州真源县也厉音頼晋太康地记云苦县城东有瀬乡祠老子所生地也】姓李氏名耳字伯阳谥曰耼【耼耳漫无轮地神仙传云外字曰耼按字号也疑老子耳漫无轮故出号曰耼也】周守藏室之史也【藏在浪反】孔子适周将问礼于老子老子曰子所言者其人与骨皆已朽矣独其言在耳且君子得其时则驾不得其时则蓬累而行【蓬沙碛上转蓬也累转行貎也言君子得明主则驾车而事不遭时则若蓬转流移而行可止则止也蓬其状若皤蒿细叶蔓生于沙幕中风吹则根断随风转移也皤蒿江东呼为斜蒿云】吾闻之良贾深藏若虚君子盛徳容貎若愚去子之骄气与多欲态色与滛志【恣熊之容色与滛欲之志皆无益于夫子湏去除也】是皆无益于子之身吾所以告子若是而已孔子去谓弟子曰鸟吾知其能飞鱼吾知其能游兽吾知其能走走者可以为罔游者可以为纶飞者可以为矰至于龙吾不能知其乘风云而上天吾今日见老子其犹龙邪老子脩道徳其学以自隠无名为务居周乆之见周之衰廼遂去至闗【抱朴子云老子西游遇闗令尹喜于散闗为喜着道徳经一卷谓之老子或以为函谷関括地志云散闗在岐州陈仓县东南五十二里函谷闗在陕州桃林县西南十二里】闗令尹喜曰子将隠矣彊为我著书【彊其两反为于伪反】于是老子廼著书上下篇言道徳之意五千余言而去莫知其所终或曰老莱子亦楚人也【太史公疑老子或是老菜子故书之列仙传云老菜子楚人当时世乱逃世耕于防山之阳莞葭为墙蓬蒿为室杖木为牀丈为席葅艾为食垦山播种五谷楚王至门迎之遂去至于江南而止曰鸟兽之毛可绩而衣其遗粒足食也】著书十五篇言道家之用与孔子同时云葢老子百有六十余嵗或言二百余嵗【盖或皆疑辞也世不的知故言葢及或也王清云老子以周平王时见衰于是去孔子世家云孔子问礼于老子在周景王时孔子盖年三十也去平王十二王此传云儋即老子也秦献公与烈王同时去平王二十一王説者不一不可知也故葛仙公序云老子体于自然生乎大始之先起乎无因经厯天地终始不可称载】以其脩道而养夀也自孔子死之后百二十九年而史记周太史儋见秦献公曰始秦与周合而离离五百嵗而复合合七十嵗而霸王者出焉或曰儋即老子或曰非也世莫知其然否老子隠君子也老子之子名宗宗为魏将封于叚干宗子注【之树反】注子宫宫孙假【作瑕音霞】假仕于汉孝文帝而假之子解为胶西王卬太傅因家于齐焉世之学老子者则绌儒学儒学亦绌老子道不同不相为谋岂谓是邪李耳无为自化清静自正【此都结老子之教也言无所造为而自化清浄不挠而民自归正也】庄子者防人也【郭縁生述征记云蒙县荘周之本邑也】名周周尝为漆园吏【括地志云漆园故城在曹州句县北十七里此云荘周为漆园吏即此按其城古属蒙县】与梁王齐宣王同时其学无所不闚然其要本归于老子之言故其著书十余万言大抵率寓言也【率音律寓音遇率犹类也寓寄也】作渔父盗跖胠箧【胠音丘鱼反箧音苦頬反胠开也箧箱类也此荘子三篇名皆诬毁自古圣君贤臣孔子之徒营求名誉成以防身非抢素任真之道也】以诋訿孔子之徒以明老子之术畏累虚亢桑子之属皆空语无事实【荘子云庚桑楚者老子弟子北居畏累之山成云山在鲁亦云在深州此篇寄庚桑楚以明至人之徳衞生之经若槁木无情死灰无心祸福不至恶有人灾言荘子杂篇庚桑楚已下皆空设言语无有实事也】然善属书离辞【属音烛离辞犹力折其辞句也】指事类情用剽剥儒墨【剽疋妙反剽犹攻撃也】虽当世宿学不能自解免也其言洸洋自恣以适巳【洋音翔巳音祀】故自王公大人不能器之楚威王闻庄周贤【威王当周显王三十年】使使厚币迎之许以为相荘周笑谓楚使者曰千金重利卿相尊位也子独不见郊祭之牺牛乎飬食之数嵗衣以文绣以入太庙当是之时虽欲为孤豚岂可得乎【不羣也豚小猪临宰时愿为孤小豚不可得也】子亟去无汚我我宁游戏汚渎之中自快无为有国者所覊终身不仕以快吾志焉【荘子云荘子钓于濮水之上楚王使大夫往曰愿以境内累荘子持竿不顾曰吾闻楚有神龟死二千嵗矣巾笥藏之庙堂之上此龟寕无为留骨而贵乎寕生曵尾泥中乎大夫曰宁曵尾涂中荘子曰往矣吾将曵尾于涂中与此传不同也】
　　夫学者载籍极博犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年【舜禹皆典职事二十余年然后践帝位】功用既兴然后授政示天下重器王者大统天下若斯之难也而说者曰尧让天下于许由【皇甫谧髙士传云许由字武仲尧闻致天下而让焉乃退而遁于中岳颖水之阳箕山之下隠尧又召为九州长由不欲闻之洗耳于颖水濵时有巢父牵犊欲饮之见由洗耳问其故对曰尧欲召我为九州长恶闻其声是故洗耳巢父曰子若处髙岸深谷人道不通谁能见子子故浮游欲闻求其名誉污吾犊口牵犊上流饮之许由殁葬此山亦名许由山在洛州阳城县南十三里】许由不受耻之逃隠及夏之时有卞随务光者此何以称焉【经史唯称伯夷叔齐不及许由卞随务光者不少槩见何以哉故言何以称焉为不称説之也】
　　太史公曰余登箕山其上葢有许由冡云孔子序列古之仁圣贤人如吴太伯伯夷之伦详矣余以所闻由光义至髙其文辞不少槩见何哉【槩古代反】孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉
　　其传曰伯夷叔齐孤竹君之二子也【括地志云孤竹古城在卢龙县南十二里殷时诸侯孤竹国也】父欲立叔齐及父卒叔齐让伯夷伯夷曰父命也遂迯去叔齐亦不肯立而逃之国人立其中子于是伯夷叔齐闻西伯昌善飬老盍往归焉及至西伯卒武王载木主号为文王东伐纣伯夷叔齐叩马而諌曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隠于首阳山【曹大家注幽通赋云夷齐饿于首阳山在陇西首又戴延之西征记云洛阳东北首阳山有夷齐祠今在偃师县西北又孟子云夷齐避纣居北海之濵首阳山説文云首阳山在辽西史及诸书夷齐饿于首阳凡五所各有案据先后不详荘子云伯夷叔齐西至岐阳见周武王伐殷曰吾闻古之士遭治世不避其任遇乱世不为苟存今天下闇周徳衰其并乎周以涂吾身也不若避之以絜吾行二子比至于首阳之山遂饥饿而死又下诗登彼西山是今清源县首阳山在岐阳西北明即夷齐饿死处也】采薇而食之【陆机毛诗草木防云薇山菜也茎叶皆似小豆蔓生其味亦如小荳藿可作羹亦可生食也】及饿且死作歌其辞曰登彼西山兮采其薇矣以易兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山由此观之怨耶非耶或曰天道无亲常与善人若伯夷叔齐可谓善人者非耶积仁絜行如此而饿死且七十子之徒仲尼独荐顔渊为好学然回也屡空糟糠不厌而卒蚤夭天之报施善人其何如哉盗跖日杀不辜【按蹠者黄帝时大盗之名以栁下恵弟为天下大盗故世放古号之盗蹠】肝人之肉戾恣睢【睢仰白目怒貎也言盗蹠凶恶戾恣性怒白目也】聚党数千人横行天下竟以夀终【括地志云盗跖冡在陕州河北县西二十里河北县本汉大阳县也又今齐州平陵县有盗跖冡未详也】是遵何徳哉此其尤大彰明较著者也若至近世操行不轨専犯忌讳而终身逸乐富厚累世不絶或择地而蹈之【谓北郭骆鲍焦等是也】时然后出言行不由径非公正不发愤而遇祸灾者不可胜数也余甚惑焉傥所谓天道是耶非耶【傥音他荡反傥末定之词也为天道不敢的言是非故云傥也】子曰道不同不相为谋亦各从其志也【太史公引孔子之言证前事也言天道人道不同一任其运遇亦各从其志意也】故曰富贵如可求虽执鞭之士吾亦为之如不可求从吾所好嵗寒然后知松栢之后凋举世混浊清士乃见【言天下泯乱清洁之士不挠不苟合于盗跖也】岂以其重若彼其轻若此哉【重谓盗跖等也轻谓夷齐由光等也】君子疾没世而名不称焉【君子疾没后惧名埋灭而不称若夷齐顔回絜行立名后代称述亦太史公欲渐见已立名著述之美也】贾子曰贪夫狥财【徇财迅反徇求也瓒云己身从物曰徇】烈士徇名夸者死权众庶冯生【太史公引贾子譬作史记若贪夫徇名夸者死权众庶贪生乃成其史记】同明相照同类相求【天欲雨而柱础润谓同徳者相应】云从龙风从虎圣人作而万覩【此有识也圣人有飬生之徳万物有长养之情故相感应也此以上至同明相照是周易乾象辞也太史公引此等相感者欲见述作之意合万物有睹也孔子殁后五百嵗而已当之故作史记使万物见覩之也太史公序传云先人有言自周公卒五百嵗而有孔子孔子卒后至于今五百嵗有能绍明世正易传继春秋本诗书礼乐之际意在斯乎小子何敢让焉作述六经云易着天地隂阳四时五行故长于变礼经纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所立故长于和春秋辨是非故长于治人是故礼以节人乐以发和书以导事诗以达意易以道化春秋以道义拨乱世反之正莫近于春秋按述作而万物睹见】伯夷叔齐虽贤得夫子而名益彰【伯夷叔齐虽有贤行得夫子称而名益彰著万物虽有生养之性得太史作述而世事益睹见】顔渊虽笃学附骥尾而行益显岩穴之士趋舎有时若此类名堙灭而不称悲夫【趋音趋舎音舍趋向也舍废也言隠处之士时有附骥尾而名晓逹若堙灭不称数者亦可悲痛】闾巷之人欲砥行立名者【砥音防砺行脩徳在乡闾者若不托贵大之士何得封侯爵赏而名留后代也】非附青云之士恶能施于后世哉











　　史记正义卷六十一
　　钦定四库全书
　　史记正义卷六十二
　　唐　张守节　撰
　　管晏列传第二　　　　　　史记六十二
　　管仲夷吾者颖上人也【韦昭云管夷姓之后管严之子敬仲也】少时常与鲍叔牙防叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲【齐世家云鲍叔曰君将治齐则髙傒与叔牙足矣且欲霸王非管夷吾不可夷吾之居国国重不可失也桓公从之韦昭云鲍叔齐大夫姒姓之后鲍叔之子叔牙也】管仲既用任政于齐【管子云相齐以九之教一曰老二曰慈三曰孤四曰疾五曰独六曰病七曰通八曰赈九曰絶也】齐桓公以霸九合诸侯一匡天下管仲之谋也管仲曰吾始困时尝与鲍叔贾分财利【贾音古】多自与鲍叔不以我为贪知我贫也吾尝为鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世常为名大夫天下不多管仲之贤而多鲍叔能知人也管仲既任政相齐【国语云齐桓公使鲍叔为相辞曰臣之不若夷吾者五寛和恵民不若也治国家不失其柄不若也忠恵可结于百姓不若也制礼义可法于四方不若也执枹鼔立于军门使百姓皆加勇不若也】以区区之齐在海濵【齐国东濵海也】通货积财富国彊兵与俗同好恶故其称曰仓廪实而知礼节衣食足而知荣辱上服度则六亲固【上之服御物有制度则六亲坚固也六亲谓外祖父母一父母二姊妹三妻兄弟之子四从母之子五女之子六也王弼云父母兄弟妻子也】四维不张国乃灭亾下令如流水之原令顺民心故论卑而易行【言为政令卑下鲜少而百姓易作行也】俗之所欲因而予之俗之所否因而去之其为政也善因祸而为福转败而为功贵轻重慎权衡【轻重谓耻辱也权衡谓得失也有耻辱甚贵重之有得失甚戒慎之】桓公实怒少姬南袭蔡管仲因而伐楚责包茅不入贡于周室桓公实北征山戎而管仲因而令燕脩召公之政于柯之防【今齐州东河也】桓公欲背曹沫之约【沫莫葛反】管仲因而信之【以劫许之归鲁侵地】诸侯由是齐故曰知与之为取政之寳也管仲富拟于公室有三归反坫【三归二姓女也妇人谓嫁曰归】齐人不以为侈管仲卒【括地志云管仲冡在青州临淄县南二十一里牛山之阿説苑云齐桓公使管仲治国管仲对曰贱不能临贵桓公以为上卿而国不治曰何故管仲对曰贫不能使富桓公赐之齐市租而国不治桓公曰何故对曰疏不能制近桓公立以为仲父齐国大安而遂霸天下孔子曰管仲之贤而不得此三懽者亦不能使其君南面而称伯】齐国遵其政常彊于诸侯后百余年而有晏子焉
　　晏平仲婴者莱之夷维人也【晏氏齐记云齐城三百里有戍安即晏平仲之邑汉为夷安县属髙宻国应劭云故莱夷维邑】事齐灵公庄公景公以节俭力行重于齐既相齐食不重肉妾不衣帛其在朝君语及之即危言【谓已谦让非云功能】语不及之即危行【行下孟反谓君不知已増脩业行畏责及也】国有道即顺命无道即衡命【衡秤也谓国无道则制秤量之可行即行】以此三世显名于诸侯越石父贤在缧绁中【缧音力追反缧黒索也绁系也晏子春秋云晏子之晋至中年覩弊冠友裘负薪息于途侧晏子问曰何者对曰我石父也苟免饥冻为人臣仆晏子觧左骖赎之载与俱归按与此文小异也】晏子出遭之涂解左骖赎之载归弗谢入闺乆之越石父请絶晏子戄然【戄牀反注皇览云晏子冢在临淄城南菑水南桓公塜西北括地志云齐桓公墓在清州临淄县东南二十三里鼎足上又云齐晏婴冢在齐子城北门外晏子云吾生近市死岂易吾志乃葬故宅后人名曰清节里按恐皇览误乃管仲冢也】摄衣冠谢曰婴虽不仁免子于厄何子求絶之速也石父曰不然吾闻君子诎于不知已而信于知己者方吾在缧绁中彼不知我也夫子既已感寤而赎我是知己知己而无礼固不如在缧绁之中晏子于是延入为上客晏子为齐相出其御之妻从门间而闚其夫其夫为相御拥大盖防驷马意气甚自得也既而归其妻请去夫问其故妻曰晏子长不满六尺身相齐国名显诸侯今者妾观其出志念深矣常有以自下者今子长八尺乃为人仆御然子之意自以为足妾是以求去也其后夫自抑损晏子怪而问之御以实对晏子荐以为大夫
　　太史公曰吾读管氏牧民山髙乗马轻重九府【七畧云管子十八篇在法家】及晏子春秋【七畧云晏子春秋七篇在儒家】详哉其言之也既见其著书欲观其行事故次其至其书世多有之是以不论论其轶事【轶音逸】管仲世所谓贤臣然孔子小之岂以为周道衰防桓公既贤而不勉之至王乃称霸哉【言管仲世所谓贤臣孔子所以小之者盖以为周道衰桓公贤主管仲何不劝勉辅弼至于帝王乃自称霸主哉故孔子小之云盖为前疑夫子小管仲为此】语曰将顺其美匡救其恶故上下能相亲也【言管仲相齐顺百姓之美匡救国家之恶令君臣百姓相亲者是管之能也】岂管仲之谓乎方晏子伏庄公尸哭之成礼然后去岂所谓见义不为无勇者邪至其谏説犯君之顔此所谓进思尽忠退思补过者哉假令晏子而在余虽为之执鞭所忻慕焉





　　史记正义卷六十二
　　钦定四库全书
　　史记正义卷六十三
　　唐　张守节　撰
　　申不害韩非列传第三　　　史记六十三
　　申不害者京人也【按地志云京县故城县东南二十里郑之京邑也】故郑之贱臣学术以干韩昭矦昭侯用为相内脩政教外应诸侯十五年终申子之身国治兵彊无侵韩者申子之学本于黄老而主刑名著书二篇号曰申子【阮孝绪七畧云申子三卷也】韩非者【阮孝绪七畧云韩子二十卷韩世家云王安五年非使秦九年虏王安韩非亡】韩之诸公子也喜刑名法术之学而其归本于黄老非为人口吃【音讫】不能道説而善著书与李斯俱事荀卿【孙卿子二十二卷名况赵人楚兰陵令避汉宣帝讳改姓孙也】斯自以为不如非非见韩之削弱数以书諌韩王韩王不能用于是韩非疾治国不务脩明其法制执势以御其臣下富国彊兵而以求人任贤反举浮滛之蠧而加之于功实之上以为儒者用文乱法而侠者以武犯禁寛则宠名誉之人急则用介胄之士【介甲也胄兠鍪也】今者所飬非所用所用非所飬悲亷直不容于邪枉之臣观往者得失之变【韩非见王安不用忠良令国消弱故观往古有国之君则得失之变异而作韩子二十卷】故作孤愤五蠧内外储説林説难十余万言然韩非知説之难为説难书甚具终死于秦不能自脱说难曰凢说之难非吾知之有以説之难也【凢説难识情理不当人主之心恐犯逆鳞説之难知故言非吾知之有以説之乃为难】又非吾辩之难能明吾意之难也【能分明吾意以説之亦又未为难也尚非甚难】又非吾敢横失能尽之难也【横扩孟反又非吾敢有横失词理能尽説己之情此难是难尚非极难】凢说之难在知所説之心可以吾説当之【前者三説并未为难凡説之难者正在于此言深辨知前人意可以吾説当之间与前人心防説则行乃是难矣】所説出于为名髙者也而説之以厚利则见下节而遇卑贱必弃逺矣所説出于厚利者也而説之以名髙则见无心而逺事情必不收矣所説实为厚利而显为名髙者也【前人必欲厚利诈慕名髙则阳收其説实踈逺之】而説之以名髙则阳收其身而实踈之若説之以厚利则隂用其言而显弃其身【前人好利厚诈慕名髙説之以厚利则险用説者之言而显不收其身説士不可不察】此之不可不知也夫事以宻成语以泄败未必其身泄之也而语及其所匿之事【事多相类语言或説其相类之事前人觉悟便成漏泄故身危也】如是者身危贵人有过端而説者明言善议以推其恶者则身危【人主有过失之端绪而引美善之议以推人主之恶则身危】周泽未渥也而语极知【渥霑濡也人臣事君未满周至之恩泽而　説事当理事行有功君不以为思徳故徳亾】説行而有功则徳亾説不行而有败则见疑如是者身危【説事不行或行有败壊则必致危殆若此者身危也】夫贵人得计而欲自以为功説者与知焉则身危【与音预人主先得其计己功説者知前发其纵迹身必危亾】彼显有所出事乃自以为也故説者与知焉则身危【人主明所出事乃以有所营为説者预知其计而説者身亾危】彊之以其所必不为【彊其两反人主必不欲有为而説者彊令为之】止之以其所不能已者身危【人主已营为而説者彊止之者身危】故曰与之论大人则以为间已【间音纪苋反説彼大人之短以为窃己之事情乃为刺讥问之】与之论细人则以为鬻权【鬻音育刘伯荘云论则疑其挟诈卖己之权】论其所爱则以为借资【説人主爱行人主以为借己之资籍也】论其所憎则以为尝己【论説人主所憎恶人主则以为尝试于己也】径省其辞则不知而屈之【省山景反】泛滥博文则多而乆之【泛滥浮辞也博闻广言句也言浮説广陈必多词理时乃永乆人主疲倦】顺事陈意则曰怯懦而不尽【懦音乃乱反説者陈言顺人主之意则或怯懦而不尽事情也】虑事广肆则曰草野而倨侮【草野犹鄙陋也广陈言词多有鄙陋乃成倨傲侮慢】此説之难不可不知也凢説之务在知饰所説之所敬而灭其所丑彼自知其计则无以其失穷之【前人自知其失误説士无以失説穷极之乃为讪上也】自勇其防则无以其敌怒之【防音端乱反刘伯荘云贵人断甲为是説者以乙破之乙之理难同怒以下敌上也】自多其力则无以其难槩之　【古代反】规异事与同计誉异人与同行者则以饰之无伤也【刘伯荘云贵人与甲同计与乙同行者説士陈言无伤甲乙也】有与同失者则明饰其无失也【人主与甲同失説者文饰甲之无失】大忠无所拂辞悟言无所击排廼后申其辩知焉此所以亲近不疑【拂悟当为咈忤古字假借耳咈违也忤逆也言大忠之事拟安民兴化事在匡弼君初亦不撃排乃后周泽霑濡君臣道合乃敢辩智説焉此所以亲近而不见疑是知尽之难】知尽之难也【言説士知谈説之难也为能尽此谈説之道得当人主之心君臣相合乃是知尽之难也】得旷日弥乆而周泽既渥深计而不疑交争而不罪廼明计利害以致其功直指是非以饰其身以此相持此説之成也【夫知尽之难则君臣道合故得旷日弥乆而周泽既渥深计而君不疑与君交争而不罪而得明计国之利害以致其功直指是非任爵禄于身以此君臣相执持此説之成也】伊尹为庖【殷本纪云乃为有莘氏媵臣负鼎俎以滋味説汤致王道是也】百里奚为虏【晋世家云袭灭虞公及大夫百里以媵秦穆姬也】皆所由干其上也故此二子者皆圣人也犹不能无役身而涉世如此其污也【污音乌故反庖虏是污】则非能仕之所设也宋有富人天墙壊其子曰不筑且有盗其邻人之父亦云暮而果大亡其财其家甚知其子而疑邻人之父【其子隣父説皆当矣而切见疑非处知则难乎】昔者郑武公欲伐胡【世本云胡归姓也括地志云胡城在豫州郾城县界】廼以其子妻之因问羣臣曰吾欲用兵谁可伐者闗其思曰胡可伐廼戮闗其思曰胡兄弟之国也子言伐之何也胡君闻之以郑为亲己而不备郑郑人袭胡取之此二説者其知皆当矣【当当浪反】然而甚者为戮薄者见疑非知之难也处知则难矣昔者弥子瑕见爱于衞君衞国之法窃驾君车者罪至刖既而弥子之母病人闻往夜告之弥子矫驾君车而出君闻之而贤之曰孝哉为母之故而犯刖罪与君游果园弥子食桃而甘不尽而奉君君曰爱我哉防其口而念我及弥子色衰而爱防得罪于君君曰是尝矫驾吾车又尝食我以其余桃故弥子之行未变于初也前见贤而后获罪者爱憎之至变也故有爱于主则知当而加亲见憎于主则罪当而加防故谏説之士不可不察爱憎之主而后説之矣夫龙之为虫也【龙虫类也故言龙之为虫】可扰狎而骑也然其喉下有逆鳞径尺人有婴之则必杀人人主亦有逆鳞説之者能无婴人主之逆鳞则防矣【説者能不犯人主逆鳞则庶防矣】人或其书至秦秦王见孤愤五蠧之书曰嗟乎寡人得见此人与之防死不恨矣李斯曰此韩非之所著书也秦因急攻韩韩王始不用非及急廼遣非使秦秦王恱之未信用李斯姚贾害之毁之曰韩非韩之诸公子也今王欲并诸侯非终为韩不为秦此人之情也今王不用乆留而归之此自遗患也不如以过法诛之秦王以为然下吏治非李斯使人遗非药使自杀韩非欲自陈不得见秦王后悔之使人赦之非已死矣申子韩子皆著书于后世学者多有余独悲韩子为説难而不能自脱耳
　　太史公曰老子所贵道虚无因应变化于无为故著书辞称防妙难识庄子散道徳放论要亦归之自然申子卑卑施之于名实韩子引绳墨切事情明是非其极惨礉少恩皆原于道徳之意而老子深逺矣










　　史记正义卷六十三
　　钦定四库全书
　　史记正义卷六十四
　　唐　张守节　撰
　　司马穰苴列传第四　　　　史记六十四
　　司马穰苴者田完之苗裔也【穰音若羊反苴音子徐反曰穰苴为司马官主兵】齐景公时晋伐阿甄而燕侵河上【河上黄河南岸地即沧徳二州北界】齐师败绩景公患之晏婴乃荐田穰苴曰穰苴虽田氏庶孽然其人文能附众武能威敌愿君试之景公召穰苴与语兵事大説之以为将军将兵扞燕晋之师穰苴曰臣素卑贱君擢之闾伍之中加之大夫之上士卒未附百姓不信人防权轻愿得君之宠臣国之所尊以监军乃可于是景公许之使庄贾往穰苴既辞与庄贾约曰旦日日中防于军门穰苴先驰至军立表下漏待贾贾素骄贵以为将已之军而已为监不甚急【已音纪监甲暂反】亲戚左右送之留饮日中而贾不至穰苴则仆表决漏入行军勒兵申明约束约束既定夕时荘贾乃至穰苴曰何后期为贾谢曰不侫大夫亲戚送之故留穰苴曰将受命之日则其家临军约束则防其亲援枹皷之急则忘其身【援作操枹音孚谓皷挺也】今敌国深侵邦内骚动士卒露于境君寝不安席食不甘味百姓之命皆悬于君何谓相送乎召军正问曰军法期而后至者云何对曰当斩荘贾惧使人驰报景公请救既往末及反于是遂斩庄贾以徇三军三军之士皆振栗乆之景公遣使者持节赦贾驰入军中穰苴曰将在军君令有所不受问军正曰军中不驰今使者驰云何正曰当斩使者大惧穰苴曰君之使不可杀之乃斩其仆车之左驸马之左骖以徇三军【驸音附刘伯荘云驸者箱外之立木承重校者殉行示也】遣使者还报然后行士卒次舎井灶饮食问疾医药身自拊循之悉取将军之资粮享士卒身与士卒平分粮食最比【比作卑必耳反】其羸弱者三日而后勒兵病者皆求行争奋出为之赴战晋师闻之为罢去燕师闻之度水而解【度黄河水北去而解】于是追击之遂取所亾封内故境而引兵归未至国释兵旅解约束誓盟而后入邑景公与诸大夫郊迎劳师成礼然后反归寝既见穰苴尊为大司马田氏日以益尊于齐已而大夫鲍氏髙国之属害之譛于景公景公退穰苴苴发疾而死田乞田豹之徒由此怨髙国等其后及田常杀简公尽灭髙子国子之族至常曽孙和因自立为齐威王用兵行威大放穰苴之法【放方往反】而诸侯朝齐齐威王使大夫追论古者司马兵法而附穰苴于其中因号曰司马穰苴兵法
　　太史公曰余读司马兵法闳廓深逺虽三代征伐未能竟其义如其文也亦少褒矣若夫穰苴区区为小国行师何暇及司马兵法之揖让乎世既多司马兵法以故不论著穰苴之列传焉



　　史记正义卷六十四
　　钦定四库全书
　　史记正义卷六十五
　　唐　张守节　撰
　　孙子吴起列传第五　　　　史记六十五
　　孙子武者齐人也【魏武帝云孙子者齐人事于吴王阖闾为吴将作兵法十三篇】以兵法见于吴王阖庐阖庐曰子之十三篇【七录云孙子兵法三卷案十三篇为上卷又有中下二卷】吾尽观之矣可以小试勒兵乎对曰可阖庐曰可试以妇人乎曰可于是许之出宫中美女得百八十人孙子分为二队以王之宠姬二人各为队长皆令持防令之曰汝知而心与左右手背乎妇人曰知之孙子曰前则视心左视左手右视右手后即视背妇人曰诺约束既布乃设鈇即三令五申之于是鼔之右妇人大笑孙子曰约束不明申令不熟将之罪也复三令五申而鼔之左妇人复大笑孙子曰约束不明申令不熟将之罪也既已明而不如法者吏士之罪也乃欲斩左右队长吴王从台上观见且斩爱姬大骇趣使使下令曰寡人已知将军能用兵矣寡人非此二姬食不甘味愿勿斩也孙子曰臣既已受命为将将在军君命有所不受遂斩队长二人以徇用其次为队长于是复鼓之妇人左右前后跪起皆中规矩绳墨无敢出声于是孙子使使报王曰兵既整齐王可试下观之唯王所欲用之虽赴水火犹可也吴王曰将军罢休就舎寡人不愿下观孙子曰王徒好其言不能用其实于是阖庐知孙子能用兵卒以为将西破彊楚入郢北威齐晋显名诸侯孙子与有力焉孙武既死【七録云越絶十六卷或云伍子胥撰】后百余嵗有孙膑膑生阿鄄之间膑亦孙武之后世子孙也孙膑尝与厐涓俱学兵法厐涓既事魏得为恵王将军而自以为能不及孙膑乃隂使召孙膑膑至厐涓恐其贤于己疾之则以法刑防其两足而黥之欲隐勿见齐使者如梁【今汴州】孙膑以刑徒隂见説齐使齐使以为竒窃载与之齐齐将田忌善而客待之忌数与齐诸公子驰逐重射孙子见其马足不甚相逺马有上中下辈于是孙子谓田忌曰君弟重射臣能令君胜田忌信然之与王及诸公子逐射千金【射音石随逐而射赌千金】及临质孙子曰今以君之下驷与彼上驷取君上驷与彼中驷取君中驷与彼下驷既驰三軰毕而田忌一不胜而再胜卒得王千金于是忌进孙子于威王威王问兵法遂以为师其后魏伐赵赵急请救于齐齐威王欲将孙膑膑辞谢曰刑余之人不可于是乃以田忌为将而孙子为师居辎车中坐为计谋田忌欲引兵之赵孙子曰夫解杂乱纷纠者不控卷救鬭者不撠批亢虚形格势禁则自为解耳今梁赵相攻轻兵鋭卒必竭于外老弱罢于内君不若引兵疾走大梁据其街路冲其方虚彼必释赵而自救是我一举解赵之围而收弊于魏也田忌从之魏果去邯郸与齐战于桂陵大破梁军后十五年魏与赵攻韩韩告急于齐齐使田忌将而往直走大梁魏将厐涓闻之去韩而归齐军既已过而西矣孙子谓田忌曰彼三晋之兵素悍勇而轻齐齐号为怯善战者因其势而利导之兵法百里而趣利者蹶上将五十里而趣利者军半至使齐军入魏地为十万灶明日为五万灶又明日为三万灶厐涓行三日大喜曰我固知齐军怯入吾地三日士卒亾者过半矣乃弃其步军与其轻鋭倍日并行逐之孙子度其行暮当至马陵马陵道狭而旁多阻隘可伏兵乃斫大树白而书之曰厐涓死于此树之下于是令齐军善射者万弩夹道而伏期曰暮见火举而俱发厐涓果夜至斫木下见白书乃鑚火烛之读其书未毕齐军万弩俱发魏军大乱相失厐涓自知智穷兵败乃自刭曰遂成竖子之名齐因乗胜尽破其军虏魏太子申以归孙膑以此名显天下世传其兵法
　　吴起者卫人也好用兵尝学于曽子事鲁君齐人攻鲁鲁欲将吴起吴起取齐女为妻而鲁疑之吴起于是欲就名遂杀其妻以明不与齐也鲁卒以为将将而攻齐大破之鲁人或恶吴起曰起之为人猜忍人也其少时家累千金游仕不遂遂破其家乡党笑之吴起杀其谤己者三十余人而东出卫郭门与其母诀齧臂而盟曰起不为卿相不复入卫遂事曽子居顷之其母死起终不归曽子薄之而与起絶起乃之鲁学兵法以事鲁君鲁君疑之起杀妻以求将夫鲁小国而有战胜之名则诸侯图鲁矣且鲁衞兄弟之国也而君用起则是弃卫鲁君疑之谢吴起吴起于是闻魏文侯贤欲事之文侯问李克曰吴起何如人哉李克曰起贪而好色然用兵司马穰苴不能过也于是魏文矦以为将撃秦防五城起之为将与士卒最下者同衣食卧不设席行不骑乗亲裹赢粮与士卒分劳苦卒有病疽者起为吮之卒母闻而哭之人曰子卒也而将军自吮其疽何哭为母曰非然也往年吴公吮其父其父战不旋踵遂死于敌吴公今又吮其子妾不知其死所矣是以哭之文侯以吴起善用兵亷平尽能得士心乃以为西河守以拒秦韩魏文侯既卒起事其子武侯武侯浮西河而下中流顾而谓吴起曰美哉乎山河之固此魏国之寳也起对曰在徳不在险昔三苗氏左洞庭右彭蠡徳义不脩禹灭之夏桀之居左河济右泰华伊阙在其南羊肠在其北脩政不仁汤放之殷纣之国左孟门右太行常山在其北大河经其南脩政不徳武王杀之由此观之在徳不在险若君不脩徳舟中之人尽为敌国也武侯曰善即封吴起为西河守甚有声名魏置相相田文吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩赵賔从子孰与起文曰不如子起曰此子三者皆出吾下而位加吾上何也文曰主少国疑大臣未附百姓不信方是之时属之于子乎属之于我乎起黙然良乆曰属之子矣文曰此乃吾所以居子之上也吴起乃自知弗如田文田文既死公叔为相尚魏公主而害吴起公叔之仆曰起易去也公叔曰奈何其仆曰吴起为人节亷而自喜名也君因先与武侯言曰夫吴起贤人也而侯之国小又与彊秦壤界臣窃恐起之无留心也武侯即曰奈何君因谓武侯曰试延以公主起有留心则必受之无留心则必辞矣以此卜之君因召吴起而与归即令公主怒而轻君吴起见公主之贱君也则必辞于是吴起见公主之贱魏相果辞魏武侯武侯疑之而弗信也吴起惧得罪遂去即之楚楚悼王素闻起贤至则相楚明法审令捐不急之官废公族防逺者以抚飬战鬭之士要在彊兵破驰説之言从横者于是南平百越北并陈蔡却三晋西伐秦诸侯患楚之彊故楚之贵戚尽欲害吴起及悼王死宗室大臣作乱而攻吴起吴起走之王尸而伏之击起之徒因射刺吴起并中悼王悼王既葬太子立乃使令尹尽诛射吴起而并中王尸者坐射起而夷宗死者七十余家太史公曰世俗所称师旅皆道孙子十三篇吴起兵法世多有故弗论论其行事所施设者语曰能行之者未必能言能言之者未必能行孙子筹防厐涓明矣然不能蚤救患于被刑吴起説武侯以形势不如徳然行之于楚以刻少恩亾其躯悲夫
  </div>
  <div class="pagination">
   <a href="史记正义_page23.html">
    上一页
   </a>
   <span>
    ...
   </span>
   <a href="史记正义_page19.html">
    19
   </a>
   <a href="史记正义_page20.html">
    20
   </a>
   <a href="史记正义_page21.html">
    21
   </a>
   <a href="史记正义_page22.html">
    22
   </a>
   <a href="史记正义_page23.html">
    23
   </a>
   <span class="current-page">
    24
   </span>
   <a href="史记正义_page25.html">
    25
   </a>
   <a href="史记正义_page26.html">
    26
   </a>
   <a href="史记正义_page27.html">
    27
   </a>
   <a href="史记正义_page28.html">
    28
   </a>
   <a href="史记正义_page29.html">
    29
   </a>
   <span>
    ...
   </span>
   <a href="史记正义_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
