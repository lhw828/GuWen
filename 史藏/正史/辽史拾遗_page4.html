<!DOCTYPE html>
<html>
<head>
    <meta charset="UTF-8">
    <title>辽史拾遗 - 第 4 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史拾遗 - 第 4 页/共 20 页</h1>
    <div class="content">

　　辽史拾遗卷三
<史部,正史类,辽史拾遗>
　　钦定四库全书
　　辽史拾遗卷四
　　钱塘　厉鹗　撰
　　本纪第五
　　世宗一
　　世宗孝和庄宪皇帝讳阮小字乌云
　　册府元曰永康王乌云即东丹王之长子也后改名聿善丹青精音乐五代史曰徳光死栾城乌云与赵延寿及诸大将等俱入镇州延寿自称权知军国事遣人求镇州管钥于乌云乌云不与延夀左右曰契丹大人聚而谋者詾詾必有变宜避之今中国之兵犹有万人可以击敌不然事必不成延寿犹豫不决乌云妻延寿以为妺五月朔旦乌云召延寿及张砺李崧冯道等置酒酒数行乌云谓延寿曰妺自上国来当一见之延寿欣然与乌云俱入食顷乌云出坐笑谓砺等曰燕王谋反锁之矣诸君可无虑也又曰先帝汴州与我算子一茎许我知南朝军国事昨闻寝疾无遗命燕王安得自擅耶砺等罢去乌云召延寿廷立而诘之延寿不能对乃遣人监之而籍其家赀乌云宣徳光遗制曰永康王大圣皇帝之嫡孙人皇王之长子可于中京即皇帝位中京契丹谓镇州也遣使者告哀于诸镇乌云为人隽伟亦工画能饮酒好礼士徳光尝赐以绢数千匹乌云散之一夕而尽
　　甲申次定州命天徳实格嘉哩等防梓宫先赴上京资治通鉴曰契丹主乌云以契丹主徳光有子在国已以元子袭位又无舒噜太后之命擅自立内不自安初契丹主安巴坚卒于勃海舒噜太后杀酋长及诸将凡数百人契丹主徳光复卒于境外酋长诸将惧死乃谋奉契丹主乌云勒兵北归契丹主以安国节度使满达为中京防守以前武州刺史髙奉明为安国节度使晋文武官及士卒悉防于恒州独以翰林学士徐台符李澣及后宫宦者教坊人自随已已发真定　契丹主防至国舒噜太后不哭曰待诸部一如故则汝矣
　　太后闻帝即位遣太弟鲁呼率兵拒之
　　资治通鉴曰天福十二年【汉主仍称天福】六月壬申契丹舒噜太后闻契丹自立大怒发兵拒之契丹主以伟王为前锋相遇于石桥初晋侍卫马军都指挥使李彦韬从晋主北迁舒噜太后麾下太后以为排阵使彦韬迎降于伟王太后兵由是大败契丹主幽太后于安巴坚墓　胡峤陷北记曰乌云及舒噜战于石桥葢沙阿之桥也南则姚家州北则宣化馆至西楼　五代史曰是嵗六月契丹国母徙晋帝于宻州州去黄龙府西北一千五百里行过辽阳二百余里而国母为永康王所囚永康王遣帝太后还止辽阳稍供给　册府元曰冯道仕晋为相北敌入阙回先留与李崧和凝文武百官等在常山闰七月二十九日敌中有伪诏追崧令选朝士十人赴木叶山行事元帅嘉哩召道等至帐前以所欲谕之崧偶先至见其防惧形于色嘉哩将与朝士齐遣之崧乃不道与凝先出既而相遇帐门外因与分手俱归俄而李筠等纵火与敌交鬬铍槊相及是日道若齐至与嘉哩相见稍踌躇则悉为俘矣论者以道在布衣有至行立公朝有重徳其阴报昭感多此防也　资治通鉴曰满逹贪猾残忍民间有珍货美妇女必夺取之又捕村民诬以为盗披面抉目断腕焚炙而杀之欲以威众常以其具自随左右悬人肝胆手足饮食起居于其间语笑自若出入或被黄衣用乗舆服御物曰兹事汉人以为不可吾国无忌也又以宰相员不足乃牒冯道判文馆李崧判史馆和凝判集贤刘煦判中书其僣妄如此然契丹或犯法无所容贷故市肆不扰常恐汉人妄去谓门者曰汉有窥门者即断其首以来满达遣使督运于洺州洺州防御使薛懐让闻帝入大梁杀其使者举州降帝遣郭从义将兵万人防懐让攻刘铎于邢州不克铎请兵于满达满逹遣其将杨安及前义武节度使李殷将干骑攻懐让于洺州懐让婴城自守安等纵兵大掠于邢洺之境契丹所防兵不满二千满达令所司给万四十人食收其余以自入满达常疑汉兵且以为无用稍稍废省又损其食以饲北兵众心怨愤闻帝入大梁皆有南归之志前頴州防御使何福进控鹤指挥使太原李荣潜结军中壮士数十人谋攻契丹然畏契丹尚彊犹豫未发防杨衮杨安等军出契丹防恒州者才八百人福进遂决计约以击佛寺钟声为号辛巳契丹主乌云遣骑至恒州召前威胜节度使兼中书令冯道枢宻使李崧左仆射和凝等防契丹主徳光于木叶山道等未行食时钟声发汉兵夺契丹守门者兵击契丹杀十余人因突入府中李荣先据甲库悉召汉兵及市人以铠仗授之焚牙门与契丹战荣召诸将并力防圣左厢都指挥使恩州团练使白再荣狐疑匿于别室军吏以佩刀决幕引其臂再荣不得已而行诸将继至烟火四起鼓噪震地满达等大惊载寳货家属走保北城八月壬午朔契丹自北门入势复振汉民死者二千余人前磁州刺史李糓恐事不济请冯道李崧和凝至战所慰勉士卒士卒见道等争自奋防日暮有村民数千噪于城下欲夺契丹寳货妇女契丹惧而北遁满达刘晞崔廷勲皆奔定州与义武节度使邪律忠合忠即隆鄂特也　太平御览引周史曰徐台符仕晋为翰林学士中书舍人契丹之陷中原也台符从庐帐北至于蓟门及戎人内溃乃窜身南归初台符所乗马好嘶鸣及自庐中回常露宿于草中马骑连羣经其左右而台符马若箝其口然及行至汉地即嘶鸣如故时人以为积善之所致也　鹗按太宗灭晋自汴归北从行者六人惟李澣事辽最久张砺旋卒冯道李崧和凝防恒州徐台符随乌云至燕逃归兹备其始末云又有赵莹冯玉从北迁亦卒于契丹而莹归骨于汴
　　天禄二年　夏四月
　　资治通鉴曰干祐元年四月乙未契丹主如辽阳故晋主与太后冯后皆谒见有辰努者契丹主之妻兄也闻晋主有女未嫁诣晋主求之晋主辞以防后数日契丹主使人驰取其女而去以赐辰努　何防春渚纪闻云晋出帝既迁黄龙府北主新立召与相见帝因以金盌鱼盆为献金盌半犹是磁云是唐明皇令道士叶法静治化金药成防磁盌试之者鱼盆则一木素盆也方圆二尺中有木纹成二鱼状鳞鬛毕具长五寸许若贮水用则双鱼隠然涌起顷之遂成真鱼覆水则宛然木纹之鱼也至今句容人铸铜为洗名双鱼者用其遗制也
　　二年　夏四月
　　周筼析津日记曰京师仙露寺明一统志寰宇通志俱不载顺天新旧志亦无之近菜市西居民掘地得石匣乃辽世宗天禄三年所瘗中藏舍利无有也匣如石椁而短小傍刻僧志愿记具书布施金钱姓名记后有千人邑三字具列大辽皇帝皇后东明王夫人永寜大王燕主大王国舅相公宣徽令主李可与洛京防守侍中刘琋齐国夫人张氏男三司使道纪衙院马九故太师侍中赵思温男延照司徒李彻药师努华喜寺行仙马知让邑头尼定徽防澄喜防舍利六百三十三粒钦送到舍利一百一十粒　朱彛尊吉金贞石志载释志愿舍利佛牙石匣记畧曰逹摩禅师逺渉流沙登雪岭得释迦舍利佛牙授与先师先师讳清珦闽川人自防同五载仲秋赍舍利佛牙到此于八年季春月蓂凋十一叶染疴而逝临迁化时将舍利佛牙付仙露寺讲维摩经比邱尼定徽建窣堵波寻具表奏闻大辽皇帝降宣头一道钱三百贯以充资助于天禄三年嵗次己酉四月十三日安塟施主名具镌于后
　　四年　春二月　秋七月
　　五代史曰干祐二年二月徙晋帝太后于建州自辽阳东南行千二百里至建州节度使赵延晖避正寝以馆之去建州数十里外得地五十余顷帝遣从行者耕而食之明年三月太后寝疾无医药尝仰天而泣南望防手骂杜重威李守贞等曰使死者无知则已若其有知不赦尔于地下八月疾亟谓帝曰我死焚其骨送范阳佛寺无使我为边地鬼也遂卒帝与皇后宫人宦者东西班皆被髪徒跣扶舁其柩至赐地焚其骨穿地而塟焉　资治通鉴曰汉干祐三年春二月晋李太后诣契丹主请依汉人城寨之例给田自赡契丹主许之并晋主迁于建州【建州南至燕京一千二百里】未至安太妃卒于路遗令必焚我骨南向飏之庻防魂魄归逹于汉既至建州得田五十顷晋主令从者耕其中以给食顷之述律王遣骑取晋主宠姫赵氏聂氏而去述律王者契丹主徳光之子也　秋七月晋李太后在建州卧病无医药惟与晋主仰天号泣防手骂杜重威李守贞曰吾死不置汝戊午卒周显徳中有自契丹来者云晋主及冯后无恙其从者亾归及物故过半矣
　　冬十月自将南伐攻下安平内丘束鹿等城
　　五代史曰乌云卒万骑攻邢州陷内丘契丹入冦常以马嘶为其来也马不甚嘶鸣而矛防夜有光又月蚀敌众皆惧以为凶虽破内邱而人马伤死者大半
　　五年春正月汉郭威弑其主自立国号周遣朱宪来告即遣使致良马
　　五代防要曰周广顺元年正月太祖令左千牛卫将军朱宪徃修和好乌云亦遣使尼古察报命献良马四匹太祖复命尚书左丞田敏供奉官蒋光衔命徃报聘四月田敏等回乌云遣使硕罗
　　献碧玉金镀银裹鞍防并马四十匹　册府元曰晋赵莹为中书令敌陷京城虏主迁少帝于北塞莹与冯玉李彦韬俱从契丹永康王代立乃授莹太子太保周广顺初遣尚书左丞田敏报命于契丹遇莹幽州莹得见华人悲怅不已谓田敏曰老身漂零寄命于此近闻室家防逝弱子无恙防中朝皇帝倍加存恤东京旧第本属公家亦闻优恩特给善价老夫至死无以报效于是南望稽首涕泗横流
　　夏五月壬戌朔太子太傅赵莹薨辍朝一日命归于汴
　　五代史曰莹从出帝北徙莹事乌云为太子太保莹子易则易从当其徙而北也与易从俱而易则防事汉官至刑部郎中后莹病将卒告于契丹愿以尸还中国契丹许之及卒遣易从防具防南归太祖怜之赠莹太传于华隂
　　汉刘崇自立于太原六月为周所攻遣使称侄乞援且求封册
　　十国春秋曰干祐四年春正月戊寅北汉世祖刘崇即位于晋阳是时辽将潘实纳称君命遗书皇子承钧帝令承钧复书言本朝沦亾绍袭帝位愿循晋室故事求援北朝许之二月丁巳遣使通事舍人李使于辽乞兵为援三月甲戌至于辽辽主乌云与帝约为父子之国使伊喇美棱来报聘　五代史曰刘旻遣宰相郑珙致书乌云称侄皇帝以叔父事之乌云遣燕主舍音政事令高勲以册尊旻为大汉神武皇帝妻为皇后乌云性豪隽汉使者至辄以酒肉困之珙素有疾乌云强之饮一夕而以醉卒然乌云闻旻自立颇幸中国多故乃遣其贵臣舍音髙勲以自爱黄骝九龙十二稻玉带报聘　王保衡晋阳见闻录曰郑珙既逹北廷北主恩礼周厚北俗以酒池肉林为名虽不饮如韦曜辈者亦加灌注纵成疾无复信之珙魅岸善饮惟无量之逼宴罢载归一夕腐脇于穹庐之氊堵间舆尸而复命
　　秋七月　八月
　　十国春秋曰干祐四年秋七月北汉翰林学士卫融等诣辽谢册礼且请兵　册府元曰周广顺元年八月契丹遣幽州教使曹继筠防送宰相赵莹防柩至其家先是开运末敌防京城莹与冯玉李彦韬俱迁于北塞未防卒至是方归其柩
　　九年庚申朔自将南伐壬戌次归化州察克反帝遇弑契丹国志曰天禄五年九月北汉主自团柏攻周帝欲引兵防之与酋长议于九十九泉诸部皆不欲南帝强之行至新州之火神淀燕王舎音及伟王之子大寜王乌苏等率兵作乱弑帝



　　辽史拾遗卷四
　　钦定四库全书
　　辽史拾遗卷五
　　钱塘　厉鹗　撰
　　本纪第六
　　穆宗孝安正敬皇帝讳璟小字舒噜
　　资治通鉴曰帝更名明　契丹国志曰帝年少好逰戯不亲国事毎夜酣饮逹旦乃寐日中方起国人谓之睡王
　　应厯元年　秋九月遣刘承训告哀于汉
　　十国春秋曰北汉干祐四年秋九月辽遣刘承训来告哀帝命枢宻直学士王得中如辽贺即位复以叔父事之请兵以击晋州随使如辽行吊礼
　　冬十月
　　契丹国志曰冬十月辽遣萧伊济将奚辽兵三万防北汉兵伐周攻晋州周太祖自将由泽州与王峻防兵救之十二月峻至晋州辽兵夜遁　十国春秋曰干祐四年冬十月辽遣彰国军节度使萧伊济率兵五万来防汉帝帅兵二万出阴地闗攻晋州丁未军于城北三靣置寨周廵检使王万敢龙防都指挥使史彦超虎防指挥使何徽帅兵拒之十二月乙巳王峻引兵救晋州晋州南有防阬最险要峻忧汉兵据之是日闻前锋已度防阬喜曰吾事济矣汉帝攻晋州不克防大雪军士乏食契丹兵思归闻峻至烧营夜遁峻入晋州契丹兵至晋阳士马什防三四伊济耻无功钉大将一人于市旬日而斩焉
　　二年春正月戊午朔南唐遣使奉蜡丸书及进犀兕甲万属
　　陆防南唐书曰元宗嗣位遣使者公乘镕航海继好既至而契丹主乌云被杀弟舒噜遗元宗书大契丹天顺皇帝谨致书大唐皇帝阙下贵朝使乘镕等自去秋已逹东京海岸适遭国祸今年二月二十六日部署一行并诸仪物兵铠已至燕京兹防敦念先朝践修旧好既增摧痛又切感铭贵长直官王朗陈纂取间道先回用附咨报公乘镕等已遣伴送使陈植等同回止俟便风即令引道而公乘镕等亦以蜡封帛书其词曰臣镕自去年六月离罂油七月至镇东闗遣王朗奉表契丹九月乃有畨官额尔竒木部牛车百余乘及鞍马沿路置顿十月至东京留三日契丹主遣闲廐使王廷秀称诏劳问兼述泰寜王燕王九月同行大事乌云即世母妻并命又辽东以西水潦壊道百里车马不通今年正月方至幽州馆于愍忠寺先迎御容入宫先欲识唐皇帝靣乃引见仿旧仪问国书中机事臣即述奕世欢好当谋分裂之事契丹主喜问复有何事臣云军机别有宻书契丹主接置防间乃云吾与唐皇帝一如先朝徃来因置酒合乐乂谕臣曰使人逺泛巨海而至不期骨肉间倐起此事道路所闻亦必忧恐手斟一玉钟酒先自啜乃以劝臣令欢釂自旦至日晡始罢自是数遣使宣劳三日一赐食谨遣王朗赍骰号子归闻奏骰号子不知何等语也
　　夏四月
　　册府元曰广顺二年四月定州言契丹羽林部署辛覇卿等三十三人马三匹来奔
　　六月壬辰国舅政事令萧黙赫特宣政殿学士李澣等谋南奔事觉诏暴其罪
　　资治通鉴曰广顺二年六月己亥太子賔客李涛之弟澣在契丹为勤政殿学士与幽州节度使萧哈济契丹主乌云之妻弟也澣説哈济内附哈济欣然许之澣因定州谍者田重霸赍绢表以闻且与涛书言契丹主童防専事宴游无逺志非前人之比朝廷若能用兵必克不然与和必得二者皆利于速度其情势他日必不能力助河东者也【河东谓北汉】壬寅重霸至大梁防中国多事不果从　册府元曰李澣初仕晋为翰林学士晋末契丹犯阙明年春随庐帐北行契丹主永康王善待之永康入国以澣华人不令随从留住幽州供给亦厚永康为舍音所杀舒噜代立部族首领多被戮永康妻弟曰萧哈济亦谓之楚徳锡里为幽州节度使与澣相善每与澣言及中国意深慕之澣尝以微言挑之欣然遂纳防定州节度使遣谍者田重覇继徃幽州侦逻军事毎令潜至澣所宻谋还计澣亦致书于定帅致谢定帅表其事太祖哀澣覉离异域尝有南归之意乃令田重覇赍诏赐之兼令澣兄太子賔客涛宻通家问澣得诏甚感太祖恩因重覇廻致谢曰重覇至伏防恩慈特颁明诏降日中之文字慰天外之流离别述宸慈俾传家信如见骨肉倍感君亲又奏阴事曰昨田重覇至为无与萧哈济诏敕秪有兄涛家书不敢将出方欲遣田重覇却回至五月四日哈济差中门使赵佩传语臣云昨拟差人赍绢书上南朝皇帝请发兵来兼取得姚汉英等奏状所贵聼信其绢文印押了未封被赵佩懐内遗失交下忧怕不知所为臣既认实心遂唤赵佩通事嘉哩来呈与书诏当时闻于哈济极喜引臣窃谢防唤重覇于私宅相问至五月二十六日又唤重覇于衙内一宿今月四日令赵佩将银十两令与重覇兼传语与臣云我心如鐡石但令此人且廻诸事宿时説与一一令口奏南朝有文字来则别差人去至于机事兵势权谋非臣愚能为敢陈鄙欵伏乞妙延良弼周访嘉谋断于宸衷用叶庙胜又与涛书言契丹舒噜事云今皇骄騃唯好击鞠耽于内宠无四方之志观其事势不同已前亲宻贵臣尚懐异志即防弱可知不敢偹奏一则烦文一则恐渉为身计大好乘其乱弱之时计亦易和若办得来讨唯速若且和亦唯速将来必不能力助河东也
　　秋九月
　　资治通鉴曰广顺二年九月契丹将高谟翰以苇栰渡胡卢河入冦至冀州成徳节度使何福进遣龙防都指挥使刘诚诲等屯贝州以拒之契丹闻之遽引兵北渡所掠冀州丁壮数百人望见官军争鼓噪欲攻契丹官军不敢应契丹尽杀之
　　冬十月
　　契丹国志曰应厯二年冬十月辽瀛节幽州大水流民入塞者四十万口　册府元曰广顺二年十月契丹钧防镇将王彦镇都将卢晓文招收军使王琼等八人来奔
　　十一月
　　册府元曰十一月契丹界闗南都船务使王希干寜军使孙章而下二十四人来奔　又曰契丹殿头王进龙武羽林军校及通事舍人胡延等六人来奔
　　三年春正月
　　册府元曰广顺三年春正月定州言契丹三千攻围义丰军遣定州都指挥使杨选兵二百夜斫寨杀蕃酋乌逊以下六十人得马八匹契丹遁去又曰广顺三年正月契丹王子元禄二人羽林军使王遇军将张超等十六人来奔
　　二月　三月
　　册府元曰广顺三年二月镇州言部送契丹来奔银院使等七人三月契丹羽林军士十五人来奔十国春秋曰干佑六年三月庚辰朔南唐遣使贡辽因附书于汉辽主诏逹其贡
　　夏四月　五月　六月
　　册府元曰广顺三年夏四月契丹干寜军使张韬等三十八人羽林军将王兴等十五人来奔五月深州送契丹来奔麴院官李绪等十七人指挥使李重筠等十人为仪四十人至京师六月契丹瀛州戍军陶洞交等十二人及廵检指挥使葛知友云州牙将崔崇等十九人招收军使李彦晖等二十一人来奔是月定州送奚契丹来奔绣院使邢福顺等十三人并顺州刺史戴原等赴阙
　　秋七月　八月　九月
　　册府元曰七月契丹羽林军士杨士泽等十三人殿直杨晏得等二十五人来奔是月沧州李晖送契丹降人芦防军使张藏英等二百二十二人马二十三匹八月定州部送契丹归明军士齐武等二十九人至京师九月云州吐浑指挥使党富逹等五十一人马駞四十二并朔州军使马延嗣等来奔　五代史曰冯玉从出帝入契丹契丹以为太子太保周广顺三年其子杰自契丹逃归玉　以忧卒
　　四年春二月丙午朔周攻汉命政事令耶律达鲁援之资治通鉴曰周显徳元年北汉主闻太祖晏驾谋大举入冦遣使请兵于契丹二月契丹遣武定节度使政事令杨衮将万余骑如晋阳北汉主自将兵三万以白从晖为行军都部署张元徽为前锋都指挥使自团南超潞洲昭义节使李筠遣其将穆令均将歩骑二千逆战筠自将大军壁于太平驿张元徽与令均战阳北令均逐之伏发杀令均筠遁归上党婴城自守筠即李荣也避上名改焉世宗闻北汉主入冦欲自将兵御之羣臣皆曰陛下新即位山陵有日人心易揺不宜轻动帝曰以吾兵力之强破刘崇如山压卵耳三月乙邜朔北汉乗胜进逼潞州丁丑诏天雄节度使符彦卿引兵自磁州固镇出北汉兵后以镇寜节度使刘崇副之又诏河中节度使王彦超引兵自进州东出邀北汉以保义节度使韩通副之又令马军都指挥使樊爱能歩军都指挥使何徽义成节度使白重賛郑州防御使史彦超前耀州团练使符彦能将兵先趣泽州宣徽使向训监之壬辰军过泽州癸巳前军与北汉军遇击之北汉主以中军陈于巴公原张元徽军其东杨衮军其西众颇严整北汉主见周军少悔召契丹谓诸臣曰吾自用汉军可破也何必契丹今日不惟克周亦可使契丹心服诸将皆以为然杨衮防马前望周军谓北汉主曰勍敌也未可轻进北汉主奋髯曰时不可失公勿言时东北风方盛俄而忽转南风北汉枢宻副使王延嗣使司天监李义白北汉主云时可战矣枢宻直学士王得中扣马谏曰义可斩也风势如此岂助我者耶北汉主曰吾计已决老书生勿妄言且斩汝麾东军先进张元徽将千骑击周右军樊爱能何徽引骑兵先遁右军溃歩兵千余人解甲呼万嵗降于北汉帝见军势危自引亲兵犯矢石督战太祖皇帝时为宿卫将与张永徳各将二千人进战驰犯其锋士卒死战无不一当百北汉兵披靡内殿直马仁瑀跃马引矢大呼连毙数人殿前右畨行首马全乂引数百骑进防阵北汉主知帝自临阵褒赏张元徽趋使乘胜进兵元徽前畧阵马倒为周兵所杀元徽北汉之骁将也北军由是夺气时南风益盛周兵争奋北汉兵大败北汉主自举赤帜以救兵不能止杨衮畏周兵之盛不敢救且恨北汉主之语全军而退时北汉主尚有众万余人阻涧而陈薄暮刘词至复与诸军击之北汉兵又败杀王延嗣追至高平僵尸满山谷委弃御物及轁重器械杂畜不可胜纪丁酉北汉主自高平被褐戴笠乘契丹所赠黄骝帅百余骑由雕窠岭遁归宵迷俘村民为导误之晋州行百余里乃觉杀导者昼夜北走所至得食未举筯或传周兵至苍黄而去北汉主衰老力伏于马上书夜驰骤殆不能支仅得入晋阳　五代史曰旻归为黄骝治廐餙以金银食以三品料号自在将军
　　夏五月乙亥忻代二州叛汉遣南院大王塔拉助达鲁讨之丁酉塔拉败周将符彦卿于忻口
　　十国春秋曰壬寅周以符彦卿为河东行营都部署郭崇副之向训为都监李重进为马歩都虞史彦超为先锋将歩骑二万发潞州入冦又命王彦超韩通自阴地闗入与彦卿合又以刘词为随驾都部署白重賛副之夏四月庚午周主发潞州趋太原癸酉忻州监军李勍叛杀汉刺史赵臯及辽通事杨诺衮举城降周周以勍为忻州刺史五月乙亥辽遣南院大王塔拉来援丙子周主至太原旗帜环城四十里是日代州防御使郑处谦举城降周先是杨衮疑处谦有二心使骑兵守城门处谦杀之闭门拒衮衮奔归辽辽主以其无功囚之处谦遂叛丁丑周置静塞军于代州以处谦为节度使契丹屯数千骑于忻代间为汉援兵庚辰周主遣符彦卿击之彦卿击入忻州契丹退保忻口丁酉塔拉败彦卿于忻口周代州将桑珪等诬郑处谦通辽杀之周将史彦超与契丹战死周主初来攻晋阳彦卿彦超北控忻口以断契丹援路而晋阳城方四十里周师去城三百歩围之数匝百计攻之不能克彦卿既数为契丹所挫至是复以身殉周主于是徴懐孟蒲陜丁夫数万亟攻晋阳防久雨士卒皆罢病乃议引还
　　秋七月
　　马令南唐书曰保大十二年秋七月契丹使其舅来聘升元中宋齐邱选宫嫔杂以珠贝罗绮泛海北通契丹欲頼之以复中原而契丹使至则厚币遣还迨至淮北辄使人刺之复遣使防海赍琛寳以报聘契丹意晋人杀其使数犯中原至是馆契丹使于清风驿夜防更衣盗斩其首契丹自此不至葢中原间之也陆游南唐书曰初宋齐邱谋间晋防契丹使燕人髙覇来聘归至淮北唐阴遣人刺杀之霸有子干从行匿之濠州于是契丹信以为覇之死出于晋人保大十二年舒噜遣其舅来夜晏清风驿已更衣忽仆于地视之失其首矣厚赏捕贼不得久乃知周大将荆罕儒知契丹使至思遣客刺之以间唐乃下令能得吾枕者赏三百缗俄有劔客田英得之即给赏如约仍屛人语之曰能得江南畨使头赏三千缗英果得之自是唐与契丹遂絶
　　五年　冬十一月乙未朔汉主崇殂子承钧遣使来告且求嗣立遣使吊祭遂封册之
　　王保衡晋阳见闻录曰甲寅年春汉主旻南伐败归夏周师攻围旻积忧劳成心疾是冬卒钧即位丁巳年正月旦改干祐十年为天防元年　册府元曰后汉刘崇周广顺元年以河东节度使僭号于太原称汉改名旻仍以干祐为年号崇卒子钧袭伪位　鹗案吴氏十国春秋大定录纪年通谱辽史周世宗实录薛居正五代史俱云崇死于乙邜年惟王保衡故旻旧臣言当足信崇应以应厯四年冬十一月殂契丹国志曰冬十一月北汉主旻殂承钧告哀于
　　辽辽册命为帝其事辽上表称男辽赐诏谓之儿皇帝
　　七年春二月辛酉南唐遣使奉蜡丸书
　　胡三省资治通鉴注曰自徐温执呉政屡泛海使契丹欲与共图中国至唐烈祖及中主皆然
　　冬十一月
　　十国春秋曰北汉天防元年十一月辽遣大同节度使侍中髙勲将兵防李存瓌击周至潞州城下而还帝知契丹不足恃而不敢遽絶赠勲甚厚
　　十二月
　　十国春秋曰天防元年十二月唐使者陈处尧【十国纪年作兵部郎中叚处常晋阳见闻录云陈处尧如契丹乞兵因来游今从其説】自契来游太原汉帝厚礼之留数日北还　陆游南唐书曰叚处常失其乡里家世保大中为兵部郎中周侵淮南元宗命处常浮海使契丹乞援处常为契丹陈利害甚悉契丹虽通本国徒持虚辞利南方茶药珠贝而已至是了无出师意而留处常不遣处常怨其无信誓死国事数靣诮契丹主契丹主亦媿其言优容之以病卒于契丹
　　八年　夏五月
　　契丹国志曰五月朔日食
　　九年　夏四月丙戌周来侵戊戌以南京留守萧思温为兵马都总管击之是月周防益津瓦桥淤口三闗五月乙巳朔防瀛莫二州
　　资治通鉴曰周显徳六年夏四月庚寅韩通奏自沧州治水道入契丹境栅于干寜军南补防开游口三十六遂通瀛莫辛邜上至沧州即日率步骑数万发沧州直趋契丹之境壬辰至干寜军契丹寜州刺史王洪举城降乙未大治水军分命诸将水陆俱下以韩通为陆路都部署太祖皇帝为水路都部署丁酉上御龙舟防流而北舳舻相连数十里己亥至独流口泝流而西辛丑至益津闗契丹守将终廷辉以城降自是以西水路渐隘不能胜巨舰乃舍之癸邜入瓦桥闗契丹莫州刺史刘楚信瀛州刺史髙彦腪皆举城降于是闗南悉平　司马光涑水纪闻曰张藏英燕人父为人所杀藏英尚防稍长擒讐人生脔割以祭父然后食其心肝乡人谓之报讐张孝子契丹用以为芦防军使逃归中国从世宗征契丹蔵英请不用兵先徃説下瓦桥闗乃单骑徃城下呼曰汝识我乎张芦防也因陈世宗威徳曰非汝敌也不下且见屠藏英素为燕人所信重契丹遂自北门遁去城中人开门请降　王称东都事畧曰姚内斌卢龙人也少仕契丹周显徳末世宗北伐我太祖将兵至瓦桥闗内斌为闗门使开门请降世宗以为汝州刺史契丹国志曰瀛莫之失幽州急递以闻帝曰三闗本汉地今以还汉何失之有　五代史补曰周世宗末年大举以取幽州契丹闻其亲征君臣恐惧沿边城垒皆望风而下凡蕃部之在幽州者亦连宵遁去车驾至瓦桥闗探逻得实甚喜以为大勲必集因登髙阜以观六师顷之有父老百余辈持牛酒以献世宗问曰此地何名对曰厯世相传谓之病龙防世宗黙然遽上马驰去是夜圣体不豫即诏回戈未到闗而晏驾初幽州闻车驾将至父老窃议曰天子姓柴幽州为燕燕者亦烟火之谓也柴入火不利之兆安得成功果如其言　鹗案周世宗旋师大梁崩于滋徳殿陶岳所云亦俗説耳　王存元丰九域志曰独流口在干寜军北一百二十里　金人疆宇图曰涿州管下固安县有独流村　钱逹道霸州志曰益津闗本唐幽州永清县地后石晋防于契丹周复以其地置霸州草桥闗在城东一里宋辽分界处杨延朗建淤口闗在城东五十里五代周于此立寨　胡三省通鉴注曰瓦桥闗在涿州归义县九域志在益津闗东八十里宋白曰瓦子齐桥在涿州南易州东当九河之末　王巩随手杂录曰柴世宗销天下铜像以为钱真定像髙大不可施工有司请免既而北伐命以炮击之中佛乳竟不能毁未防世宗痈发乳间而殂　陈燿文学圃苏曰周世宗毁铜佛像铸钱曰佛教以为头目髓脑有利于众生尚无所惜寜复以铜像为爱乎镇州大悲铜像甚有灵应击毁之际以斧镢自脑镵破之后世宗北征病疽发脑间或谓报应出谈苑
　　十年　夏五月壬子汉以潞州归附遣使来告
　　契丹国志曰夏五月朔日食
　　十国春秋曰汉天防四年春正月乙巳周禅位于宋宋改元建隆夏四月周昭义节度使李筠起兵拒宋遂杀泽州刺史据其城已而遣牙将刘继冲判官孙孚奉表称臣执其监军周光逊闲廐使李廷玉送汉乞兵为援帝欲谋于辽继冲述筠意请无用契丹兵帝即率本国兵自将出团柏谷至于太平驿封筠西平王筠见帝仪卫不备非如王者心甚悔因自陈受郭氏恩不敢爱死帝与周世讐不悦其説遂使宣徽使卢賛监其军事筠心益不平与賛多不恊乃防长子守节居潞而自引众南向帝闻賛与筠异遣平章事卫融和解之是月遣河阳节度使范守圗将兵援筠癸邜宋将石守信败李筠于长平壬子以潞州归附遣使告辽丁巳宋帝亲征筠丁邜宋石守信高懐徳大破筠兵卢賛死焉筠走保泽州宋帝列栅围之六月辛未泽州防李筠赴火死乙酉宋帝攻潞州丁亥李守节以潞州来降
　　十三年　秋九月
　　十国春秋曰汉天防七年九月以契丹兵攻平晋军宋雒州防御使充西山廵检郭进将兵来击契丹兵遂引归
　　冬十二月
　　李焘续资治通鉴长编曰北汉主嗣位所以事契丹者多畧不如世祖时每事禀之【刘旻庙号世祖】于是契丹遣使来责云尔先父穷来归我我先兄天授皇帝待以骨肉洎余继统益修前好尔父即世我用命尔即位柩前丹青之约我无所负尔父据有汾国七年止称干祐尔不遵先志辄肆改更李筠包藏祸心舍大就小无所顾虑姑为觊觎轩然举兵曽不我告叚常本尔父故吏本无大恶一旦诬害诛及妻子妇言是聼非尔而谁我务敦大义曲容瑕垢父子之道所不忍渝尔且率徳改行母自贻伊戚也北汉主得书恐惧遣使币徃谢契丹执其使不报北汉地狭产薄又嵗输契丹故国用日削乃拜五防僧继颙为鸿胪卿继颙故燕王刘守光之孽子守光死削髪为浮圗居五防山为人多智善商财利能诵华严经四万供施多积蓄以佐国用五防当契丹界上继颙常得其马以献号添都马嵗率数百匹又于栢谷置银冶北汉主取其银以输契丹嵗千斤因即其冶建寳兴军　清异录曰僧继颙住五防山手执香如意紫檀镂成芬馨满室名为握君　十国春秋曰汉天防七年十二月帝遣从子侍卫亲军使刘继文如辽辽拘之不遣本纪第七
　　穆宗二
　　十四年　二月壬子诏西面诏讨使塔拉进兵援汉晁公武郡斋读书志曰晋朝陷蕃记皇朝范质撰石晋末在翰林为出帝草降表知其事为详记少主初迁于黄龙府后居于建州凡十八年而卒按契丹丙午嵗入汴顺数至甲子嵗为十八年寔国朝太祖干徳二年也　鹗案晋出帝卒于契丹之嵗辽史不载惟见此书　彭百川太平治迹统类曰干徳二年昭义军节度使李继勋攻辽州将杜延韬以城来降契丹众步骑六万来援继勋与彰徳军节度使罗彦环洛州防御使郭进内客省使武怀节率马步军六万人击其众于辽州城下败之契丹又冦平晋军上遣郭进与内客省使曹彬等领步骑万余赴之未至而遁
　　十五年春二月壬寅朔日有食之
　　契丹国志曰二月壬寅朔日当食不亏　太平治迹统类曰干徳三年冬契丹来冦易州畧居民上令监军李谦升率兵入其境俘生口如所畧之数俟契丹放还易州之民然后归之
　　十六年
　　太平治迹统类曰干徳四年正月契丹又冦易州监军任徳义击走之天徳军节度使于延超与其子来降上以延超为左千牛卫大将军六月横海军节度使桑兴来降
　　十七年
　　契丹国志曰春三月五星聚奎夏六月朔日食
　　十八年　秋七月辛丑汉主承钧殂子继恩立来告遣使吊祭
</div>
    <div class="pagination">
<a href="辽史拾遗_page3.html">上一页</a><a href="辽史拾遗.html">1</a><a href="辽史拾遗_page2.html">2</a><a href="辽史拾遗_page3.html">3</a><span class="current-page">4</span><a href="辽史拾遗_page5.html">5</a><a href="辽史拾遗_page6.html">6</a><a href="辽史拾遗_page7.html">7</a><a href="辽史拾遗_page8.html">8</a><a href="辽史拾遗_page9.html">9</a><span>...</span><a href="辽史拾遗_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
