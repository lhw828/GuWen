<!DOCTYPE html>
<html>
 <head>
  <meta charset="utf-8"/>
  <title>
   史记索隐 - 第 5 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记索隐 - 第 5 页/共 10 页
  </h1>
  <div class="content">
   白起王翦列传第十三
　　新城【在河南也】安邑【魏以安邑入秦然安邑以东至干河皆韩故地故云取韩安邑之地】光狼城【地理志不载光狼城葢属赵国】野王【地理志野王县属河内在大行东南孟康曰古邢国也】郑道已絶【郑国即韩之都在河南秦伐野王是上党归韩之道絶也】平阳君【平阳君未详何人】蔺【今其地阙西河别有蔺县也】注氏【地理志氏今在上党郡也】上党【谓屯兵长平以据援上党】斥兵【谓犯秦之斥候兵也】茄【音加裨将名也】鄣【鄣堡城尉官也】发年十五以上【时已属秦故发其兵】定上党【秦前攻赵已破上党今回兵复定其郡其余城犹属赵也】杜邮【按故咸阳城在渭北杜邮今在咸阳城中】注张虚卷犹可畏也非但忧平原君之补袒诸侯之捄至也【卷音拳袒音浊苋反字亦作绽捄音救】频阳【地理志频阳县属左冯翊应劭曰在频水之阳也】王贲【贲音奔】寝【徐广云固始寝丘固始县属淮阳寝丘地名也】城父【在汝南即应乡】使使还请善田五辈【谓使者五度请也】超距【犹跳跃也】
　　孟子荀卿列传第十四【按序传孟尝君弟十四而此传为第十五葢后人差降之矣】孟轲驺人也【轲音苦何反又苦贺反邹鲁地名又云邾邾人徙邹故也】受业子思之门人【王劭以人为衍字则以轲亲受业孔伋之门也今言门人者乃受业于子思之弟子也】万章之徒【孟子有万章公明高等葢竝轲之门人也万姓章名】大竝世盛衰【言其大体随代盛衰观时而説事】驺衍【桓寛王充竝以衍之所言迂怪虚妄干惑六国之君因纳其异説所谓匹夫而荧惑诸侯者是也】裨海【裨音脾裨海小海也九洲之外更有大瀛海故知此裨是小海也且将有裨将裨是小义也】始也滥耳【滥即滥觞是江原之初始故此文意以滥为初也谓衍之术言君臣上下六亲之际行事之所施所始皆可为后代之宗本故云滥耳】惧然顾化【惧音劬谓衍之术皆动人心见者莫不惧然驻想又内心留顾而已化之谓欲从其术也按化者是易常闻而贵异术也】襒席【按字林曰疋结反韦昭曰敷蔑反张揖三苍训诰云襒拂也谓侧而行以衣襒席为敬不敢正坐当宾主之礼也】拥彗【按彗帚也谓为之扫地以衣拥帚而却行恐尘埃之及长者所以为敬也】作主运【按刘向别録云邹子书有主运篇】孟轲困于齐梁同乎哉【按仲尼孟子法先王之道行仁义之化且菜色困穷而邹衍执诡怪荧惑诸侯其见礼重如此可为长太息哉】梁惠王谋攻赵孟轲称太王去邠【今按孟子太王去邠是轲对滕文公语今云梁惠王谋攻赵与孟子不同】持方枘欲内圜凿【按方枘是笋也圜凿是孔也谓工人斲木上方笋而内之圜孔不可入也故楚词云以方枘而内圜凿吾固知其鉏铻而不入是也谓战国之时仲尼孟轲以仁义于圣主犹方枘圜凿然】傥亦有牛鼎之意乎【按吕氏春秋云函牛之鼎不可以烹鸡是牛鼎言衍之术迂大傥若大用之是有牛鼎之意而谯周亦云观太史公此论是其爱竒之甚】齐之稷下先生【稷下齐之城门也或云稷下山名谓齐之学士集于稷门之下】环渊【按刘向别録环作姓也】接子【古著书人之称号】私心在彼有之【谓私心实在彼焉与讴也有之谓我实有此二事也】荀卿赵人【名况卿者时人相尊而号曰卿也仕齐为祭酒仕楚为兰陵令后亦谓之孙卿子者避汉宣帝讳改也】谈天衍【谓邹衍谈天地广大及终始五行言天事故云谈天】雕龙奭【谓邹奭修衍文饰若雕龙之文】炙毂过髠【按刘向别録过字作輠輠车之盛膏器也炙之虽尽犹有余津言髠智不尽如炙輠也按刘氏云毂衍字也今按文称炙毂过则是器名音如字读谓盛脂之器名过过与锅字相近葢即脂器也毂即车毂过为润毂之物则毂非衍字矣】齐襄王时【按襄王名法章湣王子莒人所立者】荀卿三为祭酒【按礼食必祭先饮酒亦然必以席中之尊者一人祭耳后因以为官名故吴王濞为刘氏祭酒是也而卿三为祭酒者谓荀卿出入前后三度处列大夫康庄之位而皆为其所尊故云三为祭酒也】赵亦有公孙龙【按即仲尼弟子名也此云赵人弟子传作衞人郑云楚人各不能知其真也又下文云并孔子同时或曰在后所以知非赵人也】田骈【歩坚歩经反二音】剧子之言【按著书之人姓剧氏而称子也前史不记其名也故赵有剧孟及剧辛也】楚有尸子长卢【按尸子名佼音绞晋人事具别録长卢未详】阿之吁子【阿齐之东阿也吁音芋别録作芈子今吁亦如字也】注为云梯之械【按梯者构木瞰高也言云者言其升高入云故曰云梯械者器也谓攻城之楼橹也】注解带为城【谓墨子为术解身上革带以为城也】注以牒为械【按牒者小木札也械者楼橹等也】注公输般之攻械尽【刘氏音械谓飞梯撞车飞石车弩之具】注般诎【诎音邱勿反所谓般技已尽墨之守有余】禽滑厘【墨子弟子之姓字也厘音里】或曰竝孔子时或曰在其后【按别録云今按墨子书有文子文子即子夏之弟子问于墨子如此则墨子在七十子之后也】
　　孟尝君列传第十五
　　田婴者齐威王少子宣王庶弟也【按战国策及诸书并无此言葢诸田之别子也故战国策每称田蚡田婴云朌子婴子也王劭又按战国策云齐豹辨谓齐宣王曰王方为太子时辨谓靖郭君不若废太子更立郊师靖郭君不忍宣王太息曰寡人少殊不知以此言之婴非宣王弟明也】宣王二年田忌与孙膑田婴俱伐魏败之马陵【纪年当梁惠王二十八年至三十一年改为后元】宣王七年婴与韩昭侯魏惠王会东阿【纪年当惠王之后元十一年彼文作平阿又云十三年会齐威王于鄄与此明年齐宣王与梁恵王会鄄文同但齐之威宣二王文舛互并不同】湣王即位三年而封田婴于嶭【纪年以为梁惠王后元十三年四月齐威王封田婴于薛十月齐薛十四年薛子婴来朝十五年齐威王薨婴初封彭城皆与此文异也】母窃举生之【按上举谓初诞而举之下举谓浴而乳之生谓长养之也】不利其父母【按风俗通云俗说五月五日生男害父女害母】孙之孙为何曰不能知也【按尔雅云孙之子为来孙来孙之子为昆孙昆孙之子为仍孙仍孙之子为云孙又有耳孙亦是孙之子不同也】短褐【短亦音竖竖褐谓褐衣而竖裁之以其省而便】諡为靖郭君【按谓死后别号之曰靖郭耳则靖郭或封邑号故汉齐王舅父驷钧封靖郭侯是也】欲以遗所不知何人【按遗音唯季反犹言不知欲遗以与何人】注南陬【音邹亦音陬陬者城隅也】舍业厚遇之【按舍业者舍弃其家产业而厚事宾客也刘氏云舍音赦谓为之筑舍立居业】木禺人【音偶又音寓谓以土木为之偶类于人也苏代以土偶比泾阳君木偶比孟尝君也】抵昭王幸姬【抵音丁礼反按抵谓触冒而求之也】更封传【更者改也改前封传而易姓名不言是孟尝之名封传犹今之驿券】不自徳【是愍王遣孟尝君自言已无徳也】苏代为西周【战国策韩庆为西周谓薛公】舍人魏子【舍人官微记姓而略其名故云魏子】収邑人【収其国之租税也】而听亲弗【亲姓弗名也战国策作祝弗葢祝为得也】収周最以厚行【周最本厚于齐今欲逐之而相秦之亡将苏代谓孟尝君令齐収周最以自厚其行又且得反齐王之有信以不逐周最也】又禁天下之变【变谓齐秦合则亲弗吕礼用用则秦齐轻孟尝】諡为孟尝君【按孟尝袭父封薛而号曰孟尝君云諡非也孟字也尝邑名诗云居尝与许郑笺云尝或作常尝邑在薛之旁是也】冯驩【音欢字或作谖音况逺反】蹑蹻【蹻音脚字亦作蹻又作屩亦作侨】传舍【遂縁反】又蒯缑【蒯草名蒯聩之蒯缑音侯字亦作侯谓把劒之物言其劒无物可装但以蒯绳缠之故云蒯缑】迁之幸舍【按传舍幸舍及代舍并当上中下三等之客所舍之名耳】贷钱多者不能与其息【按与犹还也息犹利也】文奉邑少也【言文奉之邑少故令出息于薛】夫朝趣市【趣音娶趣向也】过市朝【上音光卧反下音潮谓市之行位有如朝列因言市朝耳】所期物忘其中【按其物谓入市心中所期之物利故平明侧肩争门而入今日暮所期忘其中忘者无也其中市朝之中言日暮物尽故掉臂不顾也】
　　平原君虞卿列传第十六
　　有躄者槃散【上躄音壁跚音先寒反亦作散同音】罢癃【上音皮下吕宫反罢癃谓背疾也言腰曲而背癃高】乃颖脱而出【按郑曰颖环也脱音吐活反】目笑而未废也【按郑曰皆目视而轻笑之未能即废弃之】奉铜盘【上敷奉反若周礼则用珠盘也】取鸡狗马之血【按盟之所用牲贵贱不同天子用牛及马诸侯用犬及豭大夫已下用鸡今此总言盟之用血故云取鸡狗马之血来耳】啑此血【音所甲反】公等録録【音禄按王劭云録借字耳又説文云録録随从之貌】使赵重于九鼎大吕【九鼎大吕国之寳器言毛遂至楚使赵重于九鼎大吕言为天下所重也】操右劵以责【言虞卿论平原君取封事成则操其右券以责其报徳也】平原君以孝成王十五年卒【按六国年表及世家并云十四年卒与此不同】邹衍过【音戈】注杼意通指【上杼音墅杼者舒也】注缴纷【缴音叫谓缴绕纷乱争言而竞后息不能无害也】蹑蹻【蹻亦作繑音脚徐广云繑草履也】注食邑虞【赵之虞在河东太阳县今之虞乡县也】发重使而为媾【古反按求和曰媾媾亦讲讲亦和也】赵郝【音释】为足下解负亲攻之【言为足下解其负担而亲自攻之也】试言公之私【按私谓私心也】过平原【上音戈】虞卿既以魏齐之故【魏齐魏相与应侯有仇秦求之急乃抵虞卿卿弃相印乃与齐间行亡归梁以托信陵君信陵君疑未决齐自杀故虞卿失相乃穷愁而著书也】魏公子列传第十七
　　信陵君【按地理志无信陵或是乡邑名也】有能深得赵王隂事【按谯周作探得赵王隂事】曰侯嬴【音盈又曹植音嬴瘦之嬴】俾倪【上音浦计反下音五计反邹诞云又上音疋未反下五第反】徧赞宾客【上音遍赞者告也谓以侯生遍告宾客】屏人间语【间音闲间语谓静语也】晋鄙【魏将姓名也】如姬资之三年【旧解资之三年谓服齐衰也今按资者畜也谓欲为父复讐之资畜于心已得三年矣】嚄唶【上乌白反下争格反按嚄唶谓多词句也】负防矢【音兰谓以盛矢如今之胡簏而短也】注吕忱【吕姓忱名作字林言防盛弩矢之器】以鄗【音臛赵邑名属常山】以负于魏【上负音佩】注浆一作醪【按别録云桨或作醪字】徒豪举耳【谓豪者举之举亦音据也】毛公薛公【史不记其名】抑秦【抑音忆按抑谓以兵蹙之】公子皆名【言公子所得进兵法而必称其名以言其恕也】而虏魏王【魏王名假】春申君列传第十八
　　楚顷襄王【名横考烈王完之父】驽犬受其弊【按谓两虎鬬乃受弊于驽犬也刘氏云受犹承也】从亲之要【音腰以言山东从韩魏是其腰】使盛桥守于韩【按秦使盛桥守事于韩亦如楚使召滑相越然也竝内行章义之难】不信威【信音申】又并蒲衍首垣【此蒲在衞之长垣蒲乡也行在河南与卷相近首葢牛首垣即长垣非河东之垣也】以临仁平丘【仁及平丘二县名谓以兵临此二县则黄及济阳等自婴城而守也按地理志平丘属陈留今不知所在】濮磨之北【地名葢地近濮也】亦单矣【音丹单者尽也言王之威尽行矣】榆次之祸【智伯败于榆次也地理志属太原有梗阳乡】不知干隧之败【干隧吴之败处地名干水边也隧道路也】没利于前【谓智伯及吴王没伐赵及伐齐之利于前而自易其患于后后即榆次干隧之难也】从而伐齐【上从音絶用反刘氏云从犹领】跃跃毚兔【上天歴反下音谗】欲欺大国也【大国谓秦也】王无重世之徳【重世犹累世也】折颐【上音拉下音夷】必攻随水右壤【楚都陈随水之右壤葢在随之西即今邓州之西其地多山林者矣】而使独攻【若秦楚构兵不休则魏尽故家齐取泗上是使齐魏独攻伐而得其利也】足以挍于秦矣【挍音教谓足以与秦为敌也一云挍者报也言力能报秦】为帝未能【言齐一年之后未即能为帝而能禁秦为帝有余力矣然禁字作楚者误也】遟令【上音値値犹乃也令音力呈反】韩魏归帝重齐【谓韩魏重齐令归帝号此秦之计失】注地于齐【注谓以兵裁之也】一经两海【谓西海至东海皆是秦地】八年为楚北伐灭鲁【按年表云八年取鲁封鲁君于莒十四年而灭也】毋望之祸【周易有无妄卦其义殊也】李园君之仇也【言园是春申之仇也战国策作君之舅也谓为王之舅意异也】朱亥【即上之朱英也作亥者史因赵有朱亥误也】李园弟所生子遂立是为楚幽王【按楚捍有母弟犹犹有庶兄负刍及昌平君是楚君完非无子而上文云考烈王无子误也】















　　史记索隠卷十九
　　钦定四库全书
　　史记索隠卷二十
　　唐　司马贞　撰
　　范雎蔡泽列传十九
　　魏中大夫【按汉书百官表中大夫秦官此魏有中大夫葢古官也】须贾【须姓贾名也须氏葢宻须之后】为魏昭王使【按世本昭王名遫襄王之子也】齐襄王【名法章】折齿【上对答反谓打折其胁而又折其齿】卷以箦【箦谓苇荻之薄也用之以裹尸也】更溺范雎【更音羹溺即溲也溺音年吊反溲音所留反】三亭之南【按三亭亭名在魏境之边道亭也今无其处一云魏之郊境总有三亭皆祖饯之处与期三亭之南葢送饯已毕无人处】至湖【按地理志京兆有湖县本名胡武帝更名湖即今湖城县也】恶内诸侯客【内音纳亦如字内者亦犹入也】忘索之【索犹搜也音栅又先格反】舍食草具【谓亦舍之而食以下客之具然草具谓麄食草莱之馔具】穰侯华阳君【穰侯谓魏冉宣太后之异父弟穰县在南阳华阳君芈戎宣太后之同父弟亦号为新城君是也】明主立政【按战国策立作莅也】当椹质【椹音陟林反按椹者莝椹也质者剉刃也腰斩者当椹质也】为其割荣也【割荣即上之擅厚谓擅权也】而不槪于王心【按战国策概作闗谓闗渉于王心也徐注音同非也】亡其言【亡犹轻蔑也】注一云使持车【战国策之文也】窃闵然不敏【邹诞本作惛然音昏又云一作闵音敏闵犹昏闇也】莫不洒然变色【郑曰洒然肃敬之貌也】秦王跽【音其纪反跽者长跪两膝枝地】漆身为厉【音赖癞病也言漆涂身生疮如病癞】至于陵水【刘氏云陵水即栗水也按陵栗声相近故惑也】下惑奸臣之态【按态谓奸臣谄诈之志也】慁先生【及注溷字并胡困反慁犹汨乱之意】施韩卢而搏蹇兎【战国策云韩卢者天下之壮犬也是韩呼卢为犬谓施韩卢而搏蹇兎以喻秦强言取诸侯之易】文子为之【谓田文即孟尝君也犹战国策谓田朌田婴为朌子婴子然也】借贼兵【上子夜反一作借字音亦同上】而赍盗粮【上音侧奚反言为盗赍粮也】击断无讳【无讳犹无畏也】弊御于诸侯【按弊者断也御制也言穰侯执权以制御主断于诸侯也】崔杼淖齿管齐【淖姓也音泥教反汉有淖姬是也高诱曰管典也言二人典齐权而行弑逆也】射王股擢王防【按言射王股误也崔杼射齐王之股淖齿擢湣王之防是説二君事也】封范雎于应【按刘氏云河东临晋县有应亭即秦地有应也又按本纪以应为太后养地解者云在颍川之应乡未知孰是】孺子【刘氏云葢谓睢为小子也】以绨袍赐之【按绨厚缯也音啼葢今之絁也】睚眦之怨【睚音崖卖反眦音士卖反又音崖债二音睚眦谓相嗔而怒目切齿】韩少曲【按苏云起少曲一日而断太行故刘氏以为葢在太行西南】贵而为交者为贱也【上为音如字下为音于伪反以言富贵而结交情深者为有贫贱之时不可忘之也】秦攻韩汾陉【音刑陉葢在韩之西界与汾相近也】因城河上【刘氏云此河上葢近河之地本属韩今秦得而城】马服子【赵括之号也故虞喜志林云马兵之首也号曰马服者言能服马也】代廉颇【邹氏音疋波反】注徐云五十年【据秦本纪年号表而知之也】激厉【上音击】从唐举相【荀卿书作唐莒】持国秉【按左传国子实执齐秉服防曰秉权柄】曷鼻巨肩【曷鼻谓鼻如蝎虫也巨肩谓巨肩于项也葢项低而肩竖】注一作偈【音其例反】魋顔蹙齃【上魋音徒回反魋顔谓顔貌魋囘若魋梧然也齃音乌曷反蹙齃谓鼻蹙眉】膝挛【谓两膝又挛曲也】持粱【谓饭粱米饭而持其器以食也】刺齿肥【按刺齿二字字误当为齧字也齧肥谓食肥肉也】釡鬲【父歴二音】注款足谓之鬲【款者空也言其足中空也空足是曲足云见尔雅郭氏云鼎曲脚也按以款训曲故云曲脚也】以其君父为僇辱【言以比于子胥申生皆以至忠孝而见诛放故天下言为其君父之所僇而怜其臣子也】批患折难【上白结反又音丰鸡反批患谓击而却之折音之列反】夏育太史噭叱呼骇三军【二人勇者夏育贲育也噭音皎】而身死庸夫【按高诱云夏育为田所杀然太史噭未知为谁所杀恐非齐襄王时太史也】入邑【刘氏云入犹充也谓招携离散充满城邑】信而不能诎【上信音申下诎音屈谓志已展而不退】或欲大投或欲分功【言夫博奕或欲大投其琼以致胜或欲分功者谓观其势弱则投地而分功以逺救也事具尔雅也】注博县于枰不必在行【按方言云所以投博谓之枰音平局也】二子不困厄恶能激乎【二子范雎蔡泽也睢厄于魏齐折胁折齿泽困于赵被逐弃鬲是也恶音乌激音击也】
　　乐毅列传第二十
　　魏文侯封乐羊以灵寿【地理志常山有灵夀县中山桓公所都也】中山复国【中山魏虽灭之尚不絶祀故后更复国至赵武灵王又灭之也】楚相唐昧【莫葛反】于重丘【地理志县名属平原】于观津【地理志观津县名属信都汉初属淸河也】令赵嚪説秦【上嚪音田滥反字与啗字同也】并防【防谓总领之也】封乐毅于昌国【地理志县名属齐郡】骑劫【燕将姓名也】号曰望诸君【望诸泽名在齐葢赵有之故号焉战国策望作蓝也】宁台【燕台也】大吕陈于元英【大吕齐钟名元英燕宫殿名也】故鼎反于磨室【燕鼎前输于齐今反入于磨室磨室亦宫名战国策作厯室也】蓟丘之植植于汶篁【蓟丘燕所都之地也言燕之蓟丘所植皆植齐王汶上之竹也徐注非也】以为慊于志【按慊音苦簟反作嗛嗛者常慊然而不惬其志也】入江而不化【言子胥怀恨故虽投江而神不化犹为波涛之臣也】诽谤隳【上音方味反下音许规反】以幸为利【谓既临不测之罪以幸免为利今我仍义先生之恩虽身托外国而心亦不敢出也】忠臣去国不洁名【言忠臣去离本国不自洁其名云已无罪故礼曰大夫去其国不説人以无罪是也】臣虽不佞【不佞犹不才也】数奉教于君子矣【上数音朔言我已数经奉教令于君子君子即识礼之人谓已在外犹云已罪不説王之有非故下云不察疎逺之行斯亦忠臣之节也】乐间【音纪间反乐毅之子也】其相栗腹【栗姓腹名也汉有栗姫】赵四战之国也【言赵数距四方之敌故云四战之国】及人志不入【谓国乱而人离心向外故云不入又狱囚自出是政乱而士师不为守法也】赵封乐乗为武襄君【乐乗乐毅之宗人也】乐臣公【本亦作巨公也】教盖公【古阖反盖公史不记名】廉颇蔺相如列传第二十一
　　廉颇为赵将伐齐大破之取阳晋【按阳晋衞地后属齐今赵取之司马彪郡国志曰今衞国阳晋城是也有本作晋阳非也晋阳在太原虽亦赵地非齐所取】广成传【广成是传舍之名传音张恋反】设九宾【周礼大行人别九宾谓九服之宾客也列传云设九牢】视而嘻【音希乃惊而怒之辞也】拔石城【刘氏云葢谓石邑】防于西河外渑池【在西河之南故云外按表在赵恵文王二十年也】盆缻【盆缶二音】位在廉颇之右【王劭按董勋答礼曰职高者名録在上于人为右职卑者名録在下于人为左是以谓下迁为左】肉袒负荆【肉袒者谓袒衣而露肉也负荆者荆楚也可以为鞭】为刎颈乏交【崔浩云言要齐生死而刎颈无悔也】居二年廉颇复伐齐几拔之【世家云惠文王二十三年颇将攻魏之几邑取之与此列传合战国策云秦败阏于及攻魏几几亦属魏而裴骃引齐世家及年表无伐齐拔几之事疑其几是故邑或属齐魏故耳】攻魏之防陵【按防陵在楚之西属汉中郡魏有房子葢陵字误也】胥后令【按胥须古人通用今者胥后令谓胥为须须者待也待后令谓许歴之言更不拟诛之故更待后也】邯郸许歴请复谏【按邯郸二字当为欲战谓临战之时许歴复谏也王粲诗云许歴为完士一言犹败秦是言赵奢用其计遂破秦军也江遂曰汉令称完而不髠曰耐是完士未免从军也】赵以尉文封亷颇为信平君【信平号也徐广云尉文邑名按汉书表有尉文节侯云在南郡葢尉官也文名也谓取尉文所食之邑复以封颇而后号为信平君】李牧攻燕拔武遂方城【按地理志武遂属河间国方城属广阳也】顷之三遗矢矣【谓数起便矢一作屎】输入莫府【按注如淳解莫大也云云又崔浩云古者出征为师军还则罢无事处以幕帟为府署故曰莫府则莫当作幕字之讹耳】多间谍【上纪苋反下音牒】百金之士五万【管子曰能破敌禽将者赏之百金】彀者十万人【上音古反彀谓能射也】数千人委之【委谓弃之恣其杀略也】灭襜褴【上音都甘反下音路郯反如淳云胡名也】厐暖破燕军【按即冯暖也厐音皮江反暖音况逺反亦音喧】剧辛【本赵人仕燕者】秦破杀赵将扈辄【扈氏辄名汉张耳时别有扈辄】于武遂【按刘氏云此本韩地在赵西恐非地理志河间武遂也】桓齮【音蚁】番吾【县名地理志在常山音婆又音盘】威信敌国【信音伸】
　　田单列传第二十二
　　田单【音丹】注今之东安平【按地理志东安平属淄川国也】断其车轴末【上音断都缓反断其轴恐长相拨也以铁裹轴头坚而易进也】傅铁笼【傅音附按截其轴与毂齐以铁鍱附轴末施辖于铁中以制毂也又方言曰车轊齐谓之笼郭璞云车轴也】操版挿【上七高反下初洽反】卒至河上【河上即齐之北界近河东齐之旧地】号曰安平君【以单初起安平故以为号】兵以正合以竒胜【按竒谓权诈也注引魏武葢亦军令也】善之者【兵不厌诈故云善之】出竒无穷【谓权变也】竒正还相生【言用兵之术或用正法或用竒计使前敌不可测量如寻环中不知端际也】始如处女【言兵之始如处女之软弱也】适人开戸【上音敌若如处女之弱则敌人轻侮开戸不为备也】后如脱兎适不及距【言克敌之后卷甲而趋如兎之得脱而走疾也适不及距者若脱兎忽过而敌忘其所距也】闻画邑人王蠋贤【画一音获又音胡卦反刘熈云齐西南近邑蠋音触又音歜】乃经其颈【按经犹系也】自奋絶脰而死【何休云脰颈齐语也音豆】
　　鲁仲连邹阳列传第二十三
　　好奇伟俶傥【按广雅云俶傥卓异也】新垣衍【新垣姓衍名也为梁将故汉有新垣平】令赵帝秦【新垣衍欲令赵尊秦为帝也】胜请为绍介【按绍介犹媒介也且礼宾至必因介以传辞绍者继也介不一人故礼云介绍而传命是也】世以鲍焦为无从颂而死者皆非也【从颂者从容也世人见鲍焦之死皆以为不能自寛容而取死此言非也】众人不知则为一身【言众人不识鲍焦之意焦以耻居浊世而避之非是自为一身而忧死事见庄子也】上首功之国【秦法斩首多为上功谓斩一人首赐爵一级故谓秦为首功之国也】权使其士【言秦人以权诈使其战士】虏使其人【以奴虏使其人言无恩以恤下】肆然而为帝【肆然犹肆志也】过而为政【谓以过恶而为政也】天子下席【按谓烈王太子安王骄也下席言其寝苫居庐】而智不若耶畏之也【言仆夫十人而从一人者宁是力不胜亦非智不如正是畏惧其主耳】曰噫嘻【上音依者不平之声下音僖者惊恨之声】夷维子【按维东莱之邑其居夷也号夷维子故晏子为莱之维人是也】诸侯辟舍【辟音避避正寝按礼天子适诸侯必舍于祖庙】纳筦籥【音管药】摄衽抱机【音纪】鲁人投其籥不果纳【谓阖内门不入齐君】将倍殡棺设北面【倍音佩谓主人不在殡东将背其殡棺立西阶上北面哭是背也天子乃于阶上南面而吊也】邹鲁之臣生则不得事养【谓时君弱臣强故邹鲁君生时臣并不得尽事养死亦不得行襚之礼然齐欲行天子礼于邹鲁之臣皆不果纳之是犹秉礼而存大体】其后三十余年【按徐广据年表以为田单攻聊城在长平后十余年耳言三十余年误也】勇士不却死而灭名【却死犹避死也】齐之南阳【即楚之淮北泗上之地也】魏攻平陆【平陆邑名在西界】得济北之利【即聊城之地也】衡秦之势成【此时秦与齐和故云衡秦之势成也】齐弃南阳【弃楚所攻之泗上也】断右壤【又断絶魏之所攻齐右壤之地平陆是也言右壤断弃而不救也】定济北【志在攻聊城而定济北也】今楚魏交退于齐【按交者俱也前时楚攻南阳魏攻平陆二国之兵俱退而燕救又不至势危也】以资説士【言既养百姓又资説士终拟强国也刘氏云读説士为鋭士意虽亦便不如依字】矫国更俗【欲令燕将归燕矫正国事改更弊俗也】亡意【上音无言若必无还燕意则捐燕而东游于齐乎】富比陶衞【按延笃注战国策云陶陶朱公也衞衞公子荆非也王劭云魏冉封陶商君姓衞富比陶衞谓此也】遗公子糺【遗弃也谓弃子糺而事小白也】曹子【鲁将曹昧是也】枝桓公之心【按枝犹拟也】肆志【肆犹放也】庄忌夫子【忌会稽人姓庄氏字夫子后避汉明帝讳改曰严】淮隂枚生【名乗字叔其子臯汉书并有传葢以衔枚氏而得姓也】而介于羊胜公孙诡之间【言邹阳上书自达而游于二人之间或徃彼或徃此介者言有隔于其间故杜预曰介犹间也】白虹贯日太子畏之【烈士传曰荆轲发后太子日相气见虹贯日不彻曰吾事不成后闻轲死事不就曰吾知其然是畏也又王劭云轲将入秦待其客未发太子丹疑其畏故曰畏之其解不如见虹贯日不彻也战国策又云聂政刺韩傀亦曰白虹贯日也】衞先生为长平之事太白食昴【服防云衞先生秦人白起攻赵军于长平遣衞先生説昭王请益兵粮为穰侯所害事不成精诚感天故太白食昴昴赵分也如淳云太白主西方秦在西败赵之兆也食谓干歴之也又王充云夫言白虹贯日者太白食昴实也夫言荆轲之谋衞先生之防感动皇天而贯日食昴是虚也】左右不明【言左右之不明不欲斥王】昔玉人献寳楚王诛之【楚人卞和得玉璞事见阙语及吕氏春秋】注武王【按世家楚武王名熊通】注复献文王【文王名贤武王子也】至成王时【文王子也名恽】箕子佯狂【佯音阳谓诈为狂也司马彪曰箕子名胥余是也】接舆避世【张晏曰楚贤人高士传曰楚人陆通字接舆也】而后楚王胡亥之听【谓以楚王胡亥之听为谬故后之而不用后犹下也】子胥鸱夷【按韦昭云以皮作鸱鸟形名曰鸱夷鸱夷皮防也服防曰用马革作囊也以裹尸投之于江】白头如新【按服防云人不相知自初交至白头犹如新也】倾盖如故【服防云如吴札郑侨也按家语孔子遇程子于途倾葢而语又志林云倾葢者道行相遇軿车对语两葢相切小牧之故曰倾也】借荆轲首【上音子夜反韦昭云谓于期逃秦之燕以头与轲使入秦以示信也】为燕尾生【服防云苏秦不见信于天下于燕则出尾生之信韦昭云尾生守信而死者按言苏秦于燕独守信如尾生故云如燕之尾生也】注白圭为中山将【按事见战国策及吕氏春秋也】食以駃騠【按字林云决啼二音北狄之良马也马父驘母】司马喜膑脚于宋【事见战国策及吕氏春秋苏林云六国时人相中山也】范睢折胁折齿【按应侯传作折胁折齿是也説文拉摧也音力合反】申屠狄自沈于河【按庄子申屠狄諌而不用负石自投河韦昭云六国时人汉书云自沈于雍河服防曰雍州之河又新序作抱瓮自沈于河不同也】徐衍负石于海【亦见庄子张晏曰负石欲沈】注齐桓公夜出迎客【按此事见吕氏春秋】注击牛角商歌【按谓为商声而歌也或云商旅人歌也二音并通】注南山矸【矸音公弹反矸者白净貌也顾野王又作岸音也】注与舜禅【膳音如字读协韵失之故也】适至骭【按埤苍云骭胫也字林音下谏反】鲁听季孙之説逐孔子【论语齐人归女乐季桓子受之三日不朝孔子行也】宋信子罕之计囚墨翟【按左氏司城子罕姓乐名喜乃宋之贤臣也汉书作子冉不知子冉是何人文頴曰子冉子罕也又按荀卿云墨翟孔子时人或云在孔子后又襄二十九年左传宋饥子罕请出粟按时孔子适八嵗则墨翟与子罕不得相辈或以子冉为是也】众口铄金【按国语云众心成城众口铄金贾逵云铄消也众口所恶虽金亦为之消亡又风俗通云或説有美金于此众人或共诋訿言其不纯金卖者欲其必售因取锻烧以见其真是为众口铄金也】积毁销骨【按大顔云谗人积久谮毁则父兄伯叔自相诛戮骨肉为之相灭也】齐用越人防【越人蒙未见所出汉书作子臧又张晏云子臧越人或蒙之字也】公听竝观【小顔云公听言不私竝观所见齐同也】封比干之后修孕妇之墓【按比干之后后谓子也不见其文尚书封比干之墓又云刳剔孕妇则武王虽反商政亦未必修孕妇之墓也】孙叔敖三去相不悔【按三得相不喜知其才之自得也三去相不悔知非己之罪也】于陵子仲辞三公为人灌园【按孟子云陈仲子齐陈氏之族兄为齐卿仲子以为不义乃适楚居于于陵自谓于陵子仲楚王聘以为相子仲遂夫妻相与逃为人灌围烈士传云字子终】桀之狗可使吠尧【及下跖之客可使刺由此竝见战国策服防云仲由也应劭云许由也】荆轲之湛七族【湛音沈张晏云七族上至曾祖下至孙又一説云父之族一也姑之子二也姊妹之子三也姊女子之子四也母之族五也従子六也及妻父母凡七】要离之烧妻子【事见吕氏春秋】蟠木根柢【孟康云盘结之木也晋灼云盘柢木根也】左右先为之容【谓左右先加雕刻是为之容饰也】虽防尧舜之术【按言虽防被尧舜之道】独化于陶钧之上【张晏云陶冶钧范也作器下所转者名钧韦昭曰陶烧瓦之灶钧木长七尺有弦所以调为器具也崔浩云以钧制器万殊故知造化也】匕首窃发【按风俗通云其头类匕故曰匕首短而便用也】周用乌集【韦昭云吕尚适周如乌之集】使不羁之士【按言骏足不可羁绊以比逸才之人】与牛骥同皁【应劭云皁枥也韦昭云皁养马之官下士也按养马之官其衣皁也又郭璞云皁养马器也】此鲍焦所以忿世【按晋灼云烈士传鲍焦怨世不用以采蔬于道子贡难曰非其代而采其蔬此焦之有哉弃其蔬乃立枮洛水之上按此事见庄子及説苑韩诗外传小有不同耳】县名为胜母曽子不入【按淮南子及盐铁论竝云里名胜母曾子不入葢以名不顺故也尸子以为孔子至胜母县暮而不宿则不同也】囘面【杜预云囘邪也】
　　屈原贾生列传第二十四
　　屈原属草槀【属音烛草槀谓创制宪令之本也汉书作草具崔浩谓发地造端也】而作离防【防亦作骚按楚词防作骚音素刀反应劭云离遭也骚忧也又离骚序云离别也骚愁也】濯淖【上音浊下音閙】污泥【上音乌故反下音奴计反】皭然【音自若反徐广云疎净之貌】泥而不滓【泥亦音湼滓亦音淄又竝如字】破楚师于丹浙【二水名谓于丹水之北浙水之南丹水浙水皆县名在农所谓丹阳浙】破楚将屈丐【屈姓丐名音葢也】袭楚至邓【按此邓在汉水之北故邓侯城也】懐王悔追仪不及【按张仪传无此语也】不如毋行【按楚世家昭顾有此言葢二人同谏王故彼此各随録之也】长子顷襄王立【名横】人君无愚知贤不肖【此已下太史公伤楚怀王之不任贤信谗而不能反国之论也】注向秀【向秀字子期晋人注易】注张璠【张璠亦晋人注易也】可以汲【按京房易章句言我道可汲而用也】王明竝受其福【京房章句曰上有明王汲我道而用之天下竝受其福故曰王明竝受其福也】渔父【鱼甫二音】随其流【按楚词作滑其泥】何故懐瑾握瑜【按楚词此怀瑾握瑜作深思高举也】汶汶者乎【汶汶者音闵汶汶犹昏暗也】宁赴常流【常流犹长流也】防代俗之温蠖乎【音乌廓反温蠖犹惽愤楚词作防世之尘埃哉】乃作懐沙赋【按楚词九怀曰怀沙砾以自沈此其义也】莽莽【音姥】汨徂南土【王师叔曰汨行貌也方言曰谓疾行也】眴兮窈窈【眴音舜徐氏云眴音窈音乌鸟反】离湣之长鞠【湣病鞠穷】刓方以为圜兮【上五官反谓刻刳方木为圆其常法度尚未废】章画职墨兮前度未改【章明也画计画也楚词职作志志念也余如注解】以为下【音戸】鳯皇在笯【音奴又女加反徐云一作郊】注奴笼落【按笼落谓藤萝之相笼络】鸡雉翔舞【楚词雉作鹜】羌不知吾【王师叔云羌楚人语辞言卿何为也】诽骏疑桀兮【按尹文子云千人曰俊万人曰桀今乃诽俊疑桀固是庸人之态也】重华不可牾兮【楚词作遌竝吴故反王师叔云牾逢也】岂知其故也【楚词作莫知其何故】含忧虞哀兮【楚词作舒忧娱哀娱音虞娱者乐也】乱曰【王师叔曰乱者理也所以发理辞指撮总其要而重理前意也】浩浩沅湘兮【二水名按地理志湘水出零陵海阳山北入江沅即湘之后流也】修路幽拂兮【楚词作幽蔽也】曾唫恒悲至不可谓兮【楚词无此二十一字】余何畏惧【楚词余竝作余】遂自沈汨罗而死【汨水在罗故曰汨罗地理志长沙有罗县罗子之所徙荆州记罗县北带汨水汨音觅也】景差【按扬子法言及汉书古今人表皆作景瑳今作差是字省耳又按徐裴邹三家皆无音是读如字也】贾生名义【汉书竝作谊也】河南守吴公【按吴姓也史失名故称公】适去【韦昭云适谴也字林云丈厄切】造托【上音七到反】伏窜【下音如字又七外反】阘茸【上音天腊反下音而陇反按应劭胡广云阘茸不才之人无六翮翺翔之用反尊贵字林曰阘茸不肖之人】贤圣逆曳兮方正倒植【胡广云逆曳不得顺随道而行也倒植贤不肖颠倒易位也】世谓伯夷贪兮谓盗跖廉【按汉书作随夷溷兮跖蹻廉一句皆兼两人随卞随也夷伯夷也跖盗跖也蹻庄蹻也】莫耶为顿兮【应劭曰莫耶吴大夫也作寳剑因名焉吴越春秋曰吴王使干将造剑二枚一曰干将二曰莫耶干将剑名也顿钝也】铅刀为铦【铅者锡也铦利也音纎言其暗惑也】斡弃周鼎兮寳康瓠【斡转也乌活反尔雅云康瓠谓之甈甈音丘列反李廵云康谓大瓠也康空也晋灼云斡古管字也】骥垂两耳兮服盐车【战国策曰夫骥服盐车上太山中坂迁延负辕不能上伯乐下车哭之也】谇曰【李奇曰谇告也音信张晏曰讯离骚下章谇乱也刘伯庄音素对反讯犹宣也重宣其意周戍师古音碎也】高遰【音逝也】独烟郁【汉书作壹郁意亦通】自缩而逺【缩汉书作引也】袭九渊神龙【袭复也庄子曰千金之珠必在九重之渊而骊龙颔下故云九渊之祌龙也】沕深潜以自珍【张晏曰沕潜藏也音宻又音勿也】弥融爚以隠处【汉书作偭蟂獭徐广又一本作弥蝎以隠处葢总三本不同也按苏林云偭音面应劭云偭背也蟂獭水虫害鱼者以云背恶从善也郭璞注尔雅似鳬江东谓之鱼防】夫岂从螘与蛭螾【螘音蚁汉书作虾言偭然絶于蟂獭况从虾与蛭螾也蛭音质螾音引也】般纷纷其离此尤兮【般音班又音盘槃桓也纷纷犹借借构谗之意也尤谓怨咎也】亦夫子之辜也【汉书辜作故夫子谓屈原也李竒曰亦夫子不如麟鳯翔逝之故罹此咎也】瞝九州【上丑知反谓歴观也汉书作歴九州】览徳煇而下之【按言鳯皇翔见人君有徳乃下故礼曰徳煇动乎内是也】污渎兮【音乌独二音污潢污渎小渠也】横江湖之鳣鱏兮固将制于蚁蝼【庄子云庚桑楚谓弟子曰吞舟之鱼荡而失水则蝼蚁能制之战国策齐人説静郭君亦同按以此喻小国暗主不容忠臣而为谗贼小臣之所见害】为长沙傅【按谊为傅是吴芮之孙袭长沙王之时也非景帝之子长沙王发也荆州记长沙城西北隅有贾谊宅及谊石牀在矣】楚人命鸮曰服【按邓展云似鹊而大晋灼云巴蜀异物志云有鸟小鸡体有文色土俗因形名之曰服不能逺飞行不出域荆州记云巫县有鸟如雌鸡其名为鸮楚人谓之服吴録云服黑色鸣自呼】以自广【按姚氏云广犹寛也】单阏之嵗【尔雅云嵗在夘曰单阏李廵云单阏起也阳气推万物而起故曰单阏孙炎本作蝉焉蝉犹伸也】庚子日施兮【施音移施犹西斜也汉书作斜也】防言其度【汉书作防按説文云防验言也今此防葢杂防辞云然】请问于服【于于也汉书本有作子服者小顔云子加美辞也】对以意【协音臆也】斡流而迁【斡音管斡转也】变化而嬗【韦昭云而如也如蝉之蜕化也苏林云嬗音禅谓其相传与也】沕穆无穷【汉书作无间沕音宻又音昧沕穆深微之貌以言其理昧深微不可尽言也】祸兮福所倚【此老子之言然祸字古作旤按倚者立身也伏下身也以言祸福来犹如倚伏也】傅説胥靡【徐广云胥靡腐形也晋云胥相也靡随也古者相随坐轻刑之名墨子云传説衣褐带素佣筑于岩在河东太阳夏县又夏靖书云猗氏六十里黄河西岸吴坂下便得隠穴是说所潜身处也】何异糺纆【韦昭云纆徽也又风俗通云合绳为糺字林云纆三合绳也又音墨】水激则旱矢激则逺【此乃淮南子及鹖冠子文也彼则水激则悍吕氏春秋作悍以言水激疾则去疾不能浸润矢激疾则逺去也然説文旱与悍同音以言水矢流飞本以无碍为通利今遇物触之则激怒更劲疾而逺悍犹人或因祸致福倚伏无常也】大专槃物【汉书云大钧播物此专读曰钧槃犹转也与播义同如淳曰陶者作器于钧上以造化为大钧也虞喜字林云大钧造化之神钧陶万物品授羣形者也虞喜按上邹阳传注云陶家名模下圆转者为钧言其能制器大小以比之于天也】坱圠无垠【应劭云其气坱圠非有限齐也按无垠谓无有际畔也説文云垠圻也郭璞注方言云坱圠云不测也又王逸注楚词云坱圠云雾气昧也】天不可与虑【与音预也】天地为鑪造化为工【此庄子文】隂阳为炭万物为铜【既以陶冶喻造化故以隂阳为炭万物为铜】合散消息【庄子云人之生也气之聚也聚则为生散则为死】千变万化【庄子云人之形千变万化未始有极】忽然为人何足控抟【按控引也抟音徒端反控抟谓引持而自玩弄贵生之意也又本作控揣揣音初委反又音丁果反揣者量也故晋灼云或然为人言此生甚轻耳何足引物量度已年命之长短而爱惜乎】化为异物【谓死而形化为鬼是为异物也】足患【协音环】贱彼贵我【庄子云以物观之自贵而相贱是也】物无不可【庄子云物固有所然物固有所可无物不然无物不可也】贪夫殉财烈士殉名【此语亦出庄子臣瓒云亡身从物谓之殉也】夸者死权【言好夸毗者死于权利是言贪权势以自矜夸者至死不休也】注夸毗【按犍为舍人注尔雅云夸毗卑身屈己也曹大家云体柔人之夸毗也】注权势不尤则夸者不悲【按尤者甚也告势不甚用则夸毗者可悲也】品庶冯生【汉书作每生音谋在反孟康云每者贪也服防云每念生也邹诞本亦作每言唯念生而已今此作冯冯亦持念之意也然按方言每字合从手旁每音莫改反也】怵迫西东【汉书作亦有作私东应劭云诸侯为私时天子居长安诸王悉在闗东羣小怵然内迫私家乐仕诸侯故云怵迫私东也李奇曰私名作西者言东西趋利也怵音黜又言怵者诱也】大人不曲【张讥云徳无不包灵府旷故名大人也】如囚拘【音和板反説文云大木栅也汉书作僒音去陨反】至人遣物【庄子云古之至人先存诸已后存诸人张讥云体尽于圣徳美之极谓之至人】真人淡漠【庄子云古之真人不知悦生不知恶死不以心损道不以人助天吕氏春秋曰精气曰新斜气尽去反其天年谓之真人也】释知遗形【按释智谓絶圣弃智也遗形者形故可使如槁木是也】超然自丧【谓心若死灰也庄周云今者吾丧我汝知之乎】得坻则止【汉书坻作坎按周易坎九二有险言君子见险则止】其死兮若休【庄子云劳我以生休我以死也】汜乎若不系之舟【出庄子也】不以生故自寳【邓展云自寳自贵也】养空而浮【言体道之人但养空性而心若浮舟也】徳人无累【按徳人谓上徳之人心中无物累是得道之士也】细故慸葪【葪音介汉书作介张楫云遰介鲠刺也以言细微事故不足遰介我心故云何足以疑也】受厘宣室【三辅故事云宣室在未央殿北应劭云厘祭余肉也音僖】梁懐王太傅【梁懐王名楫文帝子】观屈原所自沈渊【按荆州记云长沙罗县北带汨水去县四十里是原自沈处北岸有庙也】















　　史记索隠卷二十
　　钦定四库全书
　　史记索隠卷二十一
　　唐　司马贞　撰
　　吕不韦列传第二十五
　　阳翟【音狄俗又音宅地理志县名属颍川按战国策以不韦为濮阳人又记其事迹亦多与此传不同班固虽云太史公采战国策然为此传当别有所闻见故不全依彼説或者刘向定战国策时以己异闻改彼书遂令不与史记合也】大贾【音古郑注周礼云行曰商处曰贾】卖贵【王劭卖音作育按育卖义同今依义】安国君【名柱后立是为孝文王也】名子楚【即庄襄王也战国策曰本名异人后赵还不韦使以楚服见王后悦之曰吾楚人也而子字之乃变其名曰子楚也】质【旧音致今读依此谷梁传曰交质不及二伯左传曰信不由中质无益也】防孙【韩信传亦曰韩信襄王防孙张晏曰孺子曰防何休注公羊防贱子也以非嫡正故曰防】车乘进用【按下文云五百金为进用宜依小顔读为賮才刃反进者财也古字假借之也】与坐深语【谓既解不韦所言之意遂与宻谋深语之也】毋几得与长子【毋音无几音冀望也左传曰日月以几战国策曰子傒承国之业高诱注云子傒秦太子异人之异母之兄弟也】举立以为适而子之【以此为一句子谓养之为子也然欲分立以为适作上句而子之夫在则尊重作下句竝通也】间从容【上音闲句容音七恭反竝通也】絶好善舞【言其姿容絶美而又善舞】钓奇【钓者以取鱼喻也奇即上云此奇货可居也】至大朞【徐广云十二月也谯周云十月生此过二月故云大朞葢当然也既云自匿有娠则生政固当逾常朞也】所母华阳君【刘氏本作所生母生衍字也今检诸本竝无生字】丞相【下文尊为相国按百官表曰皆秦官金印紫绶丞天子助理万几秦置左右高帝置一后更名相国哀帝更名大司徒】食河南雒阳【战国策曰食蓝田十二县而秦本纪庄襄王元年置三川郡地理志高祖更名河南此秦代而曰河南者史记后作据汉郡而言之耳】魏有信陵【按王劭云孟尝平原死稍在前信陵将五国兵攻秦河外正当在庄襄王不韦己为相又春申与不韦竝时各相向十余年不得言死之久矣】八览六论十二纪【八览者有始孝行慎大先识审分审应离俗时君也六论者开春慎行贵直不茍以顺士容也十二纪者记十二月也其书有孟春等纪二十余万言二十六卷也】咸阳【地理志右扶风渭城县故咸阳髙帝更名新城景帝更名渭城按咸训皆其地在渭水之北北陂之南水北曰阳山南亦曰阳皆在二者之阳也】葬芷阳【芷音止地理志京兆霸陵县云故芷阳按在长安东】杜东【杜原之东】后百年旁当有万家邑【按宣帝元康元年起杜陵汉旧仪武昭宣三邑陵皆三万戸计去此一百六十余年也】注窭人子【刘氏其矩反今俗本多作屡字葢相承错耳不近词义今按説苑作窭子言轻诸侍中以为穷窭家之子也】迁太后雍【按説苑云迁太后棫阳宫地理志説雍县有棫阳宫秦昭王所起】没其家【家谓家产资物竝没入官人口则迁之蜀也】諡为帝太后【王劭云秦不用諡法此葢号耳其义亦当然也始皇称皇帝之后故其母号为帝太后岂谓累列生时之行乎】嫪毐贵封号文信侯【按文信侯不韦封也嫪毐封长信侯上文已言不韦封讫此赞中言嫪毐得宠贵由不韦耳今此合作长信侯也】斩之好畤【地理志扶风有好畤县也】
　　刺客列传第二十六
　　曹沫【亡葛反左传谷梁竝作曹刿然则昧宜音沫刿声相近而字异耳此作曹沫事约公羊为説然彼无其名直云曹子而已且左传鲁庄十年战于长勺用曹刿谋败齐而无劫桓公之事十三年婴盟于柯公羊始论曹子谷梁此年惟云曹刿之盟信齐侯也又具不记行事之时】遂匕首【匕音比刘向云短剑也盐铁论以为长尺八寸其头类匕故云匕首也】曰子将何欲【公羊传曰管子进曰君何求何休云桓公卒不应管仲进为言之也】欲倍之【倍音佩也】专诸【专字亦作剸音同左传作鱄设诸】常邑人【地理志临淮有常邑县】内志【言其将有内难弑君之志且对外専生文吴世家曰知光有他志】余祭【祭音则界反】夷昧【亡葛反公羊作余末】九年楚平王卒【春秋二十六年楚子居卒是也吴世家云十二年此云九年竝误据左传合在僚之十一年也】葢余属庸【属音烛二子僚之弟也左传作掩余属庸掩葢义同属烛字相乱耳】围楚之潜【事在鲁昭二十七年地理志庐江有潜县天柱山在南音潜杜预左传注云潜楚邑在庐江六县西南也】母老子弱【左传直注云王可杀也母老子弱是无若我何则是専设诸度僚可杀言其少援救故云无奈我何太史公采其意且据上文因复加与两弟将兵外困之辞而服防杜预见左氏下文云我尔身死以其子为卿遂强解是无】四月丙子注僚之十二年夏也吴系家以为十三年非也【左氏经传唯言夏四月公羊谷梁无传经更与左氏吴系家同此传称丙子当有所据不知出何书】伏甲士【左传曰伏甲谓甲士也下文云出其伏甲以攻王】长铍【音披兵器也刘逵吴都赋注铍两刃小刀】详为【上音阳下如字左传曰光伪足疾此云详详则伪也或读此为字音伪非也岂详伪重言耶】匕首刺【七赐反】豫让【晋人按此传所説皆约战国策文】事范氏及中行氏【按左传范氏谓昭子吉射也自士会食邑于范后因以邑为氏中行文子荀寅也自荀林父将中行后因以官为氏】智伯【按智伯襄子荀瑶也襄子林父荀首之后范中行智伯事已具赵系家】最怨智伯【初则醉以酒后又率韩魏水灌晋阳城不没者三版故怨之也】漆其头为饮器【按大宛传曰匈奴破月氐王以其头为饮器裴氏注彼引韦昭云饮器椑榼也晋灼曰饮器虎子也皆非椑所以盛酒耳非用饮者晋氏以为亵器者以韩子吕氏春秋竝云襄子漆智头为溲杅故云】卒醳【上足律反下音释字亦作释】漆身为疠【疠音赖赖恶疠疾病也凡漆有毒近之多患疮肿若赖病然故豫让以漆涂身令其若癞耳然厉赖声相近古多假厉为赖今之癞字从疒故楚有赖乡亦作厉字战国策説此亦作厉字呑炭为哑哑乌哑反谓瘖病战国策云漆身为厉灭发去眉以变其容为乞食人其妻曰状貌不似吾夫何其音之甚相类也让遂吞炭以变其音也】乃为所欲【谓因得杀襄子】顾不易耶【顾反也耶不定之辞反不易邪言其易也】吾所为者【刘氏云谓令为疠哑也】所以为此者【言宁为厉而自刑不可求事襄子而行杀则恐伤人臣之义而近贼非忠也】三跃而击之【战国策曰衣尽血襄子回车之轮未周而亡此不言衣出血者太史公恐渉怪妄故略之耳】轵深井里人【地理志河内有轵县深井轵县之里名也】严仲子【高诱曰严遂字仲子】事韩哀侯【按聂政杀侠累在列侯三年后次文侯后次哀凡三代哀侯六年为韩严所杀今言仲子事哀侯恐非其实且太史公闻疑传疑事难的据欲使两存故表传各异】韩相侠累【上古夹反下力追反按战国策侠累名傀也】有郄【战国策云韩傀相韩严遂重于君二人相害严遂拔赵以救解是有郄之由也】自畅【徐氏云一作赐按战国策作觞近为得也】甘毳【郑氏音脆二义相通也】降志辱身【言其心志与身本应高洁今乃卑下其志屈辱其身论语孔子谓栁下惠降志辱身矣】未敢许人【礼记曰父母存不许友以死】韩衞间不甚逺【髙诱曰韩都颍川阳翟衞都东郡濮阳故曰间不逺也】不能无生得【战国策作无生情言所将人多或生异情故语泄此云生得言将多人徃杀侠累后又被生擒而事泄亦两俱通也】刺杀侠累【战国策曰政直入上阶刺韩傀傀走而抱哀侯聂政刺之兼中哀侯】注战国策有东孟之会【按高诱曰东孟地名也】为雠【徐注云一作难战国策谯周亦同】自皮面决眼【皮面谓刃割其皮面欲令人不识决眼谓出其眼睛战国策作抉眼此决亦通音乌穴反】政姊荣【荣其姊名也战国策无荣字】乃于邑【刘氏云烦寃愁苦】察举吾弟【按察谓观察有志行乃举之刘氏云察犹选之也】重自刑【重音持用反重犹复也为人报雠死乃以妾故复自刑其身令人不识】以絶从【从音踪古字少假借无旁足而徐氏为从坐非也刘氏亦音足松反】无恙【尔雅云恙忧也楚辞云还及君之无恙风俗通云恙病也凡人相见及通书皆云无恙又易传云上古之时草居露宿恙齧虫也善食人心故俗相劳云无恙恙非病也】濡忍【濡润也人性湿润则能含忍故云濡忍也若勇躁则必轻死也】不重暴骸之难【重难竝如字重犹惜也言不惜暴骸之为难也】其后二百二十余年【徐氏据六国年表聂政去荆轲一百七十年则为此传率略而言二百余年亦当时不能细也】荆轲【按赞论称公孙季功董生为余道之此传虽约战国策而亦别记异闻】衞人谓庆卿【轲先齐人齐有庆氏则或本姓庆春秋庆封其后改姓贺此下亦至衞而改姓荆荆庆声近随在国而异其号耳卿者时人尊重之号犹如相尊美亦称子然】盖聂【上古腊反盖姓聂名】目摄之【摄犹整也谓不称已意用怒因视以摄整之也】鲁句践【鲁姓句践名也与越王同或有意义俗本践作贱非】击筑【筑似琴有弦用竹击之取以为名】高渐离【渐音如字王义之音哉廉反】鞠武【上音麴又如字人姓名也】欲批【白结反批谓触击之】寒心【凡人寒甚则心战恐惧亦战今以惧譬寒言可为心战】祸必不振矣【振救也言祸及天下不可救之】北购【战国策作讲讲和也今读购与为燕媾同媾亦合也汉史媾讲两字常杂今欲北与连和陈轸传亦曰西购于秦也】蔽席【蔽音疋结反蔽犹拂也】不弃其孤也【按无父称孤时燕王尚在而丹称孤者或记者失辞或诸侯嫡子时亦僭称孤也又刘向云丹燕王喜之太子】闚以重利【闚示也言以利诱之】秦王贪【絶句】恣荆轲所欲【燕丹子曰轲与太子游东宫池轲拾瓦投鼁太子捧金丸进之又共乗千里马轲曰千里马肝美即杀马进肝太子与樊将军置酒于华阳台出美人能鼓琴轲曰好手也断以玉盘盛之轲曰太子遇轲甚厚是也】注方城县有督亢亭【地理志广阳国有蓟县司马彪郡国志曰方城有督亢亭】揕其胷【徐氏音丁鸩反揕谓以剑刺其胸也又云一作抗抗苦浪反言抗推也其义非】搤捥【上乌革反下乌乱反勇者奋厉必先以左手扼右捥也捥古腕字】切齿腐心【切齿齿相磨切也尔雅曰治骨曰切腐音辅亦烂也犹今人事不可忍云腐烂然皆奋怒之音也】徐夫人【徐姓夫人名谓男子也】焠之【焠染也总溃反谓以毒药染剑锷也】忤视【忤者逆也五故反不敢逆视言人畏之甚也】地图柙【戸甲反柙亦函也】操其室【室谓鞘也】诸郎中【若人宿衞之官】夏无且【且即余反】王负剑【王劭曰古者带剑上长拔之不出室欲王推之于背令前短易拔故云王负剑又燕丹子称琴声曰鹿卢之剑可负而拔之是也】以擿秦王【擿与掷同古字耳音持益反】衍水【水名在辽东】庸保【栾布传曰卖庸于齐为酒家人汉书作酒家保按谓庸作于酒家言可保信故云庸保鹖冠子曰伊尹保酒】宋子【徐注云县名属钜鹿者据地理志而知也】从者【谓主人家之左右也】家丈人【刘氏云谓主人翁也又韦昭云古者名男子为丈夫尊妇妪为丈人故汉书宣元六王传所云丈人谓淮阳宪王外王母即张博母也故古诗曰三日断五疋丈人故言迟】久畏约【约谓贫贱俭约既为庸保常畏人故云畏约所以论语云不可以久处约】乃矐【海各反一音角説者云以马屎熏令失明】铅置【按刘氏云铅为挺着筑中令重以击人】筑扑【普卜反扑击也】不讲于刺剑【按不讲谓不论习之】天雨粟马生角【燕丹子曰丹求归秦王曰鸟头白马生角乃许耳丹乃仰天叹乌头即白马亦生角风俗通及论衡皆有此説仍云廏门木乌生肉足】较然【较明也】李斯列传第二十七
　　楚上蔡人【地理志汝南上蔡县云古蔡国武王弟叔度所封至十八代至平侯徙新蔡二蔡皆属汝南后二代至昭侯徙下蔡属沛六国时为楚地故曰楚上蔡】乡小史【刘氏云掌乡文书】游者主事【言万乘争雄之时游説者可以立功成名当得典主事务也刘氏云游歴诸侯当觅强主以事之于文纡回非】此禽鹿视肉【禽鹿犹禽兽也言禽兽但知视肉而食之庄子及苏子曰人而不学譬之视肉而食此扬子法言曰人而不学如禽何异言不能游説取荣贵既如禽兽徒有人面而强能行耳】非世【非者讥也所谓处士横议也】胥人去其几也【胥人犹胥吏小人也去犹失也几者动之微以言君子见几而作不俟终日小人不识动微之会故每失时也刘氏云解几为强非也】而遂忍之【言因诸侯有瑕舋则忍心而翦除故我将説秦以并天下】灶上骚除【骚音扫言秦欲并天下若炊妇扫除灶上之不净不足为难】一切逐客【一切犹一例言尽逐故也言切者譬若利刀之割一运斤无不断者解汉书为权时义亦未得也】得百里奚于宛【秦本纪云晋献公以百里奚为秦穆夫人媵于秦奚亡走宛楚鄙人执之是也】迎蹇叔于宋【秦纪又曰百里奚谓穆公曰臣不如臣友蹇叔蹇叔贤而代莫知穆公厚币迎之以为上大夫今云于宋未详所出】来丕豹公孙支于晋【丕豹自晋奔秦左氏传有明文公孙支所谓子桑也是秦大夫而云自晋来亦未见所出】并国二十【秦本纪穆公用由余谋伐戎王益国十二开地千里遂霸西戎此都言五子之功故云并国二十或易为十二误也】惠王用张仪拔三川并巴蜀【按惠王从之果灭蜀仪死后武王欲通车三川令甘茂伐宜阳今并云张仪为相虽错灭蜀茂通三川皆归功于相又三川是仪先伐故也】包九夷制鄢郢【九夷即属楚之夷也地理志南郡江陵县云故楚郢都又宜城县云故鄢也】蚕食【高诱注淮南子云蚕食尽无余也】大阿之剑【越絶书曰楚王召欧冶子干将作铁剑三故一曰干将二曰莫邪三曰大阿也】注纎离蒲梢【皆马名徐氏据孙卿子而为説】駃騠【决提二音周书曰正北以駃騠为献广雅曰马属也郭景纯注上林赋生三日而超其母也】充下陈【下陈犹后列也晏子曰有二女愿得入身于下陈也】宛珠之簪傅玑之珥【宛音于阮反傅音附宛谓以珠宛转而装其簪传玑者以玑传着于珥珥者瑱也玑是珠之不圆者或云宛珠随珠也随在汉水之南宛亦近汉故云宛傅玑者女饰也言女傅之珥以玑为之并非秦所有物也】随俗雅好【谓闲雅变化而能通俗也】击瓮叩缶【说文云瓮汲缻也于贡反缶瓦器也秦人鼓之以节乐缻音甫有反】太山不让土壤【管子曰山不辞土石故能成其高文子曰圣人不让负薪之言以广其名】以资敌国【资犹给也】借寇兵而赍盗粮【借音积夜反赍音子奚反说文曰赍持遗也赍或为资义亦通】以重陛下【重音逐用反重者再也】别白黑【刘氏云前时国异政家殊俗人造语莫辨其真今乃分别白黑也】定一尊【谓始皇并六国定天下海内共尊立一帝故云】所税驾也【税驾犹解驾言休息也李斯言已今日富贵已极然未知向后吉凶止泊在何处】能薄而材谫【音义云宰殄反刘氏将浅反则谫亦浅义古人语自有重轻所以文字有异】而庶几【斯言忠臣之节本不避死言已今日亦庶几尽忠不避死】水摇者万物作【水摇者谓冰泮而水动也是春时而万物皆生也】斯其犹人哉【言我今日犹是人人道守顺岂能为逆谋故下云安足与谋】矺死【矺音宅与磔同古今字异耳磔谓裂其支体而杀之】粢粝【粢音资粝音郎葛反粢者稷也粝者麄粟饭也】采椽【采木名即今之栎木】不觳于是【觳音学尔雅云觳尽也监门下人饭犹不尽此若徐氏云一作毂毂推也则字宜作较邹氏音角】恣雎【上资二反下呼季反恣睢犹放纵也谓肆情恣纵也】格虏【格强扞也虏奴也言严整之家本无格扞奴仆也】布帛寻常庸人弗释【八尺曰寻倍寻曰常以言其少也庸人弗释寻常者谓庸人见则取之而不释以其罪轻故下云罚不必加则庸人弗释寻常是也】铄金百溢【尔雅铄美也言百溢之美金在于地虽有盗跖之行亦不取者为其财多而罪重也故下云搏必随手刑盗跖不搏也】盗跖弗搏【搏犹攫也取也凡鸟翼击物曰搏足取曰攫故人取物亦谓之搏】峭堑【峭峻也高也七笑反堑音渐以言峭峻则难登故楼季难五尺之限平堑则易陟故跛防牧太山也】则舍【舍犹废也止也言为人主不能行圣人督责之术则已废止何为勤身苦心为天下所役何哉可不哀邪言非也】拂世磨俗【上音扶弗反磨音莫何反拂世葢言与弋情乖戾磨俗言磨砺于俗使从己】阿房【旁音一如字】少我且固我【谓以我幼故轻我也云固我者一云以我为短少且固陋于我】韩玘【亦作起竝音怡韩大夫弑其君悼公然韩无悼公或郑之嗣君】为韩安相也【按表韩玘事昭侯昭侯已下四代至王安其説非】始皇弟子婴【刘氏云弟字误当为孙子婴二世兄子】
　　蒙恬列传第二十八
　　恬尝书狱文学【谓恬尝学狱法遂作狱官典文学】蒙骜【音敖又邹氏音五到反】生隠宫【刘氏云葢其父犯宫刑妻子没为官奴婢妻后野合所生子皆承赵姓竝宫之故云兄弟生隠宫谓隠宫者宦之谓也】北走【音奏然走犹向也邹氏音趣趣亦向义于字则乖】而俞弗立【俞即逾也音臾谓知太子贤而逾久不立是不忠也】曲宫【曲姓宫名】臣少宦顺幸没世【防毅言已少事始皇顺意因防幸至始皇没世可谓知上意】是以籍于诸侯【言其恶声狼籍布于诸国而刘氏曰诸侯皆记其恶于吏籍非也】必参而伍【参谓三卿五即五大夫欲参伍更议】故曰过可振而谏可觉【此故曰者必先志有此言防恬引之以成説也今不知出何书耳振者救也然语亦倒以言前人受谏可觉则其过乃可救】










　　史记索隠卷二十一
　　钦定四库全书
　　史记索隠卷二十二
　　唐　司马贞　撰
　　张耳列传第二十九
　　大梁【按臣瓒今陈留大梁城是也】亡命【晋灼曰命者名也谓脱名籍而逃匿则削除名籍故以逃为亡命】游外黄【地理志属陈留】去抵父客【如淳云抵归也音丁米反】请决【谓女请父容为决其夬而嫁之张耳】絶苦陉【地理志属中山张晏曰章帝丑其名改曰汉昌】刎颈交【崔浩云言要齐生死断颈无悔】反用门者【按门者即余耳也自以其名而号令里中诈更别求也】从白马渡河【按郦食其云白马之津白马是津渡其地与黎阳对岸】南有五岭【裴氏广川记云大庾始安临贺桂阳揭阳斯五岭】时间不容息【以言举事不可失时时几之迅速其间不容一喘息息顷也】舍中曰【谓其同舍中之人也汉书作舍人】杖马棰【上音丈下之委反】石邑【地理志属常山】欲附赵难【按羁旅势弱难以立功也】独立赵后【谓独有立六国赵王之后】尝秦军【崔浩云尝犹试】望臣深【望怨责也】重去将【按重训难也或云重惜也】天与不取【此辞出国语】雅游【郑氏云雅故也韦昭云雅素也然素亦故也故游言惯游从故多人所称誉】南皮【地理志属渤海】甘公【天官书云齐甘公艺文志云楚有甘公齐楚不同刘歆七略云字逢甘徳志林云甘公一名徳】泜水【徐广音迟苏林音只晋灼音丁礼反今俗呼此水则然按地理志音脂则苏音为得郭景纯注山海经云泜水出常山中丘县】箕踞【崔浩云屈膝坐其形如箕】孱王【按服防音昨轩反弱小貌也孟康音仕连反】齧指【按小顔曰齧指以表至诚为其约誓】污王【萧该音一故反説文云污秽也】乃壁人栢人【谓于栢人县馆舍壁中着人欲为变也】要之置厠【文颖云置人厠壁中以伺髙祖也张晏云凿壁空之令人止中也今按云置厠者置人于复壁中谓之置厠厠者隠侧之处因以为言也亦音侧】刺剟【徐广音丁劣反按掇亦刺也汉书作刺爇张晏云爇灼也説文云烧也】箯舆前【服防云音编编竹木如今峻可以粪除也何休着公羊笋音峻笋者竹箯一名编齐鲁已北名为笋郭璞三仓注云箯舆土器】絶肮而死【苏林云亢颈大脉也俗所谓胡脉下郎反萧该或音下浪反】尚鲁元公主【韦昭曰尚奉也不敢言取崔浩云奉事公主小顔云尚配也易曰徳尚于中行王弼亦以尚为配恐非其义也】鲁元王偃【鲁谓偃以其母号而封也】相然信【按葛洪要用字苑云然犹尔也谓相和同诺者何也谓然诺相信虽死不顾也】势利交【有本作私利交汉书作势利故廉颇云天下以市道交君有势利从君无势则去此固其理是也】
　　魏豹彭越列传第三十
　　魏咎故甯陵君【按晋灼云甯陵今梁国县也即今宁陵是】其兄魏咎【按彭越传云魏豹魏王咎从弟眞魏后也】忠臣乃见【老子曰国家昏乱有忠臣此取以为説也】遣项它田巴【按项它楚将田巴齐将也】白驹过隙【庄子云无异骐骥之驰过隙则谓马也小顔云白驹谓日影也隙壁隙也以言速疾若日影过壁隙也】与期旦日日出【旦日谓明日之朝日出时也】擅将其兵【擅犹専也】东傅海【傅音附】青衣【苏林曰县名今为临邛瓒曰今汉嘉是也】西至郑【地理志郑属京兆】喋血【音牒喋犹践也杀敌践血而行孝文纪喋血京师是也】黥布列传第三十一
　　六人【地理志卢江有六县苏林曰今为六安也】姓英氏【按布本姓英国名也咎繇之后布以少时有人相云当刑而王故汉画云布改姓黥以厌当之也】几是乎【裴骃曰臣瓒音机几近也楚汉春秋作岂是乎故徐广云一作岂刘氏作祈祈者语辞也亦通】共俳笑之【谓众共以俳辈笑之】曹偶【曹辈也偶类也谓徒辈之类】先从间道【邹氏云间犹闲也谓私也今以间音统苋反间道即他道犹若反间之义】尝为军锋【按汉书作楚军前】簿【簿者卤簿】谓左右【按谓随何】因太宰主之【太宰膳食之官韦昭曰主舍】天下负之以不义【负犹被也以不义被其身】守徼【徼谓边境亭障以徼绕边陲恒守之也】乘塞【按乗者登也登垣塞而守之】间以梁地【按服防曰梁在楚汉之中间】注恃一作罢【按汉书作罢音皮】事已搆【按搆训成也】走汉【走音奏向也】腐儒【腐音辅谓之腐儒者言如腐败之物不任用】贲赫【上音肥人姓也赫音虚格反】疏爵而贵之【疏分也汉书曰禹决江疏河尚书曰列爵惟五分土惟三裂地是对文故知疏即分也】敖庾之粟【按太康地记云秦建敖仓于成臯又云庾故云敖庾也】【音乌卦反】封薛公千戸【刘氏云薛公为封千戸葢闗内侯也】徐僮间【按地理志临淮有徐县僮县】会甀【上古外反下持瑞反韦昭云蕲之乡名汉书作棰应劭音保钲下亭名】长沙哀王【哀字误也是成王臣吴芮之子也】兹乡【鄱阳县之乡】拔兴【白曷反疾也】妬媢【按王劭音媢媢亦妬也汉书外戚传亦云或结宠妾妬媢之诛又论衡云妬夫媢妇则媢是妬之别名今原英布之诛为疑贲赫与其妃有乱故至灭国所以不得言妬媢是媚也一云男妬曰媢】
　　淮隂侯列传第三十二
　　下乡【按下乡乡名属淮隂郡】南昌亭长【按楚汉春秋作新昌亭长】吾哀王孙【刘徳曰秦末多失国言王孙公子尊之也苏林亦同张晏云字王孙非也】袴下【袴汉书作胯胯股也音枯化反然寻此文作袴欲依字读何为不通袴下即胯下也亦何必须作胯】连敖【李竒云楚官张晏云司马也】喑哑【上于金反下乌路反喑哑懐怒气】叱咤【咤字或作咤上昌栗反下卓嫁反叱咤发怒声】千人皆废【孟康曰废伏也张晏曰废偃也】言语呕呕【音吁呕呕犹区区也汉书作姁姁邓展曰姁姁好也张晏音吁】何不诛【按刘氏云言何所不诛也】何不散【刘氏云用东归之兵击东方之敌此敌无不散败也】秋毫【按毫秋乃成又王逸注楚词云鋭毛为毫夏落秋生也】可传檄【按説文云檄二尺书也此云传檄书以责所伐者】絶河关【按谓今蒲津关】塞临晋【上音先得反临晋县名在河东之东岸对旧关】陈船欲度临晋【刘氏云陈船地名在旧关之西今之朝邑是也按京兆有船司空县不名陈船陈船者陈列船欲渡河也】袭安邑【按刘氏云夏阳旧无船豹不备之而防临晋耳今安邑被袭故豹遂降也】阏与【司马彪郡国志上党沾县有阏与聚阏音曷又音嫣与音余又音预】新喋血【旧音防非也按陈汤传喋血万里韦昭音徒协反】东下井陉【按地理志常山石邑县井陉山在西又穆天子传云至于陉山之隧升于三道之磴是也】间道卑山【按谓令从间道小路向前望见陈余军营住仍须隠山自蔽勿令赵知也卑音蔽者葢覆也楚汉春秋作卑山汉书作箄説文云箄蔽也从卑竹声】传飡【如淳曰小饭曰飡谓立待传飡待破赵乃大食也】泜水上【徐广音迟刘氏音脂】效首虏【如淳曰致也晋灼云效数也郑注礼效犹呈见也】渉西河【此之西河当冯翊也】榆衣甘食【榆邹氏音逾美也恐灭亡不久故废止作业而事美衣甘食日偷茍且也虑不图久故也汉书作靡衣媮食也】醳兵【刘氏依刘逵音醳酒谓以酒食养兵士也按史记古释字皆如此作岂亦谓以酒驩醳兵士故字从酉】夹潍水【音维地理志潍水琅邪箕县东北经都昌入海徐广云出东莞而东北流入海葢据水经而説少不同耳】儋石【儋音都滥反石斗也苏林解为近得鲐音胎】吟而不言【吟邹氏音拒荫反又音琴】注一云卒遂不用【按汉书及战国策皆有此文】伊卢卿【出司马彪郡国志】郊兎死【郊音狡狡猾也吴越春秋作郊兎亦通汉书作狡兎战国策曰东郭逡海内狡兎也】其舍人【按晋灼曰楚汉春秋云谢公也姚氏按功臣表云慎阳侯乐説淮隂舍人告信反未知孰是】
　　韩信卢绾列传第三十三
　　韩王信【楚汉春秋云韩王信都恐谬也诸书不言有韩信都按韩初为韩司徒后讹云申徒因误以为韩王名耳】孽孙【张晏云庶子为孽子何休注公羊以为孽贱子犹之伐木有孽生也汉书晁错云孽子悼惠王是也】跂而【音企起踵也】其锋东乡【按姚氏云军中将士气锋韦昭曰其气锋鋭欲东也】注封为穰侯【地理志穰县属南阳】冒顿【上音墨又音莫报反】白登【姚氏按北疆记桑干河北有白登山冒顿围汉高之所今犹有垒壁】傅两矢【传音附】柴将军【应劭云柴武邓展云柴奇晋灼云奇武之子应劭説为得此时奇未为将】偾于吴【苏林曰偾音奋张晏曰偾僵仆也】痿人不忘起【痿耳谁反旧音耳睡反于义为疎张揖云痿不能起哀帝纪云帝即位痿痹是也】弓高侯【地理志属河间汉书功臣表属信陵】襄城侯【按服防云县名功臣表属魏郡】韩嫣【音偃又一言反又休延反并通】孙增【徐广曰长君之子按博物志字季君也】龙頟侯【五格反又作雒音洛龙雒县名】觖望【服防音决觖望犹怨也又音企韦昭音冀】宛胊人【地理志属济隂下又云梁人是褚先生之説异也】
　　田儋列传第三十四
　　田儋【子市从弟荣荣子广荣横各逓为王横并三齐】蝮螫手【上音芳服反下音臛又音释】三齐【田市王胶东田都王齐田安王济北】齮龁【上音蚁下音纥齮龁侧齿齩也】长短説【言欲令此事长则长説之欲令此事短则短説之故战国策亦名曰短长书是也】乃醳齐【此岂亦以醳酒之义并古释字】隽永【书名也音松兖反】无不善画者莫图何哉【言天下非无善画之人而不知图画田横及其党慕义死节之事故叹画人不知画此也】
　　樊郦滕灌列传第三十五
　　击泗水监丰下【按监者秦时御史监都也丰下丰县之下也】破泗水守薛西【谓破其守于薛县之西也】赐上闻爵【张晏云得径上闻晋灼曰名通于天子也如淳曰或作上闻又引吕氏春秋当证上间间音中间】出亳南【按亳汤所都今河南偃师有汤亳是也】曲遇【音龋颙二音邑名也】宛陵【地理志属河南】号贤成君【张晏曰食禄比封君而无邑徐广曰赐爵有执圭执帛又有爵封而加美号又小顔云楚汉之际权设宠荣假其位号或得邑地或空受爵此例多矣】赐重封【张晏云益禄也臣瓒以为增封义亦近是而如淳曰正爵名非也小顔以为重封者兼二号葢为得也】谯让项羽【上音诮责也或才笑反或亦作诮】击西丞白水北【按西谓陇西之西县白水水名出武都经西县东南流言哙击西县之丞在白水之北耳徐广等説皆非也】章平【章平即章邯子也】攻雍斄【按雍即扶风雍昌县斄音台即后稷所封今之武功故斄城是音胎】壤东【小顔亦以为地名】桺中【按桺中即细桺地在长安西也】灌废丘最【谓以水灌废丘城陷其功最上也李奇曰废丘即槐里也上槐里此又言者疑此是小槐里非也按文云攻赵贲下郿槐里栁中咸阳总言是攻陷之邑别言以水灌废丘其特最也何者初云槐里称其新名后言最既是举不欲再见其文故因旧称废丘】杜之樊乡【按杜陵有樊乡三秦记曰长安正南山名秦岭谷名子午一名樊川一名御宿樊乡即川地】屠煑枣【检地理志无煑枣晋说是功臣表有煑枣侯云清河有煑枣城小顔以为攻项籍屠煑枣合在河南非清河之城明矣今按续汉书郡国志在济隂宛朐也】抵蓟南【抵音丁礼反抵训至一云抵者丞相之名】吕嬃婘属【音须眷二音】他广夺侯【按汉书平帝元始二年封哙孙之章为武阳侯邑千戸】郦商【音歴】高阳人【聚名属陈留】略地六月余【事与郦生传及年表小不同葢史官意异也】于歧【比地名阙葢在河东郑县之界】栒关【按在汉中旬阳县旬水上之关】破将军焉氏【上音于然反下音支县名属安定汉书云破鄣邯别将】苏驵军于泥阳【北地县名驵者龙马也】栒邑【按在汉中栒阳地理志右扶风音荀】战龙脱【孟康曰地名在燕赵之界其地阙】攻其前拒【音巨又音矩裴骃云拒方阵邹氏引左传有左矩又云一作和和军门也汉书作前垣小顔以为攻其壁垒之垣也李奇以为前锋坚蔽若垣墙非也】字况【郦寄字也邹氏本作光亦音况】绐吕禄【绐欺也诈也音待】俞侯栾布【俞音歈县名音输在河东】封为缪侯【音穆邑也諡曰靖侯汉书无諡】为沛廏司御【按楚汉春秋云滕公者御也】后狱覆【按韦昭曰高帝自言不伤婴婴证之是狱辞翻覆也】注乞鞫【按晋令云狱结竟呼囚鞫语罪状囚若称枉欲乞鞫者许之也】得印一匮【按説文云匮匣谓得其时自相部署之印】芷阳【上音止地名今霸陵也在京兆】常蹶两儿【音厥又音巨月反一音居衞反汉书作蹳音拨】面雍树【苏林与晋灼皆言南方及京师谓抱儿为拥树今则无其言或当时有此説其应服之説葢疎也】食祈阳【葢乡名也汉书作沂楚无其县】食兹氏【县名也地理志属太原】武泉【地理志属云中】细阳【地理志属汝南】卒諡文侯【按姚氏云三辅故事曰滕文公墓在饮马桥东大道南俗人谓之马冢博物志曰公卿送婴葬至东都门外马不行踣地悲鸣得石铭曰佳城郁郁三千年见白日吁嗟滕公居此室乃葬之】灌婴号昌文君【亦称宣陵君皆非爵土加美号耳】食杜平乡【谓食杜县之平乡】李必骆甲【二人名也姚氏按汉纪桓帝延熈三年追録高祖功臣李必后黄门丞遂为晋阳闗内侯也】柘公王武【按柘县令也柘县属陈】连尹【苏林曰楚官也按左传连敖连尹襄老是】畱公族高宻【畱县令称公族其名也高宻县名在北海汉书作假宻地名不知所出未知孰是】僮取虑徐【取音秋虑音闾取又音趋僮徐是二县取虑是一县名】破楚骑平阳【小顔云此平阳在河南地理志太山有东平阳县】颐乡【徐广云苦县有颐乡音以之反】吴郡长【下有郡守此长即令也如淳以为雄长非也】硰石【服防音沙刘氏音于卧反】注一作铢【按汉书作肥铢】余与他广通【按他广樊哙之孙后失封然亦讶太史公序萧曹樊胜之功悉具则从他广而得其事故备也】
  </div>
  <div class="pagination">
   <a href="史记索隐_page4.html">
    上一页
   </a>
   <a href="史记索隐.html">
    1
   </a>
   <a href="史记索隐_page2.html">
    2
   </a>
   <a href="史记索隐_page3.html">
    3
   </a>
   <a href="史记索隐_page4.html">
    4
   </a>
   <span class="current-page">
    5
   </span>
   <a href="史记索隐_page6.html">
    6
   </a>
   <a href="史记索隐_page7.html">
    7
   </a>
   <a href="史记索隐_page8.html">
    8
   </a>
   <a href="史记索隐_page9.html">
    9
   </a>
   <a href="史记索隐_page10.html">
    10
   </a>
   <a href="史记索隐_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
