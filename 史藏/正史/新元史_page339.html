<!DOCTYPE html>
<html>
<head>
    <meta charset="UTF-8">
    <title>新元史 - 第 339 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 339 页/共 398 页</h1>
    <div class="content">
　　又曰： 

　　守边之道，必当高城深堑。今沿边无城堡，欲屯田积粟以备敌，是委肉于虎也。近年兵少失利，以应固守之地，逡巡引退千有余里，致令敌人深入。今当规度敌所必由之路，或五十里，或百里，各筑一城，俟秋熟则贮刍粟于中，分兵屯守。如敌来攻，各城抽兵救之。则我有守备之资矣。 

　　廷议韪之。 

　　未几，谢病归。复起为左司都事，进拜同佥枢密院事。至大元年卒。年六十一。 

　　马熙，字得昌，磁州滏阳人。父和，磁州提领劝农官。煦幼从乡人杨震亨学，与兄曙、弟昕并有时名。 

　　至元初，辟御史掾。十五年，拜行台监察御史。时行省官私籍良民为奴至万余家，莫敢诘问，煦按籍还之。军兴，运饷者匿粟五万石，以覆溺为辞，煦劾其侵冒，时论称之。秩满，佥江西提刑按察司事。 

　　二十二年，除荆湖行省员外郎。改沪州同知。宋亡，正江南户口版籍，期限严急，民多惊扰。煦令州民以纸疏丁口、产业之实，揭门外，遣吏取之，即日事竣。 

　　二十六年，迁江淮行省理问官。擢江西行省郎中。值行省复为中书，尽去尚书旧史，犹留煦一人。先是，尚书省以聚敛病民，择甲户主仓库，岁满，往往偿累负至破产。煦曰：“富民狃于安逸，不败何待！宜以精强吏代之。”著为令，由是仓库官无累负，吏更以年劳进用。 

　　元贞元年，改山南道廉访司副使。三迁为中书左司郎中。大德六年，出为济宁路总管。 

　　至大元年，移湖州路，富商雇舟师至他郡，溺死。其妻讼商杀其夫，吏索商贿，不与，诬商抵罪。又豪客殴人至死，纳进中，贿吏经溺闻。煦皆平反其狱，胡安定墓夺于浮屠，煦迁葬高原，为立祠，置守冢三家，哈剌哈孙为行省丞相，雅敬煦，使其子师事之。三年，召拜刑部尚书。 

　　延祐三年，以户部尚书致仕，是年卒，年七十三。 

　　兄曙，河南儒学提举。弟昕，国子助教。 

　　韩若愚，字希贤，保定满城人，由武卫府史授通惠河道所都事，开河有功，赐锦衣一袭。迁留守司都事，寻升经历，出知蓟州，改中书左司都事。时监烧昏钞者，欲取能名，概以新烧钞为伪钞，使管库者诬服。狱既具，若愚知其冤，覆之，得免列者十余人。迁刑部郎中、提举诸路宝钞库，擢吏部郎中。 

　　仁宗即位，故事，凡潜邸官不次迁转，若愚以岁月定其资品，遂著为令。皇庆元年，迁内台都事。改刑部侍郎，寻擢中书左司郎中。时议禁民田猎，犯者抵死。若愚曰：“昔齐宣王之囿，方四十里，杀其麋鹿者如杀人之罪，孟子非之。”众以为然，遂改从轻律。参政曹鼎新辞职。帝曰：“若效韩若愚廉勤足矣，何辞为？”继命若愚参议中书省事。 

　　铁木迭儿为右丞相，以憎爱进退百官，恨若愚不附己。罗织以事。帝知其枉，不听，拜户部尚书。延祐六年，命理河间等路囚，轻重各得其情。复拜参议中书省事。铁木迭儿再入相，以旧憾诬若愚罪，欲杀之，帝不从，复奏夺其官，除名归乡里，至治三年，诏雪其冤。 

　　泰定元年，命复官，寻拜刑部尚书。迁湖广行省参知政事。未行，改詹事丞。八月，命定抚江浙，留为侍御史。时左丞相倒剌沙擅威福，以事诬侍御史亦怜真等下狱，无敢言其冤者。故事，朝廷重臣必为御史大夫，若愚乃奏请以左丞相倒剌沙为御史大夫，事遂解。三年，擢浙西廉访使，未行，拜河南行省左丞。 

　　从文宗平内难，进资政大夫。天历三年，迁淮西江北道廉访使。九月卒，年六十八。赠资德大夫、江浙等处行中书省左丞、上护军，追封南阳郡公，谥贞肃。 

　　尉迟德诚，字信甫，绛州人。祖天泽，仕金为库官。郡王带孙拔绛州，天泽降，道见兵死者。辄收瘗之。带孙令佩金符，授霍州御衣局人匠总管。父鼐，潞州知州。 

　　德诚，历官太子率更丞，至大元年，改詹事院都事。二年，迁家令司丞。仁宗以为谨恪，常赐酒帛。数荐士。出则未尝语人。擢家令。四年，选为河东山西道宣慰司同知，上计京师，入见，帝方食，赐以馂余。擢工部尚书，未拜，改陕西行台治书侍御史。 

　　延祐元年，迁京畿都漕运使。二年，拜辽东道肃政廉访使，上疏条时政，曰：劳诸王以笃宗亲，防出入以严宫禁，立谏宫以远谗佞，崇科举以求人材，立常平以备荒年，汰僧道以宽民力，举贤良以励忠孝，抑奢侈以厚风俗，及拯钞法、裁冗官等事，未报而卒，年五十三。 

　　刘德温，字纯甫，大都大兴人。初为中书省宣使。在德十一年，以年劳，授内宰司照磨，监建兴圣宫，调掌仪署令。未几，擢内宰司丞，奉中旨，徵河南逋粮，德温平其价，使民输钞以偿，民便之。转延福寺丞，代祀岳渎。 

　　迁同知大都路总管府事，辇毂之下，供亿浩繁，德温再措置有方，民以不扰，累擢同知上都留守司事。省檄和籴，民恐不偿其值，彼此观望，德温下令曰：“粮入价出，吏敢为弊，罪不赦。”于是不逾期粮集。 

　　转大司农丞，德温以耕藉之仪未备，欲孝据典礼，集为一书，未毕，出为永平路总管。滦漆二水为患，有司岁发民筑堤，德温曰：“流亡始集而又役之，是重困吾民。”遂罢其役。然水亦不复至。 

　　永平，古孤竹国，元初郡守杨阿台请于朝，谥伯夷曰清惠，叔齐曰仁惠，为庙祀之。至是，德温复奏请春秋具牢礼致祭。著为令，赐庙额曰圣清。至顺四年卒，年六十九。赠正议大夫、礼部尚书、上轻车都尉，朝城郡侯，谥清惠。 

　　吴鼎，字鼎臣，大都大兴人。至元十七年，见裕宗于东宫，命入宿卫。二十五年，授织染杂造局总管府副总管。后积官至礼部尚书、宣徵副使。大德十一年，山东诸郡饥，诏鼎往赈之。朝廷议发米四万石、钞千锭折米一万石，鼎谓同使者曰：“民得钞，将何从易米。”曰：“朝议已定，恐不可复得。”鼎曰：“人命岂不重于米耶！”言于朝，卒从所请。 

　　至大元年，改正奉大夫、保定路总管。时皇太后欲幸五台，言者请开保定西五回岭以取捷径，遣鼎相视地形、计工费，鼎言：“荒山斗入，人迹久绝。非乘舆所宜往。”还报，太后喜，为寝其役。 

　　三年，召授资善大夫、同知中政院事。两浙财赋隶中政者巨万计，前往者率多取其嬴，鼎治之，一无私焉。朱清、张瑄多贷与民钱，其后清、瑄诛没，而券之已偿者亦入于官。官惟验券征理，民不堪命。鼎力为辩白，始获免。四年，改京畿漕运使。皇庆二年，复命佥宣徽院事。四月，进资政大夫、崇祥院使。延祐三年，卒，年五十三。赠荣禄大夫、平章政事、柱国，追封蓟国公，谥孝敏。 

　　刘润，字澍甫，河间盐山人，辟吏部掾，累迁工部主事。武宗城中都，事讫，赐银劳之，辞不受。擢奉训大夫、工部员外郎。至大三年，改奉议大夫、同提举万亿广源库。润曰：“世谓管库之任易致污累，苟无所私，适足以昭吾洁耳。”住事数年，无毫发之浼。时吏部铨选，讼不平者众，吏至不敢夜行。执政奏润为吏部主事，人咸服其公允。 

　　延祐二年，迁朝列大夫、辽阳行省左右司郎中。先是，惠州民孙让杀人，赂长吏为误杀，由赦得出。润廉知其事，移官覆讯，论如律。方旱而雨，人谓决狱所感。五年，晋中顺大夫、大都路同知，俄拜监察御史，改工部侍郎。明年，又拜左司郎中，出为山东都运盐使。至治二年，卒。年五十八。 

　　子荣祖，保定路总管府判官；光祖，枢密院掾。 

　　陈端，字正卿。汴梁原武人。由掾吏累迁工部员外郎，擢左司都事，占对详敏，成宗大器之，敕中书省凡事必与陈都事俱。端姿容白晰，帝称为察罕细立笃必阇赤，译言白晰掾也。俄迁户部郎中，出为大名路治中，有能名。仁宗为皇太子，雅知端，擢湖广行省郎中，阶奉政大夫。延祐二年，以朝散大夫，同佥徽政院事。三年，拜吏部尚书。四年，擢中书参知政事。 

　　英宗即位，出为湖广行省参知政事，进中奉大夫。至治元年，奉旨理算盐政于海南、北两道。二年，又理算市舶于泉州。入为集贤侍读学士。泰定元年，拜同知宣政院事。二年，引疾归。起为四川行省左丞，固辞，士论贤之。卒于家。子士杞，唐州知州。 

　　卜天璋，字君璋，河南洛阳人。 

　　父世昌，仕金为河南孔目官，宪宗南征，率众款附，授镇抚，统民兵二千户，擢真定路官民万户。宪宗六年，籍河北民徒河南者三千余人，俾专领之，遂家于汴。 

　　天璋，幼颖悟，长负直气。至元中，为南京府史。时河北饥民数万人，集河上，欲南徒。诏令民复业勿渡，众汹汹不肯还。天璋虑其生变，劝总管张国宝听其渡，国宝从之。河南按察使程思廉察其贤，辟为宪史，后为中台掾。有御史发侍御史奸赃，天璋主文牒，未及奏，反为所谮，俱拘内廷。御史对食悲哽，天璋问故，御史曰：“吾老，唯一女，心怜之，闻吾系不食数日矣，是以悲耳。”天璋曰：“死职，义也，奈何为儿女泣。”御史惭谢。俄见原免。 

　　大德四年，为工部主事，蔚州有刘帅，豪夺民产，吏不敢决。省檄天璋往徇之，田竟归民。五年，以枢密副使暗伯荐，授都事，引见，赐锦衣、鞍辔、弓刀。后以扈从劳，加奉训大夫，赐侍燕服二袭。秩满，当代，枢密院奏留之，特以其代者为增员。 

　　累迁刑部郎中。时盗贼充斥，吏议犯者并家属咸服青衣巾，以别民伍。天璋曰：“赭衣塞路，秦弊也。尚足法耶！”有告诸王谋不轨者，敕天璋讯正之，赏赉优渥。尚书省臣得罪，仁宗召天璋入见。时兴圣太后，帝指曰：“此不贪贿卜天璋也。”因问：“今何官？”天璋对曰：“臣待刑部郎中。”复问曰：“谁所英者？”对曰：“臣不才，误蒙擢用。”帝曰：“先朝以谢仲和为尚书，卿为郎中，皆朕亲荐也。卿宜奉职勿怠。”即以中书刑部印章付之。既视事，入觐，赐酒隆福宫，及锦衣三袭。后被命治谋反狱，帝顾左右曰：“君璋廉慎人也，必得其情。”已而天璋察其冤诬，果为平反。 

　　皇庆初，出为归德知府，时群盗据河津渡，商旅不通，天璋擒百数人，悉磔以徇，盗为止息，擢浙西道廉访副使，到任阅月，以更田制，改授饶州路总管。天璋既至，听民自实，事无苟扰，民大悦，牍籍为清。省臣妄作威福，郡县争赂之，觊免谴，犹饶州赂不至，省臣衔之，将中以危法，求其罪无所得。县以饥告，天璋命发禀，僚佐持不可，天璋曰：“民饥如是，必俟得请而后赈，民且死矣。”竟发禀赈之。以治行第一，迁广东廉访使。先是豪民濒海筑堰，停商舶以射利，官得赂置不问，天璋至，发卒决去之，岭南地素无冰，天璋至，始有冰，人谓政化所致云。寻乞致事。 

　　天历二年，拜山南廉访使。是时谷价翔涌，乃下命勿损谷价，听民自便。于是舟车争集，米价顿减。复止宪司赃罚库缗钱，留赈饥。御史至，民遮道称颂。会诏三品官言时政得失，因列上二十事，凡万余言，目之曰中兴济治策，因自引去。既归，以余禄施其族党家，无石。至顺二年卒。赠通议大夫、礼部尚书、上轻车都尉，河南郡候，谥正献。 

　　王艮，字止善，绍兴诸暨人。由廉访司书吏调卢州录事司判官，淮东宣慰使司辟为令史。诏遣都水监浚运河，艮从宣慰副使之盐城。有司部夫役三千人，束手以候都水之来，艮言，不宜坐縻禀食，促令兴工。立法：每十夫，一治爨，九操畚锸。比都水至，河可行舟已四十五里，自新兴、五祐两场属于高邮，次第讫功。他州役尚未定，乃准艮洁行之。 

　　累迁江浙行省掾史。会复立市舶司，艮建言：买旧船以付船商，则费省而工易集。从之。省官钱五十余万缗。再迁两浙都转运盐使经历。绍兴路总管王克敬以民苦计口食盐，言于行省，未报，克敬迁转运使，议减额以纾民力。沮之者皆谓：有成籍不可改。艮毅然曰：“艮实寡，而多赋之，今逃亡已众，犹据成籍而轻弃民命乎？且均其赋于商旅，何不可之有？”于是岁减盐额五千六百余引，丁忧归，服阙，擢海道漕运者万户府经历。 

　　累迁江浙行省检校官。有讼松江瞿氏包隐田土为粮一百七十余万石，沙荡秋钞五百余万缗，请立行大司农司营田水利总管府以收之。中书移行省，议遣使者核其地。松江地占十九，艮至松江，七日而归，具言：“奸人之意，不过欲多桩田荡钞，以竦朝廷之听，而报宿怨耳。万一民心摇动，变生不测。愿国家培养根本，为长治久安之计。”行省以艮言上中书，事遂寝。 

　　迁广州市船司提举，擢江西行省左右司员外郎。安福州奸吏诬州民诡寄田租九十余石，官按验，知其虚诳，犹勒民具报合征粮六百余石。艮言于行省，悉蠲之，州民感颂，相率立生祠祀之。未几，以中奉大夫、淮东宣慰副使致仕。至正八年卒，年七十一。 

　　子仲扬，如皋县主簿；仲至，福建宣慰司令史；仲淮，大宁路儒学正。 

　　吴恭祖，字景壮，孟州河阳人。祖益，以医术侍世祖左右。 

　　恭祖，年十八，近臣也里失班、贺伯颜引见，帝一见奇之，曰：“是儿不类汉人。”赐名忙古甔，命直宿卫。至元二十九年，彻里出为福建行省平章政事，奏请以恭祖为理问官，大德二年，迁台州路治中，换衢州。至大二年，擢中顺大夫、福宁州尹，以廉平闻。累迁兴化路总管，丁忧。 

　　泰定二年，起为汀州路总管。初至，吏以空牍请署，恭祖署讫觉之，取而纳州于佩囊。吏愕然，谓必不免笞已。而恭祖竟不问，由是吏悦服，不忍为欺。地瘠，官仰禀不往返之资，率不问丰歉，责成数于民，民苦之。恭祖下令，田租视岁事登耗无额，民皆感颂。 

　　至顺初，改福州路总管。富民郑氏素恣睢，恭祖逮置于法。有行省掾，素觞郑，数风示恭祖论郑死，恭祖执法不从。掾谗于行省，责恭祖纵驰。恭祖太息曰：“总管司一路之平，刑罚宜当其罪，彼虽恶人其罪止于是而已，何可加耶？”使吏抱案牍诣行省，具白其事，省臣悦服，称恭祖平允焉。未几，谢病归。后至元五年卒，年七十，至正四年，特赠兵部尚书、上轻车都尉，追封渤海郡侯，谥正肃。 

　　宋崇禄，字寿卿，滑州白马人。幼为左丞何玮所知，由中书掾除同知乐平州事，以决断称，凡他县难决之狱，皆属之。出松江民匿田租四万五千余石，以活常州饥民。正饶州贫民代大姓输田租。民尤颂之。调处州路推官，擢浙江行省都事，入为户部主事，升员外郎。节省金谷以百万计，御史台奏为都事。因检察省部事，为省臣所怒，以文法中伤之。既而事白，擢燕南道廉访副使，赐文绮。黜郡县吏之不法者，甚有能名。 

　　迁潭州路总管，三月决九百余事。改都漕运使，潭民诣阙留之。拜江南行台治书侍御史，改山南道廉访使。入为户部尚书，丁母忧。服除，授四川、江西廉访使，皆以疾辞。起为陕西行台治书侍御史，进侍御史。延祐初，行限吏之法，崇禄请展至三品，以疏滞才。未几，致仕。至正八年，卒，年八十五。崇禄屡陈时政得失及救荒之法，为时名臣。 
</div>
    <div class="pagination">
<a href="新元史_page338.html">上一页</a><span>...</span><a href="新元史_page334.html">334</a><a href="新元史_page335.html">335</a><a href="新元史_page336.html">336</a><a href="新元史_page337.html">337</a><a href="新元史_page338.html">338</a><span class="current-page">339</span><a href="新元史_page340.html">340</a><a href="新元史_page341.html">341</a><a href="新元史_page342.html">342</a><a href="新元史_page343.html">343</a><a href="新元史_page344.html">344</a><span>...</span><a href="新元史_page340.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
