<!DOCTYPE html>
<html>
<head>
    <meta charset="UTF-8">
    <title>新元史 - 第 33 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 33 页/共 398 页</h1>
    <div class="content">　　至顺元年夏四月，文宗将立其子阿剌忒纳答刺为皇太子，乃以八不沙皇后言明宗平日谓太子非其子，使翰林学士阿怜帖木耳等书其事于《脱卜赤颜》，遂徙帝于高丽之大青岛。未几，有飞语谓，高丽与辽阳行省将奉帝起事。 

　　二年十二月，文宗复召帝还，使学士虞集草诏布告天下，谓帝非文宗之子，徙帝于广西之静江。 

　　文宗崩，遗命传位于帝。燕铁木儿矫诏立于宗。宁宗崩，复言于皇太后，请立文宗子燕铁吉思。皇太后曰：“吾儿尚幼，妥欢帖木儿在广西，今年十三矣，且明宗长子，宜立之。”乃命中书右丞阔里吉思迎帝于静江。 

　　元统元年春二月，帝至良乡，具卤簿导入。燕铁木儿与帝并马徐行，陈迎立之意。帝畏之，不能答。燕铁木儿疑帝意不可测，故帝至，久不得立。国事皆决于燕铁木儿，奏皇太后行之。 

　　五月，燕铁木儿卒，皇太后始与群臣定议以帝丞大统，且曰：万岁之后，其传位于燕帖吉思，若武宗、仁宗故事。 

　　夏六月己巳，帝即位于大都，大赦天下。诏曰： 

　　洪惟我太祖皇帝受命于天，肇造区夏。世祖皇帝奄有四海，治功大备。列圣相传，不丞前烈。我皇祖武宗皇帝入纂大统。及致和之季，皇考明宗皇帝远居沙漠，札牙笃皇帝域定内难，以天下让。我皇考宾天，札牙笃皇帝复正宸极。治化方隆，奄弃臣庶。 

　　今皇太后召大臣燕铁木儿、伯颜等曰：“昔者阔彻、脱脱木儿、只儿哈郎等谋逆，以明宗太子为名，又先为八不沙皇后妄构诬言，疏离骨肉。”逆臣等既正其罪，朕遂迁于外。札牙笃皇帝后知其妄，寻至大渐，顾命有曰：“朕之大位，其以兄子继之。”时朕远在南服，遂以朕弟懿璘质班登大位，以安百姓，乃又遽至大故。皇太后体札牙笃皇帝遗意，以武宗皇帝之元孙，明宗皇帝之世嫡，以贤以长，在予一人，遣使迎还。征宗室诸王来会。今奉皇太后勉进之笃，宗室诸王恳请之至，以至顺四年六月初八日即皇帝位于大都。 

　　於戏！惟天、椎祖宗全付予有家，栗栗危惧，若涉渊冰，罔知攸济。尚赖宗亲臣邻，交修不逮，以底隆平。咨尔多方，体予至意。 

　　辛未，伯颜为太师、中书右丞相，撒敦为太傅、左丞相。是后，京师大水。 

　　秋八月壬申，巩昌徽州山崩。是月，立燕铁木儿女伯牙吾氏为皇后。 

　　九月庚申，诏太师伯颜、太傅撒敦外，余官不得兼领三职。 

　　冬十月丙寅，凤州山崩。戊辰，改元元统，诏曰： 

　　在昔世祖皇帝绍开丕图，稽古建元，立经陈纪，列圣相承，恪遵成宪。肆予冲人，嗣大历服，兹图治之云初，嘉与民而更始。乃新纪号，诞告多方，其以至顺四年为元统元年。 

　　癸酉，■〈亻崽〉罗蛮酋浑邓马弄来贡方物。丁丑，依皇太后行年，释重囚二十七人。戊子，封撒敦为荣王，唐其势袭太平王。 

　　十一月丙申，成纪县山崩地裂，丁酉，有事于太庙。辛亥，上札牙笃皇帝尊谥为圣明元孝皇帝，庙号文宗。封伯颜为秦王。是日，秦州山崩地裂。乙卯，伯颜、撒敦统百官，总庶政。 

　　十二月乙丑，广西徭陷道州，千户郭震死之。甲戌，秃坚帖木儿加太尉致仕。乙亥，立徽政院。是年，廷试进士百人，左右榜各三人，同同、李齐等赐及第、出身有差。 

　　元统二年春正月庚寅朔，汴梁路雨血。辛卯，御史大夫脱列台为中书平章政事，阿里海涯出为河南行省左丞相。丁酉，有事于太庙。戊戌，四川大盘洞蛮酋谋谷什用来献方物。吏部尚书帖住等使安南。己酉，以上文宗尊谥，告祀南郊。甲寅，立行宣政院于杭州。乙卯，云南姚安路总管高明来献方物。 

　　二月己未朔，诏内外兴学校。乙丑，燕不邻为太保。戊辰，封也真也不干为昌宁王。丁丑，封皇姑妥妥辉为英寿大长公主。三月癸巳，广西贼徭复叛，同知元帅吉列思死之。复立西番巡捕都元帅府。丁未，河南行省左丞相阿里海涯为江浙行省左丞相。壬子，广西徭贼寇全州。 

　　夏四月戊午朔，日有食之。庚申，封诸王蛮子为文济王。壬申唐其势、马札儿合并为御史大夫。己卯，袝文宗皇帝于太庙，帝亲行告祭礼。左丞相撒敦加开府仪同三司、上柱国、录军国重事。壬午，特录许衡孙从宗为章佩监提点。是月，车驾幸上都。 

　　五月辛卯，唐其势为中书左丞相，撒敦仍商量中书省事。戊申，诏文济王蛮子镇大名，两靖王阿鲁镇云南。是月，赐涪州万户府知事阚文兴谥英毅侯，妻王氏贞烈夫人，庙号双节。 

　　六月乙亥，唐其势辞左丞相不拜，撒敦复为左丞相。乙酉，遣封燕铁木儿为德王，谥忠武。是月，彰德路雨白毛。 

　　秋七月辛卯，祭太祖、太宗、睿宗御容。 

　　八月辛未，赦天下。京师地震。鸡鸣山崩陷为池。 

　　九月辛卯，车驾至自上都。甲午，广西徭贼贺州，都元帅章伯颜以兵讨之。 

　　冬十月戊午，有事于太庙。辛酉侍御史许有壬为中书参知政事。丁卯，立湖广黎兵屯田万户府。 

　　十一月己卯，上皇太后尊号曰赞天开圣仁寿徽懿昭宣皇太后，赦天下，免今年民租之年，内外官四品以下减一资。是月，镇南王孛罗不花来朝。始以宣慈惠圣皇后配享武宗。 

　　十二月甲戌，诏整治学校。至元元年春正月癸巳，命廉访司察劝农官勤惰，上于大司农司，以恁黔黜陟。 

　　二月戊午，祭社稷。己卯，以上皇太后尊号，告祀南郊。 

　　三月癸未朔，遣五府官决天下囚。平伐、都云、定云等蛮来降。辛卯，以上皇太后尊号，告祀太庙。庚子，禁选高丽女子。议罕禄鲁太后袝庙礼。乙巳，封安南世子陈瑞午为安南王。 

　　夏四月辛酉，有事于太庙。江南行台中正不花为中书参知政事。 

　　五月丙戌，占城国遣使贡方物，且言安南阻其贡道，遣使谕安南国。戊子，车驾幸上都。遣使祭曲阜孔子庙。甲辰，伯颜请以右丞相让唐其势，不允，命唐其势为左丞相。 

　　六月庚辰，唐其势及其弟塔利海作乱，伏诛。废皇后伯牙吾氏。 

　　秋七月辛巳朔，马札儿台、阿察赤并为御史大夫，御史中丞撒迪为中书平章政事。壬午，伯颜弑废后伯牙吾氏。甲申，孛罗为中书平章政事。丁亥，有事于太庙。壬寅，伯颜为中书右丞相，罢左丞相不置。癸卯，知枢密院事阿吉剌为中书平章政事。戊申，燕铁木儿弟答里等代诛。伯颜赐号答刺罕，赦天下。是月，江南行台中丞纳麟为中书参知政事。 

　　八月戊午，祭社稷。癸亥，淇阳王完者帖木儿、知枢密院事帖木儿不花并为御史大夫。甲子，完者帖木儿加太傅。己卯，尊皇太后为太皇太后。 

　　九月丙戌，赦天下。知枢密院事定住为中书平章政事。丁亥，封定住为宣德王，知枢密院事阔里吉思为宜国公。丙午，车笃至自上都。 

　　冬十月丙辰，大司农塔失海牙为太尉、商议中书省事。丁巳，塔失帖木儿为太禧院使、议军国重事。流诸王晃火帖木儿及答里、唐其势子孙于北边。癸亥，流御史大夫完者帖木儿于岭南。平章政事撒迪为御史大夫，辛未，太皇太后册宝成，告祀太庙。 

　　十一月庚辰，罢科举。丁酉，户郎尚书徐奭、吏部尚书定住参议中书省事。戊戌，诏前知枢密院事福丁、失刺不花、撒儿的可还京师。辛丑，改元至元，诏曰： 

　　朕祗绍天明，入纂丕绪，于今三年，夙夜寅畏，罔敢怠荒。兹者年谷顺成，海宇清谧，朕方增修厥德，日以敬天恤民为事，居太史上言，星文示儆。将朕薄德，有所未逮欤？抑天心仁爱，傅予以治，有所告戒软？弭灾有道，善政为先。更号纪年，实惟旧典。惟世祖皇帝在位长久，天人协和，诸福成至，祖述之志，良切朕怀。今特改元统三年仍为至元元年。遹遵成宪，诞布宽条，庶格祯祥，永绥景祚。是日，赦天下。 

　　十二月丙辰，征高丽前王阿剌忒纳失里入朝。乙丑，上太皇太后尊号曰赞天开圣徽懿宣昭贞文慈佑储善衍庆福元太皇太后。 

　　闰月戊于，宗王府复为大宗王府。戊戌，中书平章政事彻里帖木儿有罪免。壬寅，流彻里帖木儿于安南。 

　　是年，太庙惟举冬、夏二享。二年春正月，置都水庸田使司于平江。 

　　二月戊寅朔，祭社稷。丁酉，追尊帝生母罕禄鲁氏为贞裕徽圣皇后。庚子，宣靖王买奴进封益王。 

　　夏四月戊寅，封驸马孛罗帖木儿为毓德正。庚寅，知枢密院事帖木儿不花为中书平章政事。壬寅，车驾幸上都。中书右丞耿焕罢为侍御史，王懋德为中书右丞。 

　　五月丙午朔，河复故道。壬申，秦州山崩。 

　　六月丁丑，赠诸王忽部答儿为云安王，追谥忠武，罗罗歹为保宁王，追谥昭勇。戊子，帖木儿补化出为江浙行省左丞相。 

　　秋七月庚戌，定住、锁南参议中书省事。 

　　八月甲戌朔，日有食之。戊寅，祭社稷。壬辰，立屯卫于马札罕之地。 

　　九月戊辰，车驾至自上都。 

　　冬十月己卯，有事于太庙。己亥，诏每日丞相伯颜，太保定住，平章政事孛罗、阿吉剌议事于内廷，平章政事塔失海牙，右丞巩卜班，参知政事纳麟、许有壬议事于中书省。是月，高丽王普塔失里来朝。 

</div>
    <div class="pagination">
<a href="新元史_page32.html">上一页</a><span>...</span><a href="新元史_page28.html">28</a><a href="新元史_page29.html">29</a><a href="新元史_page30.html">30</a><a href="新元史_page31.html">31</a><a href="新元史_page32.html">32</a><span class="current-page">33</span><a href="新元史_page34.html">34</a><a href="新元史_page35.html">35</a><a href="新元史_page36.html">36</a><a href="新元史_page37.html">37</a><a href="新元史_page38.html">38</a><span>...</span><a href="新元史_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
