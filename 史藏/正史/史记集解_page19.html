<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 19 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 19 页/共 27 页
  </h1>
  <div class="content">
   史记集解卷七十六
&lt;史部,正史类,史记集解&gt;
　　钦定四库全书
　　史记集解卷七十七
　　宋　裴骃　撰
　　史记七十七
　　魏公子列传第十七
　　魏公子无忌者魏昭王少子而魏安厘王异母弟也昭王薨安厘王即封公子为信陵君是时范雎亡魏相秦以怨魏齐故秦兵围大梁破魏华阳下军走芒卯魏王及公子患之公子为人仁而下士士无贤不肖皆谦而礼交之不敢以其富贵骄士士以此方数千里争往归之致食客三千人当是时诸侯以公子贤多客不敢加兵谋魏十余年公子与魏王博而北境传举烽言赵冦至且入界【文颖曰作高木橹橹上作桔橰桔橰头兠零以薪置其中谓之烽常眡之有冦即火燃举之以相告】魏王释博欲召大臣谋公子止王曰赵王田猎耳非为冦也复博如故王恐心不在博居顷复从北方来传言曰赵王猎耳非为冦也魏王大惊曰公子何以知之公子曰臣之客有能探得赵王隂事者赵王所为客辄以报臣臣以此知之是后魏王畏公子之贤能不敢任公子以国政魏有隠士曰侯嬴年七十家贫为大梁夷门监者公子闻之往请欲厚遗之不肯受曰臣修身絜行数十年终不以监门困故而受公子财公子于是乃置酒大会宾客坐定公子从车骑虚左自迎夷门侯生侯生摄弊衣冠直上载公子上坐不让欲以观公子公子执辔愈恭侯生又谓公子曰臣有客在市屠中愿枉车骑过之公子引车入市侯生下见其客朱亥俾倪故久立与其客语防察公子公子顔色愈和当是时魏将相宗室宾客满堂待公子举酒市人皆观公子执辔从骑皆窃骂侯生侯生视公子色终不变乃谢客就车至家公子引侯生坐上坐偏赞宾客宾客皆惊酒酣公子起为寿侯生前侯生因谓公子曰今日嬴之为公子亦足矣【徐广曰为一作羞】嬴乃夷门抱关者也而公子亲徃车骑自迎嬴于众人广坐之中不宜有所过今公子故过之然嬴欲就公子之名故久立公子车骑市中过客以观公子公子愈恭市人皆以嬴为小人而以公子为长者能下士也于是罢酒侯生遂为上客侯生谓公子曰臣所过屠者朱亥此子贤者世莫能知故隠屠间耳公子往数请之朱亥故不复谢公子怪之魏安厘王二十年秦昭王已破赵长平军又进兵围邯郸公子姊为赵恵文王弟平原君夫人数遗魏王及公子书请救于魏魏王使将军晋鄙将十万众救赵秦王使使者告魏王曰吾攻赵旦暮且下而诸侯敢救者已拔赵必移兵先击之魏王恐使人止晋鄙留军壁邺名为救赵实持两端以观望平原君使者冠葢相属于魏让魏公子曰胜所以自附为婚姻者以公子之高义为能急人之困今邯郸旦暮降秦而魏救不至安在公子能急人之困也且公子纵轻胜弃之降秦独不怜公子姊邪公子患之数请魏王及宾客辩士説王万端魏王畏秦终不聴公子公子自度终不能得之于王计不独生而令赵亡乃请宾客约车骑百余乘欲以客往赴秦军与赵俱死行过夷门见侯生具告所以欲死秦军状辞决而行侯生曰公子勉之矣老臣不能从公子行数里心不快曰吾所以待侯生者备矣天下莫不闻今吾且死而侯生曾无一言半辞送我我岂有所失哉复引车还问侯生侯生笑曰臣固知公子之还也曰公子喜士名闻天下今有难无他端而欲赴秦军譬若以肉投馁虎何功之有哉尚安事客然公子遇臣厚公子往而臣不送以是知公子恨之复返也公子再拜因问侯生乃屏人间语曰嬴闻晋鄙之兵符常在王卧内而如姬最幸出入王卧内力能窃之嬴闻如姬父为人所杀如姬资之三年自王以下欲求报其父仇莫能得如姬为公子泣公子使客斩其仇头敬进如姬如姬之欲为公子死无所辞顾未有路耳公子诚一开口请如姬如姬必许诺则得虎符夺晋鄙军北救赵而西却秦此五霸之伐也公子从其计请如姬如姬果盗晋鄙兵符与公子公子行侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙聴大善不聴可使击之于是公子泣侯生曰公子畏死耶何泣也公子曰晋鄙嚄唶【上音乌百反下音庄白反】宿将往恐不聴必当杀之是防泣耳岂畏死哉于是公子请朱亥朱亥笑曰臣乃市井鼓刀屠者而公子亲数存之所以不报谢者以为小礼无所用今公子有急此乃臣效命之秋也遂与公子俱公子过谢侯生侯生曰臣宜从老不能请数公子行日以至晋鄙军之日北乡自刭以送公子公子遂行至邺矫魏王令代晋鄙晋鄙合符疑之举手视公子曰今吾拥十万之众屯于境上国之重任今单车来代之何如哉欲无聴朱亥袖四十斤铁锥锥杀晋鄙公子遂将晋鄙军勒兵下令军中曰父子俱在军中父归兄弟俱在军中兄归独子无兄弟归养得选兵八万人进兵击秦军秦军解去遂救邯郸存赵赵王及平原君自迎公子于界平原君负韊矢【吕忱曰韊盛弩矢】为公子先引赵王再拜曰自古贤人未有及公子者也当此之时平原君不敢自比于人公子与侯生决至军侯生果北乡自刭魏王怒公子之盗其兵符矫杀晋鄙公子亦自知也已却秦存赵使将将其军归魏而公子独与客留赵赵孝成王徳公子之矫夺晋鄙兵而存赵乃与平原君计防五城封公子公子闻之意骄矜而有自功之色客有説公子曰物有不可忘或有不可不忘夫人有徳于公子公子不可忘也公子有徳于人愿公子忘之也且矫魏王令夺晋鄙兵以救赵于赵则有功矣于魏则未为忠臣也公子乃自骄而功之窃为公子不取也于是公子立自责似若无所容者赵王扫除自迎执主人之礼引公子就西阶公子侧行辞让从东阶上【礼记曰主人就东阶客就西阶客若降等则就主人之阶】自言辠过以负于魏无功于赵赵王侍酒至暮口不忍献五城以公子退让也公子竟留赵赵王以鄗为公子汤沐邑魏亦复以信陵奉公子公子留赵公子闻赵有处士毛公藏于博徒辥公藏于卖浆家【徐广曰浆或作醪】公子欲见两人两人自匿不肯见公子公子闻所在乃闲步往从此两人游甚欢平原君闻之谓其夫人曰始吾闻夫人弟公子天下无双今吾闻之乃妄从博徒卖浆者游公子妄人耳夫人以告公子公子乃谢夫人去曰始吾闻平原君贤故负魏王而救赵以称平原君平原君之游徒豪举耳不求士也无忌自在大梁时常闻此两人贤至赵恐不得见以无忌从之游尚恐其不我欲也今平原君乃以为羞其不足从游乃装为去夫人具以语平原君平原君乃免冠谢固留公子平原君门下闻之半去平原君归公子天下士复往归公子公子倾平原君客公子留赵十年不归秦闻公子在赵日夜出兵东伐魏魏王患之使使往请公子公子恐其怒之乃诫门下有敢为魏王使通者死宾客皆背魏之赵莫敢劝公子归毛公辥公两人往见公子曰公子所以重于赵名闻诸侯者徒以有魏也今秦攻魏魏急而公子不恤使秦破大梁而夷先生之宗庙公子当何面目立天下乎语未及卒公子立变色告车趣驾归救魏魏王见公子相与泣而以上将军印授公子公子遂将魏安厘王三十年公子使使遍告诸侯诸侯闻公子将各遣将将兵救魏公子率五国之兵破秦军于河外走防骜遂乘胜逐秦军至函谷关抑秦兵秦兵不敢出当是时公子威振天下诸侯之客进兵法公子皆名之故世俗称魏公子兵法【刘歆七畧有魏公子兵法二十一篇图七卷】秦王患之乃行金万斤于魏求晋鄙客令毁公子于魏王曰公子亡在外十年矣今为魏将诸侯将皆属诸侯徒闻魏公子不闻魏王公子亦欲因此时定南面而王诸侯畏公子之威方欲共立之秦数使反间伪贺公子得立为魏王未也魏王日闻其毁不能不信后果使人代公子将公子自知再以毁废乃谢病不朝与宾客为长夜饮饮醇酒多近妇女日夜为乐饮者四岁竟病酒而卒其岁魏安厘王亦薨秦闻公子死使防骜攻魏拔二十城初置东郡其后秦稍蚕食魏十八嵗而虏魏王屠大梁高祖始微少时数闻公子贤及即天子位毎过大梁常祠公子高祖十二年从击黥布还为公子置守冢五家世世岁以四时奉祠公子太史公曰吾过大梁之墟求问其所谓夷门夷门者城之东门也天下诸公子亦有喜士者矣然信陵君之接岩穴隠者不耻下交有以也名冠诸侯不虚耳高祖每过之而令民奉祠不絶也








　　史记集解卷七十七
　　钦定四库全书
　　史记集解卷七十八
　　宋　裴骃　撰
　　史记七十八
　　春申君列传第十八
　　春申君者楚人也名歇姓黄氏游学博闻事楚顷襄王顷襄王以歇为辩使于秦秦昭王使白起攻韩魏败之于华阳禽魏将芒卯韩魏服而事秦秦昭王方令白起与韩魏共伐楚未行而楚使黄歇适至于秦闻秦之计当是之时秦已前使白起攻楚取巫黔中之郡拔鄢郢东至竟陵楚顷襄王东徙治于陈县黄歇见楚怀王之为秦所诱而入朝遂见欺留死于秦顷襄王其子也秦轻之恐壹举兵而灭楚歇乃上书説秦昭王曰天下莫强于秦楚今闻大王欲伐楚此犹两虎相与鬬两虎相与鬬而驽犬受其不如善楚臣请言其説臣闻物至则反冬夏是也致至则危【徐广曰至或作安】累棊是也今大国之地徧天下有其二垂此从生民已来万乗之地未尝有也先帝文王庄王之身三世不忘接地于齐以絶从亲之要今王使盛桥守事于韩盛桥以其地入秦是王不用甲不信威而得百里之地王可谓能矣王又举甲而攻魏杜大梁之门举河内拔燕酸枣虚【徐广曰秦始皇五年取酸枣燕虚苏代曰决宿胥之口魏无虚顿丘】桃【徐广曰燕县有桃县】入邢【徐广曰平臯有邢邱】魏之兵云翔而不敢捄王之功亦多矣王休甲息众二年而后复之又并蒲衍首垣【徐广曰苏秦云北有河外卷衍长垣县有蒲乡】以临仁平丘【徐广曰属陈留】黄济阳婴城【徐广曰苏代云决白马之口魏无黄济阳】而魏氏服王又割濮磨之北【徐广曰濮水北于钜野入济】注齐秦之要絶楚赵之脊天下五合六聚而不敢救王之威亦单矣【徐广曰单亦作殚】王若能持功守威绌攻取之心而肥仁义之地使无后患三王不足四五伯不足六也王若负人徒之众仗兵革之强乗毁魏之威而欲以力臣天下之主臣恐其有后患也诗云靡不有初鲜克有终易曰狐渉水濡其尾此言始之易终之难也何以知其然也昔智氏见伐赵之利而不知榆次之祸呉见伐齐之便而不知干隧之败此二国者非无大功也没利于前而易患于后也呉之信越也从而伐齐旣胜齐人于艾陵还为越王禽三渚之浦【战国策曰三江之浦】智氏之信韩魏也从而伐赵攻晋阳城胜有日矣韩魏叛之杀智伯瑶于凿台之下【徐广曰凿台在榆次】今王妬楚之不毁也而忘毁楚之强韩魏也臣为王虑而不取也诗曰大武逺宅而不渉从此观之楚国援也邻国敌也诗云趯趯毚遇犬获之【韩婴章句曰趯趯往来貎获得也言趯趯之毚谓狡数往来逃匿其迹有时遇犬得之毛传曰毚狡也郑曰遇犬得之驯者谓田犬】他人有心余忖度之今王中道而信韩魏之善王也此正呉之信越也臣闻之敌不可假时不可失臣恐韩魏卑辞除患而实欲欺大国也何则王无重世之德于韩魏而有累世之怨焉夫韩魏父子兄弟接踵而死于秦者将十世矣本国残社稷坏宗庙毁刳腹絶肠折颈折頥【徐广曰一作颠】首身分离暴骸骨于草泽头颅僵仆相望于境父子老弱系脰束手为羣虏者相及于路神孤伤无所血食人民不聊生族类离散流亡为仆妾者盈满海内矣故韩魏之不亡秦社稷之忧也今王资之与攻楚不亦过乎且王攻楚将恶出兵王将借路于仇雠之韩魏乎兵出之日而王忧其不返也是王以兵资于仇雠之韩魏也王若不借路于仇雠之韩魏必攻随水右壤随水右壤此皆广川大水山林谿谷不食之地也王虽有之不为得地是王有毁楚之名而无得地之实也且王攻楚之日四国必悉起兵以应王秦楚之兵构而不离魏氏将出而攻留方与铚湖陵砀萧相故宋必尽齐人南靣攻楚泗上必举此皆平原四达膏腴之地而使独攻王破楚以肥韩魏于中国而劲齐韩魏之强足以挍于秦齐南以泗水为境东负海北倚河而无后患天下之国莫强于齐魏齐魏得地葆利而详事下吏一年之后为帝未能其于楚王之为帝有余矣夫以王壤土之博人徒之众兵革之强一举事而树怨于楚迟【徐广曰作还】令韩魏归帝重于齐是王失计也臣为王虑莫若善楚秦楚合而为一以临韩韩必敛手王施以东山之险帯以曲河之利韩必为关内之侯若是而王以十万戍郑梁氏寒心许鄢陵婴城而上蔡召陵不往来也如此而魏亦关内侯矣王壹善楚而关内两万乗之主注地于齐齐右壤可拱手而取也王之地一经两海要约天下是燕赵无齐楚齐楚无燕赵也然后危动燕赵直揺齐楚此四国者不待痛而服矣昭王曰善于是乃止白起而谢韩魏发使赂楚约为与国黄歇受约归楚楚使歇与太子完入质于秦秦留之数年楚顷襄王病太子不得归而楚太子与秦相应侯善于是黄歇乃説应侯曰相国诚善楚太子乎应侯曰然歇曰今楚王恐不起疾秦不如归其太子太子得立其事秦必重而德相国无穷是亲与国而得储万乗也若不归则咸阳一布衣耳楚更立太子必不事秦夫失与国而絶万乗之和非计也愿相国熟虑之应侯以闻秦王秦王曰令楚太子之傅先往问楚王之疾返而后图之黄歇为楚太子计曰秦之留太子也欲以求利也今太子力未能有以利秦也歇忧之甚而阳文君子二人在中王若卒大命太子不在阳文君子必立为后太子不得奉宗庙矣不如亡秦与使者俱出臣请止以死当之楚太子因变衣服为楚使者御以出关而黄歇守舍常为谢病度太子已逺秦不能追歇乃自言秦昭王曰楚太子已归出逺矣歇当死愿赐死昭王大怒欲听其自杀也应侯曰歇为人臣出身以徇其主太子立必用歇故不如无罪而归之以亲楚秦因遣黄歇歇至楚三月楚顷襄王卒【徐广曰三十六年】太子完立是为考烈王考烈王元年以黄歇为相封为春申君赐淮北地十二县后十五岁黄歇言之楚王曰淮北地边齐其事急请以为郡便因并献淮北十二县请封于江东考烈王许之春申君因城故呉墟以自为都邑春申君旣相楚是时齐有孟尝君赵有平原君魏有信陵君方争下士招致宾客以相倾夺辅国持权春申君为楚相四年秦破赵之长平军四十余万五年围邯郸邯郸告急于楚楚使春申君将兵往救之秦兵亦去春申君归春申君相楚八年为楚北伐灭鲁以荀卿为兰陵令当是时楚复强赵平原君使人于春申君春申君舍之于上舍赵使欲夸楚为瑇瑁簪刀劒室以珠玉饰之请命春申君客春申君客三千余人其上客皆蹑珠履以见赵使赵使大慙春申君相十四年秦庄襄王立以吕不韦为相封为文信侯取东周春申君相二十二年诸侯患秦攻伐无已时乃相与合从西伐秦【徐广曰始皇六年】而楚王为从长春申君用事至函谷关秦出兵攻诸侯兵皆败走楚考烈王以咎春申君春申君以此益疎客有观津人朱英谓春申君曰人皆以楚为强而君用之弱其于英不然先君时善秦二十年而不攻楚何也秦逾黾隘之塞而攻楚不便假道于两周背韩魏而攻楚不可今则不然魏旦暮亡不能爱许鄢陵其许魏割以为秦秦兵去陈百六十里【徐广曰在许东南】臣之所观者见秦楚之日鬬也楚于是去陈徙夀春而秦徙卫野王作置东郡春申君由此就封于呉行相事楚考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐久母宠李园求事春申君为舍人已而谒归故失期还谒春申君问之状对曰齐王使使求臣之女弟与其使者饮故失期春申君曰娉入乎对曰未也春申君曰可得见乎曰可于是李园乃进其女弟即幸于春申君知其有身李园乃与其女弟谋园女弟承间以説春申君曰楚王之贵幸君虽兄弟不如也今君相楚二十余年而王无子即百岁后将更立兄弟则楚更立君后亦各贵其故所亲君又安得长有宠乎非徒然也君贵用事久多失礼于王兄弟兄弟诚立祸且及身何以保相印江东之封乎今妾自知有身矣而人莫知妾幸君未久诚以君之重而进妾于楚王王必幸妾妾赖天有子男则是君之子为王也楚国尽可得孰与身临不测之罪乎春申君大然之乃出李园女弟谨舍而言之楚王楚王召入幸之遂生子男立为太子以李园女弟为王后楚王贵李园园用事李园旣入其女弟立为王后子为太子恐春申君语泄而益骄隂飬死士欲杀春申君以灭口而国人颇有知之者春申君相二十五年楚考烈王病朱英谓春申君曰世有毋望之福又有毋望之祸今君处毋望之世事毋望之主安可以无毋望之人乎春申君曰何谓毋望之福曰君相楚二十余年矣虽名相国实楚王也今楚王病旦暮且卒而君相少主因而代立当国如伊尹周公王长而反政不即遂南称孤而有楚国此所谓毋望之福也春申君曰何谓毋望之祸曰李园不治国而君之仇也不为兵而飬死士之日久矣楚王卒李园必先入据权而杀君以灭口此所谓毋望之祸也春申君曰何谓毋望之人对曰君置臣郎中楚王卒李园必先入臣为君杀李园此谓毋望之人也春申君曰足下置之李园弱人也仆又善之且又何至此朱英知言不用恐祸及身乃亡去后十七日楚考烈王卒李园果先入伏死士于棘门之内春申君入棘门园死士侠刺春申君斩其头投之棘门外于是遂使吏尽灭春申君之家而李园女弟初幸春申君有身而入之王所生子者遂立是为楚幽王是岁也秦始皇帝立九年矣嫪毐亦为乱于秦觉夷其三族而吕不韦废
　　太史公曰吾适楚观春申君故城宫室盛矣哉初春申君之説秦昭王及出身遣楚太子归何其智之明也后制于李园旄矣【徐广曰旄音耄】语曰当断不断反受其乱春申君失朱英之谓邪






　　史记集解卷七十八
　　钦定四库全书
　　史记集解卷七十九
　　宋　裴骃　撰
　　史记七十九
　　范雎蔡泽列传第十九
　　范雎者魏人也字叔游説诸侯欲事魏王家贫无以自资乃先事魏中大夫须贾须贾为魏昭王使于齐范雎从留数月未得报齐襄王闻睢辩口乃使人赐雎金十斤及牛酒雎辞谢不敢受须贾知之大怒以为雎持魏国隂事告齐故得此馈令雎受其牛酒还其金旣归心怒睢以告魏相魏相魏之诸公子曰魏齐魏齐大怒使舍人笞击雎折胁折齿雎佯死即卷以箦置厠中宾客饮者醉更溺雎故僇辱以惩后令无妄言者雎从箦中谓守者曰公能出我我必厚谢公守者乃请出弃箦中死人魏齐醉曰可矣范雎得出后魏齐悔复召求之魏人郑安平闻之乃遂操范雎亡伏匿更名姓曰张禄当此时秦昭王使谒者王稽于魏郑安平诈为卒侍王稽王稽问魏有贤人可与俱西游者乎郑安平曰臣里中有张禄先生欲见君言天下事其人有仇不敢昼见王稽曰夜与俱来郑安平夜与张禄见王稽语未究王稽知范雎贤谓曰先生待我于三亭之南与私约而去王稽辞魏去过载范雎入秦至湖关望见车骑从西来范雎曰彼来者为谁王稽曰秦相穰侯东行县邑范雎曰吾闻穰侯专秦权恶内诸侯客此恐辱我我宁且匿车中有顷穰侯果至劳王稽因立车而语曰关东有何变曰无有又谓王稽曰谒君得无与诸侯客子俱来乎无益徒乱人国耳王稽曰不敢即别去范雎曰吾闻穰侯智士也其见事迟乡者疑车中有人忘索之于是范雎下车走曰此必悔之行十余里果使骑还索车中无客乃已王稽遂与范雎入咸阳已报使因言曰魏有张禄先生天下辩士也曰秦王之国危于累卵得臣则安然不可以书传也臣故载来秦王弗信使舍食草具待命嵗余当是时昭王已立三十六年南拔楚之鄢郢楚怀王幽死于秦秦东破齐湣王尝称帝后去之数困三晋厌天下辩士无所信穰侯华阳君【徐广曰华一作叶】昭王母宣太后之弟也而泾阳君高陵君皆昭王同母弟也穰侯相三人者更将有封邑以太后故私家富重于王室及穰侯为秦将且欲越韩魏而伐齐纲夀欲以广其陶封范雎乃上书曰臣闻明主立政有功者不得不赏有能者不得不官劳大者其禄厚功多者其爵尊能治众者其官大故无能者不敢当职焉有能者亦不得蔽隐使以臣之言为可愿行而益利其道以臣之言为不可久留臣无为也语曰庸主赏所爱而罚所恶明主则不然赏必加于有功而刑必断于有罪今臣之胷不足以当椹质而要不足以待斧钺岂敢以疑事尝试于王哉虽以臣为贱人而轻辱独不重任臣者之无反复于王邪且臣闻周有砥砨宋有结緑梁有县藜【薛综曰县藜一曰美玉】楚有和璞此四宝者土之所生良工之所失也而为天下名器然则圣王之所弃者独不足以厚国家乎臣闻善厚家者取之于国善厚国者取之于诸侯天下有明主则诸侯不得擅厚者何也为其割荣也良医知病人之死生而圣主明于成败之事利则行之害则舍之疑则少尝之虽舜禹复生弗能改己语之至者臣不敢载之于书其浅者又不足听也意者臣愚而不槪【徐广曰一作漑音同】于王心邪亡其言臣者贱而不可用乎自非然者臣愿得少赐游观之间望见顔色一语无效请伏斧质于是秦昭王大説乃谢王稽使以传车【徐广曰一云使持车】召范雎于是范雎乃得见于离宫详为不知永巷而入其中王来而宦者怒逐之曰王至范雎缪为曰秦安得王秦独有太后穰侯耳欲以感怒昭王昭王至闻其与宦者争言遂延迎谢曰寡人宜以身受命久矣会义渠之事寡人旦暮自请太后今义渠之事已寡人乃得受命窃闵然不敏敬执宾主之礼范雎辞让是日观范雎之见者羣臣莫不洒【徐广曰先典反】然变色易容者秦王屏左右宫中虚无人秦王跽而请曰先生何以幸教寡人范雎曰唯唯有间秦王复跽而请曰先生何以幸教寡人范雎曰唯唯若是者三秦王跽曰先生卒不幸教寡人邪范雎曰非敢然也臣闻昔者吕尚之遇文王也身为渔父而钓于渭滨耳若是者交疎也已说而立为太师载与俱归者其言深也故文王遂收功于吕尚而卒王天下乡使文王疎吕尚而不与深言是周无天子之德而文武无与成其王业也今臣羁旅之臣也交疎于王而所愿陈者皆匡君之事处人骨肉之间愿效愚忠而未知王之心也此所以王三问而不敢对者也臣非有畏而不敢言也臣知今日言之于前而明日伏诛于后然臣不敢避也大王信行臣之言死不足以为臣患亡不足以为臣忧漆身为厉被髪为狂不足以为臣耻且以五帝之圣焉而死三王之仁焉而死五霸之贤焉而死乌获任鄙之力焉而死成荆【徐广曰一作羌】孟贲【许慎曰成荆古勇士孟贲卫人】王庆忌【呉越春秋曰呉王僚子庆忌】夏育【汉书音义曰或云夏育卫人力举千钧】之勇焉而死死者人之所必不免也处必然之势可以少有补于秦此臣之所大愿也臣又何患哉伍子胥槖载而出昭关夜行昼伏至于陵水无以糊其口膝行蒲伏稽首肉袒鼓腹吹箎【徐广曰一作箫】乞食于呉市卒兴呉国阖闾为伯使臣得尽谋如伍子胥加之以幽囚终身不复见是臣之说行也臣又何忧箕子接舆漆身为厉被发为狂无益于主假使臣得同行于箕子可以有补所贤之主是臣之大荣也臣有何耻臣之所恐者独恐臣死之后天下见臣之尽忠而身死因以是杜口裹足莫肯乡秦耳足下上畏太后之严下惑于奸臣之态居深宫之中不离阿保之手终身迷惑无与昭奸大者宗庙灭覆小者身以孤危此臣之所恐耳若夫穷辱之事死亡之患臣不敢畏也臣死而秦治是臣死贤于生秦王跽曰先生是何言也夫秦国辟逺寡人愚不肖先生乃幸辱至于此是天以寡人慁先生【徐广曰乱先生也音溷】而存先王之宗庙也寡人得受命于先生是天所以幸先王而不弃其孤也先生奈何有言若是事无小大上及太后下至大臣愿先生悉以教寡人无疑寡人也范雎拜秦王亦拜范雎曰大王之国四塞以为固北有甘泉谷口南带泾渭右陇蜀左关阪奋击百万战车千乗利则出攻不利则入守此王者之地也民怯于私鬭而勇于公战此王者之民也王并此二者而有之夫以秦卒之勇车骑之众以治诸侯譬若驰韩卢而蹇兔也霸王之业可致也而羣臣莫当其位至今闭关十五年不敢窥兵于山东者是穰侯为秦谋不忠而大王之计有所失也秦王跽曰寡人愿闻失计然左右多窃听者范雎恐未敢言内先言外事以观秦王之俯仰因进曰夫穰侯越韩魏而攻齐纲夀非计也少出师则不足以伤齐多出师则害于秦臣意王之计欲少出师而悉韩魏之兵也则不义矣今见与国之不亲也越人之国而攻可乎其于计疎矣且昔齐湣王南攻楚破军杀将再辟地千里而齐尺寸之地无得焉者岂不欲得地哉形势不能有也诸侯见齐之罢弊君臣之不和也兴兵而伐齐大破之士辱兵顿皆咎其王曰谁为此计者乎王曰文子为之大臣作乱文子出走故齐所以大破者以其伐楚而肥韩魏也此所谓借贼兵而赍盗粮者也王不如逺交而近攻得寸则王之寸也得尺亦王之尺也今释此而逺攻不亦缪乎且昔者中山之国地方五百里赵独吞之功成名立而利附焉天下莫之能害也今夫韩魏中国之处而天下之枢也王其欲霸必亲中国以为天下枢以威楚赵楚彊则附赵赵彊则附楚楚赵皆附齐必惧矣齐惧必卑辞重币以事秦齐附而韩魏因可虏也昭王曰吾欲亲魏久矣而魏多变之国也寡人不能亲请问亲魏奈何对曰王卑词重币以事之不可则割地而赂之不可因举兵而伐之王曰寡人敬闻命矣乃拜范雎为客卿谋兵事卒听范雎谋使五大夫绾伐魏抜怀【徐广曰昭王三十九年】后二岁抜邢丘客卿范雎复説昭王曰秦韩之地形相错如绣秦之有韩也譬如木之有蠧也人之有心腹之病也天下无变则已天下有变其为秦患者孰大于韩乎王不如收韩昭王曰吾固欲收韩韩不听为之奈何对曰韩安得无听乎王下兵而攻荣阳则巩成臯之道不通北断太行之道则上党之师不下王一兴兵而攻荥阳则其国断而为三夫韩见必亡安得不听乎若韩听而霸事因可虑矣王曰善且欲发使于韩范雎日益亲复说用数年矣因请间说曰臣居山东时闻齐之有田文不闻其有王也闻秦之有太后穰侯华阳高陵泾阳不闻其有王也夫擅国之谓王能利害之谓王制杀生之威之谓王今太后擅行不顾穰侯出使不报华阳泾阳等击断无讳【讳畏也】高陵进退不请四贵备而国不危者未之有也为此四贵者下乃所谓无王也然则权安得不倾令安得从王出乎臣闻善治国者乃内固其威而外重其权穰侯使者操王之重决制于诸侯剖符于天下政适【徐广曰音征敌】伐国莫敢不听战胜攻取则利归于陶国弊御于诸侯战败则结怨于百姓而祸归于社稷诗曰木实繁者披其枝披其枝者伤其心大其都者危其国尊其臣者卑其主崔杼淖齿管齐射王股擢王筋县之于庙梁宿昔而死李兑管赵囚主父于沙丘百日而饿死今臣闻秦太后穰侯用事高陵华阳泾阳佐之卒无秦王此亦淖齿李兑之类也且夫三代所以亡国者君専授政纵酒驰骋弋猎不听政事其所授者妒贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者见王独立于朝臣窃为王恐万世之后有秦国者非王子孙也昭王闻之大惧曰善于是废太后逐穰侯高陵华阳泾阳君于关外秦王乃拜范雎为相收穰侯之印使归陶因使县官给车牛以徙千乗有余到关关阅其宝器宝器珍怪多于王室秦封范雎以应号为应侯当是时秦昭王四十一年也范雎旣相秦秦号曰张禄而魏不知以为范睢已死久矣魏闻秦且东伐韩魏魏使须贾于秦范雎闻之为微行敝衣间歩之邸见须贾须贾见之而惊曰范叔固无恙乎范雎曰然须贾笑曰范叔有说于秦邪曰不也雎前日得过于魏相故亡逃至此安敢説乎须贾曰今叔何事范雎曰臣为人庸赁须贾意哀之留与坐饮食曰范叔一寒如此哉乃取其一绨袍以赐之须贾因问曰秦相张君公知之乎吾闻幸于王天下之事皆决于相君今吾事之去留在张君孺子岂有客习于相君者哉范雎曰主人翁习知之唯雎亦得谒雎请为君见于张君须贾曰吾马病车轴折非大车驷马吾不出范雎曰愿为君借大车驷马于主人翁范雎归取大车驷马为须贾御之入秦相府府中望见有识者皆避匿须贾怪之至相舍门谓须贾曰待我我为君先入通于相君须贾待门下持车良久问门下曰范叔不出何也门下曰无范叔须贾曰乡者与我载而入者门下曰乃吾相张君也须贾大惊自知见卖乃肉袒膝行因门下人谢罪于是范雎盛帷帐侍者甚众见之须贾顿首言死罪曰贾不意君能自致于青云之上贾不敢复读天下之书不敢复与天下之事贾有汤镬之罪请自屏于胡貉之地唯君死生之范雎曰汝罪有防曰擢贾之发以续贾之罪尚未足范雎曰汝罪有三耳昔者楚昭王时而申包胥为楚却呉军楚王封之以荆五千户包胥辞不受为丘墓之寄于荆也今雎之先人丘墓亦在魏公前以雎为有外心于齐而恶雎于魏齐公之罪一也当魏齐辱我于厠中公不止罪二也更醉而溺我公其何忍乎罪三矣然公之所以得无死者以绨袍恋恋有故人之意故释公乃谢罢入言之昭王罢归须贾须贾辞于范雎范睢大供具尽请诸侯使与坐堂上食饮甚设而坐须贾于堂下置莝豆其前令两黥徒夹而马食之数曰为我告魏王急持魏齐头来不然者我且屠大梁须贾归以告魏齐魏齐恐亡走赵匿平原君所范雎旣相王稽谓范雎曰事有不可知者三有不可奈何者亦三宫车一日晏驾【应劭曰天子当晨起早作如方崩陨故称晏驾韦昭曰凡初崩为晏驾者臣子之心犹谓宫车当驾而晩出】是事之不可知者一也君卒然捐馆舍是事之不可知者二也使臣卒然填沟壑是事之不可知者三也宫车一日晏驾君虽恨于臣无可奈何君卒然捐馆舍君虽恨于臣亦无可奈何使臣卒然填沟壑君虽恨于臣亦无可奈何范雎不怿乃入言于王曰非王稽之忠莫能内臣于函谷关非大王之贤圣莫能贵臣今臣官至于相爵在列侯王稽之官尚止于谒者非其内臣之意也昭王召王稽拜为河东守三岁不上计【司马彪曰凡郡掌治民进贤劝功决讼捡奸常以春行所至县劝民农桑振救乏絶秋冬遣无害吏案讯问诸囚平其罪法论课殿最岁尽遣吏上计】又任郑安平昭王以为将军范雎于是散家财物尽以报所尝困戹者一饭之德必偿睚眦之怨必报范雎相秦二年秦昭王之四十二年东伐韩少曲【徐广曰苏代曰起少曲一日而断太行】高平拔之秦昭王闻魏齐在平原君所欲为范雎必报其仇乃详为好书遗平原君曰寡人闻君之高义愿与君为布衣之友君幸过寡人寡人愿与君为十日之饮平原君畏秦且以为然而入秦见昭王昭王与平原君饮数日昭王谓平原君曰昔周文王得吕尚以为太公齐桓公得管夷吾以为仲父今范君亦寡人之叔父也范君之仇在君之家愿使人归取其头来不然吾不出君于关平原君曰贵而为友者为贱也富而为交者为贫也夫魏齐者胜之友也在固不出也今又不在臣所昭王乃遗赵王书曰王之弟在秦范君之仇魏齐在平原君之家王使人疾持其头来不然吾举兵而伐赵又不出王之弟于关赵孝成王乃发卒围平原君家急魏齐夜亡出见赵相虞卿虞卿度赵王终不可説乃解其相印与魏齐亡间行念诸侯莫可以急抵者乃复走大梁欲因信陵君以走楚信陵君闻之畏秦犹豫未肯见曰虞卿何如人也时侯嬴在旁曰人固未易知知人亦未易也夫虞卿蹑屩担簦一见赵王赐白璧一双黄金百镒再见拜为上卿三见卒受相印封万戸侯当此之时天下争知之夫魏齐穷困过虞卿虞卿不敢重爵禄之尊解相印捐万戸侯而间行急士之穷而归公子公子曰何如人人固不易知知人亦未易也信陵君大慙驾如野迎之魏齐闻信陵君之初难见之怒而自刭赵王闻之卒取其头予秦秦昭王乃出平原君归赵昭王四十三年秦攻韩汾陉拔之因城河上广武后五年昭王用应侯谋纵反间卖赵赵以其故令马服子代防颇将秦大破赵于长平遂围邯郸已而与武安君白起有隙言而杀之【徐广曰在五十年】任郑安平使将击赵郑安平为赵所困以兵二万人降赵应侯席藁请罪秦之法任人而所任不善者各以其罪罪之于是应侯罪当收三族秦昭王恐伤应侯之意乃下令国中有敢言郑安平事者以其罪罪之而加赐相国应侯食物日益厚以顺适其意后二岁王稽为河东守与诸侯通坐法诛【徐广曰五十二年】而应侯日益以不怿昭王临朝叹息应侯进曰臣闻主忧臣辱主辱臣死今大王中朝而忧臣敢请其罪昭王曰吾闻楚之铁剱利而倡优拙夫铁劒利则士勇倡优拙则思虑逺夫以逺思虑而御勇士吾恐楚之图秦也夫物不素具不可以应卒今武安君旣死而郑安平等畔内无良将而外多敌国吾是以忧欲以激励应侯应侯惧不知所出蔡泽闻之往入秦也蔡泽者燕人也游学干诸侯小大甚众不遇而从唐举相【荀卿曰梁有唐举】曰吾闻先生相李兑曰百日之内持国秉政有之乎曰有之曰若臣者何如唐举孰视而笑曰先生曷鼻巨肩【徐广曰曷一作偈偈一作仰巨一作渠】魋顔蹙齃膝挛【挛两膝曲也徐广曰一作率】吾闻圣人不相殆先生乎蔡泽知唐举戏之乃曰富贵吾所自有吾所不知者夀也愿闻之唐举曰先生之夀从今以往者四十三岁蔡泽笑谢而去谓其御者曰吾持粱刺齿肥【持粱作饭也刺齿二字当作齧又作龁也】跃马疾驱怀黄金之印结紫绶于要揖让人主之前食肉富贵四十三年足矣去之赵见逐之【之一作入】韩魏遇夺釡鬲于涂【尔雅曰欵足者谓之鬲郭璞曰鼎曲脚】闻应侯任郑安平王稽皆负重罪于秦应侯内惭蔡泽乃西入秦将见昭王使人宣言以感怒应侯曰燕客蔡泽天下雄俊辩智士也彼一见秦王秦王必困君而夺君之位应侯闻曰五帝三代之事百家之説吾旣知之众口之辩吾皆摧之是恶能困我而夺我位乎使人召蔡泽蔡泽入则揖应侯应侯固不快及见之又倨应侯因让之曰子常宣言欲代我相秦寜有之乎对曰然应侯曰请闻其说蔡泽曰吁君何见之晩也夫四时之序成功者去夫人生百体坚强手足便利耳目聪明而心圣智岂非士之愿与应侯曰然蔡泽曰质仁秉义行道施德得志于天下天下怀乐爱敬而尊慕之皆愿以为君王岂不辩智之期与应侯曰然蔡泽复曰富贵显荣成理万物使各得其所性命夀长终其天年而不夭伤天下继其统守其业传之无穷名实纯粹泽流千里【徐广曰一木无此字】世世称之而无絶与天地终始岂道德之符而圣人所谓吉祥善事者与应侯曰然蔡泽曰若夫秦之商君楚之呉起越之大夫种其卒然亦可愿与应侯知蔡泽之欲困已以说【或拙反】复谬曰何为不可夫公孙鞅之事孝公也极身无贰虑尽公而不顾私设刀锯以禁奸邪信赏罚以致治披腹心示情素咎怨欺旧友夺魏公子印安秦社稷利百姓卒为秦禽将破敌攘地千里呉起之事悼王也使私不得害公谗不得蔽忠言不取苟合行不取茍容不为危易行行义不辟难【徐广曰一云不困毁訾】然为霸主彊国不辞祸凶大夫种之事越王也主虽困辱悉忠而不解主虽絶亡尽能而弗离成功而弗矜贵富而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛福也君明臣直国之福也父慈子孝夫信妻贞家之福也故比干忠而不能存殷子胥智而不能完呉申生孝而晋国乱是皆有忠臣孝子而国家灭乱者何也无明君贤父以听之故天下以其君父为僇辱而怜其臣子今商君呉起大夫种之为人臣是也其君非也故世称三子致功而不见德岂慕不遇世死乎夫待死而后可以立忠成名是微子不足仁孔子不足圣管仲不足大也夫人之立功岂不期于成全邪身与名俱全者上也名可法而身死者其次也名在僇辱而身全者下也于是应侯称善蔡泽少得间因曰夫商君呉起大夫种其为人臣尽忠致功则可愿矣闳夭事文王周公辅成王也岂不亦忠圣乎以君臣论之商君呉起大夫种其可愿孰与闳夭周公哉应侯曰商君呉起大夫种弗若也蔡泽曰然则君之主慈仁任忠惇厚旧故其贤智与有道之士为胶漆义不倍功臣孰与秦孝公楚悼王越王乎应侯曰未知何如也蔡泽曰今主亲忠臣不过秦孝公楚悼王越王君之设智能为主安危修政治乱彊兵批患折难广地殖谷富国足家彊主尊社稷显宗庙天下莫敢欺犯其主主之威盖震海内功彰万里之外声名光辉传于千世君孰与商君呉起大夫种应侯曰不若蔡泽曰今主之亲忠臣不忘旧故不若孝公悼王句践而君之功绩爱信亲幸又不若商君呉起大夫种然而君之禄位贵盛私家之富过于三子而身不退者恐患之甚于三子窃为君危之语曰日中则移月满则亏物盛则衰天地之常数也进退盈缩与时变化圣人之常道也故国有道则仕国无道则隐圣人曰飞龙在天利见大人不义而富且贵于我如浮云今君之怨已雠而德已报意欲至矣而无变计窃为君不取也且夫翠鹄犀象其处势非不逺死也而所以死者惑于饵也苏秦智伯之智非不足以辟辱逺死也而所以死者惑于贪利不止也是以圣人制礼节欲取于民有度使之以时用之有止故志不溢行不骄常与道俱而不失故天下承而不絶昔者齐桓公九合诸侯一匡天下至于葵丘之会有骄矜之志畔者九国呉王夫差兵无敌于天下勇彊以轻诸侯陵齐晋故遂以杀身亡国夏育太史噭叱【徐广曰一作喑】呼骇三军然而身死于庸夫此皆乗至盛而不返道理不居卑退处俭约之患也夫商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二事力田稸积习战陈之事是以兵动而地广兵休而国富故秦无敌于天下立威诸侯成秦国之业功已成矣而遂以车裂楚地方数千里持防百万白起率数万之师以与楚战一战举鄢郢以烧夷陵再战南并蜀汉又越韩魏而攻彊赵北坑马服诛屠四十余万之众尽之于长平之下流血成川沸声若雷遂入围邯郸使秦有帝业楚赵天下之彊国而秦之仇敌也自是之后楚赵皆慑伏不敢攻秦者白起之势也身所服者七十余城功已成矣而遂赐劒死于杜邮呉起为楚悼王立法卑减大臣之威重罢无能废无用损不急之官塞私门之请一楚国之俗禁游说之民精耕战之士南收杨越北并陈蔡破横散从使驰说之士无所开其口禁朋党以厉百姓定楚国之政兵震天下威服诸侯功已成矣而卒枝解大夫种为越王深谋逺计免会稽之危以亡为存因辱为荣垦草入邑辟地殖谷率四方之士专上下之力辅句践之贤报夫差之雠卒擒劲呉令越成覇功已彰而信矣句践终负而杀之此四子者功成不去祸至于此此所谓信而不能诎往而不能返者也范蠡知之超然辟世长为陶朱公君独不观夫博者乎或欲大投或欲分功【班固奕指曰博县于投不必在行骃谓投投琼也】此皆君之所明知也今君相秦计不下席谋不出廊庙坐制诸侯利施三川以实宜阳决羊肠之险塞太行之道又斩范中行之涂六国不得合从栈道千里通于蜀汉使天下皆畏秦秦之欲得矣君之功极矣此亦秦之分功之时也如是而不退则商君白公【徐广曰白起】呉起大夫种是也吾闻之鉴于水者见靣之容鉴于人者知吉与凶书曰成功之下不可久处四子之祸君何居焉君何不以此时归相印让贤者而授之退而岩居川观必有伯夷之防长为应侯世世称孤而有许由延陵季子之让乔松之夀孰与以祸终哉即君何居焉忍不能自离疑不能自决必有四子之祸矣易曰亢龙有悔此言上而不能下信而不能诎往而不能自返者也愿君孰计之应侯曰善吾闻欲而不知止失其所以欲有而不知足失其所以有先生幸教雎敬受命于是乃延入坐为上客后数日入朝言于秦昭王曰客新有从山东来者曰蔡泽其人辩士明于三王之事五伯之业世俗之变足以寄秦国之政臣之见人甚众莫及臣不如也臣敢以闻秦昭王召见与语大説之拜为客卿应侯因谢病请归相印昭王彊起应侯应侯遂称病笃范雎免相昭王新説蔡泽计画遂拜为秦相东收周室蔡泽相秦数月人或恶之惧诛乃谢病归相印号为纲成君居秦十余年事昭王孝文王庄襄王卒事始皇帝为秦使于燕三年而燕使太子丹入质于秦
　　太史公曰韩子称长袖善舞多钱善贾信哉是言也范雎蔡泽世所谓一世辩士然游说诸侯至白首无所遇者非计策之拙所谓说力少也及二人覊旅入秦继踵取卿相垂功于天下者固彊弱之势异也然士亦有偶合贤者多如此二子不得尽意岂可胜道哉然二子不困戹恶能激乎














　　史记集解卷七十九
　　钦定四库全书
　　史记集解卷八十
　　宋　裴骃　撰
　　史记八十
　　乐毅列传第二十
　　乐毅者其先祖曰乐羊乐羊为魏文侯将伐取中山魏文侯封乐羊以灵夀【徐广曰属常山】乐羊死葬于灵夀其后子孙因家焉中山复国至赵武灵王时复灭中山而乐氏后有乐毅乐毅贤好兵赵人举之及武灵王有沙丘之乱【徐广曰赵有沙丘宫近钜鹿】乃去赵适魏闻燕昭王以子之之乱而齐大败燕燕昭王怨齐未尝一日而忘报齐也燕国小辟逺力不能制于是屈身下士先礼郭隗以招贤者乐毅于是为魏昭王使于燕燕王以客礼待之乐毅辞让遂委质为臣燕昭王以为亚卿久之当是时齐湣王彊南败楚相唐昧于重丘西摧三晋于观津遂与三晋击秦助赵灭中山破宋广地千余里与秦昭王争重为帝已而复归之诸侯皆欲背秦而服于齐湣王自矜百姓弗堪于是燕昭王问伐齐之事乐毅对曰齐霸国之余业也地大人众未易独攻也王必欲伐之莫如与赵及楚魏于是使乐毅约赵惠文王别使连楚魏令赵嚪秦【徐广曰嚪进説之意】以伐齐之利诸侯害齐湣王之骄防皆争合从与燕伐齐乐毅还报燕昭王悉起兵使乐毅为上将军赵惠文王以相国印授乐毅乐毅于是并防赵楚韩魏燕之兵以伐齐破之济西诸侯兵罢归而燕军乐毅独追至于临菑齐湣王之败济西亡走保于莒乐毅独留徇齐齐皆城守乐毅攻入临菑尽取齐宝财物祭器输之燕燕昭王大说亲至济上劳军行赏飨士封乐毅于昌国【徐广曰属齐】号为昌国君于是燕昭王收齐卤获以归而使乐毅复以兵平齐城之不下者乐毅留徇齐五岁下齐七十余城皆为郡县以属燕唯独莒即墨未服会燕昭王死子立为燕惠王惠王自为太子时尝不快于乐毅及即位齐之田单闻之乃纵反间于燕曰齐城不下者两城耳然所以不早拔者闻乐毅与燕新王有隙欲连兵且留齐南靣而王齐齐之所患唯恐他将之来于是燕惠王固已疑乐毅得齐反间乃使骑劫代将而召乐毅乐毅知燕惠王之不善代之畏诛遂西降赵赵封乐毅于观津号曰望诸君尊宠乐毅以警动于燕齐齐田单后与骑劫战果设诈诳燕军遂破骑劫于即墨下而转战逐燕北至河上尽复得齐城而迎襄王于莒入于临菑燕惠王后悔使骑劫代乐毅以故破军亡将失齐又怨乐毅之降赵恐赵用乐毅而乗燕之弊以伐燕燕惠王乃使人让乐毅且谢之曰先王举国而委将军将军为燕破齐报先王之雠天下莫不震动寡人岂敢一日而忘将军之功哉会先王弃羣臣寡人新即位左右误寡人寡人之使骑劫代将军为将军久防露于外故召将军且休计事将军过听以与寡人有隙遂捐燕归赵将军自为计则可矣而亦何以报先王之所以遇将军之意乎乐毅报遗燕惠王书曰臣不佞不能奉承王命以顺左右之心恐伤先王之明有害足下之义故遁逃走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有高世主之心故假节于魏以身得察于燕先王过举厠之宾客之中立之羣臣之上不谋父兄以为亚卿臣窃不自知自以为奉令承教可幸无罪故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上济上之军受命击齐大败齐人轻卒鋭兵长驱至国齐王遁而走莒仅以身免珠玉财宝车甲珍器尽收入于燕齐器设于宁台大吕陈于元英故鼎反乎磨室【徐广曰磨厯也】蓟丘之植植于汶篁【徐广曰竹田曰篁谓燕之疆界移于齐之汶水】自五伯已来功未有及先王者也先王以为慊于志故裂地而封之使得比小国诸侯臣窃不自知自以为奉命承教可幸无罪是以受命不辞臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乗之彊国收八百岁之蓄积及至弃羣臣之日余教未衰执政任事之臣修法令慎庶孽施及乎萌皆可以教后世臣闻之善作者不必善成善始者不必善终昔伍子胥说听于阖闾而呉王逺迹至郢夫差弗是也赐之鸱夷而浮之江呉王不寤先论之可以立功故沈子胥而不悔子胥不早见主之不同量是以至于入江而不化夫免身立功以明先王之迹臣之上计也离毁辱之诽谤堕先王之名臣之所大恐也临不测之罪以幸为利义之所不敢出也臣闻古之君子交絶不出恶声忠臣去国不絜其名臣虽不佞数奉教于君子矣恐侍御者之亲左右之説不察疏逺之行故敢献书以闻唯君王之留意焉【夏侯曰观乐生遗燕惠王书其殆庶乎知机合道以礼始终者与又其喻昭王曰伊尹放太甲而不疑太甲受放而不怨是存大业于至公而以天下为心者也夫欲极道德之量务以天下为心者必致其主于盛隆合其趣于先王茍君臣同符则大业定矣于斯时也乐生之志千载一遇夫千载一遇之世亦将行千载一隆之道岂其局迹当时止于兼并而已哉夫兼并者非乐生之所屑彊燕而废道又非乐生之所求不屑茍利心无近事不求小成斯意兼天下者也则举齐之事所以运其机而动四海也夫讨齐以明燕王之义此兵不兴于为利矣围城而害不加于百姓此仁心着于遐迩矣举国不谋其功除防不以威力此至徳全于天下矣迈全徳以率列国则防于汤武之事矣乐生方拻大纲以纵二城收民明信以待其弊将使即墨莒人顾仇其上愿释干戈赖我犹亲善守之智无所施之然则求仁得仁即墨大夫之义仕穷则从微子适周之道间弥广之路以待田单之徒长容善之风以申齐士之志使夫忠者遂节勇者义着昭之东海属之华裔我泽如春民应如草道光宇宙贤智托心邻国倾慕四海延颈思戴燕主仰望风声二城必从则王业隆矣虽淹留于两邑乃致速于天下也不幸之变世所不图败于垂成时运固然若乃逼之以威劫之以兵攻取之事求欲速之功使燕齐之士流血于二城之下奓杀伤之残以示四海之人是纵防易乱以成其私邻国望之其犹豺虎旣大堕称兵之义而防济溺之仁且亏齐士之节废防善之风掩宏通之度弃王德之隆虽二城防于可拔霸王之事逝其逺矣然则燕虽兼齐其与世主何以殊哉其与邻国何以相倾乐生岂不知拔二城之速了哉顾城拔而业乖也岂不虑不速之致变哉顾业乖与变同繇是观之乐生之不屠二城未可量也】于是燕王复以乐毅子乐间为昌国君而乐毅徃来复通燕赵以为客卿乐毅卒于赵【张华曰望诸君冢在邯郸西数里】乐闲居燕三十余年燕王喜用其相栗腹之计欲攻赵而问昌国君乐间乐间曰赵四战之国也其民习兵伐之不可燕王不听遂伐赵赵使防颇击之大破栗腹之军于鄗擒栗腹乐乗乐乗者乐间之宗也于是乐间奔赵赵遂围燕燕重割地以与赵和赵乃解而去燕王恨不用乐间乐间旣在赵乃遗乐间书曰纣之时箕子不用犯諌不怠以冀其听商容不达身祗辱焉以冀其变及民志不入狱囚自出然后二子退隐故纣负桀防之累二子不失忠圣之名何者其忧患之尽矣今寡人虽愚不若纣之防也燕民虽乱不若殷民之甚也室有语不相尽以告邻里二者寡人不为君取也乐间乐乗怨燕不听其计二人卒留赵赵封乐乗为武襄君其明年乐乗防颇为赵围燕燕重礼以和乃解后五岁赵孝成王卒襄王使乐乗代防颇防颇攻乐乗乐乗走防颇亡入魏其后十六年而秦灭赵其后二十余年高帝过赵问乐毅有后世乎对曰有乐叔高帝封之乐乡【徐广曰在北新城】号曰华城君华城君乐毅之孙也而乐氏之族有乐瑕公乐臣公【一作巨公】赵且为秦所灭亡之齐高密乐臣公善修黄帝老子之言显闻于齐称贤师
　　太史公曰始齐之蒯通及主父偃读乐毅之报燕王书未尝不废书而泣也乐臣公学黄帝老子其本师号曰河上丈人不知其所出河上丈人教安期生安期生教毛翕公毛翕公教乐瑕公乐瑕公教乐臣公乐臣公教葢公葢公教于齐高密胶西为曹相国师




　　史记集解卷八十
　　钦定四库全书
　　史记集解卷八十一
　　宋　裴骃　撰
　　史记八十一
　　防颇蔺相如列传第二十一
　　防颇者赵之良将也赵惠文王十六年防颇为赵将伐齐大破之取晋阳拜为上卿以勇气闻于诸侯蔺相如者赵人也为赵宦者令缪贤舍人赵惠文王时得楚和氏璧秦昭王闻之使人遗赵王书愿以十五城请易璧赵王与大将军防颇诸大臣谋欲予秦秦城恐不可得徒见欺欲勿予即患秦兵之来计未定求人可使报秦者未得宦者令缪贤曰臣舍人蔺相如可使王问何以知之对曰臣尝有罪窃计欲亡走燕臣舍人相如止臣曰君何以知燕王臣语曰臣尝从大王与燕王会境上燕王私握臣手曰愿结友以此知之故欲往相如谓臣曰夫赵彊而燕弱而君幸于赵王故燕王欲结于君今君乃亡赵走燕燕畏赵其势必不敢留君而束君归赵矣君不如肉袒伏斧质请罪则幸得脱矣臣从其计大王亦幸赦臣臣窃以为其人勇士有智谋宜可使于是王召见问蔺相如曰秦王以十五城请易寡人之璧可予不相如曰秦强而赵弱不可不许王曰取吾璧不予我城奈何相如曰秦以城求璧而赵不许曲在赵赵予璧而秦不予赵城曲在秦均之二策宁许以负秦曲王曰谁可使者相如曰王必无人臣愿奉璧往使城入赵而璧留秦城不入臣请完璧归赵赵王于是遂遣相如奉璧西入秦秦王坐章台见相如相如奉璧奏秦王秦王大喜传以示羙人及左右左右皆呼万岁相如视秦王无意偿赵城乃前曰璧有瑕请指示王王授璧相如因持璧却立倚柱怒髪上冲冠谓秦王曰大王欲得璧使人发书至赵王赵王悉召羣臣议皆曰秦贪负其疆以空言求璧偿城恐不可得议不欲予秦璧臣以为布衣之交尚不相欺况大国乎且以一璧之故逆彊秦之驩不可于是赵王乃斋戒五日使臣奉璧拜送书于庭何者严大国之威以修敬也今臣至大王见臣列观礼节甚倨得璧传之羙人以戏弄臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持其璧睨柱欲以击柱秦王恐其破璧乃辞谢固请召有司案图指从此以往十五都予赵相如度秦王特以诈佯为予赵城实不可得乃谓秦王曰和氏璧天下所共传宝也赵王恐不敢不献赵王送璧时斋戒五日今大王亦宜斋戒五日设九宾于廷【韦昭曰九宾则周礼九仪也】臣乃敢上璧秦王度之终不可彊夺遂许斋五日舍相如广成传舍相如度秦王虽斋决负约不偿城乃使其从者衣褐怀其璧从径道亡归璧于赵秦王斋五日后乃设九宾礼于廷引赵使者蔺相如相如至谓秦王曰秦自缪公以来二十余君未尝有坚明约束者也臣诚恐见欺于王而负赵故令人持璧归间至赵矣且秦彊而赵弱大王遣一介之使至赵赵立奉璧来今以秦之彊而先割十五都予赵赵岂敢留璧而得罪于大王乎臣知欺大王之罪当诛臣请就汤镬唯大王与羣臣孰计议之秦王与羣臣相视而嘻左右或欲引相如去秦王因曰今杀相如终不能得璧也而絶秦赵之驩不如因而厚遇之使归赵赵王岂以一璧之故欺秦邪卒廷见相如毕礼而归之相如旣归赵王以为贤大夫使不辱于诸侯拜相如为上大夫秦亦不以城予赵赵亦终不予秦璧其后秦伐赵拔石城【徐广曰惠文王十八年】明年复攻赵杀二万人秦王使使者告赵王欲与王为好会于西河外渑池赵王畏秦欲毋行防颇蔺相如计曰王不行示赵弱且怯也赵王遂行相如从防颇送至境与王诀曰王行度道里会遇之礼毕还不过三十日三十日不还则请立太子为王以絶秦望王许之遂与秦王会渑池【徐广曰二十年】秦王饮酒酣曰寡人窃闻赵王好音请奏瑟赵王鼓瑟秦御史前书曰某年月日秦王与赵王会饮令赵王鼓瑟蔺相如前曰赵王窃闻秦王善为秦声请奉盆缻秦王以相娯乐【风俗通义曰缶者瓦器所以盛酒桨秦人鼓之以节歌也】秦王怒不许于是相如前进缻因跪请秦王秦王不肯击缻相如曰五歩之内相如请得以颈血溅大王矣左右欲刃相如相如张目叱之左右皆靡于是秦王不怿为一击缻相如顾召赵御史书曰某年月日秦王为赵王击缻秦之羣臣曰请以赵十五城为秦王夀蔺相如亦曰请以秦之咸阳为赵王夀秦王竟酒终不能加胜于赵赵亦盛设兵以待秦秦不敢动旣罢归国以相如功大拜为上卿位在防颇之右防颇曰我为赵将有攻城野战之大功而蔺相如徒以口舌为劳而位居我上且相如素贱人吾羞不忍为之下宣言曰我见相如必辱之相如闻不肯与会相如每朝时常称病不欲与防颇争列已而相如出望见防颇相如引车避匿于是舍人相与谏曰臣所以去亲戚而事君者徒慕君之高义也今君与防颇同列防君宣恶言而君畏匿之恐惧殊甚且庸人尚羞之况于将相乎臣等不肖请辞去蔺相如固止之曰公之视防将军孰与秦王曰不若也相如曰夫以秦王之威而相如廷叱之辱其羣臣相如虽驽独畏防将军哉顾吾念之彊秦之所以不敢加兵于赵者徒以吾两人在也今两虎共鬭其势不俱生吾所以为此者以先国家之急而后私雠也防颇闻之肉袒负荆因宾客至蔺相如门谢罪曰鄙贱之人不知将军寛之至此也卒相与驩为刎颈之交是岁防颇东攻齐破其一军居二年防颇复伐齐防拔之【徐广曰防邑名也案赵世家惠文王二十三年颇将攻魏之防邑取之而齐世家及年表无伐齐防拔之事疑防是邑名而或属齐而或属魏耳田单在齐不得至于抜也】后三年防颇攻魏之防陵【徐广曰一作房子】安阳拔之后四年蔺相如将而攻齐至平邑而罢其明年赵奢破秦军阏与下　赵奢者赵之田部吏也收租税而平原君家不肯出赵奢以法治之杀平原君用事者九人平原君怒将杀奢奢因説曰君于赵为贵公子今纵君家而不奉公则法削法削则国弱国弱则诸侯加兵诸侯加兵是无赵也君安得有此富乎以君之贵奉公如法则上下平上下平则国彊国疆则赵固而君为贵戚岂轻于天下邪平原君以为贤言之于王王用之治国赋国赋大平民富而府库实秦伐韩军于阏与王召防颇而问曰可救不对曰道逺险狭难救又召乐乗而问焉乐乗对如防颇言又召问赵奢奢对曰其道逺险狭譬之犹两防鬭于穴中将勇者胜王乃令赵奢将救之兵去邯郸三十里而令军中曰有以军事谏者死秦军军武安西【徐广曰属魏郡在邯郸西】秦军鼓噪勒兵武安屋瓦尽振军中候有一人言急救武安赵奢立斩之坚壁留二十八日不行复益增垒秦间来入赵奢善食而遣之间以报秦将秦将大喜曰夫去国三十里而军不行乃增垒阏与非赵地也赵奢旣已遣秦间乃卷甲而趋之二日一夜至令善射者去阏与五十里而军军垒成秦人闻之悉甲而至军士许厯请以军事谏赵奢曰内之许厯曰秦人不意赵师至此其来气盛将军必厚集其阵以待之不然必败赵奢曰请受令许厯曰请就鈇质之诛赵奢曰胥后令邯郸许厯复请谏曰先据北山上者胜后至者败赵奢许诺即发万人趋之秦兵后至争山不得上赵奢纵兵击之大破秦军秦军解而走遂解阏与之围而归赵惠文王赐奢号为马服君以许厯为国尉赵奢于是与防颇蔺相如同位后四年赵惠文王卒子孝成王立七年秦与赵兵相距长平时赵奢已死【张华曰赵奢在邯郸界西山上谓之马服山】而蔺相如病笃赵使防颇将攻秦秦数败赵军赵军固壁不战秦数挑战防颇不肯赵王信秦之间言曰秦之所恶独畏马服君赵奢之子赵括为将耳赵王因以括为将代防颇蔺相如曰王以名使括若胶柱而鼓瑟耳括徒能读其父书传不知合变也赵王不听遂将之赵括自少时学兵法言兵事以天下莫能当尝与其父奢言兵事奢不能难然不谓善括母问奢其故奢曰兵死地也而括易言之使赵不将括即已若必将之破赵军者必括也及括将行其母上书言于王曰括不可使将王曰何以对曰始妾事其父时为将身所奉饭饮而进食者以十数所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金帛归藏于家而日视便利田宅可买者买之王以为何如其父父子异心愿王勿遣王曰母置之吾已决矣括母因曰王终遣之即有如不称妾得无随坐乎王许诺赵括旣代防颇悉更约束易置军吏秦将白起闻之纵竒兵详败走而絶其粮道分断其军为二士卒离心四十余日军饿赵括出鋭卒自战秦军射杀赵括括军败数十万之众遂降秦秦悉阬之赵前后所亡凡四十五万明年秦兵遂围邯郸岁余防不得脱赖楚魏诸侯来救乃得解邯郸之围赵王亦以括母先言竟不诛也自邯郸围解五年而燕用栗腹之谋曰赵壮者尽于长平其孤未壮举兵击赵赵使防颇将击大破燕军于鄗杀栗腹遂围燕燕割五城请和乃听之赵以尉文【徐广曰邑名也】封防颇为信平君为假相国防颇之免长平归也失势之时故客尽去及复用为将客又复至防颇曰客退矣客曰吁君何见之晩也夫天下以市道交君有势我则从君君无势则去此固其理也有何怨乎居六年赵使防颇伐魏之繁阳【徐广曰属魏郡】拔之赵孝成王卒子悼襄王立使乐乗代防颇防颇怒攻乐乗乐乗走防颇遂奔魏之大梁其明年赵乃以李牧为将而攻燕拔武遂方城防颇居梁久之魏不能信用赵以数困于秦兵赵王思复得防颇防颇亦思复用于赵赵王使使者视防颇尚可用否防颇之仇郭开多与使者金令毁之赵使者旣见防颇防颇为之一饭斗米肉十斤被甲上马以示尚可用赵使还报王曰防将军虽老尚善饭然与臣坐顷之三遗矢矣赵王以为老遂不召楚闻防颇在魏隂使人迎之防颇一为楚将无功曰我思用赵人防颇卒死于夀阳
　　李牧者赵之北边良将也常居代鴈门备匈奴以便宜置吏市租皆输入莫府【如淳曰将军征行无常处所在为治故言莫府莫大也】为士卒费日击数牛飨士习射骑谨烽火多间牒厚遇战士为约曰匈奴即入盗急入收保有敢捕虏者斩匈奴每入烽火谨辄入收保不敢战如是数岁亦不亡失然匈奴以李牧为怯虽赵边兵亦以为吾将怯赵王让李牧李牧如故赵王怒召之使他人代将岁余匈奴每来出战出战数不利失亡多边不得田畜复请李牧牧杜门不出固称疾赵王乃复强起使将兵牧曰王必用臣臣如前乃敢奉令王许之李牧至如故约匈奴数岁无所得终以为怯边士日得赏赐而不用皆愿一战于是乃具选车得千三百乗选骑得万三千匹百金之士五万人【管子曰能破敌擒将者赏百金】彀者十万人悉勒习战大纵畜牧人民满野匈奴小入佯北不胜以数千人委之单于闻之大率众来入李牧多为竒陈张左右翼击之大破杀匈奴十余万骑灭檐【都甘反】褴【路谈反徐广曰一作临骃又案如淳曰胡名也在代北】破东胡降林胡单于奔走其后十余岁匈奴不敢近赵边城赵悼襄王元年防颇旣亡入魏赵使李牧攻燕拔武遂方城居二年厐暖破燕军杀剧辛后七年秦破赵杀将扈辄于武遂城斩首十万赵乃以李牧为大将军击秦军于宜安大破秦军走秦将桓齮封李牧为武安君居三年秦攻番吾李牧击破秦军南距韩魏赵王迁七年秦使王翦攻赵赵使李牧司马尚御之秦多与赵王宠臣郭开金为反间言李牧司马尚欲反赵王乃使赵葱及齐将顔聚代李牧李牧不受命赵使人微捕得李牧斩之废司马尚后三月王翦因急击赵大破杀赵葱虏赵王迁及其将顔聚遂灭赵
　　太史公曰知死必勇非死者难也处死者难方蔺相如引璧睨柱及叱秦王左右势不过诛然士或怯懦【徐广曰一作掘懦】而不敢发相如一奋其气威信敌国退而让颇名重太山其处智勇可谓兼之矣



　　史记集解卷八十一
　　钦定四库全书
　　史记集解卷八十二
　　宋　裴骃　撰
　　史记八十二
　　田单列传第二十二
　　田单者齐诸田疏属也湣王时单为临菑市掾不见知及燕使乐毅伐破齐齐湣王出奔已而保莒城燕师长驱平齐而田单走安平【徐广曰今之东安平也在青州临菑县东十九里古纪之酅邑齐改为安平秦灭齐改为东安平县属齐郡以定州冇安平故加东字】令其宗人尽断其车轴末而傅铁笼【徐广曰傅音附】已而燕军攻安平城坏齐人走争涂以轊折车败【徐广曰轊车轴头也音卫】为燕所虏唯田单宗人以鐡笼故得脱东保即墨燕旣尽降齐城唯独莒即墨不下燕军闻齐王在莒并兵攻之淖齿【徐广曰多作悼齿也】旣杀湣王于莒因坚守距燕军数年不下燕引兵东围即墨即墨大夫出与战败死城中相与推田单曰安平之战田单宗人以铁笼得全习兵立以为将军以即墨距燕顷之燕昭王卒惠王立与乐毅有隙田单闻之乃纵反间于燕宣言曰齐王已死城之不抜者二耳乐毅畏诛而不敢归以伐齐为名实欲连兵南而王齐齐人未附故且缓攻即墨以待其事齐人所惧唯恐他将之来即墨残矣燕王以为然使骑劫代乐毅乐毅因归赵燕人士卒忿而田单乃令城中人食必祭其先祖于庭飞鸟悉翔舞城中下食燕人怪之田单因宣言曰神来下教我乃令城中人曰当有神人为我师有一卒曰臣可以为师乎因反走田单乃起引还东乡坐师事之卒曰臣欺君诚无能也田单曰子勿言也因师之每出约束必称神师乃宣言曰吾唯惧燕军之劓所得齐卒置之前行与我战即墨败矣燕人闻之如其言城中人见齐诸降者尽劓皆怒坚守唯恐见得单又纵反间曰吾惧燕人掘吾城外冢墓僇先人可为寒心燕军尽掘垄墓烧死人即墨人从城上望见皆涕泣其欲出城怒自十倍田单知士卒之可用乃身操版插与士卒分功妻妾编于行伍之间尽散饮食飨士令甲卒皆伏使老弱女子乗城遣使约降于燕燕军皆呼万岁田单又收民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈田单乃收城中得千余牛为绛缯衣画以五彩龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明耀燕军视之皆龙文所触尽死伤五千人因衔枚击之而城中鼓噪从之老弱皆击铜器为声声动天地燕军大骇败走齐人遂夷杀其将骑劫燕军扰乱奔走齐人追亡逐北所过城邑皆畔燕而归田单兵日益多乗胜燕日败亡卒至河上而齐七十余城皆复为齐乃迎襄王于莒入临菑而听政襄王封田单号曰安平君
　　太史公曰兵以正合以竒胜【魏武帝曰先出合战为正后出为竒也正者当敌竒兵击不备】善之者出竒无穷竒正还相生如环之无端夫始如处女适【徐广曰音敌】人开户后如脱兎适不及距【魏武帝曰如女示弱脱兎往疾也】其田单之谓邪　初淖齿之杀湣王也莒人求湣王子法章得之太史嬓之家为人灌园嬓女怜而善遇之后法章私以情告女女遂与通及莒人共立法章为齐王以莒距燕而太史氏女遂为后所谓君王后也燕之初入齐闻画邑人【刘熈曰齐西南近邑画音获】王蠋贤令军中曰环画邑三十里无入以王蠋之故已而使人谓蠋曰齐人多高子之义吾以子为将封子万家蠋固谢燕人曰子不听吾引三军而屠画邑王蠋曰忠臣不事二君贞女不更二夫齐王不听吾谏故退而耕于野国旣破亡吾不能存今又劫之以兵为君将是助桀为防也与其生而无义固不如烹遂经其颈于树枝自奋絶脰而死齐亡大夫闻之曰王蠋布衣也义不北靣于燕况在位食禄者乎乃相聚如莒求诸子立为襄王


　　史记集解卷八十二
　　钦定四库全书
　　史记集解卷八十三
　　宋　裴骃　撰
　　史记八十三
　　鲁仲连邹阳列传第二十三
　　鲁仲连者齐人也好竒伟俶傥之画策而不肯仕官任职好持高节游于赵赵孝成王时而秦王使白起破赵长平之军前后四十余万秦兵遂东围邯郸赵王恐诸侯之救兵莫敢击秦军魏安厘王使将军晋鄙救赵畏秦止于荡隂不进【地理志河内有荡隂县】魏王使客将军新垣衍间入邯郸因平原君谓赵王曰秦所为急围赵者前与齐湣王争彊为帝已而复归帝今齐湣王已益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹预未有所决此时鲁仲连适游赵会秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾且为君责而归之平原君曰胜请为绍介【郭璞曰绍介相佑助者】而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之高士也衍人臣也使事有职吾不愿见鲁仲连先生平原君曰胜旣已泄之矣新垣衍许诺鲁连见新垣衍而无言新垣衍曰吾视居此围城之中者皆有求于平原君者也今吾观先生之玉貎非有求于平原君者也曷为久居此围城之中而不去鲁仲连曰世以鲍焦为无从颂而死者皆非也【鲍焦周之介士也见庄子】众人不知则为一身彼秦者弃礼义而上首功之国也【谯周曰秦用卫鞅计制爵二十等以战获首级者计而受爵是以秦人每战胜老弱妇人皆死计功赏至万数天下谓之上首功之国皆以恶之也】权使其士虏使其民彼即肆然而为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰先生助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王尝为仁义矣率天下诸侯而朝周周贫且微诸侯莫朝而齐独朝之居岁余周烈王崩【徐广曰烈王十年崩威王之七年】齐后往周怒赴于齐曰天崩地拆天子下席东藩之臣因齐后至则斮【公羊传曰欺三军者其法斮何休曰斮斩也】齐威王勃然怒曰叱嗟而母婢也卒为天下笑故生则朝周死则叱之诚不忍其求也彼天子固然其无足怪新垣衍曰先生独不见夫仆乎十人而从一人者宁力不胜而智不若邪畏之也鲁仲连曰呜呼梁之比于秦若仆邪新垣衍曰然鲁仲连曰吾将使秦王烹醢梁王新垣衍怏然不悦曰噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯【徐广曰邺县有九侯城九一作鬼鄂一作邢】文王纣之三公也九侯有子而好献之于纣纣以为恶醢九侯鄂侯争之强辩之疾故脯鄂侯文王闻之喟然而叹故拘之牖里之库百日欲令之死曷为与人俱称王卒就脯醢之地齐湣王将之鲁夷维子为执策而从谓鲁人曰子将何以待吾君鲁人曰吾将以十太牢待子之君夷维子曰子安取礼而来吾君彼吾君者天子也天子廵狩诸侯辟舍纳筦籥摄衽抱机视膳于堂下天子已食乃退而听朝也鲁人投其籥不果纳不得入于鲁将之薛假途于邹当是时邹君死湣王欲入吊夷维子谓邹之孤曰天子吊主人必将倍殡棺设北靣于南方然后天子南靣吊也邹之羣臣曰必若此吾将伏劒而死固不敢入于邹邹鲁之臣生则不得事飬死则不得赙禭然且欲行天子之礼于邹鲁邹鲁之臣不果纳今秦万乗之国也梁亦万乗之国也俱据万乗之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之为却军五十里适会魏公子无忌夺晋鄙军以救赵击秦军秦军遂引而去于是平原君欲封鲁连鲁连辞让使者三终不肯受平原君乃置酒酒酣起前以千金为鲁连夀鲁连笑曰所谓贵于天下之士者为人排患释难解纷乱而无取也即有取者是商贾之事也而连不忍为也遂辞平原君而去终身不复见其后二十余年燕将攻下聊城聊城人或谗之燕燕将惧诛因保守聊城不敢归齐田单攻聊城【徐广曰案年表田单攻聊城在长平后十余年也】岁余士卒多死而聊城不下鲁连乃为书约之矢以射城中遗燕将书曰吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功败名灭后世无称焉非智也三者世主不臣说士不载故智者不再计勇士不怯死今死生荣辱贵贱尊卑此时不再至愿公详计而无与俗同且楚攻齐之南阳魏攻平陆而齐无南靣之心以为亡南阳之害小不如得济北之利大故定计审处之今秦人下兵魏不敢东靣衡秦之势成楚国之形危齐弃南阳断右壤定济北计犹且为之也且夫齐之必决于聊城公勿再计今楚魏交退于齐而燕救不至以全齐之兵无天下之规与聊城共据期年之敝则臣见公之不能得也且燕国大乱君臣失计上下迷惑栗腹以十万之众五折于外【徐广曰此事去长平十年】以万乗之国被围于赵壤削主困为天下僇笑国敝而祸多民无所归心今公又以敝聊之民距全齐之兵是墨翟之守也食人炊骨士无反外之心是孙膑之兵也能见于天下虽然为公计者不如全车甲以报于燕车甲全而归燕燕王必喜身全而归于国士民如见父母交游攘臂而议于世功业可明上辅孤主以制羣臣下飬百姓以资说士矫国更俗功名可立也亡意亦捐燕弃世东游于齐乎裂地定封富比乎陶卫世世称孤与齐久存又一计也此两计者显名厚实也愿公详计而审处一焉且吾闻之规小节者不能成荣名恶小耻者不能立大功昔者管夷吾射桓公中其钩篡也遗公子纠不能死怯也束桎梏辱也若此三行者世主不臣而乡里不通乡使管子幽囚而不出身死而不反于齐则亦名不免为辱人贱行矣臧获且羞与之同名矣【方言曰荆淮海岱燕齐之间骂奴曰臧骂婢曰获】况世俗乎故管子不耻身在缧绁之中而耻天下之不治不耻不死公子纠而耻威之不信于诸侯故兼三行之过而为五霸首名高天下而光烛邻国曹子为鲁将三战三北而亡地五百里乡使曹子计不反顾议不还踵刎颈而死则亦名不免为败军禽将矣曹子弃三北之耻而退与鲁君计桓公朝天下会诸侯曹子以一劒之任枝桓公之心于坛坫之上顔色不变辞气不悖三战之所亡一朝而复之天下震动诸侯惊骇威加呉越若此二士者非不能成小防而行小节也以为杀身亡躯絶世灭后功名不立非智也故去感忿之怨立终身之名弃忿悁之节定累世之功是以业与三王争流而名与天壤相弊也愿公择一而行之燕将见鲁连书泣三日犹豫不能自决欲归燕已有隙恐诛欲降齐所杀虏于齐甚众恐已降而后见辱喟然叹曰与人刃我宁自刃乃自杀聊城乱田单遂屠聊城归而言鲁连欲爵之鲁连逃隐于海上曰吾与富贵而诎于人宁贫贱而轻世肆志焉
　　邹阳者齐人也游于梁与故呉人庄忌夫子淮隂枚生之徒交上书而介于羊胜公孙诡之间胜等嫉邹阳恶之梁孝王孝王怒下之吏将欲杀之邹阳客游以谗见禽恐死而负累乃从狱中上书曰臣闻忠无不报信不见疑臣常以为然徒虚语耳昔者荆轲慕燕丹之义白虹贯日太子畏之【应劭曰燕太子丹质于秦始皇遇之无礼丹亡去故厚养荆轲令西刺秦王精诚感天白虹为之贯日也如淳曰白虹兵象日为君烈士传曰荆轲发后太子自相气见虹贯日不彻曰吾事不成矣后闻轲死事不立曰吾知其然也】卫先生为秦画长平之事太白蚀昴而昭王疑之【苏林曰白起为秦伐赵破长平军欲遂灭赵遣卫先生説昭王益兵粮乃为应侯所事用不成其精诚上逹于天故太白为之食昴昴赵分也将有兵故太白食昴食干厯之也如淳曰太白乃天之将军也】夫精变天地而信不喻两主岂不哀哉今臣尽忠竭诚毕议愿知【张晏曰尽其计议愿王知之也】左右不明卒从吏讯为世所疑是使荆轲卫先生复起而燕秦不悟也愿大王孰察之昔卞和献宝楚王刖之【应劭曰卞和得玉璞献之武王武王示玉人玉人曰石也刖右足武王没复献文王玉人复曰石也刖其左足至成王时卞和抱璞哭于郊乃使玉尹攻之果得寳玉】李斯竭忠胡亥极刑是以箕子佯狂接舆辟世【张晏曰楚贤人佯狂避世也】恐遭此患也愿大王孰察卞和李斯之意而后楚王胡亥之听无使臣为箕子接舆所笑臣闻比干剖心子胥鸱夷臣始不信乃今知之愿大王孰察少加怜焉谚曰有白头如新倾葢如故【恒谭新论曰言内有以相知与否不在新故也】何则知与不知也故昔樊于期逃秦之燕借荆轲首以奉丹之事王奢去齐之魏临城自刭以却齐而存魏【汉书音义曰王奢齐人也亡至魏其后齐伐魏奢登城谓齐将曰今君之来不过以奢之故也夫义不茍生以为魏累遂自刭也】夫王奢樊于期非新于齐秦而故于燕魏也所以去二国死两君者行合于志而慕义无穷也是以苏秦不信于天下而为燕尾生白圭战亡六城为魏取中山【张晏曰白圭为中山将亡六城君欲杀之亡入魏文侯厚遇之还抜中山】何则诚有以相知也苏秦相燕燕人恶之于王王按劒而怒食以駃騠【汉书音义曰駃騠骏马也生七日而超其母敬重苏秦虽有谗谤而更膳以珍竒之味者也】白圭显于中山中山人恶之魏文侯文侯投之以夜光之璧何则两主二臣剖心拆肝相信岂移于浮辞哉故女无美恶入宫见妒士无贤不肖入朝见嫉昔者司马喜髌脚于宋卒相中山【晋灼曰司马喜三相中山苏林曰六国时人被此刑也】范雎折胁折齿于魏卒为应侯此二人者皆信必然之画捐朋党之私挟孤独之位故不能自免于嫉妒之人也是以申徒狄自沈于河【汉书音义曰殷之末世人】徐衍负石入海【列士传曰周之末世人】不容于世义不茍取比周于朝以移主上之心故百里奚乞食于路缪公委之以政戚饭牛车下而桓公任之以国【应劭曰齐桓公夜出迎客而戚疾击其牛角商歌曰南山矸白石烂生不遭尧与舜禅短布单衣适至骭从昏饭牛薄夜半长夜曼曼何时旦公召与语说之以为大夫】此二人者岂借宦于朝假誉于左右然后二主用之哉感于心合于行亲于胶漆昆弟不能离岂惑于众口哉故偏听生奸独任成乱昔者鲁听季孙之说而逐孔子宋信子罕之计而囚墨翟夫以孔墨之辩不能自免于谗谀而二国以危何则众口铄金积毁销骨也是以秦用戎人由余而霸中国齐用越人防而强威宣此二国岂拘于俗牵于世系阿徧之辞哉公听竝观垂名当世故意合则胡越为昆弟由余越人防是矣不合则骨肉出逐不收朱象管蔡是矣今人主诚能用齐秦之义后宋鲁之听则五伯不足称三王易为也是以圣王觉寤捐子之之心【徐广曰燕王让国于其大臣子之也】而能不说于田常之贤【应劭曰田常事齐简公简公说之而杀简公使人君去此心则国家安全也】封比干之后修孕妇之墓【应劭曰纣刳妊者观其胎产也】故功业复就于天下何则欲善无厌也夫晋文公亲其雠彊霸诸侯齐桓公用其仇而一匡天下【谓晋寺人勃鞮齐管仲也】何则慈仁慇勤诚加于心不可以虚辞借也至夫秦用商鞅之法东弱韩魏兵彊天下而卒车裂之越用大夫种之谋禽劲呉霸中国而卒诛其身是以孙叔敖三去相而不悔于陵子仲辞三公为人灌园【列士传曰楚于陵子仲楚王欲以为相而不许为人灌园】今人主诚能去骄傲之心怀可报之意披心腹见情素堕肝胆施德厚终与之穷逹无爱于士则桀之狗可使吠尧【韦昭曰言恩厚无不使也】而蹠之客可使刺由【应劭曰蹠之客为其人使刺由由许由也蹠盗蹠也】况因万乗之权假圣王之资乎然则荆轲之湛七族要离之烧妻子【应劭曰荆轲为燕刺秦始皇不成而死其族坐之湛没呉王阖闾欲杀王子庆忌要离诈以罪亡令呉王燔其妻子要离走见庆忌以劒刺之张晏曰七族上至曾祖下至曾孙】岂足道哉臣闻明月之珠夜光之璧以闇投人于道路人无不按劒相眄者何则无因而至前也蟠木根柢轮囷离诡【张晏曰根柢下本也轮囷离诡委曲槃戾也】而为万乗器者何则以左右先为之容也故无因至前虽出随侯之珠夜光之璧犹结怨而不见德故有人先谈则以枯木朽株树功而不忘今夫天下布衣穷居之士身在贫贱虽包尧舜之术挟伊管之辩怀龙逢比干之意欲尽忠当世之君而素无根柢之容虽竭精思欲开忠信辅人主之治则人主必有按劒相眄之迹是使布衣不得为枯木朽株之资也是以圣王制世御俗独化于陶钧之上【汉书音义曰陶家名模下圆转者为钧以其能制器为大小比之于天】而不牵于卑乱之语不夺于众多之口故秦皇帝任中庻子防嘉之言以信荆轲之説而首窃发周文王猎泾渭载吕尚而归以王天下故秦信左右而杀周用乌集而王【汉书音义曰太公望涂觏卒遇共成王功若乌鸟之防集也】何则以其能越挛拘之语驰域外之议独观于昭旷之道也今人主沈于谄谀之辞牵于帷裳之制【汉书音义曰言为左右便辟侍帷裳臣妾所见牵制】使不羁之士与牛骥同皁【汉书音义曰食牛马器以木作如槽也】此鲍焦所以忿于世而不留富贵之乐也【如淳曰庄子云鲍焦饰行非世抱木而死】臣闻盛饰入朝者不以利污义砥厉名号者不以欲伤行故县名胜母【汉书云里名胜母也】而曾子不入邑号朝歌而墨子廻车【晋灼曰朝歌者不时也】今欲使天下寥廓之士摄于威重之权主于位势之贵故囘靣污行以事謟谀之人而求亲近于左右则士伏死堀穴岩岩之中耳【诗云节彼南山维石岩岩】安肯有尽忠信而趋阙下者哉书奏梁孝王孝王使人出之卒为上客
　　太史公曰鲁连其指意虽不合大义然余多其在布衣之位荡然肆志不诎于诸侯谈说于当世折卿相之权邹阳辞虽不逊然其比物连类有足悲者亦可谓抗直不桡矣吾是以附之列传焉
  </div>
  <div class="pagination">
   <a href="史记集解_page18.html">
    上一页
   </a>
   <span>
    ...
   </span>
   <a href="史记集解_page14.html">
    14
   </a>
   <a href="史记集解_page15.html">
    15
   </a>
   <a href="史记集解_page16.html">
    16
   </a>
   <a href="史记集解_page17.html">
    17
   </a>
   <a href="史记集解_page18.html">
    18
   </a>
   <span class="current-page">
    19
   </span>
   <a href="史记集解_page20.html">
    20
   </a>
   <a href="史记集解_page21.html">
    21
   </a>
   <a href="史记集解_page22.html">
    22
   </a>
   <a href="史记集解_page23.html">
    23
   </a>
   <a href="史记集解_page24.html">
    24
   </a>
   <span>
    ...
   </span>
   <a href="史记集解_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
