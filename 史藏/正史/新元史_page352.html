<!DOCTYPE html>
<html>
<head>
    <meta charset="UTF-8">
    <title>新元史 - 第 352 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 352 页/共 398 页</h1>
    <div class="content">　　改河南行省检校官，迁礼部主事。拜监察御史，首言：“禴祠烝尝，古今大祭，今太庙惟一祭，而日享佛祠神御，非礼也。宜据经典行之。成均教化之基，不当隶集贤，宜中书省领之。诸侯王岁赐，宜有定额。分封易代之际，陈请恩例，世系亲疏无成书可考，宜仿先代修正玉牒。”皆不报。转江西行省郎中。入为国子监丞，迁宣文阁鉴书博士，兼经筵官。 

　　寻中书省命黼巡视河渠，黼上言曰：“蔡河源出京西，宋以转瑜之故，平地作堤，今河底填淤，高出地面，秋霖一至，横溃为灾。宜按故迹修浚，他日东河或有不测之阻，江淮运物可分道达于京师，此万世之利也。”亦不报。迁秘书太监，拜礼部侍郎。敕详定中外所上封事。已而廷议内外官通调，授黼江州路总管。 

　　至正十一年夏一月，盗起，陷蕲、黄，焚掠数千里，造船江北岸，锐意南攻。江州为大江咽喉之地，黼治城濠，募丁壮分守要害，且上攻守策。于江西行省请屯兵江北，北扼贼冲，不报。黼叹曰：“吾不知死所矣！” 

　　十二年正月，贼将赵普胜渡江，陷武昌，威顺王及省臣相继遁去。贼船蔽江而下，遂陷瑞昌。右丞孛罗帖木儿亦遁。黼虽孤立，然志气愈壮。黄梅县主簿也先帖木儿愿出击贼，黼大喜，向天洒酒与之誓。时贼已至，黼军仓卒无号，墨士卒面以统之，出战，黼身先士卒，也先帖木儿继之，贼大败，逐北六十里，乡丁依险阻遏贼归路，杀获二万余人。黼计贼不利于陆，必由水道来薄，乃冒铁椎于木杪，植沿岸水中，逆刺贼舟，谓之七星桩。会西南风急，贼舟扬帆至，遇桩莫能动。仓惶失措。官军发火箭射之，焚溺无算。行省上黼功，拜江西行省参知政事，江州、南康等处军民都总管，便宜行事。普胜屡败，愤甚，乃益兵环攻之，黼守孤城，提孱兵，无日不与贼战，中外援绝。 

　　二月，贼薄城下，平章政事秃坚不花启北门遁，黼引兵登陴。贼已至甘棠湖，焚西门，乃张弩射之。贼转攻东门，遂入城，黼引兵巷战，挥剑叱贼曰：“杀我，无杀百姓。”贼刺黼坠马，黼与从子秉昭，万户黄德隆俱骂贼死，年五十五。 

　　百姓闻黼死，哭声震天，相率具棺椁葬于东门外。事闻，赠摅忠秉义效节功臣、资德大夫、淮南江北等行中书省左丞、上护军，追封陇西郡公，谥忠文。诏立庙江州，赐额曰崇烈。官其子秉方集贤待制。黼兄冕居颖州，亦死于贼。秉昭，冕季子也。 

　　与黼同时在江西者有韩准，亦知名。准，字公衡，济州沛县人，登进士第，授同知孟州事。三迁至太常博士。拜监察御史，出为南康路总官，擢本路廉访使。 

　　至正十二年，蕲、黄贼入江西，平章以下皆遁，独准与右丞章伯颜固守相持五十四日，贼卒败退。十八年，陈友谅陷龙兴，来见准，准面壁卧。友谅曰：“向为县吏，已知公名。”准不答。展转遁至福建，拜江西行省参知政事。准志在收复，舆疾以往，寓于顺昌。旋改行台治书侍御史，遂上章告老，以行省左丞致仕。既而顺昌亦陷，准籍藁堂以，以丧礼自处，有疾，不服药而卒，年七十三。 

　　泰不华，字兼善，伯牙吾台氏。初名达普化，文宗赐以今名。世居白里山。父塔不台，入直宿卫，历台州台州录事判官，遂家台州。 

　　家贫，好读书，集贤待制周仁荣养而教之。登进士第，授集贤修撰，转秘书监著作郎。拜江南行台监察御史。时御史大夫脱欢贪暴，泰不华劾罢之。文宗建奎章阁学士院，擢为典签。改中台监察御史。 

　　惠宗即位，加文宗皇后太皇太后之号，泰不华率同列上疏争之。太后怒，欲杀言者，泰不华语众曰；“此事我自发之，不敢累诸公。”已而，太后怒解，赐金币以旌其直。出佥河南廉访司事，俄移淮西，又迁江南行御史台经历，辞不赴。转江浙行省左右司郎中。浙西大水，言于中书省，免其租。擢秘书监，改礼部侍郎。 

　　至正元年，授绍兴路总管。除没官牛租，令民自实田轻均赋役。行乡饮酒礼，教民兴让。民德之。召入史馆，与修辽、金、宋三史，书成，授秘书卿，改礼部尚书，兼会同馆事。 

　　八年，台州黄岩民方国珍作乱，劫掠漕运，诏江浙参政朵儿只班总舟师捕之。官军自相惊溃，朵儿只班被执，为所逼，秦国珍乞降。朝廷从之，国珍兄弟皆授官，国珍仍不肯赴，势益横。九年，诏泰不华察其事。泰不华上招捕之策，不听。寻除江东道廉访使，改侍讲学士，知制诰，同修国史，出为都水庸田使。 

　　十年十二年，国珍寇沿海诸路。十一年二月，诏孛罗帖木儿为江浙行省左丞，总兵至庆元。迁泰不华浙东道宣慰使都元帅，分兵温州，夹攻贼师。未发，贼寇温州，泰不华纵火筏焚之，遁去。孛罗帖木儿与泰不华约，以六月乙未合兵进讨。壬辰，孛罗帖木儿先期至大闾洋，兵败被执，国珍饰词上闻，泰不华闻之痛愤，数日不食。帝复遣大司农达识帖木儿等至黄岩招之，国珍兄弟皆登岸罗拜。是夕，泰不华欲命壮士袭杀之，密白于达识帖木儿，达识帖木儿曰：“我奉诏招降国珍，君欲擅杀乎？”乃檄泰不华至海滨，散其部众，授国珍兄弟官。寻迁台州路达鲁花赤。 

　　十二年，国珍兄弟复入海叛，泰不华发兵扼澄江，遣义士王大用至贼所示约信，使其来归。国珍留大用，以小舸二百突入舟港，泰不华语众曰：“吾以书生致位显贵，诚恐负所学。汝辈助我讨贼，克则汝功，不克则我死以报国。”众皆踊跃请行。时贼将陈仲达往来计议，伪言贼可降。泰不华率众，张受降旗，乘潮而至，与贼船遇，呼仲达申前议，仲达色变。泰不华知有异，即手斩之，直前攻贼船，身死五人，杀登船贼二人。贼欲拥泰不华过船，泰不华瞋目叱之，夺其刀，复杀二人。贼攒槊刺之，中颈死，犹植立不仆。贼投其尸于海，年四十九。时十二年三月庚子也。  

　　其家僮抱琴及临海尉李辅德，千户赤盏、义士张君璧皆死之。泰不华死后，除江浙行省参知政事，行台州路达鲁花赤事，不及闻命。后三年，追赠荣禄大夫、江浙行省平章政事、柱国，封魏国公，谥忠介。立庙台州，赐额崇烈。 

　　泰不华为人尚气节。初太平为台臣劾贬，泰不华独饯送都门外。太平曰：“公且止，无以我故累公。”泰不华毅然不从。后虽为时相所摈斥，人皆义之。篆书温润遒劲，师徐铉、张有，稍变其法，自成一家。著《重订复古编》十卷，行于世。 

　　樊执敬，字时中，济宁郓城人。少颖敏好学，由国子生擢授经郎。见帝师不拜，或问之曰：“帝师，天下所崇重，王公大臣见，必俯首为礼。君独不拜何也？”执敬曰：“吾孔氏之徒，岂拜异教者！”历官至侍御史。至正七年，擢山南道廉访使，移湖北道。十年，拜江浙行省参知政事。 

　　十二年二月，督海运于平江，将发，官宴犒，有客船自外至，验共券信，不虞乃海寇也，入港即纵火燔民居。时变起仓卒，军民扰乱，贼劫粮以去。执敬走昆山。 

　　及还省，而江西之贼已至昱岭关，平章政事月鲁帖木儿引军拒之，贼不得进。会月鲁帖木儿以疾卒，贼遂破昱岭关，犯余杭。 

　　执敬与平章政事定定治事，省中掾吏苏友龙素伉直，进言于执敬曰：“贼且至，城内空虚无备，标何””执敬曰：“吾当杀贼报国，倘不克，有死而已，何畏哉！” 

　　俄贼入，执敬上马率众出，中途遇贼，射死二人。贼逐之，又射死三人。已而贼来愈众，呼执敬降，执敬怒叱曰：“逆贼！守关吏不谨，汝得至此。恨不碎汝万段，何降也！”中枪坠马，仆田也先驰救之，亦中枪，与执敬俱死。 

　　事闻，赠翰林学士承旨、荣禄大夫、柱国，追封鲁国公，谥忠烈。 

　　汪泽民，字叔志，字国宣城人。少警悟，家贫力学。登延佑五年进士第，授同知岳州路平江州事。州民李甲死，其妻誓不改适，兄利其财，使人诬以奸私。妇不胜搒掠，自诬服。泽民至，廉知其枉而直之。朝廷征江南包银，府檄泽民分办，民不扰而事集。秩满，题春帖云：“及瓜当此日，行李似来时。”人以为信然。 

　　寻迁南安路总管府推官。万户朵儿赤跋扈自用，其府吏擅笞大庚令，令诉于府，同官不敢发一辞。泽民独捕府吏下狱，朵儿赤赂行台御史，召泽民诘之。泽民曰：“奸吏路人皆知，公欲骫法耶？卒治其罪。 

　　潮州府判官钱珍挑推官梁楫妻，不从，诬楫冒籴官米，杀之。事连廉访副使刘安仁，逮系二百余人，中书檄泽民讯之。狱具，珍自杀，诏戮其尸，安仁坐受赇除名，江西湖东道廉访使闻其名，命巡南安、赣州二路，事得专决，旋擢信州路总管府推官，丁内艰。 

　　服除，授平江路总管府推官。僧净广与他僧有隙。一日，邀广饮，其弟子夜杀广，而诬他僧杀之。他僧诬服。狱上，泽民阅其刀，有铁工名，召工问之，乃其弟子佩刀，遂释他僧，而置弟子于法。嘉定土豪朱、管二姓为奸利，泽民与总管道童籍其家，及征帐簿，备列官吏受赇数，惟泽民与道童名下疏曰：“不受。”丁母忧，去官。 

　　服阕，起济宁路兖州知州。衍圣公阶三品，泽民奏请增其品级，以示褒崇先圣之意，廷议韪之。 

　　至正三年，入为翰林侍制，与修辽、宋、金三史。书成，迁国子司业、集贤学士，阶大中大夫。未二月，即移书告老。大学士和尚曰：“集贤、翰林，养老尊贤之地，先生遽去何也。”泽民曰：“吾以布衣，荣叨三品，志愿已足，尚何求邪？”遂以礼部尚书致仁归。 

　　十三年，蕲、黄盗起，廉访使道童问计于泽民，告以收人心、振士气、筑城、浚濠、储粮、简卒、凡数十事。寇再至，皆却之。 

　　十六年夏六月，长枪叛帅琐南班、程述等渡江，欲袭宣城。城中兵不满数百，或劝泽民避去，廉访使木八沙、周伯琦亦以为言，泽民曰：“昔江万里寓鄱阳，大兵来，犹坐守不去，况父母之邦乎？”军费不给，泽民从容一言，获钞万锭，米三千斛。八月，江浙行省参政吉尼哥儿遣兵来援，城中恃援至，守懈，贼乘夜攀堞以上。城陷，执泽民逼之降，骂贼不屈，遂遇害，年八十三。琐南班等敬其节，具衣冠葬之。事闻，赠资善大夫、江浙行省左丞、上护军，追封谯郡公，谥文节。 

　　子用敬、用和、皆痛父，不食，卒。 

　　福寿，唐兀特氏。幼俊迈，读书知大义。以宿卫年劳授长宁寺少卿，累迁引进使、同知侍仪使、正使。出为饶州路达鲁花赤，擢淮西廉访副使。入为工部侍郎、佥太常礼仪院事，拜监察御史，迁户部侍郎、尚书。出为燕南道廉访使，又五迁为同知枢密院事。 

　　至正十一年，颖州盗发，事闻，时车驾在上都，执政欲驿奏其事。福寿曰：“比得请，则已不及事。”乃遣卫官哈剌章等讲讨之，奏上，惠宗嘉之，以为知缓急。 

　　明年，改也可札鲁忽赤，出为淮南行省平章政事。是时，贼陷濠、泗，势张甚，福寿筑集庆城，划江自守。 

　　十五年，迁江南行台御史大夫。初，湖广平章阿鲁灰率苗军援集庆有功，驻扬州。至是，为下所杀。苗军日事劫掠，不来援。及高邮、滁、和等州俱陷，人情益震恐，福寿乃练民兵为城守计，令有资者助饷。朝廷知其劳，数加赏赐。是年九月，贼将郭天叙、张天佑来攻，其党陈野仙杀二人以降，野仙导为民兵所杀。从子兆先其众屯方山，与中丞蛮子海牙相犄角。 

　　十六年二月，朱元璋败蛮子海牙于采石。三月，进围集庆，擒兆先，降其众。福寿督兵出战，败于蒋山，城遂陷。福寿独据胡床，坐凤皇台下，或劝之去，叱曰：“吾与城为存亡，去将何之？”时百司奔溃，惟达鲁花赤达尼达思就福寿问事，留弗去。俄而乱兵至，福寿与达尼达思、参政百家奴皆死之。事闻，赠福寿金紫光禄大夫、浙江行省左丞相、上柱国，追封卫国公，谥忠肃。时殉难者，又有侍御史贺方。 

　　贺方，字伯京，晋宁人。幼聪慧，日诵千余言，人呼为小学士。由国学生累官翰林直学士，出为江南行台汉书侍御史。城陷，死之。 

　　褚不华，字君实，隰州石楼人，沈默有器局。泰定初，补中瑞司译史。授海道副千户，转嘉兴路治中，累迁西台、南台监察御史，佥河西道廉访司事，称淮东，未几擢副使。 

　　汝颖资起，不华行郡至淮安，先事为守御计，且请知枢密院老章、判官刘甲守韩信城，相犄角为声援。复上章劾总兵及诸将逗挠之罪，以功迁廉访使，阶中奉大夫。甲有智勇，攻贼辄胜，贼惮之，号曰刘铁头，不华恃为援。总兵者衔不华劾已，乃调甲使别出贼，以困不华。甲去，韩信城陷，贼筑长围以困淮安。 

　　俄而天长青军普颜帖木儿所部黄军皆叛从贼，贼率以来攻，不华退入哈剌章营。贼稍引去，乃出抵杨村桥。贼奄至，杀廉访副使不答失里，啖其尸，不华以余兵入淮安。 

　　时城东、西、南三面皆贼，惟北门通沐阳，阻赤鲤湖，指挥使魏岳、杨罗驻兵沐阳，淮安倚其争夺饷，未几，赤鲤湖复为贼所据，沐阳路绝。贼遂进栅南锁桥，不华与元帅张存义、佥事忽都不花突贼栅，殊死战。贼败走，追北二十里。 

　　城中食且尽，元帅吴德璓运粮万斛至，为贼所掠，德璓仅以身免。贼攻城日急，总兵者按兵不救。城中饿莩仆道上，即取啖之，一切草木、鱼虫、鸟兽及靴皮、鞍鞫、败引之筋皆食尽，后老稚更相食。撤屋为薪，人多露宿，坊陌生荆棘。力尽城陷，不华中伤，见执，贼脔之。次子伴哥冒刃护之，亦见杀。时至正十六年十月乙丑。 

　　不华守淮安五年，人比之张巡。明年御史哈剌章言不华徇忠尽节，宜加褒赠。诏赠翰林学士承旨、荣禄大夫、柱国，追封卫国公，谥忠肃。赙钞二百锭，以恤其家。 

　　普化帖木儿，字兼善，答鲁乃蛮氏。父帖木哥，江南行台御史大夫。 

　　普化帖木儿，累官江浙行省平章政事。至元十八年，改福建行省。十九年，陈友谅遣其将邓克明由建昌分三道寇闽。二十年，延平陷，进围建宁。时经略使伯颜不花守建宁，普化帖木儿合诸县兵援之。秋七月，克延平，建宁围始解。二十一年，邓克明复导渠帅胡廷瑞等大举入寇。三月，邵武陷，复围建宁。普化帖木儿与平章完者帖木儿、参知政事帖木烈思议，檄汀州总管陈有定援建宁。有定部将帖木烈思率数十骑突入城中，人心始固。已而有定复邵武，胡晚败遁，建宁前后被围一百七十余日，城卒完。诏赐普化帖木儿御衣上尊，加银青荣禄大夫，用便宜如故事。是年八月，迁江行台御史大夫。时行台移绍兴，张士诚弟士信据杭州，普化帖木儿不能有所设施。 

　　二十二年，士诚讽行台请于朝封已吴王，弗从，即遣人索行台印。普化帖木儿置其印于库曰：“我头可断，印不可得。”又逼之登舟曰：“我可死，弗可辱也。”从容沐浴更衣，与妻子诀，乃饮药死，掷杯地上曰：“我死，逆贼当踵我而死。”时士诚幽丞相达识帖木儿于绍兴，达识帖木儿闻普化帖木儿自杀，叹曰：“大夫死矣，吾不死何为？”亦饮鸩死。 

　　刘鹗，字楚奇，吉安永丰人。少力学，吴澄爱重之。皇庆初，为扬州学录。 

　　至正元年，擢湖广儒学提举。学田为有力者所据垂三十年，鹗至，白于台省而复之。未几，入为秘书郎，擢翰林修撰，丁忧归。 

　　十二年，除江州路总管。红巾贼起，江西瓦解，鹗练兵为恢复计，威声甚著。 

</div>
    <div class="pagination">
<a href="新元史_page351.html">上一页</a><span>...</span><a href="新元史_page347.html">347</a><a href="新元史_page348.html">348</a><a href="新元史_page349.html">349</a><a href="新元史_page350.html">350</a><a href="新元史_page351.html">351</a><span class="current-page">352</span><a href="新元史_page353.html">353</a><a href="新元史_page354.html">354</a><a href="新元史_page355.html">355</a><a href="新元史_page356.html">356</a><a href="新元史_page357.html">357</a><span>...</span><a href="新元史_page353.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
