<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 28 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 28 页/共 60 页</h1>
    <div class="content">




　　旧五代史巻五十七攷证
　　钦定四库全书
　　旧五代史巻五十八
　　宋门下侍郎参知政事监修国史薛居正等撰
　　唐书第三十四
　　列十
　　赵光逢字延吉曾祖植岭南节度使祖存约兴元府推官父隐右仆射光逢与弟光裔皆以文学徳行知名【旧唐书光裔光启三年进士擢第累迁司勲郎中文馆学士改膳部郎知制诰季述废立之后旅游江表以避患岭南刘隐深礼之奏为副使因家岭外】光逢防嗜典坟动守规检议者目之为玉界尺僖宗朝登进士第逾月辟度支廵官歴官台省内外两制俱有能名转尚书左丞翰林承旨昭宗幸石门光逢不从昭宗遣内养戴知权诏赴行在称疾解官驾在华州拜御史中丞时有道士许岩士瞽者马道殷出入禁庭骤至列卿宫相因此以左道求进者众光逢持宪纪治之皆伏法自是其徒颇息改礼部侍郎知贡举光化中王道寝衰南北司为党光逢素性慎静虑祸及巳因挂冠伊洛屏絶交逰凡五六年门人栁璨登庸除吏部侍郎太常卿【案唐摭言云光化二年赵光逢于栁璨及第后三年不迁时璨自内庭大拜光逢始以左丞征入】入梁为中书侍郎平章事累转左仆射兼租庸使上章求退以太子太保致仕梁末帝爱其才征拜司空平章事无防以疾辞授司徒致仕【唐摭言云光逢膺大用居重地十余嵗上表乞骸守司空致仕唐二年复征拜上相】同光初弟先为平章事时谒问于私第尝语及政事他日光逢署其户曰请不言中书事其清浄寡欲端黙如此尝有女冠寄黄金一镒于其家时属乱离女冠委化于他土后二十年金无所归纳于河南尹张全义请付诸宫观其旧封尚在两登廊庙四退邱园百行五常不欺闇室搢绅咸仰以为名敎主天成初迁太保致仕封齐国公卒于洛阳诏赠太傅
　　光光逢之弟也【案新唐书俱云赵隠子三人光逢光裔光为后唐相者光也原本避宋讳称光为光裔似混二人为一今改正】俱以词艺知名亦登进士第【旧唐书云大顺二年进士登第天祐初累官至驾部郎中】光仕梁厯清显伯仲之间咸以方雅自髙北人闻其名者皆望风钦重及庄宗平定汴洛时卢程以狂妄免郭崇韬自勲臣拜议者以为国朝典礼故实须访前代名家咸曰光有宰相器薛廷珪李琪当武皇为晋王时当因为册使至太原故皆有宿望当时咸谓宜处台司郭崇韬采言事者云廷珪朽老浮华无相业琪虽文学髙倾险无士风皆不可相乃止同光元年十一月光与韦説并拜平章事光生于季末渐染时风虽欲跃鳞振翮仰希前辈然才力无余未能恢逺朝廷每有礼乐制度沿革拟议以为巳任同列既匪博通见其浮谭横议莫之测也豆卢革虽慿门地在本朝时仕进尚微久从使府朝章典礼未能深悉光每有发论革但唯唯而巳后革奏议或当光谓羣官曰昨有所议前座一言粗当近日差进学者其可巳乎其自负如此是条制权豪强买人田宅或陷罪害籍没显有屈塞者许人自理内官杨希朗者故观军容使复防从子也援例理复恭旧业事下中书光谓崇韬曰复恭与南山谋逆显当国法本朝未经昭雪安得论理崇韬私抑宦者因具奏闻希朗泣防于庄宗庄宗令自光言之希朗陈防叔祖复光有大功于王室室伯祖复恭为张濬所搆得罪前朝当时强臣掣肘国命不行及王行瑜伏诛徳音昭洗制书尚在相公本朝世族谙练故事安得谓之未雪耶若言未雪吾伯氏彦博洎诸昆仲监防诸镇何途得进渐至声色俱厉光方恃名徳为其所折悒然不乐又以希朗幸臣虑摭他事危已心不自安三年夏四月病疽卒赠左仆射郑珏昭宗朝宰相綮之侄孙父徽河南尹张全义判官光化中登进士第【欧阳史云珏举进士数不中全义以珏属有司乃得及第】厯文馆校书集贤校书监察御史入梁为补阙起居郎召入翰林累迁礼部侍郎充职珏文章美丽旨趣雍容自策名登朝张全义皆有力焉贞明中拜平章事庄宗入汴责授莱州司户未防量移曹州司马张全义言于郭崇韬将复相之寻入为太子宾客明宗即位任圜自蜀至安重诲不欲圜独拜宰辅共议明堂一人共之孔循言珏贞明时久在中书性畏慎而长者美词翰好人物重诲即奏与任圜并命为相有顷珏以老病耳疾不任中书事四上章请明宗惜之久而方允乃授开府仪同三司行尚书左仆射致仕仍赐郑州庄一区明宗自汴还洛阳遣中使抚问赐钱二十万食羊百口长兴初卒赠司空初珏应进士十九年方登第名姓为第十九人自登第凡十九年为宰相又昆仲之次第十九时亦异之子遘太平兴国中任正郎
　　崔协字思化逺祖清河太守第二子寅仕后魏为太子洗马因为清河小房至唐朝盛为流品曾祖邠太常卿祖瓘吏部尚书父彦融楚州刺史彦融素与崔荛善尝为万年令荛谒于县彦融未出见案上有尺题皆赂遗中贵人荛知其由径始恶其为人及除司勲郎中荛为左丞通刺不见荛谓曰郎中行止鄙杂故未见宰相知之改楚州刺史卒于任诫其子曰世世无忘荛故其子弟尝与崔雠协即彦融之子也幼有孝行登进士第释褐为度支巡官渭南尉直史馆厯三署入梁为左司郎中万年令给事中累官至兵部侍郎与中书舍人崔居俭相遇于幕次协厉声而言曰崔荛之子何敢相见居俭亦报之左降太子詹事俄拜吏部侍郎同光初改御史中丞宪司举奏多以文字错误屡受责罚协器宇宏爽髙谈虚论多不近理时人以为虚有其表天成初迁礼部尚书太常卿因枢密使孔循保荐拜平章事初豆卢革韦説得罪执政议命相枢密使孔循意不欲河朔人居相位任圜欲相李琪而郑珏素与琪不协孔循亦恶琪谓安重诲曰李琪非无艺学但不防耳朝论莫若崔协重诲然之因奏择相明宗曰谁可乃以协对任圜奏曰重诲被人所卖如崔协者少识文字时人谓之没字碑臣比不知书无才而进已为天下笑何容中书之内更有笑端明宗曰易州刺史韦肃人言名家待我尝厚置于此位何如肃茍未可则冯书记是先朝判官为称宗呼之朝退宰臣枢密使休于中兴殿之庑下孔循拂衣而去曰天下事一则任圜二则任圜崔协暴死则已不死防居此位重诲私谓圜曰今相位缺人协且可乎圜曰朝廷有李琪者学际天人奕业轩冕论才校艺可敌时辈百人而谗夫巧沮忌害其能必舍琪而相协如弃苏合之丸取蛣蜣之转也重诲笑而止然重诲与循同职循日言琪之短协之长故重诲竟从之而协登庸之后庙堂秉笔假手于人朝廷以国庠事重命协兼判祭酒事协上奏毎嵗补监生二百为定物议非之【北梦琐言明宗问宰相冯道卢质近日吃酒否封曰质曽到臣居亦饮数爵臣劝不令过度事亦如酒过则患生崔协强言于坐曰臣闻食以心镜酒极好不加药饵足以安心神左右见其肤浅不觉哂之】四年春驾自夷门还京从至须水驿中风暴卒诏赠尚书左仆射諡曰恭靖子颀颂夀贞惟颂仕皇朝官至左谏议大夫卒于鄜州行军司马
　　李琪字台秀五代祖登天寳末礼部尚书东都畱守安禄山陷东郡遇害累赠太尉諡曰忠懿憕孙寀元和朝位至给事中宷子敬方文宗朝谏议大夫敬方子縠广明中为晋公王铎都统判官以收复功为谏议大夫琪即縠之子也年十三词赋诗颂大为王铎所知然亦疑其假手一曰铎召縠防于公署密遣人以汉祖得三杰赋题就其第试之琪援笔立成赋尾云得士则昌非贤罔共龙头之友斯贵鼎足之臣可重宜哉项氏之败亾一范増而不能用铎览而骇之曰此儿大器也将擅文价【太平广记琪总角谒铎铎顾曰适蜀中诏到用夏州拓跋思防为收复都统可作一诗否即秉笔立制云飞骑经巴栈鸿恩及夏台将从天上去人自日邉来此处金门远何时玉辇回蚤平关右贼莫待诏书催铎益竒之因执琪手曰此真鳯毛也时年十四明年丁母忧因流寓青齐然糠照薪俾夜作昼览书数千巻间为诗赋唐僖宗再幸梁洋窃赋云哀痛不下诏登封谁上书】昭宗时李谿父子以文学知名琪年十八防赋一轴谒谿谿览赋惊异倒屣迎门出琪调哑钟捧日等赋谓琪曰余尝患近年文士辞赋皆数句之后未见赋题吾子入句见题偶属典丽吁可畏也琪由是益知名举进士第天复初应博学宏词居第四等授武功县尉辟转运巡官迁左拾遗殿中侍御史自琪为谏官宪职凡时政有所不便必封章论列文章秀丽览之者倦琪兄珽亦登进士第才藻富赡兄弟齐名而尤为梁祖所知以珽为崇政学士琪自左补阙入为翰林学士【北梦琐言梁李相国琪唐末以文学策名仕致御史昭宗播迁衣冠荡折琪藏迹于荆楚间自晦其迹号华原李长官其堂兄光符宰宜都尝厌薄之琪寂寞毎临流踞石摘树叶而试草制词吁嗟怏怅而投叶水中梁祖受禅徴入拜翰林学士】累迁户部侍翰林承防梁祖西抗邠岐北攻泽潞出师燕赵经畧四方暂无宁岁而琪以学士居帐中专掌文翰下笔称防宠遇逾伦是时琪之名播海内琪重然诺怜才奬善家门雍睦贞明龙徳中歴兵礼吏侍郎受命与冯锡嘉张充郗殷象同撰梁太祖实録三十巻迁御史中丞累擢尚书左丞中书门下平章事时琪与萧顷同为宰相顷性畏慎深密琪倜傥负气不拘小节中书奏覆多行其志而顷专掎摭其咎防琪除吏是试蹑名衔改摄为守为顷所奏梁帝大怒将投诸荒裔而为赵岩辈所援罢相为太子少保庄宗入汴素闻琪名累欲大任同光初歴太常卿吏部尚书三年秋天下大水国计不充庄宗召百寮许上封事陈经国之要琪因上疏曰臣闻王者富有兆民深居九重所重患者百姓凋耗而不知四海困穷而莫救下情不得上逹羣臣不敢指言今陞下以水潦之灾军食乏阙焦劳罪已迫切疚怀避正殿以责躬访多士而求理则何思而不获何议而不臧止在改而行之足以择其善者臣闻古人有言曰谷者人之司命也地者谷之所生也人者君之所理也有其谷则国力备定其地则人食足察其人则徭役均知此三者为国之急务也轩黄已前不可详记自尧湮洪水禹作司空于时辨九等之田收什一之税其时户一千三百余万定垦地约九百二十万顷最为太平之盛及啇革夏命重立田制每私田十亩种公田九亩水早同之亦什一之义也洎乎周室立井田之法大约百里之提封万万井出车百乘戎马四百匹畿内兵车万乘马四万匹以田法论之亦什一之制也故当成康之世比尧舜之朝户口更増二十余万非他术也盖三代以前皆计入以为出计农以立军虽逢水旱之灾而有凶荒之备降及秦汉重税工啇急闗市之征倍舟车之算人户既以减耗古制犹以兼行按此时户口尚有千二百余万垦田亦八百万顷至于三国并兴两晋之后则农夫少于军众战马多于耕牛供军须夺于农粮秣马必侵于牛草于是天下户口只有二百四十余万洎隋文之代两汉比隆及焬帝之年又三分去一我唐太宗文皇帝以四夷初定百姓未丰延访羣臣各陈所见惟魏徴独劝文皇力行王道由是轻徭薄赋不夺农时进贤良悦忠真天下粟价防直两钱自贞观至于开元将及一千九百万户五千三百万口垦田一千四百万顷比之尧舜又极増加是知救人瘼者以重敛为病源料兵食者以专农为军政仲尼云百姓足君孰与不足臣之此言是魏徴所以劝文皇也伏惟深畱宸鉴如以六军方阙不可轻徭两税之余犹须重敛则但不以折纳为事一切以本色输官又不以纽配为名止以征耗加纳犹应感悦未至流亡况今东作是时羸牛将驾数州之地千里运粮有此差徭必方春种今秋若无粮草何以赡军臣伏思汉文帝时欲人务农乃幕人入粟得拜爵及赎罪景帝亦如之后汉安帝时水旱不足三公奏请富人入粟得闗内及公卿以下散官本朝乾元中亦曽如此今陛下纵不欲入粟授官愿明降制防下诸道令差百姓转仓之处有能出力运官物到京师五百石以上白身授一初任州县官有官者依资迁授欠选者使与放选千石以上至万石不拘文武明示赏酬免令方春农人流防斯亦救民转仓赡军之一术也庄宗深重之寻命为国计使埀为辅相俄遇萧墙之难而止及明宗即位豆卢革韦説得罪任圜陈奏请命琪为相为孔循郑珏排沮乃相崔协琪时为御史大夫安重诲于防门前专杀殿直马延虽曽弹奏而依违词旨不敢正言其罪以是托疾三上章请老朝防不允除授尚书左仆射自是之后尤为宰执所忌凡有奏陈靡不望风横沮天成末明宗自汴州迁洛琪为东都畱司官班首奏请防偃师奉迎时琪奏中有败契丹之凶党破真定之逆城之言诏曰契丹即为凶党真定不是逆城李琪罚一月俸又尝奉勅撰霍彦威神道碑文琪梁之故相也叙彦威仕梁歴任不言其伪中书奏曰不分真伪是混功名望令改撰诏从之多此类也琪虽博学多才拙于遵养时晦知时不可为然犹多岐取进动而见排由已不能镇靖也以太子太傅致任长兴中卒于福善里第时年六十子贞官至邑宰琪以在内署时所为制诏编为十卷目曰金门集大行于世
　　萧顷字子澄京兆万年人故相仿之孙京兆尹廪之子顷聪悟善属文昭宗庙擢进士第歴度支巡官太常博士右补阙时国步难难连师倔强率多奏请欲立家庙于本镇顷上章论奏乃止累迁吏部员外郎先是张濬自中书出为右仆射梁祖判官高劭使梁祖廕求一子出身官省寺皆称无例濬曲为行之指挥甚急吏徒惶恐顷判云仆射未集郎官赴省上指挥公事且非南宫旧仪濬闻之慙悚致谢顷由是知名梁祖亦奬之顷入梁歴给谏御史中丞礼部侍郎知贡举咸有能名自吏部侍郎拜中书门下平章事与李琪同辅梁室事多矛盾庄宗入汴顷坐贬登州司户量移濮州司马数年迁太子宾客天成初为礼部尚书太常卿太子少保致仕卒时年六十九辍朝一曰赠太子少师
　　史臣曰夫相辅之才从古难得盖文学政事履行谋猷不可缺一故也如数君子者皆互有所长亦近代之良相也如齐公之明节李琪之文章足以圭表搢绅笙簧典诰陟之廊庙宜无愧焉



　　旧五代史巻五十八
　　旧五代史巻五十八攷证
　　唐列传十赵光逢父隠右仆射　案旧唐书作左仆射
　　僖宗朝登进士第　僖宗原本作昭宗据旧唐书光逢系干符五年进士当作僖宗今改正
　　时有道士许岩士　许岩士原本脱士字今据新唐书及通鉴増入
　　李琪敬方子縠广明中为晋公王铎都统判官　案太平广记引李琪集序作父敬佐王铎滑州幕考李琪祖名敬方其父不得名敬疑太平广记冩之讹
　　戍马四百匹　四百原本作四千今据汉书改正以太子太傅致仕　案太傅欧阳史作少傅



　　旧五代史巻五十八攷证
　　钦定四库全书
　　旧五代史巻五十九
　　宋门下侍郎参知政事监修国史薛居正等撰
　　唐书第三十五
　　列十一
　　丁会字道隠夀州夀春人父季会幼放荡纵横不治农产恒随哀挽者学绋讴尤嗜其声既长遇乱合雄儿为盗有志功名黄巢渡淮会从梁祖为部曲梁祖镇汴会厯都押衙自梁祖诛宗权并时溥屠朱瑄走朱瑾会恒以兵从多立竒功文徳中表授怀州刺史厯滑州留后河阳节度使检校司徒自河阳以疾致政于洛阳梁祖季年猜忌故将功大者多遭族灭会隂有避祸之志称疾者累年天复元年梁祖庵有河中晋绛乃起会为昭义节度使昭宗幸洛阳加同平章事其年昭宗遇弑哀问至防三军缟素流涕久之时梁祖亲讨刘守文于沧州驻军于长芦三年十二月王师攻防居旬日防以潞州归于武皇【北梦琐言梁祖雄猜疑忌功臣忽谓敬翔曰吾梦丁防在前祗侯吾将乘马欲出圉人以马就台忽为丁防跨之以出时梦中怒叱喝数声因惊觉甚恶之是月丁防举潞州军民归于河东矣】引见防泣曰臣非不能守潞但以汴王簒弱唐祚猜嫌旧将臣虽防保荐之防而不忍相从今所谓吐盗父之食以见王也武皇纳之赐甲第于太原位在诸将上五年汴将李思安围潞州以会为都招讨使检校太尉庄宗嗣王位与防决谋破汴军于夹城七年十一月卒于太原庄宗即位追赠太师有子七人知沆为梁祖所诛余皆厯内职
　　阎宝字琼美郓州人父佐海州刺史宝少事朱瑾为牙将瑾之失守于兖也宝与瑾将胡规康怀英归汴梁皆擢任之自梁祖陈师河朔争霸闗西宝与葛从周丁会贺徳伦李思安各为大将统兵四出所至立功厯洺随宿郑四州刺史天佑六年梁祖以宝为邢洺节度使检校太傅庄宗定魏博十三年攻相卫洺磁下之宝独保邢州城孤援絶八月宝以邢州降庄宗嘉之进位检校太尉同平章事遥领天平军节度使东南面招讨等使待以宾礼位在诸将上每有谋画与之参决契丹之冦幽州周徳威危急宝与李存审从明宗击契丹于幽州州西北解围而还胡栁之役诸军逗挠汴军登无石山其势甚盛荘宗望之畏其不敌且欲保营宝进曰王深入敌境偏师不利王彦章骑军巳入濮州山下唯列步兵向晩皆有归志我尽鋭击之败走必矣今若引退必为所乗我军未集更闻贼胜即不战而自溃也凡决胜料情情势巳得断在不疑今王之成败在此一战若不决胜设使余众渡河河朔非王有也王其勉之庄宗闻之耸聼曰微公防失计即引骑大噪奋矟登山大败汴人十八年张文礼杀王镕叛宝帅师进讨八月収赵州进渡滹水擒贼党张友顺以献九月进逼真定结营西南隅掘堑栅以环之决大悲寺漕渠以浸其郛十九年正月契丹三十万乗援镇州前锋至新乐众心忧之宝见庄宗指陈方略军情乃安敌退加检校侍中三月城中饥王处瑾之众出城求食宝纵其出伏兵截击之饥贼大至诸军未集为贼所乗宝乃収军退保赵州因慙愤成疾疽发背而卒时年六十同光初追赠太师晋天福中追封太原郡王有子八人宏伦宏儒皆位至郡守符习赵州昭庆县人少从军事节度使王镕积功至列校自庄宗经略河朔与镕连衡常令习率师从庄宗征讨镕为张文礼所害时习在徳胜寨文礼上书请习等归镇习雨泣防于庄宗曰臣本赵人家世事王氏故使尝授臣一剑俾臣平荡凶冦自闻变故徒怀寃愤欲以自刭无益于营魂且文礼乃幽沧叛将赵王知人不尽过意任使致被反噬臣虽不武愿在霸府血战而死不能委身于凶首庄宗曰尔既怀旧君之爱可复仇乎吾当助尔习等举身投地号痛感激谢曰王必以故使而辅翼之劳雪其寃耻臣不敢期师旅为助但悉本军可以诛其逆防庄宗即令阎寳史建瑭助习讨文礼乃以习为成徳军兵马留后及文礼诛将正授节钺习不敢当其任辞曰臣縁故使未葬又无嗣息臣合服斩缞臣礼制毕听命及荘宗兼领镇州乃割相卫二州置义宁军以习为节度使习奏曰魏博六州见系霸府不宜遽有割隶但授臣河南一镇臣自攻取乃授天平军节度东南面招讨使习有器度性忠壮自庄宗十年沿河战守习常以本军从心无顾望诸将服其为人同光初以习为邢州节度明年移镇青州四年二月赵在礼盗据魏州习受诏以淄青之师进讨至则防军乱习乃退军渡河明宗自邺赴洛遣使召之习不时而至既至谒眀宗于胙县霍彦威谓习曰主上所知者十人公在其四何犹豫乎习乃从眀宗入汴眀宗即位加兼侍中令归本镇属青州守将王公俨拒命复授习天平军节度使四年移汴州节度使【宋史顔衎天成中为邹平令符习初镇天平习武臣之防慎者以书告属邑毋聚敛为献贺衎未领书以故规行之寻为吏所讼习遽召衎笞之幕客军吏咸以为辱及正人习甚悔焉即表为观察判官且塞前事】安重诲素不悦习会汴人言习厚赋民钱以代纳藁及纳军租多収加耗由是罢归京师【通鉴习自恃宿将议论多抗安重诲故重诲求其过奏之】授太子太师致仕求归故里许之乃归昭庆县眀宗以其子令谦为赵州刺史习飞扬痛饮周逰田里不集朋徒不过郡邑如此累年中风而卒赠太师子防嗣位至礼部侍郎
　　乌震冀州信都人也少孤自勤于乡校弱冠从军初为镇州队长以功渐升部将与符习从征于河上颇得士心闻张文礼弑王镕志复主雠震泣请行兵及恒阳文礼执其母妻洎儿女十口诱之不回攻城日急文礼忿之咸割鼻断腕不絶其肤放至军门观者皆不忍正视震一痛而止愤激奋命身先矢石镇州平以功授震深赵二州刺史其性纯质以清直御下在河北独有政声移易州刺史兼南北面水陆转运招抚等使契丹犯塞渔阳路梗震率师运粮三入蓟门擢为河北道副招讨遥领宣州节度使代房知温军于卢台及至军会戍兵龙晊所部邺都奉节等军数千人作乱未及交印而遇害眀宗闻之废朝一日诏赠太傅震略涉书史尤嗜左氏好为诗善笔札凡邮亭佛寺多有留题之迹及其遇祸燕赵之士皆叹惜之
　　王瓒故河中节度使重盈之诸子也天复初梁祖既平河中追念王氏旧恩辟瓒为宾佐梁祖即位厯诸卫大将军兖华两镇节度使开封尹贞明五年代贺瓌统军驻于河上时李存审筑垒于徳胜渡秋八月瓒率汴军五万自黎阳渡河将掩击魏州眀宗出师拒之瓒至顿邱而旋于杨村夹河筑垒架浮航自滑馈运相继瓒严于军法令行禁止然防略应变则非所长十一月瓒率其众观兵于戚城明宗以前锋击之复获将李立十二月逻骑报汴之馈粮千计沿河而下可掩而取之庄宗遣徒兵五千设伏以待之使骑军循河南岸西上俘获馈役数千瓒结阵河曲以待王师既而兵合一战败之瓒众走保南城瓒以小舟北渡仅免是日获马千余匹俘斩万级王师乗胜徇地曹濮梁主以瓒失律令戴思逺代还及王师袭汴时琼为开封府尹梁主闻王师将至自登建国门楼日夜垂泣时持国宝谓瓒曰吾终保有此者系卿耳令瓒阅市人散徒登城为备洎明宗至封邱门瓒开门迎降翼日庄宗御徳殿瓒与百官待罪及进币马诏释之仍令収梁主尸备槥椟权厝于佛寺漆首函送于郊社居数日段凝上疏奏梁朝掌事权者赵岩等并助成虐政结怨于人圣政惟新宜诛首恶以谢天下于是张汉杰张汉融张汉伦张希逸赵縠朱珪等并族诛家财籍没瓒闻诸族当法忧悸失次毎出则与妻子诀别郭崇韬遣人慰譬之诏授宣武军节度副使知府事检校太傅如故【欧阳史瓒伏地请死庄宗劳而起之曰朕与卿家世婚姻然人臣各为主耳复何罪耶因以为开封尹迁宣武军节度使】瓒心忧疑成疾十二月卒赠太子太师瓒虽为治严肃而惨酷有家世风自厯守藩镇颇能除盗而明不能照下及尹政京邑委政于爱壻牙将幸廷蔚曲法纳贿因縁为奸初汴人驻军于河上军计不足瓒请率汴之富户出助军钱赋取不均人靡控防至有雉经者又有富室致赂幸而免率者及明宗即位素知廷蔚之奸乃勒归田里然瓒能优礼搢绅抑挫豪猾故当时士流皆称仰焉
　　袁象先宋州下邑人也自称唐中宗朝中书令南阳郡王恕巳之后曾祖进朝成都少尹梁以象先贵累赠左仆射祖忠义忠武军节度判官累赠司空父敬初太府卿累赠司徒驸马都尉敬初娶梁祖之妹初封沛郡太君开平中追封长公主贞明中追封万安大长公主象先即梁祖之甥也性寛厚不忤于物防遇乱慨然有忧时之意象先尝射一水中鸟不中箭落水中下贯双鲤见者异之梁祖镇夷门象先起家授银青光禄大夫检校太子宾客兼御史中丞景福元年自检校左省常侍迁检校工部尚书充元从马军指挥使兼左静边都指挥使干宁五年再迁检校右仆射左领军卫将军同正充宣武军内外马步军都指挥使光化二年权知宿州军州事天复元年表授刺史充本州团练使桥镇遏都知兵马使防淮冦大至围迪州城象先殚力御备时援兵未至颇怀忧沮一日登北城憇息楼堞之上怳然若寤梦人告曰我陈璠也尝板筑是城旧第犹在今为军舍可为我立庙即助公隂兵象先纳之翼日淮冦急攻其垒梯防角进是日州城几陷顷之有大风雨居民望见城上兵甲无算冦不敢进即时退去象先方信神鬼之助乃为之立祠至令里人祷祝不辍三年权知洺州军州事天祐三年授陈州刺史检校司空是嵗陈州大水民饥有物生于野形类蒲萄其实可食贫民赖焉梁开平二年授左英武军使再迁左神武右羽林统军三年转右卫上将军封汝南县男四年权知宋州留后到任五月改天平军两使留后时郓境再饥户民流散象先即开仓赈恤防赖者甚众五年梁祖北征以象先为镇定东西行营都招讨应接副使进封开国伯领兵攻蓚县不克而还俄奉防自郓赴阙郓人遮留毁石桥而不得进乃自他门而逸寻授左龙武统军兼得卫亲军都指挥使干化三年与魏博节度使杨师厚合谋诛朱友珪于洛阳梁末帝即位以功授检校太保同平章事遥领洪州节度使行开封尹判在京马步诸军进封开国公四年授青州节度使加检校太傅未防移镇宋州加检校太尉象先在宋凡十年初梁祖领四镇权兵十万威震天下闗东藩守皆其将吏方面补授由其保荐四方舆金辇壁骏奔结辙纳赂于其庭如是者十余年寖成风俗藩侯牧守下逮羣吏罕有防白者率皆掊敛剥下以事权门象先恃甥舅之势所至藩府侵刻诛求尤甚以此家财巨万庄宗初定河南象先率先入觐辇珍币数十万遍赂权贵及刘皇后伶官巷伯居旬日内外翕然称之初梁将未复官资者凡上章奏姓名而巳郭崇韬奏曰河南征镇将吏昭洗之后未有新官每上表章但书名姓未颁纶制必负忧疑即日复以象先为宋亳耀辉颖节度使依前检校太尉平章事仍赐姓名绍安寻令归镇明年以郊礼象先复来朝是时制改宋州宣武军为归徳军因侍宴庄宗谓象先曰归徳之名无乃着题否象先拜谢而退即命归镇其年夏以疾卒于理所年六十一册赠太师周广顺中赠中书令追封是国公象先二子长曰正辞歴衢雄二州刺史次曰周显徳中终于沧州节度使
　　张温字徳润魏州魏县人也始仕梁祖为步直小将改崇明都校贞明初蒋殷以徐州叛从刘鄩讨平之改左右捉生都指挥使庄宗伐邢台获之用为永清都厯校武州刺史山后八军都将从庄宗袭契丹于幽州収新州厯银枪効义都指挥使再任武州刺史同光初契丹陷妫儒檀顺平蓟六州武州独全改授蔚州刺史天成初厯振武昭武留后寻授利州节度使入为右卫上将军无防授洋州节度使右龙武统军改云州节制清泰初屯兵鴈门逐契丹出塞移镇晋州婴疾而卒诏赠太尉李绍文郓州人本姓张名从楚少事朱瑄为帐下瑄败归于梁祖为四镇牙校累典诸军天祐八年从王景仁战败于柏乡绍文与别将曹儒収残众退保相州王师之攻魏州也绍文率众自黎阳渡河一时汴人大恐河无舟楫绍文惧为王师所逼乃剽黎阳临河内黄至魏州归于庄宗庄宗嘉纳之赐姓名分其两将三千人为左右匡霸军旅仍令绍文曹儒分将之从周徳威讨刘守光进检校司空移将匡卫军十二年授博州刺史预破刘鄩于故元城歴贝隰代三郡刺史领天雄军马步副都将屯于徳胜从阎宝讨张文礼为马步军都虞明宗収郓州以绍文为右都押牙马步军都将从破王彦章于中都同光中厯徐滑二镇副使知府事三年从郭崇韬讨西川为洋州节度留后领镇江军节度天成初为武信军节度使寻卒于镇
　　史臣曰昔丁防之事梁祖也功既隆矣祸将及矣挺身北首故亦冝然食人之禄岂合如是哉阎宝再降于人夫何足贵焉符习雪故主之沈寃享通侯之贵位乃赵之竒士也乌震不悯其亲仁斯鲜矣虽慕乐羊之迹岂事文侯之宜瓒洎象先而下皆降将也又何足以讥焉














　　旧五代史巻五十九
　　旧五代史巻五十九攷证
　　唐列十一丁防传梁祖季年猜忌故将功大者多遭族灭会隂有避祸之志　案梁祖季年无诛戮大臣之事考朱珍李谠先后为梁祖所杀丁会葢鉴于前事也见通鉴考异
　　阎宝梁祖以宝为节度使检校太傅　案欧阳史太祖时为诸军都虞末帝时以宝为保义军节度使与是书详畧先后互异
　　符习飞痛饮　飞原本作飞鹰今攷杜诗痛饮狂歌空度日飞跋扈为谁雄鹰字疑字之讹今改
　　乌震移易州刺史　易州欧阳史作冀州
　　诏赠太傅　太傅欧阳作太师
　　张温傅　案温于潼闗擒刘知浣见梁纪此不载

　　旧五代史巻五十九攷证
<史部,正史类,旧五代史>
　　钦定四库全书
　　旧五代史卷六十
　　宋门下侍郎参知政事监修国史薛居正等撰
　　唐书第三十六
　　列传十二
　　李袭吉自言左相林甫之后父图为洛阳令因家焉袭吉干符末应进士举遇乱避地河中依节度使李都为擢盐铁判官及王重荣代不喜文士时丧乱之后衣冠多逃难汾晋间袭吉访旧至太原武皇署为府椽出宰榆杜光启初武皇遇难上源记室没焉既归镇辟掌奏者多不如指或有荐袭吉能文召试称指即署为掌书记袭吉博学多通尤谙悉国朝近事为文精意练实动据典故无所放纵羽檄军书辞理宏徤自武皇上源之难与梁祖不协干宁末刘仁恭负恩其间论列是非交相聘答者数百篇警防之句播在人口文士称之三年迁节度副使从讨王行瑜拜右谏议大夫及师还渭北武皇不获入觐为武皇作违离表中有警句云穴禽有异听舜乐以犹来天路无梯望尧云而不到昭宗览之嘉叹洎袭吉入奏面诏谕之优赐特异【北梦琐言习吉从李克用至渭南令其入奏帝重其文章授谏议大夫使上事北省以荣之】其年十二月师还太原王珂为浮梁于夏阳渡袭吉从军时笮断航破武皇仅免袭吉坠河得大冰承足沿流七八里还岸而止救之获免天复中武皇议欲修好于梁命袭吉为书以贻梁祖书曰一别清徳十有余年失意杯盘争锋劒防山长水阔难追二国之欢鴈逝鱼沈久絶八行之赐比者仆与公实聫宗姓原忝恩知投分深情将期栖托论交马上荐美朝端倾向仁贤未肯疎阙岂谓运由奇特谤起奸邪毒手尊拳交相于暮夜金戈铁马蹂践于明时狂药致其失欢陈事止于堪笑今则皆登贵位尽及中年蘧公亦要知非君子何劳用壮今公贵先列辟名过古人合纵连衡本务家邦之计扩地守境要存子孙之基文王贵奔奏之交仲尼谭损益之友仆顾慙虚薄旧忝眷私一言许心万死不悔壮怀忠力犹胜他人盟于三光愿赴汤火公又何必终年立敌恳意相窥徇一时之襟灵取四郊之倦弊今日得其小众明日下其危墙弊师无遗镞之忧邻壤抱剥牀之痛又虑悠悠之党妄渎听闻见仆韬勇枕威戢兵守境不量本末误致窥觎且仆自壮嵗已前业经陷敌以杀戮为东作号兼并为永谋及其首陟师坛躬被公衮天子命我为羣后明公许我以下交所以敛迹爱人蓄兵务徳収燕蓟则还其故将入蒲坂而不负前言况五载休兵三边校士铁骑犀甲云屯谷量马邑儿童皆为鋭将鹫峰宫阙咸作京坻问年犹少于仁明语地幸依于险阻有何觇覩便误英聪况仆临戎握兵粗有操断屈伸进退久贮心期胜则抚三晋之民败则征五部之众长驱席巻反首提戈但虑隳突中原为公后患四海羣谤尽归仁明终不能见仆一夫得仆一马鋭师傥失则难整齐请防后艰愿存前好矧复隂山部落是仆懿亲回纥师徒累从外舍文靖求始毕之众元海征五部之师寛言虚词犹或得志今仆散积财而募勇辈辇实货以诱义戎征其密亲防以美利控跨马宁有数乎但縁荷位天朝恻心疲瘵峩峩亭障未忍起戎亦望公深识鄙懐洞回英鉴论交释憾虑祸革心不听浮谭以伤霸业夫易惟忌满道贵持盈傥恃勇以丧师如擎盘而失水为蛇刻鹤幸赐徊翔仆少负褊心天与直气间谋诡论誓不为之唯将药石之谭愿托金兰之分傥愚衷未豁彼抱犹迷假令罄三朝之威穷九流之辨遣回肝膈如俟河清今者执简吐诚垂愿保鉴仆自眷私暌阻翰墨徃来或有鄙词稍侵英徳亦承嘉论每赐骂言叙欢既罢于寻戈焚谤幸蠲其载笔穷因尚口乐贵和心愿袪沈阏之嫌以复埙箎之好今者卜于曩分不欲因人专遣使乎直诣铃閤古者兵交两地使在其间致命受辞幸存前志昔贤贵于投分义士难于屈讐若非仰恋恩私安可轻露肝膈凄凄丹慊炳炳血情临纸向风千万难述梁祖览之至毒手尊拳之句怡然谓敬翔曰李公斗絶一隅安得此文士如吾之智筭得袭吉之笔才虎傅翼矣又读至马邑儿童隂山部落之句梁祖怒谓敬翔日李太原喘喘余息犹气吞宇宙可诟骂之及翔为报书词理非胜由是袭吉之名愈重【通鉴考异引唐末见闻録载全忠回书云前年洹水曾获贤郎去年青山又擒列将盖梁之书檄皆此类也】自广明大乱之后诸侯割据方面竞延名士以掌书檄是时梁有敬翔燕有马郁华州有李巨川荆南有郑准【唐新纂云郑准士族未第时佐荆门上谷莲幕飞书走檄不让古人秉直去邪无惭往哲考准为成汭书记汭封上谷郡王】凤翔有王超【北梦琐言唐末凤翔判官王超推奉李茂贞挟曹马之势牋奏文檄恣意翺翔后为兴元留后遇害有凤鸣集二十巻行于世】钱瑭有罗隐魏博有李山甫皆有文称与袭吉齐名于时袭吉在武皇幕府垂十五年视事之暇唯读书业文手不释巻性恬于荣利奬诱后进不以巳能格物参决府事务在公平不交赂遗绰绰有士大夫之风槩焉天祐三年六月以风病卒于太原同光二年追赠礼部尚书王缄幽州刘仁恭故吏也少以刀笔直记室仁恭假以幕职令使凤翔还经太原属仁恭阻命武皇留之缄坚辞复命书词稍抗武皇怒下狱诘之谢罪听命乃署为推官厯掌书记【契丹国志韩延徽传延徽自契丹奔晋晋王欲置之幕府掌书记王缄嫉之延徽不自安求东归省母遂复入契丹寓书于晋王叙所以北去之意且曰非不恋英主非不思故乡所以不留正惧王缄之谗耳】从庄宗经略山东承制授检校司空魏博节度副使缄博学善属文燕蓟多文士缄后生未知名及在太原名位骤达燕人马郁有盛名于乡里而缄素以吏职事郁及郁在太原谓缄曰公在此作文士所谓避风之鸟受赐于鲁人也每以公宴但呼王缄而巳十年从征幽州既获仁恭父子庄宗命缄为露布观其旨趣缄起草无所辞避义士以此少之胡栁之役缄随辎重前行殁于乱兵际晩卢质还营庄宗问副使所在曰某醉不之知也既而缄凶问至庄宗流涕久之得其丧归葬太原
　　李敬义本名延古太尉卫公徳裕之孙初随父炜贬连州遇赦得还尝从事浙东自言遇涿道士谓之曰子方厄运不宜仕进敬义悚然对曰吾终老贱哉啄曰自此四十三年必遇圣王大任子其志之敬义以为然乃无心仕宦退归洛南平泉旧业为河南尹张全义所知嵗时给遗特厚出入其门欲署幕职坚辞不就初徳裕之为将相也大有勲于王室出藩入辅绵厯累朝及留守洛阳有终焉之志于平泉置别墅采天下奇花异竹珍木怪石为园池之玩自为家戒序录志其草木之得处刋于石云移吾片石折树一枝非子孙也洎巢蔡之乱洛都灰烬全义披榛而创都邑李氏花木多为都下移掘樵人鬻卖园亭扫地矣有醒酒石徳裕醉即踞之最保惜者光化初中使有监全义军得此石置于家园敬义知之泣谓全义曰平泉别业吾祖戒约甚严子孙不肖动违先防因托全义请石于监军他日宴防全义谓监军曰李员外泣告言内侍得卫公醒酒石其祖戒堪哀内侍能回违否监军忿然厉声曰黄巢败后谁家园池完复岂独平泉有石哉全义始受黄巢伪命以为诟巳大怒曰吾今为唐臣非巢贼也即署奏笞毙之昭宗迁都洛阳以敬义为司勲员外郎栁璨之陷裴赵诸族希梁祖防奏云近年浮薄相扇趋竞成风乃有卧邀轩冕视王爵如土梗者司空图李敬义三度除官养望不至咸宜屏黜以劝事君者翌日诏曰司勲员外郎李延古世荷国防两业相位幸从筮仕累忝宠荣多厯嵗时不趋班列而自迁都卜洛纪律载张去明庭而非遥处别墅而无惧罔思报效姑务便安为臣之节如斯贻厥之谋何在须加惩责以肃朝伦九寺勾稽尚谓寛典可责授卫尉寺主簿司空图亦追停前诏任从闲适图唐史有传【旧唐书哀帝纪六月戊申勅前司勲员外郎赐绯鱼袋李延古责授卫尉寺主簿九月壬寅勅前大中大夫尚书兵部侍郎赐紫金鱼袋司空图放选中条山盖延古与司空图同时被劾其降勅则有先后也】时全义既不能庇防乃密托杨师厚令敬义潜往依之因挈族客居卫州者累年师厚给遗周厚十二年庄宗定河朔史建瑭収新乡敬义谒见是嵗上遣使迎至魏州署北京留守判官承制拜工部尚书奉使王镕敬义以逺祖赵郡见镕展维山之敬镕遣判官李翥送赞皇集三巻令谒前代碑垅使还归职太原监军张承业尤不悦本朝宰辅子孙待敬义甚薄或面折于公宴或指言徳裕过恶敬义不得志郁愤而卒同光二年赠右仆射【五代史阙文司空图字表圣自言泗州人少有俊才咸通中一举登进士第惟好为文躁于进取颇自矜伐端士鄙之初从事使府众登朝骤厯清要巢贼之乱车驾播迁图有先人旧业在中条山极林泉之美图自礼部员外郎因避地马日以诗酒自娯属天下板荡士多往依之互相推奬由是声名借甚昭宗反正以户部侍郎征至京师图既负才慢世谓巳当为宰辅时要恶之稍抑其鋭图愤愤谢病复归中条与人书疏不名官位但称知非子又称耐辱居士其所居曰祯贻谿谿上结茅屋命曰休休亭常自为记云臣谨案图河中虞卿人少有文彩未为乡里所称会王疑自尚书郎出为绛州刺史图以文谒之大为凝所赏叹由是知名未几疑入知制诰迁中书舍人知贡举擢图上第顷之凝出为宣州观察使辟图为从事既渡冮御史府奏图监察下诏迫之图感知已之恩不忍轻离幕府满百日不赴闗为台司所劾遂以本官分司久之徴拜礼部员外郎俄知制诰故集中有文曰恋恩稽命防系洛师于今十年方忝纶阁此岂躁于进取者耶旧史不详一至于此图见唐政多僻中官用事知天下必乱即弃官归中条山寻以中书舍人征又拜礼户部侍郎皆不起及昭宗播迁华下图以密迩乗舆即时奔问复辞还山故诗曰多病形容五十年谁怜借笏趂朝参此岂有意于相位耶河中节度使王重荣请图撰碑得绢数千匹图致于虞乡市心恣乡人所取一日而尽是时盗贼充斥独不入王官谷河中士人依图避难全者甚众昭宗东迁又以兵部侍郎召至洛下为栁璨所阻一谢而退梁祖受禅以礼部尚书徴辞以老疾卒时年八十余臣又案梁室大臣如敬翔李振杜晓杨涉等皆唐朝旧族本当忠义立身重侯累将三百余年一旦委质朱梁其甚者赞成弑逆惟图以清直避世终身不事梁祖故梁史揭图小瑕以冺大节者良有以也】
　　卢汝弼【宣和书谱汝弼字子诘祖纶唐贞元中有诗名父简求为河东节度使汝弼少力学不喜为世胄笃志科举登进士第文彩秀丽一时士大夫称之】唐昭宗景福中擢进士第厯台省昭宗自秦迁洛时为祠部郎中知制诰时梁祖凌弱唐室殄灭衣冠惧祸渡河由上党归于晋阳初武皇平王行瑜天子许承制授将吏官秩是时藩侯倔强者多伪行墨制武皇耻而不行长吏皆表授及庄宗嗣晋王位承制置吏又得汝弼有若符契由是除补之命皆出汝弼之手既而畿内官吏考课议拟奔走盈门颇以贿赂闻士论少之洎帝平定赵魏汝弼每请谒迎劳必陈説天命颙俟中兴帝亦以宰辅期之建国前卒于晋【宣和书谱赠兵部尚书】
　　李徳休字表逸赵郡赞皇人也祖绛山南西道节度使唐史有父璋宣州观察使徳休登进士第厯盐铁官渭南尉右补阙侍御史天祐初两京丧乱乃寓迹河朔定州节度使王处直辟为从事庄宗即位于魏州征为御史中丞转兵部吏部侍郎权知左丞以礼部尚书致仕卒时年七十四赠太子少保
　　苏循父特陈州刺史循咸通中登进士第累厯台阁昭宗朝再至礼部尚书循性阿谀善承顺茍容以希进取昭宗自迁洛之后梁祖凶势日滋唐室旧臣隂懐主辱之愤名族之胄往往有违祸不仕者唯循希防附防及梁祖失律于淮南西屯于夀春要少帝欲授九锡朝臣或议是非循扬言云梁王功业显大厯数有归朝廷速宜揖让当时朝士畏梁祖如虎罔敢违其言者明年梁祖逼禅循为册礼副使梁祖既受命宴于徳殿举酒曰朕夹辅日浅代徳未隆置朕及此者羣公推崇之意也杨涉张文蔚惭惧失对致谢而已循与张祎薛贻矩因盛陈梁祖之徳业应天顺人之美循自以奉册之劳旦夕望居宰辅而敬翔恶其为人谓梁祖曰圣祚惟新宜选端士以镇风俗如循等辈俱无士行实唐家之防枭当今之狐魅彼专卖国以取利不可立惟新之朝初循子楷干宁二年登进士第中使有奏御者云今年进士二十余人侥幸者半物论以为不可昭宗命学士陆扆冯渥重试于云韶殿及格者一十四人诏云苏楷卢赓等四人诗句最畀芜累颇甚曾无学业敢窃科名凂我至公难从滥进宜副所司落下不得再赴举塲楷以此慙恨长幸国家之灾昭宗遇弑辉王嗣位国命出于朱氏楷始得为起居郎栁璨陷害朝臣衣冠惕息无敢言者初梁祖欲以张廷范为太常卿裴枢以为不可栁璨惧梁祖之毒乃归过于枢故裴赵罹白马之祸楷因附璨复依廷范时有司初定昭宗諡号楷谓廷范曰諡者所以表行实前有司之諡先帝为昭宗所谓名实不副司空为乐卿余忝史职典章有失安得不言乃上疏曰帝王御宇察理乱以审汚隆祀享配天资諡号以定升降故臣下君上皆不得而私也先帝睿哲居尊恭俭垂化其于善美孰敢蔽亏然而否运莫兴至理犹郁遂致四方多事万乘播迁始则宦监凶狂受幽辱于东内终则嫔嫱悖乱罹夭阏于中闱其于易名宜循考行有司先定尊諡曰圣穆景文孝皇帝庙号昭宗敢言溢美似异直书今郊禋有日祫祭惟时将期允惬列圣之心更在详议新庙之称庶使叶先朝罪巳之徳表圣上无私之明【旧唐书云苏楷目不知书仅能执笔其文罗衮作也】太常卿张廷范奏议曰昭宗初实彰于圣徳后渐减于休明致季述幽辱于前茂贞刼幸于后虽数拘厄运亦道失始终违陵寝于西京徙兆民于东洛轫辇辂未逾于寒署行大事俄起于宫闱谨闻执事坚固之谓恭乱而不损之谓灵武而不遂之谓庄在国逢难之谓闵因事有功之谓襄今请改諡曰恭灵庄闵皇帝庙号襄宗辉王答诏曰勉依所奏哀咽良深楷附会幸灾也如是及梁祖即位于汴楷自以遭遇千载之时敬翔深鄙其行寻有诏云苏楷髙贻休萧闻礼等人才寝陋不可尘秽班行并勒归田里循楷既失所望惧以前过获罪乃退归河中依朱友谦庄宗将即位于魏州时百家多缺乃求访本朝衣冠友谦令赴行台时张承业未欲庄宗即尊位诸将賔僚无敢赞成者及循至入衙城见府廨即拜谓之拜殿时将吏未行蹈舞礼及循朝谒即呼万嵗舞抃泣而称臣庄宗大悦翼日又献大笔三十管曰画日笔庄宗益喜承业闻之怒防卢汝弼卒即令循守本官代为副使明年春循因食蜜雪伤寒而卒同光二年赠左仆射以楷为员外郎天成中累厯使幕防执政欲纠其駮諡之罪竟以忧惭而卒
　　史臣曰昔武皇之树霸基庄宗之开帝业皆旁求多士用佐丕图故数君子者或以书檄敏才或以缙绅旧族咸登贵仕谅亦宜哉唯苏循赞梁祖之强禅苏楷駮昭宗之旧諡士风臣节岂若是斯盖文苑之豺狼儒林之荆棘也















　　旧五代史巻六十
　　旧五代史巻六十攷证
　　唐列传十二李袭吉传　李袭吉北梦琐言作李习吉干符末应进士举　案唐新纂作应广文举不第出宰榆杜　案北梦琐言作摄榆次令
　　李敬义传移吾片石　案原本脱移字今据册府元龟增入
　　李徳休传　徳休原本作徳林今案其字表逸林字疑休字之讹今改

</div>
    <div class="pagination">
<a href="旧五代史四库_page27.html">上一页</a><span>...</span><a href="旧五代史四库_page23.html">23</a><a href="旧五代史四库_page24.html">24</a><a href="旧五代史四库_page25.html">25</a><a href="旧五代史四库_page26.html">26</a><a href="旧五代史四库_page27.html">27</a><span class="current-page">28</span><a href="旧五代史四库_page29.html">29</a><a href="旧五代史四库_page30.html">30</a><a href="旧五代史四库_page31.html">31</a><a href="旧五代史四库_page32.html">32</a><a href="旧五代史四库_page33.html">33</a><span>...</span><a href="旧五代史四库_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
