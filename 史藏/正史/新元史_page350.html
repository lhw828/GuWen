<!DOCTYPE html>
<html>
<head>
    <meta charset="UTF-8">
    <title>新元史 - 第 350 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 350 页/共 398 页</h1>
    <div class="content">　　卜颜帖木儿持身廉介，人不敢干以私，所过不受礼遗宴犒，民不知有兵。性至孝，幼养于叔父阿术，事之如父，常乘花马，时称为花马儿平章云。 

　　道童，字石岩，高昌人。以世胄入官，授直省舍人。迁监察御史，出为广东山南等路廉访司佥事。调信州路总管，移平江。 

　　平江征夏丝二万二千余斤，岁立三限收之，吏衎缘为奸。道童改定旧法，甫六月，而夏税已竣，吏弊遂除。郡以七仓储米，岁设欠斗三百人，累年为仓蠹，道童尽遂之。民输米石加五、六斗，豪石则仅输二、三，以多输者补之。道童令大户输齐，然后征细户，豪右皆依数完纳。和顾和买，官给其直，每经岁不发，道童令物至官所，即以钞偿之，民尤称便。岁旱，道童遣属吏勘灾，戒之曰：“吾辈为民父母，听其啼饥，可乎？既履亩，必以实阅。”廉访使朵歹闻而贤之。有与道童不合者，告其以妄言凶岁诳朝廷。于是遣御史乘传至，鞫其虚实。时道童已擢江淮等处财赋都总管府达鲁花赤，逮至平江，御史按其事，则告者皆妄语，乃谴告者，复还道童官。 

　　至正元年，迁大都路达鲁花赤。出为江浙行省参知政事。寻召入中书。顷之，又出为江浙行省右丞，拜平章政事。 

　　十一年，诏仍以平章政事行省江西。是年，江州土贼蜂起，道童仓皇无措。左右司郎中伯颜不花曰：“今贼势冲突，城中无备，万一失守，奈何？有章伯颜左丞者，致仁居抚州，其人知军务，宜礼请之，使署本省左丞事，专任调遣军旅，庶几事可济。”道童从其言，伯颜亦欣然为起曰：“此正我报国时也。”至则设守御计甚悉。 

　　明年正月，湖广陷。二月，伯颜不花将兵援江州，至石头渡遇贼，战败。道童闻之恐，即怀省印遁走。伯颜不花还，与章伯颜婴城固守。后数日，道童始自南昌民家归。三月，贼围城，道童素恤民，故多为之用。又用章伯颜计，密召死士，面涂青，额抹黄，布衣，黄衣为前锋。别选精锐数千为中军，命万户卜鲁哈歹章妥因领之。夜半，开门击贼，贼惊以为神，遂败走。章伯颜寻以疾卒。 

　　十五年，以守城功，加大司徒、开府，仍锡龙衣、御酒。岁大旱，公私匮乏，道童移咨江浙行省借米数十万石、盐数十万引，凡军民约三日人籴官米一斗，入昏钞二贯，又三日，买官盐十斤，入昏钞二贯，民皆便之。 

　　十八年夏四月，陈友谅复攻江西，时平章政事火尔赤与道童不相能，又贪忍，不得将士心，见城且陷，遂夜遁。道童亦弃城退保抚州，贼追至，遂为所害。事闻，赐谥忠烈。 

　　达理麻识理，字正道，高昌人。祖玉赤不花，奉诏修金水河，获龟蛇之瑞。父长喜，官浙西江东道廉访使，遂家于常州之宜兴。 

　　达理麻识理性廉介，有操行，博通经史，尤工小篆，以荫授宁国路判官。至元元年，改泰和州达鲁花赤，书十字于楹间，曰：“奉薄俭常足，官插清自尊。”其厉志如此。十一年，江淮盗起，省檄巡防江上。未几，还泰和。 

　　十二年，陈友谅破吉安，行省官皆委印绶宵遁，达理麻识理集民兵为城守，计料兵之日，戮贼谍二人，尸城上。分劝富室出粟数千石、钱数万缗为兵饷，声势大振。以民兵五百人送达鲁花赤纳速儿丁、总管梁克申返吉安，遂复其城。又遣赵州判御贼于石门，赵战死，麾下犹不退，贼欢曰：“此达相公兵，不可拒也。”明日遂相率来降。或请缮城堡为拒守计，曰：“坚固不如民心，民心坏，虽有坚城能独守乎？”不听。抚循丁壮如家人子弟，按行营伍，不以寒暑风雨而辍。 

　　江淮道阻，惟参政全普庵撒里与尚书哈海赤守赣州。中丞沙嘉班以重臣宣慰司广东，慷慨有大节。达理麻识理乃近连赣州，复为书上宣慰，其词愤切，沙嘉班大喜，勉以固守，为进取计。已而岭海隔绝，达理麻识理叹曰：“天乎！吾今殆绝望矣。” 

　　十四年，贼奄至城西门外，达理麻识理不为动。夜五鼓，先遣镇抚赵家奴率援兵出战，自辰至午，力尽几挫，乃简精卒五百人援之，贼望见，大惊曰：“黄衫军来矣。”皆奔溃城围立解。 

　　十五年，代者来，达理麻识理指庭下列瓮数十，谓人曰：“此吾所储俸米也。”比去，惟家僮负挈俸米及书帙而已。俄以疾卒，民绘其像祀之。 

　　达理麻识理尝语人曰：“吾莅官有三字；曰勤，曰法，曰畏。勤以治事，法以守身，畏以奉行。”世以为名言。 

　　也速，蒙古人。父月阔察儿，为惠宗宿卫。惠宗讨伯颜，使月阔察儿夜至柳林，负燕帖古思太子归，遂见亲任。及帝安置燕帖古思于辽东，命月阔察儿护送。月阔察儿希旨，中道拉杀之。至正十四年，由知枢密院事拜中书平章政事。十五年，帝罢丞相脱脱兵权，加月阔察儿太尉，与太不花、雪雪同代脱脱将兵。后罢为大宗正札鲁忽赤，仍太尉。十六年，月阔察儿以军中受伤，请罢职，帝不允，未几卒。 

　　也速，倜偿知名，由宿卫历尚乘寺提点，迁宣政院参议。至正十四年，河南贼芝麻李据徐州，也速从脱脱南征。脱脱用其计，以巨石为炮昼夜攻之。贼不能支，也速又先登，破其外城，贼遂遁，以功除同知中政院事。会贼围安丰，从月阔察往援之，策马探淮水深浅而过，贼大骇，撤围去。也速进攻濠州，有诏班师，乃还，迁将作院使。复从大军征淮东，取盱眙，累迁淮南行枢密院副使、同知枢密院事。 

　　贼航海袭山东，也速计贼必乘胜北侵，引兵北还，表里击之，复滕、兖二州及费、邹、曲阜、宁阳、泗水五县，贼势遂衄。未几，复泰安州及平阴、肥城、莱芜、新泰四县。又平安水等五十三寨。进知枢密院事。讨莆台贼杜黑儿，擒送京师磔之。东昌贼北犯陵州，也速邀击于景州，斩获殆尽，进复阜城县命也速童家桥，断贼北路。贼转攻长芦，也速往援，流矢贯左手，不顾，转斗无前，杀贼五百余人，夺马三千匹。 

　　拜中书平章政事，改行省淮南。雄州、蔚州贼继起，也速悉平之。知枢密院事刘哈剌不花所部卒掠怀来、云州，欲为乱，也速以轻骑抚之，降其众，隶麾下。 

　　贼陷大宁，诏也速往讨。兵次侯家店，遇贼，即搏战，散而复合，遣别将绕出贼后，贼腹背受敌，大败，遂拔大宁，擒贼首汤通、周成等三十五人，磔于都市。召入觐，赏赉优渥，进阶金紫光禄大夫、知枢密院吉。既而，贼首雷帖木儿不花、程思忠等陷永平，诏也速出师。遂复滦州及迁安县。时辽东郡县，惟永平不被兵，储粟十万，刍藁山积，贼乘间窃入，增土筑城，因河为堑，坚守不可下。也速为连营，绝其樵采，又复昌黎、抚宁二县，擒雷帖木儿不花，送京师。贼急，乃乞降于参政彻里帖木儿，请命于朝，诏许之，命也速退师。也速度贼必以计怠我，乃严备以侦之。程思忠果弃城遁去，追至瑞州，杀获万计，贼遂东走金、复州。 

　　拜辽阳行省左丞相，知行枢院事，建行省于永平，总兵如故。金、复海、盖等州贼并起，西侵兴中州，复由海道趋大都，闻也速在永平，乃止，转攻大宁，为守将王聚所败，众溃，皆西走。也速虑贼窥上都，以右丞忽林台守之，简精锐，自蹑贼后。贼果逼上都，忽林台击败之，永平、大宁俱无贼，乃分命官属官辑遗民，使什伍相保，以事耕种，民为立石颂功德。 

　　二十四年，孛罗帖木儿犯阙，拜也速中书左丞相。七月，孛罗帖木儿留兵守大同，自率兵至京师。命也速军于昌平御之。孛罗帖木儿前锋已度居庸关，也速军无斗志，不战而溃，皇太子寻出奔于太原。 

　　二十五年，皇太子与扩廓帖木儿谋清内难，入讨孛罗帖木儿。孛罗帖木儿乃遣御史大夫秃坚帖木儿率兵攻上都，又调也速御扩廓帖木儿部将竹真、貊高等。也速军次良乡，不进，谋之于众，皆谓孛罗帖木儿狂悖，图危宗社，中外同愤，遂勒兵归永平，西连太原扩廓帖木儿，东连辽阳也先不花国王，军声大振。孛罗帖木儿患之，遣其将姚伯颜不花攻也速。姚伯颜不花素轻也速，不设备，也速觇知之，袭破其军，擒姚伯颜不花。七月，孛罗帖木儿伏诛。 

　　二十七年，命也速以中书右丞相分省山东。二十八年，明兵取山东，也速与部将哈剌章、田胜、周达等御于莫州，众败溃，乃北遁。惠宗至上都，复以也速为中书左丞相，献帛万匹、粮五千石。十一月，封也速梁王，加太保。 

　　二十九年三月，也速率精骑四万袭通州，不克，诏也速勿深入，赐龙衣、御酒，将士赏赉有差。六月与明将常遇春战于全宁，失利，明兵遂入上都。惠宗奔应昌，命也速屯于红罗山后，又为明兵所破。惠宗崩，皇太子奔和林，也速卒于漠北。 

卷二百十六 列传第一百十二 

　　李士赡 张桢 陈祖仁 

　　李士赡，字彦闻，南阳新野人，后徙汉阳。幼英敏好学。至正初，以布衣游京师，平章政事悟良合台、右丞乌古孙良桢皆以王佐许之。寻用度支监卿柳嘉荐，为知印，复以大都籍登至正十一年进士第。知印历十九月考满，迁库知事，中书辟充右司掾。时贼陷济宁，中书省奏分省、分院官处死，帝以知院哈剌八都儿勋戚，赦其罪，以右丞阿塔赤、参知政事贾惟贞坐之。士赡上书于执政曰： 

　　“赏罚者，国家之大柄；是非者，人心之至公。赏罚无章，虽尧舜不能以为治，况后世乎？是非混淆，虽智者不能以有为，况庸人乎？国家自太祖皇帝肇基朔方，世祖皇帝奄有区夏，一举而蹙残金，再举而混南北，使海内之人争效臣妾，豪杰之士奔走慕义，翕然如去龙风虎之相从者。此无他，赏罚明，而是非公故也。 

　　承平以来，百年于兹，纪纲法度，日益废弛，上下之间，玩岁惕日，率以为常。一旦盗贼猝起，茫然无措。总兵者惟事虚声，秉爻者务存姑息。其失律丧师者，未闻显戮一人。是以不数年间，海内鼎沸，山东、河北莽为丘墟。此无他，赏罚不明，而是非不公故也。 

　　近者，天子以两丞相为元老旧臣，命总万机。今日之事，正宜开诚布公，振作纲纪，明示赏罚，号令天下，一新中外之耳目，庶几盗贼可平，四海可定，中兴之事业可计日而待也。今巨寇在迩，败军满前，姑息之风愈胜。前日但闻今日取一招，明日送刑部。切为阁下惑焉。 

　　姑以一节言之，如哈剌八都儿等所犯，最为容易处置者，乃至迁延到今，未有定论。中外之人谓，圣君贤相作事，犹且若此，安得不觖望首！《传》曰：“赏不逾时，罚必当罪。”斯言是矣。何则？哈剌八都儿官虽知院，其职则总兵也。右丞阿塔赤、参政贾惟贞名虽分省官，其职则供给也。在律，主将所犯，宜处重刑，供给所招，应得杖流。今哈喇八都儿虽有特敕免死之文，不过圣上宽仁，少延其死耳。 

　　然法者，祖宗之所授，天下之名器也，虽天子不能以自私。是故，舜为天子，皋陶为士，瞽瞍杀人，彼为舜者，祗能窃负而逃耳。汉薄昭，太后之母弟也，昭有罪，文帝终不贷其死命。夫虞舜大圣人也，汉文贤主也，而其所为若是。诚以恩不足以掩义，私不可以废公。 

　　古者，制敕一下，事有弗顺于人，而碍理者，在百官有司，犹且封还，不即奉诏，未闻宰相秉国之钧，职当绳愆纠缪，而徒以承颜顺旨为事者也。必不得已，其总兵官既已特敕免死，则分省官正应坐以本罪。如此则轻重适均，后世犹惧为公道之玷，安可使轻重失伦，以启将来纷然之议乎。 

　　仆一介草茅，滥叨掾属，顾惟职在簿书，忝司法守，固不敢偷容取合，以卖法误国，亦不敢畏避诡随，以陷阁下于不义。伏惟阁下亮之！ 

　　执政韪其言，阿塔赤等遂得减死。 

　　累迁刑部主事员外郎、枢密院经历、佥山南江北道事，改吏部侍郎，又改户部侍郎，行永平路总管，擢户部尚书，出督福建海漕。时海贼赛甫丁降，仍据福州，诏以燕赤不花为行省平章政事，赛甫丁拒不纳。燕赤不花攻之，三月城垂克，民恐为兵所掠，乞士赡言于燕赤不花，与赛甫本和解。燕赤不花从之。士赡欲复入城，众危之，士赡曰：“民候我去留为存亡。不入，且有变。”土赡入城，赛甫丁听命，一城获免。拜资善大夫、福建行省左丞。 

　　寻入为中书参议。是时察罕贴木儿与孛罗帖木儿争冀宁，士赡与察罕帖木儿书曰： 

　　士赡奉使无效，本无置喙之地。然初意不过欲暂那三晋之地，少安彼军之心。彼军既离，则云中一带自可输粟京都，以实国本。而山西之粮，既路远难运，其势亦当少缓。根本稍定，然后合两军之众，并力东南，则门庭之寇，庶可指日而靖。何意使辙未还，遽致自相鱼肉，暴横如此，良可慨也。 

　　愚者诚不足论，公为当今贤者，天下之宝，安得不为天下惜之。大抵臣子之于君父，惟求其所当尽，不责于人。然后天下之为君臣父子者，由是而定。彼其怨恨日深，则是非日起，是使瞽瞍终无底豫之期，申生终无待烹之理。此非见道分明，所养素定，何以臻此。 

　　三代而上，孝莫如舜，忠莫如周公，古今此两人外，固不多见。自是而上，其能处富贵而不移，当危疑而不惑，卓然所系累，一出乎千万人志虑之表者，近代惟郭汾阳为然耳。汾阳用舍进退，皆庶几中庸之道。仆谓后之殷监无过于是，当时阁下亦尝笑而许之。今背驰若秦人与越人，然夫以阁下之忠义，乃至使人不相信遽如此然，则将何时何人而可信乎？ 

　　谓阁下之志在公耶，则阁下之疆土乃国家之疆土也，于阁下何与焉？谓阁下之志在私耶，彼以桓文之义举，犹不足以服当时，信后世，况欲如曹丞相，恒大司马之为哉！仆知阁下之志，固不在是矣。 

　　阁下处众人之中，获天下之盛名，四方诸侯一视公为轻重。自冬徂春，两军交恶，谤书迭积，至烦天子遣宰周公之使，至今兵不解，而使不返，其迹则类乎拒命，其心则近乎要君。自是以来，阁下之盛名，遂不能不损于前日，吾恐《春秋》之责不在彼，而在公矣！ 

　　今山东之寇未平，公不以此时提兵东向，克终前业，乃效两虎交斗，此所谓谨其小而遗其大，快私憾而弃公义，安得不见笑于蔺相如乎？天下之人，其以公为何如人耶！ 

　　且易失者机会，难得者事功，时不再来，仆为阁下惑焉。彼黄口之子，久当自毙，乌足以为公敌。某平昔辱公知侍之厚，故不避言深之忌，而妄意陈之，虽获罪左右，无憾也。 

　　察罕帖木儿雅敬士赡，虽不尽用其言，亦不以忤也。 

　　十二年，拜枢密副使，条上二十事曰：“悔已过以诏天下，罢造作以慰人心，御经筵以讲圣学，延老成以询治道，去姑息以振纪纲，开言路以求得失，明赏罚以历百司，公选举以息奔竞，察近幸以杜奸弊，严宿卫以备非常，省佛事以节浮费，绝滥赏以足国用，罢各宫屯种归有司经理，减岁赏计置为诸宫用度，招集散亡以实八卫之兵，广给牛具以备屯田之用，奖励守令以劝农务本，开诚布公以礼待藩镇，分遣大将急保山东，依唐广宁王故事分道进取。疏上，惠宗嘉纳焉。先是，蓟国公脱火赤上言，气罢三宫造作，帝为减军匠之半还隶宿卫，而造作如旧。故士赡首及之。  

　　未几，搠思监议解孛罗帖木儿兵柄，士赡曰：“兹事重大，宜先调兵以固京师。”搠思监不从。及孛罗帖木儿犯阙，也速代阙搠思监为丞相，士赡为参知正事，士赡谓也速曰：“前政首祸天子，以丞相代之。如其复蹈前辙，难未已也。请亟下明诏，以彰天讨。”又不听。迁翰林学士、知制诰同修国史。 

　　孛罗帖木儿入朝，出为辽阳行省左丞。至则传檄远近，起兵讨孛罗帖木儿。会孛罗帖木儿伏诛，复征为中书参知政事。 

　　护廓帖木儿奉命南征，诸王、驸马悉听节制，士赡以为兵权太重，固争之。又与宰相言“朝廷为政，宜先正伦常。”宰相谓：“国俗叔嫂相妻，盖欲守其家产。”土赡曰：“今议论政体，用以家产为言乎？”其人惭而止。扩廓帖木儿上疏，请讨张思道等，执政莫敢言。士赡曰：“弃南征之命，而逞私憾，咎孰与归！若许之，则责在朝廷矣。”事遂寝。拜翰林学士承旨，进封楚国公。二十七年，以疾卒，年五十五。 

</div>
    <div class="pagination">
<a href="新元史_page349.html">上一页</a><span>...</span><a href="新元史_page345.html">345</a><a href="新元史_page346.html">346</a><a href="新元史_page347.html">347</a><a href="新元史_page348.html">348</a><a href="新元史_page349.html">349</a><span class="current-page">350</span><a href="新元史_page351.html">351</a><a href="新元史_page352.html">352</a><a href="新元史_page353.html">353</a><a href="新元史_page354.html">354</a><a href="新元史_page355.html">355</a><span>...</span><a href="新元史_page351.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
