<!DOCTYPE html>
<html>
<head>
    <meta charset="UTF-8">
    <title>史记正义 - 第 6 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记正义 - 第 6 页/共 38 页</h1>
    <div class="content">　　愎佷遂过刺【去諌曰愎反是曰佷】
　　肆行劳祀悼【放心劳于淫祀言不修徳】
　　不思忘爱刺【忘其爱己者】
　　年中早夭悼【年不称志】
　　蚤短折哀【早未知人事】
　　恐惧处悼【处言险圮】
　　恭仁短折哀【体恭质仁功未施】
　　凶年无谷荒【不务耕稼】
　　好变动民躁【数移徙】
　　外内従乱荒【家不治官不治】
　　不悔前过戾【知而不改】
　　好乐怠政荒【淫于声乐怠于政事】
　　怙威肆行丑【肆意行威】
　　在国遭忧愍【仍多太丧】
　　壅遏不通幽【弱损不凌】
　　在国逢囏愍【兵冦之享】
　　蚤铺位幽【铺位即位而卒】
　　祸乱方作愍【国无政动长乱】
　　动祭乱常幽【易神之班】
　　使民悲伤愍【苛政贼害】
　　柔质爱谏慧【以虚受人】
　　贞心大度匡【心正而用祭少】
　　名实不爽质【不伤言相应】
　　徳正应和莫【正其徳应其信】
　　温良好乐长【言其人可好可乐】
　　施勤无私类【无私唯义所在】
　　慈和徧服顺【能使人皆服其慈和】
　　思虑果逺明【自任多近于専】
　　博闻多能宪【虽多能不至于大道】
　　啬于赐与爱【言贪恡】
　　满志多穷惑【自足者必不惑】
　　危身奉上忠【险不辞难】
　　思虑不爽厚【不差所思而得】
　　克威捷行魏【有威而敏行】
　　好内逺礼炀【朋淫于家不奉礼】
　　克威惠礼魏【虽威不逆礼】
　　去礼逺众炀【不率礼不亲长】
　　教诲不倦长【以道教之】
　　内外賔服正【言以正服之】
　　肇敏行成直【始疾行成言不深】
　　彰义揜过坚【明义以盖前过】
　　疏逺位绍【非其弟过得之】
　　华言无实夸【恢诞】
　　好防自克节【自胜其清饮】
　　逆天虐民抗【背尊大而逆之】
　　好更改旧易【变故改常】
　　名与实爽缪【言名美而实伤】
　　爱民在刑克【道之以政齐之以法】
　　择善而比【比方善而之】
　　除残去虐汤
　　隠哀也景武也施徳为文除恶为武辟地为襄服逺为桓刚克为僖施而不成为宣惠无内徳为平乱而不损为灵由义而济为景余皆象也【以其所为諡象其事行】和防也勤劳也尊修也爽伤也肇始也怙恃也享祀也胡大也秉顺也就防也锡与也典常也肆放也康虚也叡圣也惠爱也绥安也坚长也耆彊也考成也周至也懐思也武法也布施也敏疾也速也载事弥文以前周书諡法周代君王并取作諡故全写一篇以传后学
　　汉书地理志云本秦京师为内史【顔师古云京师天子所居畿内也秦并天下改立郡县而京畿所统时号内史言其在内以别于诸郡守也百官表云内史周官秦因之掌治京师景帝二年分置左内史右内史武帝太初元年更名京兆尹左内史名冯翊主爵中尉秦官掌列侯景帝六年更名都尉武帝太初元年更名右扶风治内史与左冯翊京兆尹是为三辅也】
　　秦地于天官东井舆鬼之分壄其界自农故闗以西京兆扶风冯翊北地上郡西河安定天水陇西南有巴蜀广汉犍为武都西有金城武威张掖酒泉敦煌又西南有防牱越巂益州
　　魏地觜觿参之分壄其界自髙陵以东尽河东河内南有陈留及汝南之召陵防彊新汲西华长平颍川之舞阳郾陵河南之开封中牟阳武酸枣卷【卷去权反】
　　周地栁七星张之分壄今之河南洛阳谷城平隂偃师巩缑氏
　　韩地角亢氐之分壄韩分晋得南阳郡及颍川之父城定陵襄城颍阳颍隂长社阳翟郏东接汝南西接农得新安宜阳郑今河南之新郑及成臯荥阳颍川之崇髙城阳
　　赵地昴毕之分壄赵分晋得赵国北有信都真定常山又得涿郡之髙阳莫州乡东有广平钜鹿清河河间又得渤海郡之东平舒中邑文安东州成平章武河以北也南至浮水繁阳内黄斥丘西有太原定襄云中五原上党
　　燕地尾箕之分壄召公封于燕后三十六世与六国俱称王东有渔阳右北平辽西辽东西有上谷代郡鴈门南有涿郡之易容城范阳北有新成故安涿县良乡新昌及渤海之安次乐浪菟亦宜属焉
　　齐地虚危之分壄东有菑川东莱琅耶髙宻胶东南有防山城阳北有千乗清河以南渤海之髙乐髙城重合阳信西有济南平原
　　鲁地奎娄之分壄东至东海南有泗水至淮得临淮之下相睢陵僮取虑
　　宋地房心之分壄今之沛梁楚山阳济隂东平及东郡之湏昌夀张今之睢阳
　　衞地营室东壁之分壄今之东郡及魏郡之黎阳河内之野王朝歌
　　楚地翼轸之分壄今之南郡江夏零陵桂阳武陵长沙及汉中汝南郡后陈鲁属焉
　　吴地斗牛之分壄今之防稽九江丹阳豫章庐江广陵六安临淮郡
　　粤地牵牛婺女之分壄今之苍梧郁林合浦交阯九真南海日南
　　【以前是战国时诸国界域及相侵伐犬牙深入然亦不能委细故略记之用知大略】







　　钦定四库全书
　　史记正义卷一
　　唐　张守节　撰
　　五帝本纪第一【郑元注中勑省图云徳合五帝坐星者称帝又坤灵图云徳配天地在正不在私曰帝按太史公依世本大戴礼以黄帝颛顼帝喾唐尧虞舜为五帝谯周应劭宋均皆同而孔安国尚书序皇甫谧帝王世纪孙氏注世本并以伏牺神农黄帝为三皇少昊颛顼髙辛唐虞为五帝裴松之史目云天子称本纪诸侯曰世家本者繋其本系故曰本纪者理也统理众事繋之年月名之曰纪第者次序之目一者举数之由故曰五帝本纪第一】史记一【礼云动则左史书之言则右史书之正义云左阳故记动右隂故记言言为尚书事为春秋按春秋时置左右史故云史记也】
　　黄帝者【舆地志云涿鹿本名彭城黄帝初都迁有熊也按黄帝有熊国君乃少典国君之次子号曰有熊氏又曰缙云氏又曰帝鸿氏亦曰帝轩氏母曰附寳之祁野见大电绕北斗枢星感而懐孕二十四月而生黄帝于夀丘夀丘在鲁东门之北今在兖州曲阜县东北六里生日角龙顔有景云之瑞以土徳王故曰黄帝封泰山禅亭亭在牟隂】少典之子姓公孙名曰轩辕生而神灵弱而能言【言神异也易曰隂阳不测之谓神书云人惟万物之灵故谓之神灵也】幼而徇齐长而敦敏成而聪明【成谓年二十冠成人也聪明闻见明辩也此以上至轩辕皆大戴礼文】轩辕之时神农氏世衰【帝王世纪云神农氏姜姓也母曰任姒有蟜氏女登为少典妃游华阳冇神龙首感生炎帝人身牛首长于姜水有圣徳以火徳王故号炎帝初都陈又徙鲁又曰魁隗氏又曰连山氏又曰列山氏括地志云厉山在随州随县北百里山东有石穴曰神农生于厉乡所谓列山氏也春秋时为厉国】诸侯相侵伐暴虐百姓而神农氏弗能征于是轩辕乃习用干戈防征不享诸侯咸来賔而蚩尤最为莫能伐【龙鱼河图云黄帝摄政有蚩尤兄弟八十一人并兽身人语铜铁额食沙造五兵仗刀防大弩威振天下诛杀无道万民钦命黄帝行天子事黄帝以仁义不能禁止蚩尤乃仰天而叹天遣女下授黄帝兵符伏蚩尤后天下复扰乱黄帝遂画蚩尤形像以威天下咸谓蚩尤不死八方皆为殄灭山海经云黄帝令应龙攻蚩尤蚩尤请风伯雨帅以大风雨黄帝乃下天女曰魃以止雨雨止遂杀蚩尤孔安国曰九黎君号蚩尤是也】炎帝欲侵陵诸侯诸侯咸归轩辕轩辕乃修徳振兵【振整也】治五气艺五种【艺音鱼曵反种音肿】抚万民度四方【度音徒洛反】教熊罴貔貅防虎【熊音雄罴音碑貔音毗貅音休防音丑于反罴如熊黄白色郭璞云貔执夷虎属也按言教士卒习战以猛兽之名名之用威敌也】以与炎帝战于阪泉之野【阪音白板反括地志云阪泉令名黄帝在嬀州懐戎县东五十六里出五里至涿鹿东北与涿水合又有涿鹿故城在妫州东南五十里本黄帝所都也晋太康地里志云涿鹿城东一里有阪泉上有黄帝祠按阪泉之野则平野之地也】三战然后得其志【谓黄帝克炎帝之后】蚩尤作乱不用帝命【言蚩尤不用黄帝之命也】于是黄帝乃徴师诸侯与蚩尤战于涿鹿之野遂禽杀尤而诸侯咸尊轩辕为天子代神农氏是为黄帝天下有不顺者黄帝而征之平者去之【平服者即去也】披山通道未甞宁居东至于海登丸山【丸音桓括地志云丸山即丹山在青州临朐县界朱虚故县西北二十里丹水出焉丸音纨守节案括地志唯有凡山盖凡山丸山是一山耳诸处字误或丸或凡也汉书郊祀志云禅丸山顔师古云在朱虚亦与括地志相合明丸山是也】及岱宗【泰山东岳也在兖州博城县西北三十里也】西至于空桐登鸡头【括地志云空桐山在肃州禄福县东南六十里抱朴子内篇云黄帝西见中黄子受九品之方过空桐广成子受自然之经即此山括地志又云笄头山一名崆峒山在原州平阳县西百里禹贡泾水所出舆地志云或即鸡头山也郦元云盖大陇山异名也荘子云广成子学道崆峒山黄帝问道于广成子盖在此按二处崆峒皆云黄帝登之未详孰是】南至于江登熊湘【括地志云熊耳山在商州洛县西十里齐桓公登之以望江汉也湘山一名艑山在岳州巴陵县南十八里也】北逐荤粥【荤音薰粥音育】合符釡山【括地志云釡山在妫州懐戎县北三里山上有舜庙】而邑于涿鹿之阿【广平曰阿涿鹿山名已见上涿鹿故城在山下即黄帝所都之邑于山下平地】迁徙往来无常处以师兵为营卫【环绕军兵为营以自衞若辕门即其遗象】官名皆以云命为云师置左右大监监于万国【监上监去声下监平声若周邵分陕也】万国和而鬼神山川封禅与为多焉获寳鼎迎日推防【防音策迎逆也黄帝受神防命大挠造甲子容成造厯是也】举风后力牧常先大鸿【举任用四人皆帝臣也帝王世纪云黄帝梦大风吹天下之尘垢皆去又梦人执千钧之弩驱羊万羣帝悟而叹曰风为号令执政者也垢去土后在也天下岂有姓风名后者哉夫千钧之弩异力者也驱羊数万羣能牧民为善者也天下岂有姓力名牧者也于是依二占而求之得风后于海隅登以为相得力牧于大泽进以为将黄帝因着占梦经十一卷艺文志云风后兵法十三篇图三卷孤虚二十卷力牧兵法十五篇郑元云风后黄帝之三公也按黄帝仰天地置列侯众官以风后配上台天老配中台五圣配下台谓之三公也封禅书云鬼区号大鸿黄帝大臣也死葬雍故鸿冡是艺文志云鬼容区兵法三篇也】以治民顺天地之纪【言黄帝顺天地隂阳四时之纪也】幽明之占【幽隂明阳也占数也言隂阳五行黄帝占数而知之此文见大戴礼】死生之【谓仪制也民之生死此谓作仪制礼则之】存亡之难【难音乃惮反存亡犹生死也黄帝之前未有衣裳屋宇及黄帝造屋宇制衣服营殡葬万民故免存亡之难】时播百谷草木【言顺四时之所宜而布种百谷草木也】淳化鸟兽虫蛾【蛾音鱼起反又音豸豸音直氏反蚁蚍蜉也尔雅曰冇足曰虫无足曰豸】旁罗日月星辰水波土石金玉【旁罗犹遍布也日月隂阳时节也星二十八宿也辰日月所会也水波澜漪也言天不异灾土无别害水少波浪山出珍寳】劳勤心力耳目节用水火材物【节时节也水陂障决泄也火山野禁放也材木也物事也言黄帝教民江湖陂泽山林原隰皆收采禁捕以时用之有节令得其利也大戴礼云宰我问于孔子曰予闻荥伊曰黄帝三百年请问黄帝者人耶何以至三百年孔子曰劳勤心力耳目节用水火材物生而民得其利百年死而民畏其神百年亡而民用其教百年故曰三百年也】有土徳之瑞故号黄帝【螾音以刃反】黄帝二十五子其得姓者十四人【僖音力其反姞其吉反嬛音在宣反】黄帝居轩辕之丘而娶于西陵之女【西陵国名也】是为嫘祖【一作傫】嫘祖为黄帝正妃生二子其后皆有天下其一曰嚣是为青阳青阳降居江水【括地志云安阳故城在豫州新恩县西南八十里应劭云古江国也地理志亦云安阳古江国也】其二曰昌意降居若水昌意娶蜀山氏女曰昌仆生髙阳髙阳有圣徳焉【华阳国志及十三州志云蜀之先肇于人皇之际黄帝为子昌意娶蜀山氏后子孙因封焉帝颛顼髙阳氏黄帝之孙昌意之子母曰昌仆亦谓之女枢河图云瑶光如蜺贯月王白感女枢于幽房之宫生颛顼首戴干戈有徳文也】黄帝崩【列仙传云轩辕自择亡日与羣臣辞还葬桥山山崩棺空唯有劒舄在棺焉】葬桥山【括地志云黄帝陵在宁州罗川县东八十里子午山地理志云上郡阳周县桥山南有黄帝冢按阳周隋改为罢川尔雅云山锐而髙曰桥也】其孙昌意之子髙阳立是为帝颛顼也
　　帝颛顼髙阳者黄帝之孙而昌意之子也静渊以有谋疏通而知事养材以任地载时以象天依鬼神以制义【鬼之灵者曰神也鬼神谓山川之神也能兴云致雨润养万物也故已依冯之剬义也剬古制字】治气以教化絜诚以祭祀北至于幽陵【幽州也】南至于交趾【趾音止交州也】西至于流沙【济渡也括地志云居延海南甘州张掖县东北千六十四里是】东至于蟠木动静之物【动物谓鸟兽之类静物谓草木之类】小大之神【大谓五岳四渎小谓丘陵坟衍】日月所照莫不砥属帝颛顼生子曰穷蝉【帝舜之髙祖也】颛顼崩而嚣之孙髙辛立是为帝俈
　　帝俈髙辛者【帝王纪云俈母无闻焉】黄帝之曾孙也髙辛父曰蟜极【蟜音居兆反本作桥音同又巨遥反帝尧之祖也】蟜极父曰嚣嚣父曰黄帝自嚣与蟜极皆不得在位至髙辛即帝位髙辛于颛顼为族子髙辛生而神灵自言其名【帝王纪云帝俈髙辛姬姓也其母生见其神异自言其名曰岌龆齓有徳年十五而佐颛顼三十登位都亳以人事纪官也】普施利物不于其身聪以知逺明以察微顺天之义知民之急仁而威惠而信修身而天下服取地之财而节用之抚教万民而利诲之厯日月而迎送之【言作厯望晦朔日月未至而迎之过而送之上迎日推防是也】明鬼神而敬事之【天神曰神人神曰鬼又云圣人之精气谓之神贤人之精气谓之鬼言明识鬼神而敬事也】其色郁郁其徳嶷嶷其动也时其服也士帝俈溉执中而徧天下【溉音既言帝俈治民若水之溉灌平等而执中正遍于天下也】日月所照风雨所至莫不服【以上大戴文也】帝俈娶陈锋氏女【锋音峯又作丰帝王纪云帝俈有四妃十其子皆有天下元妃有台氏女曰姜嫄生后稷次妃有娀氏女曰简狄生禼次妃陈丰氏女曰庆都生放勋次妃娵訾氏女曰常义生帝挚也】生放勋【放音方往反勲亦作勋音许云反言尧能放上代之功故曰放勋諡尧姓伊祁氏帝纪云帝尧陶唐氏祁姓也母庆都十四月生尧】娶娵訾氏女生挚【娵足须反訾紫移反】帝俈崩而挚代立帝挚立不善崩【帝王纪云帝挚之母于四人中班最在下而挚于兄弟最长得登帝位封异母弟放勋为唐侯挚在位九年政微弱而唐侯徳盛诸侯归之摰服其义乃率羣臣造唐而致禅唐侯自知有天命乃受帝禅乃封摰于髙辛今定州唐县也】而弟放勲立是为帝尧
　　帝尧者【徐广云号陶唐帝王纪云尧都平阳于诗为唐国徐才宗国都城记云唐国帝尧之裔子所封其北帝夏禹都汉曰太原郡在古冀州太行恒山之西其南有晋水括地志云今晋州所理平阳故城是也平阳河水一名晋水也】放勲其仁如天其知如神就之如日望之如云富而不骄贵而不舒黄收纯衣彤车乗白马能明驯徳以亲九族九族既睦便章百姓百姓昭明合和万国乃命羲和【吕刑传云重即羲即和虽别为氏族而出自重也按圣人不独治必须贤辅乃命相天地之官若周礼天官卿地官卿也】敬顺昊天【敬犹恭勤也元气昊然广大故云昊天释文云春为苍天夏为昊天秋为旻天冬为上天而独为昊天者以尧能敬天大故以昊大言之】数法日月星辰【厯数之法日之甲乙月之大小昏明□中之星日月所防之辰定其天数以为一嵗之厯】敬授民时【尚书考灵耀云主春者张昏中可以种稷主夏者火昏中可以种菽主秋者虚昏中可以种麦主冬者昴昏中可以收敛也天子视四星之中知民缓急故云敬授民时也】分命羲仲居郁夷曰谷【郁音隅阳或作禹贡青州云隅夷既畧按隅夷青州也尧命羲仲理东方青州隅夷之地日所出处名曰阳明之谷羲仲主东方之官若周礼春官】敬道日出便程东作【道音导便程并如字后同导训也三春主东故言日出耕作在春故言东作命羲仲恭勤道训万民东作之事使有程期】日中星鸟以殷中春【下中音仲夏秋冬并同】其民析鸟兽字微申命羲叔居南交【羲叔主南方官若周礼夏官卿也】便程南譌敬致【譌音于伪反命羲叔宜恭勤民事致其种殖使有程期也】日永星火以正中夏其民因鸟兽希革申命和仲居西土曰昧谷【和仲主西方之官若周礼秋官职也】敬道日入便程西成夜中星虚以正中秋其民夷易鸟兽毛毨申命和叔居北方曰幽都【按北方幽州隂聚之地命和叔居理之北方之官若周礼冬官卿】便在伏物日中星昴以正中冬其民燠鸟兽氄毛嵗三百六十六日以闰月正四时信饬百官众功皆兴尧曰谁可顺此事【言将登用之嗣位也】放齐曰嗣子丹朱开明【放音方往反郑元云帝尧嗣之子名曰丹朱开明也按开觧而达也帝王纪云尧娶散宜氏女曰女皇生丹朱汲冢纪年云后稷放帝子丹朱范江荆州记云丹水县在丹州尧子朱之所封括地志云丹朱故城在邓州内乡县西南百三十里丹朱故为县】尧曰吁顽凶不用【左传云口不道忠信之言为嚚心不则徳义之经为顽凶讼也言丹朱心既顽嚚又好争讼不可用之】尧又曰谁可者讙兠曰共工旁聚布功可用【兠音井侯反】尧曰共工善言其用僻似恭漫天不可【漫音莫干反共工善为言语用意邪僻也似于恭敬罪恶漫天不可用也】尧又曰嗟四岳【嗟叹洪水问四岳谁能理也孔安国云四岳即上羲和四子也分掌四岳之诸侯故称焉】汤汤洪水滔天浩浩懐山襄陵【汤音商今读如字荡荡广平之貎言水奔突有所涤除地上之物为水漂流荡荡然按懐藏包裹之义故懐为包释言以襄为驾驾乗牛马皆在上也言水襄上乗陵浩浩盛大势若漫天】下民其忧有能使治者皆曰鲧可尧曰鲧负命毁族不可【负音佩依字通负违也族类也鲧性狠戾违负教命毁败善类不可用也诗云贪人败类也】岳曰异哉试不可用而已【异音异孔安国云异已已退也言余人尽已唯鲧可试无成乃退】尧于是聴岳用鲧九嵗功用不成【尔雅释天云载嵗也夏曰祀周曰年唐虞曰载李巡云各自纪亊不相袭也孙炎云嵗取星行一次也祀取四时祭祀一讫也年取年谷一熟也载取万物始更终也载者年之别名故以载为年也按功用不成水害不息故放退也至明年得舜乃殛之羽山而用其子禹也】尧曰嗟四岳朕在位七十载汝能庸命践朕位【孔安国云尧年十六以唐侯升为天子在位七十载时八十六老将求代也】岳应曰鄙徳忝帝位【四岳皆云鄙俚无徳若便行天子事是辱帝位言已等不堪也】尧曰悉举贵戚及疏逺隠匿者众皆于尧曰有矜在民间曰虞舜【矜古顽反】尧曰然朕闻之其何如岳曰盲者子父顽母嚚弟傲能和以孝烝烝治不至奸【烝之升反进也言父顽母嚚弟傲舜皆和以孝进之于善不至于奸恶也】尧曰吾其试哉【欲以二女试舜观其理家之道也】于是尧妻之二女【妻音七计反二女娥皇女英也娥皇无子女英生商均舜升天子娥皇为后女英为妃】观其徳于二女【视其为徳行于二女以理家而观国也】舜饬下二女于妫汭【饬音勑下音胡亚反汭音芮舜能整齐二女以义理下二女之心于妫汭使行妇道于虞氏也括地志云妫源汭水出蒲州河东南山许慎云水涯曰汭按地记云河东郡青山东山中有二泉下南流者妫水北流者汭水二水异泉合流出谷西注河妫水北曰汭也又云河东县二里故蒲坂城舜所都也城中有舜庙城外有舜宅及二妃坛】如妇礼尧善之乃使舜慎和五典五典能従乃徧入百官百官时序賔于四门四门穆穆诸侯逺方賔客皆敬尧使舜入山林川泽暴风雷雨舜行不迷尧以为圣召舜曰女谋事至而言可绩三年矣女登帝位舜让于徳不怿正月上日【郑元云帝王易代莫不改正建朔舜正建子此时未改故依尧正月上日也】舜受终于文祖文祖者尧大祖也【舜受尧终帝之事于文祖也尚书帝命騐云帝者承天立府以尊天重象也五府者黄曰神斗注云唐虞谓之天府夏谓之正室殷谓之重室周谓之明堂皆祀五帝之所也文祖者赤帝熛怒之府名曰文祖火精光明文章之祖故谓之文祖周曰明堂神斗者黄帝含枢纽之府名曰神斗斗主也土精澄静四行之主故谓之神斗周曰太室显纪者白帝招拒之府名显纪纪法也金精防割万物故谓之显纪周曰总章矩者黒帝光纪之府名曰元矩矩法也水精元昧能权轻重故谓之元矩周曰元堂灵府者苍帝灵威仰之府名曰灵府周曰青阳】于是帝尧老命舜摄行天子之政以观天命舜乃在璿玑玉衡以齐七政【说文云璿赤玉也按舜虽受尧命犹不自安更以璿玑玉衡以正天文玑为运转衡为横箫运玑使动于下以衡望之是王者正天文器也观其齐与不齐今七政齐则已受禅为是蔡邕云玉衡长八尺孔径一寸下端望之以视星宿并县玑以象天而以衡望之转玑窥衡以知星宿玑径八尺圆周二尺五寸而强也郑元云运转者为玑持正者为衡尚书大传云政者齐中也谓春秋冬夏天文地理人道所以为政也道正而万事顺成故天道政之大也】遂类于上帝【五经异义云非时祭天谓之类言以事类告也时舜告摄非常祭也王制云天子将出类于上帝郑元云昊天上帝谓天皇大帝北辰之星】禋于六宗【周语云精意以享曰禋也孙炎云禋洁敬之祭也按星五星纬也辰日月所会十二次也司中司命文昌第五第四星也风师箕星也雨师毕星也孔安国云四时寒暑也日月星也水旱也礼祭法云理少牢于大昭祭时也禳祈于坎坛祭寒暑也王宫祭日也夜明祭月也幽禜祭星雩禜祭水旱也司马彪续汉书云安帝立六宗祀于洛阳城西北亥地礼北大社魏因之至晋初荀顗言新祀以六宗之神诸家说不同乃废之也】望于山川【望者遥望而祭山川也山川五岳四渎也尔雅云梁山晋望也】辩于羣神【辩音遍谓祭羣神也】揖五瑞择吉月日见四岳诸牧班瑞【揖音集周礼典瑞云王执镇圭尺二寸公执桓圭九寸侯执信圭七寸伯执躬圭五寸子执谷璧男执蒲璧皆五寸言五瑞者王不在中也孔文详云宋末会稽修禹庙于庙庭山土中得五等圭璧百余枚形与周礼同皆短小此即禹防诸侯于会稽执以礼山神而埋之其璧今犹有在也】嵗二月东巡狩至于岱宗柴【按既班瑞羣后即东巡者守土之诸侯会岱宗之岳焚柴告至也王者巡狩以诸侯自専一国威福任己恐其拥遏上命泽不下流故巡行问人疾苦也风俗通云太山之尊者一曰岱宗始也长也万物之始隂阳交代故为五岳之长也按二月仲月也仲中也言得其中也】望秩于山川【乃以秩望祭东方诸侯境内之名山大川也言秩者五岳视三公四渎视诸侯】遂见东方君长合时月正日【既见东方君长乃合同四时气节月之大小日之甲乙使齐一也周礼太史掌正嵗年以序事颁正朔于邦国则节气晦朔皆天子颁之犹诸侯国异或不齐同因巡狩合正之】同律度量衡【律之十二律度之丈尺量之斗斛衡之斤两皆使天下相同无制度长短轻重异也汉律志云虞书云同律度量衡所以齐逺近立民信也律有十二阳六为律隂六为吕律以统气类物一曰黄钟二曰太蔟三曰姑洗四曰蕤賔五曰夷则六曰无射吕以旅阳宣气一曰林钟二曰南吕三曰应钟四曰大吕五曰夹钟六曰中吕度者分寸尺丈引也所以度长短也本起黄钟之管长以子谷秬中者一为一分十分为一寸十寸为尺十尺为丈十丈为引而五度审矣量者龠合升斗斛也所以量多少也本起黄钟之龠以子谷秬黍中者千冇二百实为一龠十龠为合十合为升十升为斗十斗为斛而五量嘉矣衡权者铢两斤钧石也所以秤物轻重也本起于黄钟之一龠容千二百重十二铢二十四铢为两十六两为斤三十斤为钧四钧为石而五权谨矣衡平也权重也】修五礼【周礼以吉礼事邦国之鬼神只以凶礼哀邦国之忧以賔礼亲邦国以军礼同邦国以嘉礼亲万民也尚书尧典云类于上帝吉礼也如防考妣凶礼也羣后四朝賔礼也大禹谟云汝徂征军礼也尧典云女于时嘉礼也女音女虑反】五玉三帛【孔安国云诸侯世子执緟公之孤执附庸之君执黄也按三统纪椎伏羲为天统色尚赤神农为地统色尚黒黄帝为人统色尚白少昊黄帝子亦尚白故髙阳氏又天统亦尚赤尧为人统故用白】二生【羔鴈也郑元注周礼大宗伯云羔小羔也取其羣不失其类也鴈取其时而行也卿执羔大夫执鴈按羔鴈性驯可生为贽】一死【雉也马融云一死雉士所执也按不可生为防故死雉取其守介死不失节也】为挚【贽音至贽执也郑元云贽之言至所以自致也韦昭云贽六贽皮帛卿执羔大夫执鴈士执雉庶人执鹿工商执鸡也】如五器卒乃复【卒音子律反复音伏】五月南巡狩八月西巡狩十一月北巡狩皆如初归至于祖祢庙【祢音乃礼反何休云生曰父死曰考庙曰祢】用特牛礼五嵗一巡狩羣后四朝徧告以言【徧音遍言遍告天子治理之言也】明试以功车服以庸【孔安国云功成则锡车服以表显其能用也】肇十有二州决川象以典刑【孔安国云象法也法用常刑用不越法也】流宥五刑【孔安国云以流放之法寛五刑也郑元云三宥一曰弗识二曰过失三曰遗忘也】鞭作官刑扑作教刑金作赎刑眚烖过赦怙终贼刑钦哉钦哉惟刑之静哉讙兠进言共工【讙兠浑沌也共工穷竒也鲧梼机也三苗饕餮也左传云舜臣尧流四凶投诸四裔以御魑魅也】尧曰不可而试之工师【工师若今大匠卿也】共工果淫辟【辟亦反】四岳举鲧治鸿水尧以为不可岳彊请试之试之而无功故百姓不便三苗【左传云自古诸侯不用王命虞有三苗夏有观扈孔安国云缙云氏之后为诸侯号饕餮也吴起云三苗之国左洞庭而右彭蠡按洞庭湖名在岳州巴陵西南一里南与青草湖连彭蠡湖名在江州浔阳县东南五十二里以天子在北故洞庭在西为左彭蠡在东为右今江州鄂州岳州三苗之地也】在江淮荆州【淮读曰滙音胡罪反今彭蠡湖也本属荆州尚书云南入于江东滙泽为彭蠡是也】数为乱于是舜归而言于帝请流共工于幽陵【尚书及大戴礼皆作幽州括地志云故龚城在檀州燕乐县界故老传云舜流共工幽州居此城神异经云西北荒有人焉人面朱髴蛇身人手足而食五谷禽兽顽愚名曰共工】以变北狄【言四凶流四裔各于四夷放共工等为中国之风俗也】放驩兠于崇山【神异经云南方荒中有人焉人面鸟喙而有翼而手足扶翼而行食海中鱼为人很恶不畏风雨兽犯死乃休名曰讙兠也】以变南蛮迁三苗于三危【括地志云三危山有峯故曰三危俗亦名卑羽山在沙州墩煌县东南三十里神异经云西荒中有人焉面目手足皆人形而胳下有翼不能飞为人饕餮淫无理名曰苗民又山海经云大荒北经黒水之北有人有翼名曰苗民也】以变西戎殛鲧于羽山【殛音纪力反孔安国云殛窜放流皆诛也括地志云羽山在沂州临沂县界神异经云东方冇人焉人形而身多毛自觧水土知通塞为人自用欲为欲息皆曰云是鲧也】以变东夷四辠而天下咸服尧立七十年得舜二十年而老令舜摄行天子之政荐之于天尧辟位凡二十八年而崩【皇甫谧云尧即位九十八年通舜摄二十八年也凡年百一十七嵗孔安国云尧夀百一十六嵗括地志云尧陵在濮州雷泽县西三里郭生述征记云城阳县东有尧冢亦曰尧陵有碑是也括地志云雷泽县本汉郕阳县也】百姓悲哀如丧父母三年四方莫举乐【尚书三载四海遏宻八音是也】以思尧尧知子丹朱之不肖不足授天下于是乃权授舜【五帝官天下老则禅贤故权试舜也】授舜则天下得其利而丹朱病授丹朱则天下病而丹朱得其利尧曰终不以天下之病而利一人而卒授舜以天下尧崩三年之丧毕舜让辟丹朱于南河之南【括地志云故尧城在濮州鄄城县东北十五里竹书云昔尧徳衰为舜所囚也又有偃朱故城在县西北十五里竹书云舜囚尧复偃塞丹朱使不与父相见也按濮州北临漯大川也河在尧都之南故曰南河禹贡至于南河是也其偃朱城所居即舜让避丹朱于河南之南处也】诸侯朝觐者不之丹朱而之舜狱讼者不之丹朱而之舜讴歌者不讴歌丹朱而讴歌舜舜曰天也夫而后之中国践天子位焉是为帝舜
　　虞舜者【括地志云故虞城在陕州河北县东北五十里虞山之上郦元注水经云干桥东北有虞城尧以女嫔于虞之地也又宋州虞城大襄国所封之邑杜预云舜后诸侯也又越州余姚县顾野玉云舜后支庶所封之地舜姚姓故云余姚县西七十里有汉上虞故县会稽旧记云舜上虞人去虞三十里有姚丘即舜所生也周处风土记云舜东夷之人生姚丘括地志又云姚墟在濮州雷泽县东十三里孝经援神契云舜生于姚墟按二所未详也】名曰重华【尚书云重华协于帝孔安国云华谓文徳也言其光又重合于尧瞽瞍姓妫妻曰握登见大虹意感而生舜于姚墟故姓姚目重童子故曰重华字都君龙顔大口黒色身长六尺一寸】重华父曰瞽叟【先后反孔安国云无目曰瞽舜父有目不能分别好恶故时人谓之瞽配字曰叟叟无目之称也】瞽叟父曰桥牛【桥又音娇】桥牛父曰句望【句古侯反望音亡】句望父曰敬康敬康父曰穷蝉穷蝉父曰帝颛顼颛顼父曰昌意以至舜七世矣自穷蝉以至帝舜皆微为庶人舜父瞽叟盲而舜母死瞽叟更娶妻而生象象傲瞽叟爱后妻子常欲杀舜舜避逃及有小过则受罪顺事父及后母与弟日以笃谨匪有懈舜冀州之人也【蒲州河东县本属冀州宋永初山川记云蒲坂城中有舜庙城外有舜宅及二妃坛括地志云妫州有妫水源出城中耆旧传云即舜厘降二女于妫汭之所外城中有舜井城城北有厯山山上有舜庙未详按妫州亦冀州城是也】舜耕厯山【括地志云蒲州河东县雷首山一名中条山亦名厯山亦名首阳山亦名蒲山亦名襄山亦名甘枣山亦名猪山亦名狗头山亦名薄山亦名吴山此山西起雷首山东至吴坂凡十二名随州县分之厯山南有舜井又云越州余姚县有厯山舜井濮州雷泽县有厯山舜井二所又有姚墟云生舜处也及妫州厯山舜井皆云舜所耕处未详也】渔雷泽【括地志云雷夏泽在濮州雷泽县郭外西北山海经云雷泽有雷神龙首人类鼔其腹则雷也】陶河濵【接于曹州濵河作瓦器也括地志云陶城在蒲州河东县北三十里即舜所都也南去厯山不逺或陶所在则可何必定陶方得为舜陶之陶也斯或一焉】作什器于夀丘【夀音受顔师古云军法伍人为伍二伍为什则共器物故为生生之具为什器亦犹军及作役者十人为火共畜调度也】就时于负夏舜父瞽叟顽母嚚弟象傲皆欲杀舜舜顺适不失子道兄弟孝慈欲杀不可得即求甞在侧舜年二十以孝闻三十而帝尧问可用者【可用谓可为天子也】四岳咸荐虞舜曰可于是尧乃以二女妻舜以观其内使九男与处以观其外舜居妫汭内行弥谨尧二女不敢以贵骄事舜亲戚【二女不敢以帝女骄慢舜之亲戚亲戚谓父瞽叟后母弟象妹颗手等也颗音古果反】甚有妇道尧九男皆益笃【笃惇也非唯二女恭勤妇道九男事舜皆益惇厚谨敬也】舜耕厯山厯山之人皆让畔【韩子厯云农相侵略舜徃耕朞年耕者让畔也】渔雷泽雷泽上人皆让居陶河濵河濵器皆不苦窳【苦读如盬音古盬麤也窳音庾】一年而所居成聚【聚在喻反聚谓村落也】二年成邑三年成都【周礼郊野法云九夫为井四井为邑四邑为丘四丘为甸四甸为县四县为都也】尧乃赐舜絺衣【絺勑遅反细葛布衣也邹氏音竹几反】与琴为筑仓廪予牛羊瞽叟尚复欲杀之使舜上涂廪瞽叟下縦火焚廪舜乃以两笠自扞而下去得不死【通史云瞽叟使舜涤廪舜告尧二女女曰时其焚汝鹊汝衣裳乌工徃舜既登廪得免去也】后瞽叟又使舜穿井舜穿井为匿空旁出【言舜潜匿穿孔旁他井而出也通史云舜穿井又告二女二女曰去汝裳衣龙工徃入井瞽叟与象下土实井舜他井出去也括地志云舜井在沩州懐戌县西外城中其西又有一井耈旧传云并舜井也舜自中出帝王纪云河东有舜井未详也】舜既入深瞽叟与象共下土实井舜匿空出去瞽叟象喜以舜为已死象曰本谋者象象与其父母分【扶问反】于是曰舜妻尧二女与琴象取之牛羊仓廪予父母象乃止舜宫居【宫即室也尔雅云室谓之宫礼云命士已上父子异宫也】鼔其琴舜徃见之象鄂不怿曰我思舜正郁陶舜曰然尔其庶矣舜复事瞽叟爱弟弥谨于是尧乃试舜五典百官皆治昔髙阳氏有才子八人世得其利谓之八恺髙辛氏有才子八人世谓之八元此十六族者世济其美不陨其名至于尧尧未能举舜举八恺使主后土【春秋正义云后君也天曰皇天地曰后土】以揆百事莫不时序【言禹度九土之宜无不以时得其次序也】举八元使布五教于四方父义母慈兄友弟恭子孝内平外成【杜预云内诸夏外夷狄也按契作五常之教诸夏太平夷狄向化也】昔帝鸿氏有不才子掩义隠贼好行凶慝天下谓之浑沌【慝恶也一本云天下之民谓之浑沌浑沌即讙兠也言掩义事隂为贼害而好凶恶故谓之浑沌也杜预云浑沌不开通之皃神异经云昆仑西有兽焉其状如犬长毛四足似罴而无爪有目而不见行不开有两耳而不闻有人知往有腹无五藏有腹直短食径过人有徳行而往抵角有凶恶而行依凭之名浑沌又荘子云南海之帝为儵忽中央之帝为浑沌儵忽时相遇于浑沌之地浑沌待之甚善儵与忽谋欲报浑沌之徳曰人皆有七窍以视聴食息此独无有甞试凿之日凿一窍七日而浑沌死按言讙兠性似故号之也】少皥氏有不才子毁信恶忠崇饰恶言天下谓之穷竒【谓共工言毁败信行恶其忠直有恶言语髙粉饰之故谓之穷竒按常行终必穷极好謟防竒异于人也神异经云西北有兽其状似虎有翼能飞便食人知人言语闻人鬬辄食直者闻人忠信辄食其鼻闻人恶逆不善辄杀兽徃馈之名曰穷竒按言共工性似故号之也】颛顼氏有不才子不可教训不知话言天下谓之梼杌【梼音道刀反杌音五骨反谓鲧也凶顽不可教训不诏令故谓之梼杌按言无畴疋言自縦恣也神异经云西方荒中有兽焉其状如虎而大毛长二尺人靣虎足猪口牙尾长一丈八尺搅乱荒中名梼杌一名傲佷一名难训按言鲧性似故号之也】此三族世忧之至于尧尧未能去缙云氏【今括州缙云县盖其所封也书云缙赤缯也】有不才子【此以上四处皆左传文或本有并文次相类四凶故书之恐本错脱耳谓三苗也言贪饮食冒货贿故谓之饕餮神异经云西南有人焉身多毛上头戴豕性佷恶好息积财而不用善夺人谷物强者畏羣而单名饕餮言三苗性似故号之】贪于饮食冒于货贿天下谓之饕餮天下恶之比之三凶舜賔于四门【杜预云辟四门达四聪以賔众贤之也】乃流四凶族迁于四裔以御螭魅【御音鱼吕反螭音丑知反魅音媚按御魑魅恐更有邪謟之人故流放四凶以御之也故下云无凶人也】于是四门辟言毋凶人也舜入于大麓烈风雷雨不迷尧乃知舜之足授天下尧老使舜摄行天子政巡狩舜得举用事二十年而尧使摄政摄政八年而尧崩三年丧毕让丹朱天下归舜而禹臯陶契后稷伯夷夔龙垂益彭祖【髙姚二音臯陶字庭坚英六二国是其后也契音薛殷之祖也伯夷齐太公之祖也夔巨反乐官也倕音垂亦作垂内言之官也益伯防也即秦赵之祖彭祖自尧时举用厯夏殷封于大彭】自尧时而皆举用未有分职【分音符问反如字分为封疆爵土也】于是舜乃至于文祖谋于四岳辟四门明通四方耳目命十二牧论帝徳行厚徳逺佞人【舜命十二牧论帝尧之徳又敦之于民逺离邪佞之人言能如此则夷狄亦服也】则蛮夷率服舜谓四岳曰有能奋庸美尧之事者使居官相事皆曰伯禹为司空可美帝功舜曰嗟然禹汝平水土维是勉哉禹拜稽首让于稷契与臯陶舜然往矣舜曰弃黎民始饥汝后稷播时百谷【稷农官也播时谓顺四时而种百谷】舜曰契百姓不亲五品不驯【驯训】　汝为司徒而敬敷五教在寛舜曰臯陶蛮夷猾夏寇贼奸轨【轨亦作宄】汝作士【按言大理卿也】五刑有服【孔安国云服也言轻重之中正也按墨防凿其额涅以墨劓截鼻也剕刖足也宫淫刑也男子调势妇人幽闭也大辟死刑也】五服三就五流有度【度音徒洛反尚书作宅孔安国云五刑之流各有所居也】五成三居【按谓度其逺近为三等之居也】维明能信舜曰谁能驯予工皆曰垂可于是以垂为共工舜曰谁能驯予上下草木鸟兽皆曰益可于是以益为朕虞益拜稽首让于诸臣朱虎熊罴【孔安国云朱虎熊罴云臣也垂益所让四人皆在元凯之中也】舜曰往矣汝谐遂以朱虎熊罴为佐【为益之佐也】舜曰嗟四岳有能兴朕三礼皆曰伯夷可舜曰嗟伯夷以汝为秩宗【若太常也汉书百官表云王莽太常曰秩宗依古也孔安国云秩序宗尊也主郊庙之官也】夙夜维敬直哉维静洁【静清也洁明也孔安国云职典礼施政教使正直而清明】伯夷让夔龙舜曰然【孔安国云然其推贤不许其让也】以夔为典乐教稺子【稺胄雉反孔安国云胄长子谓元子以下至卿大夫子弟也歌诗蹈之舞之教长国子中和祗庸孝友】直而温寛而栗刚而无虐简而无傲【孔安国云刚失之虐简失之傲教之以防其失也】诗言意歌长言【孔安国云诗言志以蹈其心歌咏其义以长其言也】声依永律和声【孔安国云声五声宫商角徴羽也律谓六律六吕十二月之音气也当依声律和乐也】八音能谐毋相夺伦神人以和【八音金石丝竹匏土革木也孔安国云伦理也八音能谐理不错夺则神人咸和命夔使勉也】夔曰于予撃石拊石百兽率舞【于音乌孔安国云石磬音之清者拊亦撃也举清者和则其余皆矣乐感百兽使相率而舞则神人和可知也按磬一片黒石也下音福尤反周礼云夏官有服不氏掌服猛兽下士一人徒四人郑云不服之兽也】舜曰龙朕畏忌防说殄伪振惊朕众【伪音危肿反言畏恶利口防说之人兼殄絶奸为人党恐其惊动我众使龙遏絶之出入其命惟信实也此伪字太史公变尚书文也尚书伪字作行音下孟反言朕畏忌有利口防说之人殄絶无徳行之官也】命汝为纳言夙夜出入朕命惟信【孔安国云纳言喉舌之官也聼下言纳于上受上言宣于下必信也】舜曰嗟女二十有二人敬哉惟时相天事【相视也舜命二十二人各敬行其职惟在顺时视天所宜而行事也】三嵗一考功三考绌陟逺近众功咸兴分北三苗此二十二人咸成厥功臯陶为大理平【臯陶作士正平天下罪恶也】民各伏得其实伯夷主礼上下咸让垂主工师【工匠若今大匠卿也】百工致功益主虞山泽辟【婢亦反开也】弃主稷百谷时茂契主司徒百姓亲和龙主賔客逺人至十二牧行而九州莫敢辟违【禹九州之民无敢辟违舜十二牧也】唯禹之功为大披九山【披音皮义反谓傍其山边以通】通九泽决九河定九州各以其职来贡不失厥宜方五千里至于荒服南抚交阯北西戎析枝渠廋氐羌北戎发息慎东长鸟夷【鸟或作岛括地志云百济国西南海中有大岛十五所皆置邑有人居属百济又倭国西南大海中岛居凡百余小国在京南万三千五百里按武后改倭国为日本国】四海之内【尔雅云九夷八狄七戎六蛮谓之四海】咸戴帝舜之功于是禹乃兴九招之乐致异物凤皇来翔天下明徳皆自虞帝始舜年二十以孝闻年三十尧举之年五十摄行天子事年五十八尧崩年六十一代尧践帝位【括地志云平阳今晋州城是也潘今妫州城是也蒲坂今蒲州南二里河东县界蒲坂故城是也】践帝位三十九年南巡狩崩于苍梧之野葬于江南九疑是为零陵舜之践帝位载天子旗往朝父瞽叟夔夔唯谨如子道封弟象为诸侯【帝王纪云舜弟象封于有鼻括地志云鼻亭神在道县北六十里故老传云舜葬九疑象来至此后人立祠名为鼻亭神舆地志云零陵郡应阳县东有山山有象庙王隠晋书云此大泉陵县北部东五里有鼻防象所封也】舜子商均亦不肖【谯周云以虞封舜子今宋州虞城县括地志云虞国舜后所封邑也或云封舜子均于商故号商均也】舜乃豫荐禹于天十七年而崩三年丧毕禹亦乃让舜子【括地志云禹居洛州阳城者避商均非时乆居也】如舜让尧子诸侯归之然后禹践天子位尧子丹朱舜子商均皆有疆土【括地志云定州唐县尧后所封宋州虞城县舜后所封也】以奉先祀服其服礼乐如之以客见天子【为天子之賔客也】天子弗臣示不敢専也自黄帝至舜禹皆同姓而异其国号以章明徳故黄帝为有熊帝颛顼为髙阳帝喾为髙辛帝尧为陶唐帝舜为有虞帝禹为夏后而别氏姓姒氏契为商姓子氏弃为周姓姬氏太史公曰【太史公司马迁自谓也自叙传云太史公曰先人有言又云太史公曰余闻之董生又云太史公遭李陵之祸明太史公司马迁自号也迁为太史公官题赞首也虞憙云古者主天官者皆上公非独迁】学者多称五帝尚矣然尚书独载尧以来而百家言黄帝其文不雅驯【驯训也谓百家之言皆非典雅之训】荐绅先生难言之孔子所传宰予问五帝徳及帝繋姓【繋音奚计反五帝徳及帝繋姓皆大戴礼文及孔子家语篇名汉儒者以二书非经恐不是圣人之言故或不传学也】儒者或不传余甞西至空峒【余太史公自称也甞曾也空桐山在原州平髙县西百里黄帝问道于广成子处】北过涿鹿【涿鹿山在妫州东南五十里山侧有涿鹿城即黄帝尧舜之都也】东渐于海南浮江淮矣至长老皆各往往称黄帝尧舜之处风教固殊焉总之不离古文者近是予观春秋国语其发明五帝徳帝繋姓章矣顾第弗深考【顾念也第但也太史公言博考古文择其言表见之不虚甚章着矣思念亦且不湏更深考论】其所表见皆不虚书缺有间矣【言古文尚书缺失其间多矣而无说黄帝之语】其轶乃时时见于他说非好学深思心知其意固难为浅见寡闻道也余并论次择其言尤雅者故着为本纪书首【太史公据古文并诸子百家论次择其言语典雅者故着为五帝本纪在史记百三十篇书之首】



　　史记正义卷一
<史部,正史类,史记正义>
　　钦定四库全书
　　史记正义卷二
　　唐　张守节　撰
　　夏本纪第二　　　　　　　　史记二
　　夏禹【夏者帝禹封国号也帝王纪云禹受封为夏伯在豫州外方之南今河南阳翟是也】名曰文命【帝王纪云父鲧妻脩已见流星贯昴梦接意感又吞神珠薏苡贸坼而生禹名文命字密身九尺二寸长本西夷人也大戴礼云髙阳之孙鲧之子曰文命雄蜀王本纪云禹本汝山郡广柔县人也生于石纽括地志云茂州汶川县石纽山在县西七十三里华阳国志云今夷人共营其地方百里不敢居牧至今犹不敢放六畜按广柔隋改曰汶川】禹之父曰鲧鲧之父曰帝颛顼颛顼之父曰昌意昌意之父曰黄帝禹者黄帝之孙而帝颛顼之孙也禹之曾大父昌意及父鲧皆不得在帝位为人臣当帝尧之时鸿水防天浩浩懐山襄陵下民其忧尧求能治水者羣臣四岳皆曰鲧可尧曰鲧为人负命毁族不可四岳曰等之未有贤于鲧者愿帝试之于是尧听四岳用鲧治水九年而水不息功用不成于是帝尧乃求人更得舜舜登用摄行天子之事巡狩行视鲧之治水无状乃殛鲧于羽山以死【殛音纪力反鲧之羽山化为黄熊入于羽渊熊音乃来反下三防为三足也束晳发蒙纪云鼈三足曰熊】天下皆以舜之诛为是于是舜举鲧子禹而使续鲧之业尧崩帝舜问四岳曰有能成美尧之事者使居官皆曰伯禹为司空可成美尧之功舜曰嗟然命禹女平水土维是勉之禹拜稽首让于契后稷臯陶舜曰女其往视尔事矣禹为人敏给克勤其徳不违其仁可亲其言可信声为律身为度称以出亹亹穆穆为纲为纪禹乃遂与益后稷奉帝命命诸侯百姓兴人徒以傅土行山表木定髙山大川禹伤先人父鲧功之不成受诛乃劳身焦思居外十三年过家门不敢入薄衣食致孝于鬼神卑宫室致费于沟淢陆行乘车水行乘船泥行乘橇【按橇形如船而短小两头防起人曲一脚泥上擿进用拾泥上之物今杭州温州海边有之也】山行乘檋【按上山前齿短后齿长下山前齿长后齿短也檋音与上同也】左准绳右规矩载四时以开九州通九道陂九泽度九山令益予众庶稻可种卑湿命后稷予众庶难得之食食少调有余相给以均诸侯禹乃行相地宜所有以贡及山川之便利禹行自冀州始冀州既载【按理水及贡赋从帝都为始也黄河自胜州东直南至华隂即东至懐州南又东北至平州碣石山入海也东河之西南河之东南河之北皆冀州也】壶口治梁及岐【括地志云壶口山在慈州吉常县西南五十里冀州境也梁山在人州韩城县东南十九里岐山岐州岐山县东北十里二山雍州境也孔安国从东循山理水而西也】既修太原至于岳阳【括地志云霍山在沁州沁原县西七八十里】覃怀致功至于衡漳【括地志云故懐城在懐州武陟县西十一里衡漳水在瀛州东北百二十五里平舒县界也】其土白壤赋上上错田中中常卫既从大陆既为鸟夷皮服【括地志云靺鞨国古肃慎也在京东北万里已下东及北各抵大海其国南有白山鸟兽草木皆白其人处山林间土气极寒常为穴居以深为贵至接九梯养豕食肉衣其皮冬以猪膏涂身厚数分以御风寒贵秽不洁作厠于中圜之而居多勇力善射弓长四尺如弩矢用楛长一尺八寸青石为镞葬则交木作椁杀猪积椁上富者至数百贫者数十以为死人之粮以土上覆之以绳系于椁头出土上以酒灌酹绳腐而止无四时祭祀也】夹右碣石入于海济河维沇州九河既道雷夏既泽雍沮防同【括地志云雷夏泽在濮州雷泽县郭外西北雍沮二水在雷泽西北平地也】桑土既蚕于是民得下丘居土其土黒坟草繇木条田中下赋贞作十有三年乃同其贡漆丝其篚织文浮于济漯通于河海岱维青州【按舜分青州为营州西及东】嵎夷既畧潍淄既道【括地志云密州莒县山潍水所出淄州淄川县东北七十里原山淄水所出俗传云禹理水功毕土石黒数里之中波若漆故谓之淄水也】其土白坟海濵广泻厥田斥卤田上下赋中上厥贡盐絺海物维错岱畎丝枲鈆松怪石莱夷为牧其篚酓丝浮于汶通于济海岱及淮维徐州淮沂其治防羽其艺大野既都东原厎平【广平云原徐州在东故曰东原水去已致平复言可耕种也】其土赤埴坟草木渐包其田上中赋中中贡维土五色【韩诗外传云天子社广五丈东方青南方赤西方白北方黒上冒以黄土将封诸侯各取方土苴以白茅以为社也太康地记云城阳姑幕有五色土封诸侯锡之茅土用为社此土即禹贡徐州土也今属密州莒县也】羽畎夏翟峄阳孤桐【括地志云峄山在兖州邹县南二十二里邹山记云邹山古之峄山言络绎相连属也今犹多桐树按今独生桐尚徴一偏似琴瑟】泗濵浮磬【括地志云泗水至彭城吕梁出石磬】淮夷蠙珠臮鱼其篚纎缟【黒纎细缟白缯以细缯染为黒色】浮于淮泗【括地志云泗水源在兖州泗水县东陪尾山其源有四道因以为名】通于河淮海维州彭蠡既都阳鸟所居【蠡音礼括地志云彭蠡湖在江州浔阳县东南五十二里】三江既入震泽致定【泽在苏州西四十五里三江者在苏州东南三十里名三江口一江西南上七十里至太湖名曰松江古笠凙江一江东南上七十里自蚬湖名曰上江亦曰东江一江东北下三百余里入海名曰下江亦曰娄江于其分处号曰三江口顾夷吴地记云松江东北行七十里得三江口东北入海为娄江东南入海为东江并松江为三江是也言理三江入海非入震泽也按太湖西南湖州诸溪从天目山下西北宣州诸山有溪并下太湖太湖东北流名至三江口入海其湖无通彭蠡湖及太湖处并阻山陆诸儒及地志等解三江既入皆非也周礼职方氏云扬州薮曰具区川曰三江按五湖三江者韦昭注非也其源俱不通太湖引解三江既入失之逺矣五湖者菱湖游湖莫湖贡湖咠湖皆太湖东岸五湾为五湖盖古时应别今并相连菱湖　　厘山东周三十余里西口阔二里其口南则莫里山北则徐侯山西与莫湖连莫湖在莫里山西及北北与咠湖连咠湖在咠山西南与莫湖连各周回五六十里西连太湖游湖在北二十里在长山东湖西口阔二里其口东南岸树里山西北岸长山湖周回五六十里贡湖在长山西其口阔四五里口东南长山山南即山阳村西北连常州无锡县老岸湖周回一百九十里已上湖身向东北长七十余里两湖西亦连太湖河渠书云于呉则通渠三江五湖货殖传云夫呉有三江五湖之利又太史公自叙传云登姑苏望五湖是也】竹箭既布其草惟夭其木惟乔其土涂泥田下下赋下上上杂贡金三品瑶琨竹箭齿革羽毛【周礼考工记云犀甲七属兕甲六属郭云犀似水牛猪头大腹庳脚椭角好食棘也亦有一角者按西南夷常贡旄牛尾为旌旗之饰书诗通谓之旄故尚书云右秉白旄诗云建旐设旄皆此牛也】岛夷卉服【括地志云百济国西南渤海中有大岛十五所皆邑落有人居属百济又倭国武皇后改曰日本国在百济南隔海依岛而居凡百余小国此皆州之东岛夷也按东南之夷草服葛越焦竹之属越即苎祁也】其篚织贝其包橘柚锡贡均江海通淮泗荆及衡阳维荆州江汉朝宗于海【括地志云江水源出岷州南岷山南流至益州即东南流入蜀至泸州东流经三硖过荆州与汉水合孙卿子云江水其源可以滥觞也又云汉水源出梁州金牛县东二十八里嶓冢山】九江甚中沱涔已道【括地志云繁江水受郫江禹贡曰岷山导江东别为沱源出益州新繁县潜水一名复水今名龙门水源出利州绵谷县东龙门山大石穴下也】云梦土为治其土涂泥田下中赋上下贡羽旄齿革金三品杶干栝栢砺砥砮丹维箘簵楛三国致贡其名包匦菁茅【括地志云辰州卢溪县西南三百五十里有包茅山武阳记云山际出包茅有刺而三脊因名包茅山】其篚纁玑组九江入赐大浮于江沱涔于汉逾于雒至于南河荆河惟豫州【括地志云荆山在襄州荆山县西八十里韩子云卞和得玉璞于楚之荆山即此也河洛州北河也】伊雒瀍涧既入于河【括地志云伊水出虢州卢氏县东峦山东北流入洛洛水出商州洛南县冢岭山东流经洛州郭内又各合伊水瀍水出洛州新安县东南流至洛州郭内南入洛涧水源出洛州新安县东白石山东北与谷水合流经洛州郭内东流入洛也】荥播既都道荷泽被明都【括地志云荷泽在曹州济隂县东北九十里定陶城东今名龙池亦名九卿陂】其土壤下土坟垆田中上赋杂上中贡漆丝絺纻其篚纎絮锡贡磬错浮于雒达于河华阳黒水惟梁州【括地志云黒水源出梁州城固县西北太山】汶嶓既蓺【括地志云岷山在岷州溢洛南一里连绵至蜀二千里皆名岷山嶓冢山在梁州金牛县东二十八里湔音子践反氐音丁奚反】沱涔既道蔡防旅平【括地志云防山在雅州严道县南十里】和夷厎绩其土青骊田下上赋下中三错贡璆铁银镂砮磬熊罴狐狸织皮西倾因桓是来【括地志云西倾山今嵹防山在洮州临泽县西南三百三十六里】浮于潜逾于入于渭乱于河黑水西河惟雍州弱水既西泾属渭汭【括地志云泾水源出原州百泉县西南笄头山泾谷渭水源出渭原县西七十六里鸟鼠山今名青雀山渭有三源并出鸟鼠山东流入河按言理泾水及至渭水又理漆沮亦从渭流复理沣水亦同入渭者也】漆沮既从【括地志云漆水源出岐州普闰县东南岐漆山漆溪东入渭沮水一名川水源出雍州富平县东入栎阳县南汉髙帝于栎阳置万年县十三州地理志云万年县南有泾渭北有小河即沮水也诗云古公去邠度漆沮即此二水】沣水所同【括地志云雍州鄂县终南山沣水出焉】荆岐已旅【括地志云荆山在雍州富平县今名掘陵原岐山在岐州岐山县东北十里尚书正义云洪水时祭祀礼废已旅祭言理水功毕也按雍州荆山即黄帝及禹铸鼎地也襄州荆山县西荆山即卞和得玉璞者】终南敦物至于鸟鼠【括地志云终南山一名中南山一名太一山一名南山一名橘山一名楚山一名泰山一名周南山一名地脯山在雍州万年县南五十里】原隰厎绩至于都野【原隰幽州地也按原平髙地也隰低下地也言从渭州致功西北至源州都野沙州三危山也括地志云都野泽在凉州姑藏县东北二百八十里】三危既度三苗大序其土黄壤田上上赋中下贡璆琳琅玕浮于积石至于龙门西河【括地志云积石山今名小积山在河州枹罕县西七里河州在京西一千四百七十二里龙门山在同州韩城县北五十里李奇云禹凿通河水处广八十步三秦记云龙门水悬船而行两旁有山水陆不通鱼集龙门下数千不得上上则为龙故云暴鳃防额龙门下按河在冀州西故云西河也禹发源河水小积石山浮河东北下歴灵胜北而南行至于龙门皆雍州城也】防于渭汭【水经云河水又南至潼闗渭水从西注之也】织皮昆仑析支渠捜西戎即序道九山汧及岐至于荆山【括地志云汧山在陇州汧源县西六十里其山东隣汶岫西接陇冈汧水出焉岐山在岐州】逾于河壶口雷首至于太岳【括地志云壶口在慈州吉昌县西南雷首山在蒲州河东县太岳霍山也在沁州沁源县】砥柱析城至于王屋【括地志云底山俗名三门山陜石县东北五十里黄河之中孔安国云底柱山名河水分流包山而过山见水中若柱然也括地志云析城县在泽州西南七十里注水经云析城山甚髙峻上平坦有二水东浊西清左右不生草木括地志云王屋山在懐州王屋县北十里古今地名云山方七百里山髙万仞本冀州之河阳山也】太行常山至于碣石入于海【括地志云太行山在懐州河内县北二十五里有羊肠坂恒山在定州恒阳县西北百四十里道书福地记云恒山髙三千三百丈上方二十里有大之泉神草十九种可度俗】西倾朱圉鸟鼠至于太华熊耳外方桐栢至于负尾【括地志云华山在华州华隂县界八里熊耳山在虢州卢氏县南五十里嵩髙山亦名太室山亦名外方山在洛州城阳县北二十三里也桐栢山在唐州东南五十里淮水出焉横尾山古陪尾山也在安州安陆县北六十里】道嶓冡至于荆山【括地志云嶓冢山在梁州荆山在襄州荆山县西八十里也又云荆山县本汉临沮县地也沮水即汉水也按县孙叔敖激沮水为云梦泽是也】内方至于大别【括地志云章山在荆州长林县东北六十里今汉水附章山之东与经史符会按大别山今沙州在山上汉江经其左今俗犹云甑山注云在安丰非汉所经也】汶山之阳至于衡山【括地志云岷山在茂州汶川县衡山在衡州湘潭县西四十一里】过九江至于敷浅原道九川弱水至于合黎【括地志云兰门山一名合黎一名穷名山在甘州删丹县西南七里淮南子云弱水源出穷名山又云合黎一名羌谷水一名鲜水一名覆表水今名副投河亦名张掖河南自吐谷浑界流入甘州张掖县今按合黎水出临路松山东而北流歴张掖故城下又北流经张掖县二十三里又北流经合黎山折而北流经流沙碛之西入居延海行千五百里合黎山张掖县西北二百里也】余波入于流沙道黒水至于三危入于南海【括地志云黒水源出伊吴县北百二十里又南流二十里而絶三危山在沙州炖煌县东南四十里按南海即州东大海岷江下至州东入海也其黒水源在伊州从伊州东南三千余里至鄯州鄯州东南四百余里至河州入黄河河州有小积石山即禹贡浮于积石至于龙门者然黄河源从西南下出大昆仑东北隅东北流经于阗入盐泽即东南潜行入吐谷浑界大积石山又东北流至小积石山又东北流来处极逺无流其黒水当洪水时合从黄河而行何得入于南海去此甚逺阻隔南山陇山岷山之属当是洪水浩浩处西戎不深致功古文故有疏畧】道河积石至于龙门南至华隂【华隂县在华山北本魏之隂晋县秦惠文王更名宁秦汉髙帝改曰华隂】东至砥柱【砥柱山俗名三门山禹凿北山三道河水故曰三门也】又东至于盟津【杜预云盟河内郡河阳县南孟津也在洛阳城北都道所凑古今为津武王度之近代呼为武济括地志云盟津周武王伐纣与八百诸侯会盟津亦曰孟津又曰富平津水经云小平津今云河阳津是也】东过雒汭至于大邳【李巡云山再重曰英一重曰邳括地志云大邳山今名黎阳东山又曰青坛山在卫州黎阳南七里张揖云今城臯非也】北过降水至于大陆【括地志云降水源出潞州屯留县西南方东北流冀州入海】北播为九河同为逆河入于海【播布也河至冀州分布为九河下至沧州更同合为一大河名曰逆河而夹右碣石入于渤海也】嶓冡道瀁东流为汉【括地志云嶓冢山水始出山沮洳故曰沮水东南为瀁水又为沔水至汉中为汉水至均州为沧浪水始欲出大江为夏口又为沔口汉江一名沔江也】又东为苍浪之水【括地志云均州武当县有沧浪水庾仲雍汉水记云武当县西四十里汉水中有洲名沧浪洲也地记云水出荆山东南流为沧浪水】过三澨入于大别南入于江东滙泽为彭蠡东为北江入于海汶山道江东别为沱又东至于醴过九江至于东陵东迆北防于滙东为中江入于海【括地志云禹贡三江俱会于彭蠡合为一江入于海】道沇水东为济入于河泆为荥【括地志云兖水出懐州王屋县北十里王屋山顶崖下石泉渟不流其深不测至县西北二里平地其源重发而东南流为汜水水经云汜东至温县西北为沛水又南当巩之南北入于河释名云济者济也下济子细反按济水入河而南截度河南岸溢荥泽在郑州荥泽县西北四里今无水成平地】东出陶丘北【括地志云陶丘在濮州鄄城西南二十四里又云在曹州城中徐才宗国都记云此城中髙丘即古之陶丘】又东至于荷又东北防于汶【汶音问地理志云汶水出泰山郡莱芜县原山西南入沛】又东北入于海道淮自桐栢【地理志云桐栢山在南阳平氏县东南淮水所出按在唐州东五十余里】东防于泗沂东入于海道渭自鸟鼠同穴【括地志云鸟鼠山今名青雀山在渭州渭源县西七十六里山海经云鸟鼠同穴之山渭水出焉郭璞注云今在陇西首阳县西南山有鸟鼠同穴鸟名防鼠名鼣如人家鼠而短尾防似鵽而小黄黒色穴入地三四尺鼠在内鸟在外防音余鼣扶废反鵽音丁刮反似雉也】东防于沣【沣音丰括地志云雍州鄠县终南山沣水出焉北入渭也】又东北至于泾【括地志云泾水出原州百泉县西南笄头山泾谷东南流入渭也】东过漆沮入于河道雒自熊耳【括地志云洛水出商州洛南县西冡岭山东北流入河熊耳山在虢州卢氏县南五十里洛所经】东北防于涧瀍【括地志云涧水出洛州新安县东白石山之隂地理志云瀍水出河南谷城县替亭北东南入于洛】又东防于伊东北入于河于是九州攸同四奥既居九山栞旅九川涤原九泽既陂四海防同六府甚修众土交正致慎财赋咸则三壤成赋中国赐土姓只台徳先不距朕行令天子之国以外五百里甸服百里赋纳总二百里纳铚三百里纳秸服四百里粟五百里米甸服外五百里侯服百里采二百里任国三百里诸侯侯服外五百里绥服三百里揆文教二百里奋武卫绥服外五百里要服三百里夷二百里蔡要服外五百里荒服三百里蛮二百里流东渐于海西被于流沙朔南暨声教讫于四海于是帝锡禹圭以告成功于天下【帝尧也水也以禹理水功成故锡圭以表显之自此已上并尚书禹贡文】天下于是大平治臯陶作士【士若大理卿也】以理民帝舜朝禹伯夷臯陶相与语帝前臯陶述其谋曰信其道徳谋明辅和禹曰然如何臯陶曰于【音乌叹美之辞】慎其身修【絶句】思长敦序九族众明髙翼近可逺在已禹拜美言曰然臯陶曰于在知人在安民禹曰吁皆若是惟帝其难之知人则智能官人能安民则惠黎民懐之能知能惠何忧乎驩兠何迁乎有苗何畏乎巧言善色佞人臯陶曰然于行亦有九徳亦言其有徳乃言曰始事事寛而栗柔而立愿而共治而敬扰而毅直而温简而亷刚而实彊而义章其有常吉哉日宣三徳蚤夜翊明有家日严振敬六徳亮采有国翕受普施九徳咸事俊乂在官百吏肃谨毋教邪淫奇谋非其人居其官是谓乱天事天讨有罪五刑五用哉吾言厎可行乎禹曰女言致可绩行臯陶曰余未有知思赞道哉【臯陶云我未有所知思之审赞于古道耳谦辞也已上并尚书臯陶谟文畧其经不全备也】帝舜谓禹曰汝亦昌言禹拜曰于予何言予思日孳孳臯陶难禹曰何谓孳孳禹曰鸿水滔天浩浩懐山襄陵下民皆服于水予陆行乘车水行乘舟泥行乘橇山行乘檋行山栞木【行寒孟反栞口寒反】与益予众庶稻鲜食以决九川致四海浚畎浍致之川与稷予众庶难得之食食少调有余补不足徙居众民乃定万国为治臯陶曰然此而美也禹曰于帝慎乃在位安尔止辅徳天下大应清意以昭待上帝命大其重命用休帝曰吁臣哉臣哉臣作朕股肱耳目予欲左右有民女辅之余欲观古人之象日月星辰作文绣服色女明之予欲闻六律五声八音来始滑以出入五言女听予即辟女匡拂予女无面谀退而谤予敬四辅臣诸众谗嬖臣君徳诚施皆清矣禹曰然帝即不时布同善恶则毋功帝曰【此二字及下禹曰尚书并无太史公有四字帝及禹相答极为次序当应别见书】毋若丹朱傲维慢游是好毋水舟行朋淫于家用絶其世予不能顺是禹曰予辛壬娶涂山癸甲生啓予不子【此五字为一句禹辛日娶至甲四日往理水及生啓不入门我不得名子以故能成水土之功又一云过门不入不得有子爱之心帝系云禹娶涂山氏之子谓之女娲是生啓也】以故能成水土功辅成五服至于五千里州十二师外薄四海【尔雅云九夷八狄七戎六蛮谓之四海释名云海晦也按夷蛮晦昧无知故云四海也】咸建五长各道有功苗顽不即功帝其念哉帝曰道吾徳乃女功序之也臯陶于是敬禹之徳令民皆则禹不如言刑从之舜徳大明于是行乐【若今太常卿也】祖考至羣后相让鸟兽翔舞箫韶九成凤皇来仪百兽率舞百官信谐帝用此作歌曰陟天之命维时维几乃歌曰股肱喜哉元首起哉百工熙哉臯陶拜手稽首扬言曰念哉率为兴事慎乃宪敬哉乃更为歌曰元首明哉股肱良哉庶事康哉舜又歌曰元首丛脞哉股肱惰哉万事堕哉帝拜曰然往钦哉于是天下皆宗禹之明度数声乐为山川神主帝舜荐禹于天为嗣十七年而帝舜崩三年丧毕禹辞辟舜之子商均于阳城天下诸侯皆去商均而朝禹禹于是遂即天子位南面朝天下国号曰夏后姓姒氏帝禹立而举臯陶荐之且授政焉而臯陶卒【帝王纪云臯陶生于曲阜曲阜偃地故帝因之而以赐姓曰偃尧禅舜命之作士舜禅禹禹即帝位以咎陶最贤荐之于天将有禅之意未及禅而臯陶卒括地志云咎臯墓在夀州安丰县南一百三十里故六城东东都陂内太冢也】封臯陶之后于英六【英盖蓼也括地志云光州固始县本春秋时蓼国偃姓臯陶之后也左传云子燮灭蓼太康地志云蓼国先在南阳故县今豫州郾县界故胡城是后徙于此括地志云故六城在夀州安丰县南一百三十二里春秋文五年秋楚成大心灭之】或在许【括地志云许故城在许州许昌县南三十里本汉许县故许国也】而后举益任之政十年帝禹东巡狩至于防稽而崩以天下授益三年之丧毕益让帝禹之子啓而辟居箕山之阳【按隂即阳城也括地志云阳城县在箕山北十三里又恐箕字误本是嵩字而字相似其阳城县在嵩山南二十三里则为嵩山之阳也】禹子啓贤天下属意焉及禹崩虽授益益之佐禹日浅天下未洽故诸侯皆去益而朝啓曰吾君帝禹之子也于是啓遂即天子之位是为夏后帝啓夏后帝啓禹之子其母涂山氏之女也有扈氏不服【括地志云雍州南鄠县本夏之扈国也地理志云鄠县古扈国有戸亭训纂云户扈鄠三字一也古今字不同耳】啓伐之大战于甘将战作甘誓乃召六卿申之啓曰嗟六事之人予誓告女有扈氏威侮五行怠弃三正天用勦絶其命今予维共行天之罚左不攻于左右不攻于右女不共命御非其马之政女不共命用命赏于祖不用命僇于社予则帑僇汝遂灭有扈氏天下咸朝夏后帝啓崩子帝太康立帝太康失国昆弟五人须于洛汭作五子之歌太康崩弟中康立是为帝中康帝中康时羲和湎淫废时乱日往征之作征中康崩子帝相立帝相崩子帝少康立【帝王纪云帝羿有穷氏未闻其姓何先帝俈以上世掌射正至俈赐以彤弓索矢封之于锄为帝司射歴虞夏羿学射于吉甫其臂长故以善射闻及夏之衰自锄迁于穷石因夏民以伐夏篡帝相徙于商丘依同姓诸侯斟寻羿恃其善射不脩民事淫于田兽弃其良臣武罗伯姻熊髠尨圉而信寒浞寒浞伯明氏之谗子伯明后以谗弃之而羿以为已相寒浞杀羿于桃梧而亨之以食其子其子不忍食之死于穷门浞遂代夏立为帝寒浞袭有穷之号因羿之室生奡及豷奡多力能陆地行舟使奡帅师灭斟灌斟寻杀夏帝相封奡于过封豷于戈恃其诈力不恤事初奡之杀帝相也妃仍氏女曰后缗归有仍生少康初夏之贵臣曰靡事羿羿死逃于有鬲氏收斟寻二国余烬杀寒浞立少康灭奡于过后杼灭豷于戈有穷遂亡也按帝相被簒歴羿浞二世四十年而此纪不説亦马迁所为疏畧也奡音五告反豷音许器反括地志云故锄城在滑州卫城县东十里晋地记云河南有穷谷葢本有穷氏所迁也括地志云商丘今宋州也斟灌故城在青州夀光县东五十四里斟寻故城今青州北海县是也故过乡亭在莱州掖县西北二十里本过国地故鬲城在洛州宻县界杜预云国名今平原髙县也戈在宋郑之间也寒国在北海平夀县东寒亭也伯明其君也臣瓒云斟寻在河南葢后迁北海也汲冡古文云太康居斟寻羿亦居之桀又居之尚书云太康失邦兄弟五人须于洛汭此即太康居之为近洛也又呉起对魏武侯曰夏桀之居左河济右太华伊阙在其南羊肠在其北又周书度邑篇云武王问太公吾将因有夏之居即河南是也括地志云故邹城在洛州巩县西南五十八里葢桀所居也阳翟县又是禹所封为夏伯】帝少康崩子帝予立帝予崩子帝槐立帝槐崩子帝芒立帝芒崩子帝泄立帝泄崩子帝不降立帝不降崩弟帝扃立帝扃崩子帝厪立帝厪崩立帝不降之子孔甲是为帝孔甲帝孔甲立好方鬼神事淫乱夏后氏徳衰诸侯畔之天降龙二有雌雄孔甲不能食【音寺】未得豢龙氏陶唐既衰其后有刘累【括地志云刘累故城在洛州缑氏县南五十五里乃刘累旧之故地也】学扰龙于豢龙氏以事孔甲孔甲赐之姓曰御龙氏受豕韦之后龙一雌死以食夏后夏后使求惧而迁去孔甲崩子帝臯立帝臯崩子帝发立帝发崩子帝履癸立是为桀帝桀之时自孔甲以来而诸侯多畔夏桀不务徳而武伤百姓百姓弗堪乃召汤而囚之夏台已而释之汤修徳诸侯皆归汤汤遂率兵以伐夏桀桀走鸣条遂放而死【括地志云庐州乐县有巢湖即尚书成汤伐桀放于南巢者也淮南子云汤败桀于歴山与末喜同舟浮江奔南巢之山而死国语云满于巢湖又云夏桀伐有施施人以妺喜女焉女音女虑反】桀谓人曰吾悔不遂杀汤于夏台使至此汤乃践天子位代夏朝天下汤封夏之后【括地志云夏亭故城在汝州郀城县东北五十四里葢夏后所封也】至周封于也【括地志云汴州雍丘县古国城也周武王封禹后号东楼公也】太史公曰禹为姒姓其后分封用国为姓故有夏后氏有扈氏有男氏斟寻氏彤城氏襃氏费氏氏缯氏辛氏冥氏斟氏戈氏孔子正夏时学者多传夏小正云自虞夏时贡赋备矣或言禹防诸侯江南计功而崩因葬焉命曰防稽防稽者防计也【括地志云禹陵在越州防稽县南卜三里庙在县东南十一里】








</div>
    <div class="pagination">
<a href="史记正义_page5.html">上一页</a><a href="史记正义.html">1</a><a href="史记正义_page2.html">2</a><a href="史记正义_page3.html">3</a><a href="史记正义_page4.html">4</a><a href="史记正义_page5.html">5</a><span class="current-page">6</span><a href="史记正义_page7.html">7</a><a href="史记正义_page8.html">8</a><a href="史记正义_page9.html">9</a><a href="史记正义_page10.html">10</a><a href="史记正义_page11.html">11</a><span>...</span><a href="史记正义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
