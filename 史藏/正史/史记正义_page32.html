<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 32 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 32 页/共 38 页
  </h1>
  <div class="content">
   郎中令周文者名仁其先故任城人也【任城兖州县也】以医见景帝为太子时拜为舍人积功稍迁孝文帝时至太中大夫景帝初即位拜仁为郎中令仁为人隂重不泄常衣敝补衣溺袴期为不洁清【清清净期犹常也言为不洁浄下湿故得以入其卧内也后宫比官者】以是得幸景帝入卧内于后宫秘戏仁常在旁至景帝崩仁尚为郎中令终无所言上时问人【顔师古云问以他人之善恶也】仁曰上自察之然亦无所毁以此景帝自幸其家家徙阳陵上所赐甚多然常让不敢受也诸侯羣臣赂遗终无所受武帝立以为先帝臣重之仁乃病免以二千石禄归老子孙咸至大官矣
　　御史大夫张叔者名欧安丘侯説之庶子也孝文时以治刑名言事太子然欧虽治刑名家【刑刑家也名家在太史公自有言治刑法及名实也】其人长者景帝时尊重常为九卿至武帝元朔四年韩安国免诏拜欧为御史大夫自欧为吏未尝言案人専以诚长者处官官属以为长者亦不敢大欺上具狱事有可郤郤之不可者不得已为涕泣面对而封之其爱人如此老病笃请免于是天子亦策罢以上大夫禄归老于家家于阳陵子孙咸至大官矣
　　太史公曰仲尼有言曰君子欲讷于言而敏于行其万石建陵张叔之谓邪是以其教不肃而成不严而治塞侯微巧【不疑学老子所临官恐人知其为吏迹不好立名称称为长者是微巧也】而周文处讇【上时问人仁曰上自察之上所赐常不受又诸侯羣臣赂遗终无所受此为处讇故君子讥此二人为其近于佞也】君子讥之为其近于佞也然斯可谓笃行君子矣


　　史记正义卷一百三
&lt;史部,正史类,史记正义&gt;
　　钦定四库全书
　　史记正义卷一百四
　　唐　张守节　撰
　　田叔列传第四十四　　　　史记一百四
　　田叔者赵陉城人也其先齐田氏苗裔也叔喜劒学黄老术于乐巨公所叔为人刻亷自喜喜游诸公【喜许记反诸公谓丈人行也】赵人举之赵相赵午午言之赵王张敖所赵王以为郎中数嵗切直亷平赵王贤之未及迁会陈豨反代汉七年髙祖往诛之过赵赵王张敖自持案进食礼恭甚髙祖箕锯骂之是时赵相赵午等数十人皆怒谓张王曰王事上礼备矣今遇王如是臣等请为乱赵王齧指出血曰先人失国防陛下臣等当虫出公等奈何言若是毋复出口矣于是贯髙等曰王长者不倍徳卒私相与谋弑上会事发觉汉下诏捕赵王及羣臣反者于是赵午等皆自杀唯贯髙就系是时汉下诏书赵有敢随王者辠三族唯孟舒田叔等十余人赭衣自髠钳称王家奴随赵王敖至长安贯髙事明白赵王敖得出废为宣平侯乃进言田叔等十余人上尽召见与语汉廷臣毋能出其右者上説尽拜为郡守诸侯相叔为汉中守十余年会髙后崩诸吕作乱大臣诛之立孝文帝孝文帝既立召田叔问之曰公知天下长者乎对曰臣何足以知之上曰公长者也宜知之叔顿首曰故云中守孟舒长者也是时孟舒坐虏大入塞盗刼云中尤甚免上曰先帝置孟舒云中十余年矣虏曾一入孟舒不能坚守毋故士卒战死者数百人长者固杀人乎公何以言孟舒为长者也叔叩头对曰是乃孟舒所以为长者也夫贯髙等谋反上下明诏赵有敢随张王罪三族然孟舒自髠钳随张王敖之所在欲以身死之岂自知为云中守哉汉与楚相距士卒罢敝匃奴冐顿新服北夷来为邉害孟舒知士卒罢敝不忍出言士争临城死敝如子为父弟为兄以故死者数百人孟舒岂故驱战之哉是乃孟舒所以为长者也于是上曰贤哉孟舒复召孟舒以为云中守后数嵗叔坐法失官梁孝王使人杀故吴相袁盎景帝召田叔案梁具得其事还报景帝曰梁有之乎叔对曰死罪有之上曰其事安在田叔曰上毋以梁事为也上曰何也曰今梁王不伏诛是汉法不行也如其伏法而太后食不甘味卧不安席此忧在陛下也景帝大贤之以为鲁相鲁相初到民自言相讼王取其财物百余人田叔取其渠率二十人各笞五十余各二十怒之曰王非若主邪何自敢言若主鲁王闻之大慙发中府钱【王财收所蔵】使相偿之相曰王自夺之使相偿之是王为恶而相为善也相毋与偿之于是王乃尽偿之鲁王好猎【鲁共王景帝子都兖州曲阜县故鲁城中】相常从入苑中【括地志云矍相圃在兖州曲阜县南礼记云孔子射于矍相之圃观者如堵堵墙也】王輙休相就馆舍相出常防坐待王苑外王数使人请相休终不休曰我王防露苑中我独何为就舍鲁王以故不大出游数年叔以官卒鲁以百金祠少子仁不受也曰不以百金伤先人名仁以壮徤为卫将军舍人数从撃匃奴卫将军进言仁仁为郎中数嵗为二千石丞相长史失官其后使刺举三河【百官表云监御史秦官掌监郡汉省丞相遣御史分刺州不常置案三河河南河东河内】上东巡仁奏事有辞上説拜为京辅都尉【百官表云右扶风左冯翊京兆尹是为三辅元鼎四年置三辅都尉服防云皆治长安城中】月余上迁拜为司直数嵗坐太子事【谓戻太子】时左丞相自将兵令司直田仁主闭守城门坐縦太子下吏诛死仁发兵长陵令车千秋上变仁仁族死陉城今在中山国【今定州也】
　　太史公曰孔子称曰居是国必闻其政田叔之谓乎义不忘贤明主之羙以救过仁与余善余故并论之禇先生曰臣为郎时闻之曰田仁故与任安相善任安荥阳人也少孤贫困为人将车之长安留求事为小吏未有因縁也因占著名数家于武功武功扶风西界小邑也谷口蜀刬道近山【括地志云汉武功县在渭水南今厔县西界也骆谷问在雍州县厔县西南二十里开骆谷道以通梁州也按行谷有栈道也】安以为武功小邑无豪易髙也安留代人为求盗亭父【安留武功替人为求盗亭父也应劭云旧时亭有两卒其一为亭父掌闗闭扫除一为求盗掌逐捕盗贼也】后为亭长【百官表云十里一亭亭有长也】邑中人民俱出猎任安常为人分防鹿雉免部署老小当壮剧易处众人皆喜曰无伤也任少卿【少卿安字】分别平有智略明日复合防防者数百人任少卿曰某子甲何为不来乎诸人皆怪其见之疾也其后除为三老【百官表云十亭一乡乡有三老一人掌教化也】举为亲民出为三百石长【百官表云万户已上为今秩千石至六百石减万户为长秩五百石至三百石皆有丞尉也】治民坐上行出游共帐不办斥免乃为卫将军舎人与田仁防俱为舍人居门下同心相爱此二人家贫无钱用以事将军家监家监使养恶齧马两人同牀卧仁窃言曰不知人哉家监也任安曰将军尚不知人何乃家监也卫将军【卫青也】従此两人过平阳主主家令两人与骑奴同席而食此二子防刀列防席别坐主家皆怪而恶之莫敢呵其后有诏募择卫将军舍人以为郎将军取舍人中富给者令具鞍马绛衣玉具劒欲入奏之防贤大夫少府赵禹来过卫将军将军呼所举舍人以示赵禹赵禹以次问之十余人无一人习事有智略者赵禹曰吾闻之将门之下必有将类曰不知其君视其所使不知其子视其所友今有诏举将军舍人者欲以观将军而能得贤者文武之士也今徒取富人子上之又无智略如木偶人衣之绮绣耳将奈之何于是赵禹悉召卫将军舍人百余人以次问之得田仁任安曰独此两人可耳余无可用者卫将军见此两人贫意不平赵禹去谓两人曰各自具鞍马新绛衣两人对曰家贫无用具也将军怒曰今两君家自为贫何为出此言鞅鞅如有移徳于我者何也将军不得已上籍以闻有诏召见卫将军舍人此二人前见诏问能略相推第也田仁对曰提桴鼓立军门使士大夫乐死战鬬仁不及任安任安对曰夫决嫌疑定是非辩治官使百姓无怨心安不及仁也武帝大笑曰善使任安防北军使田仁护邉田谷于河上此两人立名天下其后用任安为益州刺史【地理志云武帝改曰梁州百官表云元封五年初置部刺史掌奉诏条察州秩六百石贠十三按若今采访按察六条也】以田仁为丞相长史【百官表云丞相有两长史秩千石】田仁上书言天下郡太守多为奸利三河尤甚臣请先刺举三河三河太守皆内倚中贵人与三公有亲属无所畏惮宜先正三河以警天下奸吏是时河南河内太守皆御史大夫杜父兄子弟也河东太守石丞相子孙也【谓石庆】是时石氏九人为二千石方盛贵田仁数上书言之杜大夫及石氏使人谢谓田少卿曰吾非敢有语言也愿少卿无相诬污也仁已刺三河三河太守皆下吏诛死仁还奏事武帝説以仁为能不畏彊御拜仁为丞相司直威振天下其后逢太子有兵事丞相自将兵使司直主城门司直以为太子骨肉之亲父子之间不甚欲近去之诸陵过是时武帝在甘泉使御史大夫暴君下责丞相何为縦太子丞相对言使司直部守城门而开太子上书以闻请捕繋司直司直下吏诛死是时任安为北军使者护军太子立车北军南门外召任安与节令发兵安拜受节入闭门不出武帝闻之以为任安为佯邪不事何也任安笞辱北军钱官小吏小吏上书言之以为受太子节言幸与我其鲜好者书上闻武帝曰是者吏也见兵事起欲坐观成败见胜者欲合従之有两心安有当死之罪甚众吾常活之今怀诈有不忠之心下安吏诛死
　　夫月满则亏物盛则衰天地之常也知进而不知退乆乗富贵祸积为祟故范蠡之去越辞不受官位名后世万嵗不忘岂可及哉后进者慎戒之







　　史记正义卷一百四
　　钦定四库全书
　　史记正义卷一百五
　　唐　张守节　撰
　　扁鹊仓公列传第四十五【此传是医方合与龟筞曰者相次以淳于意孝文帝时医奉诏问之又为齐太仓令故太史公以次述之扁鹊乃春秋时良医不可别序故引为首太仓公次之也】
　　史记一百五
　　扁鹊者【黄帝八十一难序云秦越人与轩辕时扁鹊相类仍号之为扁鹊又家于卢国因命之曰卢医也】勃海郡鄚人也姓秦氏名越人少时为人舍长【长音丁丈反】舍客长桑君过【过音戈】扁鹊独竒之常谨遇之长桑君亦知扁鹊非常人也出入十余年乃呼扁鹊私坐间与语曰【间音闲】我有禁方年老欲与公公毋泄扁鹊曰敬诺乃出其懐中药予扁鹊饮是以上池之水三十日当知物矣乃悉取其禁方书尽与扁鹊忽然不见殆非人也扁鹊以其言饮药三十日视见垣一方人以此视病尽见五藏症结【五藏谓心肺脾肝肾也六府谓大肠胃胆膀胱三焦也王叔和脉经云左手脉横症在左右手脉横症在右脉头大者在上头小者在下两手脉结上部者燸结中部者缓结三里者豆起阳邪来见浮洪隂邪来见沉细水谷来见坚实】特以诊脉为名耳为医或在齐【号卢医今济州卢县】或在赵在赵者名扁鹊当晋昭公时诸大夫彊而公族弱赵简子为大夫専国事简子疾五日不知人大夫皆惧于是召扁鹊扁鹊入视病出董安于问扁鹊扁鹊曰血脉治也【下云色废脉乱故形静如死状也】而何怪昔秦穆公尝如此七日而寤寤之日告公孙支与子舆曰我之帝所甚乐吾所以乆者适有所学也帝告我晋国且大乱五世不安其后将霸未老而死霸者之子且令而国男女无别公孙支书而藏之秦策于是出夫献公之乱文公之霸而襄公败秦师于殽而归縦滛此子之所闻今主君之病与之同不出三日必间间必有言也居二日半简子寤语诸大夫曰我之帝所甚乐与百神游于钧天广乐九奏万舞不类三代之乐其声动心有一熊欲援我帝命我射之中熊熊死有罴来我又射之中罴罴死帝甚喜赐我二笥皆有副吾见儿在帝侧帝属我一翟犬曰及而子之壮也以赐之帝告我晋国且世衰七世而亡【晋定公出公哀公幽公烈公孝公静公为七世静公二年为三晋所防据此及赵世家简子疾在定公之十一年也】嬴姓将大败周人于范魁之西【嬴赵氏本姓也周人谓为卫也晋亡之后赵成侯三年伐卫取郷邑七十三是也贾逵云月阜曰魁也】而亦不能有也董安于受言书而藏之以扁鹊言告简子简子赐扁鹊田四万亩其后扁鹊过虢【陜州城古虢国人陕州河北县东北下阳故城古虢即晋献公防者又洛州汜水县古东虢国而未知扁鹊过何者葢虢至此并防也】虢太子死扁鹊至虢宫门下问中庶子喜方者【中庻子古官号也喜方好方术不书姓名也】曰太子何病国中治穰过于众事中庶子曰太子病血气不时交错而不得泄暴发于外则为中害精神不能止邪气邪气畜积而不得泄是以阳缓而隂急故暴蹷而死【释名云蹷气従下蹷起上行外及心胁也】扁鹊曰其死何如时曰鸡鸣至今日收乎曰未也其死未能半日也言臣齐勃海秦越人也家在于鄚未尝得望精光侍谒于前也闻太子不幸而死臣能生之中庶子曰先生得无诞之乎何以言太子可生也臣闻上古之时医有俞跗【防附二音应劭六黄帝时将也】治病不以汤液醴洒【上音礼下山解反】镵石挢引案杭毒熨一拨见病之应因五藏之输【八十一难云肺之原出于太渊心之原出于太陵肝之原出于太冲脾之原出于太白肾之原出于太谿少隂之原出于兑骨胆之原出于丘虚胃之原出于冲阳三焦之原出于阳池膀胱之原出于京骨大肠之原出于全谷小肠之原出于腕骨十二经皆以输为原也按此五藏六府之输也】乃割皮解肌诀脉结筋搦髓脑揲荒幕【以决其阑幕也】湔浣【上子钱反下胡管反】肠胃潄涤五藏练精易形先生之方能若是则太子可生也不能若是而欲生之曾不可以告咳婴之儿终日扁鹊仰天叹曰夫子之为方也若以管窥天以郄视文越人之为方也不待切脉【黄帝素问云待切脉而知病寸口六脉三隂三阳皆随春秋冬夏观其脉之变也则知病之逆顺也杨元操云切按也】望色【素问云面色青脉当急面色赤脉当浮而短面色黒脉当沉浮而滑也】聴声【素问云好哭者肺病好歌者脾病好妄言者心病好呻吟者肾病好叫呼者肝病也】冩形【素问云欲得温而不欲见人者藏家病欲得寒而见人者府家病也】言病之所在闻病之阳论得其隂闻病之隂论得其阳【八十一难云隂病行阳阳病行隂故令募在隂俞在阳杨元孙云肠为隂五藏募皆在腹故云募皆在隂背为阳五藏俞皆在背故云俞皆在阳内藏有病则出行于阳阳俞在背也外体有病则入行于隂隂募在腹也针法云従阳引隂従隂引阳也】病应见于大表不出千里决者至众不可曲止也【言病皆有应见不可曲言病之止住所在也】子以吾言为不诚试入诊太子尝闻其耳鸣而鼻张【音张】循其两股以至于隂当尚温也中庶子闻扁鹊言目然而不瞚舌挢然而不下乃以扁鹊言入报虢君虢君闻之大惊出见扁鹊于中阙曰窃闻髙义之日乆矣然未尝得拜谒于前也先生过小国幸而举之偏国寡臣幸甚有先生则活无先生则弃捐填沟壑长终而不得反言未卒因嘘唏服臆防精泄横流涕长澘忽忽承防悲不能自止容貌变更扁鹊曰若太子病所谓尸蹷者也夫以阳入隂中动胃【八十一难云脉居隂部反阳脉见者为阳入隂中是阳乗隂也脉虽时沉濇而短此谓阳中伏隂也脉居阳部而隂脉见者是隂乗阳也脉虽时浮滑而长此谓隂中伏阳也胃水谷之海也】繵縁【上音直延反繵縁谓脉纒绕胃也素问云延縁落络脉也恐非此义也】中经维络【八十一难云十二经脉十五络脉阳维隂维之脉也】别下于三焦膀胱【八卜一难云三焦者水谷之道路气之所终始也上焦在心下下鬲在胃上口也中焦在胃中腕不上不下也下焦在脐下当膀胱上口也膀胱者津液之府也溺九升九合也言经络下于三焦及膀胱也】是以阳脉下遂隂脉上争【遂音直类反素问云阳脉下遂难反隂脉上争如也】防气闭而不通【八十一难云府防太仓藏防季脇筋防阳陵泉髓防絶骨血防鬲俞骨防大杼脉防大涧气防三焦此谓八防也】隂上而阳内行下内皷而不起上外絶而不为使上有絶阳之络下有破隂之纽【女九反素问云纽赤脉也】破隂絶阳之色已废脉乱故形静如死状太子未死也夫以阳入隂支兰藏者生【素问云支者顺节兰者横节隂支兰胆藏也】以隂入阳支兰藏者死凡此数事皆五藏蹷中之时暴作也良工取之【八十一难云知一为下工知二为中工知三为上工上工者十全九中工者十全八下工者十全六吕广云五藏一病辄有五觧一藏为下工觧三藏为中工解五藏为上工也】拙者疑殆扁鹊乃使弟子子阳厉鍼砥石以取外三阳五防【素问云手足各有三隂三阳太隂少阳厥隂太阳少阳阳明也五防谓百防胷防聴防气防臑会也】有间太子苏乃使子豹为五分之熨以八减之齐和煑之以更【格彭反】熨雨脐下太子起坐更适隂阳但服汤二旬而复故故天下尽以扁鹊为能生死人扁鹊曰越人非能生死人也此自当生者越人能使之起耳扁鹊过齐齐桓侯客之入朝见曰君有疾在腠理【上音奏谓皮肤】不治将深桓侯曰寡人无疾扁鹊出桓侯谓左右曰医之好利也欲以不疾者为功后五日扁鹊复见曰君有疾在血脉不治为深桓侯曰寡人无疾扁鹊出桓侯不悦后五日扁鹊复见曰君有疾在肠胃闲不治将深桓侯不应扁鹊出桓侯不悦后五日扁鹊复见望见桓侯而退走桓侯使人问其故扁鹊曰疾之居腠理也汤熨之所及也在血脉鍼石之所及也其在肠胃酒醪之所及也其在骨髓虽司命无奈之何今在骨髓臣是以无请也后五日桓侯体病使人召扁鹊扁鹊已逃去桓侯遂死使圣人预知微能使良医得蚤従事则疾可己身可活也人之所病病疾多【病厌患多也言人厌患疾病多甚也】而医之所病病道少故病有六不治骄恣不论于理一不治也轻身重财二不治也衣食不能适三不治也隂阳并藏气不定四不治也形羸不能服药五不治也信巫不信医六不治也有此一者则重难治也扁鹊名闻天下过邯郸闻贵妇人即为带下医过雒阳闻周人爱老人即为耳目痹医来入咸阳闻秦人爱小儿即为小儿医随俗为变秦太医令李防自知伎不如扁鹊也使人刺杀之至今天下言脉者由扁鹊也太仓公者齐太仓长临菑人也姓淳于氏名意【括地志云淳于国城在宻州安丘县东北三十里古之斟灌国也春秋公如曹传云冬淳于公如曹注水经云淳于县故夏后氏之斟灌国也周武王以封淳于公号淳于国也】少而喜医方术髙后八年更受师同郡元里公乘阳庆【百官表云公乘第八爵也顔师古云言其得乗公之车也】庆年七十余无子使意尽去其故方更悉以禁方予之黄帝扁鹊之脉书五色诊病【八十一难云五藏有色皆见于面亦当与寸口尺内相应也其靣色与相应已见前也】知人死生决嫌疑定可治及药论甚精受之三年为人治病决死生多验然左右行游诸侯不以家为家或不为人治病病家多怨之者文帝四年中人上书言意以刑罪当西之长安意有五女随而泣意怒骂曰生子不生男缓急无可使者于是少女缇萦伤父之言乃随父西上书曰妾父为吏齐中称其亷平今坐法当刑妾切痛死者不可复生而刑者不可复续虽欲改过自新其道莫由终不可得妾愿入身为官婢以赎父刑罪使得改行自新也书闻上悲其意此嵗中亦除肉刑法【汉书刑法志云孝文帝即位十三年除肉刑三孟康云黥劓二左右止一几三也班固诗曰三王徳弥薄惟后用肉刑太仓令有罪就递长安城自恨身无子困急独焭焭小女痛父言死者不可生上书诣阙下思古歌鸡鸣忧心摧折裂晨风激声圣汉孝文帝恻然感至情百男何愤愤不如一缇萦也】意家居诏召问所为治病死生验者防何人主名为谁诏问故太仓长臣意方伎所长及所能治病者有其书无有皆安受学受学防何嵗尝有所验何县里人也何病医药已其病之状皆何如具悉而对臣意对曰自意少时喜医药医药方试之多不验者至髙后八年得见师临菑元里公乗阳庆庆年七十余意得见事之谓意曰尽去而方书非是也庆有古先道遗黄帝扁鹊之脉书五色诊病知人生死决嫌疑定可治及药论书甚精我家给富心爱公欲尽以我禁方书悉教公臣意即曰幸甚非意之所敢望也臣意即避席拜谒受其脉书上下经五色诊竒咳【八十一难云竒经八脉者有阳维有隂维有阳蹻冇隂蹻有冲有督有任有带之脉凢此八者皆不拘于经故云竒经八脉也顾野王云胲当宍也又云胲指毛皮也艺文志有五音竒胲用兵二十六卷许慎云胲军中约也】术揆度隂阳外变药论石神接隂阳禁书受读觧验之可一年所明嵗即验之有验然尚未精也要事之三年所即尝已为人治诊病决死生有验精良今庆已死十年所臣意年尽三年年三十九嵗也齐侍御史成自言病头痛臣意诊其脉告曰君之病恶不可言也即出独告成弟昌曰此病疽也内发于肠胃之间后五日当肿【上于恭反下之勇反】后八日呕脓【女东也】死成之病得之饮酒且内成即如期死所以知成之病者臣意切其脉得肝气肝气浊而静此内闗之病也【八十一难云关遂入尺为内闗吕广云脉従闗至尺泽名内闗也】脉法曰脉长而不得代四时者【王叔和脉经云来数而中止不能自还因而复动者名口代代者死素问云病在心愈在夏甚于冬病在脾愈在秋甚于春病在肺愈在冬甚于夏病在肾愈在春甚于夏病在肝愈在夏甚于秋也】其病主在于肝和即经主病也【王叔和脉经云脉长而病于肝也素问云得病于筋肝之和也】代则络脉有过【素问云脉有不及有太过有经有络和即经主病大则络有过也八十一难云闗之前者阳之动也脉当见九分而浮过者法曰太过减者法曰不及遂上鱼为溢为外闗内格此隂乗之脉也关以后者隂之动也脉当见一寸而沉过者法曰太过减者法曰不及遂入尺为覆为内闗外格此阳乗之脉也故曰覆溢是其真藏之脉人不病而死也吕广云过九分出一寸各名太过也不及九分至二分或四分五分此太过不满一寸见八分或五分六分此不及】经主病和者其病得之筋髓里其代絶而脉贲者病得之酒且内所以知其后五日而肿八日呕脓死者切其脉时少阳初代代者经病病去过人人则去络脉主病当其时少阳初闗一分故中热而脓未发也及五分则至少阳之界【王叔和脉经云分别三门镜界脉所主云従鱼际至髙骨却行一寸其中名曰寸口其骨自髙従寸至尺名曰尺泽故曰尺寸后尺前名曰闗阳出阴入以闗为界阳出三分故曰三隂三阳阳生于尺动于寸隂生于寸动于尺寸主射上焦出头及皮毛竟手闗主射中焦腹及于腰尺主射下焦少腹至足也】及八日则呕脓死故上二分而脓发至界而肿尽泄而死热上则熏阳明烂流络流络动则脉结发脉结发则烂解故络交热气已上行至头而动故头痛
　　齐王中子诸婴儿小子病召臣意诊切其脉告曰气鬲病病使人烦懑食不下时呕沬病得之少忧数忔食饮臣意即为之作下气汤以饮之一日气下二日能食三日即病愈所以知小子之病者诊其脉心气也浊躁而经也此络阳病也脉法曰脉来数病去难而不一者病主在心周身热脉盛者为重阳重阳者逷心主【八十一难云手心主中宫在中部杨元操云手心主胞络也自脐已上至带鬲为中焦也】故烦懑食不下则络脉有过络脉有过则血上出血上出者死此悲心所生也病得之忧也
　　齐郎中令循病众医皆以为蹷人中而刺之臣意诊之曰涌疝也令人不得前后溲循曰不得前后溲三日矣臣意饮【于禁反】以火齐汤一饮得前溲饮大溲三饮而病愈病得之内所以知循病者切其脉时右口气急【王叔和脉经云右手寸口气口也】脉无五藏气右口【谓右手寸口也】脉大而数数者中下热而涌左为下右为上皆无五藏应故曰涌疝中热故溺赤也【上徒吊反】
　　齐中御府长信病臣意入诊其脉告曰热病气也然暑汗脉少衰不死曰此病得之当浴流水而寒甚已则热信曰唯然往【喉惟癸反】冬时为王使于楚至莒县【莒宻州县】阳周水而莒桥梁颇坏信则擥【音牵】车辕未欲渡也马惊即堕信身入水中防死吏即来救信出之水中衣尽濡有间而身寒已热如火至今不可以见寒臣意即为之液汤火齐逐热一饮汗尽饮热去三饮病已即使服药出入二十日身无病者所以知信之病者切其脉时并隂脉法曰热病隂阳交者死切之不交并隂并隂者脉顺清而愈其热虽未尽犹活也肾气有时间浊在太隂脉口而希是水气也肾固主水故以此知之未治一时即转为寒热
　　齐王太后病召臣意入诊脉曰风瘅客脬【瘅音单旱也脬亦作胞膀胱也言风瘅之病客居在膀胱】难于大小溲溺赤臣意饮以火齐汤一饮即前后溲饮病已溺如故病得之流汗出潃潃者去衣而汗晞也所以知齐王太后病者臣意诊其脉切其太隂之口湿然风气也脉法曰沈之而大坚【深一作沉王叔和脉经云脉大而坚病出于肾也】浮之而大者【音吉忍反素问云脉短实而数有以切绳名曰也】病主在肾肾切之而相反也脉大而躁者膀胱气也躁者中有热而溺赤
　　齐章武里曹山跗病臣意诊其脉曰肺消瘅也加以寒热即告其人曰死不治适其共养此不当医治法曰后三日而当狂妄起行欲走后五日死即如期死山跗病得之盛怒而以接内所以知山跗之病者臣意切其脉肺气热也脉法曰不平不鼓形【王叔和脉经云平谓春肝木王其脉细而长夏心火王其脉洪大而防六月脾士王其脉大阿阿而缓秋肺金王其脉浮濇而短冬肾水王其脉沉而滑名平脉也】此五藏髙之逺数以经病也故切之时不平而代【素问云血气易处曰不平脉动不定曰代】不平者血不居其处代者时参击并至乍躁乍大也此两络脉絶故死不治所以加寒热者言其人尸夺尸夺者形弊形弊者不当闗炙镵石及饮毒药也臣意未往诊时齐太医先诊山跗病炙其足少阳脉口而饮之半夏凡病者即泄注腹中虚又炙其少隂脉是坏肝刚絶深如是重损病者气以故加寒热所以后三日而当狂者肝一络连属结絶乳下阳明【素问云乳下阳明胃络也】故络絶开阳明脉阳明脉伤即当狂走后五日死者肝与心相去五分故曰五日尽尽即死矣齐中尉潘蒲如病小腹痛【少音式妙反王叔和脉经云脉急疝瘕少腹痛也】臣意诊其脉曰遗积瘕也【龙鱼反图云犬狗鱼鸟不热食之成瘕痛】臣意即谓齐太仆臣饶内史臣繇曰中尉不复自止于内则三十日死后二十余日溲血死病得之酒且内所以知潘蒲如病者臣意切其脉深小弱其卒然合合也是脾气也【卒音葱忽反卒一本作来素问云疾病之生于五藏五藏之合合于六府肝合气于胆心合气于小肠脾合气于胃肺合气于大肠肾合气于膀胱三焦内主劳】右脉口气至紧小【上音结忍反】见瘕气也以次相乗故三十日死三隂俱者【如淳云音徒瑞反素问云左脉口日少隂少隂之前名厥隂右脉口曰太隂此三隂之脉也】如法不俱者决在急期一抟一代者近也故其三隂溲血如前止阳虚侯相赵章病召臣意众医皆以为寒中臣意诊其脉曰迵风迵风者饮食下嗌而辄出不留法曰五日死而后十日乃死病得之酒所以知赵章之病者臣意切其脉脉来滑是内风气也饮食下嗌而辄出不留者法五日死皆为前分界法【分扶问反】后十日乃死所以过期者其人嗜粥故中藏实中藏实故过期师言曰安谷者过期不安谷者不及期
　　济北王病召臣意诊其脉曰风蹶胷满即为药酒尽三石病已得之汗出伏地所以知济北王病者臣意切其脉时风气也心脉浊病法过入其阳阳气尽而隂气入隂气入张则寒气上而热气下故胷满汗出伏地者切其脉气隂隂气者病必入中出及瀺水也【顾野王云手足液身体汋音常灼也】
　　齐北宫司空命妇出于病【命妇名也】众医皆以为风入中病主在肺刺其足少阳脉臣意诊其脉曰病气疝客于膀胱难于前后溲而溺赤病见寒气则遗溺使人腹肿出于病得之欲溺不得因以接内所以知出于病者切其脉大而实其来难是蹷隂之动也【邹厥隂之脉也】脉来难者疝气之客于膀胱也腹之所以肿者言蹶隂之络结小腹也蹶隂有过则脉结动动则腹肿臣意即炙其足蹶隂之脉左右各一所即不遗溺而溲清小腹病止即更为火齐汤以饮之三日而疝气防即愈
　　故济北王阿母【服防云乳母也郑兹己者】自言足热而懑臣意告曰热蹶也则刺其足心各三所案之无出血病旋已【谓旋转之间病则已止也】病得之饮酒大醉济北王召意诊脉诸女子侍者至女子竖竖无病臣意告永巷长曰竖伤脾不可劳法当春呕血死臣意言王曰才人女子竖何能王曰是好为方多伎能为所是案法新往年市之民所四百七十万曹偶四人王曰得母有病乎臣意对曰竖病重在死法中王召视之其顔色不变以为不然不卖诸侯所至春竖奉劒従王之厠王去竖后王令人召之即仆于厠呕血死病得之流汗流汗者同法病内重毛髪而色泽脉不衰此亦闗内之病也
　　齐中大夫病龋齿【上丘羽反释名云龋朽也虫齿之缺朽也】臣意炙其左大阳明脉即为苦参汤日三升出入五六日病已得之风及卧开口食而不
　　菑川王羙人怀子而不乳来召臣意臣意往饮以莨【浪宕二音】药一撮以酒饮之旋乳臣意复诊其脉而脉躁躁者有余病即饮以消石一齐出血血如豆比五六枚齐丞相舍人奴従朝入宫臣意见之食闺门外望其色有病气臣意即告宦者平平好为脉学臣意所臣意即示之舍人奴病告之曰此伤脾气也当云春鬲塞不通不能食饮法至夏泄血死宦者平即往告相曰君之舍人奴有病病重死期有日相君曰卿何以知之曰君朝时入宫君之舍人奴尽食闺门外平与仓公立即示平曰病如是者死相即召舍人奴而谓之曰公奴有病不舍人曰奴无病身无痛者至春果病至四月泄血死所以知奴病者肺气周乗五藏伤部而交故伤脾之色也望之杀然黄【杀苏亥反】察之如死青之兹众医不知以为大虫不知伤脾所以至春死病者胃气黄黄者土气也土不胜木故至春死所以至夏死者脉法曰病重而脉顺清者曰内闗内闗之病人不知其所痛心急然无苦若加以一病死中春一愈顺及一时其所以四月死者诊其人时愈顺愈顺者人尚肥也奴之病得之流汗数出炙于火而以出见大风也
　　菑川王病召臣意诊脉曰蹶上【时掌反蹶逆气上也】为重头痛身热使人烦懑【亡本反止但有烦也】臣意即以寒水拊其头刺足阳明脉左右各三所病旋已病得之沐髪未干而卧诊如前所以蹶头热至肩
　　齐王黄姬兄黄长卿家有酒召客召臣意诸客坐未上食臣意望见王后弟宋建告曰君有病往四五日君要胁痛不可俛仰【上音免】又不得小溲不亟治病即入濡肾及其未舍五藏急治之病方今客肾濡【濡溺也病方客在肾欲弱肾也】此所谓肾痹也宋建曰然建故有要脊痛往四五日天雨黄氏诸倩【倩音七姓反】见建家京下方石即弄之建亦欲効之効之不能起即复置之暮要脊痛不得溺至今不愈建病得之好持重所以知建病者臣意见其色太阳色干肾部上及界要以下者枯四分所故以往四五日知其发也臣意即为柔汤使服之十八日所而病愈济北王侍者韩女病要背痛寒热众医皆以为寒热也臣意诊脉曰内寒月事不下也即窜以药旋下病已病得之欲男子而不可得也所以知韩女之病者诊其脉时切之肾脉也啬而不属啬而不属者其来难坚故曰月不下肝脉出左口故曰欲男子不可得也
　　临菑汜里女子薄吾病甚众医皆以为寒热笃当死不治臣意诊其脉曰蛲瘕【人腹中短防】蛲瘕为病腹大上肤黄麤循之戚戚然臣意饮以芫华一撮即出蛲可数升病已三十日如故病蛲得之于寒湿寒湿气宛笃不发化为蛊臣意所以知寒薄吾病者切其脉循其尺【王叔和云寸闗尺寸谓三分尺谓八分寸口在闗上尺在闗下寸闗尺共有一寸九分也】其尺索刺麤而毛美奉髪是蛊气也其色泽者中藏无邪气及重病齐淳于司马病臣意切其脉告曰当病迵风迵风之状饮食下嗌辄后之病得之饱食而疾走淳于司马曰我之王家食马肝食饱甚见酒来即走去驱疾至舍即泄数十出臣意告曰为火齐米汁饮之七八日而当愈时医秦信在旁臣意去信谓左右阁都尉曰意以淳于司马病为何曰以为迵风可治信即笑曰是不知也淳于司马病法当后九日死即后九日不死其家复召臣意臣意往问之尽如意诊臣即为一火齐米汁使服之七八日病已所以知之者诊其脉时切之尽如法其病顺故不死
　　齐中郎破石病臣意诊其脉告曰肺伤不治当后十日丁亥溲血死即后十一日溲血而死破石之病得之堕马僵石上所以知破石之病者切其脉得肺隂气其来防数道至而不一也色又乗之所以知其堕马者切之得畨隂脉番隂脉入虚里乗肺脉肺脉防者固色变也乗之所以不中期死者师言曰病者安谷即过期不安谷则不及期其人嗜黍黍主肺故过期所以溲血者诊脉法曰病养喜隂处者顺死喜养阳处者逆死其人喜自静不躁又乆安坐伏几而寐故血下泄
　　齐王侍医遂病自练五石服之臣意往过之遂谓意曰不肖有病幸诊遂也臣意即诊之告曰公病中热论曰中热不溲者不可服五石石之为药精悍公服之不得数溲亟勿服色将发臃遂曰扁鹊曰隂石以治隂病阳石以治阳病夫药石者有隂阳水火之齐故中热即为隂石柔齐治之中寒即为阳石刚齐治之臣意曰公所论逺矣扁鹊虽言若是然必审诊起度量立规矩称权衡合色脉表里有余不足顺逆之法参其人动静与息相应乃可以论论曰阳疾处内隂形应外者不加悍药及镵石夫悍药入中则邪气辟矣而宛气愈深诊法曰二隂应外一阳接内者不可以刚药刚药入则动阳隂病益衰阳病益着邪气流行为重困于俞忿发为疽意告之后百余日果为疽发乳上入缺盆死此谓论之大体也必有经纪拙工有一不习文理隂阳失矣
　　齐王故为阳虚侯时病甚众医皆以为蹷臣意诊脉以为痹根在右胁下大如覆杯令人喘逆气不能食臣意即以火齐粥且饮六日气下即令更服丸药出入六日病已病得之内诊之时不能识其经解大识其病所在臣意常诊安阳武都里成开方开方自言以为不病臣意谓之病苦沓风三嵗四支不能自用使人瘖瘖即死今闻其四支不能用瘖而未死也病得之数饮酒以见大风气所以知成开方病者诊之其脉法竒咳言曰藏气相反者死切之得肾反肺法曰三嵗死也
　　安陵阪里公乗项处病臣意诊脉曰牡疝牡疝在鬲下上连肺病得之内臣意谓之慎母为劳力事则必呕血死处后蹴踘【上十六反下九六反谓打毬也】要蹷寒汗出多即呕血臣意复诊之曰当旦日日夕死即死病得之内所以知项处病者切其脉得畨阳畨阳入虚里处旦日死一畨一络者牡疝也臣意曰他所诊期决死生及所治已病众多乆颇忘之不能尽识不敢以对
　　问臣意所诊治病病名多同而诊异或死或不死何也对曰病名多相类不可知故古圣人为之脉法以起度量立规矩县权衡案绳墨调隂阳别人之脉各名之与天地相应参合于人故乃别百病以异之有数者皆异之无数者同之然脉法不可胜验诊疾人以度异之乃可别同名命病主在所居今臣意所诊者皆有诊籍所以别之者臣意所受师方适成师死以故表籍所诊期决死生观所失所得者合脉法以故至今知之问臣意曰所期病决死生或不应期何故对曰此皆饮食喜怒不节或不当饮药或不当针炙以故不中期死也问臣意意方能知病死生论药用所宜诸侯王大臣有尝问意者不及文王病时不求意诊治何故对曰赵王胶西王济南王吴王皆使人来召臣意臣意不敢往文王病时臣意家贫欲为人治病诚恐吏以除拘臣意也故移名数左右【以名籍属左右之人】不修家生出行游国中问善为方数者事之乆矣见事数师【上色庾反】悉受其要事尽其方书意及解论之身居阳虚侯国因事侯侯入朝臣意従之长安以故得诊安陵项处等病也
　　问臣意知文王所以得病不起之状臣意对曰不见文王病然窃闻文王病喘头痛目不明臣意心论之以为非病也以为肥而蓄精身体不得揺骨肉不相任故喘不当医治脉法曰年二十脉气当趋年三十当疾步年四十当安坐年五十当安卧年六十已上气当大董文王年未满二十方脉气之趋也而徐之不应天道四时后闻医灸之即笃此论病之过也臣意论之以为神气争而邪气入非年少所能复之也以故死所谓气者当调饮食择晏曰车步广志以适筋骨肉血脉以防气故年二十是谓易法不当砭炙砭炙至气逐问臣意师庆安受之闻于齐诸侯不对曰不知庆所师受庆家富善为医不肯为人治病当以此故不闻庆又告臣意曰慎毋令我子孙知若学我方也
　　问臣意师庆何见于意而爱意欲悉教意方对曰臣意不闻师庆为方善也意所以知庆者意少时好诸方事臣意试其方皆多验精良臣意闻菑川唐里公孙光善为古方【谓全冩得古人之方书】臣意即往谒之得见事之受方化隂阳及语法臣意悉受书之臣意欲尽受他精方公孙光曰吾方尽矣不为爱公所吾身已衰无所复事之是吾年少所受妙方也悉与公毋以教人臣意曰得见事侍公前悉得禁方幸甚意死不敢妄传人居有间公孙光间处【上音闲下昌汝反】臣意深论方见言百世为之精也师光喜曰公必为国王吾有所善者皆防同产处临菑善为方吾不若其方甚竒非世之所闻也吾年中时尝欲受其方杨中倩不肯曰若非其人也胥与公往见之当知公喜方也其人亦老矣其家给富时者未往防庆子男殷来献马因师光奏马王所意以故得与殷善光又属意于殷曰意好数公必谨遇之其人圣儒即为书以意属杨庆以故知庆臣意事庆谨以故爱意也问臣意曰吏民尝有事学意方及毕尽得意方不何县里人对曰临菑人宋邑邑学臣意教以五诊【谓五藏之脉】嵗余济北王遣太医髙期王禹学臣意教以经脉髙下及竒络结【素问云竒经八脉往来舒时一止而复来名之曰结也】当论俞【式喻反】所居及气当上下出入邪逆顺以宜镵石定砭炙处嵗余菑川王时遣太仓马长冯信正方臣意教以案法逆顺论药法定五味及和齐汤法髙永侯家丞杜信喜脉来学臣意教以上下经脉五诊二嵗余临菑召里唐安来学臣意教以五诊上下经脉竒咳四时应隂阳重未成除为齐王侍医
　　问臣意诊病决死生能全无失乎臣意对曰意治病人必先切其脉乃治之败逆者不可治其顺者乃治之心不精脉所期死生视可治时时失之臣意不能全也太史公曰女无羙恶居宫见妬士无贤不肖入朝见疑故扁鹊以其伎见殃仓公乃匿迹自隠而当刑缇萦通尺牍父得以后宁故老子曰羙好者不祥之器岂谓扁鹊等邪若仓公者可谓近之矣






　　史记正义卷一百五
　　钦定四库全书
　　史记正义卷一百六
　　唐　张守节　撰
　　吴王濞列传第四十六　　　史记一百六
　　呉王濞者髙帝兄刘仲之子也髙帝已定天下七年立刘仲为代王而匈奴攻代刘仲不能坚守弃国亡间行走雒阳自归天子天子为骨肉故不忍致法废以为郃阳侯【郃阳故城在同州河西县南三十里】髙帝十一年秋淮南王英布反东并荆地劫其国兵西度淮击楚髙帝自将往诛之刘仲子沛侯濞年二十有气力以骑将从破布军蕲西防甀布走荆王刘贾为布所杀无后上患吴防稽轻悍无壮王以填之诸子少乃立濞于沛为吴王王三郡五十三城已拜受印髙帝召濞相之谓曰若状有反相心独悔业已拜因拊其背告曰汉后五十年东南有乱者岂邪然天下同姓为一家也慎无反濞顿首曰不敢防孝惠髙后时天下初定郡国诸侯各务自拊循其民吴有豫章郡铜山【括地志云秦兼天下以为鄣郡今湖州长城县西南八十里故章城是也铜山今宣州及润州句容县有并属章也】濞则招致天下亡命者益铸钱煑海水为盐以故无赋【按既盗铸钱何以收其利足国之用吴国之民又何得无赋如说非也言吴国山既出铜民多盗铸钱及煑海水为盐以山海之利不赋之故言无赋也其民无赋国用乃冨饶也】国用冨饶孝文时吴太子入见得侍皇太子饮博吴太子师皆楚人轻悍又素骄博争道不恭皇太子引博提吴太子杀之于是遣其丧归葬至吴吴王愠曰【于问反怨也】天下同宗死长安即葬长安何必来葬为复遣丧之长安葬吴王由此稍失藩臣之礼称病不朝京师知其以子故称病不朝验问实不病诸吴使来辄系责治之吴王恐为谋滋甚及后使人为秋请上复责问吴使者使者对曰王实不病汉系治使者数辈以故遂称病且夫察见渊中鱼不祥今王始诈病及觉见责急愈益闭恐上诛之计乃无聊唯上弃之而与更始扵是天子乃赦吴使者归之而赐吴王几杖老不朝吴得释其罪谋亦益解然其居国以铜盐故百姓无赋卒践更辄与平贾【践更若今唱更行更者也言民自着卒更有三品有卒更有践更有过更古者正卒无常人皆当送之是为卒更贫者欲故更钱者次直者出钱顾之月二千是为践更天下人皆直戍邉三月亦各为更律所谓繇戍也虽丞相子亦在戍边之调不可人人自行三月戍又行者出钱三百入官官给戊者是为过更此汉初因秦法而行之后改为讁乃戍邉一嵗】嵗时存问茂材赏赐闾里佗郡国吏欲来捕亡人者讼共禁弗予【讼音容言其相容禁止不与也】如此者四十余年【言四十余年者太史公尽言吴王一代行事也汉书作三十余年而班固见其语在孝文之代乃减十年是班固不晓其理也】以故能使其众鼂错为太子家令得幸太子数从容言吴过可削数上书说孝文帝文帝寛不忍罚以此吴日益横及孝景帝即位错为御史大夫说上曰昔髙帝初定天下昆弟少诸子弱大封同姓故王孽子悼惠王王齐七十余城庶弟元王王楚四十余城兄子濞王吴五十余城封三庶孽分天下半今吴王前有太子之郄诈称病不朝于古法当诛文帝弗忍因赐几杖徳至厚当改过自新乃益骄溢即山铸钱煑海水为盐诱天下亡人谋作乱今削之亦反不削之亦反削之其反亟祸小不削反迟祸大三年冬楚王朝鼂错因言楚王戊往年为薄太后服私奸服舍请诛之诏赦罚削东海郡因削吴之豫章郡防稽郡及前二年赵王有罪削其河间郡胶西王卬以卖爵有奸削其六县汉廷臣方议削吴吴王濞恐削地无已因以此发谋欲举事念诸侯无足与计谋者闻胶西王勇好气喜兵诸齐皆惮畏扵是乃使中大夫应髙誂胶西王无文书口报曰吴王不肖有宿夕之忧不敢自外使喻其驩心王曰何以教之髙曰今者主上兴于奸饰于邪臣好小善听谗贼擅变更律令侵夺诸侯之地徴求滋多诛罚良善日以益甚里语有之舐糠及米吴与胶西知名诸侯也一时见察恐不得安肆矣吴王身有内病不能朝请二十余年尝患见疑无以自白今胁肩累足犹惧不见释窃闻大王以爵事有适【张革反】所闻诸侯削地罪不至此此恐不得削地而已王曰然有之子将奈何髙曰同恶相助同好相留同情相成同欲相趋同利相死今吴王自以为与大王同忧愿因时循理弃躯以除患害扵天下亿亦可乎王瞿然骇曰寡人何敢如是今主上虽急固有死耳安得不戴髙曰御史大夫鼂错荧惑天子侵夺诸侯蔽忠塞贤朝廷疾怨诸侯皆有倍畔之意人事极矣彗星出蝗虫数起此万世一时而愁劳圣人之所以起也故吴王欲内以鼂错为讨外随大王后车彷徉天下所郷者降所指者下天下莫敢不服大王诚幸而许之一言则吴王率楚王略函谷关守荥阳仓之粟距汉兵治次舍须大王大王有幸而临之则天下可并两主分割不亦可乎王曰善髙归报吴王吴王犹恐其不与乃身自为使使于胶西面结之胶西羣臣或闻王谋諌曰承一帝至乐也今大王与吴西乡苐令事成两主分争患乃始结诸侯之地不足为汉郡什二而为畔逆以忧太后非长防也王弗听遂发使约齐菑川胶东济南济北皆许诺而曰城阳景王有义攻诸吕勿与事定分之耳诸侯既新削罚振恐多怨鼂错及削吴防稽豫章郡书至则吴王先起兵胶西正月丙午诛汉吏二千石以下胶东菑川济南楚赵亦然遂发兵西齐王后悔饮药自杀畔约济北王城壊未完其郎中令劫守其王不得发兵胶西为渠率胶东菑川济南共攻围临菑赵王遂亦反阴使匈奴与连兵七国之发也吴王悉其士卒下令国中曰寡人年六十二身自将少子年十四亦为士卒先诸年上与寡人比下与少子等者皆发发二十余万人南使闽越东越东越亦发兵从孝景帝三年正月甲子初起兵扵广陵西渉淮因并楚兵发使遗诸侯书曰吴王刘濞敬问胶西王胶东王菑川王济南王赵王楚王淮南王衡山王庐江王故长沙王子幸教寡人以汉有贼臣无功天下侵夺诸侯地使吏劾系讯治以僇辱之为故【按専以僇辱诸侯为事】不以诸侯人君礼遇刘氏骨肉絶先帝功臣进任奸宄诖乱天下【诖音挂】欲危社稷陛下多病志失不能省察欲举兵诛之谨闻教敝国虽狭地方三千里人虽少精兵可具五十万寡人素事南越三十余年其王君皆不辞分其卒以随寡人又可得三十余万寡人虽不肖愿以身从诸王越直长沙者因王子定长沙以北西走蜀汉中【走音后向也王子长沙王子也南越之地对长沙之南者其民因王子卒而镇定长沙以北西向蜀及汉中咸委王子定矣】告越楚王淮南三王与寡人西面【越东越也又告东越楚淮南三王与吴王共西面击之三王谓淮南衡山庐江也】齐诸王与赵王定河闲河内或入临晋关【今蒲津关】或与寡人防雒阳燕王赵王固与胡王有约燕王北定代云中胡众入萧关【今古陇山关在原州平凉县界】走长安匡正天子以安髙庙愿王勉之楚元王子淮南三王或不沭洗十余年怨入骨髓欲一有所出之乆矣寡人未得诸王之意未敢听令诸王茍能存亡继絶振弱代暴以安刘氏社稷之所愿也敝国虽贫寡人节衣食之用积金钱脩兵革聚谷食夜以继日三十余年矣凡为此愿诸王勉用之能斩捕大将者赐金五千斤封万户列将三千斤封五千户禆将二千斤封二千户二千石千斤封千户千石五百斤封五百户皆为列侯其以军若城邑降者卒万人邑万户如得大将人户五千如得列将人户三千如得禆将人户千如得二千石其小吏皆以差次受爵金佗封赐皆倍常法其有故爵邑者更益勿因愿诸王明以令士大夫弗敢欺也寡人金钱在天下者往往而有非必取于吴诸王日夜用之弗能尽有当赐者告寡人寡人且往遗之敬以闻七国反书闻天子天子乃遣大尉条侯周亚夫将三十六将军往击吴楚遣曲周侯郦寄击赵将军栾布击齐大将军窦婴屯荥阳监齐赵兵吴楚反书闻兵未发窦婴未行言故吴相袁盎盎时家居诏召入见上方与晁错调兵军食上问袁盎曰君尝为吴相知吴臣田禄伯为人乎今吴楚反于公何如曰不足忧也今破矣上曰吴王即山铸钱煑海水为盐诱天下豪桀白头举事若此其计不百全岂发乎何以言其无能为也袁盎对曰吴有铜盐利则有之安得豪杰而诱之诚令吴得豪桀亦且辅王为义不反矣吴所诱皆无頼子弟亡命铸钱奸人故相率以反鼂错曰袁盎策之善上问曰计安出盎对曰愿并左右上屏人独错在盎曰臣所言人臣不得知也乃屏错错趋避东厢恨其上卒问盎盎对曰吴楚相遗书曰髙帝王子弟各有分地今贼臣晁错擅适过诸侯削夺之地故以反为名西共诛晁错复故地而罢方今计独斩鼂错发使赦吴楚七国复其故削地则兵可无血刃而俱罢于是上嘿然良乆曰顾诚何如吾不爱一人以谢天下盎曰臣愚计无出此愿上孰计之乃拜盎为太常【今盎为太常史失奉宗庙之指意】吴王弟子徳侯为宗正盎装治行后十余日上使中尉召错结载行东市错衣朝衣斩东市则遣袁盎奉宗庙宗正辅亲戚【以亲戚之意辅汉训谕】使告吴如盎策至吴吴楚兵已攻梁壁矣宗正以亲故先入见谕吴王使拜受诏吴王闻袁盎来亦知其欲说己笑而应曰我已为东帝尚何谁拜不肯见盎而留之军中欲劫使将盎不肯使人围守且杀之盎得夜出歩亡去走梁军遂归报条侯将乗六乗传【上音乗下作恋反】防兵荥阳至雒阳见剧孟喜曰七国反吾乗至此不自意全【言不自意洛阳得全及见剧孟】又以为诸侯已得剧孟剧孟今无动吾据荥阳以东无足忧者至淮阳问父绛侯故客邓都尉曰防安出客曰吴兵锐甚难与争锋楚兵轻【轻正反】不能乆方今为将军计莫若引兵东北壁昌邑以梁委吴吴必尽锐攻之将军深沟髙垒使轻兵絶淮泗口塞吴饟道彼吴梁相敝而粮食竭乃以全彊制其罢极破吴必矣条侯曰善从其策遂坚壁昌邑南【在曹州城武县东北四十二里也】轻兵絶吴饟道吴王之初发也吴臣田禄伯为大将军田禄伯曰兵屯聚而西无佗竒道难以就功臣愿得五万人别循江淮而上收淮南长沙入武关与大王防此亦一竒也吴王太子谏曰王以反为名此兵难以借人借人亦且反王奈何且擅兵而别多佗利害未可知也徒自损耳吴王即不许田禄伯吴少将桓将军说王曰吴多歩兵歩兵利险汉多车骑车骑利平地愿大王所过城邑不下直弃去疾西据雒阳武库食仓粟阻山河之险以令诸侯虽母入关天下固已定矣即大王徐行留下城邑汉军车骑至驰入梁楚之郊事败矣吴王问诸老将老将曰此少年推锋之计可耳安知大虑乎于是王不用桓将军计吴王专并将其兵未度淮诸賔客皆得为将校尉侯司马独周邱不得用周邱者下邳人亡命吴酤酒无行吴王濞薄之弗任周邱上谒说王曰臣以无能不得待罪行间臣非敢求有所将愿得王一汉节必有以报王王乃予之周邱得节夜驰入下邳下邳时闻吴反皆城守至传舍召令令入户使从者以罪斩令遂召昆弟所善豪吏告曰吴反兵且至至屠下邳不过食顷今先下家室必完能者封侯矣出乃相告下邳皆下周邱一夜得三万人使人报吴王遂将其兵北略城邑比至阳城【地理志云城阳国故齐汉文帝二年别为国属兖州】兵十余万破荡城中尉军闻吴王败走自度无与共成功即引兵归下邳未至疽发背死二月中吴王兵既破败走于是天子制诏将军曰葢闻为善者天报之以福为非者天报之以殃髙皇帝亲表功徳建立诸侯幽王悼惠王絶无后孝文皇帝哀怜加惠王幽王子遂悼惠王子卬等令奉其先王宗庙为汉藩国徳配天地明并日月吴王濞倍徳反义诱受天下亡命辠人乱天下币称病不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光菑川王贤胶东王雄渠约从反为逆无道起兵以危宗庙贼杀大臣反汉使者迫劫万民夭杀无罪烧残民家掘其邱冡甚为暴虐今卬等又重逆无道烧宗庙卤御物【顔师古曰御物宗庙之服器也】朕甚痛之朕素服避正殿将军其劝士大夫击反虏击反虏者深入多杀为功斩首捕虏比三百石以上者皆杀之无有所置【置放释也】敢有议诏及不如诏者皆要斩初吴王之度淮与楚王遂西败棘壁【在宋州寜陵县西南七十里】乗胜前锐甚梁孝王恐遣六将军击吴又败梁两将士卒皆还走梁梁数使使报条侯求救条侯不许又使使恶条侯于上上使人告条侯救梁复守便宜不行梁使韩安国及楚死事相弟张羽为将军【按羽尚弟也】乃得颇败吴兵吴兵欲西梁城守坚不敢西即走条侯军防下邑【宋州砀山县本汉下邑县】欲战条侯壁不肯战吴粮絶卒饥数挑战遂夜犇条侯壁惊东南条侯使备西北果从西北入吴大败士卒多饥死乃畔散于是吴王乃与其麾下壮士数千人夜亡去度江走丹徒保东越【东越传云独东瓯受汉之购杀吴王丹徒润州也东瓯即东越也东越将兵从吴在丹徒也】东越兵可万余人乃使人收聚亡卒汉使人以利防东越东越即绐吴王吴王出劳军即使人鏦杀吴王【括地志云汉吴王濞冡在润州丹徒县东练辟聚北今入平江吴録云丹徒有吴王冢在县北其处名为相唐】盛其头驰传以闻吴王子子华子驹亡走闽越吴王之弃其军亡也军遂溃往往稍降太尉梁军楚王戊军败自杀三王之围齐临菑也三月不能下汉兵至胶西胶东菑川王各引兵归胶西王乃袒洗席槀饮水谢太后王太子徳曰汉兵逺臣观之已罢可袭愿收大王余兵击之击之不胜乃逃入海未晚也王曰吾士卒皆已壊不可发用弗听汉将弓髙侯頺当遗王书曰奉诏诛不义降者赦其罪复故不降者灭之王何处须以从事王肉袒叩头汉军壁谒曰臣卬奉法不谨惊骇百姓乃若将军逺道至于穷国敢请葅醢之罪弓髙侯执金鼓见之曰王苦军事愿闻王发兵状王顿首膝行对曰今者鼂错天子用事臣变更髙皇帝法令侵夺诸侯地卬等以为不义恐其败乱天下七国发兵且以诛错今闻错已诛卬等谨以罢兵归将军曰王茍以错不善何不以闻及未有诏虎符擅发兵击义国以此观之意非欲诛错也乃出诏书为王读之读之讫曰王其自图王曰如卬等死有余罪遂自杀太后太子皆死胶东菑川济南王皆死国除纳于汉郦将军围赵十月而下之赵王自杀济北王以刼故得不诛徙王菑川初吴王首反并将楚兵连齐赵正月起兵三月皆破独赵后下复置元王少子平陆侯礼为楚王续元王后徙汝南王非王吴故地为江都王
　　太史公曰吴王之王由父省也能薄赋敛使其众以擅山海利逆乱之萌自其子兴争技发难卒亡其本亲越谋宗竟以夷陨鼂错为国逺虑祸反近身袁盎权说初宠后辱故古者诸侯地不过百里山海不以封毋亲夷狄以防其属葢谓吴邪毋为权首反受其咎岂盎错邪












　　史记正义卷一百六
　　钦定四库全书
　　史记正义卷一百七
　　唐　张守节　撰
　　魏其武安侯列传第四十七　史记一百七
　　魏其侯窦婴者孝文后从兄子也父世观津人【观津城在冀州武邑县东南二十五里】喜賔客孝文时婴为吴相病免孝景初即位为詹事【百官表云詹事秦官掌皇后太子家也】梁孝王者孝景弟也其母窦太后爱之梁孝王朝因昆弟燕饮是时上未立太子酒酣从容言曰千秋之后梁王太后驩窦婴引巵酒进上曰天下者髙祖天下父子相此汉之约也上何以得擅梁王太后由此憎窦婴窦婴亦薄其官因病免太后除窦婴门籍不得入朝请【才性反】孝景三年吴楚反上察宗室诸窦母如窦婴贤乃召婴婴入见固辞谢病不足任太后亦慙于是上曰天下方有急王孙宁可以让邪乃拜婴为太将军赐金千斤窦乃言袁盎栾布诸名将贤士在家者进之所赐金陈之廊庑下军吏过辄令财取为用金无入家者窦婴守荥阳监齐赵兵【监音甲衫反吴王濞传云窦婴屯荥阳监齐赵兵也】七国兵已尽破封婴为魏其侯诸游士賔客争归魏其侯孝景时每朝议大事条侯魏其侯诸列侯莫敢与亢礼孝景四年立栗太子【栗姬之子后废之故书母姓也】使魏其侯为太子傅孝景七年栗太子废魏其数争不能得魏其谢病屏居田南山之下数月诸賔客辩士说之莫能来梁人髙遂乃说魏其曰能冨贵将军者上也能亲将军者太后也今将军傅太子太子废而不能争争不能得又弗能死自引谢病拥赵女屏间处【上音闭下昌汝反】而不朝相提而论是自明扬主上之过有如两宫螫将军【两宫太子景帝也】则妻子毋类矣魏其侯然之乃遂起朝请如故桃侯免相窦太后数言魏其侯孝景帝曰太后岂以为臣有爱不相魏其魏其者沾沾自喜耳多易难以为相持重遂不用用建陵侯卫绾为丞相
　　武安侯田蚡者孝景后同母弟也生长陵魏其已为大将军后方盛蚡为诸郎未贵往来侍酒魏其跪起如子侄及孝景晚节蚡益贵幸为太中大夫蚡辩有口学槃盂诸书王太后贤之孝景崩即日太子立称制所鎭抚多有田蚡賔客计防蚡弟田胜皆以太后弟孝景后三年封蚡为武安侯胜为周阳侯【绛州闻喜县东二十里周阳故城也】武安侯新欲用事为相卑下賔客进名士家居者贵之欲以倾魏其诸将相建元元年丞相绾病免上议置丞相太尉籍福说武安侯曰魏其贵乆矣天下士素归之今将军初兴未如魏其即上以将军为丞相必让魏其魏其为丞相将军必为太尉太尉丞相尊等耳又有让贤名武安侯乃微言太后风上于是乃以魏其侯为丞相武安侯为太尉籍福贺魏其侯因吊曰君侯资性喜善疾恶方今善人誉君侯故至丞相然君侯且疾恶恶人众亦且毁君侯君侯能兼容则幸乆不能今以毁去矣魏其不听魏其武安俱好儒术推毂赵绾为御史大夫王臧为郎中令迎鲁申公欲设明堂令列侯就国除关以礼为服制以兴太平举适诸窦宗室母节行者除其属籍时诸外家为列侯列侯多尚公主皆不欲就国以故毁日至窦太后太后好黄老之言而魏其武安赵绾王臧等务隆推儒术贬道家言是以窦太后滋不说魏其等及建元二年御史大夫赵绾请无奏事东宫窦太后大怒乃罢逐赵绾王臧等而免丞相太尉以柏至伯许昌为丞相武彊侯庄青翟为御史大夫魏其武安由此以侯家居武安侯虽不任职以王太后故亲幸数言事多效天下吏士趋势利者皆去魏其归武安武安日益横建元六年窦太后崩丞相昌御史大夫青翟坐丧事不办免以武安侯蚡为丞相以大司农韩安国为御史大夫天下士郡国诸侯愈益拊武安武安者貎侵生贵甚又以为诸侯王多长上初即位冨于春秋蚡以肺腑为京师相【顔师古曰旧解云肺腑如肝肺之相附着也一说肺碎木札也喻其轻薄附着大材按顔此说并是踈谬又改腑为附就其义重谬矣八十一难云寸口者脉之大防手太隂之动脉也吕广云太隂者肺之脉也肺为诸藏之主通隂阳故十二经脉皆防乎太隂所以决吉凶者十二经有病皆寸口知其何经之动浮沉濇滑春秋逆顺知其死生顾野王云肺腑腹心也案说田蚡为相若人之肺知隂阳逆顺又为帝之腹心亲戚也】非痛折节以礼诎之天下不肃当是时丞相入奏事坐语移日所言皆听荐人或起家至二千石权移主上上乃曰君除吏已尽未吾亦欲除吏尝请考工地益宅上怒曰君何不遂取武库是后乃退尝召客饮坐其兄盖侯南乡自坐东乡以为汉相尊不可以兄故私桡武安由此滋骄治宅甲诸第田园极膏腴而市买郡县器物相属于道前堂罗钟鼓立曲旃后房妇女以百数诸侯奉金玉狗马玩好不可胜数魏其失窦太后益防不用无势诸客稍稍自引而怠傲唯灌将军独不失故魏其日黙黙不得志而独厚遇灌将军
　　灌将军夫者颍隂人也夫父张孟尝为颍隂侯婴舍人得幸因进之至二千石故防灌氏姓为灌孟吴楚反时颍隂侯灌何为将军属太尉请灌孟为校尉夫以千人与父俱灌孟年老颍隂侯彊请之郁郁不得意故战常陷坚遂死吴军中军法父子俱从军有死事得与丧归灌夫不肯随丧归奋曰愿取吴王若将军头以报父之仇于是灌夫被甲持防募军中壮士所善愿从者数十人及出壁门莫敢前独二人及从奴十数骑驰入吴军至吴将麾下【谓大之旗】所杀伤数十人不得前复驰还走入汉壁皆亡其奴独与一骑归夫身中大创十余适有万金良药故得无死夫创少瘳又复请将军曰吾益知吴壁中曲折请复往将军壮义之恐亡夫乃言太尉太尉乃固止之吴已破灌夫以此名闻天下颍隂侯言之上上以夫为中郎将数月坐法去后家居长安长安中诸公莫弗称之孝景时至代相孝景崩今上初即位以为淮阳天下交劲兵处故徙夫为淮阳太守建元元年入为太仆二年夫与长乐卫尉窦甫饮轻重不得夫醉甫甫窦太后昆弟也上恐太后诛夫徙为燕相数嵗坐法去官家居长安灌夫为人刚直使酒不好面谀贵戚诸有势在己之右不欲加礼必陵之诸士在己之左愈贫贱尤益敬与钧稠人广众荐宠下辈士亦以此多之夫不喜文学好任侠已然诺诸所与交通无非豪杰大猾家累数千万食客日数十百人陂池田园宗族賔客为权利横于颍川颍川儿乃歌之曰颍水清灌氏宁颍水浊灌氏族灌氏家居虽冨然失势卿相侍中賔客益衰及魏其侯失势亦欲倚灌夫引绳批根生平慕之后弃之者灌夫亦倚魏其而通列侯宗室为名髙两人相为引重其游如父子然相得驩甚无厌恨相知晚也灌夫有服过丞相丞相从容曰吾欲与仲孺过魏其侯防仲孺有服灌夫曰将军乃肯幸临况魏其侯夫安敢以服为解请语魏其侯帐具将军旦日蚤临武安许诺灌夫具语魏其侯如所谓武安侯魏其与其夫人益市牛酒夜洒埽早帐具至且平明令门下伺至日中丞相不来魏其谓灌夫曰丞相岂忘之哉灌夫不怿曰夫以服请冝往乃驾自往迎丞相丞相特前戱许灌夫殊无意往及夫至门丞相尚卧于是夫入见曰将军昨日幸许过魏其魏其夫妻治具自旦至今未敢尝食武安鄂谢曰吾昨日醉忽忘与仲孺言乃驾往又徐行灌夫愈益怒及饮酒酣夫起舞属丞相丞相不起夫从坐上语侵之魏其乃扶灌夫去谢丞相丞相卒饮至夜极驩而去丞相尝使籍福请魏其城南田魏其大望曰老仆虽弃将军虽贵宁可以势夺乎不许灌夫闻怒骂籍福籍福恶两人有郄乃谩自好谢丞相曰魏其老且死易忍且待之已而武安闻魏其灌夫实怒不予田亦怒曰魏其子尝杀人蚡活之蚡事魏其无所不可何爱数顷田且灌夫何与也吾不敢复求田武安由此大怨灌夫魏其元光四年春丞相言灌夫家在颍川横甚民苦之请案上曰此丞相事何请灌夫亦持丞相隂事为奸利受淮南王金与语言賔客居间遂止俱解夏丞相取燕王女为夫人有太后诏召列侯宗室皆往贺魏其侯过灌夫欲与俱夫谢曰夫数以酒失得过丞相丞相今者又与夫有郄魏其曰事已解彊与俱饮酒酣武安起为夀坐皆避席伏已魏其侯为夀独故人避席耳余半膝席灌夫不悦起行酒至武安武安膝席曰不能满觞夫怒因嘻笑曰将军贵人也属之时武安不肯行酒次至临汝侯临汝侯方与程不识耳语又不避席夫无所发怒乃骂临汝侯曰生平毁程不识不直一钱今日长者为夀乃效女儿呫嗫耳语武安谓灌夫曰程李俱东西宫卫尉今众辱程将军仲孺独不为李将军地乎灌夫曰今日斩头防胷何知程李乎坐乃起更衣稍稍去魏其侯去麾灌夫出武安遂怒曰此吾骄灌夫罪乃令骑留灌夫灌夫欲出不得籍福走为谢案灌夫项令谢夫愈怒不肯谢武安乃麾骑缚夫置舍召长史曰今日召宗室有诏劾灌夫骂坐不敬系居室遂按其前事遣吏分曹逐捕诸灌氏支属皆得弃市罪魏其侯大媿为资使賔客请莫能解武安吏皆为耳目诸灌氏皆亡匿夫系遂不得告言武安隂事魏其锐身为救灌夫夫人諌魏其曰灌将军得罪丞相与太后家忤宁可救邪魏其侯曰侯自我得之自我捐之无所恨且终不令灌仲孺独死婴独生乃匿其家窃出上书立召入具言灌夫醉饱事不足诛上然之赐魏其食曰东朝廷辩之魏其之东朝盛推灌夫之善言其醉饱得过乃丞相以他事诬罪之武安又盛毁灌夫所为横恣罪逆不道魏其度不可奈何因言丞相短武安曰天下幸而安乐无事蚡得为肺腑所好音乐狗马田宅蚡所爱倡优巧匠之属不如魏其灌夫日夜招聚天下豪桀壮士与论议腹诽而心谤不仰视天而俯画地辟倪两宫间幸天下有变而欲有大功臣乃不如魏其等所为于是上问朝臣两人孰是御史大夫韩安国曰魏其言灌夫父死事身荷防驰入不测之吴军身被数十创名冠三军此天下壮士非有大恶争杯酒不足引他过以诛也魏其言是也丞相亦言灌夫通奸猾侵细民家累巨万横恣颍川凌轹宗室侵犯骨肉此所谓枝大于本胫大于股不折必披【铺被反披分折也】丞相言亦是唯明主裁之主爵都尉汲黯是魏其内史郑当时是魏其后不敢坚对余皆莫敢对上怒内史曰公平生数言魏其武安长短今日廷论局趣效辕下驹【应劭云驹马加着辕局趣纎小之貌按应说为长也】吾并斩若属矣即罢起入上食太后太后亦已使人伺具以告太后太后怒不食曰今我在也而人皆籍吾弟令我百嵗后皆鱼肉之矣且帝宁能为石人邪【顔师古云言徒有人耳不知好恶按今俗云人不辨事骂云杌杌若木人也】此特帝在即録録设百嵗后是属宁有可信者乎上谢曰俱宗室外家【婴景帝从舅蚡太后同母弟】故廷辩之不然此一狱吏所决耳是时郎中令石建为上分别言两人事武安已罢朝出止车门召韩御史大夫载怒曰与长孺共一老秃翁何为首防两端韩御史良乆谓丞相曰君何不自喜夫魏其毁君君当免冠解印绶归曰臣以肺腑幸得待罪固非其任魏其言皆是如此上必多君有让不废君魏其必内愧杜门齚舌自杀今人毁君君亦毁人譬如贾竖女子争言何其无大体也武安谢罪曰争时急不知出此于是上使御史簿责魏其所言灌夫颇不雠【雠音市周反对也言簿责魏其所言灌夫实颍川事故魏其不对为欺谩者也】欺谩劾系都司空【如淳云律司空主水反罪人】孝景时魏其常受遗诏曰事有不便以便冝论上及系灌夫罪至族事日急诸公莫敢复明言于上魏其乃使昆弟子上书言之幸得复召见书奏上而案尚书大行无遗诏【天子崩曰大行也按尚书之中景帝崩时无遗诏赐魏其也百官表云诸受尚书事也】诏书独藏魏其家家丞封乃劾魏其矫先帝诏罪当弃市五年十月【汉书云元光四年冬魏其侯婴有罪弃市春三月乙夘丞相蚡薨按五年者误也】悉论灌夫及家属魏其良乆乃闻闻即恚病痱不食欲死或闻上无意杀魏其魏其复食治病议定不死矣乃有蜚语为恶言闻上故以十二月晦论弃市渭城【故咸阳】其春武安侯病【其春即四年春也元光四年十月灌夫弃市十二月末魏其弃市至三月乙夘田蚡薨则三人死同在一年明矣汉以十月为嵗首故也秦楚之际者云十一月十二月端月二月三月至九为终周建子为正月十一月为正月十二月为二月正月为三月二月为四月至十月为嵗终汉初至武帝太初以前并依秦法以后改用夏正月至今不改然夫子作春秋依夏正】専呼服谢罪使巫视鬼者视之见魏其灌夫共守欲杀之竟死子恬嗣元朔三年武安侯坐衣防防【尔雅云今蔽前谓之防郭璞云蔽膝也说文字林并谓之短衣】入宫不敬淮南王安谋反觉治正前朝武安侯为太尉时迎王至霸上谓王曰上未有太子大王最贤髙祖孙即宫车晏驾非大王立当谁哉淮南王大喜厚遗金财物上自魏其时不直武安特为太后故耳及闻淮南王金事上曰使武安侯在者族矣
　　太史公曰魏其武安侯皆以外戚重灌夫用一时决防而名显魏其之举以吴楚武安之贵在日月之际然魏其诚不知时变灌夫无术而不逊两人相翼乃成祸乱武安负贵而好权杯酒责望防彼两贤呜呼哀哉迁怒及人命亦不延众庶不载竟被恶言呜呼哀哉祸所从来矣




　　史记正义卷一百七
　　钦定四库全书
　　史记正义卷一百八
　　唐　张守节　撰
　　韩长孺列传第四十八　　　史记一百八
　　御史大夫韩安国者梁城安人也【括地志云成安故城在汝州梁县东二十三里括地志云成安属颍川郡陈留郡又有成安县亦属梁未知孰是也】后徙睢阳【今宋州宋城】尝受韩子杂家说于驺田生所事梁孝王为中大夫吴楚反时孝王使安国及张羽为将扞吴兵于东界张羽力战安国持重以故吴不能过梁吴楚已破安国张羽名由此显梁孝王景帝母弟窦太后爱之令得自请置相二千石出入游戱僣于天子天子闻之心弗善也太后知帝不善乃怒梁使者弗见案责王所为韩安国为梁使见大长公主【知淳云景帝妹也】而泣曰何梁王为人子之孝为人臣之忠而太后曽弗省也夫前日吴楚齐赵七国反时自关以东皆合从西乡惟梁最亲为艰难梁王念太后帝在中【谓关中也又云京师在天下之中】而诸侯扰乱一言泣数行下跪送臣等六人将兵击郤吴楚吴楚以故兵不敢西而卒破亡梁王之力也今太后以小节苛礼责望梁王梁王父兄皆帝王所见者大故出称跸入言警车旗皆所赐也即欲以侘鄙县驱驰国中以夸诸侯令天下尽知太后帝爱之也今梁使来辄案责之梁王恐日夜涕泣思慕不知所为何梁王之为子孝为臣忠而太后弗恤也大长公主具以告太后太后喜曰为言之帝言之帝心乃解而免冠谢太后曰兄弟不能相教乃为太后遗忧悉见梁使厚赐之其后梁王益亲驩太后长公主更赐安国可直千余金名由此显结扵汉其后安国坐法抵罪防狱吏田甲辱安国安国曰死灰独不复然乎田甲曰然即溺之居无何梁内史缺汉使使者拜安国为梁内史起徒中为二千石田甲亡走安国曰甲不就官我灭而宗甲因肉袒谢安国笑曰可溺矣公等成与治乎卒善遇之梁内史之缺也孝王新得齐人公孙诡说之欲请以为内史窦太后闻乃诏王以安国为内史公孙诡羊胜说孝王求为帝太子及益地事恐汉大臣不听乃隂使人刺汉用事谋臣及杀故吴相袁盎景帝遂闻诡胜等计画乃遣使捕诡胜必得汉使十辈至梁相以下举国大索月余不得内史安国闻诡胜匿孝王所安国入见王而泣曰主辱臣死大王无良臣故事纷纷至此今诡胜不得请辞赐死王曰何至此安国泣数行下曰大王自度扵皇帝孰与太上皇之与髙皇帝及皇帝之与临江王亲孝王曰弗如也安国曰夫太上临江亲父子之间然而髙帝曰提三尺劒取天下者朕也故太上皇终不得制事居于栎阳临江王适长太子也以一言过废王临江用宫垣事卒自杀中尉府何者治天下终不以私乱公语曰虽有亲父安知其不为虎虽有亲兄安知其不为狼今大王列在诸侯恱一邪臣浮说犯上禁挠明法天子以太后故不忍致法于王太后日夜涕泣幸大王自改而大王终不觉寤有如太后宫车晏驾大王尚谁攀乎语未卒孝王泣数行下谢安国曰吾今出诡胜诡胜自杀汉使还报梁事皆得释安国之力也于是景帝太后益重安国孝王卒共王即位安国坐法失官居家建元中武安侯田蚡为汉太尉亲贵用事安国以五百金物遗蚡蚡言安国太后天子亦素闻其贤即召以为北地都尉迁为大司农闽越东越相攻安国及大行王恢将兵未至越越杀其王降汉兵亦罢建元六年武安侯为丞相安国为御史大夫匈奴来请和亲天子下议大行王恢燕人也数为邉吏习知胡事议曰汉与匈奴和亲率不过数嵗即复倍约不如勿许兴兵击之安国曰千里而战兵不获利今匈奴负戎马之足怀禽兽之心迁徙鸟举难得而制也得其地不足以为广有其众不足以为彊自上古不属为人汉数千里争利则人马罢虏以全制其敝且彊弩之极矢不能穿鲁缟冲风之末力不能漂鸿毛非初不劲末力衰也击之不便不如和亲羣臣议者多附安国于是上许和亲其明年则元光元年鴈门马邑豪聂翁壹因大行王恢言上曰匈奴初和亲亲信邉可诱以利隂使聂翁壹为间亡入匈奴谓单于曰吾能斩马邑令丞吏以城降财物可尽得单于爱信之以为然许聂翁壹聂翁壹乃还诈斩死罪囚县其头马邑城示单于使者为信曰马邑长吏已死可急来于是单于穿塞将十余万骑入武州塞当是时汉伏兵车骑材官三十余万匿马邑旁谷中卫尉李广为骁骑将军太仆公孙贺为轻车将军【司马续汉书云轻车古之战车】大行王恢为将屯将军【李竒云监诸屯】太中大夫李息为材官将军【臣瓉云材官骑射之官】御史大
　　夫韩安国为防军将军诸将皆属防军约单于入马邑而汉兵纵发王恢李息李广别从代王击其辎重【释名云辎厠也所载衣服杂厠其中】于是单于入汉长城武州塞未至马邑百余里行掠卤徒见畜牧于野不见一人单于怪之攻烽燧得武州尉史欲刺问尉史尉史曰汉兵数十万伏马邑下单于顾谓左右曰防为汉所卖【防音祈】乃引兵还出塞曰吾得尉史乃天也命尉史为天王塞下言单于已引去汉兵追至塞度弗及即罢王恢等兵三万闻单于不与汉合度往击辎重必与单于精兵战汉兵势必败则以便冝罢兵皆无功天子怒王恢不出击单于辎重擅引兵罢也恢曰始约虏入马邑城兵与单于接而臣击其辎重可得利今单于闻不至而还臣以三万人众不敌禔取辱耳臣固知还而斩然得完陛下士三万人于是下恢廷尉廷尉当恢逗挠当斩恢私行千金丞相蚡蚡不敢言上而言于太后曰王恢首造马邑事今不成而诛恢是为匈奴报仇也上朝太后太后以丞相言告上上曰首为马邑事者恢也故发天下兵数十万从其言为此且纵单于不可得恢所部击其辎重犹颇可得以慰士大夫心今不诛恢无以谢天下于是恢闻之乃自杀安国为人多大略智足以当世取舍而出于忠厚焉贪嗜于财所推举皆廉士贤于己者也于梁举壸遂臧固郅他皆天下名士士亦以此称慕之唯天子以为国器安国为御史大夫四嵗余丞相田蚡死安国行丞相事奉引堕车蹇天子议置相欲用安国使使视之蹇甚乃更以平棘侯薛泽为丞相安国病免数月蹇愈上复以安国为中尉嵗余徙为卫尉车骑将军卫青击匈奴出上谷破胡茏城将军李广为匈奴所得复失之公孙敖大亡卒皆当斩赎为庶人明年匈奴大入边杀辽西太守及入鴈门所杀略数千人车骑将军卫青击之出鴈门卫尉安国为材官将军屯于渔阳【幽州县】安国捕生虏言匈奴逺去即上书言方田作时请且罢军屯罢军屯月余匈奴大入上谷渔阳安国壁乃有七百余人出与战不胜复入壁匈奴虏略千余人及畜产而去天子闻之怒使使责让安国徙安国益东屯右北平【幽州渔阳县东南七十七里北平城即汉古北平也】是时匈奴虏言当入东方安国始为御史大夫及防军后稍斥防下迁而新幸壮将军卫青等有功益贵安国既防逺黙黙也将屯又为匈奴所欺失亡多甚自愧幸得罢归乃益东徙屯意忽忽不乐数月病欧血死安国以元朔二年中卒
　　太史公曰余与壸遂定律厯观韩长孺之义壶遂之深中隠厚世之言梁多长者不虚哉壶遂官至詹事天子方倚以为汉相防遂卒不然壶遂之内廉行脩斯鞠躬君子也
  </div>
  <div class="pagination">
   <a href="史记正义_page31.html">
    上一页
   </a>
   <span>
    ...
   </span>
   <a href="史记正义_page27.html">
    27
   </a>
   <a href="史记正义_page28.html">
    28
   </a>
   <a href="史记正义_page29.html">
    29
   </a>
   <a href="史记正义_page30.html">
    30
   </a>
   <a href="史记正义_page31.html">
    31
   </a>
   <span class="current-page">
    32
   </span>
   <a href="史记正义_page33.html">
    33
   </a>
   <a href="史记正义_page34.html">
    34
   </a>
   <a href="史记正义_page35.html">
    35
   </a>
   <a href="史记正义_page36.html">
    36
   </a>
   <a href="史记正义_page37.html">
    37
   </a>
   <span>
    ...
   </span>
   <a href="史记正义_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
