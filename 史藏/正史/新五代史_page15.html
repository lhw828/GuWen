<!DOCTYPE html>
<html>
<head>
    <meta charset="UTF-8">
    <title>新五代史 - 第 15 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新五代史 - 第 15 页/共 25 页</h1>
    <div class="content">　　杜重威，朔州人也。其妻石氏，晋高祖之女弟。高祖即帝位，封石氏为公主，拜重威舒州刺史，以典禁兵。从侯益攻破张从宾于汜水，以功拜潞州节度使。范延光反于鄴，重威从高祖攻降延光，徙领忠武，加同平章事。又徙领天平，迁侍卫亲军都指挥使。 
　　安重荣反，重威逆战于宗城，重荣为偃月阵，重威击之不动。重威欲少却以伺之，偏将王重胤曰：“两兵方交，退者先败。”乃分兵为三，重威先以左右队击其两翼，战酣，重胤以精兵击其中军，重荣将赵彦之来奔，重荣遂大败，走还镇州，闭壁不敢出。重威攻破之，以功拜重威成德军节度使。 
　　重威出于武卒，无行而不知将略。破镇州，悉取府库之积及重荣之赀，皆没之家，高祖知而不问。及出帝与契丹绝好，契丹连岁入寇，重威闭城自守，属州城邑多所屠戮。胡骑驱其人民千万过其城下，重威登城望之，未尝出救。 
　　开运元年，加重威北面行营招讨使。明年，引兵攻泰州，破满城、遂城。契丹已去至古北，还兵击之，重威等南走，至阳城，为虏所困，赖符彦卿、张彦泽等因大风奋击，契丹大溃。诸将欲追之，重威为俚语曰：“逢贼得命，更望复子乎？”乃收马驰归。 
　　重威居镇州，重敛其民，户口凋敝，又惧契丹之至，乃连表乞还京师。未报，亟上道，朝廷莫能止，即拜重威为鄴都留守。而镇州所留私粟十馀万斛，殿中监王钦祚和市军储，乃录以闻，给绢数万匹以偿之，重威大怒曰：“吾非反者，安得籍没邪！” 
　　三年秋，契丹高牟翰诈以瀛州降，复以重威为北面行营招讨使。是秋，天下大水，霖雨六十馀日，饥殍盈路，居民拆木以供爨，剉藁席以秣马牛，重威兵行泥潦中，调发供馈，远近愁苦。重威至瀛州，牟翰已弃城去，重威退屯武强。契丹寇镇、定，重威西趋中渡桥，与虏夹滹沱河而军。偏将宋彦筠、王清渡水力战，而重威按军不动，彦筠遂败，清战死。转运使李穀教重威以三脚木为桥，募敢死士过河击贼，诸将皆以为然，独重威不许。 
　　契丹遣骑兵夜并西山击栾城，断重威军后。是时，重威已有异志，而粮道隔绝，乃阴遣人诣契丹请降。契丹大悦，许以中国与重威为帝，重威信以为然，乃伏甲士，召诸将告以降虏。诸将愕然，以上将先降，乃皆听命。重威出降表使诸将书名，乃令军士阵于栅外，军士犹喜跃以为决战，重威告以粮尽出降，军士解甲大哭，声震原野。契丹赐重威赭袍，使衣以示诸军，拜重威太傅。 
　　契丹犯京师，重威以晋兵屯陈桥，士卒饥冻，不胜其苦。重威出入道中，市人随而诟之，重威俯首不敢仰顾。契丹据京师，率城中钱帛以赏军，将相皆不免，重威当率万缗，乃诉于契丹曰：“臣以晋军十万先降，乃独不免率乎？”契丹笑而免之，遣还鄴都。明年，契丹北归，重威与其妻石氏诣虏帐中为别。 
　　汉高祖定京师，拜重威太尉、归德军节度使，重威惧，不受命。遣高行周攻之，不克，高祖乃自将攻之。遣给事中陈同以诏书召之，重威不听命，而汉兵数败，围之百馀日。初，契丹留燕兵千五百人在京师，高祖自太原入，告者言其将反，高祖悉诛于繁台，其亡者奔于鄴。燕将张琏先以兵二千在鄴，闻燕兵见杀，乃劝重威固守。高祖已杀燕兵，悔之，数遣人招琏等，琏登城呼曰：“繁台之诛，燕兵何罪？既无生理，请以死守！”重威食尽，屑麹而食，民多逾城出降，皆无人色。重威乃遣判官王敏及其妻相次请降，高祖许之。重威素服出见高祖，高祖赦重威，拜检校太师、守太傅、兼中书令。悉诛琏及重威将吏，而录其私帑，以重威归京师。 
　　高祖病甚，顾大臣曰：“善防重威！”高祖崩，秘不发丧，大臣乃共诛之，及其子弘璋、弘璨、弘璲尸于市，市人蹴而诟之，吏不能禁，支裂蹈践，斯须而尽。 
　　○李守贞 
　　李守贞，河阳人也。晋高祖镇河阳，以为客将，其后尝从高祖，高祖即位，拜客省使。监马全节军破李金全于安州，以功拜宣徽使。 
　　出帝即位，杨光远反，召契丹入寇。守贞领义成军节度使，为侍卫亲军都虞候，从出帝幸澶州。麻荅以奇兵入郓州，渡马家口，栅于河东。守贞驰往破之，契丹兵多溺死，获马数百匹，裨将七十馀人。徙领泰宁军节度使，以兵二万讨之。光远降，其故吏宋颜悉取光远宝货、名姬、善马献之守贞，守贞德之，阴置颜麾下。是时，凡出师破贼，必有德音赦其馀类。而光远党与十馀人皆亡命，捕之甚急，枢密使桑维翰缓其制书，久而不下。言事者告颜匿守贞所，诏取颜杀之，守贞大怒，乃与维翰有隙。 
　　贼平行赏，守贞悉以黦茶染木给之，军中大怒，以帛裹之为人首，枭于木间，曰：“守贞首也。”守贞以功拜同平章事，赐以光远旧第，守贞取旁官民舍大治之，为京师之甲。出帝临幸，燕锡恩礼，出于诸将。 
　　契丹入寇，出帝再幸澶州，杜重威为北面招讨使，守贞为都监。晋兵素骄，而守贞、重威为将皆无节制，行营所至，居民豢圉一空，至于草木皆尽。其始发军也，有赐赉，曰“挂甲钱”，及班师，又加赏劳，曰“卸甲钱”，出入之费，常不下三十万，由此晋之公私重困。守贞与重威等攻下泰州，破满城，杀二千馀人。还，为侍卫亲军都指挥使，领天平军节度使，又领归德。 
　　是时，出帝遣人以书招赵延寿使归国，延寿诈言思归，愿得晋兵为应，而契丹高牟翰亦诈以瀛州降，出帝以为然，命杜重威等将兵应之。初，晋大臣皆言重威不忠，有怨望之心，不可用，乃用守贞。是时，重威镇魏州，守贞尝将兵往来过魏，重威待之甚厚，多以戈甲金帛奉之。出帝尝谓守贞曰：“卿常以家财散士卒，可谓忠于国者乎！”守贞谢曰：“皆重威与臣者。”因请与重威俱北。于是卒以重威为招讨使，守贞为都监，屯于武强。契丹寇镇、定，守贞等军于中渡，遂与重威降于契丹。契丹以守贞为司徒。契丹犯京师，拜守贞天平军节度使。 
　　汉高祖入京师，守贞来朝，拜太保、河中节度使。高祖崩，杜重威死，守贞惧，不自安，以谓汉室新造，隐帝初立，天下易以图，而门下僧总伦以方术阴干守贞，为言有非常之相，守贞乃决计反。而赵思绾先以京兆反，遣人以赭黄衣遗守贞，守贞大喜，以为天人皆应，乃发兵西据潼关，招诱草寇，所在窃发。汉遣白文珂、常思等出军击之。已而王景崇又以凤翔反，景崇与思绾遣人推守贞为秦王，守贞拜景崇等官爵。又遣人间以蜡丸书遗吴、蜀、契丹，使出兵以牵汉。 
　　文珂等攻景崇、思绾等久无功，隐帝乃遣枢密使郭威率禁兵将文珂等督攻之。诸将皆请先击思绾、景崇，威计未知所向。行至华州，节度使扈彦珂谓威曰：“三叛连衡，以守贞为主，守贞先败，则思绾、景崇可传声而破矣。若舍近图远，使守贞出兵于后，思绾、景崇拒战于前，则汉兵屈矣。”威以为然，遂先击守贞。 
　　是时，冯道罢相居河阳，威初出兵，过道家问策，道曰：“君知博乎？”威少无赖，好蒲博，以为道讥之，艴然而怒。道曰：“凡博者钱多则多胜，钱少则多败，非其不善博，所以败者，势也。今合诸将之兵以攻一城，较其多少，胜败可知。”威大悟，谋以迟久困之，乃与诸将分为三栅，栅其城三面，而阙其南，发五县丁夫筑长城以连三栅。守贞出其兵坏长城，威辄补其所坏，守贞辄出争之，守贞兵常失十三四，如此逾年，守贞城中兵无几，而食又尽，杀人而食。威曰：“可矣。”乃为期日，督兵四面攻而破之。初，守贞召总伦问以济否，总伦曰：“王当自有天下，然分野方灾，俟杀人垂尽，则王事济矣。”守贞以为然。尝会将吏大饮，守贞指画虎图曰：“吾有天命者中其掌。”引弓一发中之，将吏皆拜贺，守贞益以自负。城破，守贞与妻子自焚，汉军入城，于烟烬中斩其首，传送京师，枭于南市，其馀党皆磔之。 
　　○张彦泽 
　　张彦泽，其先突厥部人也。后徙居阴山，又徙太原。彦泽为人骁悍残忍，目睛黄而夜有光，顾视如猛兽。以善射为骑将，数从庄宗、明宗战伐。与晋高祖连姻，高祖时，已为护圣右厢都指挥使、曹州刺史。与讨范延光，拜镇国军节度使，岁中，徙镇彰义。 
　　为政暴虐，常怒其子，数笞辱之。子逃至齐州，州捕送京师，高祖以归彦泽。彦泽上章请杀之，其掌书记张式不肯为作章，屡谏止之。彦泽怒，引弓射式，式走而免。式素为彦泽所厚，多任以事，左右小人皆素嫉之，因共谗式，且迫之曰：“不速去，当及祸。”式乃出奔。彦泽遣指挥使李兴以二十骑追之，戒曰：“式不肯来，当取其头以来！”式至衍州，刺史以兵援之门邠州，节度使李周留式，驰骑以闻，诏流式商州。彦泽遣司马郑元昭诣阙论请，期必得式，且曰：“彦泽若不得张式，患在不测。”高祖不得已，与之。彦泽得式，剖心、决口、断手足而斩之。 
　　高祖遣王周代彦泽，以为右武卫大将军。周奏彦泽所为不法者二十六条，并述泾人残敝之状，式父鐸诣阙诉冤，谏议大夫郑受益、曹国珍，尚书刑部郎中李涛、张麟，员外郎麻麟、王禧伏阁上疏，论彦泽杀式之冤，皆不省。涛见高祖切谏，高祖曰：“彦泽功臣，吾尝许其不死。”涛厉声曰：“彦泽罪若可容，延光铁券何在！”高祖怒，起去，涛随之谏不已，高祖不得已，召式父鐸、弟守贞、子希范等，皆拜以官，为蠲泾州民税，免其杂役一年，下诏罪己，然彦泽止削阶、降爵而已。于是国珍等复与御史中丞王易简率三院御史诣阁门连疏论之，不报。 
　　出帝时，彦泽为左龙武军大将军，迁右武卫上将军，又迁右神武统军。自契丹与晋战河北，彦泽在兵间，数立战功，拜彰国军节度使。与契丹战阳城，为契丹所围，而军中无水，凿井辄坏，又天大风，契丹顺风扬尘奋击甚锐，军中大惧。彦泽以问诸将，诸将皆曰：“今虏乘上风，而吾居其下，宜待风回乃可战。”彦泽以为然。诸将皆去，偏将药元福独留，谓彦泽曰：“今军中饥渴已甚，若待风回，吾属为虏矣！且逆风而战，敌人谓我必不能，所谓出其不意。”彦泽即拔拒马力战，契丹奔北二十馀里，追至卫村，又大败之，契丹遁去。 
　　开运三年秋，杜重威为都招讨使，李守贞兵马都监，彦泽马军都排阵使。彦泽往来镇、定之间，败契丹于泰州，斩首二千级。重威、守贞攻瀛州不克，退及武强，闻契丹空国入寇，惶惑不知所之，而彦泽适至，言虏可破之状，乃与重威等西趋镇州。彦泽为先锋，至中渡桥，已为虏所据，彦泽犹力战争桥，烧其半，虏小败却，乃夹河而寨。 
　　十二月丙寅，重威、守贞叛降契丹，彦泽亦降。耶律德光犯阙，遣彦泽与傅住兒以二千骑先入京师，彦泽倍道疾驱，至河，衔枚夜渡。壬申夜五鼓，自封丘门斩关而入。有顷，宫中火发，出帝以剑拥后宫十馀人将赴火，为小吏薛超所持。彦泽自宽仁门传德光与皇太后书入，乃灭火。大内都点检康福全宿卫宽仁门，登楼觇贼，彦泽呼而下之，诸门皆启。彦泽顿兵明德楼前，遣傅住兒入传戎王宣语，帝脱黄袍，素服再拜受命。使人召彦泽，彦泽谢曰：“臣无面目见陛下。”复使召之，彦泽笑而不答。 
　　明日，迁帝于开封府，帝与太后、皇后肩舆，宫嫔、宦者十馀人皆步从。彦泽遣控鹤指挥使李筠以兵监守，内外不通。帝与太后所上德光表章，皆先示彦泽乃敢遣。帝取内库帛数段，主者曰：“此非帝有也。”不与。又使求酒于李崧，崧曰：“臣家有酒非敢惜，虑陛下忧躁，饮之有不测之虞，所以不敢进。”帝姑乌氏公主私赂守门者，得入与帝诀，归第自经死。德光渡河，帝欲郊迎，彦泽不听，遣白德光，德光报曰：“天无二日，岂有两天子相见于道路邪！”乃止。 
　　初，彦泽至京师，李涛谓人曰：“吾祸至矣！与其逃于沟窦而不免，不若往见之。”涛见彦泽，为俚语以自投死，彦泽笑而厚待之。 
　　彦泽自以有功于契丹，昼夜酣饮自娱，出入骑从常数百人，犹题其旗帜曰“赤心为主”。迫迁出帝，遂辇内库，输之私第，因纵军士大掠京师。军士逻获罪人，彦泽醉不能问，真目视之，出三手指，军士即驱出断其腰领。皇子延煦母楚国夫人丁氏有色，彦泽使人求于皇太后，太后迟疑未与，即劫取之。彦泽与阁门使高勋有隙，乘醉入其家，杀数人而去。 
　　耶律德光至京师，闻彦泽劫掠，怒，锁之。高勋亦自诉于德光，德光以其状示百官及都人，问：“彦泽当诛否？”百官皆请不赦，而都人争投状疏其恶，乃命高勋监杀之。彦泽前所杀士大夫子孙，皆缞绖杖哭，随而诟詈，以杖朴之，彦泽俯首无一言。行至北市，断腕出锁，然后用刑，勋剖其心祭死者，市人争破其脑，取其髓，脔其肉而食之。 
　　呜呼，晋之事丑矣，而恶亦极也！其祸乱覆亡之不暇，盖必然之理尔。使重威等虽不叛以降虏，亦未必不亡；然开虏之隙，自一景延广，而卒成晋祸者，此三人也。视重威、彦泽之死，而晋人所以甘心者，可以知其愤疾怨怒于斯人者，非一日也。至于争已戮之尸，脔其肉，剔其髓而食之，撦裂蹈践，斯须而尽，何其甚哉！此自古未有也。然当是时，举晋之兵皆在北面，国之存亡，系此三人之胜败，则其任可谓重矣。盖天下恶之如彼，晋方任之如此，而终以不悟，岂非所谓“临乱之君，各贤其臣”者欤？ 
杂传第四十一 
　　○王景崇 
　　王景崇，邢州人也。为人明敏巧辩，善事人。唐明宗镇邢州，以为牙将，其后尝从明宗，隶麾下。明宗即位，拜通事舍人，历引进阁门使，驰诏方镇、监军征伐，必用景崇。后事晋，累拜左金吾卫大将军，常怏怏人主不能用其材。晋亡，萧翰据京师，景崇厚赂其将高牟翰以求用。已而翰北归，许王从益居京师，用景崇为宣徽使、监左藏库。汉高祖起太原，景崇取库金奔迎高祖。高祖至京师，拜景崇右卫大将军，未之奇也。高祖攻鄴，景崇不得从，乃求留守起居表，诣行在见高祖，愿留军中效用，为高祖画攻战之策，甚有辩，高祖乃奇其材。 
　　是时，汉方新造，凤翔侯益、永兴赵赞皆尝受命契丹，高祖立，益等内顾自疑，乃阴召蜀人为助，高祖患之。及已破鄴，益等惧，皆请入朝。会回鹘入贡，言为党项所隔不得通，愿得汉兵为援，高祖遣景崇以兵迎回鹘。景崇将行，高祖已疾，召入卧内戒之曰：“益等已来，善矣，若犹迟疑，则以便宜图之。”景崇行至陕，赵赞已东入朝，而蜀兵方寇南山，景崇击破蜀兵，追至大散关而还。高祖乃诏景崇兼凤翔巡检使。 
　　景崇至凤翔，侯益未有行意，而高祖崩，或劝景崇可速诛益，景崇念独受命先帝而少主莫知，犹豫未决。益从事程渥，与景崇同乡里，有旧，往说景崇曰：“吾与子为故人，吾位不过宾佐，而子已贵矣，奈何欲以阴狡害人而取之乎？侯公父子爪牙数百，子毋妄发，祸行及矣！非吾，谁为子言之。”于是景崇颇不欲杀益，益乃亡去，景崇大悔失不杀之。 
　　益至京师，隐帝新立，史弘肇、杨邠等用事，益乃厚赂邠等，阴以事中景崇。已而益拜开封尹，景崇心不自安，讽凤翔将吏求己领府事。朝廷患之，拜景崇邠州留后，以赵晖为凤翔节度使。景崇乃叛，尽杀侯益家属，与赵思绾共推李守贞为秦王，隐帝即以赵晖讨之。景崇西招蜀人为助，蜀兵至宝鸡，为晖将药元福、李彦从所败。晖攻凤翔，堑而围之，数以精兵挑战，景崇不出。晖乃令千人潜之城南一舍，伪为蜀兵旗帜，循南山而下，声言蜀救兵至矣，须臾尘起，景崇以为然，乃令数千人溃围而出以为应。晖设伏以待之，景崇兵大败，由是不敢复出。 
　　明年，守贞、思绾相次皆败，景崇客周璨谓景崇曰：“公能守此者，以有河中、京兆也。今皆败矣，何所恃乎？不如降也。”景崇曰：“诚累君等，然事急矣，吾欲为万有一得之计可乎？吾闻赵晖精兵皆在城北，今使公孙辇等烧城东门伪降，吾以牙兵击其城北兵，脱使不成而死，犹胜于束手屯。”璨等皆然之。迟明，辇烧东门将降，而府中火起，景崇自焚矣，辇乃降晖。 
　　○赵思绾 
　　赵思绾，魏州人也。为河中节度使赵赞牙将。汉高祖即位，徙赞镇永兴，赞入朝京师，留思绾兵数百人于永兴。高祖遣王景崇至永兴，与齐藏珍以兵迎回鹘，阴以西事属之。景崇至永兴，赞虽入朝，而其所召蜀兵已据子午谷，景崇用思绾兵击走之。遂与思绾俱西，然以非己兵，惧思绾等有二心，意欲黥其面以自随，而难言之，乃稍微风其旨。思绾厉声请先黥以率众，齐藏珍恶之，窃劝景崇杀思绾，景崇不听，与俱西。 
　　高祖遣使者召思绾等，是时侯益来朝，思绾以兵从益东归。思绾谓其下常彦卿曰：“赵公已入人手，吾属至，并死矣，奈何？”彦卿曰：“事至而变，勿预言也。”益行至永兴，永兴副使安友规出迎益，饮于郊亭，思绾前曰：“兵馆城东，然将士家属皆居城中，愿纵兵入城挈其家属。”益信之以为然。思绾与部下入城，有州校坐于城门，思绾殴之，夺其佩刀斩之，并斩门者十馀人，遂闭门劫库兵以叛。 
　　高祖遣郭从义、王峻讨之，经年莫能下，而王景崇亦叛，与思绾俱送款于李守贞，守贞以思绾为晋昌军节度使。隐帝遣郭威西督诸将兵，先围守贞于河中。居数月，思绾城中食尽，杀人而食，每犒宴，杀人数百，庖宰一如羊豕。思绾取其胆以酒吞之，语其下曰：“食胆至千，则勇无敌矣！”思绾计穷，募人为地道，将走蜀，其判官陈让能谓思绾曰：“公比于国无嫌，但惧死而为此尔！今国家用兵三方，劳敝不已，诚能翻然效顺，率先自归，以功补过，庶几有生；若坐守穷城，待死而已。”思绾然之，乃遣教练使刘珪诣从义乞降，而遣其将刘筠奉表朝廷。拜思绾镇国军留后，趣使就镇，思绾迟留不行。蜀阴遣人招思绾，思绾将奔蜀，而从义亦疑之，乃遣人白郭威，威命从义图之。从义因入城召思绾，趣之上道，至则擒之。思绾问曰：“何以用刑？”告者曰：“立钉也。”思绾厉声曰：“为吾告郭公，吾死未足塞责，然钉磔之丑，壮夫所耻，幸少假之。”从义许之，父子俱斩于市。 
　　○慕容彦超 
　　慕容彦超，吐谷浑部人，汉高祖同产弟也。尝冒姓阎氏，彦超黑色胡髯，号阎昆仓。少事唐明宗为军校，累迁刺史。唐、晋之间，历磁、单、濮、棣四州，坐濮州造麹受赇，法当死，汉高祖自太原上章论救，得减死，流于房州。契丹灭晋，汉高祖起太原，彦超自流所逃归汉，拜镇宁军节度使。杜重威反于魏，高祖以天平军节度使高行周为都部署以讨之，以彦超为副。彦超与行周谋议多不协，行周用兵持重，兵至城下，久之不进。彦超欲速进战，而行周不许。行周有女嫁重威子，彦超扬言行周以女故，惜贼城而不攻，行周大怒。高祖闻二人不相得，惧有佗变，由是遽亲征。彦超数以事凌辱行周，行周不能忍，见宰相涕泣，以屎塞口以自诉。高祖知曲在彦超，遣人慰劳行周，召彦超责之，又遣诣行周谢过，行周意稍解。 
　　是时，汉兵顿魏城下已久，重威守益坚，诸将皆知未可图，方伺其隙，而彦超独言可速攻，高祖以为然，因自督士卒急攻，死伤者万馀人，由是不敢复言攻。后重威出降，高祖以行周为天雄军节度使，行周辞不敢受，高祖遣苏逢吉谕之曰：“吾当为尔徙彦超。”行周乃受，而彦超徙镇泰宁。 
　　隐帝已杀史弘肇等，又遣人之魏杀周太祖及王峻等，惧事不果，召诸将入卫京师。使者至兗，彦超方食，释匕箸而就道。周兵犯京师，开封尹侯益谓隐帝曰：“北兵之来，其家属皆在京师，宜闭门以挫其锐，遣其妻子登陴以招北兵，可使解甲。”彦超诮益曰：“益老矣！此懦夫之计也。”隐帝乃遣彦超副益，将兵于北郊。周兵至，益夜叛降于周。彦超力战于七里，隐帝出劳军，太后使人告彦超善卫帝，彦超大言报曰：“北兵何能为？当于阵上喝坐使归营。”又谓隐帝曰：“官家宫中无事，明日可出观臣战。”明日隐帝复出劳军，彦超战败奔兗州，隐帝遇弑于北郊。 
　　周太祖入立，彦超不自安，数有所献，太祖报以玉带，又赐诏书安慰之，呼彦超为弟而不名，又遣翰林学士鲁崇谅往慰谕之，彦超心益疑惧。已而刘旻自立于太原，出兵攻晋、绛，太祖遣王峻用兵西方，彦超乘间亦谋反，遣押衙郑麟至京师求入朝，太祖知其诈，手诏许之。彦超复称管内多盗而止，又为高行周所与书以进，其辞皆指斥周过失，若欲共反者。太祖验其印文伪，以书示行周。彦超又遣人南结李昪，昪为出兵攻沐阳，为周兵所败，而刘旻攻晋、绛不克，解去。太祖乃遣侍卫步军指挥使曹英、客省使向训讨之，彦超闭城自守。 
　　初，彦超之反也，判官崔周度谏曰：“鲁，诗书之国也，自伯禽以来未有能霸者，然以礼义守之而长世者多矣。今公英武，一代之豪杰也，若量力相时而动，可以保富贵终身。李河中、安襄阳、镇阳杜令公，近岁之龟鉴也。”彦超大怒，未有以害之。已而见围，因大括城中民赀以犒军，前陕州司马阎弘鲁惧其鞭扑，乃悉家赀以献。彦超以为未尽，又欲并罪周度，乃令周度监括弘鲁家。周度谓弘鲁曰：“公命之死生，系财之多少，愿无隐也。”弘鲁遣家僮与周度属刂掘搜索无所得。彦超又遣郑麟持刃迫之，弘鲁惶恐拜其妻妾，妻妾皆言无所隐。周度入白彦超，彦超不信，下弘鲁及周度于狱。弘鲁乳母于泥中得金缠臂献彦超，欲赎出弘鲁，彦超大怒，遣军校笞弘鲁夫妇肉烂而死，遂斩周度于市。 
　　是岁，镇星犯角、亢，占曰：“角、亢，郑分，兗州当焉。”彦超即率军府将吏步出西门三十里致祭，迎于开元寺，塑像以事之，日常一至，又使民家立黄幡以禳之。 
　　彦超为人多智诈而好聚敛，在镇尝置库质钱，有奸民为伪银以质者，主吏久之乃觉。彦超阴教主吏夜穴库垣，尽徙其金帛于佗所而以盗告。彦超即榜于市，使民自占所质以偿之，民皆争以所质物自言，已而得质伪银者，置之深室，使教十馀人日夜为之，皆铁为质而包双银，号“铁胎银”。其被围也，勉其城守者曰：“吾有银数千铤，当悉以赐汝。”军士私相谓曰：“此铁胎尔，复何用哉！”皆不为之用。明年五月，太祖亲征，城破，彦超夫妻皆投井死，其子继勋率其徒五百人出奔被擒，遂灭其族。兗州平，太祖诏赠阎弘鲁左骁卫大将军、崔周度秘书监。 
杂传第四十二 
　　《传》曰：“礼义廉耻，国之四维；四维不张，国乃灭亡。”善乎，管生之能言也！礼义，治人之大法；廉耻 ，立人之大节。盖不廉，则无所不取；不耻，则无所不为。人而如此，则祸乱败亡，亦无所不至，况为大臣而无所不取，无所不为，则天下其有不乱，国家其有不亡者乎！予读冯道《长乐老叙》，见其自述以为荣，其可谓无廉耻者矣，则天下国家可从而知也。 
　　予于五代，得全节之士三，死事之臣十有五，而怪士之被服儒者以学古自名，而享人之禄、任人之国者多矣，然使忠义之节，独出于武夫战卒，岂于儒者果无其人哉？岂非高节之士恶时之乱，薄其世而不肯出欤？抑君天下者不足顾，而莫能致之欤？孔子以谓：“十室之邑，必有忠信。”岂虚言也哉！ 
　　予尝得五代时小说一篇，载王凝妻李氏事，以一妇人犹能如此，则知世固尝有其人而不得见也。凝家青、齐之间，为虢州司户参军，以疾卒于官。凝家素贫，一子尚幼，李氏携其子，负其遗骸以归。东过开封，止旅舍，旅舍主人见其妇人独携一子而疑之，不许其宿。李氏顾天已暮，不肯去，主人牵其臂而出之。李氏仰天长恸曰：“我为妇人，不能守节，而此手为人执邪？不可以一手并污吾身！”即引斧自断其臂。路人见者，环聚而嗟之，或为弹指，或为之泣下。开封尹闻之，白其事于朝，官为赐药封疮，厚恤李氏，而笞其主人者。呜呼，士不自爱其身而忍耻以偷生者，闻李氏之风，宜少知愧哉！ 
　　○冯道 
　　冯道，字可道，瀛州景城人也。事刘守光为参军，守光败，去事宦者张承业。承业监河东军，以为巡官，以其文学荐之晋王，为河东节度掌书记。庄宗即位，拜户部侍郎，充翰林学士。道为人，能自刻苦为俭约。当晋与梁夹河而军，道居军中，为一茅庵，不设床席，卧一束刍而已。所得俸禄，与仆厮同器饮食，意恬如也。诸将有掠得人之美女者以遗道，道不能却，置之别室，访其主而还之。其解学士居父丧于景城，遇岁饥，悉出所有以赒乡里，而退耕于野，躬自负薪。有荒其田不耕者与力不能耕者，道夜往，潜为之耕。其人后来愧谢，道殊不以为德。服除，复召为翰林学士。行至汴州，遇赵在礼作乱，明宗自魏拥兵还，犯京师。孔循劝道少留以待，道曰：“吾奉诏赴阙，岂可自留！”乃疾趋至京师。庄宗遇弑，明宗即位，雅知道所为，问安重诲曰：“先帝时冯道何在？”重诲曰：“为学士也。”明宗曰：“吾素知之，此真吾宰相也。”拜道端明殿学士，迁兵部侍郎。岁馀，拜中书侍郎、同中书门下平章事。 
　　天成、长兴之间，岁屡丰熟，中国无事。道尝戒明宗曰：“臣为河东掌书记时，奉使中山，过井陉之险，惧马蹶失，不敢怠于衔辔；及至平地，谓无足虑，遽跌而伤。凡蹈危者虑深而获全，居安者患生于所忽，此人情之常也。”明宗问曰：“天下虽丰，百姓济否？”道曰：“谷贵饿农，谷贱伤农。”因诵文士聂夷中《田家诗》，其言近而易晓。明宗顾左右录其诗，常以自诵。水运军将于临河县得一玉杯，有文曰“传国宝万岁杯”，明宗甚爱之，以示道，道曰：“此前世有形之宝尔，王者固有无形之宝也。”明宗问之，道曰：“仁义者，帝王之宝也。故曰：‘大宝曰位，何以守位曰仁。’”明宗武君，不晓其言，道已去，召侍臣讲说其义，嘉纳之。 
　　道相明宗十馀年，明宗崩，相愍帝。潞王反于凤翔，愍帝出奔卫州，道率百官迎潞王入，是为废帝，遂相之。废帝即位，愍帝犹在卫州，后三日，愍帝始遇弑崩。已而废帝出道为同州节度使，逾年，拜司空。晋灭唐，道又事晋，晋高祖拜道守司空、同中书门下平章事，加司徒，兼侍中，封鲁国公。高祖崩，道相出帝，加太尉，封燕国公，罢为匡国军节度使，徙镇威胜。契丹灭晋，道又事契丹，朝耶律德光于京师。德光责道事晋无状，道不能对。又问曰：“何以来朝？”对曰：“无城无兵，安敢不来。”德光诮之曰：“尔是何等老子？”对曰：“无才无德痴顽老子。”德光喜，以道为太傅。德光北归，从至常山。汉高祖立，乃归汉，以太师奉朝请。周灭汉，道又事周，周太祖拜道太师，兼中书令。道少能矫行以取称于世，及为大臣，尤务持重以镇物，事四姓十君，益以旧德自处。然当世之士无贤愚皆仰道为元老，而喜为之称誉。 
　　耶律德光尝问道曰：“天下百姓如何救得？”道为俳语以对曰：“此时佛出救不得，惟皇帝救得。”人皆以谓契丹不夷灭中国之人者，赖道一言之善也。周兵反，犯京师，隐帝已崩，太祖谓汉大臣必行推戴，及见道，道殊无意。太祖素拜道，因不得已拜之，道受之如平时，太祖意少沮，知汉未可代，遂阳立湘阴公赟为汉嗣，遣道迎赟于徐州。赟未至，太祖将兵北至澶州，拥兵而反，遂代汉。议者谓道能沮太祖之谋而缓之，终不以晋、汉之亡责道也。然道视丧君亡国亦未尝以屑意。 
　　当是时，天下大乱，戎夷交侵，生民之命，急于倒悬，道方自号“长乐老”，著书数百言，陈己更事四姓及契丹所得阶勋官爵以为荣。自谓：“孝于家，忠于国，为子、为弟、为人臣、为师长、为夫、为父，有子、有孙。时开一卷，时饮一杯，食味、别声、被色，老安于当代，老而自乐，何乐如之？”盖其自述如此。 
　　道前事九君，未尝谏诤。世宗初即位，刘旻攻上党，世宗曰：“刘旻少我，谓我新立而国有大丧，必不能出兵以战。且善用兵者出其不意，吾当自将击之。”道乃切谏，以为不可。世宗曰：“吾见唐太宗平定天下，敌无大小皆亲征。”道曰：“陛下未可比唐太宗。”世宗曰：“刘旻乌合之众，若遇我师，如山压卵。”道曰：“陛下作得山定否？”世宗怒，起去，卒自将击旻，果败旻于高平。世宗取淮南，定三关，威武之振自高平始。其击旻也，鄙道不以从行，以为太祖山陵使。葬毕而道卒，年七十三，谥曰文懿，追封瀛王。道既卒，时人皆共称叹，以谓与孔子同寿，其喜为之称誉盖如此。道有子吉。 
　　○李琪 兄掞 
　　李琪，字台秀，河西敦煌人也。其兄珽，唐末举进士及第，为监察御史。丁内艰，贫无以葬，乞食而后葬。珽饥卧庐中，闻者哀怜之。服除，还拜御史。荆南成汭辟掌书记。吴兵围杜洪，梁太祖遣汭与马殷等救洪。汭以大舟载兵数万，珽为汭谋曰：“今一舟容甲士千人，糗粮倍之，缓急不可动，若为敌人縻之，则武陵、武安必为公之后患。不若以劲兵屯巴陵，壁不与战，吴兵粮尽，则围解矣。”汭不听，汭果败，溺死。赵匡凝镇襄阳，又辟掌书记。太祖破匡凝，得珽，喜曰：“此真书记也。”太祖即位，除考功员外郎、知制诰。珽度太祖不欲先用故吏，固辞不拜，出知曹州。曹州素剧难理，前刺史十馀辈，皆坐废，珽至，以治闻。迁兵部郎中、崇政院直学士。许州冯行袭病，行袭有牙兵二千，皆故蔡卒，太祖惧为变。行袭为人严酷，从事魏峻切谏，行袭怒，诬以赃下狱，欲诛之。乃遣珽代行袭为留后。珽至许州，止传舍，慰其将吏，行袭病甚，欲使人代受诏，珽曰：“东首加朝服，礼也。”乃即卧内见行袭，道太祖语，行袭感泣，解印以授珽。珽乃理峻冤，立出之，还报太祖，太祖喜曰：“珽果办吾事。”会岁饥，盗劫汴、宋间，曹州尤甚，太祖复遣珽治之。珽至索贼，得大校张彦珂、珽甥李郊等，及牙兵百馀人，悉诛之。召拜左谏议大夫。太祖幸河北，至内黄，顾珽曰：“何谓内黄？”珽曰：“河南有外黄、下黄，故此名内黄。”太祖曰：“外黄、下黄何在？”珽曰：“秦有外黄都尉，今在雍丘；下黄为北齐所废，今在陈留。”太祖平生不爱儒者，闻珽语大喜。友珪立，除右散骑常侍，侍讲。袁象先讨贼，珽为乱兵所杀。 
　　琪少举进士、博学宏辞，累迁殿中侍御史，与其兄珽皆以文章知名。唐亡，事梁太祖为翰林学士。梁兵征伐四方，所下诏书，皆琪所为，下笔辄得太祖意。末帝时，为御史中丞、尚书左丞，拜同中书门下平章事，与萧顷同为宰相。顷性畏慎周密，琪倜傥负气，不拘小节，二人多所异同。琪内结赵岩、张汉杰等为助，以故顷言多沮。顷尝掎摭其过。琪所私吏当得试官，琪改试为守，为顷所发，末帝大怒，欲窜逐之，而岩等救解，乃得罢为太子少保。 
　　唐庄宗灭梁，得琪，欲以为相，而梁之旧臣多嫉忌之，乃以为太常卿。迁吏部尚书。同光三年秋，天下大水，京师乏食尤甚，庄宗以硃书御札诏百僚上封事。琪上书数千言，其说漫然无足取，而庄宗独称重之，遂以为国计使。方欲以为相，而庄宗崩。明宗入洛阳，群臣劝进，有司具仪，用柩前即位故事。霍彦威、孔循等请改国号，绝土德。明宗武君，不晓其说，问何谓改号，对曰：“庄宗受唐锡姓为宗属，继昭宗以立，而号国曰唐。今唐天命已绝，宜改号以自新。”明宗疑之，下其事群臣，群臣依违不决。琪议曰：“殿下宗室之贤，立功三世，今兴兵向阙，以赴难为名，而欲更易统号，使先帝便为路人，则茕然梓宫，何所依往！”明宗以为然，乃发丧成服，而后即位。以琪为御史中丞。 
　　自唐末丧乱，朝廷之礼坏，天子未尝视朝，而入阁之制亦废。常参之官日至正衙者，传闻不坐即退，独大臣奏事，日一见便殿，而侍从内诸司，日再朝而已。明宗初即位，乃诏群臣，五日一随宰相入见内殿，谓之起居。琪以谓非唐故事，请罢五日起居，而复朔望入阁。明宗曰：“五日起居，吾思所以数见群臣也，不可罢。而朔望入阁可复。”然唐故事，天子日御殿见群臣，曰常参；朔望荐食诸陵寝，有思慕之心，不能临前殿，则御便殿见群臣，曰入阁。宣政，前殿也，谓之衙，衙有仗。紫宸，便殿也，谓之阁。其不御前殿而御紫宸也，乃自正衙唤仗，由阁门而入，百官俟朝于衙者，因随以入见，故谓之入阁。然衙，朝也，其礼尊；阁，宴见也，其事杀。自乾符已后，因乱礼阙，天子不能日见群臣而见朔望，故正衙常日废仗，而朔望入阁有仗，其后习见，遂以入阁为重。至出御前殿，犹谓之入阁，其后亦废，至是而复。然有司不能讲正其事。凡群臣五日一入见中兴殿，便殿也，此入阁之遗制，而谓之起居，朔望一出御文明殿，前殿也，反谓之入阁，琪皆不能正也。琪又建言：“入閤有待制、次对官论事，而内殿起居，一见而退，欲有言者，无由自陈，非所以数见群臣之意也。”明宗乃诏起居日有言事者，许出行自陈。又诏百官以次转对。 
　　是时，枢密使安重诲专权用事，重诲前驱过御史台门，殿直马延误冲之，重诲即台门斩延而后奏。琪为中丞，畏重诲不敢弹纠，又惧谏官论列，乃托宰相任圜先白重诲而后纠，然犹依违不敢正言其事。豆卢革等罢相，住圜议欲以琪为相，而孔循、郑珏沮之，乃止。迁尚书右仆射。琪以状申中书，言《开元礼》“仆射上事日，中书、门下率百官送上。”中书下太常，礼院言无送上之文，而琪已落新授，复举上仪，皆不可。 
　　明宗讨王都，已破定州，自汴还洛，琪当率百官至上东门，而请至偃师奉迎。其奏章言“败契丹之凶党，破真定之逆城”，坐误以定州为真定，罚俸一月。霍彦威卒，诏琪撰神道碑文。彦威故梁将，而琪故梁相也，叙彦威在梁事不曰伪，为冯道所驳。 
　　琪为人重然诺，喜称人善。少以文章知名，亦以此自负。既贵，乃刻牙版为金字曰“前乡贡进士李琪”，常置之坐侧。为人少持重，不知进退，故数为当时所沮。以太子太傅致仕，卒，年六十。 
　　○郑珏 
　　郑珏，唐宰相綮之诸孙也。其父徽，为河南尹张全义判官。珏少依全义居河南，举进士数不中，全义以珏属有司，乃得及第。昭宗时，为监察御史。梁太祖即位，拜左补阙。梁诸大臣以全义故数荐之，累拜中书舍人、翰林学士奉旨。末帝时，拜中书侍郎、同中书门下平章事。 
　　唐庄宗自郓州入汴，末帝闻唐兵且至，惶恐不知所为，与李振、敬翔等相持恸哭，因召珏问计安出，珏曰：“臣有一策，不知陛下能行否？”末帝问其策如何，珏曰：“愿得陛下传国宝驰入唐军，以缓其行，而待救兵之至。”帝曰：“事急矣，宝固不足惜，顾卿之行，能了事否？”珏俯首徐思曰：“但恐不易了。”于是左右皆大笑。庄宗入汴，珏率百官迎谒道左。贬莱州司户参军，量移曹州司马。张全义为言于郭崇韬，复召为太子宾客。明宗即位，欲用任圜为相，而安重诲以圜新进，不欲独相之，以问枢密使孔循。循尝事梁，与珏善，因言珏故梁相，性谨慎而长者，乃拜珏平章事。 
　　明宗幸汴州，六军家属自洛迁汴，而明宗又欲幸鄴都，军士愁怨，大臣颇以为言。明宗不省，上下汹汹，转相动摇，独珏称赞，以为当行。赵凤极言于安重诲，重诲惊惧，入见明宗切谏，乃诏罢其行。而珏又称赞之，以为宜罢。珏在相位既碌碌无所为，又病聋，孔循罢枢密使，珏不自安，亟以疾求去职。明宗数留之，珏章四上，乃拜左仆射致仕，赐郑州庄一区。卒，赠司空。 
　　○李愚 
　　李愚，字子晦，渤海无棣人也。愚为人谨重寡言，好学，为古文。沧州节度使卢彦威以愚为安陵主簿，丁母忧解去。后游关中，刘季述幽昭宗于东内，愚以书说韩建，使图兴复，其言甚壮。建不能用，乃去之洛阳。举进士、宏词，为河南府参军。白马之祸，愚复去之山东，与李延光相善，延光以经术事梁末帝为侍讲，数称荐愚，愚由此得召。久之，拜左拾遗、崇政院直学士。 
　　衡王友谅，末帝兄也，梁大臣李振等皆拜之，独愚长揖，末帝以责愚曰：“衡王朕拜之，卿独揖，可乎？”愚曰：“陛下以家人礼见之，则拜宜也。臣于王无所私，岂宜妄有所屈？”坐言事忤旨，罢为邓州观察判官。 
　　唐庄宗灭梁，愚朝京师，唐诸公卿素闻愚学古，重之，拜主客郎中、翰林学士。魏王继岌伐蜀，辟愚都统判官。蜀道阻险，议者以谓宜缓师待变而进，招讨使郭崇韬以决于愚，愚曰：“王衍荒怠，乱国之政，其人厌之。乘其仓卒，击其无备，其利在速，不可缓也。”崇韬以为然，而所至迎降，遂以灭蜀。初，军行至宝鸡，招讨判官陈乂称疾请留，愚厉声曰：“陈乂见利则进，知难则止。今大军涉险，人心易摇，正可斩之以徇。”由是军中无敢言留者。 
　　明宗即位，累迁兵部侍郎承旨。明宗祀天南郊，愚为宰相冯道、赵凤草加恩制，道鄙其辞，罢为太常卿。任圜罢相，乃拜愚中书侍郎、同平章事。愚为相，不治第宅，借延宾馆以居。愚有疾，明宗遣宦官视之，见其败毯敝席，四壁萧然，明宗嗟叹，命以供帐物赐之。 
　　潞王反，犯京师，愍帝夜出奔。明日，愚与冯道至端门，闻帝已出，而硃弘昭、冯赟皆已死，愚欲至中书候太后进止，道曰：“潞王已处处张榜招安，今即至矣，何可俟太后旨也？”乃相与出迎。废帝入立，罢道出镇同州，以刘昫为相。昫性褊急，而愚素刚介，动辄违戾。昫与冯道姻家，愚数以此诮昫，两人遂相谊诟，乃俱罢。愚守左仆射。 
　　是时，兵革方兴，天下多事，而愚为相，欲依古以创理，乃请颁《唐六典》示百司，使各举其职，州县贡士，作乡饮酒礼，时以其迂阔不用。愍帝即位，有意于治，数召学士，问以时事，而以愚为迂，未尝有所问。废帝亦谓愚等无所事，常目宰相曰：“此粥饭僧尔！”以谓饱食终日，而无所用心也。清泰二年，以疾卒。 
　　○卢导 
　　卢导，字熙化，范阳人也。唐末举进士，为监察御史。唐亡事梁，累迁左司郎中、侍御史知杂事，以病免。唐明宗时，召拜右谏议大夫，迁中书舍人。潞王从珂自凤翔以兵犯京师，愍帝出奔于卫州。宰相冯道、李愚集百官于天宫寺，将出迎潞王于郊，京师大恐，都人藏窜，百官久而不集，惟导与舍人张昭先至。冯道请导草笺劝进，导曰：“潞王入朝，郊迎可也，若劝进之事，岂可轻议哉！”道曰：“劝进其可已乎？”导曰：“今天子蒙尘于外，遽以大位劝人，若潞王守节不回，以忠义见责，其将何辞以对？且上与潞王，皆太后子也，不如率百官诣宫门，取太后进止。”语未终，有报曰：“潞王至矣。”京城巡检使安从进催百官班迎，百官纷然而去。潞王止于正阳门外，道又促导草笺，导对如初。李愚曰：“吾辈罪人，卢舍人言是也。”导终不草笺。导后事晋为吏部侍郎。天福六年卒，年七十六。 
　　○司空颋 
　　司空颋，贝州清阳人也。唐僖宗时，举进士不中，后去为罗绍威掌书记。绍威卒，入梁为太府少卿。杨师厚镇天雄，颋解官往依之。师厚卒，贺德伦代之。张彦之乱，命判官王正言草奏诋斥梁君臣，正言素不能文辞，又为兵刃所迫，流汗浃背，不能下笔。彦怒，推正言下榻，诟曰：“钝汉辱我！”顾书吏问谁可草奏者，吏即言颋罗王时书记，乃驰骑召之。颋为乱兵劫其衣，以敝服蔽形而至，见彦长揖，神气自若，挥笔成文，而言甚浅鄙，彦以其易晓，甚喜，即给以衣服仆马，遂以为德伦判官。德伦以魏博降晋，晋王兼领天雄，仍以颋为判官。梁、晋相距河上，常以颋权军府事。颋为郭崇韬所恶，崇韬数言其受赂。都虞候张裕多过失，颋屡以法绳之。颋有侄在梁，遣家奴召之，裕擒其家奴，以谓通书于梁。庄宗族杀之。 
杂传第四十三 
　　○刘昫 
　　刘昫，涿州归义人也。昫为人美风仪，与其兄暄、弟皞，皆以好学知名燕、蓟之间。后为定州王处直观察推官。处直为子都所囚，昫兄暄亦为怨家所杀，昫乃避之沧州。唐庄宗即位，拜昫太常博士，以为翰林学士，明宗时，累迁兵部侍郎居职。明宗素重昫而爱其风韵，迁端明殿学士。长兴三年，拜中书侍郎兼刑部尚书、同中书门下平章事，昫诣中兴殿门谢，是日大祠不坐，句入谢端明殿。昫自端明殿学士拜相，当时以此为荣。废帝入立，迁吏部尚书、门下侍郎，监修国史。 
　　初，废帝入，问三司使王玫：“帑廪之数几何？”玫言：“其数百万。”及责以赏军而无十一，废帝大怒，罢玫，命昫兼判三司。昫性察，而嫉三司蠹敝尤甚，乃句计文簿，核其虚实，残租积负悉蠲除之。往时吏幸积年之负盖而不发，因以把持州县求贿赂，及昫一切蠲除，民间欢然以为德，而三司吏皆沮怨。先是，冯道与昫为姻家而同为相，道罢，李愚代之。愚素恶道为人，凡事有稽失者，必指以诮昫曰：“此公亲家翁所为也！”昫性少容恕，而愚特刚介，遂相诋诟。相府史吏恶此两人刚直，因共扬言，其事闻，废帝并罢之，以昫为右仆射。是时，三司诸吏提印聚立月华门外，闻宣麻罢昫相，皆欢呼相贺曰：“自此我曹快活矣！” 
　　昫在相位，不习典故。初，明宗崩，太常卿崔居俭以故事当为礼仪使，居俭辞以祖讳蠡。冯道改居俭秘书监，居俭怏怏失职。中书舍人李详为居俭诰词，有“闻名心惧”之语，昫辄易曰“有耻且格”。居俭诉曰：“名讳有令式，予何罪也？”当时闻者皆传以为笑。及为仆射，入朝遇雨，移班廊下，御史台吏引仆射立中丞御史下，昫诘吏以故事，自宰相至台省皆不能知。是时，冯道罢相为司空。自隋、唐以来，三公无职事，不特置，及道为司空，问有司班次，亦皆不能知，由是不入朝堂，俟台官、两省入而后入，宰相出则随而出。至昫为仆射，自以由宰相罢，与道同，乃随道出入，有司不能弹正，而议者多窃笑之。 
　　晋高祖时，张从宾反，杀皇子重乂于洛阳，乃以昫为东都留守，判盐铁。开运中，拜司空、同中书门下平章事，复判三司。契丹犯京师，昫以目疾罢为太保，是岁卒，年六十。 
　　○卢文纪 
　　卢文纪，字子持，其祖简求，为唐太原节度使，父嗣业，官至右补阙。文纪举进士，事梁为刑部侍郎、集贤殿学士。唐明宗时，为御史中丞。初上事，百官台参，吏白诸道进奏官贺，文纪问：“当如何？”吏对曰：“朝廷在长安时，进奏官见大夫、中丞如胥史。自唐衰，天子微弱，诸侯强盛，贡奉不至，朝廷姑息方镇，假借邸吏，大夫、中丞上事，进奏官至客次通名，劳以茶酒而不相见，相传以为故事。”文纪曰：“吾虽德薄，敢隳旧制？”因遣吏谕之。进奏官奋臂喧然欲去，不得已入见，文纪据床端笏，台吏通名赞拜，既出，恚怒不自胜，诉于枢密使安重诲。重诲曰：“吾不知故事，可上诉于朝。”即相率诣阁门求见以壮诉。明宗问宰相赵凤：“进奏吏比外何官？”凤曰：“州县发递知后之流也。”明宗怒曰：“乃吏卒尔，安得慢吾法官！”皆杖而遣之。文纪又请悉复中外官校考法，将相天子自书之，诏虽施行，而官卒不考。岁馀，迁工部尚书。 
　　文纪素与宰相崔协有隙，协除工部郎中于鄴，文纪以鄴与其父名同音，大怒，鄴赴省参上，文纪不见之，因请连假。已而鄴奉使未行，文纪即出视事，鄴因醉忿自经死，文纪坐贬石州司马。久之，为秘书监、太常卿。奉使于蜀，过凤翔。时废帝为凤翔节度使，文纪为人形貌魁伟、语音琅然，废帝奇之。后废帝入立，欲择宰相，问于左右，左右皆言：“文纪及姚顗有人望。”废帝因悉书清望官姓名内琉璃瓶中，夜焚香祝天，以箸挟之，首得文纪，欣然相之，乃拜中书侍郎、同中书门下平章事。 
　　是时，天下多事，废帝数以责文纪。文纪因请罢五日起居，复唐故事，开延英，冀得从容奏议天下事。废帝以谓五日起居，明宗所以见群臣也，不可罢，而便殿论事，可以从容，何必延英。因诏宰相有事，不以时诣阁门请对。晋高祖起太原，废帝北征，过拜徽陵，休仗舍，顾文纪曰：“吾自凤翔识卿，不以常人为待，自卿为相，询于舆议，皆云可致太平，今日使吾至此，卿宜如何？”文纪皇恐谢罪。废帝至河阳，文纪劝帝扼桥自守，不听。晋高祖入立，罢为吏部尚书，累迁太子太师，致仕。周太祖入立，即拜司空于家。卒，年七十六，赠司徒。 
　　○马胤孙 
　　马胤孙，字庆先，棣州商河人也。为人懦暗，少好学，学韩愈为文章。举进士，为唐潞王从珂河中观察支使。从珂为杨彦温所逐，罢居于京师里第，胤孙从而不去。从珂为京兆尹，徙镇凤翔，胤孙常从之，以为观察判官。潞王将举兵反，与将吏韩昭胤等谋议已定，召胤孙告之曰：“受命移镇，路出京师，何向为便？”胤孙曰：“君命召，不俟驾。今大王为国宗属，而先帝新弃天下，临丧赴镇，臣子之忠也。”左右皆笑其愚，然从珂心独重之。废帝入立，以为户部郎中、翰林学士。久之，拜中书侍郎、同中书门下平章事。 
　　胤孙不通世务，故事多壅塞。是时，冯道罢匡国军节度使，拜司空。司空自唐已来无特拜者，有司不知故事，朝廷议者纷然，或曰司空三公，宰相职也，当参与大政，而宰相卢文纪独以谓司空之职，祭祀扫除而已。胤孙皆不能决。时刘昫亦罢相为仆射，右散骑常侍孔昭序建言：“常侍班当在仆射前。”胤孙责御史台检例，台言：“故事无所见，据今南北班位，常侍在前。”胤孙即判台状施行，刘昫大怒。崔居俭扬言于朝曰：“孔昭序解语，是朝廷无解语人也！且仆射师长百寮，中丞、大夫就班修敬，而常侍在南宫六卿之下，况仆射乎？昭序痴兒，岂识事体？”朝士闻居俭言，流议稍息。胤孙临事多不能决，当时号为“三不开”，谓其不开口以论议，不开印以行事，不开门以延士大夫也。晋兵起太原，废帝至河阳，是时势已危迫，胤孙自洛来朝行在，人皆冀其有所建言，胤孙献绫三百匹而已。晋高祖入立，罢归田里。 
　　胤孙既学韩愈为文，故多斥浮屠氏之说，及罢归，乃反学佛，撰《法喜集》、《佛国记》行于世。时人诮之曰：“佞清泰不彻，乃来佞佛。”清泰，废帝年号也。人有戏胤孙曰：“公素慕韩愈为人，而常诵傅奕之论，今反佞佛，是佛佞公邪，公佞佛邪？”胤孙答曰：“岂知非佛佞我也？”时人传以为笑。后以太子宾客分司居于洛阳，周广顺中卒。胤孙卒后，其家婢有为胤孙语者。初，崔协为明宗相，在位无所发明，既死，而有降语其家，胤孙又然。时人嘲之曰：“生不能言，死而后语”云。 
　　○姚顗 
　　姚顗，字百真，京兆长安人也。少蠢，不修容止，时人莫之知，中条山处士司空图一见以为奇，以其女妻之。举进士，事梁为翰林学士、中书舍人。唐庄宗灭梁，贬复州司马，已而以为左散骑常侍兼吏部侍郎、尚书左丞。废帝欲择宰相，选当时清望官知名于世者，得卢文纪及顗，乃拜顗中书侍郎、同中书门下平章事。顗为人仁恕，不知钱陌铢两之数，御家无法，在相位龊龊无所为。唐制吏部分为三铨，尚书一人曰尚书铨，侍郎二人曰中铨、东铨。每岁集以孟冬三旬，而选尽季春之月。天成中，冯道为相，建言：“天下未一，选人岁才数百，而吏部三铨分注，虽曰故事，其实徒繁而无益。”始诏三铨合为一，而尚书、侍郎共行选事。至顗与卢文纪为相，复奏分铨为三。而循资、长定旧格，岁久多舛，因增损之。选人多不便之，往往邀遮宰相，喧诉不逊，顗等无如之何，废帝为下诏书禁止。晋高祖立，罢顗为户部尚书。卒，年七十五，卒之日，家无馀赀，尸不能敛，官为赗赠乃能敛，闻者哀怜之。 
</div>
    <div class="pagination">
<a href="新五代史_page14.html">上一页</a><span>...</span><a href="新五代史_page10.html">10</a><a href="新五代史_page11.html">11</a><a href="新五代史_page12.html">12</a><a href="新五代史_page13.html">13</a><a href="新五代史_page14.html">14</a><span class="current-page">15</span><a href="新五代史_page16.html">16</a><a href="新五代史_page17.html">17</a><a href="新五代史_page18.html">18</a><a href="新五代史_page19.html">19</a><a href="新五代史_page20.html">20</a><span>...</span><a href="新五代史_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
