<!DOCTYPE html>
<html>
<head>
    <meta charset="UTF-8">
    <title>周书 - 第 35 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周书 - 第 35 页/共 46 页</h1>
    <div class="content">
　　昶性峻急，不杂交游。幼年已解属文，有声洛下。时洛阳创置明堂，昶年十数岁，为明堂赋。虽优洽未足，而才制可观。见者咸曰「有家风矣」。初谒太祖，太祖深奇之，厚加资给，令入太学。太祖每见学生，必问才行于昶。昶神情清悟，应对明辨，太祖每称叹之。绥德公陆通盛选僚寀，请以昶为司马，太祖许之。昶虽年少，通特加接待，公私之事，咸取决焉。又兼二千石郎中，典仪注。累迁都官郎中、相州大中正、丞相府东合祭酒、中军将军、银青光禄大夫。昶虽处郎官，太祖恒欲以书记委之。于是以昶为丞相府记室参军、著作郎，修国史。转大行台郎中、中书侍郎。顷之，转黄门侍郎，封临黄县伯，邑五百户。

　　太祖尝谓昶曰：「卿祖昔在中朝，为御史中尉。卿操尚贞固，理应不坠家风。但孤以中尉弹劾之官，爱憎所在，故未即授卿耳。然此职久旷，无以易卿。」乃奏昶为御史中尉。岁余，加使持节、车骑大将军、仪同三司，赐姓宇文氏。六官建，拜内史下大夫，进爵为侯，增邑五百户，迁内史中大夫。世宗初，行御伯中大夫。武成元年，除中外府司录。保定初，进骠骑大将军、开府仪同三司。二年，转御正中大夫。时以近侍清要，盛选国华，乃以昶及安昌公元则、中都公陆逞、临淄公唐瑾等并为纳言。寻进爵为公，增邑通前一千三百户。五年，出为昌州刺史。在州遇疾，启求入朝，诏许之。还未至京，卒于路。时年五十。赠相瀛二州刺史。

　　昶于太祖世已当枢要，兵马处分，专以委之，诏册文笔，皆昶所作也。及晋公护执政，委任如旧。昶常曰：「文章之事，不足流于后世，经邦致治，庶及古人。」故所作文笔，了无藳草。唯留心政事而已。又以父在江南，身寓关右，自少及终，不饮酒听乐。时论以此称焉。子丹嗣。

　　时有高平檀翥，字凤翔。好读书，善属文，能鼓瑟。早为琅邪王诵所知。年十九，为魏孝明帝挽郎。其后司州牧、城阳王元徽以翥为从事，非其好也。寻谢病，客游三辅。时毛（遯）〔遐〕为行台，镇北雍州，表翥为行台郎中。会尔朱天光东拒齐神武，翥随赴洛。除西兖州录事参军，历司空田曹参军，加镇远将军，兼殿中侍御史。台中表奏，皆翥为之。寻副毛鸿宾镇潼关，加前将军、太中大夫。魏孝武西迁，赐爵高唐县子，兼中书舍人，修国史，加镇军将军。后坐谈论轻躁，为黄门侍郎徐招所驳，死于廷尉狱。

　　元伟字猷道，河南洛阳人也。魏昭成之后。曾祖忠，尚书左仆射，城阳王。祖盛，通直散骑常侍，城阳公。父顺，以左卫将军从魏孝武西迁，拜中书监、雍州刺史、开府仪同三司，封濮阳王。

　　伟少好学，有文雅。弱冠，授员外散骑侍郎。以侍从之劳，赐爵高阳县伯。大统初，拜伏波将军、度支郎中，领太子舍人。十一年，迁太子庶子，领兵部郎中。寻拜东南道行台右丞。十六年，进位车骑大将军、仪同三司。以魏氏宗室，进爵南安郡王，邑五百户。十七年，除幽州都督府长史。及尉迟迥伐蜀，以伟为司录。书檄文记，皆伟之所为。蜀平，以功增邑五百户。六官建，拜师氏下大夫，爵随例降，改封淮南县公。

　　孝闵帝践祚，除晋公护府司录。世宗初，拜师氏中大夫。受诏于麟趾殿刊正经籍。寻除陇右总管府长史，加骠骑大将军、开府仪同三司。保定二年，迁成州刺史。伟政尚清静，百姓悦附，流民复业者三千余口。天和元年，入为匠师中大夫，转司宗中大夫。六年，出为随州刺史。伟辞以母老，不拜。还为司宗。寻以母忧去职。建德二年，复为司宗，转司会中大夫，兼民部中大夫，迁小司寇。四年，以伟为使主，报聘于齐。是秋，高祖亲戎东讨，伟遂为齐人所执。六年，齐平，伟方见释。高祖以其久被幽絷，加授上开府。大象二年，除襄州刺史，进位大将军。

　　伟性温柔，好虚静。居家不治生业。笃学爱文，政事之暇，未尝弃书。谨慎小心，与物无忤。时人以此称之。初自邺还也，庾信赠其诗曰：「虢亡垂棘反，齐平宝鼎归。」其为辞人所重如此。后以疾卒。

　　太祖天纵宽仁，性罕猜忌。元氏戚属，并保全之，内外任使，布于列职。孝闵践祚，无替前绪。明、武缵业，亦遵先志。虽天厌魏德，鼎命已迁，枝叶荣茂，足以逾于前代矣。然简牍散亡，事多湮没。今录其名位可知者，附于此云。

　　柱国大将军、太傅、大司徒、广陵王元欣。

　　柱国大将军、特进、尚书令、少师、义阳王元子孝。

　　尚书仆射、冯翊王元季海。

　　七兵尚书、陈郡王元玄，

　　大将军、淮安王元育，

　　大将军、梁王元俭。

　　大将军、尚书令、少保、小司徒、广平郡公元赞。

　　大将军、纳言、小司空、荆州总管、安昌郡公元则。

　　侍中、骠骑大将军、开府仪同三司、少师、韩国公元罗。

　　侍中、骠骑大将军、开府仪同三司、吏部尚书、鲁郡公元正。

　　侍中、骠骑大将军、开府仪同三司、中书监、洵州刺史、宜都郡公元颜子。

　　侍中、骠骑大将军、开府仪同三司、鄯州刺史、安乐县公元寿。侍中、骠骑大将军、开府仪同三司、武卫将军、遂州刺史、房陵县公元审。

　　史臣曰：太祖除暴宁乱，创业开基，昃食求贤，共康庶政。既焚林而访阮，亦牓道以求孙，可谓野无遗才，朝多君子。苏亮等并学称该博，文擅雕龙，或挥翰凤池，或著书麟阁，咸居禄位，各逞琳琅。拟彼陈、徐，惭后生之可畏；论其任遇，实当时之良选也。魏文帝有言：「古今文人，类不护细行。」其吕思礼、薛憕之谓也？

　





周书卷三十九　　列传第三十一

韦瑱梁昕皇甫璠辛庆之族子昂王子直杜杲

　　韦瑱字世珍，京兆杜陵人也。世为三辅着姓。曾祖惠度，姚泓尚书郎。随刘义真过江，仕宋为镇西府司马、顺阳太守，行南雍州事。后于襄阳归魏，拜中书侍郎，赠安西将军、洛州刺史。祖千雄，略阳郡守。父英，代郡守，赠兖州刺史。

　　瑱幼聪敏，有夙成之量，闾里咸敬异之。笃志好学，兼善骑射。魏孝昌三年，起家太尉府法曹参军。稍迁直后，除明威将军、雍州治中，假镇远将军、防城州将。累迁谏议大夫、冠军将军。

　　太祖为丞相，加前将军、太中大夫，封长安县男，食邑三百户。转行台左丞，加抚军将军、银青光禄大夫，迁使持节、都督南郢州诸军事、南郢州刺史。复入为行台左丞。瑱明察有干局，再居左辖，时论荣之。从复弘农，战沙苑，加卫大将军、左光禄大夫。又从战河桥，进爵为子，增邑二百户。大统八年，齐神武侵汾、绛，瑱从太祖御之。军还，令瑱以本官镇蒲津关，带中潬城主。寻除蒲州总管府长史。顷之，征拜鸿胪卿。以望族，兼领乡兵，加帅都督。迁大都督、通直散骑常侍，行京兆郡事，进车骑大将军、仪同三司、散骑常侍。

　　魏恭帝二年，赐姓宇文氏。三年，除瓜州诸军事、瓜州刺史。州通西域，蕃夷往来，前后刺史，多受赂遗。胡寇犯边，又莫能御。瑱雅性清俭，兼有武略。蕃夷赠遗，一无所受。胡人畏威，不敢为寇。公私安静，夷夏怀之。

　　孝闵帝践阼，进爵平齐县伯，增邑五百户。秩满还京，吏民恋慕，老幼追送，留连十数日，方得出境。世宗嘉之，进授侍中、骠骑大将军、开府仪同三司。武成三年，卒，时年六十一。赠岐宜二州刺史。谥曰惠。天和二年，又追封为公，增邑通前三千户。仍诏其子峻袭。

　　峻后位至车骑大将军、仪同三司。峻弟师，起家中外府记室，历兵部小府下大夫。建德末，蒲州总管府中郎，行河东郡事。

　　梁昕字符明，安定乌氏人也。世为关中着姓。其先因官，徙居京兆之盩厔焉。祖重耳，漳县令。父劝儒，州主薄、冠军将军、中散大夫，赠泾州刺史。

　　昕少温恭，见称州里。正光五年，秦陇构乱，萧宝夤为大都督，统兵出讨，以昕为行台参军。孝昌初，拜荡寇将军，稍迁骧威将军、给事中。仍从宝夤征万俟丑奴。相持二年，前后数十战，以功（封）〔进〕征西将军。尔朱天光入关，复引为外兵参军。从天光征讨，拜右将军、太中大夫。

　　太祖迎魏孝武，军次雍州。昕以三辅望族上谒。太祖见昕容貌瑰伟，深赏异之。即授右府长流参军。大统初，加镇南将军、金紫光禄大夫，转丞相府户曹参军。从复弘农，战沙苑，皆有功。除车骑将军、丞相府主簿。出为洛安郡守，征拜大将军行台兵部郎中，加帅都督。十二年，除河南郡守，镇大坞。寻又移镇阎韩。式遏边垒，甚着诚信。迁东荆州刺史。昕抚以仁惠，蛮夷悦之，流民归附者，相继而至。封安定县子，邑三百户。累迁大都督、车骑大将军、散骑常侍、仪同三司。

　　孝闵帝践阼，进位骠骑大将军、开府仪同三司。世宗初，进爵胡城县伯，邑五百户。三年，除九曲城主。保定元年，迁中州刺史，增邑八百户，转邵州刺史。

　　二年，以母丧去职。寻起复本任。天和初，征拜工部中大夫。出为陕（西）〔州〕总管府长史。昕性温裕，有干能。历官内外，咸着声称。寻卒于位。赠大将军，谥曰贞。

　　昕弟荣，历位匠师下大夫，中外府中郎，蕃部、郡伯、司仓、计部下大夫，开府仪同三司，朝那县伯，赠泾宁豳三州刺史，谥曰静。

　　皇甫璠字景瑜，安定三水人也。世为西州着姓，后徙居京兆焉。父和，本州治中。大统末，追赠散骑常侍、仪同三司、泾州刺史。

　　璠少忠谨，有干略。永安中，辟州都督。太祖为牧，补主薄。以勤事被知，每蒙褒赏。大统四年，引为丞相府行参军。寻转田曹参军、东合祭酒，加散骑侍郎。稍迁兼太常少卿、都水使者，历蕃部、兵部、虞部、民部、吏部等诸曹郎中。六官建，拜计部下大夫。

　　孝闵帝践阼，转守庙下大夫。以选为东道大使，抚巡州防。寻加车骑大将军、仪同三司，封长乐县子，邑五百户。出为玉壁总管府长史。保定中，迁鸿州刺史，入为小纳言。俄除陇右总管府司马，转陕州总管府长史。征拜蕃部中大夫，进骠骑大将军、开府仪同三司。复出为陇右总管府长史。璠性平和，小心奉法，安分守志，恒以清白自处。当时号为善人。

　　建德元年，除民部中大夫。三年，授随州刺史。政存简惠，百姓安之。其年，增邑并前二千户。六年，卒于位。赠交渭二州刺史。谥曰恭。子谅，少知名。大象中，位至吏部下大夫。辛庆之字庆之，陇西狄道人也。世为陇右着姓。父显崇，冯翊郡守，赠雍州刺史。

　　庆之少以文学征诣洛阳，对策第一，除秘书郎。属尔朱氏作乱，魏孝庄帝令司空杨津为北道行台，节度山东诸军以讨之。津启庆之为行台左丞，典参谋议。至邺，闻孝庄帝暴崩，遂出兖、冀间，谋结义徒，以赴国难。寻而节闵帝立，乃还洛阳。普泰二年，迁平北将军、太中大夫。及贺拔岳为行台，复启庆之为行台吏部郎中、开府掾。寻除雍州别驾。

　　大统初，加车骑将军，俄迁卫大将军、左光禄大夫。后太祖东讨，为行台左丞。时初复河东，以本官兼盐池都将。四年，东魏攻正平郡，陷之，遂欲经略盐池，庆之守御有备，乃引军退。河桥之役，大军不利，河北守令弃城走，庆之独因盐池，抗拒强敌。时论称其仁勇。六年，行河东郡事。九年，入为丞相府右长史，兼给事黄门侍郎，除度支尚书。复行河东郡事。迁通直散骑常侍、南荆州刺史，加仪同三司。

　　庆之位遇虽隆，而率性俭素，车马衣服，亦不尚华侈。志量淹和，有儒者风度。特为当时所重。又以其经明行修，令与卢诞等教授诸王。魏废帝二年，拜秘书监。寻卒于位。子加陵，主寝上士。庆之族子昂。

　　昂字进君。年数岁，便有成人志行。有善相人者，谓其父仲略曰：「公家虽世载冠冕，然名德富贵，莫有及此儿者。」仲略亦重昂志气，深以为然。年十八，侯景辟为行台郎中，加镇远将军。景后来附，昂遂入朝。除丞相府行参军。大统十四年，追论归朝之勋，封襄城县男，邑二百户，转丞相府田曹参军。及尉迟迥伐蜀，昂召募从军。蜀平，以功授辅国将军，魏都督。迥仍表昂为龙州长史，领龙安郡事。州带山谷，旧俗生梗。昂威惠洽着，吏民畏而爱之。成都一方之会，风俗舛杂。迥以昂达于从政，复表昂行成都令。昂到县，即与诸生祭文翁学堂，因共欢宴。谓诸生曰：「子孝臣忠，师严友信，立身之要，如斯而已。若不事斯语，何以成名。各宜自勉，克成令誉。」昂言切理至，诸生等并深感悟，归而告其父老曰：「辛君教诫如此，不可违之。」于是井邑肃然，咸从其化。迁梓潼郡守，进位帅都督，加通直散骑常侍。六官建，入为司隶上士，袭爵繁昌县公。

　　世宗初，授天官府上士，加大都督。武成二年，授小职方下大夫，治小兵部。

　　保定二年，进车骑大将军、仪同三司，转小吏部。四年，大军东讨，昂与大将军权景宣下豫州，以功赏布帛二百匹。

　　时益州殷阜，军国所资。经涂艰险，每苦劫盗。诏昂使于梁、益，军民之务，皆委决焉。昂抚导荒梗，安置城镇，数年之中，颇得宁静。天和初，陆腾讨信州群蛮，历时未克。高祖诏昂便于通、渠等诸州运粮馈之。时临、信、楚、合等诸州民庶，亦多从逆。昂谕以祸福，赴者如归。乃令老弱负粮，壮夫拒战，咸愿为用，莫有怨者。使还，属巴州万荣郡民反叛，攻围郡城，遏绝山路。昂谓其同侣曰：「凶奴狂悖，一至于此！若待上闻，或淹旬月，孤城无援，必沦寇党。欲救近溺，宁暇远求越人。苟利百姓，专之可也。」于是遂募开、通二州，得三千人，倍道兼行，出其不意。又令其众皆作中国歌，直趣贼垒。贼既不以为虞，谓有大军赴救，于是望风瓦解，郡境获宁。朝廷嘉其权以济事，诏梁州总管、杞国公亮即于军中赏昂奴婢二十口、缯彩四百匹。亮又以昂威信布于宕渠，遂表为渠州刺史。俄转通州刺史。昂推诚布信，甚得夷獠欢心。秩满还京，首领皆随昂诣阙朝觐。以昂化洽夷华，进位骠骑大将军、开府仪同三司。
</div>
    <div class="pagination">
<a href="周书_page34.html">上一页</a><span>...</span><a href="周书_page30.html">30</a><a href="周书_page31.html">31</a><a href="周书_page32.html">32</a><a href="周书_page33.html">33</a><a href="周书_page34.html">34</a><span class="current-page">35</span><a href="周书_page36.html">36</a><a href="周书_page37.html">37</a><a href="周书_page38.html">38</a><a href="周书_page39.html">39</a><a href="周书_page40.html">40</a><span>...</span><a href="周书_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
