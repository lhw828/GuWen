<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 19 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 19 页/共 60 页</h1>
    <div class="content">



　　旧五代史巻二十九
　　旧五代史巻二十九攷证
　　唐庄宗纪三未防鄩忧恚发病卒　案梁书刘鄩作遇酖而卒
　　镇州大将张文礼杀其帅王镕　案欧阳史作正月赵将张文礼弑其君镕五代春秋作三月赵人张文礼杀其君镕与是书系二月前后互异
　　遂引军涿州陷之　案契丹陷涿州在天祐十八年李嗣弼传作天祐十九年纪互异
　　行防右丞相卢澄　卢澄欧阳史作卢程攷北梦言亦作澄今仍其旧
　　帝令中书焦彦宾驰至杨刘固守其城　案通鉴作帝令宦者焦延宾急趋杨刘与镇使李周固守其城
　　六月已亥帝观御军至杨刘　案已亥通鉴作乙亥帝舣舟将渡梁军遂解围　案欧阳史作六月及王彦章战于新垒败之据是书则王彦章因救至而解围未尝败绩也
　　遣骑将李绍贻　李绍贻通鉴作李绍荣
　　至递公镇　递公镇通鉴从庄宗实録作递坊镇攷是书明宗纪亦作递坊惟通鉴攷异所引薛史作递公今姑仍其旧
　　按巴坚旧作阿保机今改










　　旧五代史巻二十九攷证
　　钦定四库全书
　　旧五代史巻三十
　　宋门下侍郎参知政事监修国史薛居正等撰
　　唐书第六
　　庄宗纪四
　　同光元年冬十月辛未朔日有蚀之是日皇后刘氏皇子继岌归邺宫帝送于离亭歔欷而别诏宣徽使李绍宏宰相豆卢革租庸使张宪兴唐尹王正言同守邺城壬申帝御大军自杨刘济河癸酉至郓州是夜三鼓渡汶时王彦章守中都甲戌帝攻之中都素无城守师既云合梁众自溃是日擒梁将王彦章及都监张汉杰赵廷隠刘嗣彬李知节康文通王山兴等将吏二百余人斩馘二万夺马千匹时既获中都之防帝召诸将谋其所向或言且徇兖州徐图进取唯李嗣源曰宜急趋汴州段凝方领大军驻于河上假如便来赴援直路又阻决河须自滑州济渡十万之众舟檝焉能卒办此去汴城咫尺若昼夜兼程信宿即至段凝未起河壖夷门已为我有矣臣请以千骑前驱陛下御军徐进鲜不克矣帝嘉之是夜嗣源率前军先进翼日车驾即路丁丑次曹州郡将出降己卯迟明前军至汴城嗣源令左右捉生攻封丘门梁开封尹王瓒请以城降俄而帝与大军继至王瓒迎帝自大梁门入梁朝文武官属于马前谒见陈叙世代唐臣陷在伪廷今日再睹中兴虽死无恨帝谕之曰朕二十年血战盖为卿等家门无足忧矣各复乃位时梁末帝朱锽己为其将皇甫麟所杀获其首函之以献是日赐乐工周匝币帛周匝者帝之宠伶也胡栁之役陷于梁帝每思之至是谒见欣然慰接周匝因言梁教坊使陈俊保庇之恩垂泣推荐请除郡守帝亦许之庚辰帝御徳殿梁百官于朝堂待罪诏释之壬午段凝所部马歩军五万解甲于封丘凝等率大将先至请死诏各赐锦袍御马金币帝幸北郊抚劳降军各令还本营丙戌诏曰惩恶劝善务振纪纲激浊扬清须明真伪盖前王之令典为厯代之通规必按旧章以令多士而有志朋僭窃位沗崇高累世官而皆受唐恩贪爵禄而但从伪命或居台或处权衡或列近职而预机谋或当峻秩而掌刑宪事分逆顺理合去留伪宰相郑珏等一十一人皆本朝簪组儒苑品流虽博识多闻备明今古而修身慎行颇负祖先昩忠贞而不度安危专利禄而全亏名节合当大辟无恕近亲朕以缵嗣丕基初平巨憝方务好生之道在行含垢之恩汤网垂仁既务全族舜刑投裔兼贷一身尔宜自新我全大体其为显列不竝庶寮余外应在周行悉仍旧贯凡居中外咸体朕懐乃贬梁宰相郑珏为莱州司户萧顷为登州司户翰林学士刘岳为均州司马任赞房州司马姚顗复州司马封翘唐州司马李怿懐州司马窦梦徴沂州司马崇政院学士刘光素密州司户陆崇安州司户御史中丞王权随州司户竝员外置同正员是日以梁将段凝上疏奏梁朝权臣赵岩等竝助成虐政结怨于人圣政惟新宜诛首恶乃下诏曰朕既殄伪庭显平国患好生之令含虽切于予懐惩恶之规决断难违于众请况赵岩赵鹄等自朕収城数日布惠四方尚匿迹以潜形罔悛心而革面须行赤族以谢众心其张汉杰昨于中都与王彦章同时俘获此际未详行止偶示哀矜今既上将陈词羣情激怒徃日既彰于僭滥此时难漏于网罗宜寘国刑以塞羣论除妻儿骨肉外其他疎属仆使竝从释放敬翔李振首佐朱温共倾唐祚屠害宗属杀戮朝臣既寰宇以皆知在人神而共怒敬翔虽闻自尽未豁幽寃宜与李振竝族于市疎属仆使竝从原宥朱珪素闻狡蠧唯矜谗邪鬬惑人情枉害良善将清内外须切去除况众状指陈亦宜诛戮契丹实喇鄂博既弃其母又背其兄朕比重懐来厚加恩渥看同骨肉锡以姓名兼分符竹之荣叠被颁宣之渥而乃辄辜重惠复背明廷罔顾欺违窜归伪室既同枭獍难贷刑章可并妻子同戮于市其朱氏近亲赵鹄正身赵岩家属仰严加擒捕其余文武职员将校一切不问是日赵岩张希逸张汉杰张汉伦张汉融朱珪敬翔李振及契丹实喇卾博等并其妻孥皆斩于汴桥下又诏除毁朱氏宗庙神王伪梁二主竝降为庶人天下官名府号及寺观门额曽经改易者竝复旧名时帝欲发梁祖之墓斵棺燔柩河南尹张全义上章申理帝乃止令刬去阙室而已丁亥梁百官以诛凶族于崇元殿立班待罪诏各复其位【洛阳缙绅旧闻记载张全义表云伏念臣误栖恶木曽饮盗泉实有瑕疪未防昭雪因下诏雪之】以枢宻使检校太保守兵部尚书郭崇韬权行中书事已丑御崇元殿制曰仗顺讨逆少康所以诛有穷缵业承基光武所以灭新莽咸以中兴景命再造王猷经纶于草昧之中式遏于乱畧之际朕以钦承大寳显荷鸿休虽继前
　　修固惭凉德誓平元恶期复本朝属四海之阽
　　危允万邦之推戴近者亲提组练径扫氛祅振已坠之皇纲殄偷安之冦孽国雠方雪帝道爰开拯编甿覆溺之艰救率土倒悬之苦粤自朱温搆逆友贞嗣凶簒杀二君隳残九庙虺毒久伤于宇宙狼贪肆噬于华夷剥丧元良凌辱神主帝里动黍离之叹朝廷多栋桡之危弃徳崇奸穷兵黩武战士疲劳于力役烝民耗竭其膏腴言念于斯轸伤弥切今则已枭逆竖大豁羣情覩厯数之有归实神灵之匪昩得不临深表诫驭朽为懐将济于艰难宜特行于赦宥应伪命流贬责授官等已经量移者竝可复资徒流人放归乡里京畿及诸道见禁囚徒大辟罪降从流流己下咸赦除之其郑珏等一十一人未在移复之限应扈从征讨将校及诸官员职掌节级马歩兵士及河北诸处屯驻守戍兵士等皆情坚破敌业茂平淮副予戡定之谋显尔忠勤之节竝据等第续议奬酬其有殁于王事未经追赠者各与赠官如有子孙堪任使者竝量材録任应伪庭节度观察防御团练等使及刺史监押行营将校等竝颁恩诏不议改更仍许且称旧衔当俟别加新命理国之道莫若安民劝课之规宜从薄赋庶遂息肩之望冀谐鼓腹之謡应诸道户口竝宜罢其差役各务营农所系残欠赋税及诸务悬欠积年课利及公私债负等其汴州城内自収复日已前竝不在徴理之限其诸道自壬午年十二月已前竝放北京及河北先以祅祲未平配买征马如有未请却官本钱及买马不迨者可放免应有本朝宗属及内外文武臣寮被朱氏无辜屠害者并可追赠如有子孙及本身逃难于诸处漂寓者并令所在寻访津置赴阙义夫节妇孝子顺孙旌表门闾量加赈给或鳏寡惸独无所告者仰所在各议拯救民年过八十者免一子从征其有先投过伪庭将校官吏等一切不问云甲午以枢密使检校太保守兵部尚书太原县男郭崇韬为开府仪同三司守侍中监修国史兼真定尹成徳军节度使依前枢密使太原郡侯仍赐鐡劵乙未诏宰相豆卢革权判吏部上铨御史中丞李徳休权判东西铨事丙申滑州留后检校太保段凝可依前滑州留后仍赐姓名绍钦以金紫光禄大夫检校司空守辉州刺史杜晏球为检校司徒依前辉州刺史仍赐姓名绍虔诏处斩随驾兵马都监夏彦朗于和景门外时宦官怙宠广侵占居人第舍郭崇韬奏其事乃斩彦朗以徇丁酉赐百官绢二千匹钱二百万职事绢一千匹钱百万戊戌以竭忠启运匡国功臣天平军节度使开府仪同三司检校太傅兼侍中蕃汉马歩总管副使陇西郡侯李嗣源为依前检校太傅兼中书令天平军节度使特进封开国公加食邑实封余如故以开府仪同三司检校太傅北都留守兴圣宫使判六军诸卫事李继岌为检校太尉同平章事充东京留守诏御史台班行内有欲求外职或要分司各许于中书投状奏闻己亥宴勲臣于崇元殿梁室故将咸预焉帝酒酣谓李嗣源曰今日宴客皆吾前日之勍敌一旦同防皆卿前锋之力也梁将霍彦威戴思逺等皆伏陛叩头帝因赐御衣酒噐尽欢而罢齐州刺史孟璆上章请死诏原之璆初事帝为骑将天祐十三年帝与刘鄩莘县对垒璆领七百骑奔梁至是来请罪帝报之曰尔当吾急引七百骑投贼何面目相见璆惶恐请死帝恕之未几移贝州刺史庚子帝畋于汴水之阳十一月辛丑朔有司奏河南州县见使伪印望追毁改铸从之以光禄大夫检校太傅左金吾上将军兼领左龙武军事汾州刺史李存渥为滑州节度使加特进同平章事以杂指挥散员都部署特进检校太傅忻州刺史李绍荣为徐州节度使以滑州兵马留后检校太保李绍钦为兖州节度使壬寅鳯翔节度使秦王李茂贞遣使贺収复天下癸卯河中节度使西平王朱友谦来朝乙已赐友谦姓改名继麟帝令皇子继岌兄事之以捧日都指挥使博州刺史康延孝为郑州防御使检校太保赐姓名继琛以宋州节度使检校太尉平章事袁象先依前为宋州节度使仍赐姓名绍安以许州匡国军节度使检校太尉同平章事温韬依前许州节度使仍赐姓名绍冲丁未日南至帝不受朝贺戊申中书门下上言以朝廷兵革虽宁支费犹阙应诸寺监各请置卿少卿监祭酒司业各一员博士两员余官并停唯太常寺事闗大礼大理寺事闗刑法除太常博士外许更置丞一员其王府及东宫官司天五官正奉御之属凡闗不急司存并请未议除授其诸司郎中员外应有双曹者且置一员左右常侍谏议大夫给事中起居郎起居舍人补阙拾遗各置一半三院御史仍委御史中丞条理申奏其停罢朝官仍各録名衔具罢任时日留在中书候见任官满二十五个月并据资品却与除官其西班上将军已下仍望宣示枢密院斟酌施行从之时议者以中兴之朝事宜恢廓骤兹自弱顿失物情已酉诏应随处官吏务局员寮诸军将校等如闻前例各有进献直贡章奏不唯防黩于朝廷实且傍滋于诛敛并宜止絶以肃化风又诏左降均州司马刘岳有母年逾八十近闻身故凖故事许归三年丧服阕如未量移即却赴贬州壬子诏取今月二十四日幸洛京以十二月二十三日朝献太防宫二十四日朝献太庙二十五日有事于南郊癸未中书门下奏应随驾及在京有带兼官者并望落下只守本官从之乙卯以特进检校太傅开封尹判六军诸卫事充功徳使王瓒为宣武军节度副使权知军州事丁已以银青光禄大夫尚书左丞赵光为中书侍郎平章事集贤殿大学士以朝散大夫礼部侍郎韦説守本官同平章事以吏部侍郎史馆修撰判馆事卢文度为兵部侍郎充翰林学士以右散骑常侍充文馆学士判馆事冯锡嘉为户部侍郎知制诰充翰林学士以翰林学士守尚书膳部员外郎刘昫为比部郎中知制诰依前充职以扈銮书制学士行尚书仓部员外郎赵鳯为仓部郎中知制诰充翰林学士以左拾遗于峤守本官充翰林学士戊午以中书侍郎平章事豆卢革判租庸使兼诸道盐鐡转运等使新罗王金朴英遣使贡方物己未以洛京留守判六军诸卫事守太尉兼中书令河南尹魏王张全义为检校太师守中书令余如故以荆南节度使检校太师守中书令渤海王高季兴依前检校太师守中书令余如故庚申以工部尚书真定尹北都副留守知留守事任圜为检校吏部尚书兼御史大夫充成徳军节度使行军司马知军府事安义军节度使李继韬入见待罪诏释之辛酉以宣化军留后检校太傅戴思逺权知青州军州事检校司空左监门上将军安崇阮并检校旧官却复本任以镇国军留后检校太傅霍彦威为保义军节度留后以权知威化军留后检校司徒高允贞权知镇国军留后以权知河阳留后检校太保张继业依前权知河阳留后以鄜延两镇节度使检校太师兼中书令西平王高万兴依前鄜延节度使仍封北平王襄州节度使检校太傅平章事孔勍依前襄州节度使余如故以永平军节度使行大安尹检校太保张筠为西都留守行京兆尹以晋州节度使检校太保刘玘邠州节度使检校太保韩防安州节度使检校太保朱汉宾并检校旧官却复本任壬戌以左金吾卫大将军史敬镕为左街使右金吾卫大将军李存确为右街使甲子车驾发汴州十二月庚午朔车驾至西京是日有司自石桥具仪仗法物迎引入于大内辛未以百官初到放三日朝参壬申以祖庸使刑部侍郎太清宫副使张宪为检校吏部尚书充北京副留守知留守事太原尹诏改取来年二月一日行郊礼戊寅诏徳胜寨莘县杨刘口通津镇胡栁陂皆战阵之所宜令逐处差人収掩战士骸骨量备祭奠以慰劳魂诏改伪梁永平军大安府复为西京京兆府改宋州宣武军为归徳军汴州开封府复为宣武军华州感化军为镇国军许州匡国军复为忠武军华州宣义军复为义成军陜府镇国军复为保义军耀州静胜军复为顺义军潞州匡义军复为安义军朗州武顺军复为武贞军延州为彰武军邓州为威胜军晋州为建雄军安州为安逺军淮南杨溥遣使贺登极称大呉国主书上大唐皇帝【十国春秋呉世家云唐以灭梁来告始称诏我国不受唐主随易书用敌国礼曰大唐皇帝致书于呉国主王遣司农卿卢苹献金噐二百两银噐三千两罗锦一千二百疋龙脑香五斤龙鳯丝鞵一百事于唐又遣使张景报聘称大呉国主上书大唐皇帝辞礼如牋表】已卯禁屠牛马庚辰御史台上言请行用本朝律令格式今访闻唯定州有本朝法书望下本州写副本进纳从之辛已诏贬安义军节度使李继韬为登州长史寻斩于天津桥下再谋叛故也甲申淮南杨溥奚首领李绍威并遣使朝贡乙酉以翰林学士承防卢质权知汴州军府事以礼部尚书崔沂为尚书左丞判吏部尚书铨事以兵部侍郎崔协为吏部侍郎以刑部侍郎充集贤殿学士判院事卢文纪为尚书兵部侍郎依前充集贤殿学士判院事丁亥泽州刺史董璋上言潞州军变李继逹领兵出城自刎而死节度副使李继珂已安抚军城已丑有司上言上辛祈糓于上帝请奉高祖神尧皇帝配孟夏雩祀请奉太宗文皇帝配季秋大享于明堂请奉太祖武皇帝配冬至日祀圜丘请奉献祖文皇帝配孟冬祭神州地只请奉懿祖昭圣皇帝配従之辛夘亳州太清宫道士上言圣祖元皇帝殿前枯桧再生一枝画图以进诏曰当圣祖旧殿生枯桧新枝应皇家再造之期显大国中兴之运同上林仆栁祥既叶于汉宣比南顿嘉禾瑞更超于光武宜标史册以示寰瀛云【五代会要唐高祖神尧皇帝武徳二年枯桧重华至安禄山僭号萎瘁宗自蜀归京枝叶复盛至是再生一枝长二尺余】壬辰幸伊阙已已以中书舍人崔居俭为刑部侍郎充史馆修撰判馆事甲午以租庸副使光禄大夫检校司徒守卫尉卿孔谦为盐鐡转运副使






　　旧五代史巻三十
　　旧五代史巻三十考证
　　唐庄宗纪四以赵光为中书侍郎平章事集贤殿大学士　案欧阳史作赵光为中书侍郎不载大学士衔与是书详畧异
　　甲子车驾发汴州十二月庚午朔车驾至西京　案欧阳史作甲子如京洛庚午至自汴州是书作西京盖其时未改永平军为西京故尚仍梁制称洛阳为西京也又通鉴考异云诸书但谓之洛京未尝诏改西京为洛京至同光三年始诏依旧以洛京为东都或者以永平为西京时即改梁西京为洛京而史脱其文也欧阳史于元年冬即书洛京未审所据
　　诏改伪梁永平军大安府复为西京京兆府　案欧阳史作十一月辛酉复永平军为西都与是书日月互异
　　实喇鄂博旧作撒刺阿拨今改
　　旧五代史巻三十考证
　　钦定四库全书
　　旧五代史巻三十一
　　宋门下侍郎参知政事监修国史薛居正等撰
　　唐书第七
　　庄宗纪五
　　同光二年春正月庚子朔帝御明堂殿受朝贺仗卫如式壬寅南郊礼仪使太常卿李燕进太庙登歌酌献乐舞名懿祖室曰昭徳之舞献祖室曰文明之舞太祖室曰应天之舞昭宗室曰永平之舞甲辰幽州上言契丹入冦至瓦挢【契丹国志时契丹日益强盛遣使就唐求幽州以处卢文进】以天平军节度使李嗣源为北面行营都招讨使陜州畱后霍彦威为副率军援幽州已巳故宣武军节度副使权知军州事检校太傅王瓒赠太子太师丁未诏改朝元殿复为明堂殿又改崇勲殿为中兴殿戊申以振武军节度使检校太傅同平章事李存霸权知潞州畱后以知保大军军州事高允韬为检校太保庚戌以泾原节度使充奏王府诸道行军司马开府仪同三司检校太尉兼侍中李从曮为检校太尉兼中书令依前泾原节度使充奏王府诸道行军司马诏改应顺门为永曜门太平门为万春门通政门为广政门凤明门为韶和门万春门为中兴门解卸殿为端明殿是日诏曰皇纲已正紫禁方严凡事内官不合更居外地诏诸道应有宦官不计高低并仰逐处并家口发遣赴阙不得辄有停滞帝龙潜时寺人数已及五百至是合诸道赴阙者约千余人皆给赐优赡服玩华侈委之事务付以腹心唐时宦官为内诸司使务诸镇监军出纳王命造作威福昭宗以此亡国及帝奄有天下当知戒彼前车以为殷鉴一朝复兴兹弊议者惜之新罗王金朴英遣使朝贡辛亥中书门下奏准本朝故事诸王内命妇宰臣学士中书舍人诸道节度防御团练使畱后官告即中书帖官告院索绫纸褾轴下所司书冩印署毕进入宣赐其文武两班及诸道官员并奏荐将校并合于所司送纳朱胶绫纸价钱伏自伪梁不分轻重并从官给今后如非前件事例请官中不给告勅其内司大官侍卫将校转官即不在此限从之壬子蜀主王衍致书于帝称有诈为天使驰报收复汴州者诏捕之不获癸丑有司奏郊祀前二日迎祔高祖太宗懿祖献祖太祖神主于太庙议者以中兴唐祚不宜以追封之祖杂有国之君以为昭穆自懿祖巳下宜别立庙于代州如后汉南阳故事可也幽州北面军前奏契丹还塞诏李嗣源班师凤翔节度使秦王李茂贞上表请行藩臣之礼帝优报之甲寅帝于中兴殿面赐郭崇韬鐡劵有司上言皇太后到阙皇帝合于银台门内奉迎诏亲至怀州奉迎中书奏自二十三日后散斋内车驾不合远出诏改至河阳奉迎以礼部尚书兴唐尹王正言依前礼部尚书充租庸使乙卯渤海国遣使贡方物幽州奏妫州山后十三寨百姓却复新州戊午以前太子少师薛廷珪为检校户部尚书太子少师致仕以前太子宾客封舜卿为太子少保致仕以前太子宾客李文规为户部侍郎致仕诏盐鐡度支户部并委租庸使管辖庚申四方馆上言请今后除随驾将校及外方进奉専使文武班三品已上官可以内殿对见其余并诣正衙以申常礼从之车驾幸河阳奉迎皇太后辛酉帝侍皇太后至文武百寮迎于上东门是日河中府上言稷山县割隶绛州以太仆卿李纾为宗正卿以卫尉卿杨遘为太仆卿西京昭应县华清宫道士张冲虚上言天尊院枯桧重生枝叶乙丑有司上言南郊朝享太庙旧例亲王充亚献终献行事乃以皇子继岌为亚献皇弟存纪为终献丙寅帝赴明堂殿致斋丁卯朝飨于太微宫戊辰飨太庙是日赴南郊二月已巳朔亲祀昊天上帝于圜丘礼毕宰臣率百官就次称驾还御五凤楼宣制大赦天下应同光二年二月一日昧爽已前所犯罪无轻重常赦所不原者咸赦除之十恶五逆屠牛铸钱故杀人合造毒药持杖行刧官典犯赃不在此限应自来立功将校各与转官仍加赏给文武常参官节度观察防御刺史军主都虞候指挥使父母亡殁者并与追赠在者各与加爵増封诸藩镇各赐一子出身仍封功臣名号畱后刺史官高者加阶爵一级官卑者加官一资应本朝内外臣寮被朱氏杀害者特与追赠应诸州府不得令富室分外收贮见钱禁工人镕钱为铜器勿令商人载钱出境近年已来妇女服饰异常寛博倍费缣绫有力之家不计卑贱悉衣锦绣宜令所在纠察应有百姓妇女曽经俘掳他处为婢妾者一任骨肉识认男子曽被刺面者给与凭据放逐营生召天下有能以书籍进纳者各等第酬奬仰有司速检勘天下户口正额垦田实数待凭条理以息烦苛是日风景和畅人胥悦服议者云五十年来无此盛礼然自此权臣愎戾伶官用事吏人孔谦酷加赋敛赦文之所原放谦复刻剥不行大失人心始于此矣庚午租庸使孔谦奏诸道刚运客旅多于私路茍免啇税请令所在关防严加捉搦从之癸酉宰臣豆卢革率百官上尊号曰昭文睿武至徳光孝皇帝凡三上表从之申戌诏曰汴州元管开封浚仪封丘雍丘尉氏陈畱六县伪庭割许州鄢陵扶沟陈州太康郑州阳武中牟曹州考城等县属焉其阳武匡城扶沟考城四县宜今且隶汴州余还本部丙子以随驾参谋耿瑗为司天监丁丑以光禄大夫检校司徒李筠为右骑卫上将军戊寅幸李嗣源第作乐尽欢而罢己卯以河中节度使冀王李继麟兼安邑解县两池盐使辛已以检校太师守尚书令河南尹判六军诸衞事魏王张全义为守太尉兼中书令河阳节度使河南尹改封齐王以开府仪同三司守尚书令秦王李茂贞依前封秦王余如故仍赐不拜不名【五代会要太常礼院奏李茂贞封册之命宜准故襄州节度使赵匡凝之例施行秦王受册自备革辂一乘载册犊车一乘并本品卤簿鼓吹如仪从之】是日帝幸左龙武军癸未宰臣豆卢革率百官上表请立中宫制以魏国夫人刘氏为皇后仍令所司择日备礼册命丁亥以天平军节度使蕃汉总管副使开府仪同三司检校太傅兼中书令李嗣源为检校太尉依前天平军节度使加实封百户并赐鐡劵以前安国军节度副使检校太保左卫上将军李存乂为晋州节度使检校太傅以北京皇城畱守检校太保左威卫上将军李存纪为邢州节度使加检校太傅以蕃汉马步都虞候兼东京马步军都指挥使检校太保朱守殷为振武节度使加检校太傅戊子以前右龙武军都虞候守左龙武大将军李诏竒为郑州防御使以楚州防御使张继孙为汝州防御使已丑以振武军节度使权安义畱后检校太傅平章事李存霸为潞州节度使以捧日都指挥使郑州防御使李绍琛为陜州节度使以成徳军马步军都指挥使右监门卫大将军毛璋为华州节度使壬辰枢宻使郭崇韬再上表请退枢宻之识优诏不允癸已诏曰皇太后母仪天下子视羣生当别建宫闱显标名号冀因称谓益表尊严宜以长夀宫为名枢宻使郭崇韬奏时务利便一十五件优诏褒美甲午奚王李诏威吐浑李诏鲁皆贡駞马丁酉以武安军衙内马步军都指挥使昭州刺史马希范为永州刺史检校太保癸夘以光禄大夫检校左仆射行太常卿李燕为特进检校司空依前太常卿以御史中丞李徳休为兵部侍郎以吏部侍郎崔协为御史中丞三月甲辰故河阳节度使王师范赠太尉乙巳以沧州节度使检校太傅同平章事符习为青州节度使以北京衙内马步军都指挥使右领军卫大将军李绍斌为沧州节度使镇州奏契丹犯塞诏李嗣源率师屯邢州丙午以荆南节度使守中书令渤海王高季兴依前检校太师兼尚书令封南平王以幽州节度行军司马李存贤依前检校太保为幽州节度使中书门下上言近以诸州奏荐令録颇乱规程请今后节度使管三州巳上每年许奏管内官三人如管三州巳下只奏两人仍须课绩尤异方得上闻防御使只许奏一人刺史无奏荐之例从之巳酉以太子少保李琪为刑部尚书庚戌幽州奏契丹冦新城是日诏诸军将校自检校司空以下宜赐叶谋定乱匡国功臣自检校仆射尚书常侍及谏议大夫并赐忠果拱衞功臣初带宪衔者并赐忠烈功臣节级长行并赐扈跸功臣中书门下上言州县官在任考满即具关申送吏部格式本道不得差摄官替正官从之【五代会要同光二年中书门下奏刺史县令有政绩尤异为众所知武招复户口能増加赋税者或辨雪寃狱能拯人命者或去害物之积立利世之新规有益时政为众所推者即仰本处逐件分明闻奏当仪奬擢或在任贪猥诛戮生灵公事不治为政怠惰亦知惩罚其州县官任满三考即具阙中送吏部格式侯勑除铨注其本道不得差摄官替正授者从之】有司上言皇帝四月一日御文明殿受册徽号合服衮冕御殿前一日散斋于内殿从之是日李嗣源上表乞退兵权诏不允日时伶人景进用事阉官竸进故重臣忧惧拜章请退癸丑左谏议大夫窦専上言请废租庸使名目事归三司疏奏不服唐州奏木连理诏先省员官除巳别授官外其左散骑常侍李文矩等三十人却复旧官太子詹事石戬等五人宜以本官致仕将作少监岑保嗣等十四人续勅处分丙辰责授莱州司户郑班等一十一人并量移近地尚书户部侍郎知贡举赵颀卒以中书舍人裴皥权知贡举禁用铅锡钱丁巳中书门下奏懿祖陵请以永兴为名献祖陵请以长寜为名太祖陵请以建极为名从之淮南杨遣使贡贺郊天礼物【十国春秋吴世家王遣右卫上将军许确进贺郊天録二十两锦绮罗一千二百疋细茶五百斥象牙四株犀角十株于唐】戊午诏应南郊行事官并付三铨磨勘优与处分巳未以大理卿张绍珪充制置安邑解县两池榷盐使辛左龙武军以皇子继岌代张全义判六军诸卫事故也癸亥以彰武保大等军节度使北平王高万兴可依前延州鄜州节度使检校太保兼中书令北平王甲子幸东宅夏四月己巳朔帝御文明殿具兖冕受册尊号曰昭文睿武至徳光孝皇帝壬申以成徳军节度行军司马权知府事任圜为检校石仆射权北面水陆转运制置使甲戌以顺义军畱后华温琪依前检校太保充畱后乙亥以天策上将军武安等军节度使守太师中书令楚王马殷可依前守太师兼尚书令诏在京诸道节度使刺史令各归本任丁丑以前幽州节度使内外藩汉马步总管检校太师兼中书令李存审为宣武军节度使余如故巳夘帝御文明殿册魏国夫人刘氏为皇后庚辰赐郭彦威姓名曰绍真癸未以宋州节度使李继安依前检校太尉同平章事宋州节度使以许州节度使李继冲依前检校太尉同平章事宋州节度使以襄州节度使孔勍依前检校太傅同平章事襄州节度使甲午以枢宻副使通议大夫行内侍省内侍宋唐王为左监门卫将军同正依前枢宻副使以内客省使通议大夫行内侍省内侍杨希朗为右监门卫将军同正依前内客省使并赐推忠匡佐功臣车驾幸龙门丙戌囘鹘遣使贡方物巳丑以夏州节度使李仁福依前检校太师兼中书令夏州节度使封朔方王以朔方河西等军节度使韩洙依前检校太傅兼侍中充朔方河西等军节度使灵盐威警雄凉甘肃等州观察使辛卯以宣徽南院使判内侍省兼内局特进左监门将军同正李绍宏为右领军卫上将军癸巳以静江军节度使扶风郡王马賨为检校太师兼中书令依前静江军节度使以朗州节度使马希振为检校太傅兼侍中依前朗州节度使凤翔节度使秦玉李茂贞薨丙申潞州小校杨立据城叛以李嗣源为招讨使陜州畱后李绍真为副率师以讨之









　　旧五代史巻三十一
　　旧五代史巻三十一攷证
　　唐庄宗纪五开府仪同三司守尚书令秦王李茂贞秦王通鉴作岐王
　　镇州奏契丹塞诏李嗣源率师屯邢州　案通鉴诏横海节度使李绍斌北京指挥使李从珂帅骑兵分道备之与是书异
　　灵盐威警雄凉甘肃等州观察使　案威警疑当作威泾攷通鉴注云警州在泾原西今仍其旧







　　旧五代史巻三十一攷证
<史部,正史类,旧五代史>
　　钦定四库全书
　　旧五代史巻三十二
　　宋门下侍郎参知政事监修国史薛居正等撰
　　唐书第八
　　庄宗纪六
　　同光二年夏五月己亥帝御文明殿册齐王张全义爲太尉礼毕全义赴尚书首领事左谏议大夫窦专不降阶爲御史所劾专援引旧典宰相不能诘寝而不行庚子太常卿李燕卒壬寅以教坊使陈俊爲景州刺史内园使储德源爲宪州刺史皆梁之伶人也初帝平梁俊与德源皆爲宠伶周匝所荐帝因许除郡郭崇韬以爲不可伶官言之者众帝密召崇韬谓之曰予已许除郡经年未行我慙见二人卿当屈意行之故有是命【清异録同光旣即位犹袭故态身预俳优尚方进御中褁名品日新今伶人所顶尚有传其遗制者】甲辰以兖州节度使李绍钦依前检校太保兖州节度使进封开国侯以邠州节度使韩恭依前检校太保邠州节度使进封开国伯丙午以福建节度使闽王王审知依前检校太师守中书令福建节度使戊申幸郭崇韬第己酉诏天下收拆防城之具不得修濬池隍以西都畱守京兆尹张筠依前检校太保充西都畱守甲寅以沧州节度使李绍斌充东北面招讨使以兖州节度李绍钦爲副招讨使以宣徽使李绍宏爲招讨都监率大军渡河而北时幽州上言契丹将冦河朔故也乙卯潞州叛将杨立遣使健步奉表乞行赦宥帝令枢密副使宋唐玉赍勑书招抚幽州上言契丹营于州东南丙辰渤海国王大諲譔遣使贡方物以澶州刺史李审益爲幽州行军司马蕃汉内外都知兵马使辛酉故泽潞节度使丁防赠太师诏割复州爲荆南属郡壬戌以权知鳯翔军府事泾州节度使李曮爲起复云麾将军右金吾大将军同正依前检校太尉兼中书令充鳯翔节度使乙丑以权知归义军畱后曹义金爲归义军节度使沙州刺史检校司空丙寅李嗣源奏收复潞州幽州上言新授宣武军节度使李存审卒六月甲戌中书侍郎兼吏部尚书平章事文馆大学士豆卢革加右仆射余如故侍中监修国史兼枢密使鎭州节度使郭崇韬进爵邑加功臣号中书侍郎平章事集贤殿大学士赵光加兼户部尚书礼部侍郎平章事韦説加中书侍郎宋州奏节度使李绍安卒丙子李嗣源遣使部送潞州叛将杨立等到阙并磔于市潞州城峻而隍深至是帝命刬平之因诏诸方鎭撤防城之备焉丁丑有司上言洛阳己建宗庙其北京太庙请停从之甲申以衞国夫人韩氏爲淑妃燕国夫人伊氏爲德妃仍令所司择日册命故河东节度副使守左谏议大夫李袭吉赠礼部尚书故河东节度副使礼部尚书苏循赠左仆射故河东观察判官检校右仆射司马揆赠司空故河东畱守判官工部尚书李敬义赠右仆射丙戌以顺义军节度使李令锡爲许州节度使以前保义军畱后李绍眞爲徐州节度使以徐州节度使李绍荣爲宋州节度使戊子汝州防御使张继孙赐死于本郡继孙卽齐王张全义之假子也本姓郝氏爲兄继业等讼其隂事故诛之【册府元载张继业爲河阳两使畱后荘宗冋光二年六月继业上疏称弟继孙本姓郝有母尚在父全义养爲假子令管衙内兵士自皇帝到京继孙私藏兵甲招置部曲砍图不轨兼私家淫纵无别无义臣若不自陈恐累家族勑曰有善必赏所以劝忠孝之方有恶必诛所以絶奸邪之迹其或罪状腾于众口丑行布于近亲须举朝章冀明国法汝州防御使张继孙本非张氏子孙自小丐飬以至成立备极显荣而不酬抚育之防履谦恭之道擅行威福常恣奸凶侵夺父权惑乱家事纵鸟兽之行畜枭獍之心有识者所不忍言无赖者实为其党而又横征暴敛虐法峻刑藏兵器于私家杀平人于广陌罔思悛改难议矜容宜窜逐于遐方仍还归于姓氏俾我勲贤之族永除汚秽之风凡百臣僚宜体朕命可贬房州司户参军同正兼勒复本姓寻赐自尽仍籍没资产】己丑以回鹘可汗仁美爲英义可汗诏改辉州爲单州庚寅故左仆射裴枢右仆射裴贽崔逺并赠司徒故静海军节度使独孤损赠司空故吏部尚书陆扆赠右仆射故工部尚书王溥赠右仆射裴枢等六人皆前朝宰辅爲梁祖所害于白马驿至是追赠焉壬辰以天平军节度使蕃汉总管副使开府仪同三司检校太尉兼中书令李嗣源爲宣武军节度使蕃汉马步总管余如故甲午以枢密使特进左领军衞上将军知内侍省事张居翰爲骠骑大将军守左骁衞上将军进封开国伯赐功臣号秋七月戊戌朔故宣武军节度使李存审男彦超进其父牙兵八千七百人已亥中书门下奏每年南郊坛四祠祭太微宫五荐献竝宰臣摄太尉行事惟太庙遣庶僚行事此后太庙祠祭亦望差宰臣行事从之乙已汴州雍丘县大风拔木伤稼曹州大雨平地水三尺丙午以襄州节度使孔勍爲潞州节度使李存霸爲郓州节度使乙酉幸龙门之雷山祭天神从北俗之旧事也辛亥以郓州副使李绍珙爲襄州畱后以前泽州刺史董璋爲邠州畱后戊午西川王衍遣伪署户部侍郎欧阳彬来朝贡称大蜀皇帝上书大唐皇帝庚申以应州爲云州属郡升新州爲威塞军节度使以嬀儒武等州爲属郡壬戌皇子继岌妻王氏封魏国夫人幽州奏契丹按巴坚东攻渤海八月己已诏洛京应有隙地任人请射修造有主者限半年令本主自修盖如过限不见屋宇许他人占射【五代防要载此诏云藩方侯伯内外臣僚于京邑之中无安居之所亦可请射各自修营】辛未北京副畱守太原尹孟知祥加检校太傅增邑赐功臣号帝畋于西苑癸酉以租庸副使守衞尉卿孔谦爲租庸使以右威衞上将军孔循爲租庸副使甲戌以权知汴州军州事翰林学士承旨户部尚书卢质爲兵部尚书依前翰林学士承旨仍赐论思匡佐功臣丙子以云州刺史鴈门以北都知兵马使安元信爲大同军节度畱后以隰州刺史张廷裕爲新州威塞军节度畱后丁丑枢密使郭崇韬上表请退不允戊寅租庸使守礼部尚书王正言罢使守本官辛已诏诸道节度观察防御团练使刺史竝于洛阳修宅一区中书门下上言请今后诸道除节度副使雨使判官外其余职员并诸州军事判官各任本处奏辟从之【五代会要同光二年八月八日中书门下奏诸道除节度使及两使判官除授外其余职员并军事判官伏以翘车着咏戋帛垂文武重弓旌以光尊俎由是副已知之荐成接士之荣必当备悉行藏习知才行允奉幕中之画以称席上之珍爰自僞梁颇乖斯义皆从除授以佐藩宣因縁多事之秋虑爽得人之选将期推择式示更张今后诸道除节度副使判官两使除授外其余职员并诸州军判官等竝任本道本州各当辟举其军事判官仍不在奏官之限】汴州奏大水损稼癸未租庸使孔谦进封防稽县男仍赐丰财赡国功臣淮南杨溥遣使贡方物宋州大水郓曹等州大风雨损稼丁亥中书门下侍郎奏请差左丞崔沂吏部侍郎崔贻孙给事中郑韬光李光序吏部员外郎卢损等同详定选司长定格循资格十道图从之【五代会要同光二年八月中书门下奏吏部三铨下省南曹废置甲库格式流外铨等司公事竝系长定格循资格十道图等前件格文本朝创立检制奸滥伦叙官资颇谓精详久同遵守自乱离之后巧伪滋多兼同光元年八月车驾在东京权判工部员外郎卢重本司起请一巻竝以兴复之始务切怀来凡有条流多失根本以至冬集赴选人竝南郊行事官及陪位宗子共一千三百余人铨曹检勘之时互有援引去畱之际不絶争论若又依违必长讹滥望差权判尚书省铨左丞崔沂吏部侍郎崔贻孙给事中郑韬光李光序吏部员外郎卢损等同详定旧长定格十资格十道图务令简要可久施行从之】癸已放朝参三日以霖雨故也陜州奏河水溢岸乙未中书门下上言诸陵台令丞请停以本县令知陵台事从之九月癸卯畋于西北郊幽州上言契丹按巴坚自渤海国廻军内园新殿成名曰长春殿戊申以中书舍人权知贡举裴皥爲礼部侍郎以前郑州防御副使姜道爲太仆卿侍中郭崇韬奏应三铨注授官员等内有自无出身入任买覔名告勑今将骨肉文书楷改姓名或歴任不足妄称失坠或假人防绪托形势论属安排参选所司随例注官如有人陈告特议超奨其所犯人检格处分若同保人内有僞滥者竝当駮放应有人身死之处今后竝须申报本州于告身上批书身死月日分明付子孙今后铨司公事至春末竝须了毕从之铨综之司僞滥日乆及崇韬条奏之后澄汰甚严放弃者十有七八众情亦怨之已酉司天台请禁私歴日从之庚戌有司自契丹至者言女眞回鹘黄头室韦合势侵契丹壬子有司上言八月二十二日夜荧惑犯星二度星周分也请依法禳之于京城四门悬东流水一罂兼令都市严备盗火止絶夜行从之甲寅幸郭崇韬第置酒作乐乙卯以前振武节度使安北都防马存可依前检校太尉兼侍中充宁逺军度容管观察使存湖南马殷之弟也丙辰黒水国遣使朝贡契丹冦幽州戊午宣宰臣于中书磨勘吏部选人谬滥者焚毁告勑冬十月戊辰帝畋于西北郊己已故安义节度使赠太尉陇西郡王李嗣昭赠太师庚午正衙命使册淑妃韩氏德妃伊氏以宰臣豆卢革韦説充册使辛未诏今后支郡公事须申本道腾状奏闻租庸使各有徴催秖牒观察使贵全理体契丹寇易定北鄙壬申故大同军防御使李存璋赠太尉郓州奏清河泛溢坏庐舍癸未畋于石桥甲戌河南尹张全义上言万寿节日请于嵩山开璢璃戒坛度僧百人从之乙亥故守太师尚书令秦王李茂贞追封秦王赐諡曰忠敬丁丑皇后差使赐兖州节度使李绍钦汤药时皇太后行诰命皇后刘氏行教命互遣使人宣逹藩后紊乱之人不敢言已卯汴郓二州奏太水庚辰以前太仆卿杨遘爲大理卿党项进白驴奚王李绍威进駞马幽州奏契丹入寇至近郊辛已故天雄军节度副使王缄赠司空壬午以天下兵马都元帅尚父守尚书令吴越国王钱镠可依前天下兵马都元帅尚父守尚书令封吴越国王癸未幸小马坊阅马甲申以两浙兵马畱后清海军节度岭南东道观察等使守太尉兼侍中广州刺史钱元瓘爲检校太师兼中书令充两浙节度观察畱后余如故以鎭东军节度副大使江南管内都招讨使建武军节度岭南西道观察等使检校太傅守侍中知苏州中吴军军州事行邕州刺史钱元璙爲检校太尉兼中书令余如故辛卯天平军监军使柴重厚可特进右领衞将军同正充鳯翔监军使甲午以宣武军节度押牙李从温李从璋李从荣李从厚李从璨竝银青光禄大夫检校右防骑常侍兼御史大夫宣武军节度押牙李从臻可检校国子祭酒兼御史中丞自从温而下皆李嗣源诸子也十一月丙申灵武奏甘州回鹘可汗仁美卒其弟狄银权主国事吐浑白都督族帐移于代州东南己亥幸六宅宴诸弟壬寅尚书左丞判吏部尚书铨事崔沂贬麟州司马吏部侍郎崔贻孙贬朔州司马给事中郑韬光贬宁州司马吏部员外卢损贬府州司户时有选人吴延皓取亡叔告身故旧名求仕事发延皓付河南府处死崔沂已下贬官宰相豆卢革赵光韦説诣閤门待罪诏释之癸卯帝畋于伊阙侍衞金枪马万余骑从帝一发中大鹿是日命从官拜梁祖之陵物议非之其夕宿于张全义之别墅甲辰宿伊阙县乙已宿椹磵时骑士围山防夜顚坠崖谷死伤甚众丙午复命衞兵分猎杀获万计是夜方归京城六街火炬如昼丁未赐羣臣鹿肉有差庚戌制改节将一十一人功臣号辛亥以兵部侍郎李德休爲吏部侍郎壬子日南至百官拜表称贺以昭仪侯氏爲汗国夫人昭容夏氏爲虢国夫人昭媛白氐爲沛国夫人出使美宣邓氏爲魏国夫人御正楚眞张氏爲凉国夫人司簿德美周氏爲宋国夫人侍眞吴氏爲渤海郡夫人其余竝封郡夫人丁已河中节度使守太师兼尚书令西平王李继麟可依前守太师兼尚书令河中防国军节度使西平王仍赐鐡劵戊午幸李嗣源李绍荣之第纵酒作乐是日鎭州地震契丹冦蔚州十二月戊辰幸西苑校猎己巳诏汴州节度使李嗣源归鎭【通鉴云己巳命宣武军节度使李嗣源将宿卫兵三万七千人赴汴州遂如幽州御契丹】庚午帝与皇后刘氏幸张全义第酒酣帝命皇后拜全义爲养父全义惶恐致谢复出珍货贡献翼日皇后传制命学士草谢全义书学士赵鳯密疏陈国后无拜人臣爲父之礼帝虽嘉之竟不能已其事壬申以教坊使王承颜爲兴州刺史丙子诏取来年正月七日幸魏州庚辰畋于近郊至夕还宫壬午契丹寇岚州党项遣使贡方物乙酉幸龙门佛寺祈雪丙戌以徐州节度使李绍眞爲北面行营副招讨使戊子李嗣源奏部署大军自宣武军北征淮南杨溥遣使贡献己丑幸龙门庚寅诏河南尹张全义爲洛京畱守判在京诸军事是日日傍有背气凡十二同光三年春正月甲午朔帝御明堂殿受朝贺仗衞如式丙申诏以昭宗少帝山陵未备宜令有司别选园陵改葬寻以年饥财匮而止契丹寇幽州戊戌诏起今后特恩授官及侍衞诸军将校内诸司等官其告身官给旧例朱胶钱台省礼钱竝停其余合徴台省礼钱比旧数五分中许徴一分特恩者不徴兵吏部两司逐月各支钱四十贯文充吏人食直少府监铸钱造印文今后不得徴纳铜炭价直其料物官给庚子车驾发京师幸邺以前许州节度使李绍冲爲太子少保以前邠州节度使韩恭爲右金吾大将军充两街使以前安州节度使朱汉宾爲左龙武统军庚戌车驾至邺命青州节度使符习修酸枣河隄先是梁末帝次河隄引水东注至郓濮以限我军至是方修之丙辰幽州上言节度使李存贤卒二月甲子朔诏兴唐府管内有百姓随丝盐钱每两与减五十文逐年所俵蚕盐每防与减五十文小菉豆税每畆与减放三升都城内所徴税丝水与除放丙寅定州节度使王都来朝丁卯畋于近郊己已召从臣击毬于鞠埸辛未许州上言襄城叶县准勑割隶汝州其扶沟等县请郤隶当州从之甲戌以沧州节度使李绍斌爲幽州节度使依前检校太保以大同军畱后安元信爲沧州节度使乙亥幸王莽河射鴈丙子李嗣源奏涿州东南杀败契丹生擒首领三十人符习奏修隄役夫遇雪寒逃散枢密使郭崇韬上表辞兼鎭时帝命李绍斌鎭幽州以其时望未重欲以李嗣源爲鎭帅且爲绍斌声援移郭崇韬兼领汴州召崇韬议之崇韬奏以爲当因恳辞兼领庚辰以宣武军节度使李嗣源爲鎭州节度使辛已以皇子继潼继嵩继蟾继峣竝检校司徒皆冲幼未出閤突厥渤海国皆遣使贡方物帝幸近郊射鴈甲申以枢密使郭崇韬爲依前守侍中监修国史兼枢密使加食邑实封广南刘岩遣使奉书于帝称大汉国王致书上大唐皇帝乙酉帝射鸭于郭泊丙戌定州节度使检校太尉兼侍中王都进封开国公加食邑实封戊子幸近郊射鴈工部尚书崔柅卒赠右仆射三月癸已朔赐扈从诸军将士优给自二十千至一千甲午振武军节度使洛京内外蕃汉马步使朱守殷奏昨修月陂隄至德宫南获玊玺一纽献之诏示百官騐其文曰皇帝行寳四字方圆八寸厚二寸背纽交龙光莹精妙守殷又于役所得古文钱四百六十六内二十六文曰得一元寳四百四十曰顺天元寳上之【厐元英文昌杂録云同光三年洛京积善坊得古文钱曰得一元寳顺天元实史不载何代铸钱近见钱氏钱谱云史思明再陷洛阳铸得一钱贼党以为得一非佳号乃改顺天盖史思明所铸钱也】丙申寒食节帝与皇后出近郊遥飨代州亲庙庚子诏取三月十七日车驾归洛京壬寅符习奏修河隄毕功戊申帝召郭崇韬谓曰朕思在德胜寨时霍彦威段凝皆予之勍敌终日格鬬战声相闻安知二年之间在吾庑下吾无少康光武之才一旦重兴基构者良由二三勲德同心辅翼故也朕有时梦寝如在戚城思念曩时挑战鏖兵劳则劳矣然而掦旌伐鼓差慰人心残垒荒沟依然在目予欲按德胜故寨与卿再陈旧事崇韬曰此去澶州不远陛下再观战地益知王业之艰难岂不韪哉已酉车驾发邺宫辛亥至德胜城登城四望指战阵之处以谕宰臣渡河南观废栅旧阯至杨村寨防河至戚城置酒作乐而罢壬子淮南杨遣使朝贡东京副畱守张宪奏诸营家口一千二百人逃亡以艰食故也时宫苑使王允平伶人景进爲帝广采宫人不择良家委巷殆千余人车驾不给载以牛车累累于路焉庚辰车驾至自邺辛酉诏本朝以雍州爲西京洛州爲东都并州爲北都近以魏州爲东京宜依旧以洛京爲东都魏州改爲邺都与北都竝爲次府夏四月癸亥朔日有蚀之以租庸副使孔循权知汴州军州事丙寅淮南杨遣使贡方物壬申幸甘泉亭癸酉诏翰林学士承旨卢质覆试新及第进士【五代防要时以新及第进士符防正等尚于浮议故命卢质覆试】租庸使奏时雨乆愆请下诸道州府依法祈祷从之乙亥帝与皇后幸郭崇韬第又幸左龙武统军朱汉宾之第戊寅以耀州爲团练州其顺义军额宜停庚辰帝侍皇太后幸防节园遂幸李绍荣之第辛已以旱甚诏河南府徙市造五方龙集巫祷祭癸未以兖州节度使李绍钦爲邓州节度使丁亥以鎭州节度使李嗣源兼北面水陆转运使以徐州节度使李绍眞爲副礼部贡院新及第进士四人其王澈改为第一桑维翰第二符防正第三成僚第四礼部侍郎裴皥旣无黜落特议寛容今后新及第人过堂日委中书门下精加详覆陜州奏木连理庚寅中书侍郎兼工部尚书平章事赵光卒废朝三日五月壬辰朔淮南杨贡端午节物丁酉皇太妃刘氏薨于晋阳废朝五日帝于兴安殿行服时皇太后欲奔丧于晋阳百官上表请畱乃止戊戌以鎭州行军司马知军府事任圜爲工部尚书戊申幸龙门广化寺祈雨己酉黒水女眞皆遣使朝贡戊午以鳯州衙内马步军都指挥使李继昶爲泾州节度使检校太傅己未诏天下见禁罪人如无大过速令疎放幸元庙祷雨六月癸亥云州上言去年契丹从碛北归怅逹靼因相掩击其首领裕悦族帐自碛北以部族羊马三万来降已到南界今差使人来赴阙奏事甲子太白昼见丁卯以沧州节度使安元信充北面行营马步军都排阵使辛未以宗正卿李纾充昭宗少帝改卜园陵使壬申京师雨足自是大雨至于九月昼夜隂晦未尝澄霁江河漂溢隄防坏决天下皆诉水灾丁丑诏吴越王钱镠将行册礼准礼文合用竹册宜令所司修制玉册时郭崇韬秉政以爲不可枢密承旨段徊赞其事故有是命癸丑以天德军节度使管内蕃汉都知兵马使刘承训爲天德军节度观察畱后丙戌诏曰闗内诸陵顷因防乱例遭穿穴多未掩修其下宫殿宇法物等各令奉陵州府据所管陵园修制仍四时各依旧例荐飨每陵仰差近陵百姓二十户充陵户以备洒扫其寿陵等一十陵亦一例修掩量置陵户戊子以刑部尚书李琪充昭宗少帝改卜园陵礼仪使己丑以工部郎中李途爲京北少尹充修奉诸陵使辛卯诏括天下私马【五代防要诏下河南河北诸州和市战马官吏除一匹外匿者坐罪】将收蜀故也【三楚新録庄宗谓髙季兴曰今天下负固不服者惟吴蜀耳朕欲先有事于蜀而蜀地险阻尢难江南才隔荆南一水朕欲先之卿以为何如季兴对曰臣闻蜀地富民饶获之可建大利江南国贫地狄民少得之恐无益臣愿陛下释吴先蜀时荘宗意亦欲伐蜀及闻季兴之言果大悦】












　　旧五代史巻三十二
　　旧五代史巻三十二攷证
　　唐庄宗纪六内园使　案欧阳史作内园裁接使攷五代防要内园裁接使系梁时杂使创置之官
　　契丹按巴坚东攻渤海　案辽史太祖纪天赞三年五月渤海杀其刺史张秀实而掠其民于东攻渤海之事阙而不载攷五代防要同光二年七月契丹东攻渤海与是书同
　　每两与减五十文　案五代防要作每两与减放五文已酉车驾发邺宫辛亥至德胜城　案五代春秋作庚子帝幸邺都遂幸德胜故城据是书则己酉发邺宫辛亥至德胜城与五代春秋异盖五代春秋只以诏下之日为据也
　　庚辰车驾至自邺　庚辰欧阳史作庚申考通鉴及五代春秋皆作庚辰据上文正月甲午朔二月甲子朔三月癸已朔则三月不得有庚辰也盖其误始于是书而通鉴五代春秋皆袭其讹耳今姑从原本仍为辨正于此
</div>
    <div class="pagination">
<a href="旧五代史四库_page18.html">上一页</a><span>...</span><a href="旧五代史四库_page14.html">14</a><a href="旧五代史四库_page15.html">15</a><a href="旧五代史四库_page16.html">16</a><a href="旧五代史四库_page17.html">17</a><a href="旧五代史四库_page18.html">18</a><span class="current-page">19</span><a href="旧五代史四库_page20.html">20</a><a href="旧五代史四库_page21.html">21</a><a href="旧五代史四库_page22.html">22</a><a href="旧五代史四库_page23.html">23</a><a href="旧五代史四库_page24.html">24</a><span>...</span><a href="旧五代史四库_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
