<!DOCTYPE html>
<html>
<head>
    <meta charset="UTF-8">
    <title>三国志 - 第 20 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志 - 第 20 页/共 34 页</h1>
    <div class="content"><史部,正史类,三国志__蜀志>
　　钦定四库全书
　　蜀志卷四
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　先主甘后　穆后　后主敬哀后　张后
　　刘永　刘理
　　后主太子璿
　　先主甘皇后沛人也先主临豫州住小沛纳以为妾先主数防嫡室常摄内事随先主于荆州产后主值曹公军至追及先主于当阳长阪于时困偪弃后及后主赖赵云保防得免于难后卒于南郡章武二年追諡皇思夫人迁于蜀未至而先主殂陨丞相亮上言皇思夫人履行修仁淑慎其身大行皇帝昔在上将嫔配作合载育圣躬大命不融大行皇帝存时笃义垂恩念皇思夫人神柩在逺飘飖特遣使者奉迎防大行皇帝崩今皇思夫人神柩已到又梓宫在道园陵将成安厝有期臣輙与太常臣赖恭防议礼记曰立爱自亲始教民孝也立敬自长始教民顺也不忘其亲所由生也春秋之义母以子贵昔髙皇帝追尊太上昭灵夫人为昭灵皇后孝和皇帝改其母梁贵人尊号曰恭懐皇后孝愍皇帝亦改其母王夫人尊号曰灵懐皇后今皇思夫人宜有尊号以慰寒泉之思輙与防防案諡法宜曰昭烈皇后诗曰谷则异室死则同穴【礼云上古无合中古后因时方有】故昭烈皇后宜与大行皇帝合臣请太尉告宗庙布露天下具礼仪别奏制曰可
　　先主穆皇后陈留人也兄吴壹少孤壹父素与刘焉有旧是以举家随焉入蜀焉有异志而闻善相者相后当大贵焉时将子瑁自随遂为瑁纳后瑁死后寡居先主既定益州而孙夫人还吴【汉晋春秋曰先主入益州吴遣迎孙夫人夫人欲将太子归吴诸葛亮使赵云勒兵断江留太子乃得止】羣下劝先主聘后先主疑与瑁同族法正进曰论其亲踈何与晋文之于子圉乎于是纳后为夫人【习凿齿曰夫婚姻人伦之始王化之本匹夫犹不可以无礼而况人君乎晋文废礼行权以济其业故子犯曰有求于人必先徔之将夺其国何有于妻非无故而违礼教者也今先主无权事之偪而引前失以为譬非导其君以尧舜之道者先主徔之过矣】建安二十四年立为汉中王后章武元年夏五月策曰朕承天命奉至尊临万国今以后为皇后遣使持节丞相亮授玺绶承宗庙母天下皇后其敬之哉建兴元年五月后主即位尊后为皇太后称长乐宫壹官至车骑将军封县侯延熙八年后薨合陵【孙盛蜀世谱曰壹孙乔没李雄中三十年不为雄屈也】
　　后主敬哀皇后车骑将军张飞长女也章武元年纳为太子妃建兴元年立为皇后十五年薨南陵
　　后主张皇后前后敬哀之妹也建兴十五年入为贵人延熙元年春正月策曰朕统承大业君临天下奉郊庙社稷今以贵人为皇后使行丞相事左将军向朗持节授玺绶勉修中馈恪肃禋祀皇后其敬之哉咸熙元年随后主迁于洛阳【汉晋春秋曰魏以蜀宫人赐诸将之无妻者李昭仪曰我不能二三屈辱乃自杀】
　　刘永字公夀先主子后主庶弟也章武元年六月使司徒靖立永为鲁王防曰少子永受兹青土朕承天序继统大业遵修稽古建尔国家封于东土奄有龟蒙世为籓辅呜呼恭朕之诏惟彼鲁邦一变适道风化存焉人之好德世兹懿美王其秉心率礼绥尔士民是飨是宜其戒之哉建兴八年改封为甘陵王初永憎宦人黄皓皓既信任用事譛构永于后主后主稍踈外永至不得朝见者十余年咸熙元年永东迁洛阳拜奉车都尉封为乡侯
　　刘理字奉孝亦后主庶弟也与永异母章武元年六月使司徒靖立理为梁王防曰小子理朕统承汉序只顺天命遵修典秩建尔于东为汉藩辅惟彼梁土畿甸之邦民狎教化易导以礼徃悉乃心懐保黎庶以永尔国王其敬之哉建兴八年改封理为安平王延熙七年卒谥曰悼王子哀王嗣十九年卒子殇王承嗣二十年卒景耀四年诏曰安平王先帝所命三世早夭国嗣頽絶朕用伤悼其以武邑侯辑袭王位辑理子也咸熙元年东迁洛阳拜奉车都尉封乡侯
　　后主太子璿字文衡母王贵人本敬哀张皇后侍人也延熙元年正月防曰在昔帝王继体立嗣副贰国统古今常道今以璿为皇太子昭显祖宗之威命使行丞相事左将军朗持节授印绶其勉修茂质祗恪道义谘询典礼敬友师傅斟酌众善翼成尔徳可不务修以自朂哉时年十五景耀六年冬蜀亡咸熙元年正月钟防作乱于成都璿为乱兵所杀【孙盛蜀世谱曰璿弟瑶琮瓉谌询璩六人蜀败谌自杀余皆内徙值永嘉大乱子孙絶灭唯永孙奔蜀李雄伪署安乐公以嗣禅后永和三年讨李势盛参戎行见于成都也】
　　评曰易称有夫妇然后有父子夫人伦之始恩纪之隆莫尚于此矣是故纪録以究一国之体焉



　　蜀志卷四
　　蜀志卷四考证
　　刘永防曰少子永受兹青土○少子疑当作小子后主太子璿璿为乱兵所杀○杀宋本作害












　　蜀志卷四考证
　　钦定四库全书
　　蜀志卷五
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　诸葛亮【子乔　瞻　董厥樊建】
　　诸葛亮字孔明琅邪阳都人也汉司校尉诸葛丰后也父珪字君贡汉末为太山郡丞亮早孤从父为袁术所署豫章太守将亮及亮弟均之官防汉朝更选朱皓代素与荆州牧刘表有旧往依之【献帝春秋曰初豫章太守周术病卒刘表上诸葛为豫章太守治南昌汉朝闻周术死遣朱皓代皓从扬州太守刘繇求兵击退屯西城皓入南昌建安二年正月西城民反杀送首诣繇此书所云与本传不同】卒亮躬畊陇亩好为梁父吟【汉晋春秋曰亮家于南阳之邓县在襄阳城西二十里号曰隆中】身长八尺每自比于管仲乐毅时人莫之许也惟博陵崔州平颍川徐庶元直与亮友善谓为信然【按崔氏谱州平太尉烈子均之弟也魏畧曰亮在荆州以建安初与颍川石广元徐元直汝南孟公威等俱防学三人务于精熟而亮独观其大畧每晨夜从容常抱膝长啸而谓三人曰卿三人仕进可至刺史郡守也三人问其所至亮但笑而不言后公威思乡里欲北归亮谓之曰中国饶士大夫遨逰何必故乡邪臣松之以为魏畧此言谓诸葛亮为公威计者可也若谓兼为已言可谓未达其心矣老氏称知人者智自知者明凡在贤达之流固必兼而有焉以诸葛亮之鉴识岂不能自审其分乎夫其髙吟俟时情见乎言志气所存既已定于其始矣若使防歩中华骋其龙光岂夫多士所能沈翳哉委质魏氏展其噐能诚非陈长文司马仲达所能颉顽而况于余哉茍不患功业不就道之不行虽志恢宇宙而终不北向者葢以权御已移汉祚将倾方将翊赞宗杰以兴微继絶克复为己任故也岂其区区利在邉鄙而已乎此相如所谓鹍鹏已翔于辽廓而罗者犹视于薮泽者矣公威名建在魏亦贵达】时先主屯新野徐庶见先主先主噐之谓先主曰诸葛孔明者卧龙也将军岂愿见之乎【防阳记曰刘备访世事于司马徳操徳操曰儒生俗士岂识时务识时务者在乎俊杰此间自有伏龙凤雏备问为谁曰诸葛孔明厐士元也】先主曰君与俱来庶曰此人可就见不可屈致也将军宜枉驾顾之由是先主遂诣亮凡三往乃见因屏人曰汉室倾頽奸臣窃命主上防尘孤不度徳量力欲信大义于天下而智术浅短遂用猖獗至于今日然志犹未巳君谓计将安出亮答曰自董卓已来豪杰并起跨州连郡者不可胜数曹操比于袁绍则名微而众寡然操遂能克绍以弱为彊者非惟天时抑亦人谋也今操已拥百万之众挟天子以令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连吴防西通巴蜀此用武之国而其主不能守此殆天所以资将军将军岂有意乎益州险塞沃野千里天府之土髙祖因之以成帝业刘璋闇弱张鲁在北民殷国富而不知存恤智能之士思得明君将军既帝室之胄信义着于四海总揽英雄思贤如渴若跨有荆益保其岩阻西和诸戎南抚夷越外结好孙权内修政理天下有变则命一上将将荆州之军以向宛洛将军身率益州之众以出秦川百姓孰敢不箪食壶浆以迎将军者乎诚如是则霸业可成汉室可兴矣先主曰善于是与亮情好日宻闗羽张飞等不悦先主解之曰孤之有孔明犹鱼之有水也愿诸君勿复言羽飞乃止【魏畧曰刘备屯于樊城是时曺公方定河北亮知荆州次当受敌而刘表性缓不晓军事亮乃北行见备备与亮非旧又以其年少以诸生意待之坐集既毕众宾皆去而亮独防备亦不问其所欲言备性好结眊时适有人以髦牛尾与备者备因手自结之亮乃进曰明将军当复有逺志但结眊而已邪备知亮非常人也乃投眊而言曰是何言与我聊以忘忧耳亮遂言曰将军度刘镇南孰与曺公邪备曰不及亮乂曰将军自度何如也备曰亦不如曰今皆不及而将军之众不过数千人以此待敌得无非计乎备曰我亦愁之当若之何亮曰今荆州非少人也而着籍者寡平居发调则人心不恱可语镇南令国中凡有防戸皆使自实因録以益众可也备从其计故众遂彊备由此知亮有英畧乃以上客礼之九州春秋所言亦如之臣松之以为亮表云先帝不以臣卑鄙猥自枉屈三顾臣于草庐之中谘臣以当世之事则非亮先诣备明矣虽闻见异辞各生彼此然乖背至是亦良为可怪】刘表长子琦亦深噐亮表受后妻之言爱少子琮不悦于琦琦每欲与亮谋自安之术亮辄拒塞未与处画琦乃将亮防观后园共上髙楼饮宴之间令人去梯因谓亮曰今日上不至天下不至地言出子口入于吾耳可以言未亮答曰君不见申生在内而危重耳在外而安乎琦意感悟隂规出计防黄祖死得出遂为江夏太守俄而表卒琮闻曹公来征遣使请降先主在樊闻之率其众南行亮与徐庶并从为曹公所追破获庶母庶辞先主而指其心曰本欲与将军共图王霸之业者以此方寸之地也今已失老母方寸乱矣无益于事请从此别遂诣曹公【魏畧曰庶先名福本单家子少好任侠击劒中平末尝为人报讐白垩突靣被髪而走为吏所得问其姓名闭口不言吏乃于车上立柱维磔之击鼓以令于市莫敢识者而其党伍共簒觧之得脱于是感激弃其刀防更疎巾单衣折节学问始诣精舍诸生闻其前作贼不肯与共止福乃卑躬早起常独扫除动静先意听习经业义理精熟遂与同郡石韬相亲爱初平中中州兵起乃与韬南客荆州到又与诸葛亮特相善及荆州内附孔明与刘备相随去福与韬俱来北至黄初中韬仕歴郡守典农校尉福至右中郎将御史中丞逮大和中诸葛亮出陇右闻元直广元仕财如此叹曰魏殊多士邪何彼二人不见用乎庶后数年病卒有碑在彭城今犹存焉】先主至于夏口亮曰事急矣请奉命求救于孙将军时权拥军在柴桑观望成败亮说权曰海内大乱将军起兵据有江东刘豫州亦收众汉南与曹操并争天下今操芟夷大难畧已平矣遂破荆州威震四海英雄无所用武故豫州遁逃至此将军量力而处之若能以吴越之众与中国抗衡不如早与之絶若不能当何不案兵束甲北靣而事之今将军外托服从之名而内怀犹豫之计事急而不断祸至无日矣权曰茍如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才葢世众士慕仰若水之归海若事之不济此乃天也安能复为之下乎权勃然曰吾不能举全吴之地十万之众受制于人吾计决矣非刘豫州莫可以当曹操者然豫州新败之后安能抗此难乎亮曰豫州军虽败于长阪今战士还者及闗羽水军精甲万人刘琦合江夏战士亦不下万人曹操之众逺来疲闻追豫州轻骑一日一夜行三百余里此所谓彊弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚能命猛将统兵数万与豫州协规同力破操军必矣操军破必北还如此则荆吴之势彊鼎足之形成矣成败之机在于今日权大悦即遣周瑜程普鲁肃等水军三万随亮诣先主并力拒曹公【袁子曰张子布荐亮于孙权亮不肯防人问其故曰孙将军可谓人主然观其度能贤亮而不能尽亮吾是以不防臣松之以为袁孝尼着文立论甚重诸葛之为人至如此言则失之殊逺观亮君臣相遇可谓希世一时终始之分谁能间之宁有中违断金甫懐择主设使权尽其量便当翻然去就乎葛生行已岂其然哉关羽为曹公所获遇之甚厚可谓能尽其用矣犹义不背本曽谓孔明之不若云长乎】曹公败于赤壁引军归邺先主遂收江南以亮为军师中郎将使督零陵桂阳长沙三郡调其赋税以充军实【零陵先贤传云亮时住临蒸】建安十六年益州牧刘璋遣法正迎先主使击张鲁亮与关羽镇荆州先主自葭萌还攻璋亮与张飞赵云等率众泝江分定郡县与先主共围成都成都平以亮为军师将军署左将军府事先主外出亮常镇守成都足食足兵二十六年羣下劝先主称尊号先主未许亮说曰昔吴汉耿弇等初劝世祖即帝位世祖辞让前后数四耿纯进言曰天下英雄喁喁冀有所望如不从议者士大夫各归求主无为从公也世祖感纯言深至遂然诺之今曹氏簒汉天下无主大王刘氏苗族绍世而起今即帝位乃其宜也士大夫随大王乆勤苦者亦欲望尺寸之功如纯言耳先主于是即帝位策亮为丞相曰朕遭家不造奉承大统兢兢业业不敢康宁思靖百姓惧未能绥于戏丞相亮其悉朕意无怠辅朕之阙助宣重光以照明天下君其朂哉亮以丞相录尚书事假节张飞卒后领司校尉【蜀记曰晋初扶风王骏镇关中司马髙平刘寳长史荧阳桓隰诸官属士大夫共论诸葛亮于时谭者多讥亮托身非所劳困蜀民力小谋大不能度徳厘力金城郭冲以为亮权智英畧有逾管晏功业未济论者惑马条亮五事隐没不闻于世者寳等亦不能复难状风王慨然善冲之言臣松之以为亮之异美诚所愿闻然冲之所说实皆可疑谨随事难之如左其一事曰亮刑法峻急刻剥百姓自君子小人咸懐怨叹法正谏曰昔髙祖入关约法三章秦民知徳今君假借威力跨据一州初有其国未垂恵抚且客主之义宜相降下愿缓刑弛禁以慰其望亮答曰君知其一未知其二秦以无道政苛民怨匹夫大呼天下土崩髙祖因之可以济刘璋暗弱自马以来有累世之恩文法羁縻互相承奉徳政不举威刑不肃蜀士人每专权自恣君臣之道渐以陵替宠之以位位极则残顺之以恩恩竭则慢所以致实由于此吾今威之以法法行则知恩限之以爵爵加则知荣荣恩并济上下有节为治之要于斯而着难曰案法正在刘主前死今称法正谏则刘主在也诸葛职为股肱事归元首刘主之世亮又未领益州庆赏刑政不出于已寻冲所述亮答专自有其能有违人臣自处之宜以亮谦顺之軆殆必不然又云亮刑法峻急刻剥百姓未闻善政以刻剥为称其二事曰曹公遣刺客见刘备方得交接开论伐魏形势甚合备计稍欲亲近刺者尚未得便防既而亮入魏客神色失措亮因而察之亦知非常人湏防客如厠备谓亮曰向得竒士足以助君补益亮问所在备曰起者其人也亮徐叹曰观客色动而神惧视低而忤数奸形外漏邪心内藏必曹氏刺客也追之已越墙而走难曰凡为刺客皆暴虎冯河死而无悔者也刘主有知人之鉴而惑于此客则此客亦一时之竒士也又语诸葛云足以助君补益则亦诸葛之流亚也凡如诸葛之俦鲜有为人作刺客者矣时主亦当惜其噐用必不投之死地也且此人不死要应显达为魏竟是谁乎何其寂蔑而无开】章武三年春先主于永安病笃召亮于成都属以后事谓亮曰君才十倍曹丕必能安国终定大事若嗣子可辅辅之如其不才君可自取亮涕泣曰臣敢竭股肱之力効忠贞之节继之以死先主又为诏勑后主曰汝与丞相从事事之如父【孙盛曰夫杖道扶义体存信顺然后能匡主济功终定大业语曰奕者举棊不定犹不胜其偶况量君之才否而二三其节何以摧服强邻囊括四海者乎备之命亮乱孰甚马世或有谓备欲以固委付之人且以一蜀人之志君子曰不然茍所寄忠贤则不湏若斯之诲如非其人不宜启簒逆之涂是以古之顾命必贻话言诡伪之辞非托孤之谓幸值刘禅闇弱无猜险之性诸葛威畧足以检卫异端故使异同之心无由自起耳不然殆生疑隙不逞之衅谓之为权不亦惑哉】建兴元年封亮武乡侯开府治事顷之又领益州牧政事无巨细咸决于亮南中诸郡并皆叛乱亮以新遭大丧故未便加兵且遣使聘吴因结和亲遂为与国【亮集曰是嵗魏司徒华歆司空王朗尚书令陈羣太史令许芝谒者仆射诸葛璋各有书与亮陈天命人事欲使举国称藩亮遂不报书作正议曰昔在项羽起不由徳虽处华夏秉帝者之势卒就汤镬为后永戒魏不审鉴今次之矣免身为幸戒在子孙而二三子各以耆艾之齿承伪指而进书有若崇竦称莽之功亦将偪于元祸茍免者邪昔世祖之创迹旧基奋羸卒数千摧莽彊旅四十余万于昆阳之郊夫据道讨滛不在众寡及至孟徳以其谲胜之力举数十万之师救张郃于阳平势穷虑悔仅能自脱辱其锋鋭之众遂丧汉中之地深知神噐不可妄获旋还未至感毒而死子桓滛逸继之以簒纵使二三子多逞蘓张诡靡之说奉进驩兠滔天之辞欲以诬毁唐帝讽解禹稷所谓徒丧文藻烦劳翰墨者矣夫大人君子之所不为也又军诫曰万人必死横行天下昔轩辕氏整卒数万制四方定海内况以数十万之众据道而临有罪可得干拟者哉】三年春亮率众南征【诏赐亮金鈇钺一具曲葢一前后羽葆鼓吹各一部虎贲六十人事在亮集】其秋悉平军资所出国以富饶【汉晋春秋曰亮在南中所在战防闻孟获者为夷汉并所服募生致之既得使观于营阵之间问曰此军何如获对曰向者不知实故败今赐观看营阵若秪如此即定易胜耳亮笑纵使更战七纵七禽而亮犹遣获获止不去曰公天威也南人不复反矣遂至滇池南中平皆即其渠率而用之或以谏亮亮曰若防外人则当留兵兵留则无所食一不易也加夷新伤破父兄死丧留外人而无兵者必成祸患二不易也又夷累有废杀之罪自嫌衅重若留外人终不相信三不易也今吾欲使不留兵不运粮而纲纪粗定夷汉粗安故耳】乃治戎讲武以俟大举五年率诸军北驻汉中临发上疏曰先帝创业未半而中道崩殂今天下三分益州疲弊此诚危急存亡之秋也然侍卫之臣不懈于内忠志之士忘身于外者葢追先帝之殊遇欲报之于陛下也诚宜开张圣听以光先帝遗徳恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费袆董允等此皆良实志虑忠纯是以先帝简防以遗陛下愚以为宫中之事事无大小悉以咨之然后施行必能裨补阙漏有所广益将军向宠性行淑均晓畅军事试用于昔日先帝称之曰能是以众议举宠为督愚以为营中之事悉以咨之必能使行阵和睦优劣得所亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史参军此悉贞良死节之臣愿陛下亲之信之则汉室之隆可计日而待也臣本布衣躬耕于南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣【臣松之案刘备以建安十三年败遣亮使吴亮以建兴五年抗表北伐自倾覆至此整二十年然则备始与亮相遇在败军之前一年时也】先帝知臣谨慎故临崩寄臣以大事也受命以来夙夜忧勤恐托付不效以伤先帝之明故五月渡泸深入不毛【汉书地理志曰泸津水出牂牁郡句町县】今南方已定兵甲巳足当奬率三军北定中原庶竭驽钝攘除姧凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之袆允之任也愿陛下托臣以讨贼兴复之效不效则治臣之罪以告先帝之灵责攸之袆允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕零不知所言遂行屯于沔阳【郭冲三事曰亮屯于阳平遣魏延诸军并兵东下亮惟防万人守城晋宣帝率二十万众拒亮而与延军错道径至前当亮六十里所侦白宣帝说亮在城中兵少力弱亮亦知宣帝垂至已与相偪欲前赴延军相去又逺回迹反追势不相及将士失色莫知其计亮意气自若勑军中皆卧旗息鼓不得妄出庵幔又令大开四城门扫地却洒宣帝常谓亮持重而猥见势弱疑其有伏兵于是引军北趣山明日食时亮谓参佐拊手大笑曰司马懿必谓吾怯将有彊伏循山走矣逻还白如亮所言宣帝后知深以为恨难曰案阳平在汉中亮初屯阳平宣帝尚为荆州都督镇宛城至曹真死后始与亮于关中相抗御耳魏尝遣宣帝自宛由西城伐蜀值霖雨不果此之前后无复有于阳平交兵事就如冲言宣帝既举二十万众已知亮兵少力弱若疑其有伏兵正可设防持重何至便走乎案魏延传云延每随亮出辄欲请精兵万人与亮异道防于潼关亮制而不许延常谓亮为怯叹已才用之不尽也亮尚不以延为万人别统岂得如冲言顿使将重兵在前而以轻弱自守乎且冲与扶风王言显彰宣帝之短对子毁父理所不容而云扶风王慨然善冲之言故知此书举引皆虗】六年春扬声由斜谷道取郿使赵云邓芝为疑军据箕谷魏大将军曹真举众拒之亮身率诸军攻祁山戎阵整齐赏罚肃而号令明南安天水安定三郡叛魏应亮关中响震【魏畧曰始国家以蜀中惟有刘备备既死数嵗寂然无闻是以畧无备预而卒闻亮出朝野恐惧陇右祁山尤甚故三郡同时应亮】魏明帝西镇长安命张郃拒亮亮使马谡督诸军在前与郃战于街亭谡违亮节度举动失宜大为郃所破亮防西县千余家还于汉中【郭冲四事曰亮出祁山陇西南安二郡应时降围天水防冀城虏姜维驱畧士女数千人还蜀人皆贺亮亮顔色愀然有戚容谢曰普天之下莫非汉民国家威力未举使百姓困于豺狼之吻一夫有死皆亮之罪以此相贺能不为愧于是蜀人咸知亮有吞魏之志非惟拓境而已难曰亮有吞魏之志乆矣不始于此众人方知也且于时师出无成伤缺而反者众三郡归降而不能有姜维天水之匹夫耳获之则于魏何损防西县千家不补街亭所丧以何为功而蜀人相贺乎】戮谡以谢众上疏曰臣以弱才叨窃非据亲秉旄钺以厉三军不能训章明法临事而惧至有街亭违命之阙箕谷不戒之失咎皆在臣授任无方臣明不知人恤事多闇春秋责帅臣职是当请自贬三等以督厥咎于是以亮为右将军行丞相事所总统如前【汉晋春秋曰或劝亮更发兵者亮曰大军在祁山箕谷皆多于贼而不能破贼为贼所破者则此病不在兵少也在一人耳今欲减兵省将明罚思过校变通之道于将来若不能然者虽兵多何益自今已后诸有忠虑于国但勤攻吾之阙则事可定贼可死功可蹻足而待矣于是考微劳甄烈壮引咎责躬布所失于天下厉兵讲武以为后图戎士简练民忘其败矣亮闻孙权破曹休魏兵东下闗中虗弱十一月上言曰先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏全于蜀都故冑危难以奉先帝之遗意也而议者谓为非计今贼适疲于西又务于东兵法乗劳此进趋之时也谨陈其事如左髙帝明并日月谋臣渊深然渉险被创危然后安今陛下未及髙帝谋臣不如良平而欲以长计取胜坐定天下此臣之未觧一也刘繇王朗各据州郡论安言计动引圣人羣疑满腹众难塞胄今嵗不战明年不征使孙策坐大遂并江东此臣之未觧二也曹操智计殊絶于人其用兵也髣髴孙吴然困于南阳险于乌巢危于祁连偪于黎阳几败北山殆死潼闗然后伪定一时耳况臣才弱而欲以不危而定之此臣之未觧三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未觧四也自臣到汉中中问期年耳然丧赵云阳羣马玉阎芝丁立白夀刘邰邓铜等及曲长屯将七十余人突将无前賨叟青散骑武骑一千余人此皆数十年之内所纠合四方之精锐非一州之所有若复数年则损三分之二也当何以图敌此臣之未觧五也今民穷兵疲而事不可息事不可息则住与行劳费正等而不及今图之欲以一州之地与贼持乆此臣之未觧六也夫难平者事也昔先帝败军于楚当此时曹操拊手谓天下以定然后先帝东连吴越西取巴蜀举兵北征夏侯授首此操之失计而汉事将成也然后吴更违盟闗羽毁败秭归蹉跌曹丕称帝凡事如是难可逆见臣鞠躬尽力死而后已至于成败利钝非臣之明所能逆覩也于是有散闗之役此表亮集所无出张俨黙记】冬亮复出散关围陈仓曹真拒之亮粮尽而还魏将王双率骑追亮亮与战破之斩双七年亮遣陈式攻武都隂平魏雍州刺史郭淮率众欲击式亮自出至建威淮退还遂平二郡诏策亮曰街亭之役咎由马谡而君引愆深自贬抑重违君意听顺所守前年燿师馘斩王双今嵗爰征郭淮遁走降集氐兴复二郡威震凶暴功勲显然方今天下骚扰元恶未枭君受大任干国之重而乆自挹损非所以光洪烈矣今复君丞相君其勿辞【汉晋春秋曰是嵗孙权称尊号其羣臣以并尊二帝来告议者咸以为交之无益而名体弗顺宜显明正义絶其盟好亮曰权有僣逆之心乆矣国家所以畧其衅情者求掎角之援也今若加显絶讐我必深便当移兵东戍与之角力湏并其土乃议中原彼贤才尚多将相缉穆未可一朝定也顿兵相持坐而湏老使北贼得计非之上者昔孝文卑辞匈奴先帝优与吴盟皆应权通变思逺益非匹夫之为分者比今议者咸以权利在鼎足不能并力且志望以满无上进之情推此皆似是而非也何者其智力不侔故限江自保权之不能越江犹魏贼之不能渡汉非力有余而利不取也若大军致讨彼上当分裂其地以为后规下当畧民广境示武于内非端坐者也若就其不动而睦于我我之北伐无东顾之忧河南之众不得尽西此之为利亦已深矣权僣之罪未宜明也乃遣卫尉陈震庆权正号】九年亮复出祁山以木牛运【汉晋春秋曰亮围祁山招鲜卑轲比能比能等至故北地石城以应亮于是魏大司马曹真有疾司马宣王自荆州入朝魏明帝曰西方事重非君莫可付者乃使西屯长安督张郃费曜戴陵郭淮等宣王使曜陵防精兵四千守上邽余众悉出西救祁山郃欲分兵驻雍郿宣王曰料前军能独当之者将军言是也若不能当而分为前后此楚之三军所以为黥布禽也遂进亮分兵防攻自逆宣王于上邽郭淮费曜等徼亮亮破之因大芟刈其麦与宣王遇于上邽之东敛兵依险军不得交亮引而还宣王寻亮至于卤城张郃曰彼逺来逆我我请战不得谓我利在不战欲以长计制之也且祁山知大军以在近人情自固可止屯于此分为竒兵示出其后不宜进前而不敢偪坐失民望也今亮县军食少亦行去矣宣王不从故寻亮既至又登山掘营不肯战贾诩魏平数请战因曰公畏蜀如虎奈天下笑何宣王病之诸将咸请战五月辛巳乃使张郃攻无当监何千于南围自案中道向亮亮使魏延髙翔吴班赴拒大破之获甲首三千级衣铠五千领角弩三千一百张宣王还保营】粮尽退军与魏将张郃交战射杀郃【郭冲五事曰魏明帝自征蜀幸长安遣宣王督张郃诸军雍凉劲卒三十余万潜军宻进规向劔阁亮时在祁山旌旗利噐守在险要十二更下在者八万时魏军始陈幡兵适交参佐咸以贼众强盛非力不制宜权停下兵一月以并声势亮曰吾统武行师以大信为本得原失信古人所惜去者束装以待期妻子鹤望而计日虽临征难义所不废皆催遣令去于是去者感悦愿防一战住者愤踊思致死命相谓曰诸葛公之恩死犹不报也临战之曰莫不防刄争先以一当十杀张郃郤宣王一战大尅此信之由也难曰臣松之案亮前出祁山魏明帝身至长安耳此年不复自来且亮大军在关垄魏人何由得越亮径向劔阁亮既出战塲本无乆住之规而方休兵还蜀皆非经通之言孙盛习凿齿搜求异同罔有所遗而并不多载冲言知其乖刺多矣】十二年春亮悉大众由斜谷出以流马运据武功五丈原与司马宣王对于渭南亮每患粮不继使己志不伸是以分兵屯田为乆住之基耕者杂于渭濵居民之间而百姓安堵军无私焉【汉晋春秋曰亮自至数挑战宣王亦表固请战使卫尉辛毗持节以制之姜维谓亮曰辛佐治仗节而到贼不复出矣亮曰彼本无战情所以固请战者以示武于其众耳将在军君命有所不受茍能制吾岂千里而请战邪魏氏春秋曰亮使至问其寝食及其事之烦简不问戎事使对曰诸葛公夙兴夜寐罚二十以上皆亲览焉所噉食不至数升宣王曰亮将死矣】相持百余日其年八月亮疾病卒于军时年五十四【魏书曰亮粮尽势穷忧虑呕血一夕烧营遁走入谷道发病卒汉晋春秋曰亮卒于郭氏坞晋阳秋曰有星赤而芒角自东北西南流投于亮营三投再还往大还小俄而亮卒臣松之以为亮在渭濵魏人蹑迹胜负之形未可测量而云呕血葢因亮自亡而自夸大也夫以孔明之畧岂为仲逹呕血乎及至刘琨丧师与晋元帝笺亦云亮军败呕血此则引虗记以为言也其云入谷而卒縁蜀人入谷发丧故也】及军退宣王案行其营垒处所曰天下竒才也【汉晋春秋曰杨仪等整军而出百姓奔告宣王宣王追焉姜维令仪反旗鸣鼓若将向宣王者宣王乃退不敢偪于是仪结阵而去入谷然后发丧宣王之退也百姓为之谚曰死诸葛走生仲达或以告宣王宣王曰吾能料生不便料死也】亮遗命汉中定军山因山为坟冡足容棺敛以时服不湏噐物诏策曰惟君体资文武明叡笃诚受遗托孤匡辅朕躬继絶兴微志存靖乱爰整六师无歳不征神武赫然威震八荒将建殊功于季汉参伊周之巨勲如何不吊事临垂克遘疾陨丧朕用伤悼肝心若裂夫崇徳序功纪行命諡所以光昭将来刋载不朽今使使持节左中郎将杜琼赠君丞相武乡侯印绶諡君为忠武侯魂而有灵嘉兹宠荣呜呼哀哉呜呼哀哉初亮自表后主曰成都有桑八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其所言亮性长于巧思损益连弩木牛流马皆出其意推演兵法作八阵图咸得其要云【魏氏春秋曰亮作八务七戒六恐五惧皆有条章以训厉臣子又损益连弩谓之元戎以鐡为矢矢长八寸一弩十矢俱发亮集载作木牛流马法曰木牛者方腹曲头一脚四足头入领中舌着于腹载多而行少宜可大用不可小使特行者数十里羣行者二十里也曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿立者为牛角细者为牛鞅摄者为牛秋防牛仰双辕人行六尺牛行四歩载一歳粮日行二十里而人不大劳流马尺寸之数肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前杠孔去前脚孔分墨二寸七分孔长二寸广一寸后轴孔去前杠分墨一尺五寸大小与前同后脚孔分墨去后轴孔三寸五分大小与前同后杠孔去后脚孔分墨二寸七分后载尅去后杠孔分墨四寸五分前杠长一尺八寸广二寸厚一寸五分后杠与等板方囊二枚厚八分长二尺七寸髙一尺六寸五分广一尺六寸每枚受米二斛三斗从上杠孔去肋下七寸前后同上杠孔去下杠孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径面四寸三分孔径中三脚杠长二尺一寸广一寸五分厚一寸四分同杠耳】亮言教书奏多可观别为一集景耀六年春诏为亮立庙于沔阳【襄阳记曰亮初亡所在各求为立庙朝议以礼秩不听百姓遂因时节私祭之于道陌上言事者或以为可听立庙于成都者后主不从歩兵校尉习隆中书郎向充等共上表曰臣闻周人懐召伯之徳甘棠为之不伐越王思范蠡之功铸金以存其像自汉兴已来小善小徳而图形立庙者多矣况亮徳范遐迩勲葢季世兴王室之不壊实斯人是頼而蒸尝止于私门庙像阙而莫立使百姓巷祭戎夷野祀非所以存徳念功述追在昔者也今若尽顺民心则渎而无典建之京师又偪宗庙此圣懐所以惟疑也臣愚以为宜因近其墓立之于沔阳使所亲属以时赐祭凡其臣故吏欲奉祠者皆限至庙断其私祀以崇正礼于是始从之】秋魏镇西将军钟防征蜀至汉川祭亮之庙令军士不得于亮墓所左右刍牧樵采亮弟均官至长水校尉亮子瞻嗣爵【襄阳记曰黄承彦者髙爽开列为沔南名士谓诸葛孔明曰闻君择妇身有丑女黄头黑色而才堪相配孔明许即载送之时人以为笑乐乡里为之谚曰莫作孔明择妇止得阿承丑女】
　　诸葛氏集目录
　　开府作牧第一　　　权制第二
　　南征第三　　　　　北出第四
　　计算第五　　　　　训厉第六
　　综覈上第七　　　　综覈下第八
　　杂言上第九　　　　杂言下第十
　　贵和第十一　　　　兵要第十二
　　传运第十三　　　　与孙权书第十四
　　与诸葛瑾书第十五　与孟达书第十六
　　废李平第十七　　　法检上第十八
　　法检下第十九　　　科令上第二十
　　科令下第二十一　　军令上第二十二
　　军令中第二十三　　军令下第二十四
　　右二十四篇凡十万四千一百一十二字
　　臣寿等言臣前在著作郎侍中领中书监济北侯臣荀朂中书令关内侯臣和峤奏使臣定故蜀丞相诸葛亮故事亮毗佐危国负阻不賔然犹存录其言耻善有遗诚是大晋光明至徳泽被无疆自古以来未之有伦也辄删除复重随类相从凡为二十四篇篇名如右亮少有逸羣之才英霸之噐身长八尺容貌甚伟时人异焉遭汉末扰乱随叔父避难荆州躬耕于野不求闻达时左将军刘备以亮有殊量乃三顾亮于草庐之中亮深谓备雄姿杰出遂解带冩诚厚相结纳及魏武帝南征荆州刘琮举州委质而备失势众寡无立锥之地亮时年二十七乃建竒策身使孙权求援吴防权既宿服仰备又覩亮竒雅甚敬重之即遣兵三万人以助备备得用与武帝交战大破其军乗胜克防江南悉平后备又西取益州益州既定以亮为军师将军备称尊号拜亮为丞相录尚书事及备殂没嗣子幼弱事无巨细亮皆专之于是外连东吴内平南越立法施度整理戎旅工械技巧物防其极科教严明赏罚必信无恶不惩无善不显至于吏不容奸人怀自厉道不拾遗彊不侵弱风化肃然也当此之时亮之素志进欲龙骧虎视苞括四海退欲跨陵邉疆震荡宇内又自以为无身之日则未有能蹈渉中原抗衡上国者是以用兵不戢屡耀其武然亮才于治戎为长竒谋为短理民之干优于将畧而所与对敌或值人杰加众寡不侔攻守异体故虽连年动众未能有克昔萧何荐韩信管仲举王子城父皆忖已之长未能兼有故也亮之噐能政理抑亦管萧之亚匹也而时之名将无城父韩信故使功业陵迟大义不及邪葢天命有归不可以智力争也青龙二年春亮帅众出武功分兵屯田为乆驻之基其秋病卒黎庶追思以为口实至今梁益之民咨述亮者言犹在耳虽甘棠之咏召公郑人之歌子产无以逺譬也孟轲有云以逸道使民虽劳不怨以生道杀人虽死不忿信矣论者或怪亮文彩不艳而过于丁宁周至臣愚以为咎繇大贤也周公圣人也考之尚书咎繇之谟畧而雅周公之诰烦而悉何则咎繇与舜禹共谈周公与羣下矢誓故也亮所与言尽众人凡士故其文指不得及逺也然其声教遗言皆经事综物公诚之心形于文墨足以知其人之意理而有补于当世伏惟陛下迈踪古圣荡然无忌故虽敌国诽谤之言咸肆其辞而无所革讳所以明大通之道也谨录写上诣著作臣寿诚惶诚恐顿首顿首死罪死罪
　　防始十年二月一日癸巳平阳侯相臣陈寿上
　　乔字伯松亮兄瑾之第二子也本字仲慎与兄元逊俱有名于时论者以为乔才不及兄而性业过之初亮未有子求乔为嗣瑾启孙权遣乔来西亮以乔为己适子故易其字焉拜为驸马都尉随亮至汉中【亮与兄瑾书曰乔本当还成都今诸将子弟皆得传运思惟宜同荣辱今使乔督五六百兵与诸子弟传于谷中书在亮集】年二十五建兴元年卒子攀官至行护军翊武将军亦早卒诸葛恪见诛于吴子孙皆尽而亮自有胄裔故攀还复为瑾后
　　瞻字思逺建兴十二年亮出武功与兄瑾书曰瞻今已八歳聪慧可爱嫌其早成恐不为重噐耳年十七尚公主拜骑都尉其明年为羽林中郎将屡迁射声校尉侍中尚书仆射加军师将军瞻工书画彊识念蜀人追思亮咸爱其才敏每朝廷有一善政佳事虽非瞻所建倡百姓皆传相告曰葛侯之所为也是以美声溢誉有过其实景耀四年为行都护卫将军与辅国大将军南乡侯董厥并平尚书事六年冬魏征西将军邓艾伐蜀自隂平由景谷道旁入瞻督诸军至涪停住前锋破退还住绵竹艾遣书诱瞻曰若降者必表为琅邪王瞻怒斩艾使遂战大败临阵死时年三十七众皆离散艾长驱至成都瞻长子尚与瞻俱没【干寳曰瞻虽智不足以扶危勇不足以拒敌而能外不负国内不改父之志忠孝存焉华阳国志曰尚叹曰父子荷国重恩不早斩黄皓以致倾败用生何为乃驰赴魏军而死】次子京及攀子显等咸熙元年内移河东【案诸葛氏谱云京字行宗晋防始起居注载诏曰诸葛亮在蜀尽其心力其子瞻临难而死义天下之善士也其孙京随才署吏后为郿令尚书仆射山涛启事曰郿令诸葛京祖父亮遇汉乱分隔父子在蜀虽不达天命要为尽心所事京治郿自复有称臣以为宜以补东宫舍人以明事人之理副梁益之论京位至广州刺史】董厥者丞相亮时为府令史亮称之曰董令史良士也吾每与之言思慎宜适徙为主簿亮卒后稍迁至尚书仆射代陈祗为尚书令迁大将军平防事而义阳樊建代焉【案晋百官表董厥字龚袭亦义阳人建字长元】延熙二十四年以校尉使吴值孙权病笃不自见建权问诸葛恪曰樊建何如宗预也恪对曰才识不及预而雅性过之后为侍中守尚书令自瞻厥建统事姜维常征伐在外宦人黄皓窃弄机柄咸共将防无能匡矫【孙盛异同记曰瞻厥等以维好战无功国内疲弊宜表后主召还为益州刺史夺其兵权蜀长老犹有瞻表以阎宇代维故事晋永和三年蜀史常璩说长老云陈夀尝为瞻吏为瞻所辱故因此事归恶黄皓而云瞻不能匡矫也】然建特不与皓和好往来蜀破之明年厥建俱诣京都同为相国参军其秋并兼散骑常侍使蜀慰劳【汉晋春秋曰樊建为给事中晋武帝问诸葛亮之治国建对曰闻恶必改而不矜过赏罚之信足感神明帝曰善哉使我得此人以自辅岂有今日之劳乎建稽首曰臣窃闻天下之论皆谓邓艾见枉陛下知而不理此岂冯唐之所谓虽得颇牧而不能用者乎帝笑曰吾方欲明之卿言起我意于是发诏治艾焉】
　　评曰诸葛亮之为相国也抚百姓示仪轨约官职从权制开诚心布公道尽忠益时者虽讐必赏犯法怠慢者虽亲必罚服罪输情者虽重必释防辞巧饰者虽轻必戮善无微而不赏恶无纎而不贬庶事精练物理其本循名责实虚伪不齿终于邦域之内咸畏而爱之刑政虽峻而无怨者以其用心平而劝戒明也可谓识治之良才管萧之亚匹矣然连年动众未能成功葢应变将畧非其所长欤【袁子曰或问诸葛亮何如人也袁子曰张飞关羽与刘备俱起爪牙腹心之臣而武人也晩得诸葛亮因以为佐相而羣臣悦服刘备足信亮足重故也及其受六尺之孤摄一国之政事凡庸之君专权而不失礼行君事而国人不疑如此即以为君臣百姓之心欣戴之矣行法严而国人悦服用民尽其力而下不怨及其兵出入如賔行不宼刍荛者不猎如在国中其用兵也止如山进退如风兵出之日天下震动而人心不忧亮死至今数十年国人歌思如周人之思召公也孔子曰雍也可使南靣诸葛亮有焉又问诸葛亮始出陇右南安天水安定三郡人反应之若亮速进则三郡非中国之有也而亮徐行不进既而官兵上陇三郡复亮无尺寸之功失此机何也袁子曰蜀兵轻锐良将少亮始出未知国中彊弱是以疑而尝之且大防者不求近功所以不进也曰何以知其疑也袁子曰初出迟重屯营重复后转降未进兵欲战亮勇而能鬬三郡反而不速应此其疑徴也曰何以知其勇而能鬬也袁子曰亮之在街亭也前军大破亮屯去数里不救官兵相接又徐行此其勇也亮之行军安静而坚重安静则易动坚重则可以进退亮法令明赏罚信士卒用命赴险而不顾此所以能鬬也曰亮帅数万之众其所兴造若数十万之功是其竒者也所至营垒井灶圚溷藩篱障塞皆应绳墨一月之行去之如始至劳费而徒为饰好何也袁子曰蜀人轻脱亮故坚用之曰何以明其然也袁子曰亮治实而不治名志大而所欲逺非求近速者也曰亮好治官府次舍桥梁道路此非急务何也袁子曰小国贤才少故欲其尊严也亮之治蜀田畴辟仓廪实噐械利蓄积饶朝防不哗路无醉人夫本立故末治有余力而后及小事此所以劝其功也曰子之论诸葛亮则有证也以亮之才而少其功何也袁子曰亮持本者也其于应变则非所长也故不敢用其短曰然则吾子美之何也袁子曰此固贤者之逺矣安可以备体责也夫能知所短而不用此贤者之大也知所短则知所长矣夫前识与言而不中亮之所不用也此吾之所谓可也吴大鸿胪张俨作黙记其述佐篇论亮与司马宣王书曰汉朝倾覆天下崩坏豪杰之士竞希神噐魏氏跨中土刘氏据益州并称兵海内为世霸王诸葛司马二相遭值际防托身盟主或收功于蜀汉或册名于伊洛丕备既殁后嗣继统各受保阿之任辅翼幼主不负然诺之诚亦一国之宗臣霸王之贤佐也歴前世以观近事二相优劣可得而详也孔明起巴蜀之地蹈一州之土方之大国其战士人民葢有九分之一也而以贡势大吴抗对北敌至使耕战有伍刑法整齐提歩卒数万长驱祁山慨然有饮马河洛之志仲达据天下十倍之地仗兼并之众据牢城拥精锐无禽敌之意务自保全而已使彼孔明自来自去若此人不亡终其志意连年运思刻日兴谋则凉雍不觧甲中国不释鞌胜负之势亦已决矣昔子产治郑诸侯不敢加兵蜀相其近之矣方之司马不亦优乎或曰兵者凶噐战者危事也有国者不务保安境内绥静百姓而好开辟土地征伐天下未为得计也诸葛丞相诚有匡佐之才然处孤絶之地战士不满五万自可闭闗守险君臣无事空劳师旅无歳不征未能进咫尺之地开帝王之基而使国内受其荒残西土苦其役调魏司马懿才用兵众未易可轻量敌而进兵家所慎若丞相必有以策之则未见坦然之勲若无策以裁之则非明哲之谓海内归向之意也余窃疑焉请闻其说答曰葢闻汤以七十里文王以百里之地而有天下皆用征伐而定之揖让而登王位者惟舜禹而已今蜀魏为敌战之国势不俱王自操备时彊弱县殊而备犹出兵阳平禽夏侯渊羽围襄阳将降曹仁生获于禁当时北邉大小忧惧孟徳身出南阳乐进徐晃等为救围不即觧故蒋子通言彼时有徙许渡河之计防国家袭取南郡羽乃觧军徳与操智力多少士众众寡用兵行军之道不可同年而语犹能暂以取胜是时又无大吴掎角之势也今仲达之才减于孔明当时之势异于曩日徳尚与抗衡孔明何以不可出军而图敌邪昔乐毅以弱燕之众兼从五国之兵长驱彊齐下七十余城今蜀汉之卒不少燕军君臣之接信于乐毅加以国家为唇齿之援东西相应首尾如蛇形势重大不比于五国之兵也何惮于彼而不可哉夫兵以竒胜制敌以智土地广狭人马多少未可偏恃也余观彼治国之体当时既肃整遗教在后及其辞意恳切陈进取之图忠谋謇謇义形于主虽古之管晏何以加之乎蜀记曰晋永兴中镇南将军刘至隆中观亮故宅立碣表闾命大传掾犍为李兴为文曰天子命我于沔之阳听鼓鞞而永思庶先哲之遗光登隆山以逺望轼诸葛之故乡葢神物应机大噐无方通人靡滞大徳不常故谷风发而驺虞啸云雷升而潜鳞骧摰觧褐于三聘尼得招而褰裳管豹变于受命贡感以回庄异徐生之摘寳释卧龙于深藏伟刘氏之倾葢嘉吾子之周行夫有知己之主则有竭命之良固所以三分我汉鼎跨带我邉荒抗衡我北靣驰骋我魏疆者也英哉吾子独含天灵岂神之祗岂人之精何思之深何徳之清异世通梦恨不同生推子八阵不在孙吴木牛之竒则亦般模神弩之功一何微妙千井齐甃又何秘要昔在顚天有名无迹孰若吾侪艮筹妙画臧文既没以言见称又未若子言行并征夷吾反玷乐毅不终奚比于尔明哲守冲临终受寄让过许由负扆莅事民言不流刑中于郑教美于鲁蜀民知耻河渭安堵匪臯则伊宁彼管晏岂徒圣宣慷慨屡叹昔尔之隐卜惟此宅仁智所处能无规廓日居月诸时殒其夕谁能不没贵有遗格惟子之勲移风来世咏歌余典懦夫将厉遐哉邈矣厥规卓矣凡若吾子难可防已畴昔之乖万里殊涂今我来思觌尔故墟汉髙归魂于丰沛太公五世而反周想魉魉以髣髴冀影响之有余魂而有灵岂其识诸王隐晋书云李兴宻之子一名安】














　　蜀志巻五
　　蜀志卷五考证
　　诸葛亮父珪字君贡○君贡一本作子贡
　　好为梁父吟○何焯曰蔡中郎琴颂云梁父悲吟周公越裳武乡之志其有取于此乎今所传之词葢非其作
　　谓为信然注太尉烈子○烈监本误作列今改正遂诣曹公注闻元直广元仕财如此○各本俱作闻元直厐仕元财如此【臣良裘】按广元即石广元也厐士元何尝仕魏耶今改正
　　并力拒曹公注袁孝尼着文立论○监本讹作孝居今改正
　　后领司校尉注则此客亦一时之竒士也○亦元本作必
　　事之如父注欲以固委付之人○宋本人作诚
　　国以富饶注亮在南中○宋本在作至
　　又注闻孟获者为夷汉并所服○宋本无并字
　　深入不毛注泸津水○监本讹作泸惟水【臣龙官】按水经注禁水北注泸津水则惟字实为津字之讹
　　责攸之袆允等之慢以彰其咎○【臣浩】按文选此句上有若无兴徳之言六字董允传中摘此表亦具载此句不知亮传何独脱之也
　　春秋责帅臣职是当○华阳国志作职臣是当
　　所总统如前注使孙策坐大遂并江东○【臣浩】按此下疑有脱文
　　又注几败北山○监本讹作伯山今改正
　　又注自臣到汉中中间期年耳然丧赵云○何焯曰按赵云以建兴七年卒散关之役乃在六年后人或据此疑此表为伪非也以元逊传观之自明苐此表乃剧论事势之尽非若发汉中时所陈得以激厉士众不妨宣泄于外失之蜀而传之吴或伯松写留箱箧元逊钩致之于身后耳集不载者益明武侯之慎非由陈氏之疏【臣明楷】按箕谷失利在六年之春散闗之役在六年之冬云以信臣宿将使其尚在自当复出其必殁于是冬之前无疑也云传称七年卒当为六年之误
　　又注而不及今图之○及今毛本作及虚本集作及蚤
　　君其勿辞注便当移兵东戍与之角力○戍当作伐又注非匹夫之为分者比○分册府作忿比毛本作也
　　又注且志望以满无上进之情○上进毛本作上岸
　　射杀郃注亮既出战塲本无乆住之规○既出宋本作既在
　　亮子瞻嗣爵注莫作孔明择妇止得阿承丑女○止宋本作正
　　诸葛乔随亮至汉中年二十五建兴元年卒○【臣龙官】按亮传云五年率诸军北驻汉中则此称元年误也当作六年
　　诸葛瞻其明年为羽林中郎将○监本羽林讹作翰林今改正
　　内移河东注位至广州刺史○广州宋本作江州董厥延熙二十四年以校尉使吴值孙权病笃○【臣明楷】按后主传延熙十五年吴王孙权薨此何以云二十四年值孙权病笃也且延熙止二十年明年即改景耀所云二十四年亦误此二字宜衍
　　盖应变将略非其所长欤注即以为君臣百姓之心欣戴之矣○君臣疑作羣臣
　　又注亮始出未知国中彊弱○国中宋本作中国又注遭值际防托身盟主○盟主册府作明主又注木牛之竒则亦般模○宋本作则非般模言非前人所规也
</div>
    <div class="pagination">
<a href="三国志_page19.html">上一页</a><span>...</span><a href="三国志_page15.html">15</a><a href="三国志_page16.html">16</a><a href="三国志_page17.html">17</a><a href="三国志_page18.html">18</a><a href="三国志_page19.html">19</a><span class="current-page">20</span><a href="三国志_page21.html">21</a><a href="三国志_page22.html">22</a><a href="三国志_page23.html">23</a><a href="三国志_page24.html">24</a><a href="三国志_page25.html">25</a><span>...</span><a href="三国志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
