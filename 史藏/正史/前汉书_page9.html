<!DOCTYPE html>
<html>
<head>
    <meta charset="UTF-8">
    <title>前汉书 - 第 9 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 9 页/共 74 页</h1>
    <div class="content">　　五年春南粤王尉佗自称南武帝【韦昭曰生以武爲号不稽古也师古曰此说非也成汤曰吾武甚因自号武王佗言武帝亦犹是耳何谓其不稽古乎○刘攽曰顔虽引成汤之言然未知汤果自号武王乎圣人者人与之名耳诗谓汤爲武王则亦犹书谓文王爲宁王耳岂自称之哉史记之言未可信也】秋八月淮阳王彊薨九月发河东上党骑屯北地六年春星昼见夏四月赦天下秩长陵令二千石【应劭曰长陵高祖陵尊之故增其令秩也】六月城长陵【张晏曰起县邑故筑城也师古曰此说非也黄图云长陵城周七里百八十歩因爲殿垣门四出及便殿掖庭诸官寺皆在中是即就陵爲城非止谓邑居也】匈奴寇狄道攻阿阳【师古曰狄道属陇西阿阳天水之县也今流俗书本或作河阳者非也】行五分钱【应劭曰所谓荚钱者○宋祁曰分字别本作铢非是武帝时始造五铢钱】
　　七年冬十二月匈奴寇狄道畧二千余人春正月丁丑赵王友幽死于邸己丑晦日有蚀之旣以梁王吕产爲相国赵王禄爲上将军立营陵侯刘泽爲琅邪王【○刘攽曰吕后外戚传惠帝崩吕后泣不下陈平用张辟彊计请以吕禄吕产为将将兵居南北军又云复杀高祖子赵幽王共王燕王遂立诸吕为王又云病困以禄为上将军居北军梁王产为相国居南军又刘泽传泽王与吕氏同时而此纪太后临朝便封王诸吕七年但记禄产将南北军参校前后知此之误也】夏五月辛未诏曰昭灵夫人太上皇妃也武哀侯【张晏曰高帝兄伯也】宣夫人高皇帝兄姊也【如淳曰皆追諡】号諡不称其议尊号丞相臣平等请尊昭灵夫人曰昭灵后武哀侯曰武哀王宣夫人曰昭哀后六月赵王恢自杀秋九月燕王建薨南越侵盗长沙遣隆虑侯灶将兵击之【应劭曰灶姓周高祖功臣也隆虑今林虑也后避殇帝讳故改之师古曰虑音庐】
　　八年春封中谒者张释卿为列侯【孟康曰宦官也如淳曰百官表谒者掌賔賛受事灌婴为中谒者后常以阉人为之诸官加中者多阉人也】诸中官宦者令丞皆赐爵关内侯食邑【如淳曰列侯出关就国关内侯但爵耳其有加异者与之关内之邑食其租税宣纪曰德武食邑是也师古曰诸中官凡阉人给事于中者皆是也宦者令丞宦者署之令丞】夏江水汉水溢流万余家秋七月辛巳皇太后崩于未央宫遗诏赐诸侯王各千金将相列侯下至郎吏各有差大赦天下上将军禄相国产颛兵秉政【师古曰颛读与专同】自知背高皇帝约【师古曰非刘氏而王非有功而侯】恐为大臣诸侯王所诛因谋作乱【○宋祁曰按蔡邕云皇子封为王者实古诸侯加号称王故云诸侯王封为侯者谓之诸侯】时齐悼惠王子朱虚侯章在京师以禄女为妇知其谋廼使人告兄齐王令发兵西章欲与太尉勃丞相平为内应以诛诸吕齐王遂发兵又诈琅邪王泽发其国兵并将而西产禄等遣大将军灌婴将兵击之婴至荥阳【○宋祁曰景德夲荥作荧】使人谕齐王与连和待吕氏变而共诛之【师古曰变谓发动也】太尉勃与丞相平谋以曲周侯郦商子寄与禄善使人劫商令寄绐説禄【师古曰绐诳也】曰高帝与吕后共定天下刘氏所立九王吕氏所立三王皆大臣之议事已布告诸侯王诸侯王以为宜今太后崩帝少足下不急之国守藩【师古曰之往也】廼为上将将兵留此为大臣诸侯所疑何不速归将军印以兵属太尉【师古曰属音之欲反】请梁王亦归相国印与大臣盟而之国齐兵必罢大臣得安足下高枕而王千里此万世之利也禄然其计使人报产及诸吕老人或以为不便计犹豫【师古曰犹兽名也尔雅曰犹知善登木此兽性多疑虑常居山中忽闻有声即恐有人且来害之每豫上树久之无人然后敢下须防又上如此非一故不决者称犹豫焉一曰陇西俗谓犬子为犹犬随人行每豫在前待人不得又来迎候故云犹豫也音几】未有所决禄信与俱出游过其姑吕【张晏曰音须师古曰吕后妹○宋祁曰吕樊哙妻封临光侯】怒曰汝为将而弃军吕氏今无处矣【师古曰言见诛灭无处所也处字或作类言无种类也】廼悉出珠玉宝器散堂下曰无为它人守也八月庚申平阳侯窋行御史大夫事【师古曰窋曺参子也音竹出反○刘攽曰按表及周昌传高后四年窋为御史大夫诛诸吕后免则非行也疑此纪误】见相国产计事郎中令贾寿使从齐来因数产【师古曰数责之也音数具反】曰王不早之国今虽欲行尚可得邪具以灌婴与齐楚合从状告产【师古曰齐楚俱在山东连兵西向欲诛诸吕亦犹六国为从以敌秦故言合从也从音子容反】平阳侯窋闻其语驰告丞相平太尉勃【○宋祁曰驰卲夲作以】勃欲入北军不得入襄平侯纪通尚符节【张晏曰纪通信子也尚主也今符节令也晋灼曰纪信焚死不见其后功臣表云纪通纪成之子以成死事故封侯师古曰晋説是也○刘攽曰高祖以善用人得天下岂宜忘纪信之功疑成者即信之一名】廼令持节矫内勃北军【师古曰矫诈也诈以天子之命也】勃复令郦寄典客刘揭说禄【应劭曰典客今大鸿胪也师古曰揭音竭】曰帝使太尉守北军欲令足下之国急归将军印辞去【○宋祁曰南夲作归印绶去】不然祸且起禄遂解印属典客【师古曰属音之欲反】而防兵授太尉勃勃入军门行令军中曰为吕氏右袒为刘氏左袒【师古曰袒脱衣袖而肉袒也左右者偏脱其一耳袒音徒旱反】军皆左袒勃遂将北军然尚有南军丞相平召朱虚侯章佐勃勃令章监军门令平阳侯告衞尉毋内相国产殿门产不知禄已去北军入未央宫欲为乱殿门弗内徘佪往来【师古曰俳佪犹傍偟不进之意也俳音裴】平阳侯驰语太尉勃勃尚恐不胜未敢诵言诛之【邓展曰诵言公言也】廼谓朱虚侯章曰急入宫衞帝章从勃请卒千人入未央宫掖门【师古曰非正门而在两旁若人之臂掖也】见产廷中日餔时遂击产【○宋祁曰越夲卲夲并无日字】产走天大风从官乱莫敢鬭者逐产杀之郎中府吏舍厠中【如淳曰百官表郎中令掌宫殿门户故其府在宫中后转为光禄勲】章已杀产帝令谒者持节劳章【师古曰慰问之】章欲夺节谒者不肯章廼从与载因节信驰斩长乐衞尉吕更始【师古曰因谒者所持之节用为信也章与谒者同车故为门者所信得入长乐宫】还入北军复报太尉勃勃起拜贺章曰所患独产今已诛天下定矣辛酉斩吕禄笞杀吕分部悉捕诸吕男女无少长皆斩之【师古曰分音扶问反】大臣相与隂谋以为少帝及三弟为王者皆非孝惠子复共诛之尊立文帝语在周勃高五王传
　　賛曰孝惠高后之时海内得离战国之苦君臣俱欲无为故惠帝拱已【师古曰垂拱而治】高后女主制政不出房闼【师古曰闼宫中小门音他曷反】而天下晏然刑罚罕用民务稼穑衣食滋殖【师古曰滋益也殖生也】







　　前汉书卷三
　　前汉书卷三考证
　　高后纪不可属天下注属委也○监本也字下衍也字今去
　　秩长陵令二千石注应劭○监本讹作邵今改正攻阿阳注狄道属陇西○狄讹地今改正
　　封中谒者张释卿为列侯○【臣召南】按张释卿恩泽侯表作张释无卿字燕王刘泽传作张卿无释字
　　八月庚申○通鉴考异曰八月当作九月
　　襄平侯纪通尚符节○刘攽曰疑成者即信之一名○【臣召南】按纪信与纪成自是两人后儒以信死节最烈没未得封故疑纪成即信耳不知纪成名字早着于鸿门间道走军之日其后战死好畤则功臣表有明文非死于荥阳也高祖于功臣以父死节封其子者三人一纪通以父成战死好畤一高景侯周成以父苛守荥阳骂项王死事一高梁侯郦疥以父食其説齐王死事纪信枞公宜有封爵而侯表无之必是其人并无子孙可封晋灼及师古说确有证据攽説非也













　　前汉书卷三考证
　　钦定四库全书
　　前汉书卷四
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　文帝纪第四
　　孝文皇帝【荀悦曰讳恒之字曰常应劭曰諡法慈惠爱民曰文○宋祁曰景德本民作人】高祖中子也母曰薄姬【如淳曰姬音怡众妾之总称汉官仪曰姬妾数百外戚传亦曰幸姬戚夫人臣瓒曰汉秩禄令及茂陵书姬并内官也秩比二千石位次婕妤下在八子上师古曰姬者本周之姓贵于众国之女所以妇人美号皆称姬焉故左氏传曰虽有姬姜无弃蕉萃姜亦大国女也后因总谓众妾为姬史记云高祖居山东时好美姬是也若姬是官号不应云幸姬戚夫人且外戚传备列后妃诸官无姬职也如云众妾总称则近之不当音怡宜依字读耳瓒説谬也】高祖十一年诛陈豨定代地立为代王【○宋祁曰越夲立字下有子恒二字】都中都十七年秋高后崩【张晏曰代王之十七年也】诸吕谋为乱欲危刘氏丞相陈平太尉周勃朱虚侯刘章等共诛之谋立代王语在高后纪高五王传大臣遂使人迎代王郎中令张武等议皆曰汉大臣皆故高帝时将习兵事多谋诈其属意非止此也【师古曰言常有异志也属意犹言注意也属音之欲反】特畏高帝吕太后威耳今已诛诸吕新喋血京师【服防曰喋音蹀屣履之蹀如淳曰杀人流血滂沱为喋血师古曰喋音大颊反本字当作蹀蹀谓履渉之耳】以迎大王为名实不可信愿称疾无徃以观其变中尉宋昌进曰羣臣之议皆非也夫秦失其政豪杰并起人人自以为得之者以万数然卒践天子位者刘氏也【师古曰卒终也】天下絶望一矣高帝王子弟地犬牙相制所谓盘石之宗也【师古曰犬牙言地形如犬之牙交相入也】天下服其彊二矣汉兴除秦烦苛约法令施德惠【师古曰约省也】人人自安难动摇三矣夫以吕太后之严立诸吕为三王擅权专制然而太尉以一节入北军一呼【师古曰呼叫也音火故反他皆类此】士皆袒左为刘氏畔诸吕卒以灭之此乃天授非人力也今大臣虽欲为变百姓弗为使【师古曰为音于伪反】其党宁能专一邪内有朱虚东牟之亲外畏吴楚淮南琅邪齐代之彊方今高帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计犹豫未定卜之兆得大横【应劭曰龟曰兆筮曰卦卜以荆灼龟文正横也】占曰大横庚庚余为天王夏啓以光【服防曰庚庚横貌也李竒曰庚庚其繇文也占谓其繇也张晏曰先是五帝官天下老则嬗贤至夏啓始传嗣能光先君之业文帝亦袭父迹言似啓也师古曰繇音丈救反本作籕籕书也谓读卜词○宋祁曰江南本注文张晏曰下有横谓无思不服庚更也更更言去诸侯而即帝位也二十字】代王曰寡人固已为王又何王乎卜人曰所谓天王者乃天子也于是代王乃遣太后弟薄昭见太尉勃勃等具言所以迎立王者【师古曰说所以迎代王之意也】昭还报曰信矣无可疑者代王笑谓宋昌曰果如公言乃令宋昌骖乘【师古曰乗车之法尊者居左御者居中又有一人处车之右以备倾侧是以戎事则称车右其余则曰骖乗骖者三也盖取三人为名义耳】张武等六人乗六乗传【张晏曰传车六乗也师古曰传音张恋反】诣长安至高陵止而使宋昌先之长安观变昌至渭桥【苏林曰在长安北三里】丞相已下皆迎昌还报代王乃进至渭桥羣臣拜谒称臣代王下拜太尉勃进曰愿请间【师古曰间容也犹今言中间也请容暇之顷当有所陈不欲于众显论也他皆类此】宋昌曰所言公公言之所言私王者无私太尉勃乃跪上天子玺代王谢曰至邸而议之【师古曰郡国朝宿之舍在京师者率名邸邸至也言所归至也音丁礼反他皆类此】闰月己酉入代邸【○刘攽曰己酉去诛诸吕三十七日矣】羣臣从至上议曰丞相臣平太尉臣勃大将军臣武【服虔曰柴武】御史大夫臣苍【文頴曰张苍】宗正臣郢【文頴曰刘郢】朱虚侯臣章东牟侯臣兴居典客臣揭【苏林曰刘揭也师古曰揭音竭】再拜言大王足下子等皆非孝惠皇帝子【师古曰不详其有爵位故总谓之子○宋祁曰注文不详南本作不许为长若云不详其有爵位则高后元年已封三王二侯而又为帝非不详也】不当奉宗庙臣谨请阴安侯【苏林曰髙帝兄伯妻羮颉侯母丘嫂也晋灼曰若萧何夫人封为鄼侯也】顷王后【苏林曰高帝兄仲妻也仲名喜为代王后废为郃阳侯子濞为吴王故追諡为顷王如淳曰王子侯表曰郃阳侯喜以子濞为王追谥为顷王顷王后封阴安侯时吕为林光侯萧何夫人亦为鄼侯又宗室侯表此时无阴安侯知其为顷王后也案汉祠令阴安侯髙帝嫂也师古曰诸諡为倾者汉书例作顷字读皆曰倾】琅邪王【文頴曰刘泽也】列侯吏二千石议大王高皇帝子宜为嗣愿大王即天子位代王曰奉高帝宗庙重事也寡人不佞【师古曰不佞不材也】不足以称【师古曰称副也音尺孕反其下皆同】愿请楚王计宜者【苏林曰楚王名交高帝弟也】寡人弗敢当羣臣皆伏固请代王西乡让者三南乡让者再【如淳曰让羣臣也或曰賔主位东西面君臣位南北面故西乡坐三让不受羣臣犹称宜乃更南乡坐示变即君位之渐也师古曰乡读曰向】丞相平等皆曰臣伏计之大王奉高祖宗庙最宜称虽天下诸侯万民皆以为宜臣等为宗庙社稷计不敢忽【师古曰忽怠忘也○刘攽曰忽言轻易也】愿大王幸听臣等臣谨奉天子玺符再拜上代王曰宗室将相王列侯以为其宜寡人寡人不敢辞遂即天子位羣臣以次侍【师古曰名依职位】使太仆婴东牟侯兴居先清宫【应劭曰旧典天子行幸所至必遣静室令先案行清静殿中以虞非常】奉天子法驾迎代邸【如淳曰法驾者侍中骖乗奉车郎御属车三十六乗】皇帝即日夕入未央宫夜拜宋昌为衞将军领南北军张武为郎中令行殿中【师古曰行谓案行也音下更反】还坐前殿下诏曰制诏丞相太尉御史大夫间者诸吕用事擅权【师古曰间者犹言中间之时也他皆类此○宋祁曰景德本无制诏二字】谋为大逆欲危刘氏宗庙頼将相列侯宗室大臣诛之皆伏其辜朕初即位其赦天下赐民爵一级女子百户牛酒【苏林曰男赐爵女子赐牛酒师古曰赐爵者谓一家之长得之也女子谓赐爵者之妻也率百户共得牛若干头酒若干石无定数也】酺五日【服虔曰酺音蒲文頴曰音歩汉律三人以上无故羣饮酒罚金四两今诏横赐得令会聚饮食五日也师古曰酺之为言布也王德布于天下而合聚饮食为酺服音是也字或作脯音义同○宋祁曰酺南本浙夲并作餔】
　　元年冬十月辛亥皇帝见于高庙遣车骑将军薄昭迎皇太后于代诏曰前吕产自置为相国吕禄为上将军擅遣将军灌婴将兵击齐欲代刘氏婴留荥阳与诸侯合谋以诛吕氏吕产欲为不善【○宋祁曰吕产南夲浙夲无吕字】丞相平与太尉勃等谋夺产等军朱虚侯章首先捕斩产太尉勃身率襄平侯通持节承诏入北军典客揭夺吕禄印【○宋祁曰吕禄本浙本无吕字】　其益封太尉勃邑万户赐金五千斤丞相平将军婴邑各三千户金二千斤朱虚侯章襄平侯通邑各二千户金千斤封典客揭为阳信侯赐金千斤十二月立赵幽王子遂为赵王徙琅邪王泽为燕王吕氏所夺齐楚地皆归之尽除帑相坐律令【应劭曰帑子也秦法一人有罪并其室家今除此律师古曰帑读与奴同假借字也】正月有司请蚤建太子【师古曰蚤古以为早晚字也】所以尊宗庙也诏曰朕既不德上帝神明未歆飨也【○宋祁曰南夲浙夲无也字】天下人民未有防志【应劭曰防音箧防满也师古曰防快也】今纵不能博求天下贤圣有徳之人而嬗天下焉【晋灼曰嬗古禅字】而曰豫建太子是重吾不徳也【师古曰重谓増益也音直用反他皆类此】谓天下何【师古曰犹言何以称天下之望】其安之【师古曰安犹徐也言不宜汲汲耳】有司曰豫建太子所以重宗庙社稷不忘天下也上曰楚王季父也春秋髙阅天下之义理多矣【如淳曰阅犹更歴也】明于国家之体吴王于朕兄也淮南王弟也皆秉德以陪朕【文頴曰陪辅也】岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子【师古曰必将传位于子】人其以朕为忘贤有德者而专于子【○宋祁曰越本专作传】非所以忧天下也朕甚不取【师古曰不取犹言不用此为善也】有司固请曰古者殷周有国治安皆且千岁【师古曰治安言治理而且安宁也治音丈吏反】有天下者莫长焉【师古曰言上古以来国祚长久无及殷周者也】用此道也【师古曰所以能尔者以承嗣相传故也】立嗣必子所从来逺矣高帝始平天下建诸侯为帝者太祖诸侯王列侯始受国者亦皆为其国祖子孙继嗣世世不絶天下之大义也故高帝设之以抚海内【师古曰设置立也谓立此法也】今释宜建【师古曰释舍也宜建为适嗣】而更选于诸侯宗室非高帝之志也更议不宜【师古曰不当更议】子啓最长【文頴曰景帝名】敦厚慈仁请建以为太子上乃许之因赐天下民当为父后者爵一级【师古曰虽非已生正嫡但为后者即得赐爵】封将军薄昭为轵侯【师古曰轵音只】三月有司请立皇后皇太后曰立太子母窦氏为皇后诏曰方春和时草木羣生之物皆有以自乐而吾百姓鳏寡独穷困之人或阽于死亡【服防曰阽音反坫之坫孟康曰阽音屋檐之檐如淳曰阽近边欲堕之意师古曰服孟二音并通】而莫之省忧【师古曰省视也】为民父母将何如其议所以振贷之【师古曰振起也为给贷之令其存立也诸振救振赡其义皆同今流俗作字从贝者非也自别有训贷音吐戴反】又曰老者非帛不暖非肉不饱【师古曰暖温也音乃短反】今岁首不时使人存问长老【师古曰存省视也】又无布帛酒肉之赐将何以佐天下子孙孝养其亲今闻吏禀当受鬻者或以陈粟【师古曰禀给也鬻淖糜也给米使为糜鬻也陈乆旧也小雅甫田之诗曰我取其陈鬻音之六反淖溺也音女教反】岂称养老之意哉具为令【师古曰使其备为修制】有司请令县道【师古曰或县或道皆用此制也有蛮夷曰道】年八十已上赐米人月一石肉二十斤酒五斗其九十已上又赐帛人二疋絮三斤【师古曰絮绵也】赐物及当禀鬻米者长吏阅视丞若尉致【师古曰长吏县之令长也若者豫及之词致者送至也或丞或尉自致之也】不满九十啬夫令史致二千石遣都吏循行【苏林曰取其都吏有徳也如淳曰律说都吏今督邮是也闲惠晓事即为文无害都吏师古曰如说是也行音下孟反】不称者督之【师古曰循行有不如诏意者二千石察视责罚之】刑者及有罪耐以上不用此令【苏林曰一岁为罚作二岁刑以上为耐耐能任其罪也师古曰刑为先被刑也有罪在吏未决者也言八十九十之人虽合加赐其中有被刑罪者不在此赐物令条中也】楚元王交薨四月齐楚地震二十九山同日崩大水溃出【师古曰旁决曰溃上涌曰出】六月令郡国无来献施惠天下诸侯四夷逺近驩洽乃脩代来功【师古曰自代来时有功者也】诏曰方大臣诛诸吕迎朕朕狐疑皆止朕【师古曰狐之为兽其性多疑每渡冰河且听且渡故言疑者而称狐疑】唯中尉宋昌劝朕朕已得保宗庙已尊昌为衞将军【师古曰尊高也高其官秩】其封昌为壮武侯诸从朕六人官皆至九卿【师古曰张武等】又曰列侯从高帝入蜀汉者六十八人益邑各三百户吏二千石以上从高帝颍川守尊等十人食邑六百户淮阳守申屠嘉等十人五百户衞尉足等十人四百户封淮南王舅赵兼为周阳侯齐王舅驷钧为靖郭侯【如淳曰邑名也六国时齐有靖郭君靖音静师古曰外戚恩泽侯表云邬侯驷钧以齐王舅侯今此云靖郭岂初封靖郭后改为邬乎邬音一户反又音于庶反】故常山丞相蔡兼为樊侯
　　二年冬十月丞相陈平薨诏曰朕闻古者诸侯建国千余各守其地以时入贡民不劳苦上下驩欣靡有违德今列侯多居长安邑逺【师古曰所食之邑去长安逺】吏卒给输费苦而列侯亦无繇教训其民【师古曰繇读与由同】其令列侯之国为吏及诏所止者遣太子【李竒曰为吏谓为卿大夫者诏所止特以恩爱见留】十一月癸卯晦日有食之诏曰朕闻之天生民为之置君以养治之人主不德布政不均则天示之灾以戒不治【师古曰治音直吏反】乃十一月晦日有食之适见于天【师古曰适读曰谪责也音张革反见音胡电反】灾孰大焉【师古曰灾莫大于此】朕获保宗庙以微眇之身托于士民君王之上天下治乱在予一人唯二三执政犹吾股肱也朕下不能治育羣生上以累三光之明【师古曰三光日月星也累音力瑞反】其不德大矣令至其悉思朕之过失【师古曰令谓此诏书】及知见之所不及匄以啓告朕【师古曰匄音盖匄亦乞也啓开也言以过失开告朕躬是则于朕为恩惠也商书说命曰啓乃心沃朕心】及举贤良方正能直言极谏者以匡朕之不逮【师古曰匡正也逮及也不逮者意虑所不及】因各敕以职任务省繇费以便民【师古曰省减也音所领反繇音傜】朕旣不能远德故然念外人之有非【苏林曰寝视不安貌孟康曰犹介然也非奸非也师古曰孟说是也音下板反○宋祁曰苏林注文字下当有然字】是以设备未息今纵不能罢边屯戍又饬兵厚衞【师古曰饬整也音勅】其罢衞将军军太仆见马遗财足【师古曰遗留也财与才同才少也太仆见在之马今当减留才足充事而已】余皆以给传置【师古曰传音张恋反置者置传驿之所因名置也他皆类此○宋祁曰传传舍置廐置按广雅云置驿也】春正月丁亥诏曰夫农天下之本也其开籍田【应劭曰古者天子耕籍田千为天下先籍者帝王典籍之常也韦昭曰籍借也借民力以治之以奉宗庙且以劝率天下使务农也臣瓒曰景帝诏曰朕亲耕后亲桑为天下先夲以躬亲为义不得以假借为称也籍谓蹈籍也师古曰瓒说是也国语曰宣王即位不籍千虢文公谏斯则籍非假借明矣】朕亲率耕以给宗庙粢盛【师古曰黍稷曰粢在器曰盛粢音咨】民谪作县官及贷种食未入入未备者皆赦之【师古曰种者五谷之种也食者所以为粮食也贷音吐戴反种音之勇反】三月有司请立皇子为诸侯王诏曰前赵幽王幽死朕甚怜之已立其太子遂为赵王遂弟辟彊【师古曰辟彊言辟御彊梁者亦犹辟兵辟非耳辟音必亦反彊音其良反一説辟读曰辟彊读曰疆辟疆言开土地也贾谊书曰衞侯朝于周周行人问其名衞侯曰辟彊行人还之曰啓彊辟彊天子之号也诸侯弗得用更其名曰燬则其义两说并通他皆类此】及齐悼惠王子朱虚侯章东牟侯兴居有功可王乃遂立辟彊为河间王章为城阳王兴居为济北王因立皇子武为代王参为太原王揖为梁王五月诏曰古之治天下朝有进善之旌【应劭曰旌幡也尧设之五达之道令民进善也如淳曰欲有进者立于旌下言之】诽谤之木【服防曰尧作之桥梁交午柱头也应劭曰桥梁笾板所以书政治之愆失也至秦去之今乃复施也师古曰应说是也】所以通治道而来谏者也今法有诽谤訞言之罪【师古曰高后元年诏除妖言之令今此又有訞言之罪是则中间曽重复设此条也訞与妖同】是使众臣不敢尽情而上无由闻过失也将何以来远方之贤良其除之民或祝诅上以相约而后相谩【师古曰谩欺也初为要约共行祝诅后相欺诳中道而止无实事也谩音慢又音莫连反○刘攽曰祝诅上以相约汉俗如此犹后汉传云不直者不敢祝少宾也故吏得以为大逆】吏以为大逆其有他言吏又以为诽谤此细民之愚无知抵死【师古曰抵触也亦至也】朕甚不取自今以来有犯此者勿听治九月初与郡守为铜虎符竹使符【应劭曰铜虎符第一至第五国家当发兵遣使者至郡合符符合乃听受之竹使符皆以竹箭五枚长五寸镌刻篆书第一至第五张晏曰符以代古之圭璋从简易也师古曰与郡守为符者谓各分其半右留京师左以与之使音所吏反】诏曰农天下之大本也民所恃以生也而民或不务本而事末故生不遂【师古曰衣食乏絶致有夭丧故不遂其生】朕忧其然故今兹亲率羣臣农以劝之其赐天下民今年田租之半【师古曰免不收之】
　　三年冬十月丁酉晦日有食之十一月丁卯晦日有蚀之诏曰前日诏遣列侯之国辞未行丞相朕之所重其为朕率列侯之国遂免丞相勃遣就国十二月太尉颍阴侯灌婴为丞相罢太尉官属丞相夏四月城阳王章薨淮南王长杀辟阳侯审食其【师古曰杀之于其家】五月匈奴入居北地河南为寇【师古曰北地郡之北黄河之南即白羊所居】上幸甘泉【如淳曰蔡邕云天子车驾所至民臣以为侥幸故曰幸见令长三老官属亲临轩作乐赐以酒食帛葛越巾佩带之属民爵有级数或赐田租之半故因谓之幸也师古曰甘泉在云阳夲秦林光宫○宋祁曰注文赐以酒食帛葛越本无酒葛二字】遣丞相灌婴击匈奴匈奴去发中尉材官属衞将军军长安上自甘泉之高奴【师古曰之徃也高奴上郡之县】因幸太原见故羣臣皆赐之举功行赏诸民里赐牛酒【师古曰里别率赐之】复晋阳中都民三岁租【师古曰复音方目反】留游太原十余日济北王兴居闻帝之代欲自击匈奴乃反发兵欲袭荥阳于是诏罢丞相兵以棘蒲侯柴武为大将军【臣瓒曰汉帝年纪为陈武此云柴武为有二姓】将四将军十万众击之祁侯缯贺为将军军荥阳秋七月上自太原至长安诏曰济北王背德反上诖误吏民【师古曰诖亦误也音卦】为大逆济北吏民兵未至先自定及防军城邑降者皆赦之复官爵【师古曰复音扶目反】与王兴居去来者亦赦之【师古曰虽始与兴居共反今弃之去而来降者亦赦○刘攽曰高帝诏曰与绾居去来归者赦之今此文亦当云与王兴居居去来者赦之盖脱一居字也】八月虏济北王兴居自杀赦诸与兴居反者
　　四年冬十二月丞相灌婴薨夏五月复诸刘有属籍家无所与【师古曰复音方目反与音豫】赐诸侯王子邑各二千户秋九月封齐悼惠王子七人为列侯绛侯周勃有罪逮诣廷尉诏狱作顾成庙【服虔曰庙在长安城南文帝作还顾见城故名之应劭曰文帝自为庙制度卑狭若顾望而成犹文王灵台不日成之故曰顾成贾谊曰因顾成之庙为天下太宗与汉无极如淳曰身存而为庙若尚书之顾命也景帝庙号徳阳武帝庙号龙渊昭帝庙号徘徊宣帝庙号乐游元帝庙号长寿成帝庙号阳池师古曰以还顾见城因即为名于义无取又书夲不作城郭字应説近之】
　　五年春二月地震夏四月除盗铸钱令【应劭曰听放民铸也】更造四铢钱【应劭曰文帝以五分钱太轻小更作四铢钱文亦曰半两今民间半两钱最轻小者是也】六年冬十月桃李华十一月淮南王长谋反废迁蜀严道死【师古曰迁于蜀郡之严道行至扶风雍县在道而死也】
　　七年冬十月令列侯太夫人夫人诸侯王子及吏二千石无得擅征捕【如淳曰列侯之妻称夫人列侯死子复为列侯乃得称太夫人子不为列侯不得称也】夏四月赦天下六月癸酉未央宫东阙罘罳灾【如淳曰东阙与其两旁罘罳皆灾也晋灼曰东阙之罘罳独灾也师古曰罘罳谓连阙曲阁也以覆重刻垣墉之处其形罘罳然一曰屏也罘音浮○宋祁曰江南本罳作思】
　　八年夏封淮南厉王长子四人为列侯有长星出于东方【文頴曰孛彗长三星其占畧同然其形象小异孛星光芒短其光四出蓬蓬孛孛也彗星光芒长参参如埽彗长星光芒有一直指或竟天或十丈或三丈或二丈无常也大法孛彗星多为除旧布新火灾长星多为兵革事】
　　九年春大旱
　　十年冬行幸甘泉将军薄昭死【郑氏曰昭杀汉使者文帝不忍加诛使公卿从之饮酒欲令自引分昭不肻使羣臣丧服徃哭之乃自杀有罪故言死如淳曰一説昭与文帝博不胜当饮酒侍郎酌为昭少一侍郎谴呵之时此郎下沭昭使人杀之是以文帝使自杀师古曰外戚恩泽侯表云坐杀汉使者自杀郑説是也○宋祁曰师古注文越本无自杀二字】
　　十一年冬十一月行幸代春正月上自代还夏六月梁王揖薨匈奴寇狄道
　　十二年冬十二月河决东郡春正月赐诸侯王女邑各二千户二月出孝惠皇帝后宫美人令得嫁三月除关无用传【张晏曰传信也若今过所也如淳曰两行书缯帛分持其一出入关合之乃得过谓之传也李竒曰传棨也师古曰张说是也古者或用棨或用缯帛棨者刻木为合符也传音张恋反棨音啓】诏曰道民之路在于务本朕亲率天下农十年于今而野不加辟【师古曰辟读曰辟开也】岁一不登民有饥色【师古曰登成也言五谷一嵗不成则众庶饥馁是无蓄积故也】是从事焉尚寡而吏未加务也【师古曰从事从农事也】吾诏书数下岁劝民种树【师古曰树谓蓺殖也】而功未兴是吏奉吾诏不勤而劝民不明也且吾农民甚苦而吏莫之省【师古曰省视也】将何以劝焉其赐农民今年租税之半又曰孝悌天下之大顺也力田为生之本也三老众民之师也廉吏民之表也朕甚嘉此二三大夫之行今万家之县云无应令【师古曰无孝悌力田之人可应察举之令】岂实人情是吏举贤之道未备也其遣谒者劳赐三老孝者帛人五匹悌者力田二匹廉吏二百石以上率百石者三匹【师古曰自二百石以上每百石加三匹也】及问民所不便安而以户口率置三老孝悌力田常员【师古曰计户口之数以率之増置其员广教化也】令各率其意以道民焉【师古曰道读曰导】
　　十三年春二月甲寅诏曰朕亲率天下农耕以供粢盛皇后亲桑以奉祭服其具礼仪【师古曰令立耕桑之礼制也】夏除秘祝【应劭曰秘祝之官移过于下国家讳之故曰秘也】语在郊祀志五月除肉刑法语在刑法志六月诏曰农天下之本务莫大焉今厪身从事【晋灼曰厪古勤字】而有租税之赋是谓本末者无以异也【李竒曰夲农也末贾也言农与贾俱出租无异也故除田租○刘攽曰谓疑当作为字】其于劝农之道未备其除田之租税赐天下寡布帛絮各有数
　　十四年冬匈奴寇边杀北地都尉卬【师古曰功臣表云鉼侯孙单以父北地都尉卬力战死事文帝十四年封与此正合然则卬姓孙而徐广乃云姓叚说者因曰叚防宗即卬之孙无所据也防宗汉书有传班固不云是卬后何从而知之乎】遣三将军军陇西北地上郡中尉周舎为衞将军郎中令张武为车骑将军军渭北车千乗骑卒十万人上亲劳军勒兵申教令【师古曰申谓约束之】赐吏卒自欲征匈奴羣臣谏不听皇太后固要上乃止【文頴曰要劫也哀痛祝誓之言】于是以东阳侯张相如为大将军建成侯董赫内史栾布皆为将军击匈奴匈奴走春诏曰朕执牺牲珪币以事上帝宗庙十四年于今歴日弥长以不敏不明【师古曰敏材识捷疾】而久抚临天下朕甚自媿【师古曰媿古愧字】其广増诸祀坛场珪币【师古曰筑土为坛除地为场币祭神之帛】昔先王逺施不求其报望祀不祈其福右贤左戚先民后已【师古曰以贤为上然后及亲也】至明之极也今吾闻祠官祝【如淳曰福也贾谊传受坐宣室是也师古曰本字作禧假借用耳同音僖】皆归福于朕躬不为百姓朕甚媿之夫以朕之不德而专乡独美其福百姓不与焉【师古曰与音豫】是重吾不德也【师古曰重音直用反】其令祠官致敬无有所祈
　　十五年春黄龙见于成纪【师古曰成纪陇西县】上乃下诏议郊祀公孙臣明服色新垣平设五庙【文頴曰公孙臣鲁人也应劭曰新垣平赵人也师古曰五庙即下渭阳五帝之庙也】语在郊祀志夏四月上幸雍始郊见五帝赦天下脩名山大川尝祀而絶者有司以嵗时致礼九月诏诸侯王公卿郡守举贤良能直言极谏者上亲策之傅纳以言【师古曰傅读曰敷敷陈其言而纳用之】语在鼂错传【师古曰错音千故反】
　　十六年夏四月上郊祀五帝于渭阳【韦昭曰在渭城师古曰郊祀志云在长安东北非渭城也韦说谬矣】五月立齐悼惠王子六人淮南厉王子三人皆为王秋九月得玉杯【应劭曰新垣平诈令人献之】刻曰人主延寿令天下大酺明年改元
　　后元年【张晏曰新垣平候日再中以为吉祥故改元年以求延年之祚也○宋祁曰按纪年通谱云史记文纪十七年书得玉杯曰人主延夀于是天子更始为元年而不着后字至班固则于此题后元年然则当时玉杯册中之异但称元耳史家追书后字以别初元】冬十月新垣平诈觉谋反【师古曰以诈事发觉自恐被诛因谋反也】夷三族春三月孝惠皇后张氏薨【张晏曰后党于吕氏废处北宫故不曰崩】诏曰间者数年比不登【师古曰比犹频也】又有水旱疾疫之灾朕甚忧之愚而不明未达其咎意者朕之政有所失而行有过与【师古曰与读曰欤音弋于反下皆类此】乃天道有不顺地利或不得人事多失和鬼神废不享与何以致此将百官之奉养或费无用之事或多与何其民食之寡乏也夫度田非益寡而计民未加益【师古曰度谓量计之音徒各反】以口量地其于古犹有余而食之甚不足者其咎安在无乃百姓之从事于末以害农者蕃【师古曰末谓工商之业也蕃亦多也音扶元反】为酒醪以靡谷者多【师古曰醪汁滓酒也靡散也醪音来高反靡音糜】六畜之食焉者众与细大之义吾未能得其中【师古曰中音竹仲反】其与丞相列侯吏二千石博士议之有可以佐百姓者率意逺思无有所隐【○宋祁曰隐字下一有也字】
　　二年夏行幸雍棫阳宫【苏林曰棫音域张晏曰秦昭王所作也晋灼曰黄图在扶风】六月代王参薨匈奴和亲诏曰朕既不明不能远德使方外之国或不宁息夫四荒之外不安其生【师古曰戎狄荒服故曰四荒言其荒忽去来无常也尔雅曰竹北户西王母日下谓之四荒】封圻之内勤劳不处【师古曰圻亦畿字王畿千里不处者不安居】二者之咎皆自于朕之德薄而不能达逺也间者累年匈奴并暴边境多杀吏民边臣兵吏又不能谕其内志以重吾不德【师古曰谕晓告也重音直用反】夫久结难连兵中外之国将何以自宁今朕夙兴夜寐勤劳天下忧苦万民为之恻怛不安【师古曰恻痛也怛恨也怛音丁曷反】未尝一日忘于心故遣使者冠盖相望结辙于道【韦昭曰使车徃还故辙如结也】以谕朕志于单于【师古曰单于匈奴天子之号也单音蝉】今单于反古之道【师古曰反还也】计社稷之安便万民之利新与朕俱弃细过偕之大道【师古曰偕亦俱也之徃也趣也】结兄弟之义以全天下元元之民【师古曰元元善意也】和亲以定始于今年
　　三年春二月行幸代
　　四年夏四月丙寅晦日有食之五月赦天下免官奴婢为庶人行幸雍
　　五年春正月行幸陇西三月行幸雍秋七月行幸代六年冬匈奴三万入上郡三万入云中以中大夫令免为车骑将军屯飞狐【如淳曰在代郡师古曰中大夫官名其人姓令名免耳此诸将军下至徐厉皆书姓而徐广以为中大夫令是官名此説非也据百官表景帝初改卫尉为中大夫令文帝时无此官而中大夫是郎中令属官秩比二千石】故楚相苏意为将军屯句注【应劭曰山险名也在雁门阴馆师古曰句音章句之句】将军张武屯北地河内太守周亚夫为将军次细柳【服防曰在长安西北如淳曰长安细栁仓在渭北近石徼张揖曰在昆明池南今有栁市是也臣瓒曰一宿曰宿再宿曰信过信为次师古曰匈奴传云置三将军军长安西细栁渭北棘门霸上此则细栁不在渭北揖说是也○宋祁曰如淳注文长安字下一有图字】宗正刘礼为将军次霸上祝兹侯徐厉为将军次棘门【孟康曰在长安北秦时宫门也如淳曰三辅黄图棘门在横门外也】以备胡夏四月大旱蝗【师古曰蝗即螽也食苗为灾今俗呼为簸蝗音胡光反音钟】令诸侯无入贡弛山泽【师古曰弛觧也觧而不禁与众庶同其利】减诸服御损郎吏员发仓庾【应劭曰水漕仓曰庾胡公曰在邑曰仓在野曰庾】以振民民得卖爵
　　七年夏六月己亥帝崩于未央宫【臣瓒曰帝年二十二即位即位二十三年寿四十六也】遗诏曰朕闻之盖天下万物之萌生靡不有死【师古曰始生者曰萌】死者天地之理物之自然奚可甚哀【师古曰奚何也】当今之世咸嘉生而恶死厚葬以破业重服以伤生吾甚不取且朕既不德无以佐百姓今崩又使重服乆临【师古曰临哭也音力禁反下云服临当临者音并同也】以罹寒暑之数【师古曰罹音离遭也】哀人父子伤长老之志损其饮食絶鬼神之祭祀以重吾不德【师古曰重音直用反】谓天下何朕获保宗庙以眇眇之身托于天下君王之上【师古曰眇眇犹言细末也】二十有余年矣赖天之灵社稷之福方内安宁【臣瓉曰方四方也内中也犹云中外师古曰此说非也直谓方之内耳】靡有兵革【师古曰靡无也】朕既不敏常畏过行以羞先帝之遗德【师古曰过行行有过失也羞谓忝辱也行音下更反】惟年之久长惧于不终今乃幸以天年得复供养于高庙朕之不明与嘉之其奚哀念之有【如淳曰得卒天年已善矣晋灼曰若以朕不明当嘉善朕之俭约何哀念之有也师古曰如晋之说非也与读曰欤音弋于反帝自言或者岂朕见之不明乎以不可嘉为嘉耳然朕自谓得终天年供养高庙为可嘉之事无所哀念也今俗语犹然其意可晓矣○刘攽曰与读曰欤言得以天年供养于高庙我之不明而蒙此欤是可嘉也其奚哀念乎刘敞同】其令天下吏民令到出临三日皆释服【师古曰令谓此诏文也】无禁取妇嫁女祠祀饮酒食肉自当给丧事服临者皆无践【伏俨曰践翦也谓无斩衰也孟康曰践跣也晋灼曰汉语作跣跣徒跣也师古曰孟晋二说是也】绖带无过三寸无布车及兵器【应劭曰无以布衣车及兵器也服虔曰不施轻车介士也师古曰应说是也】无发民哭临宫殿中殿中当临者皆以旦夕各十五举音礼毕罢非旦夕临时禁无得擅哭临以下【师古曰为下棺也音义与高纪同】服大红十五日小红十四日纤七日释服【服防曰皆当言大功小功布也纤细布衣也应劭曰红者中祥大祥以红为领缘纤者禫也凡三十六日而释服矣此以日易月也晋灼曰汉书例以红为功也师古曰红与功同服晋二説是也此丧制者文帝自率已意创而为之非有取于周礼也何为以日易月乎三年之丧其实二十七月岂有三十六月之文禫又无七月也应氏既失之于前而近代学者因循谬説未之思也○刘攽曰文帝制此丧服断自己之后其未之前则服斩衰汉诸帝自崩至有百余日者未则服不除矣翟方进传后母终既三十六日起视事此其证也说者遂以日易月又不通计之日皆大谬也攷之文帝意既除重服制大红小红所以渐即吉耳又此内有注云传曰方进供养后母甚笃以身备汉相不敢逾国家之制】它不在令中者皆以此令比类从事【师古曰言此诏中无文者皆以类比而行事】布告天下使明知朕意霸陵山川因其故无有所改【应劭曰因山为藏不复起坟山下川流不遏絶就其水名以为陵号】归夫人以下至少使【应劭曰夫人以下有美人良人八子七子长使少使皆遣归家重絶人类】令中尉亚夫为车骑将军属国悍为将屯将军【师古曰典屯军以备非常】郎中令张武为复土将军【如淳曰主穿圹窴瘗事也师古曰穿圹出土下棺也已而寘之又即以为坟故云复土复反还也音扶目反】发近县卒万六千人发内史卒万五千人藏郭穿复土属将军武【师古曰即张武也】赐诸侯王已下至孝悌力田金钱帛各有数乙巳霸陵【师古曰自崩至葬凡七日也霸陵在长安东南】
　　賛曰孝文白皇帝即位二十三年宫室苑囿车骑服御无所増益有不便【○宋祁曰便字下疑有者字】辄防以利民【师古曰防废防音式尔反】尝欲作露台召匠计之直百金上曰百金中人十家之产也【师古曰中谓不富不贫】吾奉先帝宫室尝恐羞之何以台为【师古曰今新豊县南骊山之顶有露台乡极为髙显犹有文帝所欲作台之处】身衣弋绨【如淳曰弋皂也贾谊曰身衣皂绨师古曰弋黒色也绨厚缯绨音大奚反】所幸愼夫人衣不曵地帷帐无文绣以示敦朴为天下先治霸陵皆瓦器不得以金银铜锡为饰【○宋祁曰饰旧作饬当从此夲】因其山不起坟南越尉佗自立为帝召贵佗兄弟以德懐之佗遂称臣与匈奴结和亲后而背约入盗令边备守不发兵深入恐烦百姓吴王诈病不朝赐以几杖羣臣袁盎等谏说虽切常假借纳用焉【苏林曰假音休假借音以物借人之借】张武等受赂金钱觉更加赏赐以媿其心专务以德化民是以海内殷富兴于礼义断狱数百几致刑措【应劭曰措置也民不犯法无所刑也师古曰防狱数百者言普天之下死罪人不过数百几近也音巨衣反】乌呼仁哉













　　前汉书卷四
　　前汉书卷四考证
　　文帝纪立为代王○【臣召南】按监夲作立子恒为代王非也帝纪中例不书名宋夲作立为代王下注宋祁曰越本立字下有子恒二字今从宋本
　　顷王后注时吕为林光侯○【臣召南】按林光当作临光樊哙传可证
　　代王西乡让者三南乡让者再注即君位之渐也○胡三省曰如淳説非代王所以再让之意盖王入代邸而汉廷羣臣继至王以賔主礼接之故西乡羣臣劝进王凡三让羣臣遂扶王以正南面之位王又让者再耳
　　当受鬻者或以陈粟注淖溺也○【臣照】按宋本无溺也二字以溺训淖理不可通溺字当为泥字之讹
　　以棘蒲侯柴武为大将军将四将军○【臣召南】按四将军昌侯卢卿也共侯卢罢师也寗侯魏遫也深泽侯赵将夜也见史记将相名臣表
　　作顾成庙注因即为名○监夲脱名字今补
　　遣三将军军陇西北地上郡○【臣召南】按上郡将军昌侯卢卿也北地将军寗侯魏遫也陇西将军隆虑侯周灶也见匈奴传
　　建成侯董赫内史栾布皆为将军○【臣召南】按功臣表董赫是董渫之子封成侯非建成侯史记曰成侯赤为内史栾布为将军是也公卿表于是年书内史董赤即依史记栾布传未尝为内史故公卿表不书此文建成侯既衍建字以内史连栾布为句亦非实事






　　前汉书卷四考证
　　钦定四库全书
　　前汉书卷五
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　景帝纪第五
　　孝景皇帝【荀悦曰讳啓之字曰开应劭曰礼諡法布义行刚曰景】文帝太子也母曰窦皇后后七年六月文帝崩丁未太子即皇帝位尊皇太后薄氏曰太皇太后皇后曰皇太后九月有星孛于西方
　　元年冬十月诏曰盖闻古者祖有功而宗有德【应劭曰始取天下者为祖高帝称高祖是也始治天下者为宗文帝称太宗是也师古曰应说非也祖始也始受命也宗尊也有德可尊○刘攽曰顔説非也始受命者称太祖耳有功者亦称祖商祖甲是也】制礼乐各有由歌者所以发德也舞者所以明功也高庙酎【张晏曰正月旦作酒八月成名曰酎酎之言纯也至武帝时因八月尝酎防诸侯庙中出金助祭所谓酎金也师古曰酎三重酿醇酒也味厚故以荐宗庙酎音直救反】奏武德文始五行之舞【孟康曰武德高祖所作也文始舜舞也五行周舞也武德者其舞人执干戚文始舞执羽籥五行舞冠冕衣服法五行色见礼乐志】孝惠庙酎奏文始五行之舞孝文皇帝临天下通关梁不异逺方【张晏曰孝文十二年除关不用传令逺近若一】除诽谤去肉刑赏赐长老收恤独以遂羣生【师古曰遂成也达也】减耆欲不受献【师古曰耆读曰嗜】罪人不帑【苏林曰刑不及妻子师古曰帑读与孥同】不诛无罪不私其利也除宫刑出美人重絶人之世也朕既不敏弗能胜识【师古曰敏材智速疾也胜识尽知之】此皆上世之所不及而孝文皇帝亲行之【师古曰上世谓古昔之帝王也】德厚侔天地利泽施四海【师古曰侔等也音牟】靡不福明象乎日月而庙乐不称朕甚惧焉【师古曰称副也音尺孕反】其为孝文皇帝庙为昭德之舞【师古曰昭明也】以明休德【师古曰休美也】然后祖宗之功德施于万世永永无穷朕甚嘉之其与丞相列侯中二千石礼官具礼仪奏丞相臣嘉等奏曰【师古曰申屠嘉】陛下永思孝道立昭德之舞以明孝文皇帝之盛德皆臣嘉等愚所不及臣谨议世功莫大于高皇帝德莫盛于孝文皇帝高皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子所献祖宗之庙【张晏曰王及列侯嵗时遣使诣京师侍祠助祭如淳曰若光武庙在章陵南阳太守称使者往祭是也不使侯王祭者诸侯不得祖天子凡临祭宗庙皆为侍祭师古曰张説是也既云天子所献祖宗之庙非谓郡国之庙也】请宣布天下制曰可春正月诏曰间者嵗此不登民多乏食天絶天年朕甚痛之郡国或硗陿无所农桑畜【师古曰硗谓硗埆瘠薄也陿谓褊隘也谓食养之畜谓牧放也硗音苦交反陿音狭古系字】或地饶广荐草莽水泉利而不得徙【如淳曰庄周云麋鹿食曰荐一曰草稠曰荐深曰莽○刘攽曰注麋鹿食曰荐衍一曰字】其议民欲徙寛大地者听之夏四月赦天下赐民爵一级遣御史大夫青翟至代下与匈奴和亲【文頴曰姓严讳青翟臣瓉曰此陶青也庄青翟乃自武帝时人此纪误师古曰后人传习不晓妄増翟字耳非夲作纪之误】五月令田半租秋七月诏曰吏受所监临以饮食免重受财物贱买贵卖论轻【师古曰帝以为当时律条吏受所监临赂遗饮食即坐免官爵于法太重而受所监临财物及贱买贵卖者论决太轻故令更议改之】廷尉与丞相更议着令【苏林曰着音着帻之着师古曰苏音非也着音著作之着音竹筯反】廷尉信谨与丞相议曰【师古曰丞相申屠嘉】吏及诸有秩受其官属所监所治所行所将【师古曰行谓按察也音下更反】其与饮食计偿费勿论【师古曰计其所费而偿其直勿论罪也】它物若买故贱卖故贵皆坐臧为盗没入臧县官【师古曰它物谓非饮食者】吏迁徙免罢受其故官属所将监治送财物夺爵为士伍免之【李竒曰有爵者夺之使为士伍有位者免官也师古曰此説非也谓夺其爵令为士伍又免其官职即今律所谓除名也谓之士伍者言从士卒之伍也】无爵罚金二斤令没入所受有能捕告其所受臧【师古曰与也以所受之臧与捕告者也音必寐反】
　　二年冬十二月有星孛于西南令天下男子年二十始傅【师古曰旧法二十三今此二十更为异制也傅读曰附解在髙纪】春三月立皇子德为河间王阏为临江王【师古曰阏音一曷反】余为淮阳王非为汝南王彭祖为广川王发为长沙王夏四月壬午太皇太后崩【服防曰文帝母薄太后也】六月丞相嘉薨封故相国萧何孙系为列侯【师古曰系音胡计反】秋与匈奴和亲
　　三年冬十二月诏曰襄平侯嘉【晋灼曰纪通子也功臣表襄平侯纪通以父功侯孝景三年康侯相夫嗣推其封薨正与此合岂更名嘉乎】子恢説不孝谋反欲以杀嘉大逆无道【晋灼曰恢説言嘉知反情而实不知也师古曰此解非也恢説有私怨于其父而自谋反欲令其父坐死也说读曰悦】其赦嘉为襄平侯及妻子当坐者复故爵【如淳曰律大逆不道父母妻子同产皆弃市今赦其余子不与恢説谋者复其故爵】论恢说及妻子如法春正月淮阳王宫正殿灾吴王濞胶西王卬楚王戊赵王遂济南王辟光【师古曰辟音璧又音辟其义两通】菑川王贤胶东王雄渠皆举兵反大赦天下遣太尉亚夫【师古曰周亚夫】大将军窦婴将兵击之斩御史大夫晁错以谢七国【晋灼曰错音错置之错师古曰晁古朝字】二月壬子晦日有蚀之诸将破七国斩首十余万级追斩吴王濞于丹徒胶西王卬楚王戊赵王遂济南王辟光菑川王贤胶东王雄渠皆自杀夏六月诏曰廼者吴王濞等为逆起兵相胁诖误吏民吏民不得巳【师古曰巳止也言不得止而从之非本心也】今濞等巳灭吏民当坐濞等及逋逃亡军者皆赦之楚元王子蓺等与濞等为逆【师古曰蓺音艺】朕不忍加法除其籍毋令污宗室立平陆侯刘礼为楚王续元王后【孟康曰礼元王子也】立皇子端为胶西王胜为中山王赐民爵一级
　　四年春复置诸关用传出入【应劭曰文帝十二年除关无用传至此复用传以七国新反备非常】夏四月己巳立皇子荣为皇太子彻为胶东王六月赦天下赐民爵一级秋七月临江王阏薨十月戊戌晦日有蚀之【○刘攽曰此年记事十月在年终误】
　　五年春正月作阳陵邑【张晏曰景帝作寿陵起邑】夏募民徙阳陵赐钱二十万遣公主嫁匈奴单于
　　六年冬十二月雷霖两秋九月皇后薄氏废
</div>
    <div class="pagination">
<a href="前汉书_page8.html">上一页</a><span>...</span><a href="前汉书_page4.html">4</a><a href="前汉书_page5.html">5</a><a href="前汉书_page6.html">6</a><a href="前汉书_page7.html">7</a><a href="前汉书_page8.html">8</a><span class="current-page">9</span><a href="前汉书_page10.html">10</a><a href="前汉书_page11.html">11</a><a href="前汉书_page12.html">12</a><a href="前汉书_page13.html">13</a><a href="前汉书_page14.html">14</a><span>...</span><a href="前汉书_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
