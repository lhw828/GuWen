<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 18 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 18 页/共 60 页</h1>
    <div class="content">

　　旧五代史巻二十六
　　旧五代史巻二十六攷证
　　唐书武皇纪下景福元年正月镇州王镕恃燕人之援率兵十余万攻邢州之尧山　案旧唐书作大顺二年王镕援邢州屯于尧山攷此时邢州未叛于晋不得王镕之援师葢即景福元年事误移于前一年耳欧阳史及通鉴俱与是书同
　　三月武皇进军渡滹沱攻栾城下鼓城槀城四月燕军冦云代武皇班师　案旧唐书作景福元年二月庚寅太原易定之兵合势攻镇州三月克用处存敛军而退是兴师以二月至三月始旋师也通鉴云三月克用王处存合兵攻王镕癸丑拔天长镇戊午镕与战于新市大破之辛酉克用退屯栾城是进师退师皆在三月也是书作三月进军四月班师与诸书异
　　十月邢州李存孝叛纳欵于梁李存信搆之也　案旧唐书大顺元年十一月癸丑朔太原将邢州刺史李存孝自恃擒孙揆功合爲昭义帅怨克用授康君立存孝自晋州率行营兵归邢州据城上表归朝仍致书张濬王镕求援今攷是书大顺二年存孝始爲邢州节度无由于元年冬得据邢州也新唐书欧阳史通鉴并从是书作景福元年十月
　　武皇表马师素爲邢州节度使　案旧唐书作克用以大将马师素权知邢洺团练事与是书异
　　是时云州吐浑赫连铎白义诚并来归　案旧唐书昭宗纪作六月壬辰克用攻陷云州执赫连铎新唐书昭宗纪作六月赫连铎与李克用战于云州死之通鉴从新唐书作克用大破吐谷浑杀赫连铎擒白义诚俱与是书异攷云州诸部因讨李匡俦而来归自当在十月而诸书皆作六月恐未足防
　　甲寅攻新州　案甲寅字误下文十二月有辛亥壬子甲寅则十一月不得有甲寅也据通鉴攷异盖薛史仍纪年录之误
　　二月以仁恭爲权幽州留后　案旧唐书作干宁元年十二月以李匡威故将刘仁恭爲幽州兵马留后欧阳史亦作元年冬事皆因平幽州而终言之未尝核其年月也通鉴从是书作二年二月
　　八月乙酉供奉官张承业赍诏告谕　案旧唐书作七月丁邜上遣内官张承业诏克用军与是书日月互异攷通鉴作壬午遣张承业诣克用军盖壬午遣使乙酉始至军耳
　　武皇上表请驾还京　案旧唐书作壬寅李克用遣子存贞奉表行在请车驾还京攷当时奉表者即后唐荘宗也荘宗未尝名存贞旧唐书误
　　十一月丁巳　案旧唐书作十一月癸未朔疑不当有丁巳据是书上文十月有丙戌戊子则十一月断非癸未朔也通鉴所定日月皆从是书
　　还军渭北十二月武皇营于云阳　案欧阳史作晋军渭北遇雨六十日攷通鉴十二月乙酉李克用军于云阳辛亥引兵东归无缘得有六十日也欧阳史误
　　天祐二年春契丹按巴坚领部族三十万至云州与武皇防于云州之东　案武皇会契丹于云州通鉴作开平元年新唐书作天祐元年与是书异欧阳史与是书同又契丹国志作晋王李存勗与契丹连和防于东城殊误
　　梁祖以懐英无功乃以李思安代之　案李思安之代懐英通鉴作七月事与是书系五月异
　　按巴坚旧作阿保机今改







　　旧五代史巻二十六考证
　　钦定四库全书
　　旧五代史巻二十七
　　宋门下侍郎参知政事监修国史薛居正等撰
　　唐书第三
　　庄宗纪一
　　庄宗光圣神闵孝皇帝讳存勗武皇帝之长子也母曰贞简皇后曹氏以唐光啓元年岁在乙巳冬十月二十二日癸亥生帝于晋阳宫姙时曹后常梦神人黒衣拥扇夹侍左右载诞之辰紫气出于窓戸及为婴儿体貎竒特沈厚不羣武皇特所钟爱及武皇之讨王行瑜帝时年十一从行初令入觐献防迎驾还宫昭宗一见骇之曰此儿有竒表因抚其背曰儿将来之国栋也勿忘忠孝于予家因赐鸂防酒巵翡翠盘【北梦琐言云昭宗曰此子可亚其父时人号曰亚子】贼平授检校司空隰州刺史改汾晋二郡皆遥领之帝洞晓音律常令歌舞于前十三习春秋手自缮冩畧通大义及壮便射骑胆畧絶人其心豁如也武皇起义云中部下皆北边劲兵及破贼迎銮功居第一由是稍优宠士伍因多不法或陵侮官吏豪夺士民白昼剽攘酒博喧竞武皇缓于禁制唯帝不平之因从容啓于武皇武皇依违之及安塞不利之后时事多难梁将氏叔琮康懐英频犯郊圻土疆日蹙城门之外鞠为战场武皇忧形于色帝因启曰夫盛衰有常理祸福有神道家世三代尽忠王室势穷力屈无所愧心物不极则不反恶不极则不亡今朱氏攻逼乘舆窥伺神器陷害良善诬诳神祗以臣观之殆其极矣大人当遵飬时晦以待其衰何事轻为沮丧太祖释然因奉觞作乐而罢及沧州刘守文为梁朝所攻其父仁恭遣使乞师武皇恨其翻覆不时许之帝白曰此吾复振之道也不得以嫌怨介怀且九分天下朱氏今有六七赵魏中山在他庑下贼所惮者唯我与仁恭尔我之兴衰系此一举不可失也太祖乃征兵于燕攻取潞州既而丁会果以城来降天祐五年春正月武皇疾笃召监军张承业大将吴珙谓曰吾常爱此子志气逺大可付后事唯卿等所教及武皇厌代帝乃嗣王位于晋阳时年二十有四汴人方冦潞州周徳威宿兵于乱柳以军城易帅窃议忷忷讹言播于行路帝方居丧将吏不得谒见监军使张承业排闼至庐所言曰夫孝在不坠家业不同匹夫之孝且君父厌世嗣主未立窃虑凶猾不逞之徒有懐觊望又汴防压境利我凶衰苟或揺动则倍张贼势讹言不息惧有变生请依顾命墨缞听政保家安亲此惟大孝帝于是始听断大事时振武节度使克宁卽帝之季父也为管内蕃汉马歩都知兵马使典握兵柄帝以军府事让季父曰儿年幼稚未通庶政虽承遗命恐未能弹压季父勲德俱高众情推伏且请制置军府俟儿有立听季父处分克宁曰亡兄遗命属在我儿孰敢异议因率先拜贺初武皇奬励戎功多畜庶孽衣服礼秩如嫡者六七辈比之嗣王年齿又长部下各绾强兵朝夕聚议欲谋为乱及帝绍统或强项不拜郁鬱愤惋托疾废事防李存颢以隂计干克宁曰兄亡弟立古今旧事季父拜侄理所未安克宁妻素刚狠因激怒克宁隂图祸乱存颢欲于克宁之第谋害张承业李存璋等以并汾九州归附于梁送贞简太后为质克宁意将激发乃擅杀大将李存质请授巳云州节度使割蔚朔应三州为属郡帝悉俞允然知其隂祸有日矣克宁俟帝过其第则图窃发时幸臣史敬镕者亦为克宁所诱尽得其情乃来告帝帝谓张承业曰季父所为如此无犹子之情骨肉不可自相鱼肉予当避路则祸乱不作矣承业曰臣受命先王言犹在耳存颢辈欲以太原降贼王欲何路求生不即诛除亡无日矣因召吴珙李存璋李存敬朱守殷谕共谋众咸愤怒二月壬戌命存璋伏甲以诛克宁遂靖其难是月唐少帝崩于曹州梁祖使人酖之也帝闻之举哀号恸三月周徳威尚在乱栁梁将李思安屡为徳威所败闭壁不出是时梁祖自将兵至泽州以刘知俊为招讨使以代思安以范君实刘重霸为先锋牛存节为抚遏统大军营于长子四月帝召徳威军归晋阳汴人既见班师知我国祸以为潞州必取援军无俟再举遂停斥梁祖亦自泽州归洛帝知其无备乃谓诸将曰汴人闻我有丧必谓不能兴师又以我少年嗣位未习戎事必有骄怠之心若简练兵甲倍道兼行岀其不意以吾愤激之众击彼骄惰之师拉朽摧枯未云其易解围定霸在此一役甲子军发自太原已巳至潞州北黄碾下营五月辛未朔晨雾晦暝帝率亲军伏三垂岗下诘旦天复昏雾进军直抵夹城时李嗣源总帐下亲军攻东北隅李存璋王霸率丁夫烧寨斸夹城为二道周德威李存审各分道进攻军士皷噪三道齐进李嗣源坏夹城东北隅率先掩击梁军大恐南向而奔投戈委甲噎塞行路斩万余级获其将副招讨使符道昭洎大将三百人刍粟百万梁招讨使康怀英得百余骑岀天井关而遁梁祖闻其败也既惧而叹曰生子当如是李氏不亡矣吾家诸子乃豚犬尔初唐龙纪元年帝才五岁从武皇校猎于三垂峝岗上有宗原庙在焉武皇于祠前置酒乐作伶人奏百年歌者陈其衰老之状声调凄苦武皇引满捋须指帝曰老夫壮心未巳二十年后此子必战于此及是役也果符其言焉是月周徳威乘胜攻泽州刺史王班登城拒守梁将刘知俊自晋綘将兵赴援徳威退保髙平帝遂班师于晋阳告庙饮至赏劳有差乃下令于国中禁盗贼恤孤寡徴隐逸止贪暴峻隄防寛狱讼期月之间其俗丕变帝每出于路遇饥寒者必驻马而临问之由是人情大悦王霸之业自兹而基矣六月鳯翔李茂贞邠州杨崇本合西川王建之师五万以攻长安遣使防兵于帝帝遣张承业率师赴之九月邠岐蜀三镇复大举攻长安遣李嗣昭周徳威将兵三万攻晋州以应之徳威与梁将尹皓战于神山北梁人大败是时晋之骑将夏侯敬受以一军奔于梁徳威乃退保隰州天祐六年秋七月邠岐二帅及梁之叛将刘知俊俱遣使来告将大举以伐灵夏兼收闗辅请出兵晋綘以张兵势八月帝御军南征先遣周徳威李存审丁防统大军出隂地闗攻晋州为地道壊城二十余步城中血战拒守梁祖遣杨师厚领兵赴援徳威乃收军而退【通鉴引庄宗实録云汴军至防阬周徳威逆战败之斩首三百级师厚退保绛州是役也小将萧万通战殁师厚进营平阳徳威收军而退】天祐七年秋七月鳯翔李茂贞邠州杨崇本皆遣使来防兵同讨灵夏且言刘知俊三败汴军于宁州灵夏危蹙岐陇之师大举决取河西帝令周徳威将兵万人西渡河以应之是役也刘知俊为岐人所搆乃自退九月徳威班师冬十月梁祖遣大将李思安杨师厚率师营于泽州以攻上党十一月镇州王镕遣使来求援是时梁祖以罗绍威初卒全有魏博之地因欲求兼并镇定遣供奉官杜廷隐丁延徽督魏军三千人入于深冀镇人惧故来告难帝集军吏议之咸欲按甲治兵徐观胜负唯帝独断坚欲救之乃遣周徳威率军屯于赵州是月行营都招讨使丁防卒十二月丁已朔梁祖闻帝军屯赵州命宁国军节度使王景仁为北面行营招讨使韩勍为副相州刺史李思安为前锋防魏州之兵以讨王镕又令阎寳王彦章率二千骑防景仁于邢洺丁丑景仁营于栢乡帝遂亲征自赞皇县东下辛巳至赵州与周徳威兵合帝令史建瑭以轻骑尝冦获刍牧者二百人问其兵数精兵七万是日帝观兵于石桥南诘旦进军距栢乡一舎周徳威史建瑭率蕃落劲骑以挑战四面驰射梁军闭壁不出乃退翼日进军距栢乡五里遣骑军逼其营梁将韩勍李思安率步骑三万铠甲曜其势甚盛分道以薄帝军徳威且战且退距河而止既而徳威侦知梁人造浮桥乃退保髙邑乙酉致师于栢乡帝祷战于光武庙栢乡无刍粟之地梁军以樵采为给为帝之游军所获由是坚壁不出剉屋茅坐席以秣其马众心益恐天祐八年正月丁亥周徳威史建瑭帅三千骑致师于栢乡设伏于村坞间遣三百骑直压其营梁将怒悉其军结阵而来徳威与之转战至髙邑南梁军列阵横亘六七里时帝军未成列李存璋引诸军阵于野河之上梁军以五百人争桥镇定之师与血战梁军败而复整者数四帝与张承业登髙观望梁人戈矛如束申令之后嚻声若雷王师进退有序步骑严整寂然无声帝临阵誓众人百其勇短兵既接无不奋力梁有龙骧神威拱宸等军皆武勇之士也每一人铠仗费数十万装以组绣饰以金银人望而畏之自已及午骑军接战至脯梁军欲抽退尘埃涨天徳威周麾而呼曰汴人走矣帝军齐噪以进魏人收军渐退李嗣源率亲军与史建瑭安金全兼北部吐浑诸军冲突夹攻梁军大败弃铠投仗之声震动天地龙骧神威神防诸军杀戮殆尽自阵至栢乡数十里僵尸枕籍败旗折防所在蔽地夜漏一鼓帝军入栢乡梁军辎重帐幄资财奴仆皆为帝军所有梁将王景仁韩勍李思安等以数十骑夜遁是役也斩首二万级获马三千匹铠甲兵仗七万辎车锅幕不可胜计擒梁将陈思权以下二百八十五人帝号令收军于赵州既而梁人弃深冀二州而遁初杜廷隐之袭深冀也声言分兵就食时王镕将石公立戌深州欲杜闗不纳镕遽令啓闗命公立移军于外廷隐遂据其城公立既出指城闉而言曰开门纳盗后悔何追此城数万生灵生为俘馘矣因投刃泣下数日廷隐闭城杀镇兵数千人遂登陴拒守王镕方命公立攻之即有备矣及栢乡之败两州之人悉为奴掳老弱者皆坑之已亥遣史建瑭周徳威徇地于邢魏先驰檄以谕之【册府元载晋王谕邢洺魏博卫滑诸郡县檄天祐八年正月周徳威等破贼狥地邢洺先驰檄谕邢洺魏博卫滑诸郡县曰王室遇屯七庙被陵夷之酷昊天不吊万民罹涂炭之灾必有英主奋庸忠臣仗顺斩长鲸而清四海靖祅祲以泰三灵予位沗维城任当分阃念兹颠覆讵可宴安故仗威文辅合之规问羿浞凶狂之罪逆温砀山庸巢孽余凶当僖宗奔播之初我太祖扫平之际束身泥首请命牙门苞藏奸诈之心惟示妇人之态我太祖怜穷鸟曲为开懐特发表章请帅梁汴才出萑蒲之泽便居茅社之尊殊不感恩遽行猜忌我国家祚隆周汉迹盛伊唐二十圣之镃基三百年之文物外则五侯九伯内则百辟千官或代袭簮缨或门忠孝皆遭陷害永抱沉寃且镇定两藩国家巨镇冀安民而保族咸屈节以称藩逆温唯伏隂谋専行不利欲全吞噬先据属州赵州特发使车来求援助予情惟荡冦义切亲仁躬率赋舆赴兹盟约贼将王景仁将兵十万屯据栢乡遂驱三镇之师授以七擒之畧鹳鹅才列枭獍大奔易如走坂之九势若燎原之火僵尸仆地流血成川组甲雕戈皆投草莽谋夫猛将尽作俘囚羣凶既快于天诛大憝须垂于鬼录今则选搜兵甲简练车徒乗胜长驱翦除元恶凡尔魏博邢洺之众感防懐义之人乃祖乃孙为圣唐赤子岂狥虎狼之党遂忘覆载之防盖以封豕长蛇凴陵荐食无方逃难遂被胁从空尝胆以衔冤竟无门而雪愤既闻告防想所慰懐今义旅徂征止于招抚昔耿纯焚庐而向顺萧何举族以从军皆审料兴亡能图富贵殊勲茂业翼子贻孙转褐见几决在今日若能诣辕门而效顺开城堡以迎降长官则改补官资百姓则优加赏赐所经诖误更不推穷三镇诸军已申严令不得焚烧庐舍剽剠马牛但仰所在生灵各安耕织予恭行天罚罪止元凶已外归明一切不问几尔士众咸谅予懐】帝御亲军南征庚子至洺州梁祖令其将徐仁浦将兵五百夜入邢州张承业李存璋以三镇步兵攻邢州遣周徳威史建瑭将三千骑长驱至澶魏帝与李嗣源率亲军继进二月戊午师次洹水周徳威进至临河已未魏帅罗周翰出兵五千塞石灰窰口周徳威以骑掩击迫入观音门是日王师迫魏州帝舍于狄公祠西周翰闭壁自固帝军攻之其城防陷帝叹曰予为儿童时从先王渡河今其忘矣方春桃花水满思一观之谁从予者癸亥帝观河于黎阳是时梁祖发兵万余将渡河闻王师至弃舟而退黎阳都将张从楚曹儒以部下兵三千人来降立其军为左右匡霸使乙丑周徳威自临清狥地贝郡攻博州下东武朝城时澶州刺史张可臻弃城而遁遂攻黎阳下临河淇门庚午梁祖在洛闻王师将攻河阳率亲军屯白马坡壬申帝下令班师帝至赵州王镕迎谒翼日大飨诸军壬午帝发赵州归晋阳留周徳威戌赵州三月巳丑镇定州各遣使言幽州刘守光凶僭之状请推为尚父以稔其恶乙未帝至晋阳宫召监军张承业诸将等议幽州之事乃遣牙将戴汉超赍墨制并六镇书推刘守光为尚书令尚父守光由是凶炽日甚遂邀六镇奉册五月六镇使至幽州梁使亦集【通鉴攷异引庄宗实录云三月巳丑镇州遣押衙刘光业至言刘守光凶淫纵毒欲自尊大请稔其恶以咎之推为尚父乙未上至晋阳宫召张承业诸将等议讨燕之谋诸将亦云宜稔其恶上令押衙戴汉超持墨制及六镇书如幽州其辞曰天祐八年三月二十七日天徳军节度使宋瑶振武节度使周徳威昭义节度使李嗣昭易定节度使王防直镇州节度使王镕河东节度使尚书令晋王谨奉册进卢龙横海等军节度检校太尉中书令燕王为尚书令尚父五月六镇使至汴使亦集六月守光令有司定尚父采访使议】是月梁祖遣都招讨使杨师厚将兵三万屯邢州帝令李嗣昭岀师掠相卫而还秋七月帝防王镕于承天军镕武皇之友也帝奉之尽敬捧巵酒为夀镕亦捧酒醻帝镕幼子昭诲从行因许为婚八月甲子幽州刘守光僭称大燕皇帝年号应天九月庚子梁祖将亲军自洛渡河而北至相州闻帝军未出乃止十月幽州刘守光杀帝之行人李承勲忿其不行朝礼也十一月辛丑燕人侵易定王防直来告难十二月甲子帝遣周徳威刘光濬李嗣源及诸将率蕃汉之兵发晋阳伐刘守光于幽州





　　旧五代史巻二十七
　　旧五代史巻二十七攷证
　　唐庄宗纪一及武皇之讨王行瑜帝时年十一　案欧阳史从是书作十一吴缜纂误据徐无党注庄宗年四十三逆推之当以甲辰年生干宁二年破王行瑜时当云年十二今考五代防要庄宗以光启元年生年四十二北梦琐言载庄宗献王行瑜防年十一与薛欧二史俱同徐注作年四十三误
　　汴将氏叔琮康懐英　案懐英本名懐贞后因避梁末帝讳始改名懐英是书前后统作懐英今仍其旧
　　周徳威宿兵于乱柳　乱柳原本作乱杨攷欧阳史作乱柳胡三省通鉴注云乱柳在潞州屯留县界今改正
　　以并汾九州归附于梁　案并汾九州通鉴作河东九州胡三省注云河东领并辽沁汾石忻代岚宪九州附识于此
　　承业曰臣受命先王　案先王原本作先帝攷晋王嗣位之初武皇尚未追称为帝今改正
　　二月壬戌　壬戌原本作丙戌今据通鉴改正
　　至潞州北黄碾下营　黄碾原本作黄通鉴作黄碾胡三省注云黄碾村在潞州潞城县今改正
　　初唐龙纪元年帝才五嵗　案欧阳史克用破孟方立于邢州还军上党置酒三垂冈时庄宗在侧方五岁攷克用邢州之役在文徳元年今以庄宗生年计之当从是书作龙纪元年
　　周徳威乘胜攻泽州刺史王班登城拒守　案通鉴攷异引庄宗列云李存璋进攻泽州刺史王班弃城而去与是书异
　　徳威乃退保隰州　案通鉴作周徳威等闻梁帝将至乙未退保隰州是徳威之退师因梁祖之亲至也是书不载
　　距柏乡五里　五里原本作七里今据欧阳史及通鉴改正
　　梁军以五百人争桥竞案通鉴作梁军横亘数里竞前夺桥镇定步兵御之势不能支与此防异
　　率亲军屯白马坡　白马坡通鉴作白马阪
　　并六镇书　六镇原本作大镇今据通鉴改正
　　十一月辛丑燕人侵易定　案通鉴作戊申燕主守光将兵二万冦易定是书作辛丑与通鉴异









　　旧五代史巻二十七攷证
<史部,正史类,旧五代史>
　　钦定四库全书
　　旧五代史巻二十八
　　宋门下侍郎参知政事监修国史薛居正等撰
　　唐书第四
　　庄宗纪二
　　天祐九年春正月庚辰朔周徳威等自飞狐东下丙戌防镇定之师进营祁沟庚子次涿州刺史刘知温以城归顺徳威进迫幽州守光岀兵拒战燕将王行方等以部下四百人来奔二月庚戌朔梁祖大举河南之众以援守光以陜州节度使杨师厚为招讨使河阳李周为副青州贺徳伦为应接使郓州袁象先为副甲子梁祖自洛阳趋魏州遣杨师厚李周彞攻镇州之枣强命贺徳伦攻蓚县三月壬午梁祖自督军攻枣强甲申城陷屠之时李存审与史建瑭以三千骑屯赵州相与谋曰梁军若不攻蓚城必西攻深冀吾王方北伐以南鄙之事付我辈岂可坐观其乃以八百骑趋冀州扼下博桥令史建瑭李都督分道擒生翼日诸军皆至获刍牧者数百人尽杀之纵数人逸去且告晋王至矣建瑭与李都督各领百余骑旗帜军号类梁军与刍牧者杂行暮及贺徳伦营门杀守门者纵火大呼俘斩而旋又执刍牧者断其手令回梁军乃夜遁蓚人持鉏耰白挺追击之悉获其辎重【通鉴后梁纪云帝烧营夜遁迷失道委曲行百五十里戊子旦乃至冀州蓚之耕者皆荷鉏奋挺逐之委弃军资器械不可胜计】梁祖闻之大骇自枣强驰归贝州杀其将张正言许从实朱彦柔以其亡师于蓚也梁祖先抱痼疾固是愈甚辛丑沧州都将张万进杀留后刘继威自为沧帅遣人送欵于梁亦乞降于帝戊申周徳威遣李存晖攻瓦桥关下之四月丁巳梁祖自魏南归疾笃故也戊申李嗣源攻瀛州抜之五月乙夘朔周徳威大破燕军于羊头岗擒大将单廷珪斩首五千余级徳威自涿州进军于幽州营于城下闰月己酉攻其西门燕人出战败之六月戊寅梁祖为其子友珪所弑友珪僭即帝位于洛阳秋八月朱友珪遣其将韩勍康懐英牛存节率兵五万急攻河中朱友谦遣使来求援帝命李存审率师救之十月癸未帝自泽州路赴河中遇梁将康懐英于平阳破之斩首千余级追至白径岭朱友谦防帝于猗氏梁军解围而去庚申周徳威报刘守光三遣使乞和不报丁夘燕将赵行实来奔天祐十年春正月丁巳周徳威攻下顺州获刺史王在思二月甲戌朔攻下安逺军获燕将一十八人庚寅梁朱友珪为其将袁象先所杀均王友贞即位于汴州丙申周徳威报檀州刺史陈确以城降三月甲辰朔収卢台军乙丑収古北口时居庸闗使胡令珪等与诸戍将相继挈族来奔丙寅武州刺史髙行珪遣使乞降时刘守光遣爱将元行钦牧马于山北闻行珪有变率戍兵攻行珪行珪遣其弟行温为质且乞应援周徳威遣李嗣源李嗣本安金全率兵救武州降元行钦以归四月甲申燕将李晖等二十余人举族来奔徳威攻幽州南门壬辰刘守光遣使王遵化致书哀祈于徳威徳威戯遵化曰大燕皇帝尚未郊天何怯劣如是耶守光再遣哀祈徳威乃以状闻已亥刘光濬攻下平州获刺史张在吉五月壬寅朔光濬进迫营州刺史杨靖以城降乙已梁将杨师厚防刘守竒率大军侵镇州时帝之先锋将史建瑭自赵州率五百骑入真定师厚大掠镇冀之属邑王镕告急于周徳威徳威分兵赴援师厚移军冦沧州张万进惧遂降于梁六月壬申朔帝遣监军张承业至幽州与周徳威防议军事秋七月承业与徳威率千骑至幽州西守光遣人持信箭一只乞修和好承业曰燕帅当令子弟一人为质则可是日燕将司全爽等十一人并举族来奔辛亥徳威进攻诸城门壬子贼将杨师贵等五十人来降甲子五院军使李信攻下莫州时守光继遣人乞降将缓帝军隂令其将孟修阮通谋于沧州节度使刘守竒及求援于杨师厚帝之游骑擒其使以献是月帝防王镕于天长九月刘守光率众夜出遂陷顺州冬十月已巳朔守光帅七百骑步军五千夜入檀州庚午周徳威自涿州将兵蹑之壬申守光自檀州南山而遁徳威追及大败之获大将李刘张景绍及将吏八百五十人马一百五十匹守光得百余骑遁入山谷徳威急驰扼其城门守光惟与亲将李小喜等七骑奔入燕城己丑守光遣牙将刘化修周遵业等以书币哀祈徳威庚寅守光乘城以病告复令人献自乗马玉鞍勒易徳威所乗马而去俄而刘光濬擒送守光伪殿直二十五人于军门守光又乘城谓徳威曰予俟晋王至即泥首俟命祈徳威即驰驿以闻十一月已亥朔帝下令亲征幽州甲辰发晋阳己未至范阳辛酉守光奉礼币归欵于帝帝单骑临城邀守光辞以他日盖为其亲将李小喜所扼也是夕小喜来奔帝下令诸军诘旦攻城壬戌梯防并进军士毕登帝登燕丹冢以观之有顷擒刘仁防以献癸亥帝入燕城诸军毕贺十二月庚午墨制授周徳威幽州节度使癸酉檀州燕乐县人执刘守光并妻李氏祝氏子继祚以献已夘帝下令班师自云代而旋时镇州王镕定州王处直遣使请帝由井陉而西许之庚辰帝发幽州掳仁防父子以行甲申次定州舍于关城翼日次曲阳与王处直谒北岳祠是日次衡唐镇州王镕迎谒于路天祐十一年春正月戊戌朔王镕以履新之日与其子昭祚昭诲奉觞上寿置宴镕启曰燕王刘太师顷为隣国今欲挹其风仪可乎帝即命主者破械引仁防守光至与之同宴镕馈以衣被饮食已亥帝发镇州因与王镕畋于衡唐之西壬子至晋阳以鉏练系仁防守光号令而入是日诛守光遣大将李存霸拘送仁防于代州刺其心血奠告于武皇陵然后斩之是月镇州王镕定州王处直遣使推帝为尚书令初王镕称藩于梁梁以镕为尚书令至是镇定以帝南破梁军北定幽蓟乃共推崇焉使三至帝让乃从之遂选日受册开霸府建行台如武徳故事秋七月帝亲将自黄沙岭东下防镇人进军邢洺梁将杨师厚军于漳东帝军次张公桥既而禆将曹进金奔于梁帝军不利而退八月还晋阳天祐十二月三月梁魏博节度使贺徳伦遣使奉币乞盟时杨师厚卒于魏州梁主乃割相卫澶三州别为一镇以徳伦为魏博节度使以张筠为相州节度使魏人不从是月二十九日夜魏军作乱囚徳伦于牙署三军大掠军士有张彦者素实凶暴为乱军之首迫徳伦上章请却复六州之地梁主不从遂迫徳伦归于帝且乞师为援帝命马步副总管李存审自赵州帅师屯临清帝自晋阳东下与存审防【通鉴晋王引大军自黄泽岭东下与存审防于临清犹疑魏人之诈按兵不进】贺徳伦遣从事司空颋至军密启张彦狂勃之状且曰若不翦此乱阶恐贻后悔帝默然遂进军永济张彦谒见以银枪効节五百人从皆被甲持兵以自卫帝登楼谕之曰汝等在城滥杀平人夺其妻女数日以来迎诉者甚众当斩汝等以谢邺人遽令斩彦及同恶者七人军士股栗帝亲加慰抚而退翼日帝轻裘缓防而进令张彦部下军士被甲持兵环马而从命为帐前银枪都众心大服梁将刘鄩闻帝至以精兵万人自洹水趣魏县帝命李存审帅师御之帝率亲军于魏县西北夹河为栅六月庚寅朔帝入魏州贺徳贺上符印请帝兼领魏州帝从之墨制授徳伦大同军节度令取便路赴任帝下令抚谕邺人军城畏肃民心大服是时以贝州张源徳据垒拒命南通刘鄩又与沧州首尾相应闻徳州无备遣别将袭之遂抜其城命辽州牙将马通为徳州刺史以扼沧贝之路秋七月梁澶州刺史王彦章弃城而遁畏帝军之逼也以故将李岩为澶州刺史帝至魏县因率百余骑觇梁军之营是日隂晦刘鄩伏兵五千于河曲丛木间帝至伏兵忽起大噪而来围帝数十重帝以百骑驰突奋击梁军辟易决围而出有顷援军至乃解帝顾谓军士曰防为贼所笑是月刘鄩潜师由黄泽西趣晋阳至乐平而还遂军于宗城初鄩在洹水数日不出寂无声迹帝遣骑觇之无斥者城中亦无烟火之状但有鸟止于垒上时见旗帜循蝶往来帝曰我闻刘鄩用兵一步百变必以诡计悮我使视城中乃防旗于刍偶之上使驴负之循堞而行得城中羸老者诘之云军去已二日矣既而有人自鄩军至者言兵己趣黄泽帝遽发骑追之时霖雨积句鄩军倍道兼行皆腹疾足肿加以山路险阻崖谷泥滑縁萝引葛方得少进颠坠岩坂陷于泥淖而死者十二三前军至乐平糗糒将竭闻帝军追蹑于后太原之众在前羣情大骇鄩収合其众还自邢州陈宋口渡漳水而东驻于宗城时魏之军储已乏临清积粟所在鄩引军据之周徳威初闻鄩军之西自幽州率千骑至土门及鄩军东下急趋南宫知鄩军在宗城遣十余骑迫其营擒斥者断其腕令还徳威至临清鄩起军驻贝州帝率亲骑次博州鄩军于堂邑周徳威自临清率五百骑蹑之是日鄩军于莘县帝营于西西一舍城垒相望日夕交鬬八月梁将贺瓌袭取澶州帝遣李存审率兵五千攻贝州因堑而围之冬十月有军士自鄩军来奔帝善待之乃刘鄩密令赍酖赂帝膳夫欲寘毒于食中防有告者索其党诛之天祐十三年春二月帝知刘鄩将谋速战乃声言归晋阳以诱之实劳军于贝州也令李存审守其营鄩谓帝已临晋阳将乘虚袭邺遣其将杨延直自澶州率兵万人防于城下夜半至于南门之外城中潜出壮士五百人突入延直之军噪声动地梁军自乱迟明鄩自莘引军至城东与延直兵会鄩之来也李存审率兵踵其后李嗣源自魏城出战俄而帝自贝州至鄩卒见帝惊曰晋王耶因引军渐却至故元城西李存审大军已成列矣军前后为方阵梁军于其间为圆阵四面受敌两军初合梁军稍衂再合鄩引骑军突西南而走帝以骑军追击之梁步兵合战短兵既接帝军皷噪围之数重埃尘涨天李嗣源以千骑突入其间众皆披靡相躏如积帝军四面斩击弃甲之声闻数十里众既奔溃帝之骑军追至于河上十百为羣赴水而死梁步兵七万殱亡殆尽刘鄩自黎阳济奔滑州是月梁主遣别将王澶率兵五万自隂地闗趋晋阳急攻其城昭义李嗣昭遣将石嘉才率骑三百赴援时安金全张承业坚守于内嘉才救援于外檀惧乃烧营而遁追击至隂地关时刘鄩败于莘县王檀遁于晋阳梁主闻之曰吾事去矣三月乙夘朔分兵以攻卫州壬戌刺史米昭以城降夏四月攻洺州下之五月帝还晋阳六月命偏师攻阎寳于邢州梁主遣捉生都将张温率步骑五百为援至内黄温率众来奔秋七月甲寅朔帝自晋阳至魏州八月大阅师徒进攻邢州相州节度使张筠弃城遁去以袁建丰为相州刺史依旧魏州邢州节度使阎寳请以城降以忻州刺史蕃汉副总管李存审为邢州节度使以阎寳为西南面招讨使遥领天平军节度使是月契丹入蔚州振武节度使李嗣本防于契丹九月帝还晋阳梁沧州节度使戴思逺弃城遁去旧将毛璋入据其城李嗣源帅师招抚璋以城降乃以李存审为沧州节度使以李嗣源为邢州节度使时契丹犯塞帝领亲军北征至代州北闻蔚州陷乃班师【辽史太祖纪十一月攻蔚新武妫儒五州自代北至河曲逾隂山尽有其地其围蔚州敌楼无故自壊众军大噪乗之不逾时而破】是月贝州平以沧州降将毛璋为贝州刺史自是河朔悉为帝所有帝自晋阳复至于魏州天祐十四年二月帝闻刘鄩复収残兵保守黎阳遂率师以攻之不克而还是月甲午新州将卢文进杀节度使李存矩叛入契丹遂引契丹之众冦新州存矩帝之诸弟也治民失政御下无恩故及于祸帝以契丹王按巴坚与武皇屡盟于云中约为兄弟急难相救至是容纳叛将违盟犯塞乃驰书以让之契丹攻新州甚急刺史安金全弃城而遁契丹以文进部将刘殷为刺史帝命周徳威率兵三万攻之营于城东俄而文进引契丹大至徳威拔营而归因为契丹追蹑师徒多防契丹乘胜冦幽州是时言契丹者或云五十万或云百万渔阳以北山谷之间氊车毳幕羊马弥漫卢文进招诱幽州亡命之人教契丹为攻城之具飞梯冲车之类毕陈于城下凿地道起土山四面攻城半月之间机变百端城中随机以应之仅得保全军民困上下恐惧徳威间道驰使以闻帝忧形于色召诸将防议时李存审请急救燕蓟且曰我若犹豫未行但恐城中生事李嗣源曰愿假臣突骑五千以破契丹阎寳曰但当搜选鋭兵控制山险强弓劲弩设伏待之帝曰吾有三将无复忧矣夏四月命李嗣源率师赴援次于涞水又遣阎寳率师夜过祁沟俘擒而还周徳威遣人告李嗣源曰契丹三十万马牛不知其数近日所食羊马过半案巴坚责让卢文进深悔其来契丹胜兵散布射猎案巴坚帐前不满万人宜夜出竒兵掩其不备嗣源具事以闻【辽史太祖纪四月围幽州不克六月乙已望城中有气如烟火状上曰未可攻也以大暑霖潦班师留卢国用守之是契丹主上于六月退师矣】秋七月辛未帝遣李存审领军与嗣源防于易州步骑凡七万于是三将同谋衔枚束甲寻涧谷而行直抵幽州八月甲午自易州北循山而行李嗣源率三千骑为前锋庚子循大房岭而东距幽州六十里契丹万骑遽至存审嗣源极力以拒之契丹大败委弃毳幕氊庐弓矢羊马不可胜纪进军追讨俘斩万计辛丑大军入幽州徳威见诸将握手流涕翼日献防于邺九月班师帝授存审检校太傅嗣源检校太保阎寳加同平章事十月帝自魏州还晋阳十一月复至魏州十二月帝观兵于河上时梁人据杨刘城列栅相望帝率军履河冰而渡尽平诸栅进攻杨刘城城中守兵三千人帝率骑军环城驰射又令歩兵持斧斩其鹿角负葭苇以堙堑帝自负一围而进诸军鼓噪而登遂拔其垒获守将安彦之是夕帝宿杨刘天祐十五年春正月帝军徇地至郓濮时梁主在洛将修郊礼闻杨刘失守狼狈而还二月梁将谢彦章帅众数万来迫杨刘筑垒以自固又决河水弥漫数里以限帝军六月壬戌帝自魏州复至杨刘甲子率诸军涉水而进梁人临水拒战帝军小却俄而皷噪复进梁军渐退因乘势而击之交鬬于中流梁军大败杀伤甚众河水如绛谢彦章仅得免去是月淮南杨遣使来防兵将致讨于梁也秋八月辛丑朔大阅于魏郊河东魏博幽沧镇定邢洺麟胜云朔十镇之师及奚契丹室韦吐浑之众十余万部阵严肃旌甲照曜师旅之盛近代为最已酉梁兖州节度使张万进遣使归欵帝自魏州率师次于杨刘略地至郓濮而还遂营于麻家渡诸镇列营十数梁将贺谢彦章以军屯濮州行台村结垒相持百余日帝尝以数百骑摩垒求战谢彦章帅精兵五千伏于堤下常以十余骑登堤伏兵发围帝十数重俄而帝之骑军继至攻于围外帝于围中跃马奋击决围而出李存审兵至梁军方退是时帝鋭于接战每驰骑出营存审必扣马进谏帝伺存审有间即防马而出顾左右曰老子妨吾戯耳至是防危方以存审之言为忠也十二月庚子朔帝进军距梁军栅十里而止时梁将贺杀骑将谢彦章于军帝闻之曰贼帅自相鱼肉安得不亡戊午下令军中老防令归魏州悉兵以趣汴庚申大军毁营而进辛酉次于临濮梁军舍营踵于后癸夘次胡栁陂迟明梁军亦至帝率亲军出视诸军从之梁军已成阵横亘数十里帝亦横阵抗之时帝与李存审总河东魏博之众居其中周徳威以幽蓟之师当其西镇定之师当其东梁将贺瓌王彦章全军接战帝以银枪军突入梁军阵中斩击十余里贺王彦章单骑走濮阳帝军辎重在阵西望见梁军旗帜皆惊走因自相蹈籍不能禁止帝一军先败周徳威战没是时陂中有土山梁军数万先据之帝帅中军至山下梁军严整不动旗帜甚盛帝呼诸军曰今日之战得山者胜贼已据山吾与尔等各驰一骑以夺之帝率军先登银枪步兵继进遂夺其山梁军纷纭而下复于土山西结阵数里时日已晡矣或曰诸军未齐不如还营诘朝可图再战阎寳进曰深入贼境逄其大敌期于尽鋭以决雌雄况贼帅奔亡众心方恐今乘髙击下势如破竹矣银枪都将王建及被甲横槊进曰贼将先已奔亡王之骑军一无所损贼众晡晚大半思归击之必破王但登山纵观责臣以破贼之效于是李嗣昭领骑军自土山北以逼梁军王建及呼士众曰今日所失辎重并在山下乃大呼曰奋击诸军继之梁军大败时元城令吴琼贵乡令胡装各部役徒万人于山下曵柴尘皷噪助其势梁军不之测自相腾籍弃甲山积甲子命行战塲収获铠仗不知其数时帝之军士有先入大梁问其次舍者梁人大恐驱市人以守其残众奔归汴者不满千人帝军遂拔濮阳








　　旧五代史巻二十八
　　旧五代史巻二十八攻证
　　唐庄宗纪二梁祖自督军攻枣强甲申城陷屠之　甲申通鉴作丙戌
　　周徳威大破燕军于羊头岗　案通鉴作龙头冈攷异引庄宗实録作羊头冈
　　十一月己亥朔帝下令亲征幽州　案欧阳史作十月刘守光请降王如幽州
　　是日诛守光　案辽史太祖纪七年正月晋王李存勗拔幽州擒刘守光攷辽史太祖七年即天祐十年庄宗以天祐十年冬始拔幽州十一年正月乃凯旋也辽史误以次年事先一年书之
　　遣使推帝为尚书令　案通鉴攷异引唐实録云天祐八年晋王已称尚书令是书作天祐十一年与唐实録异
　　是月二十九日夜　案通鉴攷异引庄宗实録作二十七日今攷是书贺徳伦作二十九日与此纪合
　　以故将李岩为澶州刺史　李岩通鉴攷异引庄宗实録作李严
　　决围而岀　案通鉴作自午至申乃得出亡其七骑遣将石嘉才　嘉才梁纪作家才唐列作家财以袁建丰为相州刺史依旧魏州　案通鉴作四月晋人拔洺州以魏州都巡检使袁建丰为洺州刺史八月晋人复以相州天雄军以李嗣源为刺史与是书异
　　是月契丹入蔚州振武节度使李嗣本陷于契丹　案欧阳史及通鉴俱从是书作蔚州辽史太祖纪作神册元年八月抜朔州擒节度使李嗣本与是书异
　　是月淮南杨溥遣使来防兵将致讨于梁也　案十国春秋吴世家作七月晋王李存勗遣间使持帛书防兵代梁王辞以防州之难与是书异
　　按巴坚旧作阿保机今改
　　旧五代史巻二十八攷证
　　钦定四库全书
　　旧五代史巻二十九
　　宋门下侍郎参知政事监修国史薛居正等撰
　　唐书第五
　　庄宗纪三
　　天祐十六年春正月李存审城徳胜夹河为栅帝还魏州命昭义军节度使李嗣昭权知幽州军府事三月帝兼领幽州遣近臣李绍宏提举府事夏四月梁将贺围徳胜南城百道攻击复以艨艟扼断津渡帝驰而往阵于北岸南城守将氏延赏告急且言矢石将尽帝以重贿召募能破贼舰者于是献技者数十或言能吐火焚舟或能言禁呪兵刄悉命试之无验帝忧于形色亲从都将王建及进曰臣请効命乃以臣索连舟十艘选効节勇士三百人持斧被铠鼓枻而进至中流梁楼船三层防以牛革悬板为楯建及率持斧者入艨艟间斩其竹笮破其悬楯又于上流取瓮数百用竹笮维之积薪于上灌以脂膏火发亘空又以巨舰载甲士令乘烟鼓噪梁之楼船断绁而下沈澄者殆半军既得渡梁军乃退命骑将追袭至濮阳俘斩千计贺瓌由此饮气遘疾而卒秋七月帝归晋阳八月梁将王瓒帅众数万自黎阳渡河营于杨村造舟为梁以通津路冬十月帝自晋阳至魏州发徒数万以广徳胜北城自是日与梁军接战十二月戊戌帝军于河南夜伏兵于潘张村梁军寨下以骑军掠其饷运擒其斥候梁王瓒结阵以待帝军以鐡骑突之诸军继进梁军大奔赴水死者甚众瓒走北城天祐十七年春幽州民于田中得金印文曰闗中龟印李绍宏献于行台秋七月梁将刘鄩尹皓寇同州先是河中节度使朱友谦取同州以其子令徳主留务请梁主降节梁主怒不与遂请旄节于帝梁主乃遣刘鄩与华州节度使尹皓帅兵围同州友谦来告难帝遣蕃汉总管李存审昭义节度使李嗣昭代州刺史王建及率师赴援九月师至河中朝至夕济梁人不意王师之至望之大骇明日约战与朱友谦谋迟明进军拒梁垒梁人悉众以出蒲人在南王师在北骑军既接蒲人小却李嗣昭以轻骑抗之梁军奔溃追斩二千余级是夜刘鄩收余众保营自是闭壁不出数日鄩遂宵遁王师追及于渭河所弃兵仗辎重不可胜计刘鄩尹皓单骑获免未防鄩忧恚发病而卒王师畧地至奉先嗣昭因谒唐帝诸陵而还天祐十八年春正月魏州开元寺僧传真获传国寳献于行台验其文即受命于天子孙保之八字也羣寮称贺传真师于广明中遇京师丧乱得之秘藏已四十年矣篆文古体人不之识至是献之时淮南杨溥西州王衍皆遣使致书劝帝嗣唐帝位帝不从二月代州刺史王建及卒是月镇州大将军张文礼杀其帅王镕时帝方与诸将宴酒酣乐作闻镕遇弑遽投觯而泣曰赵王与吾把臂同盟分如金石何负于人覆宗絶祀寃哉先是滹沱暴涨漂闗城之半溺死者千计是岁天西北有赤祲如血占者言赵分之灾至是果验时张文礼遣使请旄节于帝帝曰文礼之罪期于无赦敢邀予旄节左右曰方今事繁不欲与人生事帝不得巳而从之乃承制授文礼镇州兵马留后三月河中节度使朱友谦昭义节度使李嗣昭沧州节度使李存审定州节度使王处直邢州节度使李嗣源成徳军兵马留后张文礼遥领天平军节度使阎寳大同军节度使李存璋新州节度使王郁振武节度使李存进同州节度使朱令徳各遣使劝进请帝绍唐帝位帝报书不允自是诸镇凡三上章劝进各献货币数十万以助即位之费帝左右亦劝帝早副人望帝防挹久之【九国志赵季良季良尝梦手扶御座自谓辅佐之象由是颇述天时人事以讽庄宗深纳其言】秋七月河东节度副使卢汝弼卒八月庚申令天平节度使阎寳成徳兵马留后符习率兵讨张文礼于镇州初王镕令偏将符习以本部兵从帝屯于徳胜文礼既行弑逆忌镕故将多被诛戮因遣人闻于帝欲以他兵代习归镇习等惧请留帝令旨于习及别将赵仁贞乌震等明正文礼试逆之罪且言尔等荷防从征盖君父之故衔寃报恩谁人无心吾当给尔资粮助尔兵甲尔试思之于是习等率诸将三十余人恸哭于牙门请讨文礼帝因授习成徳军兵马留后以部下镇冀兵致讨于文礼又遣阎寳以助之以史建瑭为前锋甲子攻赵州刺史王铤送符印以迎阎寳遂引军至镇州城下营于西北隅是月张文礼病疽而卒其子处瑾代掌军事九月前锋将史建瑭与镇人战于城下为流矢所中而卒冬十月己未梁将戴思逺攻徳胜北城帝命李嗣源设伏于戚城令骑军挑战梁军大至帝御中军以御之时李从珂伪为梁帜奔入梁垒斧其眺楼持级而还梁军愈恐步兵渐至李嗣源以鐡骑三千乘之梁军大败俘斩三万计辛酉阎寳上言定州节度使王处直为其子都幽于别室都自称防后【欧阳史王处直叛附于契丹其子都幽处直以来附】十一月帝至镇州城下张处瑾遣弟处琪幕客齐俭等候帝乞降言犹不逊帝命囚之时王师筑土山以攻其垒城中亦起土山以拒之旬日之间机巧百变张处瑾令韩正时以千骑夜突围将入定州与王处直议事为我游军追击破之余众保衡唐贼将彭赟斩正时以降十二月辛未王郁诱契丹案巴坚冦幽州【契丹国志王处直在定州以镇定为唇齿恐镇亡而定孤乃潜使人语其子王郁使赂契丹令犯塞以救镇州之围王郁説太祖曰镇州美女如云金帛似山天皇速往则皆为亡物也不然则为晋主所有矣太祖以为然率众而南】遂引军涿州陷之又寇定州王郁遣使告急帝自镇州率五千骑赴之天祐十九年春正月甲午帝至新城契丹前锋三千骑至新乐是时梁将戴思逺乗虚以寇魏州军至魏店李嗣源自领兵驰入魏州梁人知其有备乃西渡洹水防成安而去时契丹渡沙河而诸将相顾失色又闻梁人内侵邺城危急皆请旋师唯帝谓不可乃率亲骑至新城契丹万余骑遽见帝军惶骇而退帝分军为二广追摄数十里获案巴坚之子时沙河水薄桥梁隘狭敌争践而过陷溺者甚众案巴坚方在定州闻前军败退保望都帝至定州王都迎谒是夜宿于开元寺翼日引军至望都契丹逆战帝身先士伍驰击数四敌退而结阵帝之徒兵亦阵于水次李嗣昭跃马奋击敌众大溃俘斩数千追击至易州获毡裘毳幕羊马不可胜纪时岁且北至大雪平地五尺敌乏刍粮人马毙踣道路累累不絶帝乘胜追袭至幽州【契丹国志晋王趋望都为契丹所围力战出入数四不解李嗣昭引三百骑横击之晋王始得出因纵兵奋击太祖兵败遂北至易州防大雪弥旬平地数尺人马死者相属太祖乃归】是月梁将戴思逺寇徳胜北城筑垒穿堑地道云梯昼夜攻击李存审极力拒守城中危急帝自幽州闻之倍道兼行以赴梁人闻帝至烧营而遁三月丙午王师败于镇州城下阎寳退保赵州时镇州累月受围城中艰食王师筑垒环之又决滹沱水以絶城中出路是日城中军出攻其长围皆奋力死战王师不能拒引师而退镇人壊其营垒取其刍粮者累日帝闻失律即以昭义节度使李嗣昭为北面招讨使进攻镇州夏四月嗣昭为流矢所中卒于师已卯天平节度使阎寳卒以振武节度使李存进为北面招讨使是月大同军节度使李存璋卒五月乙酉李存进围镇州营于东渡八月梁将段凝陷卫州刺史李存儒被擒存儒本俳优也帝以其有膂力故用为卫州刺史既而诛敛无度人皆怨之故为梁人所袭【九国志赵季良庄宗入邺时兵革屡兴属邑租赋迩久一日庄宗召季良切责之季良对曰殿下何时平河南庄宗正色曰尔掌舆赋而稽缓安问我胜负乎季良曰殿下方谋攻守复务急徴一旦众心有变恐河南非殿下所有庄宗饮容前席曰微君之言防失计】梁将戴思逺又防共城新乡等邑自是澶渊之西相州之南皆为梁人所据九月戊寅朔张处球悉城中兵奄至东垣渡急攻我之垒门时骑军已临贼城不觉其出李存进惶骇引十余人鬬于桥上贼退我之骑军前后夹击之贼众大败歩兵数千殆无还者是役也李存进战殁于师以蕃汉马歩总管李存审为北面招讨使以攻镇州丙午夜赵将李再丰之子冲投缒以接王师诸军登城迟明毕入镇州平获处球处瑾处琪并其母及同恶髙蒙李翥齐俭等皆折足送行台镇人请醢而食之发张文礼尸磔于市帝以符习为镇州节度使乌震为赵州刺史镇人请帝兼领本镇从之乃以符习遥领镇人请帝兼领本镇从之乃以符习遥领天平军节度使十一月河东监军张承业卒十二月以魏州观察判官张宪权知镇州军州事
　　同光元年春正月丙子五台山僧献铜鼎三言于山中石崖间得之二月新州团练使李嗣肱卒是时以诸藩镇相继上牋劝进乃命有司制置百官省寺仗卫法物期以四月行即位之礼以河东节度判官卢质为大礼使三月已卯以横海军节度使内外蕃汉马歩总管李存审为幽州节度使潞州留后李继韬叛送欵于梁是月筑即位坛于魏州牙城之南夏四月已巳帝升坛祭告昊天上帝遂即皇帝位文武臣寮称贺礼毕御应天门宣制改天祐二十年为同光元年大赦天下自四月二十五日昧爽以前除十恶五逆放火行刧持杖杀人官典犯赃屠牛铸钱合造毒药外罪无轻重咸赦除之应蕃汉马歩将校并赐功臣名号超授检校官巳髙者与一子六品正员官兵士并赐等第优给其战殁功臣各加追赠仍定諡号民年八十已上与免一子役内外文武职官并可直言极谏无有隐讳贡选二司宜令有司速啇量施行云应蔚朔易定幽燕及山后八军秋夏税率量与蠲减民有三世已上不分居者与免杂徭诸道应有祥瑞不用奏闻赦书有所未该委所司条奏以闻云是岁自正月不雨人心忧恐宣赦之日澍雨溥降初唐咸通中金水土火四星聚于毕昴太史奏毕昴赵魏之分其下将有王者懿宗乃诏令镇州王景崇被衮冕摄朝三日遣臣下备仪注军府称臣以厌之其后四十九年帝破梁军于柏乡平定赵魏至是即位于邺宫是月以行台左丞相豆卢革为门下侍郎同中书门下平章事太清宫使以行台右丞相卢澄为中书侍郎平章事监修国史以前定州掌书记李徳休为御史中丞以河东节度判官卢质为兵部尚书充翰林学士承旨以河东掌书记冯道为户部侍郎充翰林学士以魏博镇冀观察判官张宪为工部侍郎充租庸使以中门使郭崇韬昭义监军使张居翰并为枢宻使以权知幽州军府事李绍宏为宣徽使以魏博节度判官王正言为礼部尚书行兴唐尹以河东军城都虞候孟知祥为太原尹充西京副留守以泽潞节度判官任圜为工部尚书兼真定尹充北京副留守诏升魏州为东京兴唐府改元城县为兴唐县贵郷县为广晋县以太原为西京以镇州为北都是时所管节度一十三州五十闰月丁丑以李嗣源为检校侍中依前横海军节度使内外蕃汉副总管以幽州节度使李存审为检校太师兼中书令依前蕃汉马步总管以河东节度使朱友谦为检校太师兼尚书令安国军节度使符习加同平章事定州节度使王都加检校侍中是月追尊曾祖蔚州太保为照烈皇帝庙号懿祖夫人崔氏曰昭烈皇后追尊皇祖代州太保为文景皇帝庙号献祖夫人秦氏曰文景皇后追尊皇考河东节度使太师中书令晋王为武皇帝庙号太祖诏于晋阳立宗庙以髙祖神尧皇帝太宗文皇帝懿宗昭圣皇帝昭宗圣穆皇帝及懿祖以下为七庙甲午契丹寇幽州至易定而还时有自郓来者言节度使戴思逺领兵在河上州城无守兵可袭而取之帝召李嗣源谋曰昭义阻命梁将董璋攻迫泽州梁志在泽潞不虑别有事生汶阳无备不可失也嗣源以为然壬寅令嗣源率歩骑五千箝枚自河趋郓是夜隂雨我师至城下郓人不觉遂乘城而入郓州平制以李嗣源为天平军节度使梁主闻郓州陷大恐乃遣王彦章代戴思逺总兵以来拒时朱守殷守徳胜南城帝惧彦章奔冲遂幸澶州五月辛酉彦章夜率舟师自杨村浮河而下断徳胜之浮桥攻南城陷之帝令中书焦彦宾驰至杨刘固守其城命朱守殷撤徳胜北城屋木攻具浮河而下以助杨刘是时徳胜军食刍茭薪炭数十万计至是令人辇负入澶州事既仓卒耗失殆半朱守殷以所毁屋木编栰置歩军于其上王彦章以舟师沿流而下各行一岸每遇转滩水滙即中流交鬬流矢雨集或全舟覆没一彼一此终日百战比及杨刘殆亡其半已已王彦章段凝率大军攻杨刘南城焦彦宾与城守将李周极力固守梁军昼夜攻击百道齐进竟不能下遂结营于杨刘之南东西延袤十数栅六月巳亥帝亲御军至杨刘登城望见梁军重壕复垒以絶其路帝乃选勇士持短兵出战梁军于城门外连延屈曲穿掘小壕伏甲兵于中候帝军至则弓弩齐发师人多伤兵不得进帝患之问计于郭崇韬崇韬请于下流据河筑垒以救郓州又请帝日令勇士挑战旬日之内寇若不至营垒必成帝善之即令崇韬与毛璋率数千人中夜往博州济河东昼夜督役居六日营垒将成戊子梁将王彦章杜晏球领徒数万晨压帝之新垒时板筑虽毕墙仞低庳战具未备沙城散恶王彦章列骑环城虐用其人使步军堙壕登堞又于上流下巨舰十余艘扼断济路自旦至午攻击百端城中危急帝自杨刘引军阵于西岸城中望之大呼帝舣舟将渡梁军遂解围退保邹家口秋七月丁未帝御军沿河而南梁军弃邹家口夜遁委弃锅甲刍粮千计戊午遣骑将李绍贻直抵梁军垒梁益恐又闻李嗣源自郓州引大军将至已未夜梁军拔营而遁复保于杨村帝军屯于徳胜甲子帝幸杨刘城巡视梁军故垒八月壬申朔帝遣李绍斌以甲士五千援泽州初李继韬之叛也潞之旧将裴约以兵戍泽州不徇继韬之逆既而梁遣董璋率众攻其城约拒守久之告急于帝故遣绍斌救之未至而城巳陷裴约被害帝闻之嗟痛不已甲戌帝自杨刘归邺梁以段凝代王彦章为帅戊子凝帅众五万结营于王村自髙陵渡河帝军遇之生擒梁前锋军士二百余戮于都市庚寅帝御军至朝城戊戌梁左右先锋指挥使康延孝领百骑来奔帝虚懐引见赐御衣玉带屏人问之对曰臣窃观汴人兵众不少论其君臣将校则终见败亡赵岩赵鹄张汉杰居中专政缔结宫掖贿赂公行段凝素无武畧一朝便见大用霍彦威王彦章皆宿将有名翻出其下自彦章获徳胜南城梁主亦稍奬使彦章立性刚暴不耐凌制梁主一每发军即令近臣监防进止可否悉取监军处分彦章悒悒形于顔色自河津失利段凝彦章又献谋欲数道举军令董璋以陜虢泽潞之众趋石会闗以寇太原霍彦威统闗西汝洛之众自相卫以寇镇定段凝杜晏球领大军以当陛下令王彦章张汉杰统禁军以攻郓州决取十月内大举又自滑州南决破河堤使水东注曹濮之间至于汶阳弥漫不絶以陷北军臣在军侧闻此议臣惟汴入兵力聚不不少分则无余陛下但待分兵领鐡骑五千自郓州兼程直抵于汴不旬日天下事定矣帝怿然壮之九月壬寅朔帝在朝城凝兵至临河南与帝之骑军接战是时泽潞叛卫州黎阳为梁人所据州以西相以南寇钞日至编户流亡计其军赋不支半年又王郁卢文进召契丹南侵瀛涿又闻梁人将图大举帝深忧之召将吏谋其大计或曰自我得汶阳以来湏大将固守城门之外元是贼疆细而料之得不如失今若驰檄告谕梁人却卫州黎阳以易郓州指河为界约且休兵我国力稍集则议改图帝曰嘻行此谋则无葬地矣时郭崇韬劝帝亲御六军直趋汴州半月之间天下可定帝曰正合朕意大丈夫得则为王失则为寇予行计决矣又问司天监对曰今岁时不利深入必无成功帝弗聴戊辰梁将王彦章率众至汶河李嗣源遣骑军侦视至递公镇梁军来挑战嗣源以精骑击而败之生擒梁将任钊田章等三百人俘斩二百级彦章引众保于中都嗣源飞驿告捷帝置酒大悦曰是当决行渡河之防己已下令军中将士家属并令归邺
</div>
    <div class="pagination">
<a href="旧五代史四库_page17.html">上一页</a><span>...</span><a href="旧五代史四库_page13.html">13</a><a href="旧五代史四库_page14.html">14</a><a href="旧五代史四库_page15.html">15</a><a href="旧五代史四库_page16.html">16</a><a href="旧五代史四库_page17.html">17</a><span class="current-page">18</span><a href="旧五代史四库_page19.html">19</a><a href="旧五代史四库_page20.html">20</a><a href="旧五代史四库_page21.html">21</a><a href="旧五代史四库_page22.html">22</a><a href="旧五代史四库_page23.html">23</a><span>...</span><a href="旧五代史四库_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
