<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 31 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 31 页/共 60 页</h1>
    <div class="content">　　豆卢革祖籍同州刺史父瓒舒州刺史【宣和书谱云失其世系】革少值乱难避地鄜延转入中山王处直礼之辟于幕下有奏记之誉因牡丹会赋诗讽处直以桑柘为意言甚古雅渐加器仰转节度判官而理家无法独请谒见处直处直虑布政有缺有所规谏敛版出迎乃为嬖人祈军职矣天祐末庄宗将即位讲求辅相卢质以名家子举之征拜行台左丞相同光初拜平章事及登廊庙事多错乱至于官阶拟议前后倒置屡为省郎萧希甫駮正革改之无难色庄宗初定汴洛革引荐韦説冀谙事体与已同功説既登庸复事流品举止轻脱怨归于革又説之子俱授拾遗父子同官为人所刺遂改授员外郎革请説之子涛为文馆学士説请革之子防为集贤学士交致阿私有同市井识者丑之革自作相之后不以进贤劝能为务唯事修链求长生之术尝服丹砂呕血数日垂死而愈天成初将塟庄宗以革为山陵使及木主归庙不出私第専俟旄钺数日无耗为亲友促令入朝安重诲对众辱之日山陵使名衔尚在不俟新命便履公朝意谓边人可欺也侧目者闻之思有所中初萧希甫有正谏之望革尝阻之遂上疏论革与説茍且自容致君无状复诬其纵田客杀人冒元亨上第遂贬为辰州刺史仍令所在驰驿发遣后郑珏任圜等连上三章请不行后命乃下制曰豆卢革韦説等身为辅相手握权衡或端坐称臣或半笑奏事于君无礼举世宁容革则暂委利权使私俸禄文武百辟皆从五月起支父子二人偏自正初给遣説则自居重位全紊大纲叙防贪荣乱儿孙于昭穆卖官润屋换令录之身名丑行叠彰羣情共怒虽居牧守未塞非尤革可责授费州司户参军説可夷州司户参军皆员外置司正员并所在驰驿发遣寻贬陵州长流百姓委长吏常知所在天成二年夏诏令逐处刺史监赐自尽其骨肉并放逐便子防官至检校正郎服金紫寻亦削夺【寳晋斋法书賛载豆卢革田园帖云大徳欲要一居处畿甸间旧无田园鄜州虽有三两处庄子縁百姓租佃多年累有令公大王书请却给还人户盖不欲侵夺疲民兼虑无知之辈妄有影庇包役云云岳珂曰此帖乃与僧往还书其畏强藩避罪罟盖栗栗渊冰然其后卒以故纵田客贬夜郎正坐所畏信乎乱邦之不可居也是时据鄜乃髙万兴官检校太师中书令封北平王即革所谓令公大王者官故梁授唐命维新而颛面正朝者不能致褫鞶之诛而反窃贡秉旄之佞唐之不竞有自来矣】
　　韦説福建观察使岫之子也【案以下有阙文】庄宗定汴洛説与赵光同制拜平章事説性谨重奉职常不造事端时郭崇韬秉政説等承顺而巳政事得失无所措言初或有言于崇韬铨选渝滥选人或取他人出身衔或取父兄资绪与令史囊槖罔冒崇韬乃条奏其事其后郊天行事官数十人多有告勅伪滥因定去留涂毁告身者甚众选人号哭都门之外议者亦以为积弊累年一旦澄汰太细惧失惟新含垢之意时説与郭崇韬同列不能执而止之颇遭物议説之亲党告之説曰此郭汉子之意也及崇韬得罪説惧流言所钟乃令门人左拾遗王松吏部员外郎李慎义等上疏云崇韬往日专权不故事塞仕进之门非奬善之道疏下中书説等覆奏深诋崇韬识者非之又有王傪者能以多岐取事纳赂于説説以其名犯祖讳遂改之为操拟官于近甸及明宗即位説常虑身危每求庇于任圜常保防之説居有井昔与邻家共之因嫌鄙杂筑垣于外邻人讼之为希甫疏论以为井有货财及按之本人惟称有破斧一所反招虚妄初贬溆州刺史寻责授夷州司户参军初説在江陵与髙季兴相知及入中书亦常通信币自讨西蜀季兴请攻峡内庄宗许之如能得三州俾为属郡西川既定季兴无尺寸之功洎明宗缵承季兴频请三郡朝廷不得已而与之革説方在中书亦预其议及季兴占据独归其罪流于合州明年夏诏曰陵州合州长流百姓豆卢革韦説顷在先朝擢居重任欺公害物黩货卖官静惟肇乱之端更有难容之事且夔忠万三州地连巴蜀路扼荆蛮接皇都弭难之功徇逆帅僭求之势罔予视听率意制移将千里之土疆开通狡穴动两川之兵赋御捍经年致朕莫遂偃戈犹烦运防近者西方邺虽复要害髙季兴尚固窠巢增吾旴食之忧职尔朋奸之计而又自居贬所继出流言茍刑戮之稽时处忠良于何地宜令逐处刺史监赐自尽【欧阳史説子涛晋天福初为尚书膳部员外郎卒】
　　卢程唐朝右族祖懿父蕴厯仕通显程天复末登进士第崔魏公领盐铁署为巡官昭宗迁洛阳栁璨陷右族程避地河朔客游燕赵或衣道士服干谒藩伯人未知之豆卢革客游中山依王处直卢汝弼来太原程与革弼皆朝族知旧因往来依革处直礼遇未优故投于太原汝弼因为延誉庄宗署为推官寻改支使程褊浅无他才惟务恃门地口多是非笃厚君子尤薄之初判官王缄从军掌文翰胡栁之役缄没于军庄宗归宁太原置酒公宴举酒谓张承业曰予今于此会取一书记先以巵酒辟之即举酒属巡官冯道道以所举非次抗酒辞避庄宗曰勿谦挹无逾于卿也时以职列序迁则程当为书记汝弼亦左右之程既失职私怀愤惋谓人曰主上不重人物使田里儿居余上先是庄宗尝于帐中召程草奏程曰叨忝成名不笔砚由是文翰之选不及于程时张承业専制河东留守事人皆敬惮旧例支使监诸廪出纳程防于承业曰此事非仆所长请择能者承业叱之曰公称文士即合飞文染翰以济霸国尝命草辞自陈短拙及留职务又以为辞公所能者何也程垂泣谢之后歴观察判官庄宗将即位求四镇判官可为宰辅者时卢汝弼苏循相次沦没当用判官卢质质性疎放不愿重位求留太原乃举定州判官豆卢革次举程即诏征之并命为平章事程本非重器骤歴显位举止不恒时朝廷草创庶物未备班列萧然寺署多缺程革受命之日即乘肩舆驺导喧沸庄宗闻呵导之声询于左右曰宰相担子入门庄宗骇异登楼视之笑曰所谓似是而非者也顷之遣程使晋阳宫册皇太后山路险阻往复绵邈程安坐肩舆所至州县驱率丁夫长吏迎谒拜伏舆前少有忤意因加笞辱及汴将王彦章陷徳胜南城急攻杨刘庄宗御军苦战臣下忧之咸白宰臣欲连章规谏请不躬御士伍豆卢革言及汉髙临广武事矢及于胸绐云中足程曰此刘季失防众皆缩颈尝论近世士族或曰员外郎孔明善和宰相之令绪宣圣之系孙得非盛欤程曰止于孔子之后盛则吾不知也亲党有假驴夫于程者程帖府给之府吏防云无例程怒鞭吏背时任圜为兴唐少尹庄宗从姊壻也慿其宠戚因诣程程方衣鹤华阳巾慿几决事见圜怒詈曰是何虫豸恃妇力耶宰相取给于府县得不识旧体圜不言而退是夜驰至博平而防于庄宗庄宗怒谓郭崇韬曰朕误相此痴物敢辱予九卿促令自尽崇韬亦怒事几不测赖卢质横身解之遂降为右庻子庄宗既定河南程随百官从幸洛阳沿路坠马因病风而卒赠礼尚书
　　赵凤幽州人也少为儒唐天祐中燕帅刘守光尽率部内丁夫为军伍而黥其面为儒者患之多为僧以避之凤亦落发至太原顷之从刘守奇奔梁梁用守奇为博州刺史表凤为判官【案下有阙文】为郓州节度判官唐庄宗闻凤名得之甚喜以为防銮学士后庄宗即位拜凤中书舍人及入汴改授礼部员外郎庄宗及刘皇后幸张全义第后奏曰妾五六嵗失父母毎见老者思念尊亲泣下以全义年徳妾欲父事之以慰孤女之心庄宗许之命凤作牋上全义定往来仪注凤上书极谏不纳天成初置端明殿学士凤与冯道俱任其职时任圜为宰相为安重诲所倾以至罢相归磁州及未守殷以汴州叛驰驿赐圜自尽既而凤哭谓安重诲曰任圜义士也肯造逆谋以讐君父乎如此滥刑何以安国重诲笑而不责是冬权知贡举明年春有僧自西国取经回得佛牙大如拳褐渍皴裂进于明宗凤扬言曰曾闻佛牙锤锻不坏请试之随斧而碎时宫中所施巳逾数千缗闻毁乃止及车驾还洛留知汴州事寻授中书侍郎平章事【李之仪姑溪居士集赵凤为庄宗实録将何挺论昫疏不载昫既相遂引凤共政事】长兴中安重诲出镇河中人无敢言者惟凤极言于上前曰重诲是陛下家臣其心终不背主五年秉权贤豪俯伏但不周防自贻浸润明宗以为朋党不悦其奏重诲获罪乃出为邢州节度使及闵帝防尘于卫州凤集宾佐军校垂涕曰主上播迁渡河而北吾辈安坐不赴奔问于礼可乎军校曰唯公所使将行闻闵帝遇弑而止清秦初召还授太保既而病足不能朝谒疾笃自为蓍筮卦成投蓍而叹曰吾家世无五十者而复穷贱吾年巳五十又为将相岂有遐夀哉清泰二年三月卒凤性豁达轻财重义凡士友以穷厄告者必倾其资而饷之人士以此多之也
　　李愚字子晦自称赵郡平棘西祖之后家世为儒父瞻业应进士不第遇乱徙家渤海之无棣以诗书训子孙愚童龀时谨重有异常儿年长方志学徧阅经史慕晏婴之为人初若晏平为文尚气格有韩栁体励志端庄风神峻整非礼不言行不茍且愚初以艰贫求为假官沧州卢彦威署安陵簿丁忧服阕随计之长安属闗辅乱离频年罢举客于蒲华之间光化中军容刘季述王奉先废昭宗立裕王五月余诸侯无奔问者愚时在华隂致书于华帅韩建其略曰仆闗东一布衣耳幸读书为文每见君臣父子之际有伤敎害义之事常痛心切齿恨不得抽肠蹀血肆之市朝明公居近闗重镇君父幽辱月余坐视凶逆而防勤王之举仆所未谕也仆窃计中朝辅弼虽有志而无权外镇诸侯虽有权而无志惟公明忠义社稷是依往年车辂播迁号泣奉迎累嵗供馈再复朝庙义感人心至今歌咏此时事势尤异于前明公地处要冲位兼将相自宫闱变故已涉旬时若不号令率先以图反正迟疑未决一朝山东侯伯倡义连衡鼔行而西明公求欲自安如何决防此必然之势也不如驰檄四方谕以逆顺军声一振则元凶破胆浃旬之间二竖之首于天下计无便于此者建深礼遇之坚辞还山天福初驾在凤翔汴军攻蒲华愚避难东归洛阳时卫公李徳裕孙道古在平泉旧墅愚往依焉子弟亲采梠负薪以给朝夕未尝干人故少师薛廷珪掌贡籍之嵗登进士第又登宏诃科授河南府参军遂卜居洛表白沙之别墅梁有禅代之谋栁璨希旨敎害朝士愚以衣冠自相残害乃避地河朔与宗人李延光客于山东梁末帝嗣位雅好儒士延光素相欵奉得侍讲禁中屡言愚之行髙学胆有史鱼蘧瑗之风召见嗟赏久之擢为左拾遗俄充崇政院直学士或预咨谋而俨然正色不畏强御衡王入朝重臣李振辈皆致拜惟愚长揖末帝让之曰衡王朕之兄朕犹致拜崇政使李振等皆拜尔何傲耶对曰陛下以家人礼兄振等私臣也臣居朝列与王无素安敢谄事其刚毅如此晋州节度使华温琪在任违法籍民家财其家讼于朝制使劾之伏罪梁末帝以先朝草昧之臣不忍加法愚坚按其罪梁末帝诏曰朕若不与鞫穷谓予不念赤子若或遂行典宪谓予不念功臣为尔君者不亦难乎其华温琪所受赃宜官给代还所讼之家贞明中通事舍人李霄佣夫殴僦舍人致死法司按律罪在李霄愚白李霄手不鬬殴佣夫致死安得坐其主耶以是忤旨愚自拾遗再迁膳部员外郎赐绯改司勲员外郎赐紫至是罢职厯许邓观察判官初在内职慈州举子张砺依焉贞明中砺自河阳北归庄宗补授太原府掾出入崇闼之间揄愚之节槩及言愚之所为文仲尼遇顔回夀夷齐非饿人等篇北人望风称之洎庄宗都洛阳邓帅俾奏章入朝诸贵见之礼接如旧寻为主客郎中数月召为翰林学士三年魏王继岌征蜀请为都统判官仍带本职从军时物议以蜀险阻未可长驱郭崇韬问计于愚愚曰如闻蜀人厌其主荒恣仓卒必不为用宜乘其人二三风驰电击彼必破胆安能守险及前军至固镇收军食十五万斛崇韬喜谓愚曰公能料事吾军济矣招讨判官陈乂至宝鸡称疾乞留在后愚厉声曰陈乂见利则进惧难则止今大军涉险人心易惑正可斩之以徇繇是军人无迟留者是时军书羽檄皆出其手蜀平就拜中书舍人师还明宗即位时西征副招讨使任圜为宰相雅相钦重屡言于安重诲请引为同列属孔循用事援引崔协以塞其请俄以本职权知贡举改兵部侍郎充翰林承旨长兴初除太常卿属赵凤出镇邢台乃拜中书侍郎平章事转集贤殿大学士长兴季年秦王恣横权要之臣避祸不暇邦之存亡无敢言者愚性刚介往往形言然人无唱和者后转门下侍郎监修国史兼吏部尚书与诸儒修成创业功臣三十巻愚初不治第既命为相官借延宾馆居之尝有疾诏近臣宣谕延之中堂设席惟筦秸使人言之明宗时赐帷帐茵褥【职官分纪云长兴四年愚病明宗遣中使宣问愚所居寝室萧然四壁病榻敝氊而已中使具言其事帝曰宰相俸钱几何而委顿如此诏赐绢百疋钱百千帷帐什物二十三事】闵帝嗣位志修徳政易月之制才除便延访学士读贞观政要太宗实録有意于郅理愚私谓同列曰吾君延访少及吾辈位髙责重事亦堪忧奈宗社何皆惕息而不敢言以恩例进位左仆射清泰初徽陵礼毕冯道出镇同州愚加特进太微宫使文馆大学士宰相刘昫与冯道为婚家道既出镇两人在中书或旧事不便要厘革者对论不定愚性太峻因曰此事贤家翁所为更之不亦便乎昫憾其言切于是每言必相折难或至諠呼无几两人俱罢相守本官清泰二年秋愚已婴疾率多请告累表乞骸不允卒于位
　　任圜京兆三原人祖清成都少尹父茂避地太原奏授西河令有子五人曰图回圜团□风彩俱异武皇爱之以宗女妻圜厯代宪二郡刺史李嗣昭典兵于晋阳与圜游处甚洽及镇泽潞请为观察支使解褐赐朱绂圜美姿容有口辩嗣昭为人间谍于庄宗方有微隙圜奉使往来常申理之克成友于之道圜之力也及丁母忧庄宗承制起复潞州观察判官赐紫常山之役嗣昭为帅于军圜代总其事号令如一敌人不知庄宗闻之倍加奬赏是秋复以上党之师攻常山城中万人突出大将孙文进死之贼逼我军圜麾骑士击之颇有杀获尝以祸福谕其城中镇人信之使乞降及城溃诛元恶之外官吏咸保其家属亦以圜所庇防焉庄宗改镇州为北京以圜为工部尚书兼真定尹北京副留守知留守事明年郭崇韬兼镇改行军司马充北面水陆转运使仍知府事同光三年归朝守工部尚书崇韬伐蜀奏令从征西蜀平署圜黔南节度使恳辞遂止魏王班师行及利州康延孝叛以劲兵八千回刧西川继岌闻之夜半命中使李延安召圜圜方寝延安登其牀以告之圜衣不及带遽见继岌继岌泣而言曰绍琛负恩非尚书不能制即署圜为招讨副使与都指挥使梁汉颙等率兵攻延孝于汉州擒之旋至渭南继岌遇害圜代总全师朝于洛阳明宗嘉其功拜平章事判三司圜拣拔贤俊杜絶幸门百官俸入为孔谦减折圜以廷内为国家羽仪故优假班行禁其虚估朞月之内府事充赡朝廷修葺军民咸足虽忧国如家而切于功名故为安重诲所忌尝与重诲会于私第有妓善歌重诲求之不得嫌隙自兹而深矣先是使人食劵皆出于户部重诲止之俾须内出争于御前往复数四竟为所沮【通鉴安重诲与圜争于上前往复数四声色俱厉上退朝宫人问上适与重诲论事为谁上曰宰相宫人曰妾在长安宫中未尝见宰相枢密奏事敢如是者盖轻大家耳上愈不悦】因求罢三司天成二年除太子少保致仕出居磁州及朱守殷叛重诲乘间诬其结搆立遣人称制就害之乃下诏曰太子少保致仕任圜早推勲旧曾委重难既退免于剧权俾优闲于外地而乃不遵礼分潜附守殷缄题罔避于嫌疑情防颇彰于怨望自収汴垒备见纵由若务含是孤典宪尚全大体止罪一身宜令本州于私第赐自尽圜受命之日聚族酣饮神情不挠清泰中制赠太傅子彻仕皇朝位至度支郎中卒
　　史臣曰韦説承旧族之胄佐新造之邦业虽谢于财成罪未闻于昭著而乃为权臣之所忌顾后命以无逃静而言之亦可悯也卢程器狭如是形渥攸宜赵凤李愚咸以文学之名俱践岩廊之位校其贞节愚复优焉任圜有纵横济物之才无明哲保身之道退犹不免吁可悲哉







　　旧五代史巻六十七
　　旧五代史巻六十七攷证
　　唐列十九卢程卢程唐朝右族祖懿父蕴　案欧阳史作不知其世家何人
　　赵凤以为防銮学士　案五代会要作防銮书制学士
　　拜凤中书舍人及入汴改授礼部员外郎　案欧阳史作拜中书舍人翰林学士
　　李愚歴许邓观察判官　案欧阳史作罢为邓州观察判官
　　属赵凤出镇邢台乃拜中书侍郎平章事　案欧阳史任圜罢相乃拜愚中书侍郎同平章事吴缜簒误云明宗纪天成二年六月任圜罢长兴二年李愚为平章事自任圜罢至此巳五年矣与愚入相年月太逺盖史之所书本谓赵凤而误为任圜也
　　任圜嗣昭为帅于军圜代总其事　案欧阳史作嗣昭战殁圜代将其军
　　先是使人食劵皆出于户部　食劵通鉴作馆劵清泰中制赠太傅　案欧阳史作愍帝即位赠圜太傅是书作废帝清泰中未是孰是












　　旧五代史巻六十七攷证
　　钦定四库全书
　　旧五代史卷六十八
　　宋门下侍郎参知政事监修国史薛居正等撰
　　唐书第四十四
　　列二十
　　薛廷珪其先河东人也父逢咸通中为秘书监以才名著于时廷珪中和年在西川登进士第累厯台省【旧唐书大顺初累迁司勲员外郎知制诰】干宁中为中书舍人驾在华州改散骑常侍寻请致仕客游蜀川昭宗迁洛阳征为礼部侍郎【旧唐书光化中复为中书舍人迁刑部吏部二侍郎权知礼部贡举拜尚书左丞】时栁璨屠害朝士衣冠毕罹其毒廷珪以居常退让获全【新唐书朱全忠兼四镇廷珪以官告使至汴客将先见讽其拜廷珪佯不晓曰吾何徳敢受令公拜乎及见卒不肯加礼】入梁为礼部尚书庄宗平定河南以廷珪年老除太子少师致仕【案通鉴廷珪与李琪尝为太祖册礼使】同光三年九月卒赠右仆射所着凤阁词书十巻克家志五卷并行于世初廷珪父逢着凿混沌真珠帘等赋大为时人所称廷珪既壮亦着赋数十篇同为一集故目曰克家志
　　崔沂【新唐书宰相世系表沂字徳润】大中时宰相魏公铉之幼子也兄沆广明初亦为宰辅沂举进士第歴监察补阙昭宗时累迁至员外知制诰性抗厉守道而文藻非优尝与同舎顔荛钱珝俱秉笔见荛珝赡速草制数十无妨谭笑而沂自愧翌日谒国相诉曰沂疎浅不足以供词翰之职相辅然之移为谏议大夫入梁为御史司宪纠缪绳违不避豪右开平中金吾街使防彦卿入朝过天津桥市民梁现者不时回避前导伍伯捽之投石栏以致毙彦卿自前白于梁祖梁祖命通事舎人赵可封宣谕令出私财与死者之家以赎其罪沂奏劾曰彦卿位是人臣无専杀之理况天津桥御路之要正对端门当车驾出入之途非街使振怒之所况梁现不时回避其过止于鞭笞捽首投躯深乖朝宪请论之以法梁祖惜彦卿令沂以过失论沂引鬭竞律以怙势力为罪首下手者减一等又鬭殴条不鬭故殴伤人者加伤罪一等沂表入责授彦卿游击将军左衞中郎将沂刚正守法人士多之迁左司侍郎改太常卿转礼部尚书贞明中带本官充西京副留守时张全义留守天下兵马副元帅河南尹判六军诸衞事守太尉中书令魏王名位之重冠絶中外泝至府客将白以副留守合行廷礼沂曰张公官位至重然尚带府尹之名不知副留守见尹之仪何如全义知之遽引见沂劳曰彼此有礼俱老矣勿相劳烦庄宗兴复唐室复用为左丞判吏部尚书铨选司坐累谪石州司马明宗即位召还复为左丞以衰疾告老授太子少保致仕卒于龙门之别墅时年七十余赠太子少傅
　　刘岳字昭辅其先辽东襄平人元魏平定辽东徙家于代随孝文迁洛遂为洛阳人八代祖民部尚书渝国公政防武徳时功臣祖符蔡州刺史父珪洪洞县令符有子八人皆登进士第珪之母弟瓌玕异母弟崇夷崇崇望崇鲁崇謩崇干宁中广南节度使崇望干宁中宰相崇鲁崇謩崇夷并厯朝省岳少孤亦进士擢第厯户部巡官郑县簿直史馆转左拾遗侍御史梁贞明初召入翰林为学士岳为文敏速尤善谈谐在职累迁户部侍郎在翰林十二年庄宗入汴随例贬均州司马寻丁母忧许自贬所奔丧服阕授太子詹事明宗即位厯兵部吏部侍郎秘书监太常卿卒年五十六赠吏部尚书岳文学之外通于典礼天成中奉诏撰新书仪一部文约而理当今行于世子温叟仕至御史中丞【国老谈苑云刘温叟方正守道以名教为已任幼孤事母以孝闻其母甚贤初为翰林学士私庭拜母母即命二婢箱擎公服金带置于阶下谓温叟曰此汝父长兴中入翰林时所赐也自先君子薨背以来常惧家门替坠今汝能自致青云继父之职可服之无愧矣因欷歔掩泣温叟伏地号恸退就别寝素衣蔬食追慕数日然后服之士大夫以为得礼】
　　封舜卿【案原本有阙文据新唐书宰相世系表封氏世居渤海蓨县舜卿字賛圣父敖字硕夫户部尚书渤海县男唐书有传】仕梁为礼部侍郎知贡举开平三年奉使幽州以门生郑致雍从行复命之日又与致雍同受命入翰林为学士致雍有俊才舜卿虽有文辞才思拙澁及试五题不胜困弊因托致雍秉笔当时讥者以为座主辱门生【案以下有阙文】庄宗同光巳来累厯清显封氏自太和以来世居两制以文笔称于时舜卿从子渭【世系表渭字希叟】昭宗迁雒时为翰林学士舜卿为中书舍人叔侄对掌内外制从子翘于梁贞明中亦为翰林学士天成中为给事中因转对上言以星辰合度风雨应时请御前香一合帝亲爇一炷余令于塔庙中焚之贵表精至议者以翘时推名族出朝苑登琐闱甚有岩廊之望而忽有此请乃近诸妖佞耳物望由是减之【案以下残阙】
　　窦梦征同州人少苦心为文登进士第厯校书郎自拾遗召入翰林充学士梁贞明中加两浙钱镠元帅之命梦征以镠无功于中原兵柄不宜虚授其言切直梁末帝以触时机左授外任【玉堂闲话窦以钱公无功于本朝僻在一方坐邀恩泽不称是命乃抱麻哭于朝翌日窦谪掾于东州】有顷复召为学士及庄宗入汴梦征以例贬沂州居尝感梁末帝旧恩因为祭故君文云呜呼四海九州天回睠命一女二夫人之不幸当革故以鼎新若金销而火盛必然之理夫何足竞云秉笔者皆许之寻量移宿州天成初迁中书舍人复入为翰林学士工部侍郎卒赠礼部尚书【玉堂闲话窦失意被谪尝郁郁不乐曽梦有人谓曰君无自苦不久当复故职然将来慎勿为丞相茍有是命当万计避之其后窦复居禁职有顷迁工部侍郎窦忽忆梦中所言深恶其事然巳受命不能逊避未防果卒】梦征随计之秋文称甚髙尤长于戕啓编为十巻目曰东堂集行于世
　　李保殷河南洛阳人也昭宗朝自处士除太子正字改钱塘县尉浙东帅董昌辟为推官调补河府兵曹参军厯长水令毛诗博士累官至太常少卿端王傅入为大理卿撰刑律总要十二卷与兵部侍郎郗殷象论刑法事左降房州司马同光初授殿中监以其素有明法律之誉拜大理卿未满秩属为人所制保殷曰人之多辟无自立辟乃谢病以归卒于洛阳
　　归蔼字文彦吴郡人也曽祖登祖融父仁泽位皆至列曹尚书观察使蔼登进士第及升朝遍厯三署【案以下疑有阙文据旧唐书昭宗纪天祐元年七月宴于文思殿朱全忠入百官或坐于廊下全忠怒笞通引官何凝丙寅制金紫光禄大夫行御史中丞上林国韩仪责授棣州司马侍御史归蔼责授登州司户坐百官傲全忠也】同光初为尚书右丞迁刑户二部侍郎以天子宾客致仕卒年七十六
　　孔邈文宣王四十一代孙身长七尺余神气温厚登进士第厯校书郎万年尉充集贤校理为谏议大夫以年老致仕【案孔邈原本残阙考册府元云干宁五年登进士第除校书郎崔逺在中书奏为万年尉充集贤校理以亲舅独孤损方在廊庙避嫌不赴职】
　　张文宝昭宗朝谏议大夫顗之子也文宝初依河中朱友谦为从事庄宗即位于魏州以文宝知制诰厯中书舍人刑部侍郎左散骑常侍知贡举迁吏部侍郎文宝性雅淡稽古长兴初奉使浙中泛海船坏水工以小舟救文宝与副使吏部郎中张绚信风至淮南界伪吴杨溥礼待甚至兼厚遗钱币食物文宝受其食物反其钱币吴人善之送文宝等复至杭州宣国命还青州卒子吉嗣位邑宰
　　陈乂蓟门人也少好学善属文因避乱客于浮阳转从于大梁梁将张汉杰延于私邸表授太子舍人庄宗平梁郭崇韬遥领常山召居宾榻崇韬从魏王继岌伐蜀署为招讨判官崇韬死明宗即位随任圜归阙圜荐之于朝除膳部员外郎知制诰累迁中书舍人乂性隂僻寡与人合不为当路所与寻移左散骑常侍由是忿以成疾逾月而卒乂微有才术尝自恃其能为判官日人有造者垂惟深处罕见其面及居西掖而姿态愈倨位竟不至公卿盖器度促狭者也然乂性孤执尤廉于财长兴中尝自舍人衔命册晋国公主石氏于太原晋髙祖善待之但讶其髙岸人或有献可于乂宜陈一讴颂以称晋髙祖之美可邀其厚贿耳乂曰人生贫富咸有定分未有持天子命违礼以求利既损国纲且亏士行乂今生所不为也闻者嘉之晋髙祖即位赠礼部尚书刘賛魏州人也幼有文性父玭为令録诲以诗书夏月令服青襦单衫玭每肉食别置蔬食以饭賛谓之曰肉食君之禄也尔欲食肉当苦心文艺自可致之吾禄不可分也繇是赞及冠有文辞年三十余登进士第魏州节度使罗昭威署巡官罢归京师依开封尹刘鄩久之租庸使赵岩表为巡官累迁至金部员外郎职如故庄宗入汴租庸副使孔谦以赞里人表为盐铁判官天成中厯知制诰中书舍人与学士窦梦征同年登第邻居友善梦征卒賛与同年杨凝式缌麻为位而哭其家无嫡长与视丧事防其孀稚人士称之改御史中丞刑部侍郎賛性防和与物无忤居官畏慎人若以私干之虽权豪不能移其操未几改秘书监兼秦王傅【册府元秦王为元帅秦王府判官太子詹事王居敏与賛乡曲之旧以秦王盛年自恣须朝中选端士纳诲冀其禀畏乃奏荐賛焉】賛节概贞素忽闻其命掩泣固辞竟不能止【通鉴瓉自以左迁泣防不得免胡三省注云唐制六部侍郎除吏部之外余皆从四品下王傅从三品然六部侍郎为向用王傅为左迁以职事有间剧之不同也当是时从荣地居储副则秦王傅不可以闲官言盖以从荣轻佻峻急恐豫其祸故求脱耳】时秦王参佐皆新进小生动多轻脱每称颂秦王功徳阿意顺防祗奉谈笑惟賛从容讽议必献嘉言秦王常接见宾客及游客于酒筵之中悉令秉笔赋诗【册府元时从荣溺于篇章凡门客及通谒游士必生于客次自出题目令赋一章然后接见】赞为师傅亦与诸客混然容状不悦秦王知其意自是戒典客赞至勿通令每月一度至衙【言行鉴载刘賛谏秦王曰殿下宜以孝敬为职浮华非所尚也秦王不悦戒阍者后弗引进】賛既官系王府不敢朝参不通庆吊但闭闗喑鸣而已及秦王得罪或言赞止于朝降而已服麻衣备驴乘在门矣闻其言曰岂有国君之嗣一旦举室涂地而宾佐朝降得免死幸也俄而台史示勅长流岚州即时赴贬所在岚州逾年清泰二年春诏归田里妻纥干氏涂中卒赞比羸瘠恸哭殆絶因之亦病行及石会闗而卒时年六十余
　　史臣曰自唐祚横流衣冠扫地苟无端士孰恢素风如廷珪之文学崔沂之刚正刘岳之典礼舜卿之掌诰洎梦征而下皆蔚有贞规无亏懿范固可以为缙绅之圭表耸朝廷之羽仪以之垂名夫何不韪

　　旧五代史巻六十八
　　旧五代史巻六十八攷证
　　唐列二十刘岳奉诏撰新书仪一部文约而理当案欧阳史谓其事出鄙俚两史褒贬微有异同
　　张文宝信风至淮南界　案通鉴作风飘至天长陈乂除膳部员外郎知制诰累迁中书舍人　案通鉴作闰月以膳部郎中知制诰陈乂为给事中充枢密直学士与此互有详畧
　　刘賛　案通鉴作刘瓉







　　旧五代史巻六十八攷证
　　钦定四库全书
　　旧五代史巻六十九
　　宋门下侍郎参知政事监修国史薛居正等撰
　　唐书第四十五
　　列二十一
　　张宪字允中晋阳人世以军功为牙校宪始童丱喜儒学励志横经不拾昼夜太原地雄边服人多尚武耻于学业惟宪与里人药纵之精力游学弱冠尽通诸经尤精左尝袖行所业谒判官李袭吉一见欣叹既辞谓宪曰子勉之将来必成佳器石州刺史杨守业喜聚书以家书示之闻见日博庄宗为行军司马广延髦俊素知宪名令朱守殷赍书币延之嵗余释褐交城令秩满庄宗嗣世补太原府司録参军时霸府初开幕客马郁王缄燕中名士尽与之游十二年庄宗平河朔念藩邸之旧征赴行台十五年授监察赐绯署魏博推官自是恒簪笔扈从十五年王师战胡栁周徳威军不利宪与同列奔马北渡梁军急追殆将不济至晩渡河人皆陷水而没宪与从子朗履氷而行将及岸水陷朗泣以马棰引之宪曰吾兕去矣勿使俱陷朗曰忍季父如此俱死无恨朗偃伏引棰宪跃身而出是夜庄宗令于军中求宪或曰与王缄俱殁矣庄宗垂涕求尸数日闻其免也遣使慰劳寻改掌书记水部郎中赐金紫歴魏博观察判官从讨张文礼镇州平授魏博镇冀十郡观察判官改考功郎中兼御史中丞权镇州留事庄宗即位诏迁魏都校尚书工部侍郎充租庸使八月改刑部侍郎判吏部铨兼太清宫制使荘宗迁洛阳以宪检校吏部尚书兴唐尹东京副留守知留守事宪学识优深尤精吏道剖析听断人不敢欺三年春车驾幸邻时易定王都来朝宴于行宫将击鞠初庄宗行即位之礼卜鞠场吉因筑坛于其间至是诏毁之宪奏曰即位坛是陛下祭接天神受命之所自风燥雨湿之外不可辄毁亦不可修魏繁阳之坛汉汜水之墠到今犹有兆象存而不毁古之道也即命治之于宫西数日来成会宪以公事获讁閤门待罪上怒戒有司速治行事之庭碍事者毕去竟毁即位坛宪私谓郭崇韬曰不祥之甚忽其本也秋崇韬将兵征蜀以手书告宪曰允中避事久矣余受命西征已奏还公黄閤宪报曰庖人之代尸祝所谓非吾事也时枢密承防段佪当权任事以宪从龙旧望不欲宪在朝廷会孟知祥镇蜀州选北京留守佪扬言曰北门国家根本非重徳不可轻授今之取才非宪不可趋时者因附佪势巧中伤之又曰宪有相业然国祚中兴宰相在天子面前得失可以改作一方之事制在一人惟北面事重十一月授宪银青光禄大夫检校吏部尚书太原尹北京留守知府事四年二月赵在礼入魏州时宪家属在魏闗东俶扰在礼善待其家遣人赍书至太原诱宪宪斩其使书不发函而奏既而明宗为兵众所劫诸军离散地逺不知事实或谓宪曰蜀军未至洛阳窘急总管又失兵权制在诸军之手又闻河朔推戴事若实然或可济否宪曰治乱之机间不容发以愚所断事未可知愚闻药纵之言总管徳量仁厚素得士心余勿多言志此而巳四月五日李存渥自洛阳至口传庄宗命并无书诏惟云天子授以只箭之为信众心惑之时事莫测左右献画曰存渥所乘马巳戢其饰复召人谋事必行隂祸因欲据城宁我负人宜早为之所但戮吕郑二宦且系存渥徐观其变事万全矣宪良久曰吾本书生无军功而致身及此一旦自布衣而纡金紫向来仕宦非出他门此画非吾心也事苟不济以身徇义【东都事略张昭昭劝宪奉表明宗以劝进宪曰吾书生也天子委以保厘之任吾岂苟生者乎昭曰此古之大节公能行之忠臣也宪既死论者以昭能成宪之节】翌日符彦超诛吕郑军城大乱燔剽达曙宪初闻有变出奔沂州既而有司纠其委城之罪四月二十四日赐死于晋阳之千佛院幼子凝随父走亦为收者加害明宗郊礼大赦有司请昭雪从之宪沈静寡欲喜聚图书家书五千巻视事之余手自刋校善弹琴不饮酒宾寮宴语但论文啸咏而巳士友重之宪长子守素仕晋位至尚书郎
　　王正言郓州人父志济隂令正言早孤贫从沙门学工诗密州刺史贺徳伦令归俗署郡职徳伦镇青州表为推官移镇魏州改观察判官庄宗平定魏博正言仍旧职任小心端慎与物无竞尝为同职司空颋所凌正言降心下之颋诛代为节度判官同光初守户部尚书兴唐尹时孔谦为租庸副使常畏张宪颋特不欲其领使乃白郭崇韬留宪于魏州请宰相豆卢革判租庸未防复以卢质代之孔谦白云钱谷重务宰相事多簿籍留滞又云卢质判二日便借官钱皆不可任意谓崇韬必令巳代其任时物议未允而止谦沮丧久之李绍宏曰邦计国本时号怨府非张宪不称职即日征之孔谦段佪白崇韬曰邦计虽重在侍中眼前但得一人为使即可魏博六州户口天下之半王正言操守有余智力不足若朝廷任使庻防与人共事若専制方隅未见其可张宪才器兼济宜以委之崇韬即奏宪留守魏州征王正言为租庸使正言在职主诺而已权柄出于孔谦正言不耐繁浩簿领纵横触事遗忘物论以为不可即以孔谦代之正言守礼部尚书三年冬代张宪为兴唐尹留守邺都时武徳使史彦琼监守邺都廪帑出纳兵马制置皆出彦琼将佐官吏頥指气使正言不能以道御之但趦趄听命至是贝州戍兵乱入魏州彦琼望风败走乱兵剽劫坊市正言促召书吏冩奏章家人曰贼巳杀人纵火都城巳陷何奏之有是日正言引诸僚佐谒赵在礼【通鉴正言索马不能得乃帅僚佐步出将门谒在礼】望尘再拜请罪在礼曰尚书重徳勿自平屈余受国恩与尚书共事但思归之众仓卒见迫耳因拜正言厚加慰抚明宗即位正言求为平卢军行军司马因以授之竟卒于任
　　胡装礼部尚书曾之孙汴将杨师厚之镇魏州装与副使李嗣业有旧因往依之荐授贵乡令及张彦之乱嗣业遇害装罢秩客于魏州庄宗初至装谒见求假官司空颋以其居官贪浊不得调者久之十三年庄宗还太原装于离亭谒者不内乃排闼而入曰臣本朝公卿子孙从兵至此殿下比袭唐祚勤求英俊以壮霸图臣虽不才比于进九九纳竖刁头须亦所庶几而羁旅累年执事者不垂顾录臣不能赴海触树走胡适越今日归死于殿下也庄宗愕然曰孤未之知何至如是赐酒食慰遣之谓郭崇韬曰便与拟议是嵗署馆驿巡官未几授监察御史里行迁节度巡官赐绯鱼袋寻歴推官检校员外郎装学书无师法工诗非作者僻于题壁所至宫亭寺观必书爵里人或讥之不以为愧时四镇幕宾皆金紫装独耻银艾十七年庄宗自魏州之徳胜与宾僚城楼饯别既而羣僚离席装独留献诗三篇意在章服庄宗举大钟属装曰员外能釂此乎装饮酒素少略无难色为之一举而釂庄宗即解紫袍赐之同光初以装为给事中从幸洛阳时连年大水百官多窘装求为襄州副使四年洛阳变扰节度使刘训以私忿族装诬奏云装欲谋乱人士寃之
　　崔贻孙【新唐书宰相世系表贻孙字伯垂】祖亮左散骑常侍【世系表亮字晦孙虢州刺史】父刍言潞州判官贻孙以门族登士第以监察升朝监清资美职及为省郎于江南回以櫜装营别墅于汉上之谷城退居自奉清江之上绿竹遍野狭径深密维舟西岸人莫造焉时人甚髙之及李振贬均州贻孙曲奉之振入朝贻孙累迁丞郎同光初除吏部侍郎铨选疎谬贬官塞地驰驿至潞州致书于府师孔勍曰十五年谷城山里自谓逸人二千里沙塞途中今为逐客勍以其年八十奏留府下明年量移泽州司马遇赦还京宰相郑珏以姻戚之分复拟吏部侍郎天官任重昏耄罔知后迁礼部尚书致仕而卒【北梦琐言庄贻孙年过八十求进不休囊橐之资素有贮积性好干人喜得小惠】有子三人自贻孙左降之后各于旧业争分其利甘防医药未有奉者贻孙以书责之云生有明君宰相死有天曹地府吾虽考终岂放汝耶孟鹄魏州人庄宗初定魏博选干吏以计兵赋以鹄为度支孔目官明宗时为郭洺节度使每曲意承迎明宗甚徳之及孔谦专典军赋征督苛急明宗尝切齿及即位鹄自租庸勾官擢为客省副使枢密承防迁三司副使出为相州刺史会范延光再迁枢密乃征鹄为三司使初鹄有计画之能及专掌邦赋操割依违名誉顿减期年发疾求外任仍授许州节度使谢恩退帝目送之顾谓侍臣曰孟鹄掌三司防年得至方镇范延光奏曰鹄于同光世已为三司勾官天成初为三司副使出刺相州入判三司又二年帝曰鹄以干事遽至方镇争不勉旃鹄与延光俱魏人厚相结托暨延光掌枢务援引判三司又致节钺明宗知之故以此言讥之到任未周嵗卒赠太保
　　孙岳稷州人也强干有才周歴府卫右职天成中为颍耀二州刺史阆州团练使所至称治迁凤州节度使受代归京秦王从荣欲以岳为元帅府都押衙事未行冯赟举为三司使时豫密谋朱冯患从荣之恣横岳曾极言其祸之端康义诚闻之不悦及从荣败义诚召岳同至河南府检阅府藏时纷扰未定义诚密遣骑士射之岳走至通利坊为骑士所害识与不识皆痛之子琏歴诸卫将军藩阃节度副使
　　张延朗汴州开封人也事梁以租庸吏为郓州粮科使明宗克郓州得延朗复以为粮科使后徙镇宣武成徳以为元从孔目官长兴元年始置三司使拜延朗特进工部尚书充诸道盐铁转运等使兼判户部度支事诏以延朗充三司使末帝即位授礼部尚书兼中书侍郎平章事判三司延朗再上表辞曰臣滥承雨露擢处钧衡兼叨选部之衔仍掌计司之重况中省文章之地洪鑪陶铸之门臣自揣量何以当处是以继陈章表叠贡情诚乞请睿恩免贻朝论岂谓御批累降圣防不移决以此官委臣非器所以强收涕泗勉遏怔忪重思事上之门细料尽忠之路窃以位髙则危至宠极则谤生君臣莫保于初终分义难防于毁誉臣者保兹重任忘彼至公狥情而以免是非偷安而以固富贵则内欺心腑外负圣朝何以报君父之大恩望子孙之延庆臣若但行王道唯守国章任人必取当才决事须依正理确违形势坚塞幸门则可以振举宏纲弥缝大化助陛下含容之泽彰国家至理之风然而谗邪者必起憾词憎嫉者宁无谤讥或虑至尊未悉羣谤难明不更拔本寻源便俟甘瑕受玷臣心可忍臣耻可消只恐山林草泽之人称量圣制冠履轩裳之士轻怀朝廷臣又以国计一司掌其经费利权二务职在捃収将欲养四海之贫民无过薄赋赡六军之劲士又借丰储利害相随取与难酌若使罄山采木竭泽求鱼则地官之敎化不行国本之伤残益甚取怨黔首是黩皇风况诸道所征赋租虽多数额时逢水旱或遇虫霜其间则有减无添所在又申逃系欠乃至军储官俸帝汲汲于供须夏税秋租毎悬悬于继续况今内外仓库多是罄空逺近生民或闻饥歉伏愿朝廷尚添军额更益师徒非时之籴难为异日之区分转大窃虑年支有阙国计可忧望陛下节例外之破除放诸项以俭省不添冗食且止新兵务急去繁以寛经费减奢从俭渐俟丰盈则屈者知恩叛者从化弥兵有日富俗可期臣又闻治民尚清为政务易易则繁苛并去清则偏党无施若择其良牧委在正人则境内蒸黎必获苏息官中仓库亦絶侵欺伏望诫儿在之处官无乖抚俗择将来之莅事更审求贤傥一一得人则农无所苦人人致理则国复何忧但奉公善政者不惜重酬昧理无功者勿颁厚俸益彰有道兼絶狥情伏望陛下念臣布露之前言阅臣惊忧于后患察臣愚直杜彼防邪臣即但副天心不防人口庻防万一仰答圣明末帝优诏答之召于便殿谓之曰卿所论奏深中时病形之切言颇救朕失国计事重日得商量无过劳虑也延朗不得巳而承命延朗有心计善理繁剧晋髙祖在太原朝廷猜忌不欲令有积聚系官财货留使之外延朗悉遣取之晋髙祖深衔其事及晋阳起兵末帝议亲征然亦采浮论不能果决延朗独排众议请末帝北行识者韪之晋髙祖入洛送台狱以诛之其后以选求计使难得其人甚追悔焉
　　刘延皓应州浑元人祖建立父茂成皆以军功推为边将延皓即刘后之弟也末帝镇凤翔署延皓元随都校奏加检校户部尚书清泰元年除宫苑使加检校司空俄改宣徽南院使检校司徒二年迁枢密使太保出为邺都留守检校太傅延皓御军失政为屯将张令昭所逐出奔相州寻诏亭所任及晋髙祖入洛延皓逃匿龙门广化寺数日自经而死延皓始以后戚自藩出入左右甚以温厚见称故末帝嗣位之后委居近密及出镇大名而所执一变掠人财贿纳人园宅聚歌僮为长夜之饮而三军所给不时内外怨之因为令昭所逐时执政以延皓失守请举旧章末帝以刘后内政之故止从罢免而巳由是清泰之政弊矣
　　刘延朗宋州虞城人也末帝镇河中时为军城马步都虞后纳为腹心及镇凤翔署为孔目吏末帝将图起义为捍御之备延朗计公私粟帛以赡其急及西师纳降末帝赴洛皆无所阙焉末帝甚赏之清泰初除宣徽北脘使俄以刘延皓守邺改副枢密使累官至检校太傅时房暠为枢密使但髙枕闲眠启奏除授一归延朗由是得志凡藩侯郡牧自外入者必先赂延朗后议进贡赂厚者先居内地赂薄者晩出边藩故诸将屡有怨讪末帝不能察之及晋髙祖入洛延朗将窜于髙山与从者数辈过其私第指而叹曰我有钱三十万贯聚于此不知为何人所得其愚暗如此寻捕而杀之






　　旧五代史巻六十九
　　旧五代史巻六十九攷证
　　唐列二十一张宪上怒戒有司速治行宫之庭碍事者毕去竟毁即位坛　案欧阳史作场未成庄宗怒命两虞亟毁坛以为场与是书异通鉴从欧阳史
　　李存渥自洛阳至　案存渥欧阳使作永王存霸考唐家人存渥与刘皇后同奔至风谷为部下所杀是存渥未至太原其至太原者存霸也是作存渥疑误
　　孟鹄鹄自租庸勾官擢为客省副使　租庸勾官北梦琐言作三司勾押官
　　刘延皓父茂成　案欧阳史作茂威
　　延皓即刘后之弟也　案通鉴攷异引废帝实録以延皓为刘后之侄与是书异欧阳史通鉴俱从是书
　　出为邺都留守　案欧阳史作天雄军节度使
　　刘延朗清泰初除宣徽北院使　案欧阳史废帝既立以延朗为庄宅使






</div>
    <div class="pagination">
<a href="旧五代史四库_page30.html">上一页</a><span>...</span><a href="旧五代史四库_page26.html">26</a><a href="旧五代史四库_page27.html">27</a><a href="旧五代史四库_page28.html">28</a><a href="旧五代史四库_page29.html">29</a><a href="旧五代史四库_page30.html">30</a><span class="current-page">31</span><a href="旧五代史四库_page32.html">32</a><a href="旧五代史四库_page33.html">33</a><a href="旧五代史四库_page34.html">34</a><a href="旧五代史四库_page35.html">35</a><a href="旧五代史四库_page36.html">36</a><span>...</span><a href="旧五代史四库_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
