<!DOCTYPE html>
<html>
<head>
    <meta charset="UTF-8">
    <title>史记四库 - 第 14 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 14 页/共 76 页</h1>
    <div class="content">　　取美人子名之正义刘伯庄云诸美人元幸吕氏懐身而入宫生子○徐孚逺曰本言张皇后无子不言惠帝无子美人子即后宫所生非必元幸吕氏懐身而入宫者【臣照】按年表孝惠后宫子在吕后时为王者至孝文时并以非皇子诛此纪云夜有司分部诛灭梁淮阳常山王及少帝于邸如果孝惠子则古今儒者能不议绛灌为簒弑耶且孝文寛仁岂有诛戮孝惠子孙之理刘伯庄语岂为无据徐孚逺驳之非也
　　见物如苍犬据髙后掖○后监本讹作氏今改正封张敖前姬两子侈为新都侯夀为乐昌侯○年表新都作信都夀作受张耳陈余传云夀为乐昌侯与此同侈为信都侯与年表同三处互异
　　吕荣为祝兹侯○【臣世骏】按年表祝兹侯吕荣注索隐曰汉书作琅琊松兹侯徐厉注徐广曰松一作祝广盖以文帝纪云祝兹侯军棘门而綘侯世家亦云祝兹侯徐厉军棘门也徐厉封于髙后四年在吕荣前中间未尝失封则荣不得封于祝兹明矣似应従汉书为是但上年方以刘泽为琅邪王而荣复为琅邪侯岂琅邪有王国又侯国耶










　　史记卷九考证
　　钦定四库全书
　　史记卷十
　　汉　　太　　史　　令司马迁　撰
　　宋中郎外兵曹参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　孝文本纪第十
　　孝文皇帝【集解骃案汉书音义曰讳恒】髙祖中子也髙祖十一年春己破陈豨军定代地立爲代王都中都【正义括地志云中都故城在汾州平遥县西南十二里秦属太原郡也】太后薄氏子即位十七年髙后八年七月髙后崩九月诸吕吕产等欲爲乱以危刘氏大臣共诛之谋召立代王事在吕后语中丞相陈平太尉周勃等使人迎代王代王问左右郎中令张武等张武等议曰汉大臣皆故髙帝时大将习兵多谋诈此其属意非止此也特畏髙帝吕太后威尔今已诛诸吕新啑血京师【集解骃案公羊传曰京大师众也天子之居必以众大之辞言也索隐汉书啑作喋音跕丁牒反汉书陈汤杜业皆言喋血无盟歃事广雅云喋履也谓履涉之】此以迎大王爲名实不可信愿大王称疾毋往以观其变中尉宋昌进曰【索隐东观汉记宋杨传宋义后有宋昌又防稽典录昌宋义孙也】羣臣之议皆非也夫秦失其政诸侯豪杰并起人人自以爲得之者以万数然卒践天子之位者刘氏也天下絶望一矣髙帝封王子弟地犬牙相制【索隐言封子弟境土交接若犬之牙不正相当而相衔入也】此所谓磐石之宗也【索隐言其固如磐石此语见太公六韬】天下服其彊二矣汉兴除秦苛政约法令施徳惠人人自安难动揺三矣夫以吕太后之严立诸吕爲三王擅权专制然而太尉以一节入北军【索隐即纪通所矫帝之节】一呼士皆左袒爲刘氏叛诸吕卒以灭之此乃天授非人力也今大臣虽欲爲变百姓弗为使其党宁能专一耶方今内有朱虚东牟之亲外畏吴楚淮南琅邪齐代之彊方今髙帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计之犹与未定卜之卦兆得大横【集解应劭曰以荆灼文正横】占曰大横庚庚余为天王夏啓以光【集解服虔曰庚横貌也李竒曰庚其繇文也张晏曰横行无思不服庚更也言去诸侯而即帝位也先是五帝官天下老则禅贤王啓始传父爵乃能光洽先君之基业文帝亦袭父迹言似夏启者也索隐荀悦云大横兆横理也按庚犹更言以诸侯更帝位也繇抽也所以抽出吉凶之情也杜预云繇兆辞也音胄汉书盖寛饶云五帝官天下三王家天下官以传贤人家以传子孙官犹公也谓不私也】代王曰寡人固已为王矣又何王卜人曰所谓天王者乃天子于是代王乃遣太后弟薄昭往见绛侯绛侯等具为昭言所以迎立王意薄昭还报曰信矣毋可疑者代王乃笑谓宋昌曰果如公言乃命宋昌参乗张武等六人乗传诣长安至髙陵休止【正义括地志云髙陵故城在雍州髙陵县西南一里本名横桥驾渭水上三辅旧事云秦于渭南有兴乐宫渭北有咸阳宫秦昭王欲通二宫之间造长横桥三百八十歩桥北京石水中旧有忖留神像此神曾与鲁班语班令其出留曰我貌丑卿善图物容不出班于是拱手与语曰出头见我留乃出首班以脚画地忖留觉之便没水故置其像于水上唯有腰以上魏太祖马见而惊命移下之】而使宋昌先驰之长安观变昌至渭桥【集解苏林曰渭桥在长安北三里索隐三辅故事咸阳宫在渭北兴乐宫在渭南秦昭王通两宫之间作渭桥长三百八十步又关中记云石柱以北属扶风石柱以南属京兆也】丞相以下皆迎宋昌还报代王驰至渭桥羣臣拜谒称臣代王下车拜太尉勃进曰愿请间言【索隐包恺音闲言欲向空闲处语顔师古云间容也犹言中间请容暇之顷当有所陈不欲即公论也】宋昌曰所言公公言之所言私王者不受私太尉乃跪上天子玺符代王谢曰至代邸而议之【索隐说文云邸属国舎】遂驰入代邸羣臣从至丞相陈平太尉周勃大将军陈武御史大夫张苍宗正刘郢【集解骃案汉书百官表曰宗正秦官应劭曰周成王时彤伯入为宗正】朱虚侯刘章东牟侯刘兴居典客刘揭皆再拜言曰子等皆非孝惠帝子不当奉宗庙臣谨请与隂安侯【集解苏林曰髙帝兄伯妻颉侯信母丘嫂也】列侯顷王后【集解徐广曰代顷王刘仲之妻骃按苏林曰仲子濞为吴王故追谥为顷王也如淳曰顷王后封隂安侯时吕为临光侯萧何夫人亦为酂侯又宗室表此时无隂安知其为顷王后也索隐按苏林徐广韦昭以为二人封号而乐彦如淳以顷王后别封隂安侯与汉祠令相防今以隂安是别人封爵非也顷王后是代顷王后文帝之伯母代王降为郃阳侯故云列侯顷王后韦昭曰隂安属魏郡也】与琅邪王宗室大臣列侯吏二千石议曰大王髙帝长子宜为髙帝嗣愿大王即天子位代王曰奉髙帝宗庙重事也寡人不佞不足以称宗庙愿请楚王计宜者【集解苏林曰楚王名交髙帝弟索隐交髙帝弟最尊言更请楚王计宜者故下云皆为宜也】寡人不敢当羣臣皆伏固请代王西乡让者三南乡让者再【集解如淳曰让羣臣也或曰宾主位东西面君臣位南北面故西乡坐三让不受羣臣犹称宜乃更逥坐示变即君位之渐也】丞相平等皆曰臣伏计之大王奉髙帝宗庙最宜称虽天下诸侯万民以爲宜臣等为宗庙社稷计不敢忽愿大王幸听臣等臣谨奉天子玺符再拜上代王曰宗室将相王列侯以为莫宜寡人寡人不敢辞遂即天子位羣臣以礼次侍乃使太仆婴与东牟侯兴居清宫【集解应劭曰旧典天子行幸所至必遣静宫令先案行清静殿中以虞非常索隐按汉仪云皇帝起居索室清宫而后行】奉天子法驾迎于代邸【索隐汉官仪云天子卤簿有大驾法驾小驾大驾公卿奉引大将军参乗属车八十一乗法驾公卿不在卤簿中惟京兆尹执金吾长安令奉引侍中参乗属车三十六乗】皇帝即日夕入未央宫乃夜拜宋昌为卫将军镇抚南北军以张武为郎中令行殿中还坐前殿于是夜下诏书曰间者诸吕用事擅权谋为大逆欲以危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百户牛酒【集解苏林曰男赐爵女子赐牛酒索隐按封禅书云百户牛一头酒十石乐彦云妇人无夫或无子不霑爵故赐之】酺五日【集解文颖曰汉律三人已上无故羣饮罚金四两今诏横赐得令防聚饮食五日索隐说文云酺王者布德大饮酒也出钱为醵出食为酺又按赵武灵王灭中山酺五日是其所起逺也】
　　孝文皇帝元年十月庚戍徙立故琅邪王泽为燕王辛亥皇帝即阼【正义主人阶也】谒髙庙右丞相平徙爲左丞相【正义此时尚右】太尉勃为右丞相大将军灌婴为太尉诸吕所夺齐楚故地皆复与之壬子遣车骑将军薄昭迎皇太后于代皇帝曰吕产自置为相国吕禄为上将军擅矫遣灌将军婴将兵撃齐欲代刘氏婴留荥阳弗撃与诸侯合谋以诛吕氏吕产欲为不善丞相陈平与太尉周勃谋夺吕产等军朱虚侯刘章首先捕吕产等太尉身率襄平侯通持莭承诏入北军典客刘揭身夺赵王吕禄印益封太尉勃万户赐金五千斤丞相陈平灌将军婴邑各三千户金二千斤朱虚侯刘章襄平侯通东牟侯刘兴居邑各二千户金千斤【集解徐广曰十一月辛丑】封典客揭为阳信侯【索隐韦昭云勃海县正义括地志云阳信故城在沧州无棣县东南三十里汉阳信县】赐金千斤十二月上曰法者治之正也所以禁暴而率善人也今犯法已论而使毋罪之父母妻子同产坐之及为收孥朕甚不取其议之有司皆曰民不能自治故为法以禁之相坐坐收所以累其心使重犯法所从来逺矣如故便上曰朕闻法正则民慤罪当则民从且夫牧民而导之善者吏也其既不能导又以不正之法罪之是反害于民为暴者也何以禁之朕未见其便其孰计之有司皆曰陛下加大惠德甚盛非臣等所及也请奉诏书除收孥诸相坐律令【集解应劭曰孥子也秦法一人有罪并坐其家室今除此律】正月有司言曰蚤建太子所以尊宗庙请立太子上曰朕既不德上帝神明未歆享天下人民未有嗛志【索隐嗛者不满之意也未有嗛志言天下皆志不满也汉书嗛作慝音箧】今縦不能博求天下贤圣有德之人而禅天下焉而曰豫建太子是重吾不德也谓天下何其安之【索隐言何以谓于天下也其发声也安者徐也言徐徐以待也】有司曰豫建太子所以重宗庙社稷不忘天下也上曰楚王季父也春秋髙阅天下之义理多矣【集解如淳曰阅犹言多所更歴也】明于国家之大体吴王于朕兄也惠仁以好德淮南王弟也秉德以陪朕【集解文颖曰陪辅也】岂为不豫哉诸侯王宗室昆弟有功臣多贤及有德义者若举有徳以陪朕之不能终是社稷之灵天下之福也今不选举焉而曰必子人其以朕为忘贤有德者而专于子非所以忧天下也朕甚不取也有司皆固请曰古者殷周有国治安皆千余岁古之有天下者莫不长焉用此道也【索隐言古之有天下者无长于立子故云莫长焉用此道者用殷周立子之道故安治千有余嵗也】立嗣必子所従来逺矣髙帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗絶天下之大义也故髙帝设之以抚海内今释宜建而更选于诸侯及宗室非髙帝之志也更议不宜【索隐言不宜更别议】子某最长纯厚慈仁请建以为太子上乃许之因赐天下民当代父后者爵各一级【集解韦昭曰文帝以立子为后不欲独飨其福故赐天下为父后者爵】封将军薄昭为轵侯【集解徐广曰正月乙巳也】三月有司请立皇后薄太后曰诸侯皆同姓立太子母为皇后【索隐谓帝之子为诸侯王皆同姓姓生也言皆同母生故立太子母也】皇后姓窦氏上为立后故赐天下鳏寡孤独穷困及年八十已上孤儿九嵗已下布帛米肉各有数上从代来初即位施德惠天下塡抚诸侯四夷皆洽驩乃循从代来功臣上曰方大臣之诛诸吕迎朕朕狐疑皆止朕唯中尉宋昌劝朕朕以得保奉宗庙己尊昌为卫将军其封昌为壮武侯【集解徐广曰四月辛亥封封三十四年景帝中四年夺侯国除索隐韦昭云胶东县正义括地志云壮武故城在莱州即墨县西六十里古莱夷国有汉壮武县故城】诸从朕六人官皆至九卿【正义汉置九卿一曰太常二曰光禄三曰卫尉四曰太仆五曰廷尉六曰大鸿胪七曰宗正八曰大司农九曰少府是为九卿也】上曰列侯从髙帝入蜀汉中者六十八人皆益封各三百户故吏二千石以上从髙帝颍川守尊等十人食邑六百户淮阳守申屠嘉等十人五百戸卫尉定等十人四百户封淮南王舅父赵兼为周阳侯【正义括地志云周阳故城在绛州闻喜县东二十九里】齐王舅父驷钧为清郭侯【集解如淳曰邑名六国时齐有清郭君清音静索隐按表驷钧封邬侯不同者盖后徙封于邬邬属钜鹿】秋封故常山丞相蔡兼为樊侯【索隐韦昭云樊东平县名正义括地志云汉樊县城在兖州瑕邱西南二十五里地理志云樊县古樊国仲山甫所封】人或说右丞相曰君本诛诸吕迎代王今又矜其功受上赏处尊位祸且及身右丞相勃乃谢病免罢左丞相平专为丞相【集解徐广曰八月中】
　　二年十月丞相平卒复以绛侯勃为丞相上曰朕闻古者诸侯建国千余嵗各守其地以时入贡民不劳苦上下驩欣靡有遗德今列侯多居长安邑逺吏卒给输费苦而列侯亦无由教驯其民【正义驯古训字】其令列侯之国为吏及诏所止者遣太子【集解张晏曰为吏谓以卿大夫为兼官者诏所止特以恩爱见留者】十一月晦日有食之【正义按说文云日蚀则朔月蚀则朢而云晦日食之恐歴错误】十二月朢日又食【集解徐广曰此云朢日又食按汉书及五行志无此日蚀文也一本作月食然史书不纪月蚀】上曰朕闻之天生蒸民为之置君以养治之人主不德布政不均则天示之以菑以诫不治乃十一月晦日有食之适见于天菑孰大焉朕获保宗庙以微眇之身托于兆民君王之上天下治乱在朕一人唯二三执政犹吾股肱也朕下不能理育羣生上以累三光之眀其不德大矣令至其悉思朕之过失及知见思之所不及白以告朕及举贤良方正能直言极諌者以匡朕之不逮因各饬其任职务省繇费以便民朕既不能逺德故然念外人之有非【集解骃案汉书音义曰然犹介然也非姧非也索隐苏林云寝视不安之貌盖近其意余说皆踈音下板反】是以设备未息今縦不能罢边屯戍而又饬兵厚卫其罢衞将军军太仆见马遗财足【索隐遗犹留也财字与才同言太仆见在之马今留才足充事也】余皆以给置传【索隐按广雅云置驿也续汉书云驿马三十里一置故乐彦亦云传置一也言乗传者以传次受名乗置者以马取匹传音丁恋反如淳云律四马髙足为传置四马中足为驰置下足为乗置一马二马为轺置急乗一马曰乗也】正月上曰农天下之本其开籍田【集解应劭曰古者天子耕籍田千畆为天下先籍者帝王典籍之常韦昭曰籍借也借民力以治之以奉宗庙且以劝率天下使务农也瓒曰景帝诏曰朕亲耕后亲桑为天下先本以躬亲为义不得以假借为称也籍蹈籍也】朕亲率耕以给宗庙粢盛【集解应劭曰黍稷曰粢在器中曰盛】三月有司请立皇子为诸侯王上曰赵幽王幽死朕甚怜之已立其长子遂为赵王遂弟辟彊及齐悼惠王子朱虚侯章东牟侯兴居有功可王乃立赵幽王少子辟彊为河间王以齐剧郡立朱虚侯为城阳王立东牟侯为济北王皇子武为代王子参为太原王子揖为梁王上曰古之治天下朝有进善之旌【集解应劭曰旌旛也尧设之五达之道令民进善也如淳曰欲有进善者立于旌下言之】诽谤之木【集解服虔曰尧作之桥梁交午柱头应劭曰桥梁边板所以书政治之愆失也至秦去之今乃复施也索隐按尸子云尧立诽谤之木诽音非亦音沸韦昭曰虑政有阙失使书于木此尧时然也后代因以为饰今宫外桥梁头四柱木是郑注礼云一縦一横为午谓以木贯表柱四出即今之华表崔浩以为木贯柱四出名桓陈楚俗桓声近和又云和表则华与和又相讹也】所以通治道而来諌者今法有诽谤妖言之罪是使众臣不敢尽情而上无由闻过失也将何以来逺方之贤良其除之民或祝诅上以相约结而后相谩【集解骃案汉书音义曰民相结共祝诅上也谩者而后谩而止之不毕祝诅也索隐韦昭云谩相抵防也说文云谩欺也谓初相约共行祝后相欺诳中道而止之也】吏以为大逆其有他言而吏又以为诽谤此细民之愚无知抵死朕甚不取自今以来有犯此者勿听治九月初与郡国守相为铜虎符竹使符【集解应劭曰铜虎符第一至第五国家当发兵遣使者至郡合符符合乃听受之竹使符皆以竹箭五枚长五寸镌刻篆书第一至第五张晏曰符以代古之珪璋従简易也索隐汉旧仪铜虎符发兵长六寸竹使符出入徴发说文云符分而合之小顔云右留京师左与之古今注云铜虎符银错书之张晏云铜取其同心也】
　　三年十月丁酉晦日有食之十一月上曰前日计遣列侯之国或辞未行丞相朕之所重其为朕率列侯之国绛侯勃免丞相就国以太尉颍隂侯婴为丞相罢太尉官属丞相四月城阳王章薨淮南王长与从者魏敬杀辟阳侯审食其五月匈奴入北地居河南为寇帝初幸甘泉【集解蔡邕曰天子车驾所至民臣以为侥幸故曰幸至见令长三老官属亲临轩作乐赐食帛越巾刀佩带民爵有级数或赐田租之半故因是谓之幸索隐应劭云甘泉宫名在云阳一名林光臣瓒云甘泉山名林光秦离宫名又顾氏按邢承宗西征赋注云甘泉水名今按因地有甘泉以名山则山水皆通也】六月帝曰汉与匈奴约为昆弟毋使害边境所以输遗匈奴甚厚今右贤王离其国将众居河南降地非常故往来近塞捕杀吏卒驱保塞蛮夷令不得居其故陵轹边吏入盗甚敖无道非约也其发边吏骑八万五千诣髙奴遣丞相颍隂侯灌婴击匈奴匈奴去发中尉【集解骃案汉书百官表曰中尉秦官】材官属衞将军军长安辛卯帝自甘泉之髙奴因幸太原见故羣臣皆赐之举功行赏诸民里赐牛酒复晋阳中都民【正义晋阳故城在汾州平遥县西南十三里】三岁留游太原十余日济北王兴居闻帝之代欲往撃胡乃反发兵欲袭荥阳于是诏罢丞相兵遣棘蒲侯陈武为大将军将十万往撃之祁侯贺为将军军荥阳【集解徐广曰贺姓缯以文帝十一年卒谥曰敬索隐汉书音义祁音迟贺姓缯缯古国夏同姓也正义括地志云并州祁县城晋大夫祁奚之邑】七月辛亥帝自太原至长安乃诏有司曰济北王背德反上诖误吏民为大逆济北吏民兵未至先自定及以军地邑降者皆赦之复官爵与王兴居去来亦赦之【集解徐广曰乍去乍来也骃按张晏曰虽始与兴居反今降赦之】八月破济北军虏其王赦济北诸吏民与王反者
　　六年有司言淮南王长废先帝法不听天子诏居处毋度出入拟于天子擅为法令与棘蒲侯太子竒谋反遣人使闽越及匈奴发其兵欲以危宗庙社稷羣臣议皆曰长当弃市帝不忍致法于王赦其罪废勿王羣臣请处王蜀严道邛都【集解徐广曰汉书本或作邮字或直云邛僰邛都乃本是西南夷尔时未通严道冇邛僰山正义邛其恭反括地志云严道今为县即邛州所理县也县有蛮夷曰道故曰严道邛都县本邛都国汉为县今嶲州也西南夷传云滇池以北君长以十数邛都最大是也按羣臣请处淮南王长蜀之严道不尔更逺邛都西有邛僰山也又云邛僰山在雅州荣经县界荣经武德年间置本秦严地华阳国志云邛筰山故邛人筰人界也山岩峭峻曲回九折乃至上下有凝冰按即王尊登者也今従九折西南行至嶲州山多雨少晴俗呼名为漏天】帝许之长未到处所行病死上怜之后十六年追尊淮南王长谥为厉王立其子三人为淮南王【索隐名安阜陵侯也】衡山王【索隐名勃安阳侯也】庐江王【索隐名赐周阳侯也】
　　十三年夏上曰盖闻天道祸自怨起而福繇德兴百官之非宜由朕躬今秘祝之官移过于下【集解应劭曰秘祝之官移过于下国家讳之故曰秘】以彰吾之不德朕甚不取其除之五月齐太仓令淳于公有罪当刑【索隐名意为齐太仓令故谓太仓公也】诏狱逮徙系长安太仓公无男有女五人太仓公将行防逮骂其女曰生子不生男有缓急非有益也其少女缇萦【索隐缇音啼邹氏音体也】自伤泣乃随其父至长安上书曰妾父为吏齐中皆称其亷平今坐法当刑妾伤夫死者不可复生刑者不可复属虽复欲改过自新其道无由也妾愿没入为官婢赎父刑罪使得自新书奏天子天子怜悲其意乃下诏曰盖闻有虞帝之时画衣冠异章服以爲僇【正义晋书刑法志云三皇设言而民不违五帝画衣冠而民知禁犯黥者皁其巾犯劓者丹其服犯膑者墨其体犯宫者杂其屦大辟之罪殊刑之极布其衣裾而无领縁投之于市与众弃之】而民不犯何则至治也今法有肉刑三而奸不止【集解李竒曰约法三章无肉刑文帝则有肉刑孟康曰黥劓二左右趾合一凡三索隐韦昭云断趾黥劓之属崔浩汉律序云文帝除肉刑而宫不易张斐注云以淫乱人族类故不易之也】其咎安在非乃朕德薄而教不明欤吾甚自愧故夫驯道不纯而愚民防焉诗曰恺悌君子民之父母今人有过教未施而刑加焉或欲改行为善而道无由也朕甚怜之夫刑至断支体刻肌肤终身不息何其楚痛而不德也岂称为民父母之意哉其除肉刑上曰农天下之本务莫大焉今勤身従事而有租税之赋是为本末者无以异其于劝农之道未备其除田之租税【集解李竒曰本农也末贾也言农与贾俱出租无异也故除田租】
　　十四年冬匈奴谋入边为寇攻朝那塞杀北地都尉卬【集解徐广曰姓孙封其子单为缾侯匈奴所杀】上乃遣三将军军陇西北地上郡中尉周舎为卫将军郎中令张武为车骑将军军渭北车千乗骑卒十万帝亲自劳军勒兵申教令赐军吏卒帝欲自将撃匈奴羣臣諌皆不听皇太后固要帝【集解如淳曰必不得自征也】帝乃止于是以东阳侯张相如为大将军成侯赤为内史【集解徐广曰赤姓董】栾布为将军撃匈奴匈奴遁走春上曰朕获执牺牲珪币以事上帝宗庙十四年于今歴日县长以不敏不眀而久抚临天下朕甚自愧其广増诸祀墠场珪币昔先王逺施不求其报朢祀不祈其福右贤左戚【集解韦昭曰右犹髙左犹下也索隐刘德云先贤后亲也】先民后已至明之极也今吾闻祠官祝厘【集解如淳曰厘福也贾谊传受厘坐宣室索隐音僖福也】皆归福朕躬不为百姓朕甚愧之夫以朕不德而躬享独美其福百姓不与焉是重吾不德其令祠官致敬毋有所祈是时北平侯张苍为丞相方明律歴鲁人公孙臣上书陈终始传五德事【索隐五行之德帝王相承传易终而复始故云终始传五德之事传音转也】言方今土德时土德应黄龙见当改正朔服色制度天子下其事与丞相议丞相推以为今水德始明正十月上黒事以为其言非是请罢之
　　十五年黄龙见成纪【集解韦昭曰成纪县属天水】天子乃复召鲁公孙臣以为博士申明土德事于是上乃下诏曰有异物之神见于成纪无害于民岁以有年朕亲郊祀上帝诸神礼官议毋讳以劳朕【集解骃案汉书音义曰言无所讳勿以朕为劳】有司礼官皆曰古者天子夏躬亲礼祀上帝于郊故曰郊于是天子始幸雍郊见五帝以孟夏四月答礼焉赵人新垣平以望气见因说上设立渭阳五庙【集解韦昭曰在渭城】欲出周鼎当有玉英见【集解骃案瑞应图云玉英五常并修则见】
　　十六年上亲郊见渭阳五帝庙亦以夏答礼而尚赤十七年得玉柸【集解应劭曰新垣平诈令人献之】刻曰人主延寿于是天子始更为元年【索隐秦本纪惠文王十四年更为元年又汲冡竹书魏惠王亦有后元当取法于此又按封禅书以新垣平候日再中故改元也】令天下大酺其嵗新垣平事觉夷三族后二年上曰朕既不明不能逺德是以使方外之国或不宁息夫四荒之外不安其生【索隠顾按尔雅孤竹北户西王母日下谓之四荒】封畿之内勤劳不处二者之咎皆自于朕之德薄而不能逺逹也间者累年匈奴并暴边境多杀吏民边臣兵吏又不能谕吾内志以重吾不德也夫久结难连兵中外之国将何以自宁今朕夙兴夜寐勤劳天下忧苦万民为之怛惕不安未尝一日忘于心故遣使者冠盖相望结轶【音辙】于道以谕朕意于单于【集解韦昭曰使车往还故辙如结也相如曰结轨还辕索隐邹氏轶音逸汉书作辙顾氏按司马彪云结谓车辙囘旋错结也】今单于反古之道计社稷之安便万民之利亲与朕俱弃细过偕之大道结兄弟之义以全天下元元之民【索隐战国策云制海内子元元非兵不可髙诱注云元元善也又按姚察云古者谓人云善人也因善为元故云黎元其言元元者非一人也頋野王云元元犹喁喁可怜爱貌未安其说聊记异也】和亲已定始于今年后六年冬匈奴三万人入上郡三万人入云中以中大夫令勉【集解徐广曰卫尉改名也骃案汉书百官表景帝初改衞尉为中大夫令非此年也索隐中大夫令是官号勉其名后此官改为光禄勲虞世南以此称中大夫令是史家追书尔顔游秦以令是姓勉是名为中大夫据风俗通令姓令尹子文之后】为车骑将军军飞狐【集解如淳曰在代郡苏林曰在上党】故楚相苏意为将军军句注【集解应劭曰山险名也鴈门隂馆索隐伏俨句音俱包恺音钩也】将军张武屯北地河内守周亚夫为将军居细柳【集解徐广曰在长安西骃按如淳曰长安图细柳仓在渭北近石徼张揖曰在昆明池南今有栁市是也索隠按三辅故事细栁在直城门外阿房宫西北维又匈奴传云细栁在长安西如淳云在渭北非也】宗正刘礼为将军居霸上祝兹侯【集解徐广曰表作松兹侯姓徐名悍】军棘门【集解徐广曰在渭北骃按孟康曰在长安北秦时宫门也如淳曰三辅黄图棘门在横门外】以备胡数月胡人去亦罢天下旱蝗帝加惠令诸侯毋入贡弛山泽【集解韦昭曰弛废废其常禁以利民】减诸服御狗马损郎吏员发仓庾以振贫民【集解应劭曰水漕仓曰庾胡公曰在邑曰仓在野曰庾索隐郭璞注三苍云庾仓无屋也胡公名广后汉太尉作汉官解诂也】民得卖爵【索隐崔浩云富人欲爵贫人欲钱故听买卖】孝文帝从代来即位二十三年宫室苑囿狗马服御无所增益有不便辄弛以利民尝欲作露台【集解徐广曰露一作灵索隐顾氏按新丰南骊山上犹有台之旧趾也】召匠计之直百金上曰百金中民十家之产吾奉先帝宫室常恐羞之何以台为上常衣绨衣【集解如淳曰贾谊云身衣皂绨】所幸愼夫人令衣不得曳地帏帐不得文绣以示敦朴为天下先治霸陵皆以瓦器不得以金银铜锡为饰不治坟欲为省毋烦民南越王尉佗自立为武帝然上召贵尉佗兄弟以德报之佗遂去帝称臣与匈奴和亲匈奴背约入盗然令边备守不发兵深入恶烦苦百姓吴王诈病不朝就赐几杖羣臣如袁盎等称说虽切常假借用之【集解苏林曰假音休假借者以物借人】羣臣如张武等受赂遗金钱觉上乃发御府金钱赐之以愧其心弗下吏专务以德化民是以海内殷富兴于礼义后七年六月己亥帝崩于未央宫【集解徐广曰年四十七】遗诏曰朕闻盖天下万物之萌生靡不有死死者天地之理物之自然者奚可甚哀当今之时世咸嘉生而恶死厚以破业重服以伤生吾甚不取且朕既不德无以佐百姓今崩又使重服久临以离寒暑之数哀人之父子伤长防之志损其饮食絶鬼神之祭祀以重吾不德也谓天下何朕获保宗庙以眇眇之身托于天下君王之上二十有余年矣赖天地之灵社稷之福方内安宁【集解瓒曰方四方也内中也犹云中外也】靡有兵革【集解徐广曰一云方内安兵革息】朕既不敏常畏过行以羞先帝之遗德维年之久长惧于不终今乃幸以天年得复供养于髙庙朕之不明与嘉之【集解如淳曰与发声也得卒天年已善矣】其奚哀悲之有其令天下吏民令到出临三日皆释服毋禁取妇嫁女祠祀饮酒食肉者自当给丧事服临者皆无践【集解服虔曰践翦也谓无斩衰也孟康曰践跣也晋灼曰汉语作跣跣徒跣也索隐汉语是书名荀爽所作】绖带无过三寸毋布车及兵器【集解应劭曰无以布衣车及兵器也不施轻车介士也】毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭己下服大红十五日小红十四日纎七日释服【集解服虔曰当言大功小功布也纎细布衣也应劭曰红者中祥大祥以红为领縁也纎者禫也凡三十六日而释服索隐已下谓柩已下于圹刘德云红功也男功非一故以工力为字而女工唯在于丝故以系工为字三十六日以日易月也】佗不在令中者皆以此令比率従事布告天下使明知朕意霸陵山川因其故【集解应劭曰因山为蔵不复起坟山下川流不遏絶也就其水名以为陵号索隐霸是水名水径于山亦曰覇山即芷阳地也】毋有所改归夫人以下至少使【集解应劭曰夫人以下有美人良人八子七子长使少使凡七軰皆遣归家重絶人类也】令中尉亚夫为车骑将军属国悍为将屯将军【集解徐广曰悍姓徐骃按汉书百官表典属国秦官掌蛮夷降者李竒曰冯奉世为右将军以将屯将军为名此监主诸屯也】郎中令武为复土将军【集解如淳曰主穿圹塡瘗事者索隐复音伏谓穿圹出土下棺已而塡之即以为坟故云复土复反还也又音福】发近县见卒万六千人发内史卒万五千人【索隐百官表云内史掌理京师之官景帝更名京兆尹】藏郭穿复土属将军武乙巳【集解骃案汉书云乙巳葬皇甫谧曰霸陵去长安七十里】羣臣皆顿首上尊号曰孝文皇帝太子即位于髙庙丁未袭号曰皇帝孝景皇帝元年十月制诏御史盖闻古者祖有功而宗有德【集解应劭曰始取天下者为祖髙帝称髙祖是也始治天下者为宗文帝称太宗是也】制礼乐各有由闻歌者所以发德也舞者所以眀功也髙庙酎【集解张晏曰正月旦作酒八月成名曰酎酎之言纯也至武帝时因八月尝酎会诸侯庙中出金助祭所谓酎金也】奏武德文始五行之舞【集解孟康曰武德髙祖所作也文始舜舞也五行周舞也武德者其舞人执干戚文始舞执羽籥五行舞冠冕服法五行色见礼乐志索隐应劭云礼乐志文始舞本舜韶舞髙祖更名文始示不相袭五行舞本周武舞秦始皇更名五行舞按今言奏武德文始五行之舞者其乐总象武王乐言髙祖以武定天下既示不相袭其作乐之始先奏文始以羽籥衣文绣居先次即奏五行五行即武舞执干戚而衣有五行之色也】孝惠庙酎奏文始五行之舞孝文皇帝临天下通关梁不异逺方【集解张晏曰孝文十二年除关不用传令逺近若一】除诽谤去肉刑赏赐长老收恤孤独以育羣生减嗜欲不受献【集解徐广曰减一作灭】不私其利也罪人不帑【集解苏林曰刑不及妻子】不诛无罪除肉刑出美人重絶人之世朕既不敏不能识此皆上古之所不及而孝文皇帝亲行之德厚侔天地【集解李竒曰侔齐等】利泽施四海靡不获福焉明象乎日月而庙乐不称朕甚惧焉其为孝文皇帝庙为昭德之舞【集解文頴曰景帝采髙祖武德舞作昭德舞舞之于文帝庙见礼乐志】以明休德然后祖宗之功德着于竹帛施于万世永永无穷朕甚嘉之其与丞相列侯中二千石礼官具为礼仪奏丞相臣嘉等言陛下永思孝道立昭德之舞以眀孝文皇帝之盛德皆臣嘉等愚所不及臣谨议曰功莫大于髙皇帝德莫盛于孝文皇帝髙皇庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子岁献祖宗之庙【集解张晏曰王及列侯嵗时遣使诣京师侍祠助祭也如淳曰若光武庙在章陵南阳太守称使者往祭是也不使侯王祭者诸侯不得祖天子也凡临祭祀宗庙皆为侍祭】请着之竹帛宣布天下制曰可
　　太史公曰孔子言必世然后仁【集解孔安国曰三十年曰世如有受命王者必三十年仁政乃成】善人之治国百年亦可以胜残去杀【集解王肃曰胜残暴之人使不为恶去杀不用杀也】诚哉是言汉兴至孝文四十有余载德至盛也廪廪乡改正服封禅矣谦让未成于今呜呼岂不仁哉
　　【索隐述赞曰孝文在代兆遇大横宋昌建策绛侯奉迎南靣而让天下归诚务农先籍布德偃兵除帑削谤政简刑清绨衣率俗露台不营法寛张武狱恤缇萦霸陵如故千年颂声】










　　史记卷十
　　史记卷十考证
　　孝文本纪至髙陵休止正义三辅旧事云秦于渭南有兴乐宫渭北有咸阳宫秦昭王欲通二宫之间造横长桥三百八十步桥北京石水中有忖留神像○京石二字不可解水经注云桥之南北有隄激立石柱柱南京兆主之柱北冯翊主之有令丞各领徒一千五百人桥之北首垒石水中故谓之石柱桥也则京石或系垒石之讹
　　羣臣以礼次侍○侍监本讹作待今改正
　　天下人民未有嗛志○顾炎武曰此与乐毅传先王以为慊于志同皆厌足之意荀子惆然不慊又曰由俗谓之道尽嗛也又曰向万物之美而不能嗛也又曰不自嗛其行者言滥过战国策齐桓公夜半不嗛又膳防之嗛于口并是慊字而误从口大学此之谓自谦亦慊字而误从言吕氏春秋茍可以傔剂貌辨者吾无辞为也亦慊字而误从人
　　诸侯皆同姓立太子母为皇母索隐谓帝之子为诸侯王皆同姓姓生也言皆同母生故立太子母也○顾炎武曰文帝前后死窦氏妾也诸侯皆同姓谓无甥舅之国可娶索隐解非
　　乃循从代来功臣○余有丁曰循谓次及之也汉书作修字
　　封齐王舅父驷钧为清郭侯索隐按表驷钧封邬侯不同者盖后徙封于邬○【臣世骏】按年表作清都徐广曰一作□索隐曰汉表作邬此注误脱汉字但年表驷钧以文帝元年封前六年有罪国除享国甚短并无徙封之说年表例凡始封某后别封者俱次第详载并注眀转徙絶续之由钧果徙封纪与表何以止录其前封而表则直书其以清都失国耶恐郭都□邬俱以偏傍形似而差如曹畴曹夀曹时之类其作□与邬者又并清字脱去耳
　　白以告朕○徐孚逺曰白宜作丐疑字讹也
　　复晋阳中都民三岁正义晋阳故城在汾州平遥县西南○頋炎武曰此当言中都故城在汾州平遥县西南言晋阳误也然此注已见巻首中都下
　　画衣冠异章服以为僇正义晋书刑法志云三皇设言而民不违五帝画衣冠而民知禁○晋书刑法志云五帝画象而民知禁
　　祝兹侯军棘门集解徐广曰表作松兹侯姓徐名悍○【臣祖庚】按年表松兹侯徐厉始封厉传子悼文帝七年侯悼元年也棘门之屯文帝后六年事自当是悼为将军其时厉死久矣然周勃世家又明云祝兹侯徐厉军棘门岂悼嗣侯于文帝后七年年表脱一后字耶二者必有一误悼之与悍亦未知孰是



　　史记卷十考证
<史部,正史类,史记>
　　钦定四库全书
　　史记卷十一
　　汉　　太　史　　令司马迁　撰
　　宋中郎外兵曹　参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　孝景本纪第十一
　　孝景皇帝者【集解骃案汉书音义曰讳啓正义谥法曰繇义而济曰景】孝文之中子也母窦太后孝文在代时前后有三男及窦太后得幸前后死及三子更死故孝景得立
　　元年四月乙卯赦天下乙巳赐民爵一级五月除田半租为孝文立太宗庙令羣臣无朝贺匈奴入代与约和亲
　　二年春封故相国萧何孙系为武陵侯【集解徐广曰汉书亦作系邹诞生本作傒音奚又按汉书功臣表及萧何传皆云孙嘉疑其人有二名】男子二十而得傅【索隐音附荀恱云傅正卒也小顔云旧法二十三而傅今改也】四月壬午孝文太后崩【索隐薄后也芷阳西曰少陵也】广川长沙王皆之国【索隐广川王彭祖长沙王发皆景帝子遣就国】丞相申屠嘉卒八月以御史大夫开封侯陶青为丞相彗星出东北秋衡山雨雹【正义雨于付反】大者五寸深者二尺荧惑逆行守北辰月出北辰间岁星逆行天庭中置南陵及内史祋祤为县【集解徐广曰地理志云文帝七年置骃按地理志百官表南陵县文帝置也分内史为左右及祋祤为县皆景帝二年不得皆如徐所云索隐邹诞生祋音都会反又音丁活反祤音羽又音诩】
　　三年正月乙巳赦天下长星出西方天火燔雒阳东宫大殿城室【集解徐广曰雒一作淮索隐汉书作淮阳王宫灾故徙王于鲁也】呉王濞【正义音披备反髙祖兄仲子故汉髙祖十二年封三十三年反年表云都吴其实在江都也】楚王戊【正义髙祖弟楚王交孙嗣二十一年反都彭城】赵王遂【正义髙祖孙幽王友子嗣二十六年反都邯郸】胶西王卬【正义卬五郎反髙祖孙齐悼惠王　子故平昌侯十年反都密州髙密县】济南王辟光【正义辟音壁髙祖孙齐悼惠王子故朸侯立十一年反括地志云济南故城在淄川长山县西北三十里】菑川王贤【正义髙祖孙齐悼惠王子故武成侯立十一年反都剧括地志云菑川县也故剧城在青州夀光县南三十一里故纪国】胶东王雄渠【正义髙祖孙齐悼惠王子故白石侯立十一年反都即墨括地志云即墨故城在密州胶水县东南六十里即胶东国也】反发兵西乡天子为诛晁错遣袁盎谕告不止遂西围梁上乃遣大将军窦婴太尉周亚夫将兵诛之六月乙亥赦亡军及楚元王子蓺等【正义蓺鱼曵反字亦作艺音同】与谋反者封大将军窦婴为魏其侯【正义地理志云魏其属琅邪】立楚元王子平陆侯刘礼为楚王【索隐韦昭云平陆西河县礼即向之从曾祖王父也】立皇子端为胶西王子胜为中山王徙济北王志【正义济子礼反济北国今济州卢县即济北王所都】为菑川王淮阳王余【正义淮阳国今陈州】为鲁王【正义今兖州曲阜县】汝南王非【正义汝南国今豫州】为江都王【正义江都国今扬州也吴王濞所都反诛景帝改为江都国封皇子非也】齐王将庐【正义齐国青州临淄也将庐齐悼惠王之孙襄王之子年表云】燕王嘉皆薨【集解徐广曰表云五年薨索隐庐悼惠王孙齐王襄之子汉书作闾嘉刘泽之子】
　　四年夏立太子立皇子彻为胶东王六月甲戌赦天下后九月更以弋阳为阳陵【正义括地志云汉景帝陵也在雍州咸阳县东三十里按杜作夀陵也】复置津关用传出入【集解应劭云文帝十二年除关无用传至此复置传以七国新反备非常也张晏曰传信也若今过所也如淳曰传音檄传之传两行书缯帛分持其一出入关合之乃得过谓之传索隐传音丁恋反】冬以赵国为邯郸郡【集解骃案地理志赵国景帝以为邯郸郡】
　　五年三月作阳陵渭桥【索隐景帝豫作夀陵也按赵系家赵肃侯十五年起夀陵后代因之也】五月募徙阳陵予钱二十万江都大暴风从西方来壊城十二丈丁卯封长公主子蟜为隆虑侯【索隐音林闾避殇帝讳改之】徙广川王为赵王
　　六年春封中尉赵绾为建陵侯【正义括地志云建陵故县在沂州承县界】江都丞相嘉为建平侯【集解徐广曰姓程】陇西太守浑邪为平曲侯【正义括地志云平曲县故城在瀛州文安县北七十里】赵丞相嘉为江陵侯【集解徐广曰姓苏】故将军布为鄃侯梁楚二王皆薨后九月伐驰道树殖兰池【集解徐广曰殖一作塡】
　　七年冬废栗太子为临江王【正义临江忠州县虽王临江而都江陵】十二月晦日有食之春免徒作阳陵者丞相青免二月乙巳以太尉条侯【正义条田雕反字亦作蓧音同】周亚夫为丞相四月乙巳立胶东王太后为皇后【索隐按系家太后槐里人父仲兄信封盖侯后故金氏妻女弟儿也】姁丁巳立胶东王为太子名彻
　　中元年封故御史大夫周苛孙平为绳侯【集解徐广曰平一作应索隐苛周昌之兄】故御史大夫周昌子左军为安阳侯四月乙巳赦天下赐爵一级除禁锢地动衡山原都雨雹大者尺八寸
　　中二年二月匈奴入燕遂不和亲三月召临江王来即死中尉府中夏立皇子越为广川王子寄为胶东王封四侯【集解文颖曰楚相张尚太傅赵夷吾赵相建德内史王悍此四人各諌其王无使反不听皆杀之故封其子索隐韦昭云张尚子当居赵夷吾子周建德子横王悍子弃】九月甲戌日食中三年冬罢诸侯御史中丞春匈奴王二人率其徒来降皆封为列侯【正义汉书表云中三年安陵侯子军桓侯赐遒侯陆彊容城侯徐卢易侯仆□范阳侯代翕侯邯郸七人以匈奴王降皆封为列侯按纪言二人者是匈奴二王为首降】立皇子方乗为清河王三月彗星出西北丞相周亚夫免以御史大夫桃侯刘舎为丞相四月地动九月戊戍晦日食军东都门外【集解按三辅黄图东出北第一门曰宣平门外曰东都门】
　　中四年三月置德阳宫【集解瓒曰是景帝庙也帝自作之讳不言庙故言宫西京故事云景帝庙为德阳宫】大蝗秋赦徒作阳陵者
　　中五年夏立皇子舜为常山王封十侯【正义惠景间年表云亚谷侯卢他之隆虑侯陈蟜乘氏侯刘买桓邑侯刘明盖侯王信按其五人是中元五年封余检不获中元三年匈奴王二人降封为列侯惠景间表云匈奴王降为侯者有七人疑其五人是十侯之数】六月丁巳赦天下赐爵一级天下大潦更命诸侯丞相曰相秋地动中六年二月己卯行幸雍郊见五帝三月雹四月梁孝王城阳共王【正义城阳今濮州雷泽县古城阳也共音恭谥法严敬故事曰恭】汝南王皆薨立梁孝王子眀为济川王【正义表云分梁置也】子彭离为济东王【正义表云分梁置也】子定为山阳王【正义地理志云景帝中六年别为山阳国属兖州】子不识为济隂王【正义地理志云景帝中六年别为济隂国属兖州案今曹州是也】梁分为五封四侯更命廷尉为大理将作少府为将作大匠主爵中尉为都尉【集解骃案汉书百官表曰主爵中尉秦官掌列侯】长信詹事为长信少府【集解骃案汉书百官表曰詹事秦官掌皇后太子家应劭曰詹省也给也瓒曰茂陵书詹事秩二千石也张晏曰以太后所居宫为名长信宫则曰长信少府长乐宫则曰长乐少府】将行为大长秋【集解骃案汉书百官表曰将行秦官应劭曰长秋皇后卿】大行为行人【集解服虔曰天子死未有谥称大行晋灼曰礼有大行小行主諡官故以此名之如淳曰不反之辞也瓒曰大行是官名掌九仪之制以宾诸侯索隐郑云命者五谓公侯伯子男爵者四孤卿大夫士是九也】奉常为太常【集解骃案汉书百官表曰奉常秦官掌宗庙礼仪】典客为大行【索隐韦昭云大行官名秦时云典客景帝初改云大行后更名大鸿胪武帝因而不改故汉书景纪有大鸿胪百官表又云武帝改名大鸿胪胪附也以言其掌四夷賔客若皮胪之在外附于身也复有大行令故诸侯薨大鸿胪奏谥列侯薨则大行奏诔按大行令即鸿胪之属官也】治粟内史为大农【集解骃案汉书百官表曰治粟内史秦官掌谷货也】以大内为二千石【集解韦昭曰大内京师府藏】置左右内官属大内【索隐主天子之私财曰小内小内即属大内也】七月辛亥日食八月匈奴入上郡
　　后元年冬更命中大夫为卫尉【正义汉书百官表云卫尉秦官掌宫闱门卫屯兵景帝初更名中大夫后元年复为卫尉】三月丁酉赦天下赐爵一级中二千石诸侯相爵右庶长四月大酺五月丙戌地动【集解徐广曰丙作甲】一其蚤食时复动上庸地动二十二日坏城垣七月乙巳日食丞相刘舎免八月壬辰以御史大夫绾为丞相封为建陵侯【索隐姓卫】
　　后二年正月地一日三动郅将军撃匃奴【正义郅真栗反郅都传云匃奴刻木为郅都而射不中】酺五日令内史郡不得食马粟没入县官令徒衣七緵布【正义衣于既反緵祖工反緵八十缕也与升相似七升布用五百六十缝】止马舂【索隐止人为马舂粟为嵗不登也】为嵗不登禁天下食不造嵗省列侯遣之国【集解晋灼曰文纪遣列侯之国今又省之】三月匈奴入鴈门十月租长陵田大旱衡山国河东云中郡【正义衡山国今衡州河东今蒲州云中郡今胜州】民疫
　　后三年十月日月皆食赤五日十二月晦雷【集解徐广曰一作雷字又作图字实所未详】日如紫五星逆行守太微月贯天庭中【索隐天庭即龙星右角也按石氏星传曰龙星左角曰天田右角曰天庭】正月甲寅皇大子冠甲子孝景皇帝崩【集解皇甫谧曰帝以孝惠七年生年四十八】遗诏赐诸侯王以下至民为父后爵一级天下户百钱出宫人归其家复无所与太子即位是为孝武皇帝【集解骃案汉书云二月癸酉帝阳陵皇甫谧曰阳陵山方百二十步髙十四丈去长安四十五里】三月封皇太后弟蚡为武安侯弟胜为周阳侯置阳陵【集解苏林曰蚡音鼢索隐蚡音扶粉反按外戚世家皇太后母臧儿初嫔王氏生子信而寡更嫁长陵田氏生蚡及胜】
　　太史公曰汉兴孝文施大德天下懐安至孝景不复忧异姓而晁错刻削诸侯遂使七国俱起合从而西乡以诸侯大盛而错为之不以渐也及主父偃言之而诸侯以弱卒以安【索隐主父偃上言令天子下推恩之令令诸侯各得分邑其子弟于是遂弱卒以安也】安危之机岂不以谋哉
　　【索隐述赞曰景帝即位因修静黙勉人于农率下以德制度斯创礼法可则一朝吴楚乍起凶慝提局成亹拒轮致惑晁错虽诛梁城未克条侯出将追奔逐北坐见枭剠立翦牟贼如何太尉后卒下狱惜哉明君斯功不录】












　　史记卷十一
　　史记卷十一考证
　　孝景本纪二年春封故相国萧何孙系为武陵侯集解徐广曰汉书亦作系邹诞生本作徯音奚又按汉书功臣表及萧何传皆云孙嘉疑其人有二名○表亦作嘉与此互异表又作武阳并封邑亦不同
　　以御史大夫绾为丞相封为建陵侯○余有丁曰绾即前六年用中尉封者此复出
　　令徒隶衣七緵布正义七升布用五百六十缝○缝系缕字之误
</div>
    <div class="pagination">
<a href="史记四库_page13.html">上一页</a><span>...</span><a href="史记四库_page9.html">9</a><a href="史记四库_page10.html">10</a><a href="史记四库_page11.html">11</a><a href="史记四库_page12.html">12</a><a href="史记四库_page13.html">13</a><span class="current-page">14</span><a href="史记四库_page15.html">15</a><a href="史记四库_page16.html">16</a><a href="史记四库_page17.html">17</a><a href="史记四库_page18.html">18</a><a href="史记四库_page19.html">19</a><span>...</span><a href="史记四库_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
