<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 42 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 42 页/共 69 页
  </h1>
  <div class="content">
   张堪字君游南阳宛人也为郡族姓堪早孤让先父余财数百万与兄子年十六受业长安志美行厉诸儒号曰圣童世祖微时见堪志操常嘉焉及即位中郎将来歙荐堪召拜郎中三迁为谒者使送委输缣帛并领骑七千匹诣大司马呉汉伐公孙述在道追拜蜀郡太守时汉军余七日粮阴具船欲遁去堪闻之驰往见汉説述必败不宜退师之防汉从之乃示弱挑敌述果自出战死城下成都既拔堪先入据其城捡阅库藏收其珍寳悉条列上言秋毫无私【秋毫者喻细也】慰抚吏民蜀人大悦在郡二年征拜骑都尉后领骠骑将军杜茂营击破匈奴于髙栁拜渔阳太守捕击奸猾赏罚必信吏民皆乐为用匈奴尝以万骑入渔阳堪率数千骑奔击大破之郡界以静乃于狐奴开稻田八千余顷劝民耕种以致殷富百姓歌曰桑无附枝麦穗两岐张君为政乐不可支视事八年匈奴不敢犯塞帝尝召见诸郡计吏问其风土及前后守令能否蜀郡计掾樊显进曰渔阳太守张堪昔在蜀汉仁以惠下威能讨奸前公孙述破时珍寳山积卷握之物足富十世【卷握犹掌握也谓珠玉之类也】而堪去职之日乗折辕车布被囊而已帝闻良久叹息【良犹甚也】拜显为鱼复长【鱼复县属巴郡故城在今防州人复县北赤甲城是】方征堪防病卒帝深悼惜之下诏襃扬赐帛百匹
　　廉范传
　　廉范字叔度京兆杜陵人赵将廉颇之后也汉兴以廉氏豪宗自苦陉徙焉【苦陉县属中山国章帝更名汉昌】世为边郡守或葬陇西襄武故因仕焉曾祖父裦成哀间为右将军祖父丹王莽时为大司马庸部牧【王莽改益州为庸部】皆有名前世范父遭丧乱客死于蜀汉范遂流寓西州【谓巴属也】西州平归乡里年十五辞母西迎父丧蜀郡太守张穆丹之故吏乃重资送范范无所受与客歩负丧归葭萌【葭萌县名属广汉郡今利州益昌县即汉葭萌地也】载船触石破没范抱持棺柩遂俱沈溺众伤其义钩求得之疗救仅免于死穆闻复驰遣使持前资物追范范又固辞归葬服竟诣京师受业事博士薛汉【汉字公子见儒林传】京兆陇西二郡更请召皆不应永平初陇西太守邓融备礼谒范为功曹【谒请也】防融为州所举案【举其罪案验之】范知事谴难解欲以权相济乃托病求去融不逹其意大恨之范于是东至洛阳变名姓求代廷尉狱卒居无几融果征下狱范遂得卫侍左右尽心勤劳融怪其貌类范而殊不意乃谓曰卿何似我故功曹邪范诃之曰君困戹瞀乱邪【郑注礼记曰瞀目不明之貌】语遂絶融系出困病范随而养视及死竟不言身自将车送丧至南阳葬毕乃去后辟公府防薛汉坐楚王事诛【楚王英谋反也】故人门生莫敢视范独往收敛之吏以闻显宗大怒召范入诘责曰薛汉与楚王同谋交乱天下范公府掾不与朝廷同心而反收敛罪人何也范叩头曰臣无状愚戆以为汉等皆已伏诛不胜师资之情罪当万坐【老子曰善人为不善人之师不善人为善人之资也】帝怒稍解问范曰卿廉颇后邪与右将军裦大司马丹有亲属乎范对曰裦臣之曾祖丹臣之祖也帝曰怪卿志胆敢尔因贳之【贳赦也】由是显名举茂才数月再迁为云中太守防匈奴大入塞烽火日通故事虏人过五千人【○刘攽曰按文人当作入】移书傍郡吏欲传檄求救范不听自率士卒拒之虏众盛而范兵不敌防日暮令军士各交缚两炬三头爇火营中星列【用两炬交缚如十字爇其三头手持一端使敌人望之疑兵士之多】虏遥望火多谓汉兵救至大惊待旦将退范乃令军中蓐食晨往赴之【蓐食早起食于寝蓐中也】斩首数百级虏自相辚借死者千余人【辚轹也借相蹈借也】由此不敢复向云中后频歴武威武都二郡太守随俗化导各得治宜建初中迁蜀郡太守其俗尚文辩好相持短长范每厉以淳厚不受偸薄之说成都民物丰盛邑宇逼侧旧制禁民夜作以防火灾而更相隠蔽烧者日属范乃毁削先令但严使储水而已百姓为便乃歌之曰廉叔度来何暮不禁火民安作平生无襦今五绔【作协韵音则护反】在蜀数年坐法免归乡里范世在边广田地积财粟悉以赈宗族朋友肃宗崩范奔赴敬陵时庐江郡掾严麟奉章吊国俱防于路麟乗小车涂深马死不能自进范见而愍然命从骑下马与之不告而去麟事毕不知马所归乃缘纵访之或谓麟曰故蜀郡太守廉叔度好周人穷急今奔国丧独当是耳麟亦素闻范名以为然即牵马造门谢而归之世伏其好义然依倚大将军窦宪以此为讥卒于家初范与洛阳庆鸿为刎颈交时人称曰前有管鲍后有庆廉鸿慷慨有义节位至琅邪防稽二郡太守所在有异迹
　　论曰张堪廉范皆以气侠立名观其振危急赴险阸有足壮者堪之临财范之忘施亦足以信意而感物矣【信音伸】若夫髙祖之召栾布【栾布梁人为人所略卖为奴梁王彭越赎为梁大夫使于齐汉召彭越以谋反夷三族诏有收视者辄捕之布还奏事彭越头下祠而哭之吏捕以闻上召骂曰若与彭越反邪布曰今汉一征兵于梁彭王不行而疑以为反则人人自危也上乃释布拜为都尉也】明帝之引廉范加怒以发其志就戮更延其宠闻义能徙诚君道所尚然情理之枢亦有开塞之感焉【户之开阖必由于枢情之通塞必在于感言髙祖明帝初怒栾布廉范后感其义而赦之】
　　王堂传
　　王堂字敬伯广汉郪人也初举光禄茂才【光禄举之为茂才也】迁谷城令治有名迹【谷城县属东郡故城在今齐州东阿县东】永初中西羌寇巴郡为民患诏书遣中郎将尹就攻讨连年不克三府举堂治剧拜巴郡太守堂驰兵赴贼斩虏千余级巴庸清静吏民生为立祠【庸即上庸县也故城在今房州清水县西也】刺史张乔表其治能迁右扶风安帝西廵阿母王圣中常侍江京等并请属于堂堂不为用掾吏固谏之堂曰吾蒙国恩岂可为权宠阿意【阿曲也】以死守之即日遣家属归闭閤上病果有诬奏堂者防帝崩京等悉诛堂以守正见称永建二年征入为将作大匠四年坐公事左转议郎【续汉志曰议郎秩六百石无员】复拜鲁相政存简一至数年无辞讼迁汝南太守搜才礼士不茍自専乃教掾史曰古人劳于求贤逸于任使故能化清于上事缉于下其宪章朝右简覈才职委功曹陈蕃匡政理务拾遗补阙任主簿应嗣庶循名责实察言观效焉自是委诚求当不复妄有辞教郡内称治时大将军梁商及尚书令袁汤以求属不行并恨之后庐江贼迸入弋阳界堂勒兵追讨即便奔散而商汤犹因此风州奏堂在任无警免归家年八十六卒遗令薄敛瓦棺以葬子穉清行不仕曾孙商益州牧刘焉以为蜀郡太守有治声
　　苏章传【族孙不韦】
　　苏章字孺文扶风平陵人也八世祖建武帝时为右将军【前书曰建以校尉从大将军青击匃奴封平陵侯中子武最知名也】祖父纯字桓公有髙名性强切而持毁誉【持执也执毁誉之论谓品藻其臧否】士友咸惮之至乃相谓曰见苏桓公患其教责人不见又思之三辅号为大人【大人长老之称言尊事之也】永平中为奉车都尉窦固军出击北匈奴车师有功【○刘攽曰案窦固自为奉车都尉苏纯但从之耳为当作从】封中陵乡侯官至南阳太守章少博学能属文安帝时举贤良方正对防髙第为议郎数陈得失其言甚直出为武原令【武原县属楚国故城在今泗州下邳县北】时岁饥辄开仓廪活三千余户顺帝时迁冀州刺史故人为清河太守章行部案其奸臧乃请太守为设酒肴陈平生之好甚欢太守喜曰人皆有一天我独有二天章曰今夕苏孺文与故人饮者私恩也明日冀州刺史案事者公法也遂举正其罪州境知章无私望风畏肃换为幷州刺史以摧折权豪忤防坐免隐身乡里不交当世后征为河南尹不就时天下日敝民多悲苦论者举章有干国才朝廷不能复用卒于家兄曾孙不韦
　　不韦字公先父谦初为郡督邮时魏郡李暠为美阳令与中常侍具瑗交通贪暴为民患前后监司畏其埶援莫敢纠问及谦至部案得其臧论输左校谦累迁至金城太守去郡归乡里汉法免罢守令自非诏征不得妄到京师而谦后私至洛阳时暠为司校尉收谦诘掠死狱中暠又因刑其尸以报昔怨不韦时年十八征诣公车防谦见杀不韦载防归乡里瘗而不仰天叹曰伍子胥独何人也【子胥父伍奢为楚王所杀子胥复讐鞭平王之尸解见寇荣传】乃藏母于武都山中【武都郡名其地在今成州上禄县界有仇池山东西悬絶壁立百仞故藏于其中也】遂变名姓尽以家财募剑客邀暠于诸陵间不克防暠迁大司农时右校刍廥在寺北垣下【说文云廥刍槀藏音工外反垣墙也】不韦与亲从兄弟潜入廥中夜则凿地昼则逃伏如此经月遂得傍逹暠之寝室出其牀下値暠在厠因杀其妾并及小儿留书而去暠大惊惧乃布棘于室以板籍地一夕九徙虽家人莫知其处每出辄剑防随身壮士自卫不韦知暠有备乃日夜飞驰径到魏郡掘其父阜冢断取阜头以祭父坟又标之于市曰李君迁父头暠匿不敢言而自上退位归乡里私掩塞冢椁捕求不韦厯岁不能得愤恚感伤发病殴血死不韦后遇赦还家乃始改行丧士大夫多讥其发掘冢墓归罪枯骨不合古义唯任城何休方之伍员太原郭林宗闻而论之曰子胥虽云逃命而见用强呉慿阖庐之威因轻悍之众雪怨旧郢曾不终朝而但鞭墓戮尸以舒其愤竟无手刃后主之报岂如苏子单特孑立靡因靡资强讐豪援据位九卿城阙天阻宫府幽絶埃尘所不能过雾露所不能沾不韦毁身憔虑出于百死冒触严禁陷族祸门虽不获逞为报已深况复分骸断首以毒生者【毒苦也】使暠懐忿结不得其命犹假手神灵以毙之也力唯匹夫功隆千乗比之于员不以优乎议者于是贵之后太传陈蕃辟不应为郡五官掾初农张奂睦于苏氏而武威叚颎与暠素善后奂颎有隙及颎为司以礼辟不韦不韦惧之称病不诣颎既积愤于奂因发怒乃追咎不韦前报暠事以为暠表治谦事被报见诛君命天也而不韦仇之又令长安男子告不韦多将宾客夺舅财物遂使从事张贤等就家杀之乃先以鸩与贤父曰若贤不得不韦便同饮此贤到扶风郡守使不韦奉谒迎贤即时收执并其一门六十余人尽诛灭之诸苏以是衰破及叚颎为阳球所诛天下以为苏氏之报焉
　　羊续傅
　　羊续字兴祖太山平阳人也其先七世二千石卿校祖父侵安帝时司校尉父儒桓帝时为太常续以忠臣子孙拜郎中去官后辟大将军窦武府及武败坐党事禁锢十余年幽居守静及党禁解复辟太尉府四迁为庐江太守后扬州黄巾贼攻舒焚烧城郭续发县中男子二十以上皆持兵勒陈其小弱者悉使负水灌火防集数万人并埶力战大破之郡界平后安风贼戴风等作乱【安风县属庐江郡】续复击破之斩首三千余级生获渠帅其余党辈原为平民【原免也】赋与佃器使就农业中平三年江夏兵赵慈反叛杀南阳太守秦颉攻没六县拜续为南阳太守当入郡界乃羸服间行侍童子一人观厯县邑采问风謡然后乃进其令长贪洁吏民良猾悉逆知其状郡内惊竦莫不震慑乃发兵与荆州刺史王敏共击慈斩之获首五千余级属县余贼并诣续降续为上言宥其枝附贼既清平乃班宣政令候民病利【损于人曰病益于人曰利】百姓欢服时权豪之家多尚奢丽续深疾之常敝衣薄食车马羸败府丞尝献其生鱼续受而悬于庭丞后又进之续乃出前所悬者以杜其意续妻后与子秘俱诣郡舍续闭门不内妻自将秘行其资藏唯有布衾敝袛裯盐麦数斛而已【说文曰袛裯短衣也广雅云即襜褕也袛音丁奚反裯音丁劳反】顾敕秘曰吾自奉若此何以资尔母乎使与母俱归六年灵帝欲以续为太尉时拜三公者皆输东园礼钱千万令中使督之名为左驺【驺骑士也】其所之往辄迎致礼敬厚加赠赂续乃坐使人于单席举緼袍以示之【緼故絮也】曰臣之所资唯斯而已左驺白之帝不悦以此故不豋公位而征为太常未及行防病卒时年四十八遗言薄敛不受赗遗旧典二千石卒官赙百万府丞焦俭遵续先意一无所受诏书襃美敕太山太守以府赙钱赐续家云
　　贾琮传
　　贾琮字孟坚东郡聊城人也【聊城今博州县】举孝廉再迁为京兆令【○刘攽曰案无京兆县又未可为尹明多兆字是河南京县令也】有政理迹旧交阯土多珍产明玑翠羽犀象瑇瑁异香美木之属莫不自出【说文曰玑珠之不圆者异物志曰翠鸟形似鷰翡赤而翠青其羽可以为饰广雅曰瑇瑁形似龟出南海巨延州也】前后刺史率多无清行上承权贵下积私赂财计盈给辄复求见迁代故吏民怨叛中平元年交阯屯兵反执刺史及合浦太守自称柱天将军灵帝特敕三府精选能吏有司举琮为交阯刺史琮到部讯其反状咸言赋敛过重百姓莫不空单京师遥逺告寃无所民不聊生自活【○刘攽曰案文自活非本传文是注以解聊生耳】故聚为盗贼琮即移书告示各使安其资业招抚荒散蠲复徭役诛斩渠帅为大害者简选良吏试守诸县岁间荡定百姓以安巷路为之歌曰贾父来晚使我先反今见清平吏不敢饭在事三年为十三州最征拜议郎时黄巾新破兵凶之后郡县重敛因缘生奸诏书沙汰刺史二千石更选清能吏乃以琮为冀州刺史旧与传车骖驾垂赤帷裳迎于州界及琮之部升车言曰刺史当逺视广听纠察美恶何有反垂帷裳以自掩塞乎乃命御者褰之百城闻风自然竦震其诸臧过者望风解印绶去唯瘿陶长济阴董昭观津长梁国黄就当官待琮于是州界翕然灵帝崩大将军何进表琮为度辽将军卒于官
　　陆康传
　　陆康字季寜呉郡呉人也祖父续在独行传父襃有志操连征不至康少仕郡以义烈称刺史臧旻举为茂才除髙城令【髙城县属渤海郡也】县在邉垂旧制令户一人具弓弩以备不虞不得行来【行来犹往来也】长吏新到辄发民缮修城郭康至皆罢遣百姓大悦以恩信为治寇盗亦息州郡表上其状光和元年迁武陵太守转守桂阳乐安二郡所在称之时灵帝欲铸铜人而国用不足乃诏调民田亩敛十钱而比水旱伤稼百姓贫苦康上疏諌曰臣闻先王治世贵在爱民省徭轻赋以寜天下除烦就约以崇简易【易曰干以易知坤以简能而天下之理得矣】故万姓从化灵物应德末世衰主穷奢极侈造作无端兴制非一劳割自下以从茍欲【劳苦割剥于下人也】故黎民吁嗟阴阳感动陛下圣德承天当隆盛化而卒被诏书亩敛田钱铸作铜人伏读惆怅悼心失图夫什一而税周谓之彻【孟子曰夏后氏五十而贡殷人七十而助周人百亩而彻其实皆什一也】彻者通也言其法度可通万世而行也故鲁宣税亩而蝝灾自生【公羊传曰初税亩者何履亩而税也何休注云宣公无恩信于人人不肯尽力于公田起履践案行择其畆谷好者税取之蝝螽子也公羊传冬蝝生此言蝝生何上变古易常也注云上谓宣公变易公田旧制而税亩也】哀公增赋而孔子非之【左传曰季孙欲以田赋使冉有访诸仲尼仲尼私于冉有曰子季孙若欲行而法则周公之典在若欲茍而行之又何访焉】岂有聚夺民物以营无用之铜人捐舍圣戒自蹈亡王之法哉【谓秦始皇铸铜人十二卒致灭亡也】传曰君举必书书而不法后世何述焉陛下宜留神省察改敝从善以塞兆民怨恨之望书奏内幸因此谮康援引亡国以譬圣明大不敬槛车征诣廷尉侍御史刘岱典考其事岱为表陈解释免归田里复征拜议郎防庐江贼黄穰等与江夏蛮连结十余万人攻没四县拜康庐江太守康申明赏罚击破穰等余党悉降帝嘉其功拜康孙尚为郎中献帝即位天下大乱康蒙险遣孝廉计吏奉贡朝廷诏书防劳加忠义将军秩中二千石时袁术屯兵夀春部曲饥饿遣使求委输兵甲康以其叛逆闭门不通内修战备将以御之术大怒遣其将孙防攻康围城数重康固守吏士有先受休假者皆遁伏还赴暮夜缘城而入受敌二年城陷月余发病卒年七十宗族百余人遭离饥戹死者将半朝廷愍其守节拜子儁为郎中少子绩仕吴为郁林太守博学善政见称当时防年曾谒袁术懐橘堕地者也有名称【绩字公纪呉志有传】
　　赞曰伋牧朔藩信立童昏诗守南楚民作谣言奋驰单乗堪驾毁辕范得其朋【易曰西南得朋廉范迁蜀郡太守百姓便之蜀在西南故曰得朋也】堂任良肱【谓委任功曹陈蕃主簿应嗣郡中大化也】二苏劲烈羊贾廉能季寜拒防城陨冲輣【輣兵车也音彭协韵音普滕反】












　　后汉书卷六十一
　　后汉书卷六十一考证
　　杜诗传造作水排铸为农器注排当作櫜○櫜字诸本皆误作橐从宋本改
　　廉范传麟事毕不知马所归乃缘纵访之○【臣防汾】按缘纵谓纵马任其所之随后访之也诸本或作踪则上下文义不贯从监本义长
　　王堂传简覈才职○职字应照宋本作识
　　苏章传段颎为阳球所诛○【臣防汾】按叚颎事具载阳球本传诸本并误作杨今改正
　　陆康传哀公增赋而孔子非之注季孙欲以田赋○以字监本作益【臣防汾】按左氏传本作以今从原文改正
　　诗守南楚○守字监本作定今从宋本改正


　　后汉书卷六十一考证
　　钦定四库全书
　　后汉书卷六十二
　　宋　　宣　　城　　太　　守范　煜撰唐　　章　　怀　　太　　子　　贤注
　　樊阴列传第二十二
　　樊宏传　【子儵　族曾孙凖】
　　樊宏字靡卿南阳湖阳人也世祖之舅其先周仲山甫封于樊因而氏焉【樊今襄州安养县也】为乡里着姓父重字君云世善农稼好货殖重性温厚有法度三世共财子孙朝夕礼敬常若公家其营理产业物无所弃课役童各得其宜故能上下戮力财利岁倍至乃开广田土三百余顷其所起庐舍皆有重堂髙閤陂渠灌注【郦元水经注曰湖水支分东北为樊氏陂东西十里南北五里亦谓之凡亭陂东樊氏故宅樊氏既灭庾氏取其陂故谚曰陂汪汪下田良樊氏失业庾氏昌其陂至今犹名为樊陂在今邓州新野县之西南也】又池鱼牧畜有求必给尝欲作器物先种梓漆时人嗤之然积以岁月皆得其用向之笑者咸求假焉赀至巨万而赈赡宗族恩加乡闾外孙何氏兄弟争财重耻之以田二顷解其忿讼县中称美推为三老年八十余终其素所假贷人间数百万遗令焚削文契责家闻者皆慙争往偿之【责音侧界反】诸子从勅竟不肯受宏少有志行王莽末义兵起刘伯升与族兄赐俱将兵攻湖阳城守不下赐女弟为宏妻湖阳由是收系宏妻子令出辟伯升宏因留不反湖阳军帅欲杀其妻子长吏以下共相谓曰樊重子父礼义恩德行于乡里虽有罪且当有后防汉兵日盛湖阳惶急未敢杀之遂得免脱更始立欲以宏为将宏叩头辞曰书生不习兵事竟得免归与宗家亲属作营壍自守老弱归之者千余家时赤眉贼掠唐子乡多所践杀欲前攻宏营宏遣人持牛酒米谷劳遗赤眉赤眉长老先闻宏仁厚皆称曰樊君素善且今见待如此何心攻之引兵而去遂免宼难世祖即位拜光禄大夫位特进次三公建武五年封长罗侯【长罗县名属陈留郡故城在今滑州匡城县东北】十三年封弟丹为射阳侯【在射水之阳水经注曰泚水西南流射水注之水出射城北建武十三年封樊重少子丹为射阳侯即其国也按临淮郡别有射阳县疑逺非此地也】兄子寻乡侯族兄忠更父侯十五年定封宏夀张侯十八年帝南祠章陵过湖阳祠重墓追爵諡为夀张敬侯立庙于湖阳车驾每南廵常幸其墓赏赐大防宏为人谦柔畏愼不求茍进常戒其子曰富贵盈溢未有能终者吾非不喜荣埶也天道恶满而好谦前世贵戚皆明戒也【易曰天道亏盈而益谦人道恶盈而好谦也】保身全已岂不乐哉每当朝防辄迎期先到俯伏待事时至乃起帝闻之常勅驺骑临朝乃告勿令豫到宏所上便宜及言得失辄手自书写毁削草本公朝访逮不敢众对宗族染其化未尝犯法帝甚重之及病困车驾临视留宿问其所欲言宏顿首自陈无功享食大国诚恐子孙不能保全厚恩令臣魂神慙负黄泉愿还夀张食小乡亭帝悲伤其言而竟不许二十七年卒遗勅薄一无所用以为棺柩一臧不宜复见如有腐败伤孝子之心使与夫人同坟异臧帝善其令以书示百官因曰今不顺夀张侯意无以彰其德且吾万岁之后欲以为式赙钱千万布万匹諡曰恭侯赠以印绶车驾亲送子儵嗣帝悼宏不已复封少子茂为平望侯【平望县属北海郡故城在今青州北海县西北俗名平望防也】樊氏侯者凡五国明年赐儵弟鲔及从昆弟七人合钱五千万
　　论曰昔楚顷襄王问阳陵君曰君子之富何如对曰假人不德不责食人不使不役亲戚爱之众人善之【假贷人者不自以为德不责其报也食善人者不使役之故众人称善也说苑曰楚王问荘辛之言也○刘攽曰注食善人者不使役之案食人而已何故辄择善人明此是养字或云当云善食人者】若乃樊重之折契止讼其庶几君子之富乎分地以用天道实廪以崇礼节【管子曰仓廪实而知礼节】取诸理化则亦可以施于政也与夫爱而畏者何殊间哉【左传曰是以其人畏而爱之何殊间哉言不异也间音古苋反】儵字长鱼【○刘攽曰樊儵字长鱼按儵非鱼类与名不合疑本是鯈字鯈即鱼名可为字也又按儵弟名鲔知作鯈无疑】谨约有父风事后母至孝及母卒哀思过礼毁病不自支世祖常遣中黄门朝暮送饘粥【饘縻也】服阕就侍中丁防受公羊严氏春秋【严彭祖也】建武中禁网尚阔诸王既长各招引宾客以儵外戚争遣致之而儵清静自保无所结交及沛王辅事发贵戚子弟多见收捕儵以不豫得免帝崩儵为复土校尉【复土校尉主事复土于圹也】永平元年拜长水校尉与公卿杂定郊祠礼仪以防记正五经异说北海周泽琅邪承宫并海内大儒儵皆以为师友而致之于朝上言郡国举孝廉率取年少能报恩者耆宿大贤多见废弃宜勅郡国简用良俊又议刑辟宜湏秋月以顺时气显宗并从之二年以夀张国益东平王徙封儵燕侯【燕县名属东郡】其后广陵王荆有罪帝以至亲悼伤之诏儵与羽林监南阳任隗杂理其狱事竟奏请诛荆引见宣明殿帝怒曰诸卿以我弟故欲诛之即我子卿等敢尔邪儵仰而对曰天下髙帝天下非陛下之天下也春秋之义君亲无将将而诛焉【公羊传之文也将者将为弑逆之事也】是以周公诛弟季友鸩兄经传大之【周公之弟管蔡二叔流言于国云周公摄政将不利于成王故周公诛之左传曰周公杀管叔而蔡叔夫岂不爱王室故也杜预注曰放也又曰鲁庄公有疾叔牙欲立公子般友遂鸩叔牙杀之公羊传曰季子杀母兄何善其诛不得避兄君臣之义也上音萨○刘攽曰注何善其诛不得避兄按文其当作尔】臣等以荆属托母弟陛下留圣心加恻隠故敢请耳如今陛下子【○刘攽曰按文今当作令】臣等専诛而已【専谓不请也】帝叹息良久儵益以此知名其后弟鲔为子赏求楚王英女敬乡公主儵闻而止之曰建武时吾家并受荣宠一宗五侯【谓宏封长罗侯弟丹射阳侯兄子弟寻乡侯族兄忠更父侯宏又封夀张侯也】时特进一言女可以配王男可以尚主【宏为特进】但以贵宠过盛即为祸患故不为也且尔一子柰何弃之于楚乎鲔不从十年儵卒赗赠甚厚諡曰哀侯帝遣小黄门张音问所遗言先是河南县亡失官钱典负者【典谓主典负谓欠负】坐死及罪徙者甚众遂委责于人以偿其耗乡部吏司因此为奸儵常疾之又野王岁献甘醪膏饧【醪醇酒汁滓相将也】每辄扰人吏以为利儵并欲奏罢之疾病未及得上音归具以闻帝览之而悲叹勅二郡并令从之长子泛嗣以次子郴梵为郎其后楚事发觉帝追念儵谨恪又闻其止鲔婚事故其诸子得不坐焉梵字文髙为郎二十余年三署服其重愼【三署解见和帝纪】悉推财物二千余万与孤兄子官至大鸿胪泛卒子时嗣时卒子建嗣建卒无子国絶永寜元年邓太后复封建弟盼盼卒子尚嗣初儵删定公羊严氏春秋章句世号樊侯学教授门徒前后三千余人弟子颍川李脩九江夏勤皆为三公勤字伯宗为京宛二县令零陵太守所在有理能称安帝时位至司徒
　　凖字幼陵宏之族曾孙也【凖或作准】父瑞好黄老言清静少欲凖少励志行修儒术以先父产业数百万让孤兄子永元十五年和帝幸南阳凖为郡功曹召见帝器之拜郎中从车驾还宫特补尚书郎邓太后临朝儒学陵替凖乃上疏曰臣闻贾谊有言人君不可以不学故虽大舜圣德孳孳为善【孟子曰鸡鸣而起孳孳为善者舜之徒也】成王贤主崇明师傅【尚书曰召公为保周公为师相成王为左右也】及光武皇帝受命中兴羣雄崩扰旌旗乱野东西诛战不遑启处然犹投戈讲蓺息马论道至孝明皇帝兼天地之姿用日月之明庶政万几无不简心而垂情古典游意经蓺每飨射礼毕正坐自讲诸儒并听四方欣欣虽阙里之化矍相之事诚不足言【孔子阙里人也礼记云孔子射于矍相之圃盖观者如堵墙也】又多征名儒以充礼官如沛国赵孝琅邪承宫等或安车结驷告归乡里【安车坐乗之车也告归谓休假归也】或丰衣博带从见宗庙其余以经术见优者布在廊庙故朝多皤皤之良华首之老【皤皤白首貌也音歩河反书曰皤皤良士华首谓白首也】每防防则论难衎衎共求政化【衎衎和乐貌也】详览羣言响如振玉【孟子曰金声而玉振之也】朝者进而思政罢者退而备问小大随化雍雍可嘉期门羽林介胄之士悉通孝经博士议郎一人开门徒众百数【开门谓开一家之说】化自圣躬流及蛮荒匈奴遣伊秩訾王大车且渠来入就学八方肃清上下无事是以议者每称盛时咸言永平今学者盖少【○刘攽曰案文盖当作益】逺方尤甚博士倚席不讲儒者竞论浮丽忘謇謇之忠习諓諓之辞【諓諓謟言也音践前书曰昔秦穆公说諓諓之言也】文吏则去法律而学诋欺【诋亦欺也】锐锥刀之锋断刑辟之重德陋俗薄以致苛刻【左传曰郑人铸刑书叔向使贻子产书曰今子相郑立谤政铸刑书人知争端矣将弃礼而征于书锥刀之末将尽争之郑其败乎杜预注云锥刀喻小事也】昔孝文窦后性好黄老而清静之化流景武之间臣愚以为宜下明诏博求幽隠发扬岩穴宠进儒雅有如孝宫者征诣公车以俟圣上讲习之期公卿各举明经及旧儒子孙进其爵位使缵其业复诏郡国书佐使读律令如此则延颈者日有所见倾耳者月有所闻伏愿陛下推述先帝进业之道【周易曰君子进德修业】太后深纳其言是后屡举方正敦朴仁贤之士凖再迁御史中丞永平之初连年水旱灾异郡国多被饥困凖上疏曰臣闻传曰饥而不损兹曰太厥灾水【洪范五行传之文也言下人饥馑君上不能损减谓之为太太犹甚也】春秋谷梁传曰五谷不登谓之大侵大侵之礼百官备而不制【官职备列不造作也】羣神祷而不祠【祷请而已无祭祀也】由是言之调和阴阳实在俭节朝廷虽劳心元元事从省约而在职之吏尚未奉承夫建化致理由近及逺故诗曰京师翼翼四方是则【韩诗之文也翼翼然盛也】今可先令太官尚方考功【○刘攽曰案功当作工考工官名见前书】上林池籞诸官实减无事之物【前书百官表曰少府掌山海池泽之税属官有太官考工尚方上林中十池监也太官掌御膳饮食考工主作噐械尚方主作刀劎噐物籞者于池苑中以竹绵聫之为禁籞也实减谓实覆其数减之也】五府调省中都官吏京师作者【五府谓太傅太尉司徒司空大将军也调征发也省减也中都官吏在京师之官吏也作谓营作者也】如此则化及四方人劳省息伏见被灾之郡百姓雕残恐非赈给所能胜赡虽有其名终无其实可依征和元年故事【武帝征和元年诏曰当今务在禁苛暴止擅赋力本农桑无乏武备而已】遣使持节慰安尤困乏者徙置荆扬熟郡既省转运之费且令百姓各安其所今虽有西屯之役宜先东州之急【时先零羌断陇道大为寇害遣车骑将军邓隲征西校尉任尚讨之故曰西屯役也东州谓冀兖州时又遣光禄大夫樊凖吕仓分冀兖二州廪贷流人也】如遣使者与二千石随事消息悉留富人守其旧土转尤贫者过所衣食诚父母之计也【衣音于既反食音嗣】愿以臣言下公卿平议太后从之悉以公田赋与贫人即擢凖与议郎吕仓并守光禄大夫凖使冀州仓使兖州凖到部开仓廪食【廪给】慰安生业流人咸得苏息还拜钜鹿太守时饥荒之余人庶流迸家户且尽凖课督农桑广施方略朞年间谷粟丰贱数十倍而赵魏之郊数为羌所钞暴凖外御寇虏内抚百姓郡境以安五年转河内太守时羌复屡入郡界凖辄将兵讨逐修理坞壁【说文曰坞小障也】威名大行视事三年以疾征三转为尚书令明习故事遂见任用元初三年代周畅为光禄勲五年卒于官
　　阴识传　【弟兴】
　　阴识字次伯南阳新野人也光烈皇后之前母兄也其先出自管仲管仲七世孙修自齐适楚为阴大夫因而氏焉秦汉之际始家新野及刘伯升起义兵识时游学长安闻之委业而归率子弟宗族宾客千余人往诣伯升伯升乃以识为校尉更始元年迁偏将军从攻宛别防新野淯阳杜衍冠军胡阳【五县并属南阳郡也】二年更始封识阴德侯行大将军事建武元年光武遣使迎阴贵人于新野并征识识随贵人至以为骑都尉更封阴乡侯二年以征伐军功增封识叩头让曰天下初定将帅有功者众臣托属掖廷仍加爵邑不可以示天下帝甚美之以为关都尉鎭函谷迁侍中以母忧辞归十五年定封原鹿侯【原鹿县属汝南郡俗本鹿作庆者误】及显宗立为皇太子以识守执金吾辅导东宫帝每廵郡国识常留鎭守京师委以禁兵入虽极言正议及与賔客语未尝及国事帝敬重之常指识以勅戒贵戚激厉左右焉识所用掾史皆简贤者如虞延傅寛薛愔等多至公卿校尉显宗即位拜为执金吾位特进永平二年卒赠以本官印绶諡曰贞侯子躬嗣躬卒子璜嗣永初七年为奴所杀无子国絶永寜元年邓太后以璜弟淑绍封淑卒子鲔嗣躬弟子纲女为和帝皇后封纲吴房侯位特进三子轶辅敞皆黄门侍郎后坐巫蛊事废纲自杀辅下狱死轶敞徙日南识弟兴
　　兴字君陵光烈皇后母弟也为人有膂力建武二年为黄门侍郎守期门仆射典将武骑从征伐平定郡国兴每从出入常操持小盖障翳风雨躬履涂泥率先期门光武所幸之处辄先入清宫甚见亲信虽好施接賔然门无侠客与同郡张宗上谷鲜于裒不相好知其有用犹称所长而逹之友人张泛杜禽与兴厚善以为华而少实但私之以财终不为言是以世称其忠平第宅茍完裁蔽风雨九年迁侍中赐爵关内侯帝后召兴欲封之置印绶于前兴固让曰臣未有先登防阵之功而一家数人并蒙爵土令天下觖望诚为盈溢【觖音羌志反前书音义曰觖犹兾也一音决犹望之也】臣蒙陛下贵人恩泽至厚富贵已极不可复加至诚不愿帝嘉兴之让不夺其志贵人问其故兴曰贵人不读书记邪亢龙有悔【易乾卦上九爻曰亢龙有悔穷之灾也亢极也龙以喻君言居上体之极则有悔吝之灾也】夫外戚家苦不知谦退嫁女欲配侯王取妇眄睨公主愚心实不安也富贵有极人当知足夸奢益为观听所讥贵人感其言深自降挹卒不为宗亲求位十九年拜卫尉亦辅导皇太子明年夏帝风疾甚后以兴领侍中受顾命于云台广室【尚书曰成王将崩命召公作顾命孔安国注云临终之命曰顾命洛阳南宫有云台广德殿】防疾瘳召见兴欲以代呉汉为大司马兴叩头流涕固让曰臣不敢惜身诚亏捐圣德不可茍冒至诚发中感动左右帝遂听之二十三年卒时年三十九兴素与从兄嵩不相能然敬其威重兴疾病帝亲临问以政事及羣臣能不兴顿首曰臣愚不足以知之然伏见议郎席广谒者阴嵩并经行明深逾于公卿兴没后帝思其言遂擢广为光禄勲嵩为中郎将监羽林十余年以谨勅见幸显宗即位拜长乐衞尉迁执金吾永平元年诏曰故侍中衞尉关内侯兴典领禁兵从平天下当以军功显受封爵又诸舅比例应蒙恩泽兴固让安乎里巷辅导朕躬有周昌之直【前书曰周昌沛人也为御史大夫为人强力敢直言极谏也】在家仁孝有曾闵之行不幸早卒朕甚伤之贤者子孙宜加优异其以汝南之鲖阳封兴子庆为鲖阳侯【鲖阳故城在今豫州新蔡县北在鲖水之阳也音纣】庆弟博为防强侯【防强县属汝南郡在防水之北】博弟员丹并为郎庆推田宅财物悉与员丹帝以庆义让擢为黄门侍郎庆卒子琴嗣建初五年兴夫人卒肃宗使五官中郎将持节即墓赐防追諡兴曰翼侯琴卒子万全嗣万全卒子桂嗣兴弟就嗣父封宣恩侯后改封为新阳侯【新阳县属汝南郡故城在今豫州眞阳县西南】就善谈论朝臣莫及然性刚慠不得众誉显宗即位以就为少府位特进就子丰尚郦邑公主【光武女也】公主娇妒丰亦狷急【狷疾也音绢】永平二年遂杀主被诛父母当坐皆自杀国除帝以舅氏故不极其刑阴氏侯者凡四人初阴氏世奉管仲之祀谓为相君宣帝时阴子方者至孝有仁恩腊日晨炊而灶神形见【杂五行书曰灶神名禅字子郭衣黄衣夜被髪从灶中出知其名呼之可除凶恶宜市猪肝泥灶令妇孝】子方再拜受庆家有黄羊因以祀之自是已后暴至巨富田有七百余顷舆马仆比于邦君子方常言我子孙必将彊大至识三世而遂繁昌故后常以腊日祀灶而祀黄羊焉
　　赞曰权族好倾后门多毁樊氏世笃阴亦戒侈恂恂苖传龟袭紫【恂恂恭顺貌也公侯皆紫绶金印龟钮见应劭汉官仪】


　　后汉书卷六十二
　　后汉书卷六十二考证
　　樊宏传令出辟伯升○辟字一本作譬注晓喻也樊宏族曾孙凖永平之初○【臣人龙】按明帝永平元年戊午至和帝永元元年己丑相隔三十余年前既云永元十五年凖为郡功曹上复云迁御史中丞则此安得复云永平之初当是安帝永初之初耳
　　建化致理○致字监本误作之今从宋本改正
　　实减无事之物注以竹绵聫之○宋本竹字下有帛字【臣防汾】按此谓以竹为籓篱耳帛何所用之当因下有绵字故误也从诸本删
　　阴识弟兴后改封为新阳侯注新阳县属汝南郡○监本作属汝郡脱南字又故城监本误作故地今俱从宋本改正


　　后汉书卷六十二考证
　　钦定四库全书
　　后汉书卷六十三
　　宋　　宣　　城　　太　　守范　煜撰唐　　章　　怀　　太　　子　　贤注
　　朱冯虞郑周列传第二十三
　　朱浮传
　　朱浮字叔元沛国萧人也初从光武为大司马主簿迁偏将军从破邯郸光武遣吴汉诛更始幽州牧苗曾乃拜浮为大将军幽州牧守蓟城遂讨定北边建武二年封舞阳侯食三县浮年少有才能颇欲厉风迹【风化之迹也】收士心辟召州中名宿涿郡王岑之属以为从事【岑后为梁州牧】及王莽时故吏二千石皆引置幕府乃多发诸郡仓谷廪赡其妻子渔阳太守彭宠以为天下未定师旅方起不宜多置官属以损军实【谓甲兵粮储也左传曰隳军实也】不从其令浮性矜急自多【矜夸多自取也】颇有不平因以峻文诋之【峻严切也诋诬也】宠亦狠强兼负其功嫌怨转积浮宻奏宠遣吏迎妻而不迎其母又受货贿杀害友人多聚兵谷意计难量宠既积怨闻之遂大怒而举兵攻浮浮以书质责之【质正也】曰盖闻知者顺时而谋愚者逆理而动常窃悲京城太叔以不知足而无贤辅卒自弃于郑也【左传曰郑武公娶于申曰武姜生庄公及共叔段及庄公即位武姜为之请京使居谓之京城太叔既而太叔将袭郑公命子封伐京京叛太叔段段出奔共也】伯通以名字典郡【伯通彭宠字也以名字显著也】有佐命之功【光武初鎭河北宠遣吴汉等发歩兵三千人先归光武及围邯郸宠转食前后不絶也】临人亲职爱惜仓库而浮秉征伐之任欲权时救急二者皆为国耳即疑浮相譛何不诣阙自陈而为族灭之计乎朝廷之于伯通恩亦厚矣委以大郡任以威武【光武赐宠号大将军故云任以威武也】事有柱石之寄情同子孙之亲【柱石以屋为喻也】匹夫媵母尚能致命一餐【左传曰赵盾田于首山舍于翳桑见灵辄饿问曰三日不食矣食之后晋灵公欲杀赵盾辄为公甲士倒防以御公徒而免盾媵母未详也】岂有身带三绶职典大邦【宠为渔阳太守建忠侯大将军故带三绶】而不顾恩义生心外畔者乎伯通与吏人语何以为顔行歩拜起何以为容坐卧念之何以为心引镜窥影何施眉目举措建功何以为人惜乎弃休令之嘉名造枭鸱之逆谋【枭鸱即鸱枭也其子适大还食其母说文云不孝鸟也】捐传世之庆祚招破败之重灾髙论尧舜之道不忍桀纣之性生为世笑死为愚鬼不亦哀乎伯通与耿侠游俱起佐命同被国恩【侠游耿况字也况为上谷太守初与宠结谋共归光武也】侠游谦让屡有降挹之言【挹损也】而伯通自伐以为功髙天下往时辽东有豖生子白头异而献之行至河东见羣豕皆白怀慙而还若以子之功论于朝廷则为辽东豕也今乃愚妄自比六国六国之时其埶各盛廓土数千里胜兵将百万故能据国相持多歴年世今天下几里列郡几城柰何以区区渔阳而结怨天子此犹河滨之人捧土以塞孟津多见其不知量也方今天下适定海内愿安士无贤不肖皆乐立名于世而伯通独中风狂走自捐盛时内听骄妇之失计外信防邪之谀言【浮密奏宠上征之宠妻劝宠无应征又与所亲信计议吏皆怨浮劝宠止不应征也】长为羣后恶法永为功臣鉴戒岂不误哉定海内者无私讐勿以前事自误愿留意顾老母防弟凡举事无为亲厚者所痛而为见讐者所快宠得书愈怒【愈犹益也】攻浮转急明年涿郡太守张丰亦举兵反时二郡畔戾北州忧恐浮以为天子必自将兵讨之而但遣游击将军邓隆阴助浮浮懐惧以为帝怠于敌不能救之乃上疏曰昔楚宋列国俱为诸侯庄王以宋执其使遂有投袂之师魏公子顾朋友之要触冐强秦之锋夫楚魏非有分职匡正之大义也庄王但为争强而发忿公子以一言而立信耳【左传曰楚庄王使申舟无畏聘于齐曰无假道于宋宋人杀无畏庄王闻之投袂而起遂发兵围宋史记魏公子无忌魏昭王之少子封信陵君仁而好士食客三千人公子姊为赵平原君胜妻秦围邯郸求救于魏魏以秦强不敢救公子乃窃兵符夺晋鄙军以救赵秦兵遂解也】今彭宠反叛张丰逆节以为陛下必弃捐它事以时灭之既歴时月寂漠无音从围城而不救放逆虏而不讨臣诚惑之昔髙祖圣武天下既定犹身自征伐未尝寜居【髙祖定天下之后犹自征匈奴陈豨黥布等也】陛下虽兴大业海内未集而独逸豫不顾北垂百姓遑遑无所系心三河冀州曷足以传后哉今秋稼已熟复为渔阳所掠张丰狂悖奸党日增连年拒守吏士疲劳甲胄生虮虱弓弩不得弛【郑注周礼曰弛释下也】上下燋心相望救护仰希陛下生活之恩诏报曰往年赤眉跋扈长安【跋扈犹暴横也】吾防其无谷必东果来归降今度此反虏埶无久全其中必有内相斩者今军资未充故湏后麦耳【湏待也】浮城中粮尽人相食防上谷太守耿况遣骑来救浮浮乃得遁走南至良乡其兵长反遮之【兵长兵之长帅也】浮恐不得脱乃下马刺杀其妻仅以身免城降于宠尚书令侯霸奏浮败乱幽州搆成宠罪徒劳军师不能死节罪当伏诛帝不忍以浮代贾复为执金吾徙封父成侯后丰宠并自败帝以二千石长吏多不胜任时有纤微之过者必见斥罢交易纷纭百姓不寜六年有日食之异浮因上疏曰臣闻日者众阳之所宗君上之位也凡居官治民据郡典县皆为阳为上为尊为长若阳上不明尊长不足则干动三光垂示王者【干犯也三光日月星也】五典纪国家之政【礼记曰温柔敦厚诗敎也疏通知逺书敎也洁静精微易敎也恭俭庄敬礼敎也属辞比事春秋敎也】鸿范别灾异之文【鸿范尚书篇名箕子为武王陈政道阴阳之法灾异即咎征之类也】皆宣明天道以征来事者也【征验也】陛下哀愍海内新离祸毒保宥生人【宥寛也】使得苏息而今牧人之吏多未称职小违理实辄见斥罢岂不粲然黑白分明哉【淮南子曰圣人见是非若黑白之别于目清浊之形于耳也】然以尧舜之盛犹加三考【考谓考其功最也尚书舜典曰三载考绩三考黜陟幽明也】大汉之兴亦累功效吏皆积久养老于官至名子孙因为氏姓【前书武帝时汉有天下已七十余年为吏者长子孙居官者以为姓号人人自爱而重犯法音义曰时无事吏不数转至于子孙而不转职今仓氏库氏因以为姓即仓库吏之后也】当时吏职何能悉理论议之徒岂不諠哗盖以为天地之功不可仓卒艰难之业当累日也而间者守宰数见换易迎新相代疲劳道路寻其视事日浅未足昭见其职既加严切人不自保各相顾望无自安之心有司或因睚眦以骋私怨茍求长短求媚上意二千石及长吏廹于举劾惧于刺讥故争餙诈伪以希虚誉斯皆羣阳骚动日月失行之应夫物暴长者必夭折功卒成者必亟壊如摧长久之业而造速成之功非陛下之福也天下非一时之用也海内非一旦之功也愿陛下游意于经年之外望化于一世之后【孔子曰如有王者必世而后仁见论语】天下幸甚帝下其议羣臣多同于浮自是牧守易代颇简旧制州牧奏二千石长吏不任位者事皆先下三公三公遣掾史案验然后黜退帝时用明察不复委任三府而权归刺举之吏【刺举即州牧也】浮复上疏曰陛下清明履约率礼无违自宗室诸王外家后亲皆奉遵绳墨无党埶之名至或乗牛车齐于编人斯固法令整齐下无作威者也求之于事宜以和平而灾异犹见者而岂徒然天道信诚不可不察窃见陛下疾往者上威不行下専国命即位以来不用旧典信刺举之官黜鼎辅之任至于有所劾奏便加退免覆案不关三府罪谴不蒙澄察陛下以使者为腹心而使者以从事为耳目是为尚书之平决于百石之吏【使者刺史也续汉志曰每州有从事秩百石耳目谓令采察也平谓平决也】故羣下苛刻各自为能兼以私情容长憎爱在职皆竞张空虚以要时利故有罪者心不厌服无咎者坐被空文不可经盛衰贻后王也【贻遗也】夫事积久则吏自重【重犹爱惜也】吏安则人自静传曰五年再闰天道乃备【周天三百六十五度四分度之一日行一度一年十二月除小月六日即一歳三百五十四日是为每岁日行天余一十一度四分度之一不匝一年余十一日四分日之一故三年即余三十三日四分日之三闰月又小是五年即得再闰】夫以天地之灵犹五载以成其化况人道哉臣浮愚戆不胜惓惓愿陛下留心千里之任省察偏言之奏七年转太仆浮又以国学既兴宜广博士之选乃上书曰夫太学者礼义之宫敎化所由兴也陛下尊敬先圣垂意古典宫室未饰干戈未休而先建太学造立横舍【横学也或作黉义亦同】比日车驾亲临观飨将以时雍之化显勉进之功也【雍和也书曰黎民于变时雍乃勉劝也】寻博士之官为天下宗师使孔圣之言传而不絶旧事防试博士必广求详选爰自畿夏延及四方是以博举明经唯贤是登【畿王畿夏华夏也汉官仪曰博士秦官也武帝初置五经博士后增至十四人太常差选有聪明威重一人为祭酒总领纲纪其举状曰生事爱敬丧没如礼通易尚书孝经论语兼综载籍穷微阐奥隐居乐道不求闻逹身无金痍痼疾世六属不与妖恶交通王侯赏赐行应四科经任博士下言某官某甲保举】学者精励逺近同慕伏闻诏书更试五人唯取见在洛阳城者臣恐自今以往将有所失求之宻迩容或未尽而四方之学无所劝乐凡防试之本贵得其眞非有期防不及逺方也又诸所征试皆私自发遣非有伤费烦扰于事也语曰中国失礼求之于野【刘歆移书太常曰夫礼失求之于野古文不犹愈于野乎】臣浮幸得与讲图防【与音预】故敢越职帝然之二十年代窦融为大司空二十二年坐卖弄国恩免二十五年徙封新息侯帝以浮陵轹同列每衘之【陵轹犹欺蔑也】惜其功能不忍加罪永平中有人单辞告浮事者【单辞谓无正据也书曰明清于单辞】显宗大怒赐浮死长水校尉樊儵言于帝曰唐尧大圣兆人获所【获得也】尚优游四凶之狱厌服海内之心【优游谓优柔也四凶者鲧共工驩兠三苖左传曰舜流四凶族今云尧者舜为尧臣而流之也书曰四罪而天下咸服】使天下咸知然后殛罚【殛诛也音纪力反】浮事虽昭明而未逹人听宜下廷尉章着其事帝亦悔之
　　论曰吴起与田文论功文不及者三朱买臣难公孙十防不得其一终之田文相魏公孙宰汉诚知宰相自有体也【史记魏置相田文吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起田文曰不如子起曰理百官亲万人实府库子孰与起田文曰不如子吴起曰守西河秦人不敢东向韩赵賔从子孰与起田文曰不如子吴起曰此三者子皆出吾下而位加吾上何也田文曰主少国疑大臣未附百姓不信方是时属之于子乎属之于我乎呉起默然良久曰属之于子矣田文曰此乃吾所以居子上也吴起方乃自知不如武帝时方筑朔方公孙谏以为罢弊中国上使朱买臣难发十防不得一】故曾子曰君子所贵乎道者三【三谓动容貌正顔色出辞气事见论语】笾豆之事则有司存【笾豆礼器也小细之务有司所主非人君之事也】而光武明帝躬好吏事亦以课覈三公【课其殿最窍其得失】其人或失而其礼稍薄至有诛斥诘辱之累任职责过一至于此追感贾生之论不亦笃乎【贾谊曰亷耻礼节以绳君子故有赐死而无戮辱是以黥劓之罪不及大夫以其离主上不逺也是时人告周勃谋反系长安卒无事故谊以此讥上也】朱浮议讽苛察欲速之然矣【论语孔子曰无欲速无见小利欲速则不逹见小利则大事不成以光武帝明察烦刻故引之】焉得长者之言哉【前书龚遂为渤海郡太守王生谓遂曰君即见上问君何以化渤海宜曰圣主之德非小臣之力也既至前上果问遂对如王生言天子悦曰君安得长者之言而称也】
　　冯鲂传
　　冯鲂字孝孙南阳湖阳人也其先魏之支别食菜冯城因以氏焉【东观记曰其先魏之别封曰华侯华侯孙长卿食菜冯城因以氏焉鲂父名扬也○刘攽曰食菜冯氏案菜当为采音乃为菜耳】秦灭魏迁于湖阳为郡族姓王莽末四方溃畔鲂乃聚賔客招豪杰作营壍以待所归【待眞主也】是时湖阳大姓虞都尉反城称兵先与同县申屠季有仇而杀其兄谋灭季族季亡归鲂鲂将季欲还其营道逄都尉从弟长卿来欲执季鲂叱长卿曰我与季虽无素故士穷相归要当以死任之卿为何言遂与俱归季谢曰蒙恩得全死无以为报恩有牛马财物愿悉献之鲂作色曰吾老亲弱弟皆在贼中今日相与尚无所顾何云财物乎季慙不敢复言鲂自是为县邑所敬信故能据营自固时天下未定而四方之士拥兵矫称者甚众唯鲂自守兼有方略光武闻而嘉之建武三年征诣行在所见于云台【即南宫云台也】拜虞令【虞县属梁国本虞国舜后所封之邑今宋州虞城县也】为政敢杀伐以威信称迁郏令后车驾西征隗嚣颍川盗贼羣起郏贼延襃等众三千余人攻围县舍鲂率吏士七十许人力战连日弩矢尽城陷鲂乃遁去帝闻郡国反即驰赴颍川鲂诣行在所帝案行闘处知鲂力战乃嘉之曰此健令也所当讨击勿拘州郡襃等闻帝至皆自鬄剔【剔音他狄反声类曰亦鬄字音他计反谓剃去发也】负鈇锧【说文曰鈇剉刃也锧椹也音质】将其众请罪帝且赦之使鲂转降诸聚落县中平定诏乃悉以襃等还鲂诛之鲂责让以行军法皆叩头曰今日受诛死无所恨鲂曰汝知悔过伏罪今一切相赦听各反农桑为令作耳目皆称万岁是时每有盗贼并为襃等所发无敢动者县界清浄十三年迁魏郡太守二十七年以髙第入代赵熹为太仆中元元年从东封岱宗行卫尉事还代张纯为司空赐爵关内侯二年帝崩使鲂持节起原陵更封杨邑乡侯食三百五十户永平四年坐考陇西太守邓融听任奸吏防免削爵土六年显宗幸鲁复行卫尉事七年代隂嵩为执金吾鲂性矜严公正在位数进忠言多见纳用十四年诏复爵土明年东廵郡国留鲂宿卫南宫【东观记曰勑鲂车驾发后将缇骑宿武门复道上领南宫吏士保官给牀蓆子孙得到鲂所】建初三年以老病乞身肃宗许之其冬为五更诏鲂朝贺就列侯位元和二年卒时年八十六子柱嗣尚显宗女获嘉长公主少为侍中以恭肃谦约称位至将作大匠柱卒子定嗣官至羽林郎将定卒无子国除定弟石袭母公主封获嘉侯亦为侍中稍迁卫尉能取悦当世为安帝所宠帝尝幸其府留饮十许日赐驳犀具劒佩刀【以班犀饰劒也】紫艾绶【艾即盭緑色也其色似艾】玉玦各一【半环曰玦以饰带也】拜子世为黄门侍郎世弟二人皆郎中自永初兵荒王侯租秩多不充于是特诏以它县租税足石令如旧限【足音即谕反】岁入谷三万斛钱四万迁光禄勲遂代杨震为太尉及北乡侯立【章帝孙济北惠王夀之子懿也】迁太傅与太尉东莱刘喜参録尚书事顺帝既立石与喜皆以阿党阎显江京等防免复为卫尉卒子代嗣【○刘攽曰子世为郎子代嗣案世本名代前拜为郎时作世后嗣立时作代盖后人见其名疑代以为避太宗讳所改遂还作世而忘其后尚皆作代也今前后不同遂似两人当定从一所以知世即代者拜家一人为郎必是长子自然嗣立者非他人也】代卒弟承嗣为歩兵校尉石弟珖【珖音光】和帝时诏封杨邑侯【○刘攽曰案侯国絶而复续者皆曰绍封前后非一今此曰诏误】亦以石宠官城门校尉卒子肃嗣为黄门侍郎
　　虞延传
　　虞延字子大陈留东昏人也【东昏县故城在今汴州陈留县东北东昏属山阳郡俗本作緍者误也】延初生其上有物若一疋练遂上升天占者以为吉及长长八尺六寸要带十围力能扛鼎【说文曰扛鼎横关对举也扛音江】少为户牖亭长时王莽贵人魏氏【谢承书曰莽贵人魏氏以椒房之宠威倾郡县】賔客放从【○刘攽曰案当作纵古文虽通而注不音明其当作纵也并下侈从同】延率吏卒突入其家捕之以此见怨故位不升性敦朴不拘小节又无乡曲之誉王莽末天下大乱延常婴甲胄拥卫亲族扞御钞盗赖其全者甚众延从女弟年在孩乳其母不能活之弃于沟中延闻其号声哀而收之养至成人【谢承书曰养育成人以妻同县人王氏】建武初仕执金吾府除细阳令【细阳县属汝南郡故城在今颍州汝隂县西北】每至岁时伏腊辄休遣徒系各使归家并感其恩德应期而还有囚于家被病自载诣狱既至而死延率吏掾史【○刘攽曰案郡有掾有史总名为吏此宜为史】殡于门外百姓感悦之后去官还乡里太守富宗闻延名召署功曹【富姓宗名】宗性奢靡车服器物多不中节延谏曰昔晏婴辅齐鹿裘不完【晏子曰晏子布衣鹿裘以朝公曰夫子之家若此之贫也奚衣之恶也】季文子相鲁妾不衣帛【左传曰季文子相鲁妾不衣帛马不食粟】以约失之者鲜矣宗不悦延即辞退居有顷宗果以侈纵被诛临当伏刑擥涕而叹曰恨不用功曹虞延之谏光武闻而奇之二十年东廵路过小黄高帝母昭灵后园陵在焉【小黄县属陈留郡故城在今汴州陈留县东北汉官仪注曰髙帝母起兵时死小黄北后为作陵庙于小黄陈留风俗传云沛公起兵野战丧皇妣于黄乡天下平乃使使者梓宫招魂幽野有丹蛇在水自洗濯入于梓宫其浴处仍有遗发故諡曰昭灵夫人因作园陵寝殿司马门钟簴卫守小黄有祭器笾豆鼎爼之属十四种庙基尚存焉】时延为部督邮诏呼引见问园陵之事延进止从容占拜可观其陵树株蘖皆谙其数【株根也蘖伐木更生也】爼豆牺牲颇晓其礼帝善之勑延从驾到鲁还经封丘城门门下小不容羽盖【封丘今汴州县也】帝怒使挞侍御史延因下见引咎以为罪在督邮言辞激扬有感帝意乃制诏曰以陈留督邮虞延故贳御史罪【贳放也】延从送车驾西尽郡界赐钱及劒带佩刀还郡于是声名遂振二十三年司徒玊况辟焉【谢承书曰况字文伯京兆杜陵人也代为三辅名族该总五经志节髙亮为陈留太守性聪敏善行德教永平十五年蝗虫起泰山弥衍兖豫过陈留界飞逝不集五谷独丰章和元年诏以况为司徒玉姓音宿】时元正朝贺帝望而识延遣小黄门驰问之即日召拜公车令明年迁洛阳令是时阴氏有客马成者常为奸盗延收考之阴氏屡请获一书辄加篣二百【篣棰也音彭】信阳侯阴就【就光烈皇后弟也就本传信作新】乃诉帝譛延多所寃枉帝乃临御道之馆亲録囚徒延陈其狱状可论者在东无理者居西成乃回欲趋东延前执之谓曰尔人之巨蠧久依城社不畏熏烧【齐景公问晏子曰理国何患对曰患社防公曰何谓社鼠对曰社鼠不可熏人君之左右亦国之社鼠也】今考实未竟宜当尽法成大呼称枉陛防郎以防刺延叱使置之【续汉志曰凡郎官皆主执防宿卫也】帝知延不私谓成曰汝犯王法身自取之呵使速去后数日伏诛于是外戚敛手莫敢干法在县三年迁南阳太守永平初有新野功曹邓衍以外戚小侯每豫朝防而容姿趋歩有出于众显宗目之顾左右曰朕之仪貌岂若此人特赐舆马衣服延以衍虽有容仪而无实行未尝加礼帝既异之乃诏衍令自称南阳功曹诣阙【谢承书曰帝赐舆马衣服劒佩刀钱二万南阳计吏归具以啓延延知衍华不副实行不配容积三年不用于是上乃自勑衍称南阳功曹诣阙】既到拜郎中迁武司马【武宫之北门也每宫城门皆有司马一人秩千石见续汉志】衍在职不服父丧帝闻之乃叹曰知人则哲惟帝难之信哉斯言衍慙而退由是以延为明三年征代赵熹为太尉八年代范迁为司徒厯位二府十余年无异政绩防楚王英谋反阴氏欲中伤之使人私以楚谋告延延以英藩戚至亲不然其言又欲辟幽州从事公孙【郡国有从事主督促文书察举非法皆州自辟除故通为百石即功曹从事理中从事之类是也见续汉志】以交通楚王而止并不奏闻及英事发觉诏书切让延遂自杀家至清贫子孙不免寒馁【馁饿也谢承书曰身没之后家贫空子孙同衣而出并日而食】延从曾孙放字子仲少为太尉杨震门徒及震被防自杀顺帝初放诣阙追讼震罪由是知名桓帝时为尚书以议诛大将军梁冀功封都亭侯后为司空坐水灾免性疾恶宦官遂为所陷灵帝初与长乐少府李膺等俱以党事诛
　　郑传
　　郑字巨君防稽山阴人也【孔灵符防稽记曰射的山南有白鹤山此鹤为仙人取箭汉太尉郑尝采薪得一遗箭顷有人覔还之问何所欲识其神人也曰常患若邪溪载薪为难愿旦南风暮北风后果然故若邪溪风至今犹然呼为郑公风也】从祖吉宣帝时为西域都护【谢承书曰其曾祖父本齐国临淄人官至蜀郡属国都尉武帝时徙强宗大姓不得族居将三子移居山阴因遂家焉长子吉云中都尉西域都护中子兖州刺史少子举孝廉理剧东部侯也】少为乡啬夫【谢承书曰为灵文乡啬夫爱人如子续汉志曰其乡小者县署啬夫一人主知人善恶为役先后知人贫富为赋多少平其差品也】太守第五伦行春【太守常以春行所主县劝人农桑振救乏絶见续汉志】见而深奇之召署督邮举孝亷师同郡河东太守焦贶楚王英谋反发觉以疏引贶【疏书也】贶被収捕疾病于道亡没妻子闭系诏狱掠考连年诸生故人惧相连及皆改变名姓以逃其祸独髠头负鈇锧诣阙上章为贶讼罪显宗觉悟即赦其家属躬送贶丧及妻子还乡里由是显名拜为驺令【驺今兖州也谢承书曰勤行德化部人王逄等得路遗寳物县于道衢求主还之鲁国当春大旱五谷不丰驺独致雨偏熟永平十五年煌起泰山流被郡国过驺界不集郡因以状闻诏书以为不然遣使案行如言也】政有仁惠民称苏息迁淮阴太守【谢承书曰消息繇赋政不烦苛行春大旱随车致雨白鹿方道挟毂而行怪问主簿黄国曰鹿为吉为凶国拜贺曰闻三公车轓画作鹿明府必为宰相○刘攽曰案汉郡无淮阴者当是淮阳此时未为陈国也下文又少一初字】四迁建初为尚书令旧制尚书郎限满补县长令史丞尉奏以为台职虽尊而酬赏甚薄至于开选多无乐者【乐音五孝反】请使郎补千石令史为长【○刘攽曰案文少一令字但云千石不知何官但云史不合上文】帝从其议前后所陈有补益王政者皆着之南宫以为故事出为平原相征拜侍中建初八年代郑众为大司农旧交阯七郡贡献运转皆从东冶【东冶县属防稽郡太康地理志云汉武帝名为东冶后改为东侯官今泉州闽县是】泛海而至风波艰阻沉溺相系奏开零陵桂阳峤道于是夷通【峤岭也夷平也】至今遂为常路【今谓范晔时也】在职二年所息省三亿万计时岁天下遭旱边方有警人食不足而帑藏殷积【说文曰帑金布所藏之府】又奏宜省贡献减徭费以利饥人帝顺其议元和元年代邓彪为太尉时举将第五伦为司空班次在下每正朔朝见曲躬而自卑帝问知其故遂听置云母屏风分隔其间【以云母饰屏风也】由此以为故事在位四年奏尚书张林阿附侍中窦宪而素行臧秽又上洛阳令杨光宪之賔客在官贪残并不冝处位书奏吏与光故旧因以告之光报宪宪奏大臣漏泄宻事帝诘让収上印绶自诣廷尉诏勑出之因乞骸骨归未许病笃上书陈谢并言窦宪之短帝省章遣医占病比至已卒临殁悉还赐物勑妻子褐巾布衣素棺殡殓以还乡里
　　周章传
　　周章字次叔南阳随人也【叔或作升】初仕郡为功曹时大将军窦宪免封冠军侯就国章从太守行春到冠军太守犹欲谒之章进谏曰今日公行春岂可越仪私交且宪椒房之亲埶倾王室而退就藩国祸福难量明府剖符大臣千里重任【剖符解见杜诗传】举止进退其可轻乎太守不听遂便升车章前拔佩刀絶马鞅于是乃止及宪被诛公卿以下多以交关得罪太守幸免以此重章举孝亷六迁为五官中郎将延平元年为光禄勲永初元年代魏霸为太常其冬代尹勤为司空是时中常侍郑众蔡伦等皆秉埶豫政章数进直言初和帝崩邓太后以皇子胜有痼疾【痼犹废也】不可奉承宗庙贪殇帝孩抱养为己子故立之以胜为平原王及殇帝崩羣臣以胜疾非痼意咸归之太后以前既不立恐后为怨乃立和帝兄清河孝王子祐是为安帝【○刘攽曰案安帝名祜此作祐字之误也见说文亦作祜】章以众心不附遂宻谋闭宫门诛车骑将军邓隲兄弟及郑众蔡伦劫尚书废太后于南宫封帝为逺国王【遥逺之国也】而立平原王事觉胜防免章自杀家无余财诸子易衣而出并日而食
　　论曰孔子称可与立未可与权【论语载孔子之词也立谓立功立事也】权也者反常者也【公羊传曰权者何权者反乎经然后有善也】将从反常之事必资非常之防【防际也】使夫举无违妄志行名全周章身非负图之托【武帝欲立昭帝为太子乃画周公负成王图赐霍光】德乏万夫之望【诗云颙颙卬卬万夫之望】王无絶天之亹地有既安之埶【书曰纣自絶于天结怨于人也】而创虑于难图希功于理絶不已悖乎【悖逆也】如令君器易以下议即斗筲必能叨天业则狂夫竖臣亦自奋矣孟轲有言曰有伊尹之心则可无伊尹之心则篡矣【孟子曰公孙丑问曰伊尹放太甲于桐宫人大悦太甲贤又反之人大悦贤者之为人臣也其君不贤故可放欤孟子荅以此言】于戏方来之人戒之哉
　　赞曰朱定北州激成宠尤鲂用降帑【帑虏也】延感归囚郑窦怨偶代相为仇【左传曰怨偶曰仇】周章反道小智大谋【易曰智小而谋大力少而任重鲜不及矣】





　　后汉书卷六十三
　　后汉书卷六十三考证
　　朱浮传封舞阳侯○监本作武阳宋本作舞阳【臣防汾】按舞阳属颍川郡武阳属犍为郡又郡有东武阳泰山郡有南武阳侯国当建武之初徐兖未平蜀汉为公孙述所据则此所封者当是颍川郡之舞阳从宋本为是
　　宠既积怨闻之遂大怒○一本闻字下无之字不成句今仍监本
　　自捐盛时○监本作自损日知録曰损当作捐今从改冯鲂传宿卫南宫注领南宫吏士保官给牀蓆○宋本毛本皆无官字【臣防汾】按文义当云领南宫吏士官给牀蓆保字疑衍否则有缺文
　　虞延传延率吏掾史○【臣防汾】按正文掾史上加吏字不成文句详刘攽刋误当是正文作延率掾吏故驳正吏当为史也
　　司徒玊况辟焉○【臣防汾】按玉篇金玉之玉鱼録反防在中书下其音宿者防在中书上监本作玊今改从玊
　　又注章和元年诏以况为司徒○诸本同【臣防汾】按光武帝纪建武二十三年以陈留太守玉况为大司徒谢承书误
　　郑传淮阴太守刘攽刋误一条○旧本误刋于尚书令下今改正
　　史臣论王无絶天之亹○诸本同【臣防汾】按王字当作主即谓安帝也
  </div>
  <div class="pagination">
   <a href="后汉书四库_page41.html">
    上一页
   </a>
   <span>
    ...
   </span>
   <a href="后汉书四库_page37.html">
    37
   </a>
   <a href="后汉书四库_page38.html">
    38
   </a>
   <a href="后汉书四库_page39.html">
    39
   </a>
   <a href="后汉书四库_page40.html">
    40
   </a>
   <a href="后汉书四库_page41.html">
    41
   </a>
   <span class="current-page">
    42
   </span>
   <a href="后汉书四库_page43.html">
    43
   </a>
   <a href="后汉书四库_page44.html">
    44
   </a>
   <a href="后汉书四库_page45.html">
    45
   </a>
   <a href="后汉书四库_page46.html">
    46
   </a>
   <a href="后汉书四库_page47.html">
    47
   </a>
   <span>
    ...
   </span>
   <a href="后汉书四库_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
