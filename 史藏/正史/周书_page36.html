<!DOCTYPE html>
<html>
<head>
    <meta charset="UTF-8">
    <title>周书 - 第 36 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周书 - 第 36 页/共 46 页</h1>
    <div class="content">
　　时晋公护执政，昂稍被护亲待，高祖以是颇衔之。及护诛，加之捶楚，因此遂卒。

　　昂族人仲景，好学，有雅量。其高祖钦，后赵吏部尚书、雍州刺史，子孙因家焉。父欢，魏陇州刺史、宋阳公。仲景年十八，举文学，对策高第。拜司空府主簿，迁员外散骑侍郎。建德中，位至内史下大夫、开府仪同三司。卒于官。子衡。王子直字孝正，京兆杜陵人也。世为郡右族。父琳，州主簿、东雍州长史。

　　子直性节俭，有干能。魏正光中，州辟主簿，起家奉朝请。除太尉府水曹行参军，加明威将军。时梁人围寿春，临淮王元彧率军赴援，子直以本官参彧军事。与梁人战，斩其军主夏侯景超，梁人乃退。淮南民庶因兵寇之后，犹聚为盗。彧令子直招抚之，旬日之间，咸来复业，自合肥以北，安堵如旧。永安初，拜员外散骑常侍、鸿胪少卿。普泰初，进后军将军、太中大夫。贺拔岳入关，以子直为开府主簿，迁行台郎中。魏孝武西迁，封山北县男，邑二百户。

　　大统初，汉炽屠各阻兵于南山，与陇东屠各共为唇齿。太祖令子直率泾州步骑五千讨破之，南山平。太祖嘉之，赐书劳问。除尚书左外兵郎中。三年，进车骑将军，兼中书舍人。四年，从太祖解洛阳围，经河桥战，兼尚书左丞，出为秦州总管府司马。时凉州刺史宇文仲和据州逆命，子直从陇右大都督独孤信讨平之。复入为大行台郎中，兼丞相府记室。吐谷浑寇西平，以子直兼尚书兵部郎中，出陇右经略之，大破浑众于长宁川，浑贼遁走。十五年，进车骑将军、左光禄大夫，除太子中庶子，领齐王友。寻行冯翊郡事。十六年，魏齐王廓出牧秦陇，复以子直为秦州别驾，仍领王友。随、陆初平，授安州长史，领别驾，加帅都督。转并州长史。

　　魏废帝元年，拜使持节、大都督，行瓜州事。子直性清静，务以德政化民，西土悦附。魏恭帝初，征拜黄门侍郎。卒于位。子宣礼，柱国府参军事。

　　杜杲字子晖，京兆杜陵人也。祖建，魏辅国将军，赠豫州刺史。父皎，仪同三司、武都郡守。

　　杲学涉经史，有当世干略。其族父瓒，清贞有识鉴，深器重之。常曰：「吾家千里驹也。」瓒时仕魏为黄门侍郎，兼度支尚书、卫大将军、西道行台，尚孝武妹新丰公主，因荐之于朝廷。永熙三年，起家奉朝请，累迁辅国将军、成州长史、汉阳郡守。世宗初，转修城郡守。属凤州人仇周贡等构乱，攻逼修城，杲信洽于民，部内遂无叛者。寻而开府赵昶诸军进讨，杲率郡兵与昶合势，遂破平之。入为司（命）〔会〕上士。

　　初，陈文帝弟安成王顼为质于梁，及江陵平，顼随例迁长安。陈人请之，太祖许而未遣。至是，帝欲归之，命杲使焉。陈文帝大悦，即遣使报聘，并赂黔中数州之地。仍请画野分疆，永敦邻好。以杲奉使称旨，进授都督，治小御伯，更往分界焉。陈人于是以鲁山归我。帝乃拜顼柱国大将军，诏杲送之还国。陈文帝谓杲曰：「家弟今蒙礼遣，实是周朝之惠。然不还彼鲁山，亦恐未能及此。」杲答曰：「安成之在关中，乃咸阳一布衣耳。然是陈之介弟，其价岂止一城。本朝亲睦九族，恕己及物，上遵太祖遗旨，下思继好之义。所以发德音者，盖为此也。

　　若知止侔鲁山，固当不贪一镇。况鲁山梁之旧地，梁即本朝蕃臣，若以始末言之，鲁山自合归国。云以寻常之土，易己骨肉之亲，使臣犹谓不可，何以闻诸朝廷。」陈文帝惭恧久之，乃曰：「前言戏之耳。」自是接遇有加常礼。及杲还，命引升殿，亲降御座，执手以别。朝廷嘉之，授大都督、小载师下大夫，治小纳言，复聘于陈。中山公训为蒲州总管，以杲为府司马、州治中，兼知州府事。加使持节、车骑大将军、仪同三司。

　　及华皎来附，诏令卫公直督元定等援之。与陈人交战，我师不利，元定等并没。自是，连兵不息，东南骚动。高祖患之，乃授杲御正中大夫，〔使于陈，论保境息民之意。陈宣〕〔帝遣其黄门侍郎徐陵谓杲曰：「两国通好，本欲救患分灾，彼朝受我叛人，何也？」杲答曰：「陈主昔在本朝，非慕义而至，上授以柱国，位极人臣，子女玉帛，备礼将送，遂主社稷，孰谓非恩。郝烈之徒，边民狂狡，曾未报德，而先纳之。今受华氏，正是相报。过自彼始，岂在本朝。」陵曰：「彼纳华皎，志图吞噬。此受郝烈，容之而已。且华皎方州列将，窃邑叛亡。郝烈一百许户，脱身逃窜。大小有异，岂得同年而语乎？」杲曰：「大小虽殊，受降一也。若论先后，本朝无失。」陵曰：「周朝送主上还国，既以为恩；卫公共元定渡江，敦云非怨。计恩之与怨，亦足相埒。」杲曰：「元定等兵败身囚，其怨已灭。陈主负扆冯玉，其恩犹在。且怨繇彼国，恩起本朝，以怨酬恩，未之闻也。」陵乃笑而不答。杲因谓之曰：「今三方鼎立，各图进取，苟有衅隙，实启敌心。本朝与陈，日敦邻睦，輶轩往返，积有岁年。比为疆埸之事，遂为仇敌，构怨连兵，略无宁岁，鹬蚌狗兔，势不俱全。若使齐寇乘之，则彼此危矣。孰与心忿悔祸，迁虑改图，陈国息争桑之心，本朝弘灌瓜之义，张旃拭玉，修好如初，共为掎角，以取齐氏。非唯两主之庆，实亦兆庶赖之。」陵具以闻，陈宣帝许之。遂遣使来聘。〕

　　〔武帝建德初，为司城中大夫，使于陈。陈宣帝谓杲曰：「长湖公军人等虽筑馆处之，然恐不能无北风之恋。王褒、庾信之徒既羁旅关中，亦当有南枝之思耳。」杲揣陈宣意，欲以元定军将士易王褒等。乃答之曰：「长湖总戎失律，临难苟免，既不死节，安用以为。〕〔且犹牛之一毛，何能损益。本朝之议，初未及此。」陈宣帝乃止，杲还至石头，又遣谓之曰：「若欲合从，共图齐氏，能以樊、邓见与，方可表信。」杲答曰：「合从图齐，岂唯弊邑之利。必须城镇，宜待之于齐。先索汉南，使者不敢闻命。」还，除司仓中大夫。〕后四年，迁温州刺史，赐爵义兴县伯。大象元年，征拜御正中大夫，复使于陈。二年，除申州刺史，加开府仪同大将军，进爵为侯，邑一千三百户。除同州司会。隋开皇元年，以杲为同州总（管）〔监〕，进爵为公。俄迁工部尚书。二年，除西南道行台兵部尚书。寻以疾卒。子运，大象末，宣纳上士。杲兄长晖，位至仪同三司。

　　史臣曰：韦、辛、皇甫之徒，并关右之旧族也。或纡组登朝，获当官之誉；或张旃出境，有专对之才。既茂国猷，克隆家业。美矣夫！

　





周书卷四十　　列传第三十二

尉迟运王轨宇文神举宇文孝伯颜之仪乐运

　　尉迟运，大司空、吴国公纲之子也。少强济，志在立功。魏大统十六年，以父勋封安喜县侯，邑一千户。孝闵帝践阼，授使持节、车骑大将军、仪同三司。俄而帝废，朝议欲尊立世宗，乃令运奉迎于岐州。以预定策勋，进爵周城县公，增邑五百户。保定元年，进骠骑大将军、开府仪同三司。三年，从杨忠攻齐之并州，以功别封第二子端保城县侯，邑一千户。四年，出为陇州刺史。地带汧、渭，民俗难治。运垂情抚纳，甚得时誉。天和五年，入为小右武伯。六年，迁左武伯中大夫。寻加军司马，武伯如故。运既职兼文武，甚见委任。齐将斛律明月寇汾北，运从齐公宪御之，攻拔其伏龙城。进爵广业郡公，增邑八百户。

　　建德元年，授右侍伯，转右司卫。时宣帝在东宫，亲狎谄佞，数有罪失。高祖于朝臣内选忠谅鲠正者以匡弼之。于是以运为右宫正。（二）年，帝幸云阳宫，又令运以本官兼司武，与长孙览辅皇太子居守。俄而卫剌王直作乱，率其党袭肃章门。览惧，走行在所。运时偶在门中，直兵奄至，不暇命左右，乃手自阖门。直党与运争门，斫伤运手指，仅而得闭。直既不得入，乃纵火烧门。运惧火尽，直党得进，乃取宫中材木及床等以益火，更以膏油灌之，火势转炽。久之，直不得进，乃退。运率留守兵，因其退以击之，直大败而走。是日微运，宫中已不守矣。高祖嘉之，授大将军，赐以直田宅、妓乐、金帛、车马及什物等，不可胜数。

　　四年，出为同州、蒲津、潼关等六防诸军事、同州刺史。高祖将伐齐，召运参议。东夏底定，颇有力焉。五年，拜柱国，进爵卢国公，邑五千户。宣政元年，转司武上大夫，总宿卫军事。高祖崩于云阳宫，秘未发丧，运总侍卫兵还京师。

　　宣帝即位，授上柱国。运之为宫正也，数进谏于帝。帝不能纳，反疏忌之。时运又与王轨、宇文孝伯等皆为高祖所亲待，轨屡言帝失于高祖。帝谓运预其事，愈更衔之。及轨被诛，运惧及于祸，问计于宇文孝伯。语在孝伯传。寻而得出为秦州总管，秦渭等六州诸军事、秦州刺史。然运至州，犹惧不免。大象元年二月，遂以忧薨于州，时年四十一。赠大后丞、秦渭河鄯成洮文等七州诸军事、秦州刺史。谥曰（忠）〔中〕。子靖嗣。大象末，仪同大将军。

　　王轨，太原祁人也，小名沙门，汉司徒允之后。世为州郡冠族。累叶仕魏，赐姓乌丸氏。父光，少雄武，有将帅才略。每从征讨，频有战功。太祖知其勇决，遇之甚厚。位至骠骑大将军、开府仪同三司、平原县公。

　　轨性质直，慷慨有远量。临事强正，人不敢干。起家事辅城公。及高祖即位，授前侍下士。俄转左侍上士，颇被识顾。累迁内史上士、内史下大夫，加授仪同三司。自此亲遇弥重，遂处腹心之任。时晋公护专政，高祖密欲图之。以轨沉毅有识度，堪属以大事，遂问以可否。轨赞成之。

　　建德初，转内史中大夫，加授开府仪同三司，又拜上开府仪同大将军，封上黄县公，邑一千户，军国之政，皆参预焉。五年，高祖总戎东伐，六军围晋州。刺史崔景嵩守城北面，夜中密遣送款。诏令轨率众应之，未明，士皆登城鼓噪。齐人骇惧，因即退走。遂克晋州，擒其城主特进、海昌王尉相贵，俘甲士八千人。于是遂从平并、邺。以功进位上大将军，进爵郯国公，邑三千户。

　　及陈将吴明彻入寇吕梁，徐州总管梁士彦频与战不利，乃退保州城，不敢复出。明彻遂堰清水以灌之，列船舰于城下，以图攻取。诏以轨为行军总管，率诸军赴救。轨潜于清水入淮口，多竖大木，以铁锁贯车轮，横截水流，以断其船路。方欲密决其堰以毙之，明彻知之，惧，乃破堰遽退，冀乘决水之势，以得入淮。比至清口，川流已阔，水势亦衰，船舰并碍于车轮，不复得过。轨因率兵围而蹙之。唯有骑将萧摩诃以二千骑先走，得免。明彻及将士三万余人，并器械辎重，并就俘获。陈之锐卒，于是歼焉。高祖嘉之，进位柱国，仍拜徐州总管、七州十五镇诸军事。轨性严重，多谋略，兼有吕梁之捷，威振敌境。陈人甚惮之。

　　宣帝之征吐谷浑也，高祖令轨与宇文孝伯并从，军中进取，皆委轨等，帝仰成而已。时宫尹郑译、王端等并得幸帝。帝在军中，颇有失德，译等皆预焉。军还，轨等言之于高祖。高祖大怒，乃挞帝，除译等名，仍加捶楚。帝因此大衔之。轨又尝与小内史贺若弼言及此事，且言皇太子必不克负荷。弼深以为然，劝轨陈之。轨后因侍坐，乃谓高祖曰：「皇太子仁孝无闻，复多凉德，恐不了陛下家事。

　　愚臣短暗，不足以论是非。陛下恒以贺若弼有文武奇才，识度宏远，而弼比每对臣，深以此事为虑。」高祖召弼问之。弼乃诡对曰：「皇太子养德春宫，未闻有过。未审陛下，何从得闻此言？」既退，轨诮弼曰：「平生言论，无所不道，今者对扬，何得乃尔翻覆？」弼曰：「此公之过也。皇太子，国之储副，岂易攸言。事有蹉跌，便至灭门之祸。本谓公密陈臧否，何得遂至昌言。」轨默然久之，乃曰：「吾专心国家，遂不存私计。向者对众，良寔非宜。」后轨因内宴上寿，又捋高祖须曰：「可爱好老公，但恨后嗣弱耳。」高祖深以为然。但汉王次长，又不才，此外诸子并幼，故不能用其说。

　　及宣帝即位，追郑译等复为近侍。轨自知必及于祸，谓所亲曰：「吾昔在先朝，寔申社稷至计。今日之事，断可知矣。此州控带淮南，邻接强寇，欲为身计，易同反掌。但忠义之节，不可亏违。况荷先帝厚恩，每思以死自效，岂以获罪于嗣主，便欲背德于先朝。止可于此待死，义不为他计。冀千载之后，知吾此心。」

　　大象元年，帝令内史杜虔信就徐州杀轨。御正中大夫颜之仪切谏，帝不纳，遂诛之。轨立朝忠恕，兼有大功，忽以无罪被戮，天下知与不知，无不伤惜。

　　宇文神举，太祖之族子也。高祖晋陵、曾祖求男，仕魏，位并显达。祖金殿，魏镇远将军、兖州刺史、安吉县侯。

　　父显和，少而袭爵，性矜严，颇涉经史，膂力绝人，弯弓数百斤，能左右驰射。魏孝武之在藩也，显和早蒙眷遇。时属多难，尝问计于显和。显和具陈宜杜门晦迹，相时而动。孝武深纳焉。及即位，擢授冠军将军、合内都督，封城阳县公，邑五百户。孝武以显和藩邸之旧，遇之甚厚。时显和所居宅隘陋，乃撤殿省，赐为寝室。其见重如此。

　　及齐神武专政，帝每不自安。谓显和曰：「天下汹汹，将若之何？」对曰：「当今之计，莫若择善而从之。」因诵诗云：「彼美人兮，西方之人兮。」帝曰：「是吾心也。」遂定入关之策。帝以显和母老，家累又多，令预为计。对曰：「今日之事，忠孝不可并立。然臣不密则失身，安敢预为私计。」帝怆然改容曰：「卿即我之王陵也。」迁朱衣直合、合内大都督，改封长广县公，邑一千五百户。

　　从帝入关。至溱水，太祖素闻其善射而未之见也。俄而水傍有一小鸟，显和射而中之。太祖笑曰：「我知卿工矣。」其后，引为帐内大都督。俄出为持节、卫将军、东夏州刺史。以疾去职，深为吏民所怀。寻进位车骑大将军、仪同三司，加散骑常侍。魏恭帝元年，卒，时年五十七。太祖亲临之，哀动左右。建德二年，追赠使持节、骠骑大将军、开府仪同三司、延丹绥三州诸军事、延州刺史。

　　神举早岁而孤，有夙成之量。族兄安化公深器异之。及长，神情倜傥，志略英赡，眉目疏朗，仪貌魁梧。有识钦之，莫不许以远大。世宗初，起家中侍上士。世宗留意翰林，而神举雅好篇什。帝每有游幸，神举恒得侍从。保定元年，袭爵长广县公，邑二千三百户。寻授帅都督，迁大都督、使持节、车骑大将军、仪同三司，拜右大夫。四年，进骠骑大将军、开府仪同三司，治小宫伯。天和元年，迁右宫伯中大夫，进爵清河郡公，增邑一千户。高祖将诛晋公护也，神举得预其谋。建德元年，迁京兆尹。三年，出为熊州刺史。神举威名素重，齐人甚惮之。五年，攻拔齐陆浑等五城。

　　及高祖东伐，诏神举从军。并州平，即授并州刺史，加上开府仪同大将军。州既齐氏别都，控带要重。平定甫尔，民俗浇讹，豪右之家，多为奸猾。神举励精为治，示以威恩，旬月之间，远迩悦服。寻加上大将军，改封武德郡公，增邑二千户。俄进柱国大将军，改封东平郡公，增邑通前六千九百户。所部东寿阳县土人，相聚为盗，率其党五千人，来袭州城。神举以州兵讨平之。

　　宣政元年，转司武上大夫。高祖亲戎北伐，令神举与原国公（如）〔姬〕愿等率兵五道俱入。高祖至云阳，疾甚，乃班师。幽州人卢昌期、祖英伯等聚众据范阳反，诏神举率兵擒之。齐黄门侍郎卢思道亦在反中，贼平见获，解衣将伏法。神举素钦其才名，乃释而礼之，即令草露布。其待士礼贤如此。属稽胡反叛，入寇西河。神举又率众与越王盛讨平。时突厥与稽胡连和，遣骑赴救。神举以奇兵击之，突厥败走，稽胡于是款服。即授并潞肆石等四州十二镇诸军〔事〕、并州总管。

　　初，神举见待于高祖，遂处心腹之任。王轨、宇文孝伯等屡言皇太子之短，神举亦颇与焉。及宣帝即位，荒淫无度，神举惧及于祸，怀不自安。初定范阳之后，威声甚振。帝亦忌其名望，兼以宿憾，遂使人赍鸩酒赐之，薨于马邑。时年四十八。

　　神举伟风仪，善辞令，博涉经史，性爱篇章，尤工骑射。临戎对寇，勇而有谋。莅职当官，每着声绩。兼好施爱士，以雄豪自居。故得任兼文武，声彰中外。百僚无不仰其风则，先辈旧齿至于今而称之。子同嗣。位至仪同大将军。神举弟神庆，少有壮志，武艺绝伦。大象末，位至柱国、汝南郡公。

　　宇文孝伯字胡三，吏部安化公深之子也。其生与高祖同日，太祖甚爱之，养于第内。及长，又与高祖同学。武成元年，拜宗师上士。时年十六。孝伯性沉正謇谔，好直言。高祖即位，欲引置左右。时政在冢臣，不得专制，乃托言少与孝伯同业受经，思相启发。由是晋公护弗之猜也，得入为右侍上士，恒侍读书。天和元年，迁小宗师，领右侍仪同。及遭父忧，诏令于服中袭爵。高祖尝从容谓之曰：「公之于我，犹汉高之与卢绾也。」乃赐以十三环金带。自是恒侍左右，出入卧内，朝之机务，皆得预焉。孝伯亦竭心尽力，无所回避。至于时政得失，及外间细事，皆以奏闻。高祖深委信之，当时莫与为比。及高祖将诛晋公护，密与卫王直图之。唯孝伯及王轨、宇文神举等颇得参预。护诛，授开府仪同三司，历司会中大夫、左右小宫伯、东宫左宫正。

　　建德之后，皇太子稍长，既无令德，唯昵近小人。孝伯白高祖曰：「皇太子四海所属，而德声未闻。臣忝宫官，寔当其责。且春秋尚少，志业未成，请妙选正人，为其师友，调护圣质，犹望日就月将。如或不然，悔无及矣。」帝敛容曰：「卿世载鲠直，竭诚所事。观卿此言，有家风矣。」孝伯拜谢曰：「非言之难，受之难也。深愿陛下思之。」帝曰：「正人岂复过君。」于是以尉迟运为右宫正，孝伯仍为左宫正。寻拜宗师中大夫。及吐谷浑入寇，诏皇太子征之。军中之事，多决于孝伯。俄授京兆尹，入为左宫伯，转右宫伯。尝因侍坐，帝问之曰：「我儿比来渐长进不？」答曰：「皇太子比惧天威，更无罪失。」及王轨因内宴捋帝须，言太子之不善，帝罢酒，责孝伯曰：「公常语我，云太子无过。今轨有此言，公为诳矣。」孝伯再拜曰：「臣闻父子之际，人所难言。臣知陛下不能割情忍爱，遂尔结舌。」帝知其意，默然久之，乃曰：「朕已委公矣，公其勉之。」

　　五年，大军东讨，拜内史下大夫，令掌留台事。军还，帝曰：「居守之重，无忝战功。」于是加授大将军，进爵广陵郡公，邑三千户，并赐金帛及女妓等。

　　六年，复为宗师。每车驾巡幸，常令居守。其后高祖北讨，至云阳宫，遂寝疾。驿召孝伯赴行在所。帝执其手曰：「吾自量必无济理，以后事付君。」是夜，授司卫上大夫，总宿卫兵马事。又令驰驿入京镇守，以备非常。

　　宣帝即位，授小冢宰。帝忌齐王宪，意欲除之。谓孝伯曰：「公能为朕图齐王，当以其官位相授。」孝伯叩头曰：「先帝遗诏，不许滥诛骨肉。齐王，陛下之叔父，戚近功高，社稷重臣，栋梁所寄。陛下若妄加刑戮，微臣又顺旨曲从，则臣为不忠之臣，陛下为不孝之子也。」帝不怿，因渐疏之。乃与于智、王端、郑译等密图其事。后令智告宪谋逆，遣孝伯召宪入，遂诛之。

　　帝之西征也，在军有过行，郑译时亦预焉。军还，孝伯及王轨尽以白，高祖怒，挞帝数十，仍除译名。至是，译又被帝亲昵。帝既追憾被杖，乃问译曰：「我脚上杖痕，谁所为也？」译答曰：「事由宇文孝伯及王轨。」译又因说王轨捋须事。帝乃诛轨。尉迟运惧，私谓孝伯曰：「吾徒必不免祸，为之奈何？」孝伯对曰：「今堂上有老母，地下有武帝，为臣为子，知欲何之。且委质事人，本徇名义，谏而不入，将焉逃死。足下若为身计，宜且远之。」于是各行其志。运寻出为秦州总管。然帝荒淫日甚，诛戮无度，朝章弛紊，无复纲纪。孝伯又频切谏，皆不见从。由是益疏斥之。后稽胡反，令孝伯为行军总管，从越王盛讨平之。及军还，帝将杀之，乃托以齐王之事，诮之曰：「公知齐王谋反，何以不言？」孝伯对曰：「臣知齐王忠于社稷，为群小媒孽，加之以罪。臣以言必不用，所以不言。且先帝付嘱微臣，唯令辅导陛下，今谏而不从，寔负顾托。以此为罪，是所甘心。」帝大惭，俛首不语。乃命将出，赐死于家。时年三十六。

　　及隋文帝践极，以孝伯及王轨忠而获罪，并令收葬，复其官爵。又尝谓高颎曰：「宇文孝伯寔有周之良臣，若使此人在朝，我辈无措手处也。」子歆嗣。颜之仪字子升，琅邪临沂人也，晋侍中含九世孙。祖见远，齐御史治书。正色立朝，有当官之称。及梁武帝执政，遂以疾辞。寻而齐和帝暴崩，见远恸哭而绝。梁武帝深恨之，谓朝臣曰：「我自应天从人，何预天下人事，而颜见远乃至于此。」当时嘉其忠烈，咸称叹之。父协，以见远蹈义忤时，遂不仕进。梁元帝为湘东王，引协为其府记室参军。协不得已，乃应命。梁元帝后着怀旧志及诗，并称赞其美。

　　之仪幼颖悟，三岁能读孝经。及长，博涉群书，好为词赋。尝献神州颂，辞致雅赡。梁元帝手敕报曰：「枚乘二叶，俱得游梁；应贞两世，并称文学。我求才子，鲠慰良深。」

　　江陵平，之仪随例迁长安。世宗以为麟趾学士，稍迁司书上士。高祖初建储宫，盛选师傅，以之仪为侍读。太子后征吐谷浑，在军有过行，郑译等并以不能匡弼坐谴，唯之仪以累谏获赏。即拜小宫尹，封平阳县男，邑二百户。宣帝即位，迁上仪同大将军、御正中大夫，进爵为公，增邑一千户。帝后刑政乖僻，昏纵日甚，之仪犯颜骤谏，虽不见纳，终亦不止。深为帝所忌。然以恩旧，每优容之。及帝杀王轨，之仪固谏。帝怒，欲并致之于法。后以其谅直无私，乃舍之。

　　宣帝崩，刘昉、郑译等矫遗诏，以隋文帝为丞相，辅少主。之仪知非帝旨，拒而弗从。昉等草诏署记，逼之仪连署。之仪厉声谓昉等曰：「主上升遐，嗣子冲幼，阿衡之任，宜在宗英。方今贤戚之内，赵王最长，以亲以德，合膺重寄。公等备受朝恩，当思尽忠报国，奈何一旦欲以神器假人！之仪有死而已，不能诬罔先帝。」于是昉等知不可屈，乃代之仪署而行之。隋文帝后索符玺，之仪又正色曰：「此天子之物，自有主者，宰相何故索之？」于是隋文帝大怒，命引出，将戮之，然以其民之望也，乃止。出为西疆郡守。

　　隋文帝践极，诏征还京师，进爵新野郡公。开皇五年，拜集州刺史。在州清静，夷夏悦之。明年代还，遂优游不仕。十年正月，之仪随例入朝。隋文帝望而识之，命引至御坐，谓之曰：「见危授命，临大节而不可夺，古人所难，何以加卿。」乃赐钱十万、米一百石。十一年冬，卒，年六十九。有文集十卷行于世。时京兆郡丞乐运亦以直言数谏于帝。

　　运字承业，南阳淯阳人，晋尚书令广之八世孙。祖文素，齐南郡守。父均，梁义阳郡守。
</div>
    <div class="pagination">
<a href="周书_page35.html">上一页</a><span>...</span><a href="周书_page31.html">31</a><a href="周书_page32.html">32</a><a href="周书_page33.html">33</a><a href="周书_page34.html">34</a><a href="周书_page35.html">35</a><span class="current-page">36</span><a href="周书_page37.html">37</a><a href="周书_page38.html">38</a><a href="周书_page39.html">39</a><a href="周书_page40.html">40</a><a href="周书_page41.html">41</a><span>...</span><a href="周书_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
