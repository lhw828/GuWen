<!DOCTYPE html>
<html>
<head>
    <meta charset="UTF-8">
    <title>旧唐书 - 第 154 页/共 175 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧唐书 - 第 154 页/共 175 页</h1>
    <div class="content">　　何进滔，灵武人也。曾祖孝物，祖俊，并本州军校。父默，夏州衙前兵马使，检校太子宾客，试太常卿。以进滔之贵，赠左散骑常侍。进滔客寄于魏，委质军门，事节度使田弘正。弘正奉诏讨郓州，破李师道，时进滔为衙内都知兵马使，以功授兼侍御史。太和三年，军众害史宪诚，连声而呼曰：“得衙内都知兵马使何端公知留后，即三军安矣。”推而立之。朝廷因授进滔左散骑常侍、魏博等州节度观察处置等使。为魏帅十余年，大得民情，累官至司徒、平章事卒。  
　　子弘敬袭其位。朝廷时遣河中帅李执方、沧州帅刘约各遣使劝令归阙，别俟朝旨。弘敬不从，竟就加节制。及刘稹反，不时起兵。镇州王元逵下邢、洺二州，兵次上党，弘敬方出师压境。大中后，宣宗务其姑息，继加官爵，亦至使相。咸通初，卒。子全皞嗣之。朝廷寻降符节，累官亦至同平章事。十一年，为军人所害。子孙相继，四十余年。  
　　韩允忠，魏州人也。旧名君雄，懿宗改赐今名。父国昌，历本州右职。会昌中，从何弘敬破刘稹，以功为贝州刺史、兼御史中丞。以允忠故，累赠兵部尚书。允忠少仕军门，继升裨校。潞州之役，亦与其行。咸通十一年，何全皞为军众所杀，推允忠为帅。时僖宗为普王，即降诏遥领节度，授允忠左散骑常侍、兼御史中丞，充节度观察留后。不数月，转检校工部尚书、魏州大都督府长史、充魏博节度观察等使。累加至检校司空、同平章事。乾符元年十一月卒，年六十一。累赠太尉。  
　　子简，自允忠初授戎帅，便为节度副使。乾符初，累官至检校工部尚书。允忠卒，即起复为节度观察留后。逾月，加检校右仆射。其后累加至侍中，封昌黎郡王。  
　　贼巢之乱，诸葛爽受其伪命河阳节度使。时僖宗在蜀，寇盗蜂起，简据有六州，甲兵强盛，窃怀僭乱之志，且欲启其封疆，乃举兵攻河阳，爽弃城而走。简遂留兵保守，因北掠邢、洺而归，遂移军攻郓。郓帅曹全晸出战，为简所败，死之。郓将崔君裕收合残众，保郓州。简进攻其城，半年不下，河阳复为诸葛爽所袭。简因欲先讨君裕，次及河阳，乃举兵至郓，君裕请降。寻移军复攻河阳，行及新乡，为爽军逆击，败之。简单骑奔回，忧愤。疽发背而卒，时中和元年十一月也。  
　　乐彦祯，魏州人也。父少寂，历澶、博、贝三州刺史，赠工部尚书。彦祯少为本州军校。韩简之领节旄也，以彦祯为马步军都虞候，转博州刺史。下河阳，走诸葛爽。有功，迁澶州刺史。简再讨河阳之败也。彦祯以一军先归，魏人遂共立之。朝廷寻授检校工部尚书，知魏博留后。俄加户部尚书，充节度观察处置等使。中和四年，累加至尚书左仆射、同平章事。僖宗自蜀回，加开府仪同三司，册拜司徒。  
　　彦祯志满骄大，动多不法。一旦征六州之众，板筑罗城，约河门旧堤，周八十里，月余而毕，人用怨咨。  
　　又其子从训天资悖逆。王铎自滑移镇沧州，过魏郊，从训见其女妓，利之，先伏兵于漳南高鸡泊，俟铎之至，围而害之，掠其所有。时朝廷微弱，不能诘。魏人素知铎名望，议者惜之，而罪从训。从训又召亡命之徒五百余辈，出入卧内，号为“子将”，委以腹心。军人籍籍，各有异议。从训闻而忌之，易服遁出，止于近县。彦祯因命为六州都指挥使。未几，又兼相州刺史。到任之后，般辇军器，取索钱帛，使人来往，交午涂路，军府疑贰。  
　　彦祯危愤而卒，众推都将赵文弁知留后事。从训自相州领兵三万余人至城下，文弁按兵不出。众怀疑惧，复害文弁，推罗弘信为帅。弘信以兵出战，败之。从训招集余众，次于洹水。弘信遣将程公佐领兵讨击，大败之，枭从训首于军门，时文德元年春也。  
　　罗弘信，字德孚，魏州贵乡人。曾祖秀，祖珍，父让，皆为本州军校。弘信少从戎役，历事节度使韩简、乐彦祯。光启末，彦祯子从训忌牙军，出居于外，军众废彦祯，推赵文弁权主军州事。众复以为不便，因推弘信为帅。先是，有邻人密谓弘信曰：“某尝夜遇一白须翁，相告云，君当为土地主。如是者再三。”弘信窃异之。及废文弁，军人聚呼曰：“孰愿为节度使者？”弘信即应之曰：“白须翁早以命我。”众乃环而视之，曰：“可也。”由是立之。僖宗闻之，文德元年四月，诏加工部尚书，权知节度留后。七月，复加金紫光禄大夫、检校尚书右仆射，充魏博节度观察处置等使。龙纪中，加检校司空、同平章事，封豫章郡公。  
　　乾宁中，硃全忠急攻兗郓，硃瑄求援于太原。太原发军，假道于魏，令大将李存信屯莘县。存信御军无法，侵魏之刍牧，弘信不平之。全忠复遣人谓之曰：“太原志吞河朔，回戈之日，贵道堪忧。”弘信乃托好于汴，出师三万攻存信，败之。太原怒，举兵攻魏，营于观音门外。汴将葛从周援之，屯于洹水。李克用子落落时为铁林军使，为从周所擒，乃退归。自是太原之师，每岁侵扰相、魏，魏人患之。  
　　硃全忠方事兗郓，惧弘信离贰，每岁时赂遗，必卑辞厚礼答贶。全忠对魏使北面拜而受之，曰：“六兄比予倍年已上，兄弟之国，安得以常邻遇之。”弘信以为厚己，亦推心焉。弘信累官至检校太师、守侍中、临清王。光化元年九月卒，年六十三，赠太师，追封北平王，谥曰庄肃。子威。  
　　威，字端己。文德初，授左散骑常侍，充天雄军节度副使。自龙纪至乾宁，十年之中，累加官爵。弘信卒，袭父位为留后，朝廷从而命之。天复末，累加至检校太傅、兼侍中、长沙王。天祐初，授检校太尉、守侍中，进封鄴王，赐号“忠勤宣力致理功臣”。  
　　魏之牙中军者，自至德中，田承嗣盗据相、魏、澶、博、卫、贝等六州，召募军中子弟置之部下，遂以为号。皆丰给厚赐，不胜骄宠。年代浸远，父子相袭，亲党胶固。其凶戾者，强买豪夺，逾法犯令，长吏不能禁。变易主帅，有同兒戏，如史宪诚、何进滔、韩君雄、乐彦祯，皆为其所立。优奖小不如意，则举族被害。威惩其往弊，虽以货赂姑息，而心衔之。  
　　威嗣世之明年，正月，幽州刘仁恭拥兵十万，谋乱河朔，进陷贝州，长驱攻魏。威求援于汴。硃全忠遣将李思安屯于洹水。葛从周自邢、洺引军入魏。燕将刘守文、单可及攻汴军于内黄。思安逆战，大败之，乘胜追蹑。从周出会掩击，复败燕军，斩首三万。三年，威引汴军攻沧州以报之。自是，威感全忠援助之恩，合从景附。  
　　天祐二年七月十三日夜，牙军裨校李公佺作乱，威仅以身免。公佺出奔沧州。自是愈惧，遣使求援于全忠，密谋破之。全忠遣李思安会魏博军，再攻沧州。全忠女妻威子廷规，先是卒。全忠遣长直军校马嗣勋选兵千人，密于舆中实兵甲入魏，言助女葬事。三年正月五日，嗣勋至，全忠亲率大军济河，言视行营于沧景。威欲因而出迎，至期，即假全忠帐下锐卒入而夹攻之。牙军颇疑，坚请不出。威恐泄其事，慰纳之。是月十四日夜，率厮养百十辈，与嗣勋合攻之。时宿于牙城者千人，迟明杀之殆尽；凡八千家，皆破其族。魏军攻沧州者，在历亭闻有变，其将史仁遇拥之，保于高唐。六州之内，皆为雠敌，累月平之。威仕梁数年后卒，年三十四，位至守太师、兼中书令，赠尚书令，谥曰贞壮。  
　　威性明敏，达于吏道。伏膺儒术，招纳文人，聚书至万卷。每花朝月夕，与宾佐赋咏，甚有情致。钱塘人罗隐者，有当世诗名，自号“江东生”。威遣使赂遗，叙其宗姓，推为叔父。隐亦集其诗寄之。威酷嗜其作，目己所为曰《偷江东集》，凡五卷，今鄴中人士讽咏之。  
　　史臣曰：魏、镇、燕三镇，不能制之也久矣。兵强地广，合从连衡。爵命虽假于朝廷，群臣自谋于元帅。如史宪诚等五家，其初皆因此而得之，其后亦因此而失之。盖不知取之以权，守之以仁，则远矣。若善继者，史氏、罗氏之二子有焉，其余不足观也。  
　　赞曰：逆取顺守，古亦有之。如其逆守，灭亡必随。史、何、韩、乐，世数盛衰。足以为鉴，念兹在兹。  
　　列传第一百三十二  
　　○王重荣 子珂　　　王处存 弟处直　　　诸葛爽　高骈　 毕师铎　秦彦时溥　硃瑄 弟瑾  
　　王重荣，河中人。父纵，盐州刺史，咸通中有边功。重荣以父廕补军校，与兄重盈俱号骁雄，名璟军中。广明初，重荣为河中马步军都虞候。巢贼据长安，蒲帅李都不能拒，称臣于贼，贼伪授重荣节度副使。河中密迩京师，贼征求无已，军府疲于供亿，贼使百辈，填委传舍。重荣谓都曰：“吾以外援未至，诡谋附贼以纾难。今军府积实，苦被征求，复来收兵，是贼危我也。倘不改图，危亡必矣！请绝桥道，婴城自固。”都曰：“吾兵微力寡，绝之立见其患。唯公图之，愿以节钺假公。”翌日，都归行在，重荣知留后事，乃斩贼使，求援邻籓。既而贼将硃温舟师自同州至，黄鄴之兵自华阴至，数万攻之。重荣戒励士众，大败之。获其兵仗，军声益振。朝廷遂授节钺，检校司空。时中和元年夏也。  
　　俄而忠武监军杨复光率陈、蔡之师万人，与重荣合。贼将李祥守华州，重荣合势攻之，擒祥以徇。俄而硃温以同州降。贼既失同、华，狂躁益炽。黄巢自率精兵数万，至梁田坡。时重荣军华阴南，杨复光在渭北，掎角破贼；出其不意，大败贼军，获其将赵璋。巢中流矢而退。而重荣之师，亡耗殆半。惧贼复来，深忧之。谓复光曰：“军虽小捷，锐旅亡失。万一贼党复来，其将何军以应？吾之成败，未可知也。”复光曰：“雁门李仆射，与仆家世事旧，其尊人与仆父兄同患难。仆射奋不顾身，死义知己。倘得李雁门为援，吾事济矣。”因遣使传诏征兵。明年，李克用领兵至，大败巢贼，收复京城。其倡义启导之功，实重荣居首。京师平，以功检校太尉、同平章事、琅邪郡王。  
　　光启元年，僖宗还京。丧乱之后，六军初复，国藏虚竭。观军容使田令孜奏以安邑、解县两池榷课，直属省司，以充赡给。旧事，河中节度兼榷使，每年额输省课。重荣累表论列，既循往例，兼恃大功。令孜不许，奏请移重荣为定州节度。制下，不奉诏，令孜率禁军攻之，屯于沙苑，为重荣击败之。十二月，令孜挟天子出幸宝鸡，太原闻之，乃与重荣入援京师，遣使迎驾还宫。令孜尤惧，却劫幸山南。及硃玫立襄王称制，重荣不受命，会太原之师于河西，以图兴复。明年，王行瑜杀硃玫，僖宗反正，重荣之忠力居多。  
　　重荣用法稍严，季年尤甚。部下常行儒者，尝有所谴罚，深衔之。光启三年六月，行儒以兵攻府第，重荣夜出于城外别墅。诘旦，为行儒所害，行儒乃推重盈为帅。重盈既立，诛行儒与其党，安集军民。  
　　乾宁初，重盈卒，军府推行军司马王珂为留后。重盈子珙，时为陕帅，瑶为绛州刺史。珂即重荣兄重简子，出继重荣。由是争为蒲帅。瑶、珙上章论列，又与硃温书云：“珂非吾兄弟，家之苍头也。小字虫兒，安得继嗣？”珂上章云：“亡父有兴复之功。”遣使求援于太原，太原保荐于朝。珙厚结王行瑜、李茂贞、韩建为援，三镇互相表荐。昭宗诏谕之曰：“吾以太原与重荣有再造之功，已俞其奏矣。”故明年五月，茂贞等三人率兵入觐，贼害时政，请以河中授珙。珙、瑶连兵攻河中。李克用怒，出师讨三镇。瑶、珙兵退，克用拔绛州，斩瑶，乃师于渭北。天子以珂为河中节度，授以旄钺，仍充供军粮料使。既诛王行瑜，克用以女妻之。珂亲至太原、太原令李嗣昭将兵助珂攻珙，珙每战频败。珙性惨刻，人有逾犯，必斩首置于座前，言笑自若，部下咸苦之。因其削弱，皆怀离叛。光化二年六月，部将李璠杀珙，自称留后。  
　　光化末，硃温初伏镇、定，将图关辅，属刘季述废立之际，京师俶扰。崔胤潜乞师于汴，以图反正。温谓其将张存敬、侯言曰：“王珂恃太原之势，侮慢籓邻，骨肉相残，自大其事，尔为我持一绳以缚之。”存敬等率兵数万渡河，由含山出其不意，天复元年正月，兵攻晋、绛。珂将绛州刺史陶建钊、晋州刺史张汉瑜既无备，即开门降。温令别将何絪守晋州，扼其援路。二月，存敬大军逼河中，珂遣告急于太原。晋、绛既当兵冲，援师不能进。珂妻书告太原曰：“贼势攻逼，朝夕为俘囚，乞食大梁，大人安忍不救？”克用曰：“贼阻前途，众寡不敌，救则与尔两亡。可与王郎归朝廷。”珂计无从出，即谋归京师。又使人告李茂贞曰：“圣上初返正，诏籓镇无相侵伐，同匡王室。硃公不顾国家约束，卒遣贼臣，急攻敝邑，则硃公之心可见矣！敝邑若亡，则同、华、邠、岐非诸君所能保也。天子神器，拱手而授人矣！此自然之势也。公可与华州令公早出精锐固潼关，以应敝邑。仆自量不武，请于公之西偏求为镇守，此地请公有之。关西安危，国祚延促，系公此举也。”茂贞不答。  
　　珂势蹙，将渡河归京师，人情离合。时河桥毁圮，凌澌鲠塞，舟楫难济。珂族舣舟有日。珂夜自慰谕守陴者，默然无应。牙将刘训夜半至珂寝门，珂叱之曰：“兵欲反耶？”训解衣袒臂曰：“公苟怀疑，训请断臂。”珂曰：“事势如何，计将安出？”训曰：“若夜出整棹待济，人必争舟。苟一夫鸱张，其祸莫测。不如俟明旦，以情谕三军，愿从者必半，然后登舟赴阙，可以前济。不然，则召诸将校，且为款状，以缓贼军，徐图向背，策之上也。”珂然之，即登城谓存敬曰：“吾于汴王有家世事分，公宜退舍。俟汴王至，吾自听命。”存敬即日退舍。  
　　三月，硃温自洛阳至，先哭于重荣之墓，悲不自胜，陈辞致祭，蒲人闻之感悦。珂欲面缚牵羊以见。温报曰：“太师阿舅之恩，何时可忘耶？郎君若以亡国之礼相见，黄泉其谓我何？”及珂出，迎之于路，握手歔欷，联辔而入。  
　　居半月，以存敬守河中，珂举家徙于汴。后温令珂入觐，遣人杀之于华州传舍。自重荣初帅河中，传至珂二十年。  
　　王处存，京兆万年县胜业里人。世隶神策军，为京师富族，财产数百万。父宗，自军校累至检校司空、金吾大将军、左街使，遥领兴元节度。宗善兴利，乘时贸易，由是富拟王者，仕宦因赀而贵，侯服玉食，僮奴万指。处存起家右军镇使，累至骁卫将军、左军巡使。乾符六年十月，检校刑部尚书、义武军节度使。  
　　明年，黄巢犯阙，僖宗出幸。处存号哭累日，不俟诏命，即率本军入援。遣二千人间道往山南，卫从车驾。时李都守河中降贼，会王重荣斩伪使，通使于处存，乃同盟誓师，营于渭北。时巢贼僭号，天下籓镇，多受其伪命，唯郑畋守凤翔，郑从谠守太原。处存、王重荣首倡义举，以招太原。俄而郑畋破贼前锋，王铎自行在至，故诸镇翻然改图，以出勤王之师。  
　　中和元年四月，泾原行军唐弘夫败贼将林言、尚让军，乘胜进逼京师。处存自渭北亲选骁卒五千，皆以白繻为号，夜入京城。贼已遁去。京师故人见处存，遮道恸哭，欢呼塞路。军人皆释兵，争据第宅，坊市少年多带白号杂军。翌日，贼侦知，自灞上复袭京师，市人以为王师，欢呼迎之。处存为贼所迫，收军还营。贼怒，召集两市丁壮七八万，并杀之，血流成渠。  
　　处存家在京师，世受国恩，以贼寇未平，銮舆出狩，每言及时事，未尝不喑呜流涕，诸军义之。前后遣使十辈迎李克用，既奕世姻好，特相款昵。洎收京师，王铎第其功；勤王举义，处存为之最；收城破贼，克用为之最。以功检校司空。后又遣大将张公庆率劲兵三千，合诸军灭贼巢于泰山，以功检校司徒。  
　　田令孜讨王重荣，诏处存为河中节度。处存上章申理，言：“重荣无罪，有大功于国，不宜轻有除改，以摇籓镇之心。”初，幽、镇两籓，兵甲强盛，易定于其间，疲于侵寇。及匡威得志骄盈，恆欲兼并之。赖与太原姻好，每为之援。处存亦睦邻以礼，优抚军民，折节下士，人多归之，以至抗衡列镇。累加侍中、检校太尉。乾宁二年九月卒，年六十五，赠太子太师，谥曰忠肃。  
　　三军以河朔旧事，推其子副大使郜为留后。朝廷从而命之。授以旄钺，寻加检校司空、同平章事，累至太保。光化三年七月，汴将张存敬进寇幽州，旋入祁沟。郜遣马步都将王处直将兵拒之，为存敬所败，退营沙河。汴人进击，营于怀德驿。处直之众奔挠，城中大恐。十月，郜委城携族奔于太原，太原累表授检校太尉。天复初，卒于晋阳。  
　　其弟鄴，克用以女妻之，历岚、石、沔三州刺史、大同军防御使。天祐中卒。  
　　处直，字允明，处存母弟也。初为定州后院军都知兵马使。汴人入寇，处直拒战不利而退；三军大噪，推处直为帅。及郜出奔，乃权留后事。汴将张存敬攻城，梯冲云合，处直登城呼曰：“敝邑于朝廷未尝不忠，于籓邻未尝失礼，不虞君之涉吾地，何也？”硃温遣人报之曰：“何以附太原而弱邻道？”处直报曰：“吾兄与太原同时立勋王室，地又亲邻，修好往来，常道也。请从此改图。”温许之。仍归罪于孔目吏梁问，出绢十万匹，牛酒以犒汴军。存敬修盟而退。温因表授旄钺，检校左仆射。天祐元年，加太保，封太原王。后仕伪梁，授北平王，检校太尉。不数岁，复于庄宗。后十余年，为其子都废归私第，寻卒，年六十一。  
　　诸葛爽，青州博昌人。役属县为伍伯，为令所笞，乃弃役，以里讴自给。会庞勋之乱，乃委身为徐卒，累军功至小校。官军讨徐，庞勋势蹙，率百余人与泗州守将阳群归国。累授汝州防御使。李琢为招讨使，讨沙阤于云州，表爽为副。广明元年，贼陷京师，诏爽率代北行营兵马，赴难关中。爽军屯栎阳。潼关不守，车驾出幸，爽乃降贼。巢以爽为河阳节度使。巢贼败，复表归国，进位检校司徒。  
　　时魏博韩简军势方盛。中和元年四月，魏人攻河阳，大败爽军于修武，爽弃城遁走。简令大将守河阳。乃出师讨曹全晸于郓州。十月，孟州人复诱爽，爽自金商率兵千人，复入河阳。乃犒劳魏人，令赵文弁率之而去。十一月，爽攻新乡。简自郓来逆战，军于获嘉西北。时简将引魏人入趋关辅，诛除巢孽，自有图王之志，三军屡谏不从。偏将乐彦祯因众心摇，说激之，牙军奔归魏州。爽军乘之。简乡兵八万大败，奔腾乱死，清水为之不流。明年正月，简为牙军所杀，爽军由是大振。  
　　及巢贼将败，爽复归国。爽虽起群盗，既贵之后，善于为理；所至法令澄清，人无怨叹，人士以此多之。光启二年，爽卒，帐中将刘经、张言以爽子仲方为孟帅。俄而蔡贼孙儒率众攻之，城陷于贼，仲方归于汴，儒遂据孟州。  
　　高骈，字千里，幽州人。祖崇文，元和初功臣，封南平王，自有传。父承明，神策虞候。骈，家世仕禁军，幼而朗拔，好为文，多与儒者游；喜言理道。两军中贵，翕然称重，乃縻之勇爵，累历神策都虞候。会党项羌叛，令率禁兵万人戍长武城。时诸将御羌无功，唯骈伺隙用兵，出无不捷。懿宗深嘉之。西蕃寇边，移镇秦州，寻授秦州刺史、本州经略使。  
　　先是，李琢为安南都护，贪于货贿，虐赋夷獠，人多怨叛；遂结蛮军合势攻安南，陷之。自是累年亟命将帅，未能收复。五年，移骈为安南都护。至则匡合五管之兵，期年之内，招怀溪洞，诛其首恶，一战而蛮卒遁去，收复交州郡邑。又以广州馈运艰涩，骈视其水路，自交至广，多有巨石梗途，乃购募工徒，作法去之。由是舟楫无滞，安南储备不乏，至今赖之。天子嘉其才，迁检校工部尚书、郓州刺史、天平军节度观察等使。治郓之政，民吏歌之。  
　　南诏蛮寇巂州，渡沪肆掠。乃以骈为成都尹、剑南西川节度观察等使。蜀土散恶，成都比无垣墉，骈乃计每岁完葺之费，甃之以砖甓。雉堞由是完坚。传檄云南，以兵压境，讲信修好，不敢入寇。进位检校尚书右仆射、江陵尹、荆南节度观察等使。乾符四年，进位检校司空、润州刺史、镇海军节度、浙江西道观察等使，进封燕国公。  
　　时草贼王仙芝陷荆襄，宋威率诸道师讨逐，其众离散过江表。天子以骈前镇郓，军民畏服，仙芝徒党，郓人也，故授骈京口节钺，以招怀之。寻授诸道兵马都统、江淮盐铁转运等使。骈令其将张璘、梁缵分兵讨贼，前后累捷，降其首领数十人。贼南趋岭表，天子嘉之。六年冬，进位检校司徒、杨州大都督府长史、淮南节度副大使知节度事，兵马都统、盐铁转运使如故。骈至淮南，缮完城垒，招募军旅，土客之军七万。乃传檄征天下兵，威望大振。朝廷深倚赖之，进位检校太尉、同平章事。  
　　既而黄巢贼合仙芝残党，复陷湖南、浙西州郡，众号百万。巢据广州，求天平节钺。朝廷议欲以南海节钺授之。宰相卢携与骈素善，以骈前在浙西已立讨贼之效，今方集诸道之师于淮甸，不宜舍贼，以弱士心。郑畋议且宜假贼方镇以纾难。二人争论于朝，以言词不逊，由是两罢之。骈方持兵柄，闻朝议异同，心颇不平之。  
　　广明元年夏，黄巢之党自岭表北趋江淮，由采石渡江。张璘勒兵天长，欲击之。骈怨朝议有不附己者，欲贼纵横河洛，令朝廷耸振，则从而诛之。大将毕师铎曰：“妖贼百万，所经镇戍若蹈无人之境。今朝廷所恃者都统，破贼要害之地，唯江淮为首。彼众我寡，若不据津要以击之，俾北渡长淮，何以扼束？中原陷覆必矣！”骈骇然曰：“君言是也。”即令出军。有爱将吕用之者，以左道媚骈，骈颇用其言。用之惧师铎等立功，即夺己权，从容谓骈曰：“相公勋业高矣，妖贼未殄，朝廷已有间言。贼若荡平，则威望震主，功居不赏，公安税驾耶？为公良画，莫若观衅，自求多福。”骈深然之，乃止诸将，但握兵保境而已。  
　　其年冬，贼陷河洛。中使促骈讨贼，冠盖相望。骈终逗挠不行。既而两京覆没，卢携死。骈大阅军师，欲兼并两浙，为孙策三分之计。天子在蜀，亟命出师。中和二年五月，雉雊于扬州廨舍，占者云：“野鸟入室，军府将空。”骈心恶之。其月，尽出兵于东塘，结垒而处，每日教阅，如赴难之势。仍与浙西周宝书，请同入援京师。宝大喜，即点阅，将赴之，遣人侦之，知其非实。骈在东塘凡百日，复还广陵，盖禳雊雉之异也。  
　　僖宗知骈无赴难意，乃以宰臣王铎为京城四面诸道行营兵马都统，崔安潜副之，韦昭度领江淮盐铁转运使。增骈阶爵，使务并停。骈既失兵柄，又落利权，攘袂大诟，累上章论列，语词不逊。其末章曰：  
　　臣伏奉诏命，令臣自省，更勿依违者。臣仰天诉地，自泪交流；如剑戟攒心，若汤火在己。只如黄巢大寇，围逼天长小城，四旬有余，竟至败走。臣散征诸道兵甲，尽出家财赏给，而诸道多不发兵，财物即为己有。纵然遣使征得，敕旨不许过淮。其时黄巢残凶，才及二万，经过数千里，军镇尽若无人。只如潼关已东，止有一径，其为险固，甚于井陉。岂有狂寇奔冲，略无阻碍，即百二之地，固是虚言。神策六军，此时安在？陛下苍黄西出，内官奔命东来，黎庶尽被杀伤，衣冠悉遭屠戮。今则园陵开毁，宗庙荆榛，远近痛伤，遐迩嗟怨。  
　　虽然，奸臣未悟，陛下犹迷，不思宗庙之焚烧，不痛园陵之开毁。臣之痛也，实在于斯！此事见之多年，不独知于今日。况自萑蒲盗起，朝廷征用至多，上至帅臣，下及裨将，以臣所料，悉可坐擒，用此为谋，安能办事？陛下今用王铎，尽主兵权，诚知狂寇必歼，枭巢即覆。臣读《礼》至宣尼射于矍相之圃，盖观者如堵墙，使子路出延射曰：“溃军之将，亡国之大夫，与为人后者，不入于射也。”严诫如斯，图功也，岂宜容易？陛下安忍委败军之将，陷一儒臣？崔安潜到处贪残，只如西川，可为验矣，委之副贰，讵可平戎？况天下兵骄，在处僭越，岂二儒士，能戢强兵，万一乖张，将何救助？愿陛下下念黎庶，上为宗祧，无使百代有抱恨之臣，千古留刮席之耻！臣但虑寇生东土，刘氏复兴，即轵道之灾，岂独往日！乞陛下稍留神虑，以安宗社。  
　　今贤才在野，憸人满朝，致陛下为亡国之君，此等计将安出？伏乞戮卖官鬻爵之辈，征鲠直公正之臣，委之重难，置之左右，克复宫阙，莫尚于斯！若此时谤诽忠臣，沉埋烈士，匡复宗社，未见有期！臣受国恩深，不觉语切，无任忧惧之至。  
　　诏报骈曰：  
　　省表具悉。卿一门忠孝，三代勋庸，铭于景钟，焕在青史。卿承祖父之训，袭弓冶之基，起自禁军，从微至著。始则囊锥露颖，稍有知音；寻则天骥呈才，急于试效。自秦州经略使，授交趾节旄，联翩宠荣，汗漫富贵，未尝断绝，仅二十年。  
　　卿报国之功，亦可悉数。最显赫者，安南拒蛮，至今海隅尚守。次则汶阳之日，政声洽平。洎临成都，胁归骠信，三载之内，亦无侵凌。创筑罗城，大新锦里，其为雄壮，实少比俦。渚宫不暇于施为，便当移镇；建鄴才闻于安静，旋即渡江。自到广陵，并钟多垒，即亦招降草寇，救援临淮。大约昭灼功勋，不大于此数者。朝廷累加渥泽，靡吝徽章，位极三公，兵环大镇。铜盐重务，绾握约及七年；都统雄籓，幅圆几于万里。朕瞻如太华，倚若长城，凡有奏论，无不依允，其为托赖，岂愧神明？  
　　自黄巢肆毒咸京，卿并不离隋苑。岂金陵苑水，能遮鹅鹳之雄；风伯雨师，终阻帆樯之利？自闻归止，宁免郁陶。卿既安住芜城，郑畋以春初入觐，遂命上相，亲领师徒，因落卿都统之名，固亦不乖事例。仍加封实，贵表优恩。何乃疑忿太深，指陈过当，移时省读，深用震嗟。聊举诸条，粗申报复。  
　　卿表云：“自是陛下不用微臣，固非微臣有负陛下”者。朕拔卿汶上，超领剑南，荆、润、维、扬，联居四镇。绾利则牢盆在手，主兵则都统当权。直至京北、京南、神策诸镇，悉在指挥之下，可知董制之雄。而乃贵作司徒，荣为太尉，以为不用，何名为用乎？  
　　卿又云：“若欲俯念旧勋，伫观后效，何不以王铎权位，与臣主持，必能纠率诸侯，诛锄群盗”者。朕缘久付卿兵柄，不能翦灭元凶。自天长漏网过淮，不出一兵袭逐，奄残京国，首尾三年；广陵之师，未离封部，忠臣积望，勇士兴讥。所以擢用元臣，诛夷巨寇，心期貔武，便扫欃枪。卿初委张璘，请放却诸道兵士，辛勤召置，容易放还，璘果败亡，巢益颠越。卿前年初夏，逞发神机，与京中朝贵书，题云：“得灵仙教导，芒种之后，贼必荡平。”寻闻围逼天长，必谓死在卿手，岂知鱼跳鼎釜，狐脱网罗，遽过长淮，竟为大憝。都统既不能御遏，诸将更何以枝梧？果致连犯关河，继倾都邑。从来倚仗之意，一旦控告无门，凝睇东南，惟增凄恻。及朕蒙尘入蜀，宗庙污于贼庭，天下人心，无不雪涕。既知历数犹在，讴谣未移，则怀忠拗怒之臣，贮救难除奸之志，便须果决，安可因循？况恩厚者其报深，位重者其心急。此际天下义举，皆望淮海率先。岂知近辅儒臣，先为首唱；而穷边勇将，誓志平戎，关东寂寥，不见干羽。洎乎初秋览表，方云仲夏发兵，便诏军前，并移汶上。喜闻兵势，渴见旌幢。寻称宣润阻艰，难从天讨。谢玄破苻坚于淝水，裴度平元济于淮西，未必儒臣不如武将！  
　　卿又云：“若不斥逐邪佞，亲近忠良，臣既不能保家，陛下岂能安国？忽当今日，弃若寒灰”者。未委谁是忠良，谁为邪佞？终日宠荣富贵，何尝不保其家；无人扞御冠戎，所以不安其国。岂有位兼将相，使带铜盐，自谓寒灰，真同浪语。  
　　卿又云：“不通园陵之开毁，不念宗庙之焚烧，臣实痛之，实在兹也。”且龟玉毁于椟中，谁之过也？鲸鲵漏于网外，抑有其由！卿手握强兵，身居大镇，不能遮围擒戮，致令脱漏猖狂，虽则上系天时，抑亦旁由人事。朕自到西蜀，不离一室之中，屏弃笙歌，杜绝游猎，蔬食适口，布服被身，焚香以望园陵，雪涕以思宗庙，省躬罪己，不敢遑安。“奸臣未悟”之言，谁人肯认？“陛下犹迷”之语，朕不敢当！  
　　卿又云：“自来所用将帅，上至帅臣，下及裨将，以臣所料，悉可坐擒，用此为谋，安能集事”者。且十室之邑，犹有忠信，天下至大，岂无英雄？况守固城池，悉严兵甲，纵非尽美，安得平欺？卿尚不能缚黄巢于天长，安能坐擒诸将？只如拓拔思恭、诸葛爽辈，安能坐擒耶？勿务大言，不堪垂训。  
　　卿又云：“王铎是败军之将，兼征引矍相射义”者。昔曹沫三败，终复鲁雠；孟明再奔，竟雪秦耻。近代汾阳尚父，咸宁太师，亦曾不利鼓鼙，寻则功成钟鼎。安知王铎不立大勋？  
　　卿又云：“无使百代有抱恨之臣，千古留刮席之耻。但虑寇生东土，刘氏复兴，即轵道之灾，岂独往日”者。我国家景祚方远，天命未穷，海内人心，尚乐唐德。朕不荒酒色，不亏刑名，不结怨于生灵，不贪财于宇县。自知运历，必保延洪。况巡省已来，祯祥荐降；西蜀半年之内，声名又以备全。塞北、日南，悉来朝贡；黠戛、善阐，并至梯航。但虑天宝、建中，未如今日；清宫复国，必有近期。卿云“刘氏复兴”，不知谁为其首？遽言“刮席之耻”，比朕于刘盆子耶？仍忧“轵道之灾”，方朕于秦子婴也？虽称直行，何太罔诬！三复斯言，尤深骇异。  
　　卿又云：“贤才在野，憸人满朝，致陛下为亡国之君，此子等计将安出？伏乞戮卖官鬻爵之辈，征鲠直公正之臣”者。且唐、虞之世，未必尽是忠良；今岩野之间，安得不遗贤彦？朕每令铨择，亦遣访求。其于选将料兵，安人救物，但属收复之业，讲求理化之基，自有长才，同匡大计。卖官鬻爵之士，中外必不有之，勿听狂辞，以资游说。且朕远违宫阙，寄寓巴邛，所失恩者甚多，尚不兴怨，卿落一都统，何足介怀？况天步未倾，皇纲尚整，三灵不昧，百度犹存。但守君臣之轨仪，正上下之名分，宜遵教约，未可隳凌。朕虽冲人，安得轻侮！但以知卿岁久，许卿分深，贵存终始之恩，忽贮猜嫌之虑。所宜深省，无更过言！  
　　骈始以兵权，欲临籓镇，吞并江南；一朝失之，威望顿灭，阴谋自阻。故累表坚论，欲其复故。明年四月，王铎与诸道之师败贼关中，收复京城。骈闻之，悔恨万状。而部下多叛，计无所出，乃托求神仙，屏绝戎政，军中可否，取决于吕用之。  
　　光启初，僖宗再幸山南。李襜僭号，伪授骈中书令、诸道兵马都统、江淮盐铁转运等使。骈方怨望，而甘于伪署，称籓纳贿，不绝于途；晏安自得，日以神仙为事。吕用之又存暨工诸葛殷、张守一有长年之术，骈并署为牙将。于府第别建道院，院有迎仙楼、延和阁，高八十尺，饰以珠玑金钿。侍女数百，皆羽衣霓服，和声度曲，拟之钧天。日与用之、殷、守一三人授道家法箓，谈论于其间，宾佐罕见其面。  
　　府第有隋炀帝所造门屋数间，俗号中书门，最为宏壮，光启元年，无故自坏。明年，淮南饥，蝗自西来，行而不飞，浮水缘城而入府第。道院竹木，一夕如翦，经像幢节，皆啮去其首。扑之不能止。旬日之内，蝗自食啖而尽。  
　　其年九月，雨鱼。是月十日夜，大星陨于延和阁前，其声如雷，火光烁地。自二年十一月雨雪阴晦，至三年二月不解。比岁不稔，食物踊贵，道殣相望，饥骸蔽地。是月，浙西周宝为三军所逐。骈喜，以为妖异当之。  
　　三月，蔡贼过淮口，骈令毕师铎出军御之。师铎与高邮镇将张神剑、郑汉璋等，率行营兵反攻扬州。四月，城陷，师铎囚骈于道院，召宣州观察使秦彦为广陵帅。既而蔡贼杨行密自寿州率兵三万，乘虚攻城。城中米斗五十千，饿死大半。骈家属并在道院，秦彦供给甚薄，薪蒸亦阙。奴仆彻延和阁阑槛煮革带食之，互相篡啖。骈召从事卢涚谓之曰：“予三朝为国，粗立功名。比摆脱尘埃，自求清净，非与人世争利。一旦至此，神道其何望耶？”掩涕不能已。  
　　初，师铎之入城也，爱将申及谓骈曰：“逆党人数不多，即日弛于防禁，愿奉令公潜出广陵，依投支郡，以图雪耻，贼不足平也。若持疑不决，及旦夕不得在公左右。”骈怯惧，不能行其谋。九月，师铎出城战败，虑骈为贼内应，又有尼奉仙，自言通神，谓师铎曰：“扬府灾，当有大人死应之，自此善也。”秦彦曰：“大人非高令公耶？”即令师铎以兵攻道院。侍者白骈曰：“有贼攻门。”曰：“此秦彦来。”整衣候之。俄而，乱卒升阶，曳骈数之曰：“公上负天子恩，下陷扬州民，淮南涂炭，公之罪也。”骈未暇言，首已堕地矣。  
　　骈既死，左右奴客逾垣而遁，入行密军。行密闻之，举军缟素，绕城大哭者竟日；仍焚纸奠酒，信宿不已。骈与兒侄死于道院，都一坎瘗之，裹之以氈。行密入城，以骈孙俞为判官，令主丧事。葬送未行而俞卒，后故吏邝师虔收葬之。  
　　初，师铎入城，吕用之、张守一出奔杨行密，诈言所居有金。行密入城，掘其家地下，得铜人，长三尺余，身被桎梏，钉其心，刻“高骈”二字于胸，盖以魅道厌胜蛊惑其心，以至族灭。  
　　毕师铎者，曹州冤朐人。乾符初，与里人王仙芝啸聚为盗，相与陷曹、郓、荆、襄。师铎善骑射，其徒自为“鹞子”。仙芝死，来降高骈。初败黄巢于浙西，皆师铎、梁缵之效也，颇宠待之。  
　　骈末年惑于吕用之，旧将俞公楚、姚归礼皆为用之谗构见杀。师铎意不自安，有爱妾复为用之所夺。  
　　光启三年三月，蔡贼杨行密逼淮口，骈令师铎率三百骑戍高邮。戍将张神剑亦怒用之，两人谋自安之计。用之伺知，亟请召还。师铎母在广陵，遣信令师铎遁去。或谓师铎曰：“请杀神剑，并高邮之兵趋府，令公必杀用之为解。”又曰：“不如投徐州，则身存而家保。”师铎曰：“非计也。吕用之诳惑主帅，涂炭生民，七八年来，鬼怨人怒。今日之事，安知天不假予诛妖乱而康淮甸耶？”又曰：“郑汉璋是我归顺时副使，常切齿于用之，今率精兵在淮口。闻吾此举，即乐从也。”乃趋淮口，与汉璋合，得兵千人。又相与至高邮，问计于张神剑。神剑曰：“公见事晚耶？用之一妖物耳，前受襄王伪命，作镇广州，迟留不行，志图淮海节镇。令公已夺其魄，彼一旦成事，焉能北面事妖物耶！”即割臂血为盟，推师铎为盟主，称大丞相。移檄郡县，以诛用之、守一、殷为名，乃署其卒长唐宏、王朗、骆玄真、倪详、逯本、赵简等，分董其卒三千人。  
　　四月，趋广陵，营于大明寺，扬州大骇。吕用之分兵城守，高骈登延和阁，闻鼓噪声怪之。用之曰：“师铎兵士回戈，止遏不得，适已随宜处置，公幸勿忧。苟不听，徒劳玄女一符耳。”师铎陈兵数日，用之屡出战，师铎忧其不克，求救于宣州秦彦曰：“苟得广陵，则迎公为帅。”彦令牙将秦稠，率兵三千助之。师铎门客毕慕颜自城中出，曰：“人心已离，破之必矣！”秦稠军至，兵威渐振。骈闻甚忧，谓用之曰：“吾以心腹仗尔，不能驾驭此辈，误我何多？百姓遭罹饥馑，不可虐用。吾自枉手札喻师铎，可令大将一人自行。”用之即以其党许戡送骈书。师铎怒曰：“梁缵、韩问何在？令尔来耶！”即斩之。用之选劲兵自卫。一日至道院，骈叱去之。乃令犹子杰握牙兵，令师铎母作书，遣大将古锷与师铎子出城喻之。师铎令子还，白曰：“不敢负令公恩德，正为淮南除弊。但斩用之、守一，即日退还高邮。”秦稠攻西南隅，城中应之，即日城陷。吕用之由参佐门遁走。骈闻师铎至，改服俟之，与师铎交拜，如宾主之仪。即日署为节度副使，汉璋、神剑皆署职事。  
　　秦稠点阅府库，监守之，仍密召彦于宣州。或谓师铎曰：“公昨举兵诛二妖物，故人情乐从。今军府已安，以事理论之，公宜还政高公，自典兵马，戎权在手，取舍自由，籓邻闻之，不失大义。议者皆言秦稠破城之日，已召秦彦。彦若为帅，兵权非足下有也。公感其援，但以金玉报之，阻其渡江，最为上策。若秦彦作帅，则杨行密朝闻夕至。如高令复帅，外寇必自卷怀。”师铎犹豫未决，而秦彦军至。  
　　五月，彦为节度使，署师铎为行军司马，移居牙外，心颇不悦。是月，杨行密引军攻扬州，彦兵拒战继败。八月，师铎与郑汉璋出军万人击行密，皆大败而还，自是不复出。九月，师铎杀高骈。十月，秦彦、师铎突围而遁。十一月，秦彦、师铎引蔡贼孙儒之兵三万围扬州。行密求救于汴，硃全忠遣大将李璠率师淮口，以为声援。孙儒以广陵未下，而汴卒来，又虑秦彦、师铎异志。四年正月，孙儒斩秦彦、师铎于高邮之南，郑汉璋亦死焉。  
　　秦彦者，徐州人，本名立。为卒，隶徐军。乾符中，坐盗系狱，将死，梦人谓之曰：“尔可随我。”及寤，械破，乃得逸去，因改名彦。乃聚徒百人，杀下邳令，取其资装入黄巢军。巢兵败于淮南，乃与许勍俱降高骈，累奏授和州刺史。中和二年，宣歙观察使窦潏病，彦以兵袭取之。遂代潏为观察使，朝廷因而命之。  
　　光启三年，扬州牙将毕师铎囚其帅高骈，惧外寇来侵，乃迎彦为帅。彦召池州刺史赵锽知宣州事，自率众入扬州。师铎推彦为帅。  
　　五月，寿州刺史杨行密率兵攻彦，遣其将张神剑令统兵屯湾头山光寺。行密屯大云寺，北跨长岗，前临大道，自杨子江北至槐家桥，栅垒相联。秦彦登城望之，惧形于色。令秦稠、师铎率劲卒八千出斗，为行密所掩，尽没。稠死之。彦急求援于苏州刺史张雄。雄率兵赴之，屯于东塘。重围半年，城中刍粮并尽，草根木实、市肆药物、皮囊革带，食之亦尽。外军掠人而卖，人五十千。死者十六七，纵存者鬼形鸟面，气息奄然。张雄多军粮，相约交市。城中以宝贝市米，金一斤，通犀带一，得米五升。雄军得货，不战而去。九月，毕师铎出战，又败。自是日与秦彦相对嗟惋。问神尼奉仙何以获济，尼曰：“走为上计也。”十月，彦与师铎突围投孙儒，并为所杀。  
　　江淮之间，广陵大镇，富甲天下。自师铎、秦彦之后，孙儒、行密继踵相攻，四五年间，连兵不息，庐舍焚荡，民户丧亡，广陵之雄富扫地矣！  
　　时溥，彭城人，徐之牙将。黄巢据长安，诏征天下兵进讨。中和二年，武宁军节度使支详遣溥与副将陈璠率师五千赴难。行至河阴，军乱，剽河阴县回。溥招合抚谕，其众复集，惧罪，屯于境上。详遣人迎犒，悉恕之，溥乃移军向徐州。既入，军人大呼，推溥为留后，送详于大彭馆。溥大出资装，遣陈璠援详归京。详宿七里亭，其夜为璠所杀，举家屠害。溥以璠为宿州刺史，竟以违命杀详。溥诛璠，又令别将帅军三千赴难京师。天子还宫，授之节钺。  
　　及黄巢攻陈州，秦宗权据蔡州，与贼连结。徐、蔡相近，溥出师讨之。军锋益盛，每战屡捷。黄巢之败也，其将尚让以数千人降溥，后林言又斩黄巢首归徐州，时溥功居第一，诏授检校太尉、中书令、钜鹿郡王。宗权未平，仍授溥徐州行营兵马都统。  
　　蔡贼平，硃全忠与之争功，遂相嫌怨。淮南乱，朝廷以全忠遥领淮南节度，以平孙儒、行密之乱。汴人应援，路出徐方，溥阻之。全忠怒，出师攻徐。自光启至大顺六七年间，汴军四集，徐、泗三郡，民无耕稼，频岁水灾，人丧十六七。溥窘蹙，求和于汴。全忠曰：“移镇则可。”然之。朝廷以尚书刘崇望代溥，以溥为太子太师。溥惧出城见害，不受代。汴将庞师古陈兵于野，溥求援于兗州。硃瑾出兵救之，值大雪，粮尽而还。城中守陴者饥甚，加之病疫。汴将王重师、牛存节夜乘梯而入，溥与妻子登楼自焚而卒，景福二年四月也。地入于汴。  
　　硃瑄，宋州人。父庆，盗盐抵法。瑄逃于青州，为王敬武牙卒。中和初，黄巢据长安，诏征天下兵。敬武遣牙将曹全晸率兵三千赴难关西，以瑄为军候。会青州警急，敬武召全晸还，路由郓州。时郓帅薛崇为草贼王仙芝所杀，郓将崔君裕权知州事。全晸知其兵寡，袭杀君裕，据有郓州，自称留后。以瑄有功，署为濮州刺史，留将牙军。  
　　光启初，魏博韩简欲兼并曹郓，以兵济河收郓。全晸出兵逆战，为魏军所败，全晸死之。瑄收合残卒，保州城。韩简攻围半年，不能拔。会魏军乱，退去。朝廷嘉之，授以节钺。  
　　时瑄有众三万。其弟瑾，勇冠三军，有争天下之心。秦宗权之盛也，屡侵郑、汴。硃全忠为贼所攻，甚窘，求救于瑄。瑄令硃瑾出师援之。击败秦宗权，全忠乃与瑄情极隆厚。  
　　全忠狡谲翻覆，虎视籓邻。会宗权诛，乃急攻徐州。时溥求援于瑄，瑄与全忠书，请释溥修好，伪许之。瑄以恩及全忠，遣使让之，又令硃瑾出军援溥。及徐、泗平，全忠乃移兵攻郓。三四年间，每春秋入其境剽掠，人不得耕织，民为俘者十五六，瑄御备殚竭。景福末，与弟瑾合两镇之兵，与汴人大战于鱼山下，瑄、瑾俱败，兵士陷没。汴将硃友裕以长堑围之。乾宁四年正月，城中食竭，瑄与妻荣氏出奔，至中都，为野人所害，传首汴州。荣氏至汴州为尼。  
　　硃瑾，瑄之母弟，骁果善战。初，乾符末，朝廷以将军齐克让为兗州节度。瑾将袭取之，乃求婚于克让。及亲迎，瑾选勇士卫从，礼会之夜窃发，逐克让，遂据城称留后。朝廷不获已，以节钺授之。及硃瑄平，汴人移兵攻兗，经年食尽，瑾出城求食。比还，为别将所拒，不得入。乃渡淮依杨行密。行密宠待之，用为寿州刺史，大败汴军于清口，自此全忠不敢以兵渡淮。瑾，杨溥时谋乱，为徐知训所杀。  
　　史臣曰：疾风知劲草，世乱见忠臣，诚哉是言也！土运中微，贼巢僭越，籓伯勤王，赴难者，率有声而无实。唯重荣斩贼使于近关，处存举义师于安喜，横身泣赴，不顾祸患，遂得义徒云合，逆党势穷。宜乎服冕乘轩，传家胙土。而重荣伤于峻法，严而少恩，祸发舆台，诚悲枉横。高骈起家禁旅，颇立功名，玩寇崇妖，致兹狼籍。后来勋德，可诫前军。瑄、溥不以善取，固宜凶终。瑾持此狼心，安逃虎口？王纲之紊，群盗及兹，复何言哉！  
　　赞曰：王者抚运，居安虑危。不以德处，即为盗窥。乾坤荡覆，生聚流离。读骈章疏，可为涕洟！  
　　列传第一百三十三 外戚  
　　○独孤怀恩　窦德明　侄怀贞　族弟孝谌 孝谌子希瑊　希球　希瓘　希瓘从父弟维鍌　长孙敞　从父弟操　赵持满附　　武承嗣 子延秀　从父弟三思　三思子崇训　从祖弟懿宗　攸暨　攸暨妻太平公主　从父弟攸绪薛怀义附　　　韦温王仁皎　 子守一　　　吴溆　 弟凑　　　窦觎　柳晟　王子颜  
　　自古后族，能以德礼进退、全宗保名者，鲜矣。盖恃宫掖之宠，接宴私之欢，高爵厚禄骄其内，声色服玩惑于外；莫知师友之训，不达危亡之道。故以中才处之，罕不覆败；亦由重植之木，自然颠披也。明哲之君，知骄侈之易满，荣宠之难保；授任各当其才，禄位不过其量；告之以天命不易，诫之以大义灭亲；使居无过之地，永享不赀之福，与国终始，不失其所以亲也。《易》曰：“震来虩虩，恐致福也。”又曰：“妇子嘻嘻，失家节也。”与其爱而失节，曷若惧而致福？魏氏惩汉人之败，著矫枉之法：幼主嗣位，母后不得临朝；外氏无功，时主不得封爵。虽曰刻薄，而卞、甄之族，竟无大过。皇唐受命，长孙、窦氏以勋贤任职，而武氏、韦氏以盈满致覆。夫废兴者，岂天命哉，盖人事也！窦威、长孙无忌各自有传，其余载其得失，为《外戚传》，以存鉴诫焉。###独孤怀恩，元贞皇后弟之子也。父整，隋涿郡太守。怀恩幼时， 以献皇后之侄，养于宫中。后仕为鄠县令。高祖平京城，授长安令。在职严明，甚得时誉。及高祖受禅，擢拜工部尚书。时虞州刺史韦义节击尧君素于蒲州，而义节文吏怯懦，频战不利。高祖遣怀恩代总其众。怀恩督兵城下，为贼所拒，频战不利。高祖切让之，因是怨望。高祖尝戏之曰：“弟姑子悉为天子，次当舅子乎？”怀恩遂自以为符命，每扼腕曰：“我家岂女独富贵耶？”由是阴图异计。  
　　时虞乡南山多群盗。刘武周将宋金刚寇陷浍州，高祖悉发关中卒以隶太宗，屯于柏壁。怀恩遂与解县令荣静、前五原县主簿元君宝谋引王行本兵及武周连和，与山贼劫永丰仓而断柏壁粮道，割河东地以啗武周。事临发，会夏县人吕崇茂杀县令，据县起兵，应武周。高祖遣怀恩与永安王孝基、陕州总管于筠、内史侍郎唐俭攻崇茂。宋金刚潜兵来袭，诸将尽没。君宝与开府刘让亦同陷于贼中，遂泄怀恩之谋。既而怀恩逃归，高祖复令率师攻蒲州。唐俭在贼中，说贼将尉迟敬德，请使让还，连和罢兵，遂使发其事。会尧君素为其下所杀，小帅王行本以蒲州降，怀恩勒兵入据其城。高祖将济河，已御舟矣，会让至，乃使召怀恩，怀恩不知事已泄，轻舟来赴。及中流而执之，收其党按验，遂诛之，时年三十六，籍没基家。  
　　窦德明，太穆顺圣皇后兄之孙也。祖照，尚后魏文帝女义阳公主，封钜鹿公。父彦，袭父封，仕隋为西平郡守。德明少师事陈留王孝逸，颇涉文史。会汉王谅作乱，遣其将綦良攻黎州。德明时年十八，募得五千人，倍道而进，号令严整，一战破之。以功累拜齐王府属，坐事免。及义师围长安，永安王孝基、襄邑王神符、江夏王道宗及高祖之婿窦诞、赵慈景并系狱，隋将卫文升、阴世师欲杀之。德明谓文升曰：“罪不在此辈，杀之无伤于彼，适足招怨。”文升乃止。及谒见高祖，竟不自言，时人称其长者。武德初，拜考功郎中。从太宗击王世充，频有战功，封显武男。贞观初，历常、爱二州刺史。寻卒。  
　　弟德玄，高宗时为左相。德玄子怀贞。  
　　怀贞，少有名誉，时兄弟宗族，并以舆马为事，怀贞独折节自修，衣服俭素。圣历中为清河令，治有能名。俄历越州都督、扬州大都督府长史，所在皆以清干著称。  
　　神龙二年，累迁御史大夫，兼检校雍州长史。时韦庶人及安乐公主等干预朝政。怀贞每谄顺委曲取容，改名从一，以避后父之讳，自是名称日损。庶人微时乳母王氏，本蛮婢也，特封莒国夫人，嫁为怀贞妻。俗谓乳母之婿为阿沄，怀贞每因谒见之次及进表疏，列在官位，必曰“皇后阿沄”，时人或以“国沄”呼之，初无惭色。宦官用权，怀贞尤所畏敬，每视事听讼，见无须者，误以接之。监察御史魏传弓尝以内常侍辅信义尤纵暴，将奏劾之。怀贞曰：“辅常侍深为安乐公主所信任，权势甚高，言成祸福，何得辄有弹纠？”传弓曰：“今王纲渐坏，君子道消，正由此辈擅权耳！若得今日杀之，明日受诛，无所恨。”怀贞无以答，但固止之。  
</div>
    <div class="pagination">
<a href="旧唐书_page153.html">上一页</a><span>...</span><a href="旧唐书_page149.html">149</a><a href="旧唐书_page150.html">150</a><a href="旧唐书_page151.html">151</a><a href="旧唐书_page152.html">152</a><a href="旧唐书_page153.html">153</a><span class="current-page">154</span><a href="旧唐书_page155.html">155</a><a href="旧唐书_page156.html">156</a><a href="旧唐书_page157.html">157</a><a href="旧唐书_page158.html">158</a><a href="旧唐书_page159.html">159</a><span>...</span><a href="旧唐书_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
