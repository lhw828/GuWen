<!DOCTYPE html>
<html>
<head>
    <meta charset="UTF-8">
    <title>宋史 - 第 28 页/共 1043 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史 - 第 28 页/共 1043 页</h1>
    <div class="content">　　二月癸丑朔，颁三省、枢密、六曹条制。诏鄜延军士病不能归者，赐其家绢十匹。丙辰，以乞弟平，班师。辛酉，诏：董毡首领结邻死，其朝辞物给其子董讷支蔺毡，增赐绢百匹。癸亥，华阴郡王宗旦薨。丁卯，封武昌军节度观察留后宗惠为江夏郡王。癸酉，以出师，赦梓州路，减囚罪一等，民缘军事役者蠲其赋。封董毡为武威郡王。丙子，渤泥来贡。

　　三月壬辰，亲策进士。甲午，策武举。己亥，以日当食，避殿减膳，赦天下，降死罪一等，流以下原之。诏杭州岁修吴越王坟庙。壬寅，鄜延路副总管曲珍败夏人于金汤。乙巳，赐进士、诸科出身千四百二十八人。丙午，雨土。

　　夏四月壬子朔，日食不见。甲寅，御殿复膳。丁巳，辽遣耶律永端等来贺同天节。己未，沈括奏遣曲珍将兵绥德城，应援讨葭芦寨左右见聚羌落，诏从之。乙丑，以直龙图阁徐禧知制诰、权御史中丞。癸酉，官制成。以王珪为尚书左仆射兼门下侍郎，蔡确为尚书右仆射兼中书侍郎。甲戌，太中大夫章惇为门下侍郎，张璪为中书侍郎，翰林学士薄宗孟为尚书左丞，翰林学士王安礼为尚书右丞。录唐段秀实后，复其家。丁丑，同知枢密院吕公著罢知定州。

　　五月辛已朔，行官制。丁亥，赏蛮将士有差。癸巳，丰州卒张世矩等作乱，伏诛。其党王安以母老，诏特原之。作尚书省。戊戌，诏两省官人举可任御史者各二人。甲辰，遣给事中徐禧治鄜延边事。

　　六月辛亥朔，环庆经略司遣将与夏人战，破之，斩其统军嵬名妹精嵬、副统军讹勃遇。甲寅，王珪上《两朝史》。戊午，诏修《两朝宝训》。诏以成都路供给泸州边事，曲赦，免二税。甲子，改翰林医官院为医官局。壬申，交阯献驯犀二。癸酉，豫章郡王宗谔薨。戊寅，曲珍等败夏人于明堂川。作天源河。秋七月辛巳，广西经略司言知宜州王奇与贼战，败绩。壬午，诏罢大理寺官赴中书省谳案。戊子，诏御史中丞舒亶举任言事或察官十人。辛卯，诏尚书考功员外郎蔡京编手诏。庚子，以蔡京为起居郎，仍同详定官制。丁未，垂拱殿宴修史官。己酉，始建雩坛，祀上帝，以太宗配。

　　八月庚戌朔，封御侍武氏为才人。壬子，进封均国公佣为延安郡王。以昭容朱氏为贤妃。庚申，帝有疾。诏岁以四孟月朝献景灵宫。辛未，遣韩忠彦等贺辽主生辰、正旦。凤州团练使种谔以行军迂道，降授文州刺史。壬申，诏罢增减幕职、州县官奉。甲戌，城永乐。戊寅，河决原武。

　　九月丁亥，夏人三十万众寇永乐，曲珍战不利，裨将寇伟等死之，夏人遂围城。己丑，帝以疾愈，降京畿囚罪一等，徒以下释之。壬辰，遣使行视畿县民被水患者。乙未，诏张世矩等将兵救永乐砦。戊戌，永乐陷，给事中徐禧、内侍李舜举、陕西转运判官李稷死之。己亥，诏客省、引进、四方馆、东西上阁门各置使、副等职。庚子，安化蛮寇宜州，知州王奇死之，诏赠忠州防御使。辛丑，赏董毡将士有差。癸卯，滑州河水溢。

　　冬十月辛亥，洛口、广武大河溢。甲寅，知延州沈括以措置乖方，责授均州团练副使、随州安置；鄜延路副都总管曲珍以城陷败走，降授皇城使。丙辰，修定景灵宫仪。乙丑，诏赠永乐死事臣徐禧金紫光禄大夫、吏部尚书，李舜举昭化军节度使，并赐谥忠愍，李稷朝奉大夫、工部侍郎，入内高品张禹勤皇城使，各推恩赐赠有差。癸酉，贬知太原府、资政殿大学士吕惠卿知单州。

　　十一月戊寅朔，罢御史察诸路。壬午，景灵宫成，告迁祖宗神御。癸未，初行酌献礼。乙酉，以奉安神御赦天下，官与享大臣子若孙一人。庚寅，紫宸殿宴侍祠官。十二月丁巳，新乐成。以贤妃周氏为德妃。辛酉，塞原武决河。丙寅，休日御延和殿，引进对官十人。辛未，西南龙蕃来贡。壬申，辽遣耶律仪等来贺正旦。丙子，录永乐死事将皇城使寇伟等十三人及东上阁门副使景思谊等九十人，赠赐有差。

　　六年春正月丁丑朔，御大庆殿受朝，始用新乐。仪鸾司彻幕屋坏，毁玉辂。甲申，白虹贯日。丁亥，朝献景灵宫。己丑，层檀入贡。庚寅，御宣德门观灯。癸巳，诏御史六察罢上下半年更易法。乙未，诏修周、汉以来陵庙。乙巳，御崇政殿阅武士。丙午，封楚三闾大夫屈平为忠洁侯。

　　二月丁未，夏人数十万众攻兰州，钤辖王文郁率死士七百余人击走之。丙辰，以夏人犯兰州，贬熙河经略使李宪为经略安抚都总管，以王文郁为西上阁门使、知兰州，副使李浩为四方馆使。甲子，诏供备库使高遵治、西京左藏库副使张寿各降一官。

　　三月辛卯，夏人寇兰州，副总管李浩以卫城有功，复陇州团练使。乙未，休日御延和殿，引进对官八人。丙申，河东将薛义败夏人于葭芦西岭。戊戌，以检校太尉、上柱国、太原郡开国公王拱辰为武安军节度使。麟、府州将郭忠诏等败夏人于乜离抑部，诏行赏有差。己亥，河东将高永翼败夏人于真卿流部。

　　夏四月己酉，朝献景灵宫。辛亥，辽遣萧固等来贺同天节。甲子，礼部郎中林希上《两朝宝训》。李浩败夏人于巴义溪。辛未，雨土。壬申，御迩英阁，蔡卞进讲《周礼》。

　　五月丙子朔，于阗入贡。甲申，以时暑，趣决开封、大理狱。庚寅，以旱，虑囚。甲午，夏人寇兰州，右侍禁韦定死之。癸卯，诏赐资州孝子支渐粟帛。是月，夏人寇麟州，知州訾虎败之。六月乙巳朔，诏御史台六察各置御史一员。癸丑，诏御史中丞、两省官各举可任言事或监察御史五人。

　　闰月乙亥朔，夏主秉常请修贡，许之。戊寅，诏陕西、河东毋辄出兵。丙戌，诏内外文武各举应武举一人。汴水溢。丙申，太师、守司徒、韩国公富弼薨，谥文忠。

　　秋七月乙卯，祔孝惠、孝章、淑德、章怀皇后于庙。丙辰，以四后祔庙，降京畿囚罪一等，流以下原之。孙固罢知河阳。以同知枢密院韩缜知枢密院，户部尚书安焘同知枢密院。戊午，朝献景灵宫。

　　八月丙子，赐升祔陪祠官宴于尚书省。己卯，太白昼见。乙酉，遣蔡京等贺辽主生辰、正旦。辛卯，蒲宗孟罢，王安礼为尚书左丞，吏部尚书李清臣为尚书右丞。

　　九月癸卯朔，日有食之。

　　冬十月癸酉朔，秉常遣使上表，请复修职贡，乞还旧疆。戊子，封孟轲为邹国公。癸巳，会稽郡王世清薨。庚子，尚书省成。辛丑，封马援为忠显王。

　　十二月癸卯，加上仁宗谥曰体天法道极功全德神文圣武睿哲明孝皇帝，英宗曰体乾应历隆功盛德宪文肃武睿神宣孝皇帝。甲辰，朝献景灵宫。乙巳，朝享太庙。丙午，祀昊天上帝于圜丘，赦天下。甲寅，文彦博以太师致仕。乙卯，以观文殿大学士韩绛为建雄军节度使。庚申，幸尚书省，官执政五服内未仕者一人，进尚书以下官一等。

　　七年春正月丙午，封洺州防御使世准为安定郡王。癸丑，夏人寇兰州，李宪等击走之。甲寅，以贤妃朱氏为德妃。

　　二月甲戌，太师文彦博入觐，置酒垂拱殿。癸未，进封濮阳郡王宗晖为嗣濮王，封宗晟为高密郡王，宗绰为建安郡王，宗隐为安康郡王，宗瑗为汉东郡王，宗愈为华原郡王。

　　三月辛丑，赐文彦博宴于琼林苑，帝制诗以赐之。庚申，御崇政殿大阅。壬戌，诏赐鬼章写经纸，还其所献马。癸亥，白虹贯日。

　　夏四月辛未，大食国来贡。乙亥，辽遣萧浃等来贺同天节。丁丑，赐饶州童子朱天锡五经出身。丙戌，景灵宫天元殿门生芝草六本。壬辰，朝献景灵宫。癸巳，夏人寇延州安塞堡，将官吕真败之。

　　五月壬子，虑囚，降死罪一等，杖以下释之。辛酉，白虹贯日。壬戌，以孟轲配食文宣王，封荀况、杨雄、韩愈为伯，并从祀。诏诸路帅臣、监司等举大使臣为将领。

　　六月丙子，夏人寇德顺军，巡检王友死之。辛卯，江夏郡王宗惠薨。

　　秋七月甲辰，伊、洛溢，河决元城。丙午，遣使振恤，赐溺死者家钱。壬子，朝献景灵宫。甲寅，王安礼罢。

　　八月庚午，诏王光祖遣人招谕乞弟，许出降免罪补官。是岁，乞弟死。辛巳，遣陈睦等贺辽主生辰、正旦。

　　九月壬寅，西南龙蕃来贡。乙巳，三佛齐来贡。乙丑，夏人围定西城，熙河将秦贵败之。

　　冬十月乙亥，夏人寇熙河。庚辰，饶州童子朱天申对于睿思殿，赐五经出身。辛巳，朝献景灵宫。戊子，诏分画交阯界，以六县二峒赐之。乙未，夏人寇静边砦，泾原将彭孙败之。

　　十一月丁酉朔，寇清边砦，队将白玉、李贵死之。甲辰，夏国主秉常遣使来贡。乙卯，太白昼见。十二月戊辰，端明殿学士司马光上《资治通鉴》，以光为资政殿学士，降诏奖谕。庚寅，诏门下、中书外省官同举言事御史。辛卯，辽遣耶律襄等来贺正旦。是岁，河东饥。河北水，坏洺州庐舍，蠲其税。

　　八年春正月戊戌，帝不豫。甲辰，赦天下。乙巳，使辅臣代祷景灵宫。乙卯，分遣群臣祷于天地、宗庙、社稷。

　　二月辛巳，开宝寺贡院火。丁亥，命礼部锁试别所。癸巳，上疾甚，迁御福宁殿，三省、枢密院入见，请立皇太子及请皇太后权同听政，许之。

　　三月甲午朔，立延安郡王佣为皇太子，赐名煦，皇太后权同处分军国事。乙未，赦天下，遣官告于天地、宗庙、社稷、诸陵。丁酉，皇太后命吏部尚书曾孝宽为册立皇太子礼仪使。戊戌，上崩于福宁殿，年三十有八。皇太子即皇帝位，尊皇太后为太皇太后，皇后为皇太后，德妃朱氏为皇太妃。太皇太后权同处分军国事。

　　九月己亥，上大行皇帝谥曰英文烈武圣孝皇帝，庙号神宗。

　　十月乙酉，葬于永裕陵。

　　赞曰：帝天性孝友，其入事两宫，必侍立终日，虽寒暑不变。尝与岐、嘉二王读书东宫，侍讲王陶讲谕经史，辄相率拜之，由是中外翕然称贤。其即位也，小心谦抑，敬畏辅相，求直言，察民隐，恤孤独，养耆老，振匮乏。不治宫室，不事游幸，历精图治，将大有为。未几，王安石入相。安石为人，悻悻自信，知祖宗志吞幽蓟、灵武，而数败兵，帝奋然将雪数世之耻，未有所当，遂以偏见曲学起而乘之。青苗、保甲、均输、市易、水利之法既立，而天下汹汹骚动，恸哭流涕者接踵而至。帝终不觉悟，方断然废逐元老，摈斥谏士，行之不疑。卒致祖宗之良法美意，变坏几尽。自是邪佞日进，人心日离，祸乱日起。惜哉！ 
　
　



　
                   
本纪第十七
　
　　○哲宗一

　　哲宗宪元继道显德定功钦文睿武齐圣昭孝皇帝，讳煦，神宗第六子也，母曰钦圣皇后朱氏。熙宁九年十二月七日己丑生于宫中，赤光照室。初名佣，授检校太尉、天平军节度使，封均国公。元丰五年，迁开府仪同三司、彰武军节度使，进封延安郡王。七年三月，神宗宴群臣于集英殿，王侍立，天表粹温，进止中度，宰相而下再拜贺。八年二月，神宗寝疾，宰相王珪乞早建储，为宗庙社稷计，又奏请皇太后权同听政，神宗首肯。三月甲午朔，皇太后垂帘于福宁殿，谕珪等曰：「皇子性庄重，从学颖悟。自皇帝服药，手写佛书，为帝祈福。」因出以示珪等，所书字极端谨，珪等称贺，遂奉制立为皇太子。初，太子宫中常有赤光，至是光益炽如火。

　　戊戌，神宗崩，太子即皇帝位。己亥，大赦天下常赦所不原者。群臣进秩，赐赉诸军。遣使告哀于辽。白虹贯日。庚子，尊皇太后曰太皇太后，皇后曰皇太后，德妃朱氏曰皇太妃。命宰臣王珪为山陵使。甲寅，以群臣固请，始同太皇太后听政。

　　己未，赐叔雍王颢、曹王頵赞拜不名。令中外避太皇太后父遵甫名。诏边事稍重者，枢密院与三省同议以进。庚申，尚书左仆射、郇国公王珪进封岐国公。颢进封扬王，頵为荆王，并加太保。弟宁国公佶为遂宁郡王，仪国公佖为太宁郡王，成国公俣为咸宁郡王，和国公似为普宁郡王。高密郡王宗晟、汉东郡王宗瑗、华原郡王宗愈、安康郡王宗隐、建安郡王宗绰并为开府仪同三司。太师、潞国公文彦博为司徒，济阳郡王曹佾为太保，特进王安石为司空，余进秩，赐致仕服带、银帛有差。辛酉，诏颜子、孟子配享孔子庙庭。

　　夏四月丙寅，初御紫宸殿。辛未，蠲元丰六年以前逋赋。甲戌，加李乾德同中书门下平章事，董毡检校太尉。诏曰：「先皇帝临御十有九年，建立政事以泽天下，而有司奉行失当，几于烦扰，或苟且文具，不能布宣实惠。其申谕中外，协心奉令，以称先帝惠安元元之意。」乙亥，诏以太皇太后生日为坤成节。丁丑，召吕公著侍读。谕枢密、中书通议事都堂。诏遵先帝制，遣官察举诸路监司之法。庚辰，吕惠卿遣兵入西界，破六砦，斩首六百余级。辛己，遣使以先帝遗留物遗辽国及告即位，甲申，水部员外郎王谔非职言事，坐罚金。丙戌，以蕃官高福战死，录其子孙。丁亥，复蠲旧年逋赋。

　　五月丙申，诏百官言朝政阙失。资政殿学士司马光过阙，入见。丁酉，群臣请以十二月八日为兴龙节。壬寅，城熙、兰、通远军，赐李宪、赵济银帛有差。甲辰，作受命宝。丙午，京师地震。复置辽州。庚戌，王珪薨。改命蔡确为山陵使。丙辰，赐礼部奏名进士、诸科及第出身四百六十一人。戊午，以蔡确为尚书左仆射兼门下侍郎，韩缜为尚书右仆射兼中书侍郎，章惇知枢密院，司马光为门下侍郎。

　　六月庚午，赐楚州孝子徐积绢米。丁亥，诏中外臣庶许直言朝政阙失、民间疾苦。

　　秋七月戊戌，以资政殿大学士吕公著为尚书左丞。诏府界、三路保甲罢团教。丙午，辽人来吊祭。丙辰，白虹贯日。吏部侍郎熊本奏归化侬智会异同，坐罚金。罢沅州增修堡砦。

　　八月乙丑，诏按察官所至，有才能显著者以名闻。己巳，镇江军节度使韩绛进开府仪同三司。癸酉，遣使贺辽主生辰、正旦。乙亥，以供奉王英战死葭芦，录其子。

</div>
    <div class="pagination">
<a href="宋史_page27.html">上一页</a><span>...</span><a href="宋史_page23.html">23</a><a href="宋史_page24.html">24</a><a href="宋史_page25.html">25</a><a href="宋史_page26.html">26</a><a href="宋史_page27.html">27</a><span class="current-page">28</span><a href="宋史_page29.html">29</a><a href="宋史_page30.html">30</a><a href="宋史_page31.html">31</a><a href="宋史_page32.html">32</a><a href="宋史_page33.html">33</a><span>...</span><a href="宋史_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
