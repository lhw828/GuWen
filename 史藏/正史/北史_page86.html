<!DOCTYPE html>
<html>
<head>
    <meta charset="UTF-8">
    <title>北史 - 第 86 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 86 页/共 152 页</h1>
    <div class="content">
　　金祚，字神敬，安定人也。性骁雄，尚气侠。魏末，以军功至太中大夫，随元天穆讨平邢杲。历泾、岐二州刺史。后大行台贺拔岳表授东雍州刺史，令讨仇池氏杨绍先于百顷。未还，岳为侯莫陈悦所杀。祚克仇池还，莫知所归。俄而神武遣行台侯景慰谕，祚遂解甲而还，封安定县公。后随魏孝武西入，周文帝以祚为兗州刺史。历太仆、卫尉二卿。寻除东北道大都督、晋州刺史，入据东雍州。神武遣尉景攻降之。芒山之战，以大都督从破西军，除华州刺史。文宣受禅，加开府仪同三司，别封临济县子。卒，赠司空公。

　　刘贵，秀容阳曲人也。刚格有气断。历尔硃荣府骑兵参军。荣性猛急，贵尤严峻，任使多惬荣心。普泰初，行汾州事，弃戍归齐神武。累迁御史中尉、肆州大中正，加开府、西道行台仆射。贵所历，莫不肆其威酷，非理杀害，视下如草芥。性峭直，攻讦无所回避。虽非佐命元功，然与神武布衣旧，特见亲重。卒，赠太保、太尉公、录尚书事，谥忠武。齐受禅，诏祭告其墓。皇建中，配享神武庙庭。

　　次子洪徽嗣乐县男。卒，赠都督、燕州刺史。

　　蔡俊，广宁石门人也。父普，北方扰乱，走奔五原，守战有功，拜宁朔将军。卒，赠燕州刺史。俊豪爽有胆略，齐神武微时，深相亲附。俊初为杜洛周所虏，时神武亦在洛周军中。神武谋诛洛周，俊预其计。事泄奔葛荣。仍背荣归尔硃荣。从入洛。及从破葛荣，平元颢，封乌洛县男。随神武举义，及平鄴，破韩陵，并有战功，进爵为侯。出为齐州刺史。为政严暴，又多受纳。然亦明解，有部分，吏人畏服之。性好宾客，颇称施惠。天平中，卒于扬州刺史，赠尚书令、司空公，谥曰威武。齐受禅，诏祭告其墓。皇建初，配享神武庙庭。

　　韩贤，字普贤，广宁石门人也。壮健有武用。初，随葛荣作逆，荣破后，尔硃荣擢充左右。荣死，尔硃度律以贤为帐内都督，封汾阳县伯。后为广州刺史。及齐神武起义，度律以贤素为神武所知，恐有变，遣使徵之。不愿去，乃密遣群蛮多举烽，若有寇至。使者遂为启，得停。贤仍潜使人通诚于神武。后拜建州刺史。天平初，为洛州刺史。州人韩木兰等起兵，贤破之。亲自案检收甲仗，有一贼窘迫藏尸间，见将至，忽起斫贤，断其胫而卒。始汉明帝时，西域以白马负佛经送洛，因立白马寺。其经函传于此寺，形制厚朴，世以古物，历代宝之。贤知，故斫破之，未几而死。论者谓因此致祸。赠尚书令、司空。子裔嗣。

　　尉长命，太安狄那人也。父显，魏代郡太守。长命性和厚，有器识。参预齐神武起兵，破尔硃氏于韩陵，拜安南将军。樊子鹄据衮州反，除东南道大都督，与诸军讨平之。徙幽州刺史，督安、平二州。虽多聚敛，然以恩抚人，少得安集。卒，赠司空，谥曰武壮。

　　子兴，字敬兴。便弓马，有武艺，位冠军将军。

　　王怀，字怀周，不知何许人也。少好弓马，颇有气尚。随齐神武于冀州起兵，讨破尔硃兆于广阿，又从破四胡何于韩陵，以功封卢乡县侯。天平中，为都督、广州刺史。后从神武袭克西夏州。还，为大都督，镇下馆。除车骑大将军、仪同三司。卒，赠司徒公、尚书仆射。

　　怀以武艺勋诚，为神武所知。志力未申，论者惜其不遂。皇建初，配飨神武庙庭。

　　任祥，字延敬，广宁人也。少和厚，有器度，初从葛荣，荣署为王。荣败，拥所部先降。拜广宁太守，赐爵西河县公。随齐神武起兵，封魏郡公。后兼尚书左仆射，进位开府仪同三司。祥位望既重，能以宽和接物，人士称之。及斛斯椿衅发，祥弃官北走，归神武。天平初，拜侍中，迁徐州刺史。在州大有受纳，然政不残，不为人所疾苦。颍川长史贺若徽执刺史田迅，据城降西魏。祥战失利，还北。与行台侯景、司徒高昂共攻拔颍川。元象元年，卒于鄴。赠太尉公、录尚书事。

　　子胄，性轻侠，颇敏慧，少在神武左右。天平中，擢为东郡太守。家本丰财，又多聚敛，动极豪华；宾客往来，将迎至厚。兴和未，神武攻王壁还，留清河公岳为行台，镇守晋州，以胄隶之。胄饮酒游纵，不勤防守，神武责之。惧，遂潜遣使送款于周。为人所纠，推勘未得实，神武特免之。胄内不自安，乃与仪同尔硃文暢、参军房子远、郑仲礼等阴图弑逆，伏诛。

　　莫多娄贷文，太安狄那人也。骁果有胆气。从神武起兵，破尔硃兆于广阿，封石城县子。从破四胡于韩陵，进爵为侯。从平尔硃兆于赤谼岭，兆自缢，贷文获其尸。天平中，进爵为公，晋州刺史。元象初，除车骑大将军、仪同三司、南道大都督，与行台侯景攻独孤信于金墉城。周文帝出函谷，景与高昂议待其至。贷文请率所部击其前锋，景等固不许。贷文性勇而专，不受命，以轻骑一千，军前斥堠，死于周军。赠尚书左仆射、司徒公。

　　子敬显嗣，强直勤干，少以武力见知。恆从斛律光征讨，数有战功。光每令敬显前驱置营，中夜巡察，或达旦不眠。临敌置阵，亦命部分将士，深见重。位至开府仪同三司。武平七年，从后主平阳败归，在并州与唐邕等推立安德王称尊号。安德败，武将皆投周军，唯敬显走还鄴，授司徒。周武帝平鄴，执之，斩于阊阖门外，责其不留晋阳也。

　　厍狄回洛，代人也。少有武力，仪貌魁伟。初事尔硃荣。荣死，隶尔硃兆。神武举兵于信都，回洛拥众来归。从破四胡于韩陵，以军功封顺阳县子，累迁夏州刺史。昭帝即位，封顺阳郡王。大宁初，为朔州刺史，转太子太师。卒，赠太尉、定州刺史。

　　厍狄盛，字安盛，怀朔人也。性和柔，少有武用。初为神武亲信都督，从征伐。累迁幽州刺史，封长广县公。齐受禅，改封华阳县公，后拜特进。卒，赠太尉公。

　　张保洛，自云本出南阳西鄂，家世好宾客，尚气侠，颇为北土所知。保洛少便弓马。初从葛荣。荣败，仍为尔硃荣统军。后隶齐神武。神武起兵，保洛为帐内，从破尔硃兆于广阿及韩陵战。元象初，为西夏州刺史，以前后功，封安武县伯。又从战芒山，进爵为侯。文襄嗣事，历梁州刺史，进爵为公。齐受禅，加开府，仍为刺史。聚敛，为百姓所患。济南初，兼侍中，寻出为沧州刺史，封敷城郡王。以聚敛免官，夺王爵。卒，赠前官，追复本封。

　　从神武出山东，又有贺拔仁、曲珍、段琛、尉摽、子相贵、康德、韩建业、封辅相、范舍乐、牒舍乐，并以军功至大官，史失其事。


　　仁字天惠，无善人。以帐内都督从神武破尔硃氏于韩陵，力战有功。天保初，封安定郡王，历数州刺史、太保、太师、右丞相、录尚书事。武平元年薨，赠假黄钺、相国、太尉、录尚书、十二州诸军事、朔州刺史，谥曰武。

　　珍字舍洛，西平酒泉人。壮勇骑射，以帐内从神武。天统中，封安康郡王。武平初，为豫州道行台尚书令、豫州刺史。卒，赠太尉。

　　琛字怀宝，代人。少有武用，从起兵。天保中，开府仪同三司、兗州刺史。

　　摽，代人，大宁初，位司徒，封海昌王。卒，子相贵嗣。

　　相贵，武平末，开府仪同三司、晋州道行台尚书仆射、晋州刺史。及行台左丞侯子钦等密启周武帝请师，求为内应。周武自率众至城下。子钦等夜开城门，引军入，锁相贵送长安，卒。

　　弟相愿，强干有胆略，武平末，开府仪同三司、领军大将军。自平阳至并州及到鄴，每立计将杀高阿那肱，废后主立广宁王。事竟不果。及广宁被出，相愿拔佩刀斫柱而叹曰：「大事去矣，知复何言！」

　　德，代人。历数州刺史、并省尚书左仆射、开府仪同三司，封新蔡王。

　　建业、辅相，俱不知所从来。建业位领军大将军、并州刺史。以辅相为朔州总管。

　　范舍乐，代人。有武艺，筋力绝人。位东雍州刺史、开府仪同三司，封平舒侯。

　　牒舍乐，武威人。开府仪同三司、营州刺史，封汉中郡公，战殁关中。

　　侯莫陈相，代人也。祖社伏颓，魏第一领人酋长。父斛古提，朔州刺史，白水公。相七岁丧父，号慕过人。及长，性雄杰。后从神武起兵，破四胡于韩陵，力战有功，封阳平县伯，后改封白水郡公。天保初，累迁司空公，进爵白水王，又迁大将军，拜太尉公，兼瀛州刺史。历太保、朔州刺史，又授太传，别封义宁郡公。薨于州，赠假黄钺、右丞相、太宰、太尉、都督、朔州刺史。

　　次子晋贵，严重有文武干略，袭爵白水王，武卫将军、开府仪同三司、梁州刺史。归周，授上大将军，封信安县公。子仲宣，太常丞。子弘颖、弘信，雍州司士参军。子行方、行俭、行恭。

　　薛孤延，代人也。少骁果，从神武起兵，以功累加仪同三司。从西征，至蒲津。及窦泰失利，神武班师，延后殿，且战且行，一日斫折十五刀。神武尝阅马于北牧，道逢暴雨，大雷震地，火烧浮图。神武令延视之。延案槊直前，大呼绕浮图走，火遂灭。延还，须及马鬃尾皆焦。神武叹其勇决，曰：「延乃能与霹雳斗！」后封平秦公，与诸将讨颍川。延专监造土山，以酒醉，为敌所袭据。颍川平，诸将还京师，宴华林园。文襄启魏帝，坐延阶下以辱之。齐受禅，别赐爵都昌县公。延性好酒，率多昏醉。以善战，每大军征讨，常为前锋。位太子太保、太傅。

　　斛律羌举，太安人也。世为部落酋长。羌举少骁果，从尔硃兆。兆破，乃归诚神武。神武以其忠于所事，亦加嗟赏。天平中，除大都督。后从神武战于沙苑，时议进趣计，羌举曰：「黑獭若欲固守，无粮援可恃。今揣其情，欲一死决，有同狾犬，或能噬人。且渭曲土泞，无所用力。若不与战，径趣咸阳，咸阳空虚，可不战而克。拔其根本，则黑獭之首，可悬军门。」神武欲纵火焚之，侯景曰：「当禽以示百姓，烧杀谁复信之？」诸将议既有异同，遂战于渭曲，大军败绩。后封密县侯，为东夏州刺史。有疫疾，刺胸，竹筒吮之，垂愈。因怒，创裂而卒。赠仪同三司。子孝卿嗣。

　　孝卿少聪敏，机悟有风检。武平末，位侍中、开府仪同三司，封义宁王，知内省事，典外兵、骑兵机密。时政由群竖，自赵彦深死后，朝贵典机密者，唯孝卿一人差居雅道，不至贪秽。后主至齐州，以孝卿为尚书令，又以中书侍郎薛道衡为侍中，封北海王。二人劝后主作承光诏，禅位任城王。令孝卿赍诏策及传国玺往瀛州，孝卿便诣鄴。仍从周武帝入关，授仪同大将军、宣纳上士。隋开皇中，位太府卿、户部尚书。

　　张琼，字连德，代人也。少壮健，有武用，初随葛荣为乱。荣败，尔硃荣以为都督。后历位济州刺史。及尔硃氏败，归神武，拜沧州刺史，加骠骑大将军、开府仪同三司。天平中，神武袭克夏州，以琼为慰劳大使，留镇之。寻为周文帝所陷，卒。赠司徒、都督、恆州刺史。

　　琼子欣，尚魏平阳公主，除驸马都尉、骠骑大将军、开府仪同三司、建州刺史，南郑伯。琼常忧其太盛，每谓亲识曰：「凡人官爵，莫若处中。欣位秩太高，深为忧虑。」而欣豪险，遂与公主情好不笃。寻为孝武所害。时人称琼先见。

　　宋显，字仲华，敦煌效谷人也。性果毅，有干用。初事尔硃荣，稍迁为记室参军。荣死，世隆等以为晋州刺史。后归神武为行台左丞，拜西衮州刺史。在州多所受纳，然勇决有气干，检御左右，咸得其心力。及河阴之战，深入，没于行阵。赠司徒公。

　　王则，字元轨，自云太原人也。少骁果，有武艺。初随叔父魏广平内史老生征讨，每有战功。老生为朝廷所知，则颇有力。初以军功赐白水子。元颢入洛，则与老生俱降颢。颢疑老生，遂杀之。则奔广州刺史郑先护，与同拒颢。颢败，为东徐州防城都督。尔硃荣之死也，东徐州刺史斛斯椿是其枝党，内怀忧惧。时梁立魏汝南王悦为魏主，资其士马，送之境上，椿遂降悦。则与兰陵太守李义击其偏师，破之。魏因以则行北徐州事，隶尔硃仲远。仲远败，乃归神武。天平初，频以军功，都督、荆州刺史。则有威武，边人畏伏之。渭曲之役，则为西师围逼，弃城奔梁。梁寻放还，神武恕而不责。元象初，洛州刺史。以前后勋，封太原县伯。则性贪，在州不法，旧京诸像，毁以铸钱，于时号河阳钱，皆出其家。以武用，除徐州刺史，取受狼籍。令送晋阳，文襄怒其罪。卒，赠司空，谥烈懿。

　　则弟敬宝，位东广州刺史，与萧轨攻建业，不克，死焉。

　　慕容绍宗，字绍宗，晃第四子太原王恪之后也。曾祖腾，归魏，遂居代。祖郁，岐州刺史。父远，恆州刺史。绍宗容貌恢毅，少言，深沉有胆略。尔硃荣即其从舅子也。荣入洛，私告曰：「洛中人士繁盛，骄侈成俗，不除翦，恐难制。吾欲因百官出迎，悉诛之，若何？」对曰：「太后淫虐，天下共弃。公既执忠义，忽欲歼夷多士，实谓非策。」不从。后以军功封索卢侯，迁尔硃兆长史。及兆败，绍宗于乌突城见神武，遂携尔硃荣妻子并兆余众自归神武。神武仍加恩礼，所有官爵并如故，军谋兵略，时参预焉。

　　及迁鄴，令绍宗与高隆之共知府库、图籍诸事。累迁青州刺史。时丞相记室孙搴属绍宗，以其兄为州主簿，绍宗不用。搴谮之神武曰：「绍宗尝登广固城长叹，谓所亲云：大丈夫有复先业理不？」由是徵还。元象初，以军功进爵为公，累迁御史中尉。属梁人刘乌黑入寇徐方，授徐州刺史。执乌黑杀之。还，除尚书左仆射。

　　侯景反，命绍宗为东南道行台，加开府，改封燕郡公，又与大都督高岳禽梁贞阳侯萧明于寒山。回军讨侯景于涡阳。时景军甚盛，初闻韩轨往讨之，曰：「啖猪肠小兒。」闻高岳往，曰：「此兵精人凡尔。」诸将被轻。及闻绍宗至，扣鞍曰：「谁教鲜卑小兒解遣绍宗来？若然，高王未死邪？」及与景战，诸将频败，无肯先者。绍宗麾兵径进，诸将从之，因大捷。

　　西魏遣王思政据颍川，又以绍宗为南道行台，与太尉高岳、仪同刘丰围击之，堰洧水灌城。时绍宗数有凶梦，每恶之，私谓左右曰：「吾自数年已还，恆有蒜发，昨来忽尽。蒜者算也，其算尽乎！」未几，与刘丰临堰，见北有尘气，乃入舰同坐。暴风从东北来，缆断飘舰，径向敌城。绍宗自度不免，遂投水卒。三军将士，莫不悲惋，朝廷嗟伤焉。赠太尉，谥曰景惠。

　　长子士肃，以谋反伏法。朝廷以绍宗功，罪止士肃身。皇建初，配享文襄庙庭。士肃弟三藏。

　　三藏幼聪敏，多武略，颇有父风。武平初，袭爵燕郡公。以军功，历位武卫大将军。周师入鄴，齐后主东遁，委三藏留守鄴宫。齐王公已下皆降，三藏犹拒战。及齐平，武帝引见，恩礼甚厚，授仪同大将军。隋开皇元年，授吴州刺史。九年，副襄阳公韦洸讨平岭南。至广州，洸中流矢卒，诏三藏检校广州道行军事。以功授大将军。后迁廓州刺史，人歌颂之，文帝数有劳问。又畜产繁滋，获醍醐奉献，赉物百段。十三年，州界连云山响，称万岁者三，诏颁郡国。仍遣使醮山所。其日景云浮于上，雉兔驯坛侧。使还以闻，上大悦，改封河内县男。历叠州总管、和州刺史、淮南郡太守，所在有惠政。改授金紫光禄大夫。大业七年卒。

　　叱列平，字杀鬼，代郡西部人，世为酋帅。平有容貌，美须髯，善射驭。袭第一领人酋长、临江伯。魏末，以军功至武卫将军。随尔硃荣破葛荣，平元颢，封瘿陶县伯。荣死，尔硃氏陵僭。平惧祸，后归神武。从破四胡于韩陵。以军功，天保初累迁衮州刺史，开府仪同三司。卒，赠都督、瀛州刺史，谥曰庄惠。子孝冲嗣。

　　孝冲弟长叉，武平末，侍中、开府仪同三司，封新宁王。隋开皇中，位上柱国，卒于泾州刺史。长叉无他才技，在官以清干称。

　　步大汗萨，代郡西部人。祖荣，代郡太守。父居，龙骧将军、领人别将。萨初从尔硃荣入洛。及平葛荣，累功为都督。荣死，又从兆入洛。及韩陵之败，以所部降神武。稍迁车骑大将军，封行唐县公，晋州刺史。齐受禅，改封义阳郡公。

　　薛修义，字公让，河东汾阴人也。曾祖绍，魏七兵尚书。祖寿仁，秦州刺史、汾阴公。父宝集，定阳太守。

　　修义少而奸侠，轻财重气。魏正光末，天下兵起，特诏募能得三千人者，用为别将。脩义得七千余人，假安北将军、西道别将。以军功，拜龙门镇将。

　　后宗人凤贤等作乱，围镇城，修义以天下纷扰，遂为逆，自号黄钺大将军。诏都督宗正珍孙讨之，军未至，修义惭悔，遣表乞一大将招慰，乃降。凤贤等犹据险不降，修义与书，降之。乃授凤贤龙骧将军，阳夏子，改封汾阴县侯。尔硃荣以修义反覆，录送晋阳，与高昂等并见拘防。荣赴洛，并以自随，置于驼牛署。荣死，魏孝庄以修义为弘农、河北、河东、正平四郡大都督。时神武为晋州刺史，见之，相待甚厚。及韩陵之捷，以修义行并州事。孝武帝入关，神武以修义为关右行台，自龙门济河，招下西魏北华州刺史薛崇礼。

</div>
    <div class="pagination">
<a href="北史_page85.html">上一页</a><span>...</span><a href="北史_page81.html">81</a><a href="北史_page82.html">82</a><a href="北史_page83.html">83</a><a href="北史_page84.html">84</a><a href="北史_page85.html">85</a><span class="current-page">86</span><a href="北史_page87.html">87</a><a href="北史_page88.html">88</a><a href="北史_page89.html">89</a><a href="北史_page90.html">90</a><a href="北史_page91.html">91</a><span>...</span><a href="北史_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
