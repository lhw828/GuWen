<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 64 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 64 页/共 291 页
  </h1>
  <div class="content">
   忻州直隶州：冲，繁。明，太原属州。雍正二年升，仍领定襄，割太原之静乐来隶。西南距省治百四十里。至京师千三百里。广三百六十里，袤百里。北极高三十八度二十五分。京师偏西三度四十三分。领县二。南：系舟山。西南：云母。西：九原。西北：云中，相属双尖，云中水出，东北入崞，会忻川，注滹沱。滹沱复错入，入定襄。西南：白马山，牧马河出，古三会水，合陀罗、大岭、清水诸山水，东北迳城南从之。九原一驿。定襄繁。州东五十里。东南：七岩山。东北：圣阜。西北：横山。滹沱水自州入，东南迳城北，又东北，右会牧马河，入五台。南有丛蒙山，三会泉出，北流注牧马河。西北有滹沱渠，资灌溉。一镇：芳兰。静乐冲。州西百八十里。雍正二年自太原来隶。东：两岭山。东南：天柱。西北：管涔，汾水出其阴，自宁武入，迳马头山，至城西南，左合碾河，右纳岚水，又东南迳楼烦镇，右合石楼、临春山水，入交城。西南：离石水入永宁。镇三：故镇、窟谷、永安。又有楼烦镇巡司。康家会驿。
　　代州直隶州：冲，繁，难。雁平道驻。明，太原府属州。雍正二年升，仍所领。西南距省治三百二十里。至京师七百七十里。北极高三十九度六分。京师偏西三度三十二分。领县三。西北：句注，其岭太和，唐置雁门关，古曰西隃，隘有十八。其东夏屋，中峰曰复宿。东南：舜山、圭峰。东：滹沱河自蘩峙入，左纳峨水，右合夏屋、雁门水，迳城南。又西南，右合羊头神河入崞。雁门关，一驿。五台难。州东南百四十里。五台山，东北百二十里，一名清凉山。圣祖、高宗、仁宗前后十三巡幸。中台有太华池水，西北流，会县北峨岭水，出峨口入繁峙。北：锦屏。西北：铁岭。西：紫罗。滹沱河自定襄入，迳东冶镇，左合虑虒水、清水河，又东南入盂。东：乌牛山，滋水出，东流入直隶平山。镇三：窦村、东冶、台怀。巡司驻台怀。崞冲。州西南八十里。崞山，西南四十五里。其西黄嵬。南：前高。西北：柏枝。东北：滹沱河自州入，迳城东，又南，右合羊虎谷水，又西南，云中河自忻入，会忻川入忻。原平、闹泥二驿。繁峙简。州东六十里。北：茹越山。东南：憨山、小五台。东：泰戏。滹沱水出泰华池，一曰派水，并州川。说文“起雁门郡葰人县戊夫山”者。西会三泉，伏流，汇华岩诸水，复出，迳沙涧驿，至城南入州，峨水从之。其东岩头有白坡，沙河出，南入直隶阜平，古恆水支。平刑关，巡司驻。平刑、沙涧二驿。
　　保德直隶州：冲，繁。隶雁平道。明为太原属州。雍正二年升，并割河曲、兴来隶。八年，兴还隶太原。东南距省治四百六十五里。至京师千七百十五里。广二百十里，袤百十一里。北极高三十九度四分。京师偏西五度四十分。领县一。城南：莲花山。东南：马头。西南：羊头。东北：石梯。河水左渎自河曲入，迳城北，屈西至花园堡，壶庐山水入，为硃家川。又西南，合裴家川入兴。河曲冲。州东北百二十里。明隶太原。雍正二年改。乾隆二十九年徙河保营为今治，东阻险山。南：翠峰。西南：火山。东北：河水左渎自偏关入，迳城西大辿渡。又西南，东有清涟河自五寨入，为六涧河入焉，古弥泽，入州。壶庐山水从之。河邑巡司驻旧县。乾隆二十九年徙治河保营，即今治。
　　归化城直隶：冲，繁，疲，难。归绥道镇守副都统驻。明嘉靖中，蒙古据丰州，是为西土默特，驻牧建城，后封顺义王，名其城曰归化。天聪八年内附。顺治三年置左右翼及四副都统。雍正元年置理事同知，驻西河，隶朔平府。乾隆元年增协理通判二，增绥远。六年置归绥道，及二协隶。二十五年省协理，徙同知驻城。裁左右翼及副都统。馀副都统一，同驻。光绪十年改抚民同知。南距省治九百六十里。至京师千一百八十里。广百八十里，袤二百九十里。北极高四十度四十九分。京师偏西四度四十八分。北：大青山，即阴山，古白道川。其支阜，西石绿，西北克寿，东北乌兰察布、喀喇克沁、锺山。金河，古芒干水，俗大黑河，西南迳南。左合小黑河，即紫河，古武泉水。又西南，右合哈尔几河，入托克托。克鲁库河，古白道，中溪水从之。卡伦二十有二。台站四。有巡司，一在城，兼司狱，一在毕齐克齐。有递。
　　萨拉齐直隶：冲，繁，疲，难。隶归绥道。明初，云内州，后为云内县，属丰州，寻废。乾隆四年，置萨拉齐及善岱二协理通判。六年，隶归绥道。二十五年，改理事，以善岱协理通判省入。同治四年，改置同知。光绪十年，改抚民。东南距省治千二百里。至京师千四百二十里。广二百五十里，袤百里。北极高四十度三十九分。京师偏西五度十六分。又兼辖鄂尔多斯左翼后旗地。广四百三十里，袤二百二十里。西北：牛头、朝那山、夹山。北：宿嵬。东：拜轰克兒。河水左渎自五原南界东流入境，包头、五当河并北来注之，迳沙尔沁村，又东至南，合苏尔哲、帽带河，入托克托。察苏河入托克托。卡伦五。台站一，在治。有巡司兼司狱一，驻包头镇。有递。
　　清水河直隶：繁，疲，难。隶归绥道。明，置东胜卫千户所。乾隆元年，置协理通判。六年，隶归绥道。二十五年，改理事。光绪十年，改抚民通判。东南距省治九百二十里。至京师千又二十里。广百三十五里，袤百四十里。北极高四十度六分。京师偏西四度四十八分。东：鄂博图山、连岭。东南：吐颓，有君子津。西北：河水左渎自托克托入，迳红山口，东南清水河自平鲁入，右合汤溪河，西北迳三叉河至南。又西北出古长城，左会兔毛河，亦称红河，古中陵水入焉；又南入偏关。有巡司兼司狱在治。有递。
　　丰镇直隶：繁，疲，难。隶归绥道。明，大同及阳和、天成二卫边外地。康熙十四年，徙察哈尔蒙古部驻。雍正十二年，置丰川卫及镇宁所，大朔理事通判统之。乾隆十五年改置，大同、阳高通判徙驻。三十三年，还故治，增置大同理事同知。光绪十年，改抚民。南距省治六百七十里。至京师八百六十里。广二百三十里，袤二百二十里。北极高四十度三十分。京师偏西三度十二分。北：尖子山、狼头。西北：留云。东：盘羊。东北：大青、牛心。其西南壶卢海，如浑水出，今曰玉河。屈西南，左合大科庄水，古旋鸿池，迳古庆梁，右合尖子山水，至东南新城湾。右会得胜河，古羊水，入大同。东北：五禄户滩，东洋河出，古修水，亦于延水，东迳碾房窑，入直隶张家口。其南胡鲁苏台，西洋河出，古延乡水，及南沟水，迳马市口入天镇。又西清凉岭，南洋河出，古雁门水，南迳守口堡入阳高，并达之。自东洋外，并逾边。巡司三：一驻城，兼司狱；一二道河；一张皋尔。二道河后改设兴和。有递。
　　托克托直隶：繁，疲，难。隶归绥道。明，东胜左卫。嘉靖中入土默特。曰脱脱，亦曰托克托。乾隆元年，增协理通判。二十五年，改理事。光绪十年，改抚民通判。东南距省治八百六十里。至京师千一百里。广八十五里，袤一百三十里。兼辖河西鄂尔多斯右翼后旗地。广百三十里，袤百五十里。北极高四十度三十分。京师偏西四度四十分。南：红山，古缘胡。西北：河水左渎自萨拉齐入。大黑河东自归化入，左会黄水，又西，右会克鲁库，至东北会察苏河。迳北，旧汇为黛山湖，古芒干水，合南源白道中溪塞水注沙陵湖者，又西入焉。又南入清水河。有巡司兼司狱。有递。
　　宁远直隶：冲，疲，难。隶归绥道。明，宣德卫。后为大同边外地。康熙十六年，察哈尔部析驻。雍正十二年，置宁朔卫及怀远所，大朔理事通判统之。乾隆十五年省改，徙朔平通判驻。二十一年，改理事通判。光绪十年，改抚民。南距省治八百十里。至京师千又二十里。广百八十里，袤二百九十里。北极高四十度二十一分。京师偏西三度五十二分。东：猴山。北：仓盘、汗漫、平顶。黑河南源永兴河出，古白渠水。其南参河陉，今西沟门，古沃水出，今曰宁远水。南迳将军梁，左合宁远堡水，古可不泥，逾长城。东北：平顶永兴河东四道凹，得胜河出，迳丰城沟入丰镇。其北大海，古诸闻泽，周百馀里。其南小海，地理志盐泽，古通目曰参合陂。有巡司。有递。旧有科布尔巡司，后改设陶林。
　　和林格尔直隶：繁，疲，难。隶归绥道。明置玉林、云川二卫。后为蒙古西土默特据。康熙中，置站曰二十家子，蒙语和林格尔。乾隆元年，置协理通判。二十五年，改理事。光绪十年，改抚民通判。南距省治八百四十里。至京师千六十里。广百七十里，袤百八十里。北极高四十度二十分。京师偏西四度二十四分。东：九峰山。西：摩天岭。南：大松。东南：玉林。兔毛河自右玉入，逾边迳杀虎口，右会宁远河，迳其麓，西北至。西南折西入清水河。东北黄水自宁远入，西迳北入托克托。有巡司兼司狱。有递。
　　兴和直隶：明初，天城卫边北地。光绪二十二年，以丰镇之二道河巡司置，隶归绥道。西南距省治八百九十里。至京师千七十里。广袤阙。北：大青山。东南：水泉入。西北：东洋河自察哈尔旗入。二源合，东西迳北，入直隶张家口。有递。
　　陶林直隶：要。隶归绥道。明，大同边外地。光绪二十九年，以宁远之科布尔巡司置。西南距省治千三百里。至京师千四百五十里。广袤阙。北：伊马图山。南：回头梁。大黑河南源黄水河，古白渠水，出大东沟，西南迳五坝入宁远。有递。
　　武川直隶：要。隶归绥道。明，西土特默牧场。光绪二十九年，以其北境翁滚置，治乌兰花，寄治归化城。南距省治千百七十里。至京师千二百九十里。广袤阙。北：托克图山。西北：克寿。东有乌兰察布源泉，治。一递。
　　五原直隶：要。隶归绥道。光绪二十九年，析萨拉齐西境兴盛旺置抚民同知，治隆兴长，寄治包头镇。东南距省治千七百九十里。至京师二千一百十里。北极高四十度三十九分。京师偏西五度十六分。西北：阳山。北：阴山。河水自甘肃边外环内蒙鄂尔多斯，折东自乌拉特循其南麓入。有鄂博口，古稒阳道。又东迳南，合博托河入萨拉齐。有递。
　　东胜直隶：要。隶归绥道。明初，东胜卫西界、陕西榆林卫河套地，后为元裔所居。光绪三十二年，以鄂尔多斯左翼中郡王右翼前末扎萨克旗垦地置，治羊壕厂，寄治萨拉齐之包头镇。北极高四十度四十九分。京师偏西四度四十八分。西北：河水自鄂尔多斯循五原入北，折东南入萨拉齐。边墙西自陕西榆林入。又东有递。

　　志三十六  地理八
　　△山东
　　山东：禹贡青、徐及兗、豫四州之域。明置山东承宣布政使司。清初因之。雍正二年，升济南府之泰安、武定、滨，兗州府之济宁、曹、沂等六州为直隶州。八年，济宁州仍属兗州府。十二年，升武定、沂二州为府，滨州改属武定。十三年，升泰安、曹二州为府。乾隆四十一年，仍升济宁、临清为直隶州。凡领府十，州二，散州八，县九十六。在京师之南。八百里。东至大海；一千三百里。西至直隶元城县界；三百四十里。南至江南沛县界；五百七十里。北至直隶宁津县界。二百四十里。广一千六百四十里，袤八百里。北极高三十四度三十五分至三十八度二十分。京师偏西一度二十五分至偏东六度四十分。宣统三年，编户五百三十七万七千八百七十二，口三千一百三万六千九百四十四。
　　济南府：冲，繁，难。巡抚，布政、提学、提法、盐运司，济东泰武临、巡警、劝业道驻。初沿明制为省治，领州四，县二十六。雍正中，武定、泰安、滨直隶，割阳信、莱芜、利津等九县属之。北至京师八百里。广三百六十里，袤二百八十里。北极高三十六度四十五分。京师偏东四十一分。领州一，县十五。历城冲，繁，难。倚。城南：历山。东：华不注。东南：长城岭，玉水出焉。锦云川水入长清注黄河。河即大清、济水故道，其右渎入。西北迳药山，北至泺口镇。又东北迳鹊山，其南新小清河入，迳城北，右受大明湖，东迳虞山，纳巨合及关卢、武原水，并入章丘。今大明湖在城内，惟汇珍珠、濯缨诸泉，乃宋西湖，非唐以前遗址矣。有巡司：申公集。主簿：谭城。龙山驿。津浦、胶济铁路。章丘繁，疲，难。府东百十里。南：长白山、东陵、平顶。西南：危山；鸡山，水经注“巨合水出西北”，迳榆科泉庄，及武原、关卢水，入历城，注新小清河。新小清复入西北，右合绣江，即沟河，注百脉水，出土鼓故城，迳阳丘故城黄巾固。小清河又东北迳贾庄入齐东。其北黄河右渎自历城入，缘济阳界。小清昔源泺水，今源獭河，别源出东南野狐岭，西北迳青龙山，土鼓、宁戚故城，折东入邹平，即小清故道。有普济镇。邹平疲。府东北百六十五里。南：长白山。东南：黄山。西南：九龙。北：新小清河，自齐东入，东入长山。西北：獭河，自章丘入，迳浒山泺，东北为清河沟，并入长山。东南：孝妇河，即泷水，自长山错入。左合白条沟、沙河，迳伏生墓，屈东北，仍入之。其故道迳梁邹故城。有孙家镇。淄川简。府东少南二百二十里。东南：原山，淄水出焉。南有猪龙河，俗呼孝妇，即泷水，自博山入，迳城西南，右合般水，又北迳浮山。獭水河出黉山，迳昌国故城，会浸泗河自左注之，乃古德会水。左得萌水口，入长山。铁路。长山简。府东百九十里。西南：长白山。南：凤山。西北：新山。清河自邹平入，折北入高苑。清河沟东入新城。东南：孝妇河自淄川入，左得鱼子沟，错邹平仍入。有周村镇。新城简。府东北二百十六里。东南：商山。西北：清河沟自长山入，右迤为青沙泊，淤。东有乌河，即时水，迳西安故城，左纳涝淄河，折北，迳会城湖入博兴，西通麻大湖。西北：孝妇河自长山入，右会郑黄沟及系水，时枝津汇焉。齐河冲，繁，难。府西五十里。西南：黄河左渎自长清入，迳城南，又东入历城。北：徒骇，自禹城入。西南赵牛河自长清入，歧为岔河，并入禹城，而经流复入，合倪伦河自右注之，又东迳梁家庄入临邑。刘宏镇。有驿曰晏城。齐东疲，难。府东北百五十里。西北：黄河右渎自济阳入，迳延安镇，又东缘惠民界入青城。南：新小清，自章丘入，迳临济故城，又东入邹平。减水河、坝河，堙。临河镇。济阳疲，难。府东北七十里。黄河左渎自禹城入，迳城南，又东北缘齐东界入之。西北：徒骇及商河，并自临邑入，屈北入商河镇。镇二：回河、新市。禹城冲。府西北百十里。西南：徒骇河自高唐入，少淤，迳三岔口，右会漯河及管氏、赵牛、岔河，迳城西北，又东北入齐河。赵牛河错入，右合温聪、刁强河，仍入注之。禹城桥，县丞驻。新安镇。刘普驿。铁路。临邑简。府北百四十里。南：徒骇河自禹城、东南商河自齐河入，并东入济阳。西钩盘自陵缘界东北仍入之，并淤。长清冲，繁，疲，难。府西南七十里。南：碛湑山。东南：方山，有行宫。东北：瓘眉。西南：孝堂，古巫山。黄河自肥城入，迳城西北，右合南沙河。水经注“出南格马山宾谿谷，北迳卢县故城北与中川水合”者。又东北缘齐河界纳玉水，其南新小清，并入历城。西南：赵牛河，自茌平入，右纳赵王河，北入齐河。张夏镇，县丞驻。二驿：崮山、长城。陵简。府西北二百里。故城与德互徙。明永乐七年，西新鬲津河自德入，环城又东，右合笃马、赵王，又东钩盘自禹城入，并入德平，并涸。滋博镇。德州冲，繁，难。府西北二百六十里。粮道驻。南有运河自恩入，北迳城西。其南支四女寺减河入檀。老黄河故道迳城东北哨马营，是为北支，并入直隶。东南：马颊河，即笃马，自平原入，水经注“迳临齐城南”，今边临镇，州判驻，东北入德平。其新鬲津，东北入陵，淤。有鬲故城，古渎在焉。老黄河故屯氏渎，笃马其别河南渎。桑园、安德驿。又良店、梁家庄水驿二。铁路。德平难。府北二百五十里。西：马颊河自德入，右会小河，东北入乐陵及直隶宁津，下至海丰月河口入海。自直隶元城入，凡行山东境六百四十八里。南有钩盘自陵入，东北入商河，涸。有怀仁镇。平原冲。府西北百八十里。西：马颊河，自夏津缘界合蒲河，其东新鬲津故道，并北入德。东：笃马沟，旧合赵王河入陵，涸。有水务镇。桃源驿。铁路。
　　东昌府：冲，繁。隶济东泰武临道。初沿明制，领州三，县五。雍、乾间，濮、临清直隶，割范、观城、朝城、夏津、丘。东距省治二百二十里。广二百二十里，袤二百八十里。北极高三十六度三十三分。京师偏西十八分。领州一，县九。聊城冲，繁，难。倚。南有运河，即会通，自阳穀入，右播为赵牛、湄河，入茌平。王官镇。崇武水驿。堂邑冲，疲。府西四十里。东北：运河，自聊城入，迳梁乡闸。西南：马颊，自冠入，迳张家堂，绝运，并入博平。侯固镇有城。博平冲，繁。府东北四十里。西南：运河，自堂邑入，迳土桥闸，西北至田家口。其西马颊，自堂邑入，西北复绝。西：徒骇，自聊城入，迳邓家桥，右纳湄河，东北擅湿故渎，入茌平，涸。茌平冲，繁，难。府东北六十里。管氏河首李庄，汇小冯新河，东北入禹城。西北：徒骇，自博平错入，入高唐。西：湄河，自聊城错入，入博平。
　　南：赵牛河，自聊城入，错东阿复入，入长清。西：古黄河。有四渎口。广平镇。清平冲，繁。府北少东七十里。西南：运河，自堂邑入，北迳魏家湾，有巡司，入临清。西：马颊，自博平再入，入高唐。古黄河，西北自临清入，入夏津。水驿。莘简。府西一百里。西北：马颊，宋六塔、二股河所迳，自朝城入，东北入冠。东有古湿河，自朝城入，入聊城；分支入阳穀。镇：马桥。冠冲，繁，难。府西百里。东南：弇山，马颊自莘入，入堂邑。其西，古黄河，迳西北二十里冉子墓，东入馆陶。宋北流故渎，乾隆、道光两次决入马颊，至府境入运为患，其故道循陈公堤北入馆陶、临清，绝运，至旧城外，曰沙河，入直隶吴桥。馆陶简。府西北百二十里。南：馆陶镇。有废巡司。陶山，西南四十里。卫河，隋永济渠，自直隶元城入，左合漳水，迳乔亭城东北，右会古黄河，入临清。其北，屯氏。高唐冲，繁，难。府东北百十里。雍正八年直隶，十二年削所领禹城、平原、临邑、陵。高唐山，东北五里。东南：徒骇，自茌平入，东北入禹城。地理志“河水自灵县别出为鸣犊河”。其故渎西南马颊自清平入，北入夏津，并涸。固河镇。鱼丘驿。恩冲，繁，疲，难。府东北百八十里。西北：卫河，自武城错入。西南古黄河，南马颊，左渎并自夏津入，入德。四女寺，县丞驻。太平驿。
　　泰安府：冲，繁，难。隶济东泰武临道。初沿明制，为济南属州。雍正二年直隶，领新泰、莱芜、长清。长清寻换肥城。十三年为府，增附郭，降东平与其所领东阿、平阴来隶。北距省八十里。广四百三十里，袤百七十里。北极高三十六度十五分。京师偏东五十二分。领州一，县六。泰安冲，繁，疲，难。倚。泰山，北五里，东岳，亦曰岱宗，周略百六十里，高四十里，有行宫。南：介石、石闾、亭亭、梁父。东南：龟山、徂徠。西南：社首、高里。其峰南有汶水，自莱芜入，右合天津水，左合牟汶，西南迳博故城，右合北汶、泮河及石汶、环水。其北汶北出者沙河，入长清。又西南，迳阳关、龙故城。东南：淄水，自宁阳入，迳岱山、梁父、柴故城，曰柴汶，右河、仙源河自左注之。又西南，大汶口，缘界迳汶阳故城南，合西浊，古蛇水，入东平。西北：黄山，肥河出，西入肥城。济运泉六十有六。静封镇。娄德旧置巡司，改通判。安驾庄，主簿驻。肥城简。府西七十里。雍正十三年自济南来隶。西：金牛山。西北：陶山、巫山、黄崖。东南：瀑布。南：马头，沙河出，亦曰小会肥河，入东南，右合孤山河、黄河、赵王河，入西北，并东北入长清。范公河，堙。济运泉十有二。石横镇。清泉水驿。新泰冲，繁。府东南百五十里。东南：山，西南：龟山。西北：新甫。北：青沙岘。东北：龙堂，小汶即牟汶出，西南迳敖阳镇，右合平阳、西周、苏庄、羊流，左广明河，迳灵查保入泰安。济运泉四十。上四庄巡司。敖阳驿。莱芜简。府东百二十里。西南：冠山。北：阴凉。东南：大石。南：安期。西北：羊丘。东北：杓山；原山，地理志“淄水出其阴，东入博山”。周礼“幽州，其浸菑时”。汶水出其阳，所谓嬴汶，屈折西南，汇黑虎、辛兴、鱼池诸泉，迳嬴县故城入泰安。东南：牟汶，自蒙阴入，迳牟县故城，汇响水湾、海眼泉、孝义河水，至城南，又西，左合司马河，从之。济运泉四十有九。东平州冲，繁，难。府西百四十里。明属兗州。雍正八年直隶。十三年降削所领东阿、平阴、阳穀、寿张。北：蚕尾山、瓠山，龙山即危山。东有汶水自泰安入，右纳汇河，明筑戴村坝阏之，西南入汶上。其溢而西者，夺漆沟迳龙堌北，亦曰大清河。其迳堌南者，小清合龙拱河，所谓“城南二汶”，夹城至马口而合。又西北，黄河西自寿张入夺之。运河即元会通河，后自汶上入，即梁山泺，迳安氏山东绝之，并入东阿。安山湖、赤河，并堙。济运泉三十有五。东阿冲，繁。府西北二百十里。东北：穀城山。东南：云翠。西北：曲山。西南：黄河自东平夺大清入，迳鱼山，水经注马颊口在焉。又西北，右合狼溪，入平阴。西北赵王河从之，其正渠赵牛河，自茌平错入，并涸。而古黄河、瓠子堙。运河自东平绝黄河入，迳陶城铺入阳穀。旧运河，淤。四镇：杨刘、安平、南穀、新桥。二驿：旧县、铜山。平阴简。府西北百九十里。明属东平。雍正十二年来隶。西：邿山。西北：榆山。西南：黄河自东阿入，右合锦水，迳城西北，又东入肥城。其肥河入东南，合柳沟泉，折南，入东平。西北：赵王河，自东阿入，分入肥城、长清。古黄河，堙。镇：滑口。
　　武定府：繁，难。隶济东泰武临道。初沿明制，永乐初改金棣州曰乐安，宣德初，平汉庶人，改曰武安。国制为济南属州，领县三。雍正二年直隶。十二年为府，置附郭，降滨并所领利津、霑化、蒲台及济南之青城、商河来隶。西南距省治二百里。广二百八十里，袤二百七十里。北极高三十七度三十四分。京师偏东一度十三分。领州一，县九。惠民繁，疲，难。倚。明初省入州。雍正十二年复。南有黄河左渎自济阳入，迳清河口，西入济南。徒骇自商河东迳聂索镇，与清河经永利、支角西亦入滨。又北，沙河、商河分入而合，通曰沙河，迳锺家营、阳信，右得惠民沟，又西北，钩盘入。青城简。府东南六十里。雍正十二年自济南来隶。黄河右渎自齐东入，迳董沟东入滨。有田镇。阳信疲。府东北四十里。西南：钩盘自惠民入，迳红庙庄，一曰信河，县氏焉，东北入霑化，涸。沙河错入仍入之。有钦风镇。海丰简。府东北六十里。西北：骝山。海，东北百五十里，为大沽河口，与直隶盐山接。有巡司。鬲津河迳马谷山入，又东南，月河口。马颊河自庆云迳街东镇入。其故道堙。今马颊，唐所开。又东南，石桥口。至霑化，钩盘错入仍入之。有分水镇。乐陵疲，难。府西北九十里。西北：鬲津河，自直隶宁津入，错南皮复入，入盐山。西南：马颊，自德平入，东北迳兴隆镇入庆云。古钩盘，水经注屯氏别河，迳乐陵故城北，北渎迳重合定县故城南，并堙。旧县镇，明置巡司，废。商河繁，疲，难。府西南九十里。古商河，北十五里。水经注“迳朸县故城南”，实沙河，今图误。钩盘自德平入，涸，而沙南徙，西首临邑界，迳城南。南有徒骇，即古黄河，及其支津商河，自济阳入，并东入惠民，而商与沙合。宽河镇。滨州繁，难。府东九十里。雍正二年直隶。十二年复将所领蒲台、利津、霑化削。西南：黄河，自惠民、青城入，屈东北，错蒲台，复缘界故道左出，与合右渎仍入之。徒骇自惠民入，左合沙河，涸。迤东北入霑化。利津繁。府东百五十里。海，东北百六十里。西与霑化接。西南：黄河，自滨、蒲台入，侧城东北，入为牡蛎嘴。丰国镇有巡司。霑化难。府东北七十里。海，北少东百里。西与海丰接。西有钩盘河自阳信入，错海丰复入，又东南大洋口。西南：徒骇，自滨入。镇：永丰，久山有废巡司。蒲台疲，难。府东少南百二十里。雍正十二年自滨来隶。西有黄河自滨入，迳城南，又东北，左渎仍缘滨合故道入利津。龙湖。镇：龙混。
　　临清直隶州：冲，繁，难。隶济东泰武临道。初沿明制，为东昌属州，领县二。乾隆四十一年直隶，割武城、夏津、丘还隶，而馆陶还东昌。东南距省治百十里。广百五十二里，袤百三十里。北极高三十六度五十七分。京师偏西三十六分。领县三。东有运河自清平入，迳城南，西南卫河自馆陶来会，是为南运河，亦通曰卫河，贯城而北，擅屯氏故渎，入直隶清河。古黄河，东北自馆陶入，歧为沙河，并入夏津。王家浅巡司。清源、渡河水驿。武城冲，繁。府北少东一百里。南有卫河自夏津入，迳城西，折东北，复会沙河，错恩复入，入直隶故城。旧有一字、黄芦、五沟诸水。县卑淖，金末艾家凹水泺，广数十里，深一丈。汉复阳故城，今饶阳镇。甲马营巡司，又驿。夏津疲。府东少北四十里。北：孙生镇。西有卫河自州入，再错直隶清河入，入武城。旧有沙河自州入，东有古黄河、马颊，并自清平入，入恩。丘简。府西南八十里。漳河，此顺治九年自广平平固店直注者，非古漳故道。二并自直隶曲周入，一迳城西，至宋八甿仍入之，一迳城东，至柳甿入清河。
　　兗州府：冲，繁，难。总兵，兗沂曹济道治所。初沿明制，领州四，县二十三。雍正中，沂、曹、济宁、东平，济宁直隶。先后割县十三分隶，而东平降割泰安。东北距省治三百二十里。广五百十里，袤二百六十里。北极高三十五度四十二分。京师偏东三十四分。领县十。滋阳冲，繁，难。倚。嵫山，西北三十里。东有泗水，自曲阜入，至金口坝，歧为府河，贯城而出，左得十四泉，入济宁，实珠水正渠，又南，左合沂水、蓼水入邹。西北：漕河，自宁阳入，左合汉马，右洸河，亦南入济宁，涸。故城驿二：昌平、新嘉。铁路。曲阜简。府东三十里。东：防山。又东：戈山。泗水自其县入，右合嶮水及石门山水。东南：沂水、蓼水，自邹入。沂迳城西南而分流，得右洙、左雩，复合蓼，迳北店村而分，一仍入邹，一与泗、沂并西入滋阳。古者洙北、泗南，今互易，盖自后魏乱流始。泗故道，孔林夫子墓南。济运泉二十有八。铁路。宁阳简。府北五十里。宁山，北十八里。西：水牛。西北：鹤山。东北：告山、寿山。南：凤山，淄水出，北迳鲁成邑北，入泰安注汶。汶复缘界迳汉汶阳至刚故城，洸水出焉，所谓“汶为阐”，与漕河、汉白马并南入滋阳。正渠复迳春城口入东平。青川驿。铁路。邹冲，繁。府东南五十里。东南：绎山。相近红山，实凫山。北沙河出，与白水河并入滕。南：昌平，而岱脉南驰宁阳、曲阜。入东北六里，曰尼山，其西南昌平有乡，孔子生焉，故属曲阜。今山南长莎村相近四基西麓，孟子墓在焉。沂水导源尼山，西与蓼水并入曲阜，注泗。泗复自滋阳入，西北错济宁复入，入鱼台。蓼水亦复入，会溪湖水，为白马河，合大沙、红沟河，从之。咸丘。县丞驻辛庄。驿二：邾城、界河。铁路。泗水简。府东少北九十里。东北：历山、龟山、陪尾。有桃墟，泗水出，其北关山，洙水出，迳卞故城而合。南，姑郚城。又西，左合黄渊、右金线诸河，入曲阜。济运泉八十有七。滕冲，繁，疲，难。府东南百四十里。东南：桃山。狐骀自峄入，迳微山湖，右有许由泉，自峄入，为南明河。薛河迳昌虑南，石桥泉迳薛城注之，再错出江苏沛县。漷水出东北述山，迳蓝陵、祝其、合乡故城，合南梁水、趵突入沛注之，复入，右合三里河，北沙河自邹入，夹休城，其白马河入合界河为郁郎渊注之，又西北入鱼台。东北：小沂水，入费，而昭阳湖堙。镇：安平、南穀、陶阳，别有夏镇。泇河，通判驻。驿二：滕阳、临城。峄冲，繁，难。府东南二百六十里。北：君山。相近车梢峪，水出焉，曰沧浪渊，会许池泉，迳葛峄山，合金注河，其南茅茨、仙人河。东南，运河自江苏邳州入合之，又北迳微山湖、南阳湖入滕。乾隆中濬伊家河。济运泉十有四。万家庄水驿。汶上冲，繁，难。府西北九十里。东北：太白山、坦山。西南：赵王河，自郓城入，入嘉祥。北有汶水，自东平入，受泺澢诸泉、蒲湾泊水，曰鲁沟，西南擅鹅河故渎，注南旺湖，济运运河，遂东南入嘉祥达济宁，西北入东平达临清。湖东接蜀山湖，北马踏湖，并水经注汶左二水，迳东平陆故城北，汉县，古厥国，入茂都淀。柴城镇。南旺、马村二集，并县丞驻。新桥、开河二水驿。阳穀冲，繁，疲，难。府西北三百里。南有黄河，自范入，错寿张入。运河入，迳东阿故城，有阿泽，又北入聊城。西：徒骇河故道，自范入，错朝城，莘，再入，入聊城。镇：安乐。阿城，县丞驻。寿张疲，难。府西北二百四十里。东南：梁山，旧有泺。西南：黄河，自阳穀入，仍错出复入，入东阿。其北，运河，自东阿错入仍入之。有张秋镇。其南沙湾、沮河并入郓城。有竹口镇。
　　沂州府：冲，繁，难。隶兗沂曹济道。初沿明制，为兗州属州，领县二。雍正二年直隶。十二年为府，置附郭，降莒及所属蒙阴、沂水、日照来隶。西北距省治六百六十里。广五百二十里，袤五百十里。北极高三十五度九分。京师偏东二度十二分。领州一，县六。兰山冲，繁，难。倚。西南：宝山。东南：马陵。北：大柱。沂水自其县入。蒙山河入为汶水，迳铁角山，纳小河，又南迳鲁中丘故城王祥墓右，合孝感河，至府治东北，右纳小沂及胭脂河，又涑支津，其正渠迳勃庄南，为芦塘河。沂水又南迳龙塘口，右歧为武河，其东白马河。东北：沭水，自莒入，右合温泉水，右武阳沟，再入郯城，而武河、芦塘河错郯城复入而合。又东，西泇河自费入，并南入江苏邳州，而西泇右纳别源巨梁水，复歧为夹山河，分入峄芙蓉湖。镇：长江、罗滕。青驼寺巡司。杨家庄、徐公店二驿。府属沿海墩台二十有八。郯城冲，繁，难。府东南百二十里。东北：羽山、苍山。沭河自兰山再入，迳城东北，右得墨河故渎焉，环城南入宿迁。又南，迳马陵山，西至红花埠，又西，白马河入迳城西，并入江苏宿迁。又西，沂水入，入邳州。又西支津武水入，又西，芦塘河入，合燕子河，右歧为鸭蛋河，入邳。正渠又南与武水仍入之。大兴镇，通判驻。旧置沂郯海赣同知，乾隆三十八年改。又磨山有废巡司。红花埠驿。道平、解村废驿。费简。府西北九十里。西北：蒙山。西南：南城。西北：聪山，浚水出，即地理志“南武阳冠石山治水”，应劭曰“武水南迳古颛臾”。右纳小淮水，一曰小沂，又东南迳万松山，右合祊水，至钟山。左合洪塔、蒙阳、红衣诸河。东南：旗山，东泇出。西南：抱犊崮。南：大沭崮，涑水出，西泇水出，并入兰山。镇：毛阳。关阳、平邑二巡司。莒州简。府东北九十里。雍正二年直隶。十三年降削所领沂水、日照、蒙阴。北：七宝山。东：观山、卢山。南：焦原。西：浮丘，有莒子墓，或误浮来。有寺曰定林，因譌为二山。西北：洛山。水经注濰水导源濰山，东南迳屋山，汉箕县故城。今合南源瓦屋山水，折东北，迳仲固山，右合析泉水。其东浯水，地理志、说文，出灵门壶山，迳汉姑幕故城，并入诸城。其西沭水，自沂水入，合华洛、袁公水，侧城东南，左纳鹤水、浔水，右合黄华水、马沟河，至道口入兰山。东南：石河，地理志夜头水，入日照。其西柘汪、硃汪、青口三河入，并入江苏赣榆，达于海。葛陂水，堙。十字路镇。石埠集有巡司。沂水冲，繁。府东北百二十里。西：龙山。西南：灵山。东：峨。西北：雹山。北：沂山。其连麓大弁，沭水出，东南迳杨家城子注邳乡南。左合大小岘、箕山水，迳孟母墓。莒西北，沂水自蒙阴入，左合螳螂河，东南迳盖故城，水经注左合连绵、浮来、小沂水，至城西北，左纳雪山、英山河，右合闾山、时密水，至河阳集，右纳东汶水，入兰山。其西蒙山河，自蒙阴入，复分支入费。县丞驻东里店。垛庄巡司，又驿。蒙阴冲。府西北二百里。南：蒙山。东北：卢崮、具山。西北：敖山。北：两县。沂水三源，郑氏主中源，出沂山，班氏主东源，出临乐山，桑氏主西源，出艾山，迳龙洞山而合，东入沂水。其北鲁山，螳螂水出。西南：五女山，桑泉水出，屈北迳城南，左会巨围、堂阜，右髇崮水，又东，俗曰汶河，右合桃墟河，古蒙阴水，迳铁城东北，卢川水会金星梓水，再错沂水复入，合著善河，自左注之，又东南入沂水。黑龙寨。紫金关有巡司。日照简。府东二百四十里。西北：昆山。西南：矮岐。北：会稽、白石。南：观山、堙台。海，东南五十里。东北自诸城以南为石臼口，纳潮河。又南，夹仓口，傅甿河合伐庄河、固河入。又南，涛雒口、涨雒口、岚头山口。折西为狄水口，纳石河。故安东卫在焉，有巡司。西有浔水，水经注“出巨公山”，俗黄墩河，其北鹤水，并西入莒。北有濰水，自莒错入，东入诸城，洪陵河从之。镇三：涛洛、夹仓、石臼。巨峰寨。
　　曹州府：繁，疲，难。隶兗沂曹济道。总兵驻。初沿明制，为兗州属州。雍正二年直隶，仍领县二。八年，钜野、嘉祥自兗割隶。十三年为府，置附郭。降濮并所领县三，又割兗之单、城武、郓城来属；而嘉祥还旧隶。东北距省治
　　五百八十五里。广百九十五里，袤二百八十里。北极高三十五度二十分。京师偏西五十一分。领州一，县十。菏泽繁，疲，难。倚。黄河自直隶开州入，其南瓠子故道。水经注，东至济阴句阳为新沟。城南：灉河。又南：北渠、河。水经注，北东北迳煮枣城南、冤朐北、莒都南。冤水，今大祢沟。有沙土集巡司。单繁，疲，难。府南一百五十里。明洪武二年降单州为县，属济宁。十八年改属兗州。雍正十三年改隶。东：栖霞山。西南：大陵山。南：黄河，自河南仪封县界流入县南，东流入江南砀山县界。东：古淶河流入金乡县，湮。钜野繁，疲，难。府东一百四十里。明洪武初，县属济宁。十八年属兗州府济宁州。雍正二年分属济宁州。八年改隶。东南：高平山，山出蜂石，石片上结成形，有酷肖者。其东北：白马山。东南：独山、麟山。钜野泽在县北五里，亦曰巨泽，济水故渎所入也。元末为沙水所决，遂涸。东北：运河。东南：会通河。西南有故黄河，堙。有通济闸闸官。郓城简。府东北一百二十里。明洪武十八年属兗州府济宁州。雍正二年分属济宁州。八年属兗州府。十三年改隶。东北：独孤山。东：金线岭。黄河东北流，迳郓城西二十五里，有黄河故道。灉河自直隶东明县流入，东北经郓城，西南入寿张县界。古济二水合流，北迳郓城，南流入东平州界。城武简。府东南一百十里。明洪武四年属济宁府，寻改属兗州府，以城武为武成。雍正十三年改隶。明正德十四年，县城圮于黄河，后河决多在城武。南有黄河故道，后堙。黄水自河南考城县流入，东迳城武县，南入江南丰县界。城武东北有黄水枝沟。曹繁，疲，难。府东南四十里。东：青山。东南：景山。北：曹南山，即禹贡陶丘。古氾水出，与南、古黄河、贾鲁河并堙，今惟南泡水河，首河南商丘界，东南至青涸集，歧为淶河，又八里河，入单，而西北柳林沙及南堤、夏月湖、白花诸河并淤。安陵、盘石镇。县丞驻刘家口。定陶简。府东南四十里。东：菏泽，古南、北汇焉。菏水出西陶丘西南七里，南今南渠，中渠今氾故道，迳仿山，北合北渠为潴水河，并入钜野，南渠之南柳河，沙河并自曹入，入城武，并涸。濮州繁，疲，难。府北百二十里。雍正八年直隶，领范、观城、朝城。十三年降，所领削。东：古濮水，堙。西南：黄河。北：金堤河。并自直隶开州入，东北入范。东南：赵王河，古灉水，自钜野入，入郓城。古清河即水，今黄河即魏河，实濮渠，亦北，其所合西无名洪河，亦堙。有瓠河镇。范简。府东北百六十里。范水，堙。西南：黄河，自濮入。水经注“迳范秦亭西”，春秋筑台于秦。又东迳委粟津，其金堤入迳城南，并入阳穀。镇：安定。观城简。府北百七十里。南北引河，首直隶清丰界，迳城东，分入朝城，涸。夹堤河，首县西马陵堤下古龙潭，入杜家河，东北至樱桃园入范，下至朝城入漯。沙河首角四池，北迳马厂入朝城，下至莘入漯。浮河自直隶开州入，至朝城入河，堙。有武乡镇。朝城简。府北二百十里。古漯水，亦武水故道，自西南杨家陂迳雁翎铺入阳穀，合夹堤河、石人陂水，入莘合沙河，下至聊城入运，堙。南北引河旧自观城入，夹城东西，分入阳穀、莘。马颊自直隶元城入，此唐笃马，非禹迹也，东北入莘，下至堂邑入运，并涸。
　　济宁直隶州：冲，繁，难。隶兗沂曹济道。运河道驻。明，兗州属州。雍正二年直隶，仍领嘉祥、钜野、郓城。八年仍降属兗州。乾隆四十一年复，割汶上、鱼台并嘉祥来隶。寻以嘉祥易汶上。东北距省治百八十里。广百四十里，袤百八十里。北极高三十五度三十三分。京师偏东二十八分。领县三。南：承注山。西南：缙云。西北：运河，自嘉祥入，左受蜀山湖、马场湖，府、洸二河自滋阳分入汇焉。迳城南，又东南迳南阳湖，左纳泗水，入鱼台。泗复歧为新泗，错邹复入，合白马河。西：赵王河，自嘉祥入，东南迳王贵屯桥为牛头河，又合长澹，纳蔡河，并入鱼台。赵王，古黄河北，长澹，河水南。有鲁桥镇。金乡简。府西南百里。明属兗州。乾隆四十五年来隶。金乡山，西北三十七里，隶钜野阳山。西：万福河，自钜野入，右会西沟，屈东北，左合柳林河，又东迳苏家桥，右通淶河自单入，合东沟，并东入鱼台。左通蔡河自嘉祥入，入州。柳林，古菏水，即也。嘉祥简。府西五十里。城南：澹台山。东南：武翟。西南：遂山。东北：南旺湖，运河自汶上入迳之，入州两蹑焉。其赵王河入西北迳万善桥，左合牛头河。西南：南清河自钜野入，左合姚河，至城南为澹台河，东南并入州。其金山河入为蔡河，东入金乡，涸。鱼台冲，繁，难。府南百十里。东北：黄山、平山、独山。有湖一，曰南阳。运河自州入，左合新河，受之。牛头河入。西北，淶河、柳林河，自金乡入，合为新开河来会。又东南，并入滕。而牛头支津南入后，又有东支、西支河，自丰入焉。南阳镇。河桥水驿。
　　登州府：冲，繁。总兵驻。登莱青胶道；今徙烟台。明，领州一，县七。雍正十三年，裁所辖四卫，置荣成、海阳。西南距省治九百二十里。广五百六十里，袤三百五十里。北极高三十七度四十八分。京师偏东四度三十六分。领州一，县九。蓬莱冲，繁。倚。东：硃高山、九日。东南：羽山、龙山、金果、马山、丘山。府治三面环海，运舶驶焉。西北自黄迤东为栾家口、西山口，又东丹崖山，古蓬莱岛，水城环之，黑水入。又东抹直口，沙河入。湾子口，安香河入。迤东南解宋营口、平暢口，至福山界，时家河从之。西南：崮山河入黄。其栾家口西北：大黑山岛、北沙河岛，东北：长山岛，南北隍城岛。有驿。黄繁。府西南六十里。黄山，南二十里。又南，石城。东南：莱山、掇芝。西南：卢山。北、西际海，西自招远迤东北，界首河、隋家甿河入，至龙口，纳吕家甿河。其西，母屺岛。又东，纳颍门及南栾河。其外，依岛、桑岛。又东，黄河营口，纳榆林及庄头河，至蓬莱界。马停镇。黄山馆巡司。龙山、黄山馆二驿。福山冲，繁。府东少南二百三十里。福山，西北五里。又西北，磁山，古牟山。东南：蛤蠦。西南：迷鸡、青石。海，北十馀里。自蓬莱迤东为八角口、浮澜口，其时家河又东，古县河入，至县北，纳清洋及大姑、道平河。之罘岛即转附。又东，烟台，明奇山所，今东海关，同治二年，登莱青道徙驻。奇山所巡司，孙夼镇废司。商埠。栖霞简。府东南百五十里。西北：艾山。北：白山。东：岠嵎，即书嵎夷，地理志“矱有居上山，声洋、丹水所出”。今灵山，丹今清阳，西迳翠屏山，屈东北，左纳清涟水。其东大姑河自莱阳入，右会安濬河从之，入福山。声洋今杨攕河，南迳釜甑山，会西源郭落山水。其西方山，县河出，左会观里河，其东蛇窝河、陶漳河，并南入莱阳。西北：榆林河，入黄。招远简。府西南百四十四里。东北：罗山。颍门河出云屯。西南：齐山。北：乌喙城。东：滚泉。西北际海，自掖迤东，万盛河入。又东，东良河口，界河入，至黄界，其东徐家甿，颍门及南栾河并从之。其南：会仙山，大沽河亦古冶水，入莱阳。西南：万岁河，入掖。莱阳冲，繁。府南二百五十里。地理志“长广有莱山”，今旌旗北三十里。东南：昌山。西：长清。东：仓山、福阜。西南：高丽。东北：三螺，大姑河出，入栖霞。南际海，西南自即墨迤东为五龙口。东北：陶漳河，自栖霞入，至城东南，右会杨攕、蛇窝、观里河，又南，右合九里，左会昌水河，为五龙河，山以氏焉。折东南，迳浮山入之，东至海阳界。西北：大沽河，自招远入，右合夼里河，左合平南、东良河，西南分流，其东吴姑河，其西小沽自掖缘界并入即墨。县丞驻姜山集。宁海州冲，繁。府东少南二百六十里。顺治十六年省宁海卫入之。东：卢山、九佛。东南：大昆仑。西南：铁官。东北：金山。南北际海。西北有福山；迤东为龙门港口，辛安、七里河入。其外栲栳岛。又东，戏山口，沁水河入，至小河口，龙泉河入，至文登界。西南自海阳迤东为浪暖废口，黄垒河入，亦至文登界。西南：安濬河，入栖霞。氵厥港、夏村局河并入海阳。汤泉镇。文登冲，繁。府东南三百三十里。雍正十二年省威海、靖海二卫入之。城东：文登山。西：紫金、绿山。东南：斥山、石门、牛仙。西南：马鞍、岊山。南北际海，西北自宁海迤东为鹿门口，羊亭河入。又东，楮岛。其内，威海卫。卫东，刘公岛。折南至荣成界，招阜河从之。西南自宁海迤东为姚山口，木渚河汇送驾、古桥诸河入。古桥合小河，古昌水，汉故昌阳在焉。又东，望海口，高村河入。其南，靖海卫。卫北，铁槎山。其西，五垒岛。其东南，苏门岛。东北，延真、琵琶岛。温泉镇。文登营。威海、靖海二巡司。荣成简。府东四百六十里。明洪武置成山卫及寻山所。顺治十二年，所省入。雍正十二年改置。成山，东三十里。其麓召石，即朝鳷。南：龙山。西南：浔山。三面际海，北自文登而东为渤海青岛，纳柘埠河，不夜河亦入焉。有鸡鸣岛。又北，东海驴岛，为龙口、崖口。迤西南，荣盛澳。西南：寻山所，纳沽河为卸口。又西南，宁津所。其南，镆铘岛，至文登界。盐滩石岛巡司。租界。海阳简。府东南二百二十里。明洪武三十一年置大嵩卫及海洋所。顺治十二年省入。雍正十二年改置。东：岠嵎山。西：昌山，北：嵩山、林寺。西北：观山。海，城南二里，自莱阳而东为沙家口，白沙河入。有鲁岛、牙岛。又东，纪甿河入。有泥岛、土阜岛。至城南，为老龙头，纳氵厥港河入，为刘格庄河。其东，草岛嘴。其南，千里岛。又东北，大小竹岛、小青岛。乳山口纳夏村河、局河。又东，绵花岛。又东北，宫家岛、腰岛，至宁海界。西北：观山，古观水出，俗废。发城河，今入莱阳。行村寨有巡司。
　　莱州府：冲，繁。旧隶登莱青胶道。明，领州二，县五。光绪三十一年，胶直隶，割高密、即墨。西距省治六百八十里。广二百九十里，袤四百三十里。北极高三十七度十分。京师偏东三度四十二分。领州一，县三。掖冲，繁。倚。掖山，东二十里，今大基，掖水出，迳城南，合三里河。又二十里，崮山。西北：斧山。府北际海，西北自昌邑迤东为海沧口，其胶莱北河入，有土山，迤东浞河入，古过国在焉。又东，白沙、英村、果村河、掖水、淇水、苏郭河入。又东，太平湾口，龙王河入。有小石岛。其西，芙蓉岛、古傅岩。其东，三山岛口，纳万岁河。其西岸，万里沙。又东，硃桥河入，至招远界。地理志“曲城阳丘山，冶水出”。左传尤水即小姑。其西，硃东河，并入平度。沙丘城。海沧镇。县丞驻硃桥。柴胡、沧海二废司。飞霜驿。平度州简。府南百里。雍正十二年削所领濰、昌邑。东：六曲山。北：公沙、天柱、大泽。明堂，白沙河出，南迳鱼脊山，至分水口，东为胶莱南河，左合云河、落药河，入州。东北：小沽河，自掖缘界合硃东河，墨水从之。西为胶莱北河，缘界合现河、龙王、韩村、药石河，西北入掖。二镇：亭口、灰埠，州同驻，又驿。濰冲，繁，难。府南少西二百五十里。西南：程符山。西：黑山。海，北百里，自寿光而东，尧丹河入。其桂河入，会大于、白狼，及孝义河入。又东至昌邑界。东南：塔山，溉水出。又东，寒浞河、瀑沙、浮塘、张固河。又东，濰水，自安丘缘界，左合汶河，并入昌邑。固底镇巡司。古亭驿。昌邑冲，繁。府南百十里。城东：东山。南：陆山。海，北五十里，自濰而东，其寒浞、瀑沙、浮塘、张固四河并入焉。又东，安丘、濰水入。又东，胶莱北河自平度缘界，迳密阜。其西，汉故下密密乡在焉。又北，迳狗冢山，合媒河入，至平度界。夏店驿。铁路。
　　青州府：冲，繁，难。登莱青胶道治所。副都统驻。领安东卫，州一，县十三。雍正中，莒直隶，割蒙阴、沂水、日照，寻降并属沂，增置博山。乾隆七年卫省。西距省治三百三十里。广二百七十五里，袤三百九十里。北极高三十六度四十五分。京师偏东二度十二分。领县十一。益都冲，繁，难。倚。东：箕山。西：金山。西北：尧山。西南：淄水自博山入，右合仁河，东北迳稷山，其西时水，并入临淄。又西，涝淄河，入新城。西南：石膏山，与城南云门并，即逢山。水经注“洋水出其东南，入临朐”者。石沟水亦曰石膏，其东北贯城者曰南阳水，右合建德水，东南巨洋水，今洱河，自临朐入合之。折东北，右纳康浪水、洗耳河、尧水，其西跃龙河，地理志“为山，浊水出”，俗北阳河，迳高柳村，并入寿光。县丞驻金岭镇。青社驿。博山简。府西南百八十里。明兵备副使治所。雍正二年改置，割淄、莱地益之。博山东南五十里，岳阳城。东：荆山。西南：原山；长城岭，陇水出，水经注“古袁水”，合白洋河，北迳城西，合倒流泉、沙沟河入淄川。南有淄河，自莱芜入，东迳石马山、莱芜谷，迤北，右合泉河，圣水，出金鸡山口，入益都镇。临淄简。府西北五十五里。西南：弇中峪。西：葵丘。南有淄水自益都入，水经注，迳牛山西，其北营丘，东得天齐水口，又北迳管仲墓，至城东，迳雪宫西高敬仲墓东入乐安。西南：时水自益都分入而合，北迳杜山，右合澅水及系水、京水，又北折西，一曰乌河，即乾时，入新城。西北：渑水，亦汉溱，分入乐安、博兴。周礼“其浸菑时”。东南：鼎足山，地理志“菟头，女水出”，北迳故酅亭，伏，至汉东安平故城复出。博兴简。府西北百十里。西南：小清河、支脉沟自高苑入，并淤。今自马踏湖纳新城涝淄水，左得小清故道，故亦曰小清河。又东为会城泊，水经注“平州坑右纳汉溱”，即渑水，出为预备河，并入乐安。冶城河，堙。有纯化镇。高苑简。府西北百五十里。南有小清河，自新城入，至军张闸，右得故道，左为支脉沟，俗岔河，东入博兴。田镇，横所居。乐安冲，繁。府北少东九十里。海，东北百三十里，自利津迤东南为淄河口，有小清、支脉沟自博兴入之。一故道至寿光界，今小清入。西北其富民河亦入焉，右会淄水，缘其界，其女水入，分流折东并入之。西南：渑水自临淄错入，亦仍入之。乐安、高家港镇。塘头寨。寿光冲，繁，难。府东北六十里。海，东北百四十里，自乐安迤东南为淄河门。西南，清水泊，古钜定，有盐城，汇益都跃龙、王钦、北阳河，临淄女水、小清古渎。又东南，洱河口水，南自益都入，迳剧故城，古纪国，又北迳黑家泊，又东南至濰。东南：尧河，亦自益都入，迳故乐城。南丹河自昌乐入，迳斟灌国。其桂河入，迳故乐望。广陵、侯镇。临朐简。府南少东四十五里。朐山，东二里。西：逢山。东南：大弁。西南：八旗、嵩山、大岘。其关一，曰穆陵，有巡司。地理志，硃虚东泰山，今沂山，汶水出其东，东北左合英山水，入安丘。其北虚水、西丹水并从之。巨洋水出其西北，迳月明崖，右合龙门、南丹，左略逯、冶泉，迳城东，又北迳委粟山，左纳石膏水，入益都。其东康浪水、洗耳河、尧水从之。安丘繁，难。府东南百六十里。安丘山，西南十五里，即今牟山，所谓牟娄，古牟夷国。又西南：刘山、峿山、书院。东北：担山。南有峿水，自莒入，左合淇河、雹泉河，东入诸城。东南：濰水，自诸城入，迳砺阜山，左合小峿水，侧有盖公山，又北缘昌邑界复入，迳岞山入濰。汶水西自临朐入，左合金山，右合牛沭山水，水经注“东北迳汉故郚城北、管宁冢东、孙嵩墓东、柴阜山西”，今右合灵水，又侧城东北迳汉故淳于，从之。镇：李丈。景芝，县丞驻。昌乐冲，繁。府东七十里。东：弧山。南：乔山。东南：丛角，小汶河出，入安丘。塔山，水经注覆甑，溉水出。其西，孝义河。西南：擂鼓，白狼河出，东迳后魏故营陵。东南：方山，虞河出。并入濰。其北麓，桂河出，其西麓，东丹水出，西丹水自朐来入会，迳北郝集，丹硃墓在焉。其西：尧水，自益都缘界，并北入寿光。丹河镇。铁路。诸城冲，繁，难。府东南二百八十里。东南：琅邪山、云母、烽火。南：黄山。西南：马耳；九仙山，潮河出，会北源石河峪水，迳故梁乡，入日照，达于海。海又东为宋家河口，距城百二十里，黄山河入。又东，徐家港，纪里河纳白马河入。又东，崔家溜口，东南横河东源自胶入，会西源入。其外，沐官岛。又东，鸭岛。迤北，斋堂岛。又北，龙潭口；琅邪台在焉。至莒界，濰水入。西南：涓水，纳白纳河，自其右注之，左纳西商沟河。又东迳白玉山，右合扶淇水，至城北。折北，右合卢水，地理志“横故山，久台出”。密水，迳巴山入高密。其东五龙河，其西长干沟，又西浯水自安丘入，迳汉故平昌，合荆水，并从之。信阳、龙湾、普庆、芝盘镇。南信巡司。药沟驿。
　　胶州直隶州：冲，繁，难。明，莱州，领县二。雍正中降，省灵山卫入之。光绪三十一年直隶。西距省治百里。仍所领。南：艾山、珠山、崆峒。东暨南际海，自即墨迤西南为麻湾口。北有胶莱南河，自平度入，西南胶河自诸城入，右合西源望荡山水，迳汉故祝兹，错复入，迳金梁乡镇，汉祓侯国，即东黔陬城。又迳西黔陬，左合周阳河，错高密，合张奴水复入，迳都泺。又东南，右合碧沟，至夹河套，左会沽河。又南守风湾、云溪河、洋水，又南黄山岛、淮子口，迤西薛家岛、灵山岛。其北岸灵山卫，卫北徐山，又西柴湖荡口、湘子门口，至诸城界麻湾、女姑口，外为胶州湾。光绪二十三年德人租之。镇：古镇、逢猛。夏河寨。灵山巡司。铁路。高密简。府西南一百二十里。南：王子山。胶河自州入，右合张奴水，迳都泺仍入之。北：胶莱北河自平度缘界。纳五龙河仍入之。侧有百脉湖，涸。西南：濰水自诸城入，左合张洋河，左长干沟，又西北迳砺阜，郑康成墓在焉。左纳浯水，入安丘。铁路。即墨冲，繁。府东南二百五十里。东南：不其山、劳山。西南：天室。西：高鞍。东及南际海，东北自莱阳入，为周甿口。其内鼇山废卫。迤东南，栲栳岛。巡司二。又南，田横岛、峗山口。又西，女姑口汇海口，远西河入。其外胶澳。又西，赤岛。西南：青岛，至州界。北：孟沙河入平度注姑河。姑河复缘界入州，流浩河从之。

　　志三十七  地理九
　　△河南
　　河南：禹贡豫及冀、扬三州之域。明置河南布政使司。清初为河南省，置巡抚。雍正二年，升陈、许、禹、郑、陕、光六州为直隶州。十二年，升陈、许为府，郑、禹仍属州。乾隆九年，许复直隶。光绪末，郑复直隶。宣统初，淅川直隶。领府九，直隶州五，直隶一，州五，县九十六。东至江苏萧县；六百五里。西至陕西潼关县；一千三十里。南至湖北黄陂县；一千一十里。北至直隶磁州。五百八十里。广千六百三十里，袤千三百九十里。宣统三年，编户四百六十六万一千五百六十六，口二千六百八十九万四千九百四十五。其名山：嵩高、三崤、熊耳、太行。其大川：河水、淮、汴、洛、颍、汝、白、丹、卫、漳。其铁路：京汉，开郑，道泽。其电线：东北达济南、京师；西，长安。
　　开封府：冲，繁，疲，难。巡抚，布政、提学、提法司，盐、粮、开归陈许郑、兵备、巡警、劝业道驻。明洪武元年，以元汴梁路改。清初，河南省治，仍领州四，县三十。雍正二年，陈、许、郑、禹直隶，割县十四隶之。延津、原武属卫辉、怀庆。乾隆中，禹及密、新郑还隶；河阴省；阳武、封丘属怀庆、卫辉；仪封为，后亦省。北至京师千五百八十里。广三百七十里，袤三百六十里。北极高三十四度五十一分。京师偏西一度五十五分。领州一，县十一。祥符冲，繁，难。倚。城东北隅：夷山。东北：赤冈。河水自元至元中始，尽历府境，自中牟缘封丘界，迳黑冈、柳园口入，东入陈留。其贾鲁河入，迳硃仙镇入尉氏，即蔡故渎，上游一曰沙水。水经注渠水实鸿沟，而浚水堙。其惠济河入，迳府治南，亦入陈留。宋都四渠及五丈、白沟河亦堙。吹台，县丞驻。陈桥镇。大梁驿。郑汴铁路。陈留冲。府东少南五十里。东北：潘冈。河水自祥符入，迳小黄故城北，又东入兰仪。北：惠济河，自祥符入，迳城北，水经注“沙水迳牛首亭东，鲁渠出焉”者。其东，桃河、古涣水，又东，睢水，并汴支津，东南入杞，观省陂在焉。县驿一。杞冲，繁，难。府东百里。西北：惠济河自陈留入。水经注“迳阳乐城南、鸣雁亭北”。睢水亦自陈留入，迳高阳城，合桃河为横河，实古澮水，并东南入睢。西南：青冈。河自通许缘界入太康。河水旧迳县北，故有汉堤、隋堤，自大梁至灌口，即老鹳河也。雍丘驿。通许简。府东南九十里。吴召冈、李大冈诸冈绵亘县境，河流环之。东南：青冈。河出县西北，下流为燕城河，入太康。北：双沟，蔡故渠。水经注“沙水迳裘氏亭西，澹台子羽冢东”者，半截河出焉，西南入尉氏。县驿一。尉氏冲。府西南九十里。城内：尉缭子台。东：锦被冈。西南：三亭冈。城南：五凤山。东北：贾鲁河自祥符入，右合康沟及大沟新河。水经注“长明沟迳向城北、尉氏故城南，三分”者。至白潭镇，左纳半截河，东南入扶沟。县驿一。洧川简。府西南百五十里。东：东里。东南：赤坂冈。西：双洎河，即洧水，自长葛入，左合蛰龙复受清河、大沼水，迳新汲故城考升庙北，大隧涧在焉，迤东入鄢陵。县驿一。鄢陵难。府西南百九十里。北：彭祖冈。东北：彪冈。双洎河自洧川入，迳彭祖冈，东南入扶沟。南：艾城河自临颍缘界，右会石梁为流颍河，迳陶城入西华。城南：文水，又南，三道河，达太丘城。县驿一。中牟冲，繁。府西七十里。北：牟山。西南：马陵。西北：圃田泽。河水自郑入，迳杨桥口，又东，黄练集。贾鲁河入，合龙须沟，隋志郑水。又东，右合鸭陂水，至县西。乾隆六年濬为惠济河。正渠又东迳官渡城，又东南，右合粪陂，古末水，丈八沟，焦城在焉，古清池水，并入祥符。自周定王五年河南徙，邑沮洳。明万历中，令陈幼学濬渠百九十有六。县境濒河，有管河上汛县丞、下汛县丞驻。曲遇聚、白沙、东张、杨桥四镇。城驿一。郑汴铁路。兰封冲，繁。府东北九十里。明，兰阳。道光四年改兰仪。同治二年省仪封入。宣统元年复讳改。东北：黄陵冈。西北：河水自陈留入，旧入考城。咸丰五年决铜瓦厢，改东北迳龙门口入直隶长垣。旧贾鲁七河堙。阳封，管河县丞驻。管城驿。禹州冲，繁。府西南二百九十里。明初钧州，后改。雍正二年升，十二年降属许州府。乾隆六年还隶。北：大騩山。西南：九山。西北：荆山，小洪河出，入长葛；崆峒、铁母。颍水自登封入，迳康城阳关聚，左合书堂麻地川。右涌水，迳城南，一曰褚河，入襄城，其西土炉河，下流并达之。水经注“故渎迳三封山，有嵎水”。今泉二：上棘、小韩。清颍一驿。密简。府南二百八十里。清初自禹来隶。雍正二年复属禹。乾隆六年复。南：密岵山。西北：开阳。东南：洧水，源出登封马岭，东北流，迳县东南，绥水注之。又东流，溱水注之。又东入新郑。东南：大騩山，潩水出，其玉女陂从之。东北：圣水峪，圣水出，入郑郐城。县驿一。新郑冲。府西二百里。清初自禹来隶。雍正二年复属禹。乾隆六年复。东南：大騩。潩水自密出山，迳风后顶，又东南，迳陉山入长葛。其北，洧水自密会溱入，曰双洎河，至城南为洧渊，又东南，迳土城，左合黄水，右梨园河，亦入长葛，梅从之。水经注“长明沟水出苑陵故城西北，东即古制泽、西琐泽，合龙渊泉、白雁陂”者。永新、郭店二驿。郑汴铁路。
　　归德府：冲，繁，难。隶开归陈许郑道。总兵驻。西距省治二百八十里。广四百七十里，袤三百二十里。北极高三十四度三十二分。京师偏西三十五分。沿明制，领州一，县八。商丘冲，繁，难。倚。商丘，城西南三里。又城南四十里，穀丘。河水自宋开宝四年至康熙四年决入郡境者以十数，府治与为转徙，南北不恆。咸丰五年后，故道淤。丰乐河出焉，东南入夏邑。古汴水一曰护水，其支津澮河，即睢水上源，湮。今首县西北，俗名沙河，歧为三。北岔入永城。正渠及南岔，与其支苞河、其西陈两河，自宁陵入，右合沙家洼、冀家河，左合古宋河，并入安徽亳州。沙为马尚，南岔为武家，而陈两为清河。大蒙，古景亳。小蒙侧有漆沟、孟诸泽。济阳、葛驿二镇。县驿一。宁陵冲。府西六十里。西：甘露岭。东北：河水故道，淤。其自睢入西南者曰张公河，迳汉已吾故城东入柘城。西北：陈梁沙河，俗名陈两河。长安一镇。宁城一驿。鹿邑繁，疲，难。府南百二十里。故城，县西，古鸣鹿，县丞驻。东：阴灵山、隐山。西南：横岭。西北：惠济河自柘城入，迳贾滩南。涡水自太康入，错淮宁复入。南：清水河，涡支津，旧自淮宁入，今首虞诩墓北，迳汇城东南，为练沟，并入安徽亳州。其清水，南出偃王陂者，茨刺河，右合瀖水，会西明河。水经注“自陈城百尺沟东迳宁平故城南”者，入太和，东明河亦入之。谷阳一镇。县驿一。夏邑冲，难。府东百二十里。清河自虞城入。左合横河。西北：丰乐河自商丘入，为响河，及虬龙河、歧河，并东南入永城。分防夏商永、县丞驻。会亭一驿。永城冲，繁，难。府东南百八十里。北：砀山。巴清河即减水沟，自夏邑入，东南入江苏萧县。东洪沟，自萧入，仍从之。响河迳太丘故城，合虬龙沟、歧河，为巴沟河，迳城北，东南入安徽宿州。南：澮河自商丘入，迳建平、酂、费故城北，右合北岔沙河。又东，包河自安徽亳州入，并从之。新兴、保安二镇。太丘一驿。虞城冲，繁。府东北七十里。东北：柱冈、黎丘。河水故道自商丘入，东入江苏砀山，即古汴渠。水经注“迳周坞侧”者，横河出焉。南惠民沟，并入夏邑。治平一镇。石榴堌一驿。睢州冲，繁。府西百里。城西：骆驼冈。北：黄河故道自考城入。明嘉靖十九年决野鸡冈，南流者为张弓河，入宁陵。西：惠济河自杞入，左合横河，即擅其故道，东南入柘城。横即睢，睢即涣。水经注“迳承匡城，又东迳襄邑故城南”者。归化、重华二镇。五桥集，州判驻。葵丘一驿。考城简。府西北百二十里。乾隆四十九年改隶卫辉。光绪元年复。南：葛冈。河水故道旧自兰封入，东入山东曹县。咸丰五年北徙。旧有戴水，并堙。斜城、葵丘有驿。柘城简。府西南九十里。城东北隅：廓山。河水故道二。西北：惠济河自睢入，迳心闷寺，水经注“睢水历傿县北”者，旧纳涡支津。北：张弓河自宁陵入，迳牛斗城，会于东南砖桥，东南入鹿邑。又东刘家河，古谷水，即涣水，水经注“迳鄫城北”者。又古泓水，县西，并堙。八桥一镇。县驿一。
　　陈州府：繁，难。隶开归陈许郑道。清初沿明制，为开封属州，领县四。雍正二年，升直隶州。十二年，升府，并割太康、扶沟来隶，增附郭。西北距省治三百里。广一百九十里，袤二百十五里。北极高三十度四十七分。京师偏西一度二十六分。领县七。淮宁繁，疲，难。倚。明省宛丘入州。雍正十二年，析改为府治。西北：西铭山、杏冈。北：鞍子岭，西明河出，迳汉新平故城北。东北：涡水自太康入，并入鹿邑。西南：沙河自商水缘界会贾鲁河入，迳赵牛口，纳柳涉河，迳新站集，又东南，左纳西蔡河，又东南入项城。汾河自商水流入县西南，又东入项城。东南：东蔡河，入沈丘。周家口在县西南，贾鲁河、沙河交汇于此。县驿一。商水简。府西南七十里。西北：沙河，古渡水，自西华入，迳邓城，又东，右会颍水，迳丛台，至周家口。南绾汝、蔡，北毂陈、汴，通判驻。左会贾鲁河，迳灌溉城、颍歧渡，缘淮宁界入之。西有汾河，旧自西华入，迳扶苏城，左合枯河，东迳范台，右纳界沟河，入淮宁。谷阳一镇。县驿一。西华难。府西北百八十里。南：宜山。西：庙陵冈。西南：沙河自郾城入，东迳小陶、夏亭城入商水。渚河即颍，右合土炉河，又东北，左纳其支津流颍为合河口，迳丛桑村，又东，左纳大浪沟从之。西南：洪河，自上蔡错入，仍入之。又贾鲁河，西北自扶沟入，迳护当城，侧城东南入淮宁。柳涉河源自县东，东南入淮宁。常社一镇。县驿一。项城简。府南百二十里。河水故道即今沙河，自淮宁入，迳公路城入沈丘。汾河西北入，迳后魏平乡诸陂，水经注“迳南顿故城南”者。西有泥河，即蔡河，自上蔡入，错汝南复入，迳石桥，并东入沈丘。县驿一。沈丘难。府东南百三十里。北：大沙河自项城入，左纳东蔡河，迳其北。汾河入为小沙，左右合谷河、泥河，迳城南，入安徽太和。纸店一镇。县驿一。太康繁，疲，难。府北五十里。北：石山。东北：长白。西北：青冈。河自通许入，为燕城河，涡水冒为源，汇白洋诸沟，迳城南，又东南，左合河水故渠，迳马厂集入鹿邑。槐店，县丞驻。崔桥一镇。县驿一。扶沟简。府西北百二十里。西北：雕陵冈。贾鲁河自尉氏入，至张单口，左会双洎河，水经注“洧水迳桐丘城西”，其孟亭故道堙。所谓小扶亭、洧沟，县氏焉。侧城东南，迳大扶城，古涡水出焉。又东南入西华。其西，文水河自鄢陵入，右合三道河，为大浪沟，迳鸭冈，洧西南故道迳新汲故城西、匡城南，左迤为鸭子陂者亦入之。白亭、洧阳、固城、吕潭四镇。县驿一。
　　许州直隶州：冲，繁。隶开归陈许郑道。清初沿明制，为开封属州。雍正二年升，仍所领。十二年为府。乾隆六年复。东北距省治二百五十里。广九十里，袤百二十里，北极高三十四度五分。京师偏西二度二十五分。领县四。西南：熊耳山。渚河，今颍水，自襄城缘界入，迳颍阳故城，古许国，东南入临颍。其古颍水支津石梁河。西北自禹入，左纳暖泉河，迳城西。又东南，右合椹涧，其东澮河，即潩水，水经注“迳射犬城”，自长葛入，东至秋湖，曰艾城河。其东洧仓城、其西岸亭，并从之。椹涧、石固二镇。县驿一。铁路。临颍冲。府东南六十里。颍水自州入。水经注“迳繁昌故城北”，有锅壅口，东则枣祇河故渎出焉。又东南，迳泽城北，古皋鼬，缘郾城界错西华复入，入西华。其东支津石梁河亦自州入，迳大陵城南、御龙城南，左会艾城河，右合五里河左渎，入鄢陵。西南：土炉河自襄城缘界并达之。繁城一镇。县驿一。襄城冲，繁。府西南九十里。城南：首山。汝水西自郏入，左合汜河，水经注“迳西不羹城南”，右纳湛河、辉河，入舞阳。东北：颍水自禹入，迳汾丘城，缘州界入之。东北：土炉河自禹州入，迳李膺墓、白草原，汇为硃湖潭，一曰扊勒河，左渎入临颍。其南玛瑙河，出县东，东南入郾城。襄城一驿。郾城冲。州东南百二十里。东：召陵冈。城南：陉亭。西北：颍水，自临颍缘界，迳青陵城东入西华。其土炉河入迳襄城时曲栅，右合玛瑙河，出扊勒桥从之。西有沙河，即汝水，自舞阳入，迳道州城，至城南，右合澧河、唐河，曰大溵河。东南歧为洄曲河，迳沱口镇五沟营。其故渠自西平入，左合淤泥河来会，入上蔡。正渠折东北，一曰螺湾河，亦入西华。县驿一。长葛简。府西北五十里。西北：延秀冈。双洎河，即洧水，自新郑入，左合梅河，屈东北入洧川。澮河在县西，上游曰潩水，自新郑入，后河自西注之。又东南，入许州，曰艾城河。暖泉河自禹入，迳城西南隅，东南入州。镇五：董村、石相、和尚桥、会河、后河。县驿一。
　　郑州直隶州：冲，繁，疲，难。隶开归陈许郑道。明属开封。雍正二年升，并割其县四。十二年并还隶。乾隆三十年，省河阴入荥泽。东北距省治百四十里。广五十三里，袤六十五里。北极高三十四度四十九分。京师偏西二度三十四分。领县三。西南：梅山。南：泰山。西北：河水自荥泽入，迳花园口，又东入中牟。须索河入，会京水，东迳衍南、祭城北，右合郑水为沙河，一曰贾鲁河，右合潮河从之。古汴水，禹贡曰灉，春秋曰邲，秦鸿沟，汉蒗荡渠，东流曰官渡水，曰阴沟，曰浚仪渠。管城一驿。京汉，郑洛，郑汴铁路。荥泽冲，繁。州西四十里。乾隆三十年省河阴入为乡，巡司驻。西北：河水自汜水入，迳敖山，又东广武荥泽口，又东入州。西南：索水自荥阳入，迳故城，践土营在焉，右会须水，为须索河，迳平桃城。其京水缘州界从之。广武一驿。郑洛铁路。荥阳冲。州西七十里。东南：嵩渚山，一名大周山，水经注谓之黄堆山。其西有万山、贾峪山、灵源、檀山。诸山皆与中岳联体，而嵩渚为尊。索水，古旃然水，出其麓，转北迳城东。东南：京故城。西：索氏。所谓“楚、汉战荥阳南京索间”，屈折东北入荥泽，须水从之。京水达之。索亭一驿。郑洛铁路。汜水冲，州西百一十里。城北：太和山。东南：五云。西北：河水自巩入，迳成皋县北，即虎牢。春秋北制所谓东虢。侧有黄马关。其南，方山，山海经“浮臝，记水出”，左纳玉仙水，北迳城西入焉。尔雅“水决复入汜”。又东，板渚，入荥泽。县驿一。郑洛铁路。
　　河南府：冲，繁。隶河陕汝道。粮捕、水利通判驻。清初沿明制，领州一，县十三。雍正二年，陕升直隶州。灵宝、阌乡、卢氏先后割属。东距省治三百八十里。广三百六十里，袤五百十五里。北极高三十四度。京师偏西四度二分。洛阳冲，繁，难。倚。城北：北邙山。东南：大石。南：周山。西南：秦山。洛水自宜阳入，右合甘水，至王城西南。涧水，即穀水，自新安入，迳穀城故城东，合孝水、金谷水来会。又东，迳王城南，至城南，瀍水亦自孟津来会。所谓“涧水东、瀍水西，惟洛食”。南有伊水，自伊阳入，右纳江左河，古大狂水，又北，左合土沟、板桥、厌涧，右纳小狂水，古来需水，迳前亭、伊阙口，其左龙门，右香山，左合灵岩寺水，迳右枝津，左枝渠故渎从之。龙门、彭婆、翟庄、白沙四镇。周南一驿。偃师冲。府东少北七十里。古西薄。县西，帝喾及汤所都。城北：北邙山。东南：轘辕。西：首阳。南：缑氏、景山。古阳渠、穀水故道，堙。洛水自洛阳入，伊河注之，又折东北流入巩。伊河亦自洛阳入，迳县西南，又东北注于洛。又合水、刘水、休水、鄩水皆注于洛。府店一镇。首阳一驿。宜阳简。府西南七十里。南：锦屏山、万安城。西南：石墨。西：熊耳。洛水自永宁入，水经注：东合白马谿、昌涧、杜阳涧。又东，左合渠谷、厌梁、黄中涧、禄泉、共、临亭川水，又东迳九曲南，注豪水，右合黑涧、虢水，又东北出散关南，又东，枝渎左出焉，惠水注之，入洛阳。韩城镇，县丞驻。又福昌、三乡二镇。县驿一。新安冲。府西七十里。东南：瞻诸山。西南：郁山。北：慕容山。南：密山。西北：队山。河水自渑池入，迳匡口渡，合畛水。山海经“出青要山”。水经注：彊山俗名彊山水，又东入孟津，横水从之。山海经：正回水出騩山。穀水迳烂柯山，又东迳阙门，合广阳川，右石默谿、宋水，迳城南，又东迳函谷关，东入特坂，右合皁涧、爽慈涧水，入洛阳达之。慈涧即娄涿山。少水出瞻诸山，实乱流合涧水。白石山陂水，古涧水正源，水经注意主山海经，而并列四涧，则郭注误之耳。匡口、杨寺、仓头、石寺、北冶、石井、慈涧、阙门八镇。西关一驿。巩冲。府东北百二十里。周巩伯邑。后东周君居。有轘辕山、九山。东南：天陵，山海经霍山，以其西宋诸陵改焉。南：侯山。西北：萯山。河水自孟津入，为裴峪渡，古小平津，右合鮪水，又东五社津、神尾山。西南：洛水自偃师合休水，迳鄩城、訾城，右合罗水、明谿泉。又东北，黑石渡，右合黄水、康水、石子河，迳城北，右合市河、魏氏河，又东神堤渡，右合任村水，为洛口，亦洛汭，入汜水，石城河从之。黑石渡、青泥、回郭三镇。洛口一驿。孟津简。府东北四十里。城南：邙山。西：柏崖。西北：河水自新安入，合正回水，又东合滽滽水为河清渡，后魏峡石津。又东迳汉平阴，合五曲九水，迳光武陵，至城北。又东，古孟津，迳平县故城北，合浿水，入巩。西南：穀城山，瀍水出，其任岭从之。长泉、旧县、双槐、油房四镇。县驿一。登封简。府东南百十里。北：太室山。汉置嵩高以奉，是为中岳，古外方。其西少室，休水出，合大穴山水入偃师。其西南，大熊，山海经大虘，地理志阳乾。颍水出颍谷，是为右颍，左会中颍、左颍，迳城南，又东，左合少阳谿、五渡水，迳阳城故县南，左合石淙水，古平洛谿，又东南入禹。其北，阳城山，洧水出，东迳阳子台入密。西南：大虘口，狂水出，水经注“西迳纶氏故城南，左与倚薄山水合，八风谿水注之。又西得三交水口，迳缶高山北，与湮水合，又西迳湮阳城南”，入洛阳，来需水从之。县驿一。永宁简。府南百九十里。崤山，县北，汉回谿坂在焉。东北：熊耳。东南：天柱。西南：金门。洛水自卢氏入，左合大沟河。水经注“东迳高门城南，东与高门水合”者。又东，松阳谿水，迳黄亭南，合黄亭谿水。又东得鹈鹕水口，右元沪山水、荀公涧口，迳檀山南，库谷水注之。又迳仆谷亭北，左合北水。又东，侯谷水，迳龙骧城北，左合宜阳北山水，又东，右广由涧水、直谷水，左蠡县西坞水，又东过蠡城县南，右会金门谿水，左合款水，黍良谷水入焉。又东，右太阴谷水、白马谿，又东，左合北谿，入宜阳。昌涧水、杜阳谿水、西度水并从之。县驿一。渑池冲。府西百六十里。东：大媚山。北：韶山、石门。东北：天坛、白石。西北：河水自陕入，为槐耙渡，迳桓王山，合五龙潭，又东，济民渡，合金陵涧，入新安。西南：马头山蹑陕。穀水出穀阳谷，迳土壕，合熊耳北阜水，水经注渑池川。又东迳俱利城，左合羊耳河，至城南，又东，左合北溪，搭泥镇千秋亭，雍谷水、晋水从焉。崤店一镇。南村巡司。义昌、蠡城二驿。嵩难。府西南百六十里。东北：三涂山、鸣泉。北：介立。西北：陆浑。东：惠明。西南：卧云。伊水自卢氏入，迳郭落山北，水经注，左合滽滽水。又东北，南屈为渊潭，右合太阳谷水、鲜水、左蛮水，又东，北历崖口，左合七谷水，迳嵩县南，左合蚤谷水，又东北迳陆浑岭，东，温泉水、焦涧水、明水、洧阳水、马怀穚水，右大戟水，左吴涧水，又东北入伊阳。伊阙前溪水从之。乾隆中，令康基渊濬新故渠二十有一。南：伏牛山，汝水出，其分水岭石柏谷。水经注：东北迳太和城，历长白沙口，狐白谿水注之，东入伊阳。又西北，离山，淯水出，俗名白河，东入南召。旧县镇，巡司驻。县驿一。
　　陕州直隶州：冲，繁。河陕汝道治所。州隶之。清初沿明制，为河南府属州，领县二。雍正二年升。十二年，割卢氏来隶。东距省治六百八十里。广三百三十里，袤五百四十里。北极高三十四度四十六分。京师偏西五度二十分。领县三。东：崤山。南：常烝。西：虢山。河水自灵宝入，合桥头沟、藏龙、青龙涧。水经注：安阳溪及谯水、橐水、崤水汇焉。有太阳津。又东迳城北为茅津渡，又东三门山，过砥柱入渑池，穀水从焉。曲沃、张茅、石壕、上村、乾壕五镇。硖石一驿。灵宝冲，繁。州西六十里。南：秦山。西南：地肺、石城、浮山。东南：岘山、鹿氾。南：女郎。西北：河水自阌乡入，合柏谷水、稠桑河，又东迳函谷关，合宏农涧，古门水。及烛水、田渠水，迳城北，又东合曹水。菑水入州。虢略一镇。桃林一驿。阌乡冲，难。州西北百二十里。南：荆山、秦山。其支阌山，其东皇天原，又西桃原，古桃林，瑕城在焉。河水自陕西潼关入，为风陵渡，迳黄卷坂，合玉溪涧，又合泉鸠涧为浢津渡，又东迳曹公垒，合石姥峪、夸父山水，即湖水，为西关渡，迳城北，又东入灵宝，稠桑河从之。关东一镇。鼎湖一驿。卢氏简。州西南百四十里。卢氏山，西北。西：小青。洛水自陕西雒南入，其南熊耳，禹所导。东迳城北入永宁。其支蔓渠，俗名闷顿岭，伊水出，东北迳栾川镇入嵩。西南：汤水，俗名黄沙五渡，入内乡。水经注：出卢氏大嵩山。硃阳一镇。县驿一。
　　汝州直隶州：繁，难。隶南汝光道。粮捕、水利州同驻。东北距省治四百九十里。广袤各二百二十里。北极高三十四度十三分。京师偏西三度三十六分。沿明制，领县四。西南：崆峒山。东北：风穴山。其石楼、鹿台、望云、檀树、狼皋、銮驾诸山，皆中岳熊耳之支脉也。西北：永安河入伊阳，迳杨家楼。水经注“趋狼皋山东出峡，谓之汝厄。东历麻解城北，迳周平城南，又东与广成泽水合。又东得鲁公水口，合霍阳山水”者。又东迳城西南，左纳洗耳河，又东，左合赵洛河，迳成安故城北，又东，黄水注之，即承休水，入郏、宝丰。杨家楼，州同驻。赵洛、临汝二镇。县驿一。鲁山难。州西南百二十里。东：鲁山。南：簸箕。东南：商馀。西北：尧山，水经“滍水出”，故汝支津，今出西百七十里吴大岭，俗名沙河。水经注“与波水合，又东迳鲁阳故城南，右合鲁阳关水，又东北合牛兰水，又东迳应城南，彭水注之”者。又东缘宝丰界入。叶犨水从之。赵家村巡司。县驿一。郏难。州东南九十里。北：绿石山。东南：紫云。西北：大刘、扈阳。汝水自州缘界合扈涧水，纳青龙河，入迳城南，右纳石河，又东，左纳蓝水。水经注“迳化民城西、黄阜东”者。又东迳摩陂入襄城。长桥、黄道二镇。县驿一。宝丰难。州东九十里。东南：香山、扁鹊。西：锯齿岭。汝水自州缘郏界之西北。石河，古养水，源出三堆山，东南流，有柏河来会，又东南入郏。柏河有二源，皆出县西山中，东流而合，又东南注石河。氵蚩河即沙河，在县东南，自鲁山入，东入叶。应水一名瀴河，又名石渠，源出北峙山，东南注滍河。东：湛水，东南流入叶。宋村、曹二镇。县驿一。伊阳简。州西南九十里。东南：云梦山。南：霍阳。东北：连珠。西北：筛子垛。伊水自嵩缘界合杜水，纳永定河，入洛阳。西南：汝水自嵩缘界入，迳城南，右合马蓝河，迳紫逻口，左合练溪入州。上店一镇。县驿一。
　　彰德府：冲，繁。隶河北道。粮捕通判驻。清初沿明制，领州一，县六。雍正中，割直隶大名之内黄来隶，以磁隶广平。南距省治三百六十里。广三百二十里，袤二百里。北极高三十六度六分。京师偏西二度。领县七。安阳冲，繁，疲。倚。西南：蒙赉山。西北：铜山、蓝嵯、鲁山、清凉山。漳水自涉入，迳邯郸故城，缘直隶磁州界，又东迳丰乐镇入临漳。东南：汤水自汤阴缘界合羑水，及南万金渠、防水，又东迳伏恩村。西有洹水自林伏入，至善应山北复出，其西龙山，合虎涧水，右歧为南、北、中三万金渠，又北迳河亶甲城，左合珍珠泉，折东迳殷墟，韩陵山故渎右出焉，又东南先后来会，又东入内黄。丰乐镇，县丞驻。鄴城一驿。铁路。临漳繁。府东北七十里。河故道在县界，今已南徙。滏水、汙水并在县西，今为漳、汙所经。漳河南自安阳、磁州入，侧城西南，分二派，东至大名，并注卫河。鸕甪陂为境内蒲鱼之利。三台在鄴城内西北隅，讲武城在西。漳水上曹操疑冢在焉。冰井、铜雀、金凤。隆、鄴二镇。县驿一。铁路。汤阴冲，繁。府西南四十五里。西：五岩山、柏尖。西南：淇水自林缘界，卫河自濬缘界，北迳五陵，其西鸴城。又北，普济河出焉，缘内黄界入之。西：牟山，水经注石尚荡水出，唐改汤，迳城北，至岳王坟东。宜师沟出西南黑山，一曰永通河，北迳高暯桥注之。又东北抵安阳界，左合羑水入之。镇二：鹤壁、宜沟。县驿一。铁路。林繁。府西南百十里。林虑山，西二十里，太行支。其异目：西黄华、天平、玉泉，西南谼峪、栖霞，西北鲁般门、倚阳，皆林虑之异名者也。浊漳自山西潞城入，缘涉界，左会清漳为漳水，东入河内。水经注所谓“迳葛公亭、磻阳城北合沧溪”者。其南，洹水自黎城伏入，复出为大河头，迳城北，左合史家河、陵阳河，至龙头山复伏。西南：淇水自辉入，迳石城、淇阳城，右会淅水，入汤阴。县驿一。武安繁。府西北百六十里。南：鼓山。西：龙虎头。西南：磁山、阏与。西北：摩天岭、三门。有磨盘，南洺河出，屈东北，迳粟山，合玉带及紫金河。其天井，北洺河出，迳儒山，合于紫金山，西入直隶永年。县驿一。涉简。府西北二百二十里。城北：龙山。南：熊耳。东：韩五。西南：风洞。东北：符山。东南：青头。西北：石鼓、毛岭口。清漳水自山西辽州入，迳城南，一曰涉河，县以是名。又东南，浊漳自黎城缘林界来会，为合漳口，入安阳。索堡一镇。县驿一。内黄繁，难。府东百十里。明属大名。雍正二年来隶。东：博望冈。河水故渎在焉，有金堤。西南：卫河，自安阳缘界迳牵城入，左合汤水、洹水，迳繁阳城，折东楚王镇，右合柯河，入直隶清丰。卫实淇水，水经注“过内黄县南为白沟，迳并阳城为黄泽，迳戏阳城东”。地理志清河水。隋，永济渠。高堤一镇。县驿一。
　　卫辉府：冲，繁。隶河北道。上北河，卫粮通判驻。清初沿明制，领县六。雍正中，割开封之延津、直隶大名之濬、滑来隶，胙城省。乾隆中，割开封之封丘、归德之考城来隶。光绪初，考城仍还隶。东南距省治百六十里。广三百九十里，袤百七十八里。北极高三十五度二十七分。京师偏西二度十二分。领县九。汲冲，繁。倚。西北：霖落、苍峪、坛山。西：仙翁。北：华盖。并太行支脉也。东南：河故渎。北：卫河自新乡入，一曰清水河，右纳孟姜女河，迳府治北、比干墓南，又东北，右纳沧河，缘淇界入之。铜关、杏园、淇门三镇。驿一：卫源。铁路。新乡冲，繁。府西五十里。北：寺兒山、五陵冈。西南：黄、沁故渎。东北：卫河自获嘉入，右合小丹河及沙河，有合河镇，又东北入汲。驿一：新中。获嘉冲，繁。府西南九十里。东北：同盟山。南：黄、沁故渎。西：小丹河自修武入；其新河会重泉注之，东迳三桥，左纳峪河，即清水河。其西北，太白陂，春秋大陆。又东入新乡。北流河自辉入为沙河，从之。崇宁、亢村二驿。丞兼巡司。铁路。淇冲。府北五十里。东北：浮山。西北：灵山。西：朝阳。东南：卫河自汲合沧河，缘界纳斮胫河，所谓肥泉，又东北会淇水入濬。早生、青龙二镇。淇门一驿。辉繁。府西六十里。西：太行。其支，东北：方山。北：九山。西北：苏门，卫河出焉，曰百泉。诗“毖彼泉水”。汇卓水、白沙、莲花、万泉，历闸五，入新乡，下至山东临清会汶，行九百二十三里。其西：沙河，汇丁公、清濂、焦泉，又西，峪河、清水，汇梅竹、重泉，并入获嘉。重泉，水经注长泉，迳邓城东，又谓白屋水。淇山，西北。山海经沮洳。淮南子大号。淇水出东北，入林。县驿一。延津冲，疲。府南七十里。雍正二年，自开封来隶。五年，省胙城入。西南：酸枣山。北：河水故渎。西北：孟姜女河，东北流，至汲注卫河。濮水、酸水、延津、棘津、文石津，并堙，惟乌巢泽存。沙门一镇。驿一，曰廪延。濬冲，繁。府东北百十里。城西南隅：浮丘山。东南：大伾，即黎阳山，其支，紫金、凤皇。有禹二渠。白马津西即遮害亭，又西，卫河。古泉源水自汲会淇入卫。诗所谓“在右”。淇口，古宿胥口。魏遏淇入白沟，所谓枋头，即今之淇门渡也，东北迳雍榆城南，又北迳白祀山、顿丘故城。道口镇，县丞驻。县驿一。滑繁，难。府东九十里。东北：白马山、鲋鰅城。西北：狗脊、天台，河故渎在焉。有瓠子堤、金堤。滑水，堙。西北：卫河自濬错缘界仍入之。老岸一镇，巡司驻。县驿一。封丘繁。府东南百里。南有河水自阳武入，缘祥符界入之。城北：黑山。东北：淳于冈、青陵台，圮。古濮渠，堙。潘店、中栾二镇。有驿。
　　怀庆府：冲，繁。隶河北道。河北镇总兵、黄沁同知驻。清初沿明制，领县六。后割开封之原武、阳武来隶。东南距省治三百里。广三百九十里，袤百三十里。北极高三十五度六分。京师偏西三度二十七分。领县八。河内冲，繁。倚。北：太行山。沁水自济源入，左传少水，水经注“东迳小沁亭北，右合小沁、倍涧水、邘水，迳野王故城北”者。其水迳柏香镇、絺城为猪龙河，合丰稔南支，南入孟。其支津东北贯城，合利仁河，东出合广济支津注之。左会丹水，又东迳武德镇，古州邑，入武陟。丹水自山西凤台入，为丹口，迳鄈城、苑乡城，酾为十九渠，古光沟、界沟、长明沟故渎在焉，并注沁。而小丹河为大，合白马沟，迳清化镇。广济河及北支丰稔自济源入，并绝济。广济复歧为二支津，并入温。镇七：崇义、柏香、邘台、万善、清化、尚香、武德。驿二：覃怀、万善。济源难。府西七十里。西：王屋、天坛。王屋，志称“天下第一洞天”。天台，道书所谓“清虚小有洞天”也。西北：析城、秦岭、陵山。北：盘谷。东北：孔山、熊山。西南：河水自山西垣曲入，纳濝水。又东，河清渡、马渚合柴河。水经注“湛水迳向城、湛城东”者。又东入孟。★C5水源出西北山，东南流，迳城东南注溴河，迳琮山口，至勋掌村，淤。故水经注，溴出原山勋掌谷，俗谓之白涧水。侧城东南，其南源姑嫂、五指、秦岭三山水自右来会，又东南，左合济支渠。济出王屋西麓太乙池，为沇水，伏九十里，至共山南，复出于东丘，为济渎。东西二源乱流，其支南注溴。又东入河内，为猪龙河。东北：沁水自山西凤台入，为枋口，东南，右歧为广济河，古秦渠。水经注硃沟，元为广济河，明为二十四堰。在永福堰者利仁渠，在广福堰者丰稔南北渠，古奉沟，与正渠并入河内。在永利堰者永利渠，又歧为二，一南注为支，一东南为馀，入。邵源镇，巡司驻。县驿一。原武难。府东百八十里。明属开封。雍正二年来隶。东北：黑洋山，古漯水出。西南：河水自荥泽入，又东入中牟，天然渠从之。下至扶沟，长七十五里。县驿一。修武冲，繁。府东北百十里。北：太行山。西北：天门。西南：小丹河自武陟入，一曰预河，迳习村，侧城东北，又东入获嘉。新河上承灵泉、刘公河，至城东北，汇皇母诸泉，入获嘉。待王、承恩二镇。县驿一。武陟冲，繁。府东百里。河北道治。西南：清风岭。河水自温入，纳广济河，沁河水注之，又东入荥泽。沁河自河内入，迳故怀城木栾店，侧城东南，又东迳詹店入原武。广济河自河内入，迳县西南注黄河。小丹水亦自河内入，迳县西北入修武。永桥、宁郭二镇。武陟、宁郭二驿。孟冲，繁。府南五十里。城西：紫金山。西北：五龙台岭。山下至梁村，古溴梁。其东，马吉岭。西南：河水自济源入，迳宋河清故城，为白坡渡，古治阪津，其下吉利沾，古高渚。又东合轵阳河，其下杨树沾，古淘渚。又东迳野戍镇，为河阳渡，古孟津，其下郭沾：所谓“河阳三城”。古河中渚，合衡磵，又东顺磵至城南，其渡小平津，又东迳沇水镇入温。西北：溴水自济源入，迳冶城，右合同水，迳古安国城，合青龙涧，又南迳穀旦镇，至无鼻城，左合馀济南支。又南，孟港。东，猪龙河自河内缘界，合丰稔南支及馀济北支，并从之。沇河、白陂二镇。驿一：河阳。温繁。府东南五十里。西：太平山。西南：河水自孟入，至小营西北。济水自河内入，为猪龙河，缘界合丰稔北支。又有大埝水，至上浣村，仍曰沇水，迳虢公台南，会溴水入焉，迳城南。又东至平泉西，大丰及长济及兴隆堰水亦自河内入焉，又东入武陟。赵堡一镇。县驿一。阳武繁。府东北九十里。西南：河水自原武入，迳官渡东入祥符。天然渠迳黄练集，东北入封丘。其河、济故渎西北。河自山西垣曲入郡境，凡行六百四十六里。太平、延州二镇。县驿一。
　　南阳府：冲，繁，难。隶南汝光道。南阳镇总兵驻。清初沿明制，领州二，县十一。道光中，淅川升。东北距省治六百十里。广五百八十里，袤三百四十里。北极高三十三度六分。京师偏西三度五十五分。领州二，县十。南阳冲，繁，难。倚。西北：精山、紫山。东北：丰山、蒲山。淯水俗名白河，自南召入，迳其北。水经注“迳博望西鄂故城，又南迳豫山宛城东，梅溪水注之”者。至府治南，支津南出为溧河。又西南，右合木沟、十二里河，迳淯阳城，并入新野。潦河缘镇平界从之。东有唐河，自裕缘唐界入，桐河从之。石桥一镇。赊旗店巡司。博望驿驿丞。林水驿驿丞。又宛城一驿。南召难。府西北百二十里。顺治十七年省入南阳。雍正十二年复。南：百重山、天子望山。西：香炉。西南：燕尾、壶山。西北：伏牛、圣人。白河自嵩入，迳其东，右合狮子、黄洋河，左五路山水，至十里冈，右合留山及空山、鸡子河。留即丹霞，其河即鲁阳关水，水经注“迳皇后城西”者，关南三鸦水。有雉衡山，地理志醴水出，东入叶。李青店巡司。县驿一。唐繁，难。府东百二十里。城南：天封、百里、唐子山、紫玉、午峰、花山。西北：富春。东南：孤山、马武。东北：唐河自南阳缘界入，左会沘水及马仁陂水，右合桐河，侧城西南。左纳澧河及江河、秋河，迳湖阳故城西、谢城北，合谢水、湖河，迳苍苔镇，缘新野界入湖北襄阳。苍苔镇，县丞驻。明阳、桐河二镇。县驿一。泌阳简。府东二百里。北：虎头脑山。东：万千。东南：祝家衡。东北：大胡，沘水出，譌“泌”，县氏焉。左会小铜山水，迳城南，又西，比阳故城南，左合蔡水，右澳水。水经注“出磐石、茈丘二山”者，入唐，马仁陂水从之。其支江河，与出磐石红崖河，并入桐柏。西北扶予，潕水出，东北中阳，瀙水出，合为沙河，东入遂平。古路、饶良、羊栅三镇。县驿一。桐柏简。府东南三百里。东：石门山、映山。西：天木。桐柏山在县西南，与熊耳、伏牛联体。其支大复、胎簪、黄山、石柱，通目之。淮水、澧水出。淮东北汇水帘洞、太阳城诸水，伏，至阳口复出，东迳尖山，东南迳复阳、义阳故城，左合月河，入湖北随州。栗树河从之。地理志，东南至淮陵入海，过郡四，行三千四百二十里。澧西北汇红泥、三家，右纳红崖，迳平氏故城东，入唐。西南秋河，西北江河，自泌阳缘界自随州入，并从之。吴城一镇。县驿一。镇平简。府西七十里。东：遮山。西北：歧棘。潦河出其东麓，缘南阳界入之，下注淯。照河，出娇女朵，俗十二里河，汇东西三里淇河，及其西严陵河，并达之。县驿一。邓州繁，难。府西南百二十里。南：析隈山。西：五陇。西北：灵山、永青。湍水自内乡入，迳临湍、冠军故城，右合得子河，侧城东南至槃滩，左纳赵河及严陵河。水经注“又迳穰县为六门陂，又东南迳魏武故城西南白牛邑，安众故城南，涅水注之”者，汉东阳涅阳城在焉。入新野，与淯会，为白河。其西，刁河自内乡入，迳红崖山，右合朝水，东南迳紫金山，为钳卢陂，又南，黄渠河并从之。西南：禹山，茱萸河出，合排子河入湖北光化。板桥、槃滩、千金、张村、穰东五镇。县驿一。内乡繁，难。府西百九十里。北：老君山。其南：秋林、夏馆。山海经，翼望山，湍水出，会青山河，迳赤眉城，右合长城。又螺螄河，水经注“东南迳南阳郦故城东，菊水注之”者。迳城东又南，右合黄水，丹水故城在焉。又南，左合墨河。西北：霄山，刁河出，并入邓。西北：熊耳山。淅水自卢氏入，迳修阳故城，一曰汤河，俗名黄沙五渡。迳菊潭，至西峡口，曰三渡河，又东南入淅川，与丹水会。丹水复迳顺阳川，缘界入湖北光化。西峡口巡司。马尾一镇。县驿一。新野冲。府东南五十里。北：蔓荆山。白河自南阳入，迳冈头镇，又西南，右合潦河，会湍水，合城东北，又西南，右纳刁河，其支樊陂，折东南，迳新店镇，左纳支津漂河，复右纳黄渠河。东南：唐河自其县入，迳苍苔镇，右合小涧河，古安仁陂水，并入湖北襄阳。湍城一驿。裕州冲，难。府东北百二十里。东北：黄石山、方城山。东：中封。北：七峰，拐河出，醴河旧自南召入合之，今淤。东迳牛心山，洪河上游潕别源贾河出，分流东南迳小乘山复合，折东北，并入叶。西北：郦鸣山，唐河北源赵河出，南迳赊旗店，三里河即堵水，合清河、潘河、吕河注之，入唐。平台一镇。赭阳一驿。舞阳简。府东北百七十里。南：牛脑山、苏家寨、铁山。东南：瞻山。西：马鞍。西：千江河自叶入，迳城南，曰三里河，右合八里河，东入西平，滚河从之。北：汝水自叶入，错襄城，有湛河来注，又东南注沙河。沙河自叶入，有辉河、澧河，亦自叶来注，又东入郾城。唐河源出城东北，东流至郾城注澧。县驿一。叶冲。府北百三十里。西南：方城、黄城。西北：北渡。滍、汝同源，俗名沙河，自宝丰入。迳河山，至卧羊山北为汝坟，东入舞阳。北：湛河，亦自宝丰入，迳平顶山，缘襄城界。其南辉河，古昆水，水经注，出鲁阳县唐山，迳昆阳故城西。又南拐河，即醴水，自裕入，迳王乔墓南。又南，贾河自裕入，曰千江河，古潕水，自泌阳入与会，通目之。滍水、保安二驿。保安，县丞驻。
　　汝宁府：冲，繁，难。隶南汝光道。汝南分防通判、新息分防通判驻。清初沿明制，领州二，县十二。雍正二年，光州直隶。光山、固始、息、商城割隶。北距省治四百六十里。广二百四十里，袤五百九十里。北极高三十三度一分。京师偏西二度九分。领州一，县八。汝阳繁，难。倚。城北：天中山。北汝，汝正源。西汝，潕及澺。南汝，瀙。元季，汝溢病蔡，自舞阳堨故渎，则潕及西平、云庄诸山水擅之。明嘉靖中涸，则遂平灈、瀙擅之。汝源凡三易，今北汝自上蔡合澺，通曰洪河。右合硃马、马常，左茅河，迳庙湾镇，右合荆河，其故道蔡埠河入会。南汝右纳黄酉、吴桂桥河，左迤为悬瓠池，右栗渚，侧城东南，右合半截河，纳溱水，错正阳复入，并入新蔡。庙湾镇巡司。黄冈、阳埠、射子、寒冻四镇。县驿一。正阳繁。府南百二十里。明真阳。雍正二年改。西：横山。东北：南汝河自汝阳错入，右合固城港、陈家沟，仍入之。水经注，首受慎水于慎阳故城南陂，注七陂，东入汝。南有淮水，自信阳缘界入息。西南：闾河、清水港并自确山入，又东从之。汝南埠，通判驻。县驿一。上蔡繁，难。府北七十里。东：蔡冈。西北：北汝自郾城入，西汝、潕水右自西平会澺来注，遂通曰洪河，东南绝蔡河入汝阳，茅河、硃马、马常河从之。其故道自西洪桥右出纳流堰为硃里河，通目之。复纳石洋河，为蔡埠河，其西氵亲水即南汝，自遂平入，右合清水河，亦并入汝阳。蔡河，澺支津，水经注“东南流为练沟，至上蔡西冈，北为黄陵陂，于上蔡冈东为蔡塘”者。又东为包河，入项城。北：华陂集，界沟河出，东缘商水界入之。邵店一镇。县驿一。新蔡简。府东南百四十里。南汝，瀙，即汝水，洪河，澺，并自汝阳入，合于城东五里三汊口，又东南入息。又安徽阜阳谷水，即鮦水，从之；延河亦入焉。水经注“汝水迳栎亭北，又东南迳新蔡故城南，又东南，左会澺水，迳壶丘故城北，澺水迳平舆故城南，左迤为葛陂”者。汉葛陵故城在焉。县驿一。西平冲，繁。府西北百二十里。西：九顶山。潕水旧自舞阳入，迳故城。水经注，其西有吕墟，至合水镇，汇诸石、云庄诸山水。迳城北，又东歧为二，左支合周家泊水，古澺水。水经注“上承汝水，别流于奇额城东”者，今淤。泥河，缘郾城界，复合右支，会流堰河，并入上蔡。潕即西汝，自元季于舞阳锅河堨之，今云庄诸山水擅其故渎。又会澺水，因通曰洪河。重渠、蔡砦、仪封三镇。县驿一。铁路。遂平冲，繁。府西北九十里。西：奥崍山、嵖岈。南汝上游沙河，古瀙水，自泌阳入，迳金山，左合杨奉河。水经注“东过吴房县南，又东过灈阳县南”者，入上蔡。其迳城南支津，东北出为新河，会石洋河。河古灈，出西北嵢峰垛，水经注兴山。迳吴家桥东南，清水河自确山入，并从之。县驿一。确山冲，繁。府西南九十里。确山，城东南二里。又东南，朗陵、佛光。城南：蟠山。西南：平顶。西北：乐山，练水出，俗名黄酉河。秀山，吴桂桥河出。西有溱水自泌阳入，俗名石河，又东曰吴砦，迳确山故城。水经注谓“溱出浮石岭北青衣山”，又东北迳独山，并入汝阳。东南，闾河塘、下沟河、清水港，并入正阳。西北，清水河，入遂平。姬家堰。毛城、竹沟、明港三镇。县驿一。信阳州冲，繁，难。府西南二百七十里。东南：锺山。南：士雅、岘山。西南：董奉。西：卓斧、坚山。西北：淮水自湖北随州入，左合明港河，屈东缘信阳界入罗山。水经注“迳平春城阳锺武故城南”。其溮水入合油水、三湾河、九渡水，迳城南从之。平昌关，州判驻。杨家堂巡司。信阳、明港二驿。京汉铁路。罗山繁，难。府南二百三十里。罗山，城南十里。又南：独山、鹊山。西南：黄神、霸山。皆桐柏支麓也。西北：淮水自信阳入，迳谢城合溮水，又东迳县北。西南：六斗山，竹竿河出。水经注谷水，合黑龙池、小黄河、古瑟水，缘光山界注之，入息。大胜关，巡司驻。县驿一。
　　光州直隶州：繁，疲，难。隶南汝光道。盐捕、水利通判驻。清初沿明制，为汝宁属州。雍正二年升直隶州。北距省治八百里。广二百四十五里，袤二百里。北极高三十二度十三分。京师偏西一度二十八分。领县四。州，古黄国。故城，西十二里。东：凤皇山，为州左翼。西：浦口冈，为州右翼。东南：彭山。南：车谷。西北：淮水自光山入，合寨河，古壑水，又东北迳郑家店，复合黄水。水经注“迳弋阳郡东，又东入固始”。其双轮河入为白鹭河，古渒水。及春河自商城缘界，古诏虞水，并从之。州驿一。光山繁，难。州西南四十里。古弦子国。县境大半山区，自西北而来，绵亘近二百里。其最著者，老君山、天台、春风岭、黑石诸山。老君山之北，云台、仙居、马鞍、守军、浮光诸山，皆桐柏支脉也。地理志弋山，西有淮水自罗山合竹竿河，缘界迳轪县故城至其麓。又东入州。西南：黄茅脑，寨河出。水经壑水。会马鞍山水为清流河，又合牢山龙潭、冲水、泥河，其东黄水，至花石山为三道河。右合梅林河，迳塔山，右合泼陂河。水经注木陵关水。左合晏家河，迳黄川西阳故城，至城南为官渡河，迳天赐山，水经注渒水。又东双轮河，并从之。中渡、牛山二镇。长潭一驿。固始繁，疲，难。州东瑾四十里。东：大山。南：独山、木贼、青峰岭。西北：淮水自息入，迳枣林冈、安宁、期思。古蒋国，亦浸丘故城，其左岸会汝水，至硃皋镇，纳白鹭及春河。又东，往流集，巡司驻。至三河尖，决水、灌水入焉。决自商城入，为史河，左合长江河，右歧为泉河，古阳泉水水经注，自雩娄东北迳鸡备亭，过安丰故城，边城郡治。又迳茹陂。陂今龙潭口。右歧为清河，合胜湖，又西北迳史家故城，左纳羊行河、急流涧，迳城东而北，古蓼国在焉。灌自商城入为曲河。淮南子“孙叔敖决期思之水，以灌雩娄之野”。又西北，迳蓼潭，至城北来会，为两河口。东魏澮州在焉。又东北，右歧为堪河，迤为七里冈，复与清泉二支津合。又北入淮。淮水又东入霍丘。硃皋、期思二镇。县驿一。息繁，疲，难。州西北九十里。西有淮水自罗山入，又东迳白公城，至城南。又东，新息故城。分流，左纳清水港，合泥河，复合闾河，自正阳入，盖慎水故渎，迳褒信长陵故城注之。水经注申陂水。又东迳乌龙集入州。其白鹭河入迳期思集。西北：汝水自汝阳入，入新蔡，复缘安徽阜阳界迳固城汛，并达之玉梁渠。杨庄一镇。县驿一。商城难。州东南百二十里。东南：大苏山，古大别。南：花阳、马头。东北：青山。西南：牛山，决水出。水经注“出庐江雩娄县南大别山”。东合八仙台、黄昏山五关水。又东北曰寨河，左合麻河，迳金家寨，其西北则长江、石槽、沙河。西南：黄柏，灌水出，北合木厂、盛家店、九水河，迳城西，亦曰龙潭河，并入固始。西北：熊山，春河出。水经诏虞水。亦缘固始界入州。牛食畈巡司。县驿一。
　　淅川直隶：繁，难。明复析内乡置县。道光十二年为。宣统元年升，改南汝光道为南汝光淅道。西：岵山。西北：簧锁里。丹水自陕西商南缘界迳荆子关，其北葛花山，其南丹崖。又东南，迳凌老龙山，其黑漆河入为淇河，迳花园关、岞客、独阜山注之。至城西南纳滔河，迳石杯、雷山至于村保，古商于三户城在焉。左会淅水。又东南迳太白、玉照山，缘内乡界入湖北均州。水经注“丹水自三户城迳丹水故城南、南乡县北，右合汋水”。汋即均，形之误。荆子关，县丞驻。峡口一镇。驿一。

　　志三十八  地理十
　　△陕西
　　陕西省：禹贡雍、梁二州之域。明置陕西等处左、右承宣布政使司，并治西安。清初因之，置巡抚，治西安，并置总督，兼辖四川，寻改辖山陕。雍正九年，专辖陕甘，治西安。十三年，复辖四川。乾隆十三年，罢兼辖。十九年，兼甘肃巡抚事。二十四年，改陕甘总督。二十九年，移驻甘肃兰州，遂为定制。康熙二年，析临洮、巩昌、平凉、庆阳四府置甘肃省，移右布政使治之。雍正三年，升西安府之商、同、华、耀、乾、邠六州，延安府之鄜、绥德、葭三州，为直隶州。九年，改榆林卫为府。十三年，同州升府，华仍降州隶焉，耀并降州还旧隶。乾隆元年，葭仍降州隶榆林。四十八年，升兴安州为府。东界河南阌乡；三百五里。西界甘肃清水；六百三十里。南界四川太平；一千三十里。北界边墙。一千三百九十六里。广九百三十五里，袤二千四百二十六里。宣统三年，编户一百六十万一千四百四十四，口八百五万四千四百七。领府七，直隶州五，七，州五，县七十三。
　　西安府：冲，繁，疲，难。巡抚，布政、提学、提法三司，盐法、巡警、劝业三道，提督，将军，副都统驻。明，领州六，县三十一。雍正三年，升商、同、华、耀、乾、邠为直隶州，割县十七他属。十三年，耀及同官还旧属，白水改隶同州。乾隆四十七年，置孝义。嘉庆五年，置宁陕。东北距京师二千六百五十里。广三百五里，袤四百三十八里。北极高三十四度十六分。京师偏西七度三十二分。领二，州一，县十五。长安冲，繁，疲，难。倚。府西偏。西北：龙首山。西南：清华、圭峰。南：终南山，横亘长安、咸宁、鄠、盩厔四县境。渭水自西迳县北，东入咸宁。西南：潏水，歧为二：一，西南合镐水为东交河，沣水东北流来会，又北经咸阳入渭；一，北流为皁河，折东经咸宁入渭。南有漕渠。又西南有通济渠。镇三：杜角、秦杜、三桥。主簿驻斗门。行宫，城内。光绪二十六年，德宗西幸，改旧抚署驻焉。咸宁冲，繁，疲，难。倚。府东偏。南：乐游、少陵原。渭水迳县北而东，灞水、浐水自东北合注之。又东迳高陵入临潼。潏水即漕水，一名皁水，出东南石鳖谷。其西镐水自宁陕入，右合白石、小库诸水，左合梗梓水，入长安。明秦籓城在府城东北隅、县治北。顺治六年，改建满城，将军、都统驻。县丞旧自灞桥移尹家卫，改驻县北草滩。灞桥、渭桥、鸣犊三镇。驿一：京兆。咸阳冲，繁，难。府西北五十五里。北：毕原。东：鲜原。东南：高阳。西南：短阴。南：渭水自兴平入，纳泥渠水，东北会二沣水为鸡心滩，东入长安。东北：泾水，东入泾阳。镇四：高桥、窑店、北贺、马庄。驿一：渭水。兴平冲，繁。府西百里。西：马嵬坡。北：黄山。渭水自武功入，左纳清黑、夹逮诸水，合新开河，东入咸阳。县丞驻张店。镇二：马村、桑家。驿一：白渠。临潼冲，繁，难。府东北六十里。东南：骊山，有温泉。北：普陀原。东：鸿门坂。西南：坑儒谷。渭水自咸宁入，迳县北，石川河合清谷水南流注之。西有潼水，东有戏水、零水，均北流注之，东入渭南。县丞驻关山镇。镇五：新丰、零口、交口、广阳、栎阳。驿一：新丰。高陵简。府东北七十里。西：降鹤山。南：奉政原。西南：渭自咸宁缘界迳鹿苑原，左合泾水，又东缘临潼界入之。西北：白渠自泾阳入，播为二，曰昌运，曰高望。西南有毗沙镇。鄠繁，难。府西南七十里。东南：紫阁峰。南：圭峰。东南：终南山。北有渭水自兴平入，入咸阳。东南：沣水自长安缘界入，会涝水。涝水出县南，合渼波水，东北入咸阳，注渭。镇四：秦渡、赵王、涝店、大王。蓝田简。府东南九十里。北：横岭。南：秦岭、七盘、峣山、蕢山。东：蓝田山，有关。灞水出县东倒回谷，即蓝田谷，迳南境，纳蓝水、輞水，迳城南，又西北合土胶河、猗水、注水，入咸宁。浐水出南山土门谷，西北流，为焦戴河，合汤谷水，均入咸宁。镇三：蓝桥、焦戴、新街。泾阳冲，繁，难。府西北七十里。北：嵯瓘山。西北：甘泉、仲山。泾水自醴泉缘界入，迳城南，东南入高陵。北：冶谷水自淳化入，会清水，入三原。西北：龙洞渠，迳县北，歧为三：曰北白渠，入三原；中白渠，入高陵，下白渠，流数里伏。又有冶清渠。冶峪，县丞驻。镇六：永乐、临泾、石桥、云阳、孟店、王桥。三原冲，繁，难。府北九十里。北：浮山。西北：嵯瓘、尧山。浊谷水自耀入，曰楼底河，东流，散入各渠。赵氏河即涧谷水，自富平错入，仍入富平。清谷水自耀入，西北入泾阳，复经西境，合冶谷水，贯流南北二城中，东南入高陵。镇四：陂西、王店、楼底、西阳。学政驻所。驿一：建忠。盩厔繁，难。府西南百六十里。南：秦岭。东南：石楼。西南：安乐山。西：骆谷。竹谷水北缘郿界，仍迳清化入，一曰西清水河，合车谷、稻谷诸水，入武功注渭。渭水迳县北而东，西南有黑水，即芒水，北流注之，又东入兴平。东南：甘水亦北入兴平。县丞驻祖菴。镇五：终南、尚村、哑柏、清化、临川。渭南冲，繁，难。府东北百四十里。西南：石鼓。南：倒虎山。西：马峪，泠水出，合驹兒岭水，西北入临潼注渭。渭水合杜化谷水，迳城北，古白渠在焉。西水，东赤水，俱北注之，又东入华州。县丞驻下邽。镇二：赤水、田市。驿一：丰原。富平繁，疲，难。府东北百二十里。西北：檀山、天乳、土门。西南：荆山。东北：频山。石川河即漆沮，自耀入，下流自西北受金定河，一名赵氏河，即涧谷水，东南入临潼。县丞驻美原镇。又东北，道贤镇。醴泉冲。府西北百二十里。北：武将山。东北：九嵕山、芳山。泾水自永寿入，东北甘河自县北东流注之，东南入泾阳。镇二：叱千、甘北。驿一：张店。同官简。府东北百八十里。明属西安府。雍正三年改属耀州。十三年还属。西南：白马、铁龙。北：女回。又神女峡内有金锁关。东：漆水出北高山，至城北，合同官川及雄同、雷平川，西南流，西有沮水，南流，俱入耀州。东北：大小石磐山水合北入宜君。其南乌泥川，东入蒲城。驿一：漆水。耀州简。府东北百三十三里。明属西安府。雍正三年升直隶州。十三年仍为州，还属。东北：五台山、磬玉。北：木门、大唐。西北：牛耳山。沮水上源姚渠川自宜君入，合银耳坪、太子石水杨秀川，为宜君水，南合胡思泉，为沮水，东南迳城西，又东，左会漆水，入富平。涧谷山、清谷水、浊谷水均出西北，南入三原。镇四：小丘、柳林、照金、庙湾。驿一：顺义。孝义繁，难。府东南二百四十里。乾隆四十七年，析咸宁、蓝田、镇安三县地置，设同知驻孝义川。嘉庆七年移驻旧县关，即今治。北：秦岭。东：大顶山。西南：车轮、天书。大峪河一名乾祐河，即柞水，出西北大峪岭，西南流；东北金井河即甲水，东流；东社川河，东南流；西北洵河，南流：俱入镇安。宁陕繁，难。府南五百二十里。明正德十六年，设柴家关、五郎坝二巡司。顺治中废。乾隆四十八年，移西安府水利通判驻五郎关。嘉庆五年，析长安、盩厔、洋、石泉、镇安五县地置，改设同知。东北：秦岭。北：万华山、子午谷。南：五台山。洵河出纱罗岭，西南至江口，左合江河，又南至孝义，澧河、日河并从之。西北：甘泉砭，文水出，汇东谷、西河诸水，屈西南入洋，蒲河从之。北：要竹岭，长安河出，南迳城东，合东河、堤坪河入石泉。有四亩地、五郎关汛。主簿驻江口，嘉庆七年自长安斗门镇移此。四亩地巡检，嘉庆十三年移驻新城，十八年废。
　　同州府：冲，繁，难。隶潼商道。明，同州属西安府，领县五。雍正三年，升直隶州。十三年升府，置附郭县。耀、白水还隶，又降华州暨所属之华阴、蒲城、潼关来隶。乾隆十二年，潼关升。西南距省治二百四十里。广一百八十八里，袤二百九十里。北极高三十四度五十分。京师偏西六度三十七分。领一，州一，县八。大荔繁，疲，难。倚。雍正十三年以同州地改置。西：黄堆山。北：商颜。南：沙苑。洛水自蒲城缘界迳其西，折东南至船舍渡入，迳西南，东流，渭水迳南界，东北流，并入朝邑。县丞驻羌白镇。又坊头、船舍、潘驿三镇。朝邑繁，难。府东三十里。明隶西安府。雍正三年来属。黄河自郃阳入，迳东境而南，受金水，至赵渡南之望仙观，为洛水入河故道。光绪三十四年，洛徙，至赵渡入之。又南三河口，渭水自大荔入，东北流注之，折东入潼关。主簿驻大庆关。有两女、太奇、赵渡三镇。郃阳难。府东北百十里。明隶西安府。雍正三年来属。西北：梁山。东北：方山。黄河自韩城入，缘东界而南，受百良水。徐水西北、金水东南流，俱入朝邑。古洽水，亦瀵水，亦西南入朝邑。西北：大峪水，自澄城缘界，屈南仍入之。镇五：百良坊、甘井、王村、黑地、路井。澄城简。府北百里。明隶西安府。雍正十年来属。北：界头山、将军。西北：壶梯、云门山。西：洛水，受甘泉水，即县西河，南入蒲城。东大谷河，南缘郃阳界从之。镇九：寺头、业善、韦庄、交通、窑头、王庄、冯原、塔冢、良辅。韩城难。府东北二百二十里。明隶西安府。雍正三年来属。东北：龙门山。西北：梁山。西南：韩原，即少梁。黄河缘东北自宜川入，合洽户川，屈南得龙门口，禹迹存焉，南至官渡，合沮水及芝川，又南入郃阳。西北：神道岭汛。薛峰、昝村二镇。华州冲。府南百八十里。明隶西安府。雍正三年升直隶州。十三年仍为州，来隶。西南：五龙。南：少华山。渭水自渭南入，迳北境而东，纳州南诸谷水，东北入华阴。镇七：罗纹、柳子、台头、王宿、瓜坡、高唐、江村。驿一：华山。华阴冲，繁。府南百六十里。明隶西安府。雍正三年改属华州，十三年来属。南：太华山，即西岳。河水自朝邑入。西北：渭水自华缘界合沈水，又东合敷水、黄酸水，诸谷水并注焉，又东入于河。镇三：华岳、泉店、敷水。蒲城疲，繁，难。府西八十里。明隶西安府。雍正三年改属华州，十三年来隶。北：尧山，一名浮山。西北：丰山，一名苏愚山。东北：金粟山。洛水自白水入，迳避难堡，左纳甘泉水，合大峪河，入大荔。东北：永丰汛。镇十：常乐、石表、渭原、孝同、兴市、武店、汉底、车渡、荆桃、高阳。白水简。府西北百三十里。明隶西安府。雍正三年改属耀州，十三年来属。东北：黄龙山。西北：秦山。洛水自宜春入，受铁牛河，经县北，受孔走河，又东南白水，即南河水，自南境东流注之，又南入蒲城。镇十：冯雷、西故、南河、雷村、新村、新窑、铁牛、雷衙、武庄、孔走。潼关冲，繁，难。府东南百里。潼关道治所。明置潼关卫。雍正二年废。四年置潼关县，属华州，十三年来隶。乾隆十二年升。东：麒麟山。西：凤山，倚以为城。黄河自华阴入，迳北，潼水自南贯城北流注之，东入河南阌乡。巡司兼司狱驻风陵渡。驿一：潼关。
　　凤翔府：冲，繁。凤邠道治所。东南距省治三百六十里。广四百二十里，袤三百四十里。北极高三十四度二十八分。京师偏西八度五十九分。领县七，州一。凤翔冲，繁。倚。西北：雍山，雍水出焉，南流经县西，折东南与塔寺河合；又东有横水，俱东南入岐山。汧水自汧阳缘界南入宝鸡。镇五：横水、窑店、虢王、彪角、陈村。驿一：东河桥。岐山冲，繁。府东五十里。北：岐山，又有周原。南：秦岭。北：武将山。西南：渭水自宝鸡入，迳城南，东流，斜谷水出西南山，东北流，并入郿。西：湋水，即雍水，自凤翔入，合横水，迳县南，东入扶风。畤沟河自扶风缘界仍入从之。镇五：益店、龙尾、蔡家、高店、青化。驿一：岐周宝鸡冲，繁，难。府西南九十里。秦岭在南，亦名秦山。东南：陈仓山、石鼓山。西南：和尚原、大散岭。渭水自秦州缘界入，迳城南而东，右合塔河、洛谷水，左合汧水，又东合潘溪，入岐山。东南：太白河、西南入留坝。上谷水、虢川河、西南冻河即故道水，并西入凤。东北：利民渠。巡检驻虢川镇。又底店、阳平、马营、益门四镇。驿二：陈仓、东河。扶风冲，繁。府东百十里。北：岐山，吴双。东北：梁山。南：飞凤、贤山。西北：美山。东：茂陵、三畤原。东南渭水，南湋水，与东境漆水、美水合，并东入武功。镇七：伏波、杏林、绛帐、午井、召公、天度、崇正。驿一：凤泉。郿简。府东南百十里。东：太白山，即禹贡惇物。西：马冢山。西南：武功、斜谷，有五丈原。渭水自岐山入，右合斜谷水，中支磨渠，东支清水河，东南迳城北，又东入扶风。东井田、西南斜谷二渠。斜谷关汛。镇五：槐芽、横渠、青化、清湫、金渠。麟游简。府北百十里。城内童山。西：天台。东：石臼。南：箭括山。漆水出县西青莲山，东北合岐水，其西麻夫川、东雨亭河，并入甘肃灵台。杜水出西北杜山，迳城南，受澄水，东入乾州。西良舍、西北招贤二镇。汧阳冲。府西北七十里。东：圭山、龙泉。北：天台：卧虎。南：箭括岭。汧水自陇入，西北纳草碧谷、晖川河，迳城南，纳涧口河、界止河，东南入凤翔。东縻隃泽。东黄理、西草碧二镇。陇州冲。府西北百五十里。南：吴岳。西北：陇山，即陇坂。又汧山，汧水出，合龙门、关山、蒲峪诸水，迳城南而东，受北河，又东南纳八渡水，入汧阳。渭水自甘肃秦州迳西南，东入宝鸡。西：关山汛。镇十四：杜阳、东凉、新街、县头、八渡、神泉、马鹿、长宁、赤延、故川、香泉、大松、通关河、温水。驿一：长宁。
　　汉中府：冲，繁，疲，难。陕安道治所。总兵驻。明，领州一，县八。乾隆三十八年，置留坝。嘉庆七年，置定远。道光五年，置佛坪。东北距省治一千七百里。广八百一十里，袤六百五十里。北极高三十三度。京师偏西九度十四分。领三，州一，县八。南郑冲，繁，难。倚。西南：旱山、黄牛。南：大巴山。东南：梁州。西：龙冈山。东北：武乡谷、骆谷。沔水即汉水，自褒入，东受褒水中、东二支，及廉水、池水，东入城固。青石关，巡司驻。又西大坝关。镇四：长柳、上水渡、沙河、弥勒院。驿一：汉阳。褒城简。府西北四十里。北：七盘山，上为鸡头关。西北：连城。西：牛郎山。南：天池。褒谷在东北，自此入连云栈。西北百五十里达留坝。沔水自其县入，西南流，纳华阳河，又东受褒水，入南郑。西南：让水，一名逊水。北马道、虎头、武曲，南松梁、米仓，西北汉阳、甘亭，七关。南：黄官岭汛，巡司同驻。镇四：宗营、褒城、长林、高台坝。驿三：马道、青桥、开山。城固简。府东七十里。北：通关、九真、白云。西北：斗山。汉水自南郑入，迳胡城，左纳文水，即文川，右纳南沙河、小沙河，迳城南入洋。阴平、袁扬、原公、文川四镇。洋简。府东百二十里。东北：太白。东南：子午谷。西北：酆都。北：兴势山，又灙谷，即骆谷南口。东：赤坂、黄金谷。汉水自城固入，迳南境，左纳灙水即铁冶河、大龙河、酉水、金水河，右纳东谷河、桃溪水，东南入西乡。北：壻水，西经城固，复入西南境，注于汉水。北：华阳营。东北：茅坪汛。县丞驻华阳镇。又渭门、真符、谢村、壻水四镇。西乡繁，疲，难。府东二百四十里。西南：大巴。小巴。南：皁军山。东北：饶风岭。东南：子午山。汉水自洋入，左子午河，即椒溪，合宁陕纹河，西南流注之，牧马河自城固入，迳城东南，合洋水、白铁河、神溪，东北流注之。折东入石泉，高川从之。西南：菩提河，南入四川通江。北：司上汛。县丞驻五里坝，嘉庆七年自大池坝移此。巡司驻大巴关。盐场巡司，嘉庆七年废。镇二：茶溪、子午。凤冲。府西北三百八十里。西北：红崖。北：豆积。东北：黄牛寨山。故道水即嘉陵江上流，自宝鸡入，迳东北，受三岔河，折西合黄花川、马鞍山水，至双石铺，红崖河自右注之，入甘肃两当。野羊河自留坝入，迳城南，合东沟河，入略阳。西南：仙人关。东北：大散关，有汉凤营驻防。东南：铁炉川营。东北：黄牛堡汛。镇四：南星，庙台子、方石、白石。驿三：草凉、三岔、梁山。丞兼巡司驻三岔。宁羌州，冲，疲，难。府西南三百八十里。东南：龙头。西北：鸡鸣。东北：五丁山，有关。北：嶓冢山，汉水出焉，初名漾水，合五丁峡、黄铜铺水，东北入沔。玉带河出西南箭竹岭，迳城北，受白岩水，为白岩河，亦北入沔。西汉水迳西境，纳七道水，西南入四川广元，为嘉陵江。西北：阳平关，州同驻。大安、黄坝二汛。西北：青鸟镇。驿二：柏林、黄坝。沔冲。府西四百十里。北：铁山。东南：定军山。东北：天荡、武兴。西北：珈珂。漾水自西宁羌入，西南受白岩河，北沮水，西南流，迳略阳东境，复入县西为黑河，南流注之，始名沔水，又迳城南，东入褒城。西北：黑河汛。镇四：黄沙、旧州、元山、青羊。驿三：黄沙、顺政、大要。略阳冲。府西北二百九十里。北：青泥岭。西北：杀金岭。东南：大丙山，丙穴在焉。故道水自甘肃徽县入，东北合浊水，为白水江入。西：西汉水，即犀牛江，自甘肃成县入，合石门河来会，是为嘉陵江。又西南，纳八渡河，右纳落索河，迳野猪山入宁羌。沮水迳东北合冷水河，东南复入沔。东北有白水江汛。峡口、石门二镇。佛坪要。府东北四百里。嘉庆中设盩洋县丞于袁家庄，属西安府。道光五年析盩厔、洋二县地置，省县丞，设同知，来隶。南：冠山、鼇山。东：天华。西北：秦岭、太白。西：杨家沟口，壻水出，马黄沟水自宝鸡南流注之，又南入洋。黑水出北扇子山，东北合蟒河、八斗河，入盩厔。椒溪河出东，东南入宁陕。东北：骆谷关，北口属盩厔，南口属洋，中贯境，有十八盘。有黄柏、厚轸子二汛。巡司驻袁家庄。定远要。府东南四百里。嘉庆七年析西乡地置，设同知。西：金竹。南：归仁。西北：父子山。东：星子山，洋水出焉，即清凉川，迳城南，合小洋河、七里沟水，折西北入西乡。东北楮河、东南双北河，并东南入紫阳。东南渔水、西北巴水，并西南入四川通江。汛三：瓦石坪、渔渡坝、观音堂。有渔渡坝、简池坝二巡司。留坝冲，繁，难。府西北百四十里。本凤县地，明设巡司。乾隆十五年，移汉中捕盗通判驻之。三十年析置，职抚民。三十九年改置同知。西北：紫柏山，其东柴关岭。西北：太白河，为褒水上游，自宝鸡入，受红岩河，为紫金河。虢川河亦自宝鸡来注，迳东南，受文川河、青羊河，又南纳武关河，入褒城。野羊河出紫柏山，西北入凤。东北：西江口汛。巡司驻南星。武关巡司省。驿三：松林、留坝、武关。
　　兴安府：繁，疲，难。隶陕安道。总兵驻。明曰兴安州，领县六。乾隆四十七年升府，置安康县为府治，并省汉阴入之。五十五年，复置汉阴。北距省治六百八十里。广七百六十里，袤六百二十里。北极高三十二度三十二分。京师偏西七度六分。领一，县六。安康繁，疲，难。倚。明为兴安州，新旧治均在汉南，万历十一年徙新治。顺治四年还旧治。康熙四十六年复徙新治。乾隆四十七年州升府，改置。北：梅花、牛首。南：赵台。西：凤凰。东北：白云山。西南：魏山。汉水自西紫阳缘界折北入，迳城北，右纳大道河，左蒿坪河、月河、神滩河，东北入洵阳。东南：八仙河汛。通判、县丞同驻西南砖坪。西：泰郊、衡口二镇。平利简。府东南百八十里。旧治在西北灌河口。嘉庆八年徙白土关，为今治。西北：女娲北。北：八里冈。西：锦屏。西南：石梁。岚河出花池岭，西有黄洋河，与灌河合，俱入安康，北流注汉。东：冲河，会秋河，北入洵阳，为坝河，注汉。东南：南江河，东入湖北竹山。县丞驻镇坪。洵阳简。府东百二十里。北：羊山。东北：水银、龙山。东南：紫荆山。南：将军、女华。西北：庙垭，傅家河出，入安康，注汉。汉水自西迳城南，洵河合乾祐河、任河南流注之，又东纳蜀河、仙河，入白河。南：七里关汛。白河简。府东四百里。嘉庆二年，增筑外城。南：龙冈山。东北：锡义山。汉水自洵阳入，西迳城北，右纳冷水河、白石河，东入湖北郧。紫阳简。府西南二百四十里。东：三台。南：三尖。东南：板厂。南：甕山，下有紫阳洞。又南，望夫山。汉水自汉阴入，迳其西，屈南，任河合紫溪河西南来注，又东迳城南，纳汝河、洞河，东北入安康，蒿坪河从之。毛坝关，主簿驻。石泉简。府西北二百七十里。东：马岭。南：银洞。西：天池山。西：饶风岭，旧有关。长安河自宁陕入，纳汶水河，入西乡注汉。汉水自西境折西南受珍珠河，又东迳城南，受江河、池河，东南入汉阴。富水河自西乡入，东迳乌石梁，从之。汉阴繁，疲，难，简。府西北百八十里。明，县。乾隆四十七年省入安康，设盐捕通判。五十五年复置为，改抚民。东南：梁门山。东北：朝阳山。南：文华、凤天山。池河自宁陕入，合龙王沟，
　　又西南入石泉，注汉。汉水自西南迳城南，受富水河、木樨河，东南入紫阳。月河出西分水岭，纳花石河，东南入安康，合衡河，注汉。
　　延安府：繁，难。隶延榆绥道。明，领州三，县十六。雍正三年，升鄜、绥德、葭三州为直隶州，以洛川、中部、宜君、米脂、清涧、吴堡、神木、府谷八县分隶之。乾隆初，以榆林府之定边、靖边二县来隶。南距省治七百四十里。广四百八十里，袤三百九十里。北极高三十六度四十二分。京师偏西七度四分。领县十。肤施简。倚。西：凤凰山，城跨其上。北：伏龙。东北：清凉。东南：嘉岭。南：卧虎。延水自安塞入，西北而东，西川水东流注之，又东北，南河水北流注之，又曲折东北，左纳丰林川、清化水，东入延长。南：石油泉。安塞简。府北四十里。北：云台。东：天泽。西：龙安山。延水自保安入，西北纳杏子河，迳城南，曲折东南入肤施。西南：洛水，南入甘泉。北有边墙。甘泉简。府南九十里。东北：伏陆山。南：秦冒、温泉山。洛水自安塞入，右纳自修川、北河、美水，左纳清泉水、漫涨河水，南入鄜州。西南有甘泉，县以此名。临真镇，县丞驻。安定简。府北百八十里。东：鹏山。西：祖师。南：祖师山。西北：高柏山，怀宁河出焉，亦名走马水，又东北有东沟，并东入清涧。秀延水自安塞入，即北河，俗名县河，迳城北，合根水、革班川，东南亦入清涧。南：清化水，南入肤施。保安简。府西北二百二十里。东：艾蒿岭。南：石楼台山。西：九吾。洛水自靖边入，迳城西，纳梁家河、吴堡川、周水，东南入安塞。北：杏子河，亦自靖边入从之。有沙家、静远二镇。宜川简。府东南二百八十里。东：凤翅山。北：石关。西南：丹阳。东南：盘古山。黄河自延川入，南延水，迳东北来注之。又南过壶口，受云岩河，经孟门，受银川水，即西川，又东南入韩城。北有百直、交口镇。延川简。府东北百九十里。城西：西山。东：东峰。西北：青眉山。黄河自清涧入，至老龙口，秀延水合清平川、南站川诸水，东南流注之，又南入延长。西北：永平村，有石油井。延长简。府东百五十里。东北：独占。北：高奴山。西：延水自肤施入，迳城，右合关子口，左小铺原水，又东迳翠屏山，纳苏家河，右安沟，东南入宜川。西北交口水，东至延川注延水。南：锦屏山，下旧有石油井。光绪三十二年，用新法凿取，油旺质佳。附近肤施、延川、宜君数县境均产石油。定边冲，繁。府西北三百五十里。明正统二年置定边营，属延安镇。雍正九年，以定边、盐场、砖井、安边、柳树涧五堡地置，属榆林府。乾隆初来隶。东南：南梁山。西北：白露山，即白于山，洛水出焉。右合贝川水、郎兒沟，又东，左合吴仓坡水，东南入保安。南：三山水，一名耿家河，自甘肃灵州入，复合黄家泉，西南入甘肃环县。北有边墙，自甘肃花马池入，东南至靖边。西：盐场堡，县丞驻，后省。靖边冲，难。府西北三百里。明成化十一置靖边营，属延绥镇。顺治初为靖边所。雍正二年设同知，九年，以安边、安塞、镇罗、镇靖、龙州五堡地置，属榆林府。乾隆初来隶。西南：大白莲花山。东：箭杆山。东南：芦关岭。西红柳河，东荍麦河，至城北合流，北出边墙，折东复入怀远边墙为水。东北：寺湾河、大理河，并东入怀远。龙州堡、宁塞堡二汛。又宁条梁汛，巡司同驻。
　　榆林府：冲，繁，难。延榆绥道治所。初沿明制，置东、中、西三路道。康熙元年省西路入中。雍正九年改中为榆葭道，东为延绥鄜道。乾隆二十六年改。总兵同驻。明曰榆林卫。雍正九年，改置榆林府，并置榆林、怀远、定边、靖边四县。乾隆初，改定边、靖边属延安府，葭降州，暨所隶神木、府谷二县来隶。南距省治一千三百五十里。广五百二十里，袤二百二十二里。北极高三十八度十八分。京师偏西七度六分。领州一，县四。榆林冲，难。倚。本双山、常乐、保安、归德、鱼河五堡地，明成化七年置榆林卫。雍正二年省入绥德，九年复置县为府治。城东：驼山。北：红山，上筑墩。东南：石山。无定河自怀远入，西迳城南而东。清水河一名西河，即榆林河，自边入，西北纳县境诸水，东南流注之，又东南入米脂。东北：葭芦川，一名沙河，东南入葭州。西北边墙有鱼河堡、常乐堡二汛。南：碎金镇。驿二：榆林、鱼河。怀远冲。府西百六十里。明天顺中置怀远堡，属榆林卫。雍正二年改属绥德。九年以怀远、波罗、响水、威武、清平五堡地置，来隶。南：火石山。东：五龙。西南：龙凤山。无定河即生水，上流曰额图浑河，一名奢延河，又名幌忽都河，自鄂尔多斯右翼入，迳城北而东，纳硬地梁、黑水头河、柿子河诸水，又东入榆林。西南：水自靖边入，东北流，迳城北出边墙，入无定河。南：大理河自靖边入，合小理河，东入米脂，复经城东南入米脂。西北：边墙。葭州疲，难。府东南百七十里。明属延安府。雍正三年升直隶州。乾隆初，仍降州来隶。南：白云。北：第一峰。西：西岭。黄河自神木入，南秃尾河，即吐浑河，迳城北，东南流注之。葭芦川自西南合五女川，东流来注之，又南受乌龙水、荷叶川入吴堡。神木冲，繁。府东北二百四十里。明属葭州。乾隆初来隶。西：笔架。东南：天台。东：龙眼山。东北：响石崖，石马河出，入府谷注河。河水折西南入，受屈野河、芹河、泗沧河、大柏油河、柏林河诸水，西南入葭。秃尾河自边入，合永利河从之。神木营，理事同知驻。西南：柏林堡汛。府谷冲。府东北二百里。明属葭州。乾隆初来属。北：高梁山。西南：又保。东：五龙山。黄河自鄂尔多斯左翼缘东界而南，受黄甫川、清水川，经南界，孤山川自西北合镇羌水、麻家沟水、木瓜川，东南流注之，又西南，受石马川，入神木。有孤山堡、木瓜园堡、清水堡三汛。巡司驻麻地沟。府谷、孤山、镇羌废驿。
　　乾州直隶州：冲，繁，难。隶西乾鄜道。明属西安府。雍正三年，升直隶州。东南距省治一百六十里。广九十五里，袤二百二十里。北极高三十四度三十三分。京师偏西八度十五分。领县二。西北：梁山。东北：鸡子堆。西：明月。北漠谷水，西北武水，一名武亭水，即杜水，均迳城西南入武功。东北：泔水，纳甘沟，东入醴泉。镇七：薛禄、陆陌、临平、阳峪、冯市、阳洪、关头。驿一：威胜。武功冲，繁。州西南六十里。东：东原。西：西原。西南：三畤原。渭水自扶风入，迳城南，嘉庆中北徙，东入兴平。西北：武水自州入，迳城北，合漠谷水，又东南，湋水东流来汇，又南入兴平。清水自盩厔入，东北流，迳城东南，又东至兴平入渭。镇六：魏公、游凤、普集、大庄、杨陵、永安。驿一：邰阳。永寿冲。州西北九十里。西南：武陵山。北：分水岭，泔水出，迳城东，漠谷水亦出之，迳城西，并南入州。武水出西南石牛山南，迳州西北，复迳县南入州。西北：拜家河，东北入邠州，注太谷水。北：吕公渠，西南：赵家渠、李家渠、杜渠。镇四：底窖、蒿店、监军、仪并。驿一：永安。
　　商州直隶州：繁，疲，难。隶潼商道。明属西安府。雍正三年，升直隶州。西北距省治三百里。广四百六十里。袤四百三十里。北极高三十三度四十九分。京师偏西六度三十五分。领县四。东南：商山。西：熊耳山。东：鸡冠。北：金凤、小华。西：西岩。西北：冢岭，即秦岭。丹水一名丹江，出其东麓，合黑龙峪水，东南流，受水道河、林岔河，经城南，受乳水，又东南受老君峪水，入山阳。有商洛、老君店、黄川、大荆、泉村、西巿、丰阳诸镇。龙驹寨汛，州同同驻。又东，武关汛。镇安繁，疲，难。州西南三百四十里。北：都家岭、长陵、天书山。东南：石驴。东北：梦谷。金井河自孝义缘界入，合社川河，东南入山阳。北：乾祐河，迳城东南，纳县河、冷水河、西南洵河，合小任河，并东南入洵阳。又西南大任河，亦东南入洵阳，注于洵河。有镇安营驻防。雒南简。州东北九十里。北：云堂山。东北：阳华。东南：王乔。西：冢岭山，洛水出焉，东南迳元扈山，北纳文峪川，又东迳城北，合石门川，又东会县河，故县川，灵水、要水，迳熊耳山，北入河南卢氏。三要司，巡司驻。鸡头关汛。山阳简。州东南百二十里。东南：天柱山。北：莲花、元武。东：孤山。西：三凤。西南：金井河，即甲河，自镇安入，合花水河，至城南合河口。安武水即关柎水，迳城西，合县河、桐峪河，又东受董家沟、箭河、漫川河诸水，南入湖北郧西，注于汉。东：丹江，与银花河并入商南。竹林关、漫川关二汛。商南简。州东南二百五十里。南：商雒山。东：鱼难。东南：青山。东北：角山。丹水自州入，西南受银花河，为两河，又东纳武关河、清油河，迳城南，合县河、湘河，东入河南淅川。有富水关汛。
　　邠州直隶州：简。隶凤邠道。明属西安府。雍正三年，升直隶州。东南距省治三百二十里。广二百九十里，袤九十五里。北极高三十五度四分。京师偏西八度二十三分。领县三。南：豳山。西：无量。东：蒲泽谷。泾水自长武缘界入，西北而东，迳城北，合安化河、白土川即漆水，复合西河、南河，左纳皇涧、过涧，又东南至断泾渡，右纳太峪河，缘永寿界入淳化。镇七：高村、大峪、宜禄、停口、永乐、史店、白吉。驿一：新平。三水简。州东北六十里。城东：翠屏。东南：石门山，七里川出，即姜嫄河，西南入淳化。东北：汃水，一名县河，自宜宾入，受连家河、苍耳沟水，迳城南，并西南入州。西北：大陵水，即皇涧，自甘肃正宁入，会罗川水，其南梁渠川，即过涧，并入州。又西北，马岭水，入甘肃宁州。镇五：土桥、张洪、太羽、职田、底庙。淳化简。州东南百四十里。东北：寿峰山。西北：甘泉山。西：泾水左渎自泾入，受姜嫄河，迳城南入醴泉。冶谷水出县北蝎子掌山，屈东，迳城东，汇甘泉、走马水、胡卢河，东南入泾阳。东北：清水，自耀缘界，东南流，仍入之。镇六：常实、大店、石桥、辛店、通润、姜嫄。长武简。州西北八十里。西：鹑觚原。北：神龙。南：宜山。泾水自甘肃泾州入，迳北界，受马莲河，折南迳城东，至回龙山北。西南黑水即芮水，与纳水合，东南流注之，又东南入邠。镇三：停口、冉店、窑店。驿一：宜禄。
　　鄜州直隶州：繁，疲，难。隶西乾鄜道。明属延安府。雍正三年，升直隶州。南距省治五百五十里。广三百五十里，袤三百八十五里。北极高三十六度四分。京师偏西七度十一分。领县三。南：高奴山。东北：晋师。北：开元坡。北：洛水自甘泉入，南流，纳采铜川、牛武川、迳城东南，厢西水合开抚水，自洛川会街子河来注之，又南入洛川。西北：华池水，即清水河，自甘肃合水入，迳城西，与黑水会，又南纳直道河、三川水，西南入中部。州判驻王家角镇。又交道、屯磨、张村、隆益、牛武五镇。洛川简。州东南七十里。旧治在东北。乾隆三十一年徙凤栖堡，为今治。北：高庙山。东南：烂柯。南：鄜畤山。洛水自西北，南流，纳杜家河，入中部。东仙宫河、黄梁河，迳城南，西南流注之，又南入中部。东南：聿津河，西南入宜君。又南川水，东入宜川。镇十六：仙宫、白城、化石、土基、黄连、吴庄、兴平、梁原、乐生、化庄、硃牛、汉寨、厢西、进蒙、永乡、聿津。中部简。州西南百四十里。城北：桥山。西北：石堂。洛水自洛川入，右受华池水、沮水、香川水、五交河，又南入宜君。镇五：北谷、保安、孟家、芦保、龙坊。驿一：翟道。宜君简。州西南二百十里。东南：秦山。西北：太白。西南：青龙。洛水自东北，南流，右受石盘川，左受沙河，即聿津河，又南入白水。西南：缠带水，合玉华川，东北流，入中部，注沮水。又马兰川，西南入三水。姚渠川，东南入同官。马兰镇，巡司驻。又雷远、五里、杏头、石梯、偏桥、突泉六镇。县西姚曲村有石油井。
　　绥德州直隶州：冲，繁。隶延榆绥道。明属延安府。领县一。雍正三年，升直隶州，以延安府之清涧来隶。乾隆元年，以葭州之吴堡来隶。西南距省治一千一百里。广二百七十里，袤二百四十五里。北极高三十七度三十七分。京师偏西六度二十五分。领县三。城内：疏属山。西南：雕阴。西：合龙。东：凤凰山。黄河自吴堡入，南入清涧。无定河自米脂入，至城东北，右纳大理河、怀宁河，东南入清涧。驿一：义合。米脂简。州南百四十里。南：文屏。北：高家山。无定河自榆林入，迳城西，左纳背川水，西南大理河自怀远入，并南入州。驿一：川。清涧简。州南百四十里。明属延安府。雍正三年来隶。城内：草场山。西：笔架、烽台。北：官山。黄河缘东界而南，东北无定河，东南流注之，又南入延川。西：秀延水，即辱水，一名清涧水，东流，纳士子河，折东南，纳坡底河，南入延川。西北：怀宁河，东北流入州境、驿二：奢延、石嘴。吴堡简。州东百四十里。明属葭州。乾隆初来隶。西北：高原砦山。南：龙凤。北：大境。黄河自葭入，东北缘界，东南流，纳黾洲水，又西南，纳柳毫沟、相公泉、清水沟诸水，又东南入州。宋家川、川口、辛家沟镇。驿一：河西。

　　志三十九  地理十一
　　△甘肃
　　甘肃：禹贡雍州南兼梁州。之域。明陕西布政使司及陕西行都指挥使司地。清顺治初，因明制，设甘肃巡抚，驻宁夏。宁夏巡抚旋裁。五年，徙甘肃巡抚驻兰州。康熙三年，分陕西为左、右布政使司，以右布政使司驻巩昌，领四府如故。六年，改陕西右布政使司为巩昌布政使司。七年，又改甘肃布政使司，徙治兰州。雍正三年，裁行都指挥使司及诸卫所，改置甘州、凉州、宁夏、西宁，升肃州及秦、阶二州为直隶州。乾隆三年，废临洮府徙兰州，因更名。二十四年，置安西府。二十九年，裁巡抚，以陕甘总督治兰州，行巡抚事。三十八年，置镇西府于巴里坤、迪化直隶州于乌鲁木齐。三十九年，降安西府为直隶州。四十二年，升泾州为直隶州。同治十一年，置化平川直隶。十二年，升固原州为直隶州。光绪十二年，新疆改建行省，割迪化、镇西往属。东至陕西；及鄜州、邠州。南至四川；保宁、龙安。西南至青海；北至阿拉善、额济纳二旗。及喀尔喀札萨克图汗部。广二千一百二十里，袤一千四百十里。宣统三年，编户九十万六千六百三十九，口四百六十九万一千六百二十。领府八，直隶州六，直隶一，州六，八，县四十七。其名山：陇、嶓冢、崆峒、西倾、积石。其大川：黄河、西汉、渭、泾、洮、湟。其重险：萧关、嘉峪、玉门。其驿道：一，东南逾六盘达陕西长武；一，西北渡河出嘉峪关达新疆哈密。电线：西北通迪化，东南通西安。
　　兰州府：冲，繁，难。陕甘总督，布政、提学、提法三使，巡警、劝业道驻。明为州，属临洮府，领金、渭源、河州。乾隆三年，徙临洮府来治，更名，以所隶河州、狄道、渭源三州县改属，升狄道为州，置皋兰县为府治，兼割巩昌府属之靖远隶之。东北距京师四千四十里。广千二百二十五里，袤八百里。北极高三十六度八分。京师偏西四十二度三十四分。领州二，县四。皋兰冲，繁，疲，难。倚。城南五里，皋兰山，五泉出其下。百四十里，康狼山。北：九州、台山、松山。西：沃干岭、马衔山。黄河，西南自河州入，西流，至孔家寺，折而东北，复东流，迤南，迳城北，至东坪，与金县分界。又东北，迳乌金峡，入靖远。洮水南自狄道入，西北流，至毛龙峡入黄河。边墙，西自平番来，起县西北毛牛圈，东南迤至小芦塘，入靖远盐池。边墙外，北与蒙古分界，有界碑六。镇一：纳米。驿三：兰泉、沙井、摩云。县丞驻红水堡。金冲，疲。府东南八十里。南：龛山。西南：马衔山。东北：北峦山、车道岭。东：驼项。西北：猪嘴。黄河自皋兰入，南新营河自狄道入，至大营川，右合瓦家河，左合清水河，合龛峪、徐家峡、大峡诸水，西北至皋兰入于河。黄河又东北过乌金峡入靖远。边墙，西自皋兰来，逾黄河南至索桥，合旧边墙，东北入中卫。驿二：定远、清水。狄道州繁，疲，难。府南二百里。南：抹邦山、煤山。北：马衔山，故关原。西：西平山。西南：十八盘山。洮水，南自洮州入，合抹邦、东峪、三岔、留川四水及诸小水，屈曲北注，迳沙泥州判境，沙泥水出摩云岭西麓，西流入之。洮水又北，入皋兰。州北河渠，雍正三年濬，引洮流溉田三百顷。赵土司驻所，州东南六盘山麓。驿四：沙泥、洮阳、窑店、庆平。州判驻沙泥堡。渭源冲，疲。府南少东二百五十里。西北：七峰山。南：露骨。西南：五行。西：鸟鼠山，渭水出其北麓，东南流，迳城北，合清源、锹峪两水，东入陇西。驿一：庆平。靖远疲，难。府东北二百里。明，靖虏卫。雍正二年省卫，设同知，属巩昌。八年置县，裁同知。乾隆三年来属。东：红山、屈吴山。南：乌兰。北：雪山。黄河，西南自金县入，至城北，祖厉河南自会宁来，会左关川水，北流入之。黄河又纳县境诸水，北流，迤西逾边墙，东北入中卫。边墙，自皋兰红水堡来，接中卫。河州繁，疲，难。府西南二百里。陕西河州镇总兵驻，雍正四年，省河水卫并入州属。北：凤林山。西南：石门山。西北：小积石山，即水经注唐述山。黄河，西自循化入，至积石关入州境，右纳样卑、吹麻、银川三水，东迳城南，又东至莲花寺。大夏河，西南自循化来，会州境诸小水，屈曲北流入之。黄河又东入皋兰。韩土司及土番、老鸦、端言、红岩、牙党、川撒诸族，分居州西境。驿五：长安、凤林、银川、和政、定羌。太子寺，州判驻。
　　平凉府：中，冲，繁。平庆泾固化道治所。明为府，领州三，县七。顺治初，因明制。乾隆四十三年，升泾州为直隶州。同治十一年，割平凉、华亭、固原、隆德四州县属地置化平川直隶。十二年，升固原州为直隶州。西北距省治七百六十里。广五百里，袤五百八十里。北极高三十五度三十五分。京师偏西九度四十八分。领州一，县三。平凉冲，疲，难。倚。西北：天坛。东南：石马。西南：可蓝。西：空同山。其支麓为笄头、马屯山、弹筝峡。泾水北源西自固原州来，至沙沟门入境；南源西自化平川来，至味子沟入境。合流城西，右纳大峡河，左纳小芦、大芦、潘阴涧诸水，东南入泾州。汭水西自崇信入，迳县东南王家寺，东入泾州。东：利民渠，明濬，县南诸水汇焉。峡石、安国二镇。驿一：高平。华亭疲。府南九十里。东：义山。西：陇山。北接大漠，南抵汧陇。西北：美高、朝那山。汭水北源出县西锹头津，南源出县西大关山，东流夹城汇为一，又东，右纳策底河，左纳五村川水，东迤北入崇信。盘口河出县西南山中，东流，支津左出为五村川水，入崇信。惠民渠，明濬，遏汭流引入城。制胜、六盘关、三乡、黄石河镇。驿一：瓦亭静宁州冲，疲，难。府西二百三十里。东：陇山、上峡、东山。南：石门。西：西岩。北：横山。苦水河即长源河，北自隆德入，环城南注，纳甜水河及州境诸小水，屈曲南入秦安。西：兴陇渠，明濬。驿一：泾阳。隆德冲，难。府西北百四十里。乾隆四十三年，省庄浪县，以其地来属。东：六盘山。若水河，北自固原入；纳马莲川、滥泥河诸水，南入静宁。其东支甜水河，即陇水，亦出六盘，迳城北，西合底堡川、南源沟水，并从之。驿一：隆城。县丞驻庄浪故城。
　　巩昌府：冲，繁，疲，难。隶平庆泾固化道。明置府，领州三，县十四。顺治初，因明制。雍正七年，升秦、阶二州为直隶州，降徽州为县，及清水、秦安、礼、两当隶秦州，以文县、成县隶阶州。八年，增置岷州及靖远县。乾隆三年，割靖远隶兰州。十三年，改洮州卫为来属，旋并漳县入陇西，隶巩秦阶道。西北距省治四百二十里。广二百九十五里，袤千二百三十里。北极高三十四度五十七分。京师偏西十一度四十三分。领一，州一，县七。陇西冲，繁。倚。东：三品石、仁寿。北：赤亭。西南：首阳。西：西倾。西北：八角山。渭水，西自渭源入，合广阳水为山河口，左合援阳河，右合科阳，迳城北，纳县境诸水，东南入宁远。漳水一曰清水河，西南自岷州入，迳漳县故城南，东入宁远。镇一：天衢。驿二：通远、三岔。县丞驻漳县故城。安定冲，难。府北百六十里。南：南安山。东：照城、凤凰。西：西岩山。东南：温泉山。北：车道岘。关川水东源出县南禅牧山麓，一曰东河，西北流，西源出县西南胡麻岭，一曰西河，东北流，迳县城北，汇为一川，一曰北河，北入会宁。镇一：龟兒嘴。驿四：延寿、通安、西巩、秤钩。会宁冲，难。府东北二百里。东南：桃花。北：乌兰山，乌兰关在其下。南：铁木山。东北：屈吴山。祖河出东南王家山，西流，厉河出南米家峡，北流，汇于城南，曰祖厉河。左纳西巩驿水，右合仓下什子川，西北入靖远。关川水西南自安定入，迳县境西北入靖远。镇一：翟家。驿四：保安、乾沟、郭城、青家。通渭简。府东北二百里。西北：笔架山。东北：玉狼。南：十八盘山。华川水出会宁华川岭，入县境。东南迳西河湾；左合南家河，右龙尾沟，又东错秦安，关川河从之。再错复入，为散渡河，合青石峡水、清溪，入伏羌。镇二：鸡川、安远。宁远冲。府东南九十里。南：银观峪。西：广吴山。南：董墨。东北：石门。西南：武城。渭水，西北自陇西入，迳鸳鸯嘴，合漳水及广吴河，迤东迳城北，纳县境诸水，东入伏羌。县境濬渠二十七。镇六：马务、威远、来远、落门、纳泥、榆盘。伏羌冲，难。府东南百九十里。南：天门山。西：三都谷。西南：硃圉山。渭水，西自宁远入，纳南来诸水，迳城北，华川水北自通渭来注之，东入秦安。藉水一曰乌油江，出县南山中，东入秦州。广济、陆田、通济三渠，皆明濬。西和疲。府东南三百里。东南：太祖山。北：宝泉。东北：鸡峰。西北：祁山。西南：仇池山。西汉水，东自礼县入，迳县北，横水河迳城东，合叶家河、白水，仍西入礼县。复东流入境，迳县南，江底河出县西南香山，东南流注之，又东南入阶州。东北：盐井。镇一：长道。岷州疲，难。府西南二百四十里。明卫。雍正八年改置。北：岷山。东南：岷瓘山。洮水自西洮州入，东流过城北，叠藏河西南自杨土司境来，合多邦、绿园二水，北流注之。洮水西北复入洮州。岷瓘江一曰良恭河，出岷瓘山东麓分水岭；南流迤东入礼县。白龙江上源曰阿坞河，出岷瓘山西麓分水岭，东南流，合数小水，曰岷江，又东南迳临铺江西入阶州。驿三：岷山、西津、酒店。土司二：麻童、百林口堡。番族一：沙庄。洮州繁，难。府西南三百六十里。西南：西倾山。山脉东迤，曰阴得尔图塔拉山、绰那搜尔山、多克第山、阿穆尼恰珠温恭山、多噶尔山。洮水出西倾东麓，一曰巴克西河，南流迤东，纳库库乌苏、波尔波河、多克第河，合拉尔河、底穆唐河诸水，迳城南，东入岷州，折而西北，复入境，迳东北入狄道。白水江，即禹贡桓水，一曰垫江；西自四川松潘入，迳城西南，东南入阶州。边墙，南起洮州卫故城南峪口，北入河洲。镇一：广思。土司三：著逊、卓泥杨氏、资卜马氏。诸土司皆贫弱，地什九入卓泥杨氏，幅员千馀里，南与松潘接。南路隘口七，通四川番地。西路隘口六，通青海。北路隘口三，通循化番地。
　　庆阳府：中，疲，难。隶平庆泾固化道。顺治初，因明制，并置庆阳卫。雍正五年省卫。西距省治千一百八十里。广三百十里，袤四百二十里。北极高三十六度三分。京师偏西八度四十六分。领州一，县四。安化疲，难。倚。东北：太白、青沙岭。西北：铁边山。环河一曰马莲河，西北自环县入，东南流，迳城南，铁边河纳境内诸水南流注之。又东南，合教子川，入合水，东北荔原川亦入焉。又北，白豹川，入陕西保安。县北大小盐池。镇五：槐安、五交、业乐、马岭、董志。驿一：驿马关。县丞驻董志原。合水简。府东七十里。西：锦屏。东：桥山、子午山。环河西北自安化入，至板桥镇合建水，一曰东河，西南迳城东，右东北川为合水，纳马莲河，南入宁州。故城川出子午从之。镇四：华池、凤川、平戎、太白。驿三：华池、邵庄、宋庄。环简。府西北百八十里。东：尖山。西：青山。西北：青冈峡，环河出其南麓，东南流，迳城西，左右纳小水十馀，又东南入安化，清水、萧家河并从之。西南，寡妇川亦入焉。镇三：马岭、木钵、石昌。驿三：灵武、灵祐、曲干。正宁简，府南二百四十里。本真宁，乾隆初更名。罗水出县东罗山；西南流，迳城南，纳马造沟水，西入宁州。镇三：湫头、平子、山河。宁州中，疲，难。府南百四十里。东：雕岭。南：云寂。东北：五掌山。泾水，西自泾州入，纳茹水河，南流迤东，环河北自合水来会，纳境内诸水，迳城西南流注之，又东纳罗水，入陕西长武。镇八：襄乐、政平、早社、焦村、大昌、新庄、南义井、凤皇。驿二：彭原、焦村。
　　宁夏府：冲，繁，疲，难。宁夏道治所。将军、副都统、总兵驻。明，宁夏五卫。初因明制。顺治十五年，并前卫入左卫、中卫入右卫。雍正三年，省卫、所，置府及宁夏、宁朔、平罗、中卫四县，以灵州直隶州来属。五年，置新渠县。七年，置宝丰县。乾隆三年，省新渠、宝丰入平罗。同治十一年，置宁灵。西南距省治九百四十里。广五百三十里，袤六百六十里。北极高三十八度三十二分。京师偏西十度二十分。领一，州一，县四。宁夏冲，繁，疲，难。倚。治府东偏。本前、左二卫地。雍正四年置县。黄河，西南自灵州入，东北至昌润渠口入平罗。河入中国，宁夏独食其利，支渠酾分，灌溉府境。惠农渠，雍正四年濬，汉延渠，雍正九年重修，皆南自宁朔入。唐渠，雍正九年重修，西自宁朔入。皆东北入平罗。东：高台寺湖。北：月湖。东北：金波湖、三塔湖。驿三：宁夏、王鋐、横城口。宁朔冲，难。倚。治府西偏。本中、右二卫地。雍正三年置县。西北：贺兰山，山脉绵褫，北抵大漠，南讫中卫，山外蒙古阿拉善、额济纳地。黄河，南自宁灵、中卫入，东北至叶升渡入宁夏。惠农渠于县南上马家滩承黄河支流，东北入宁夏。汉延渠于县南下马家滩承黄河支流，东北纳数小渠，入宁夏。大清渠，康熙四十九年濬，于汉渠南承河流，北过双塔湖合唐渠。唐渠于县南青铜峡首受河流，东北纳支渠十馀，入平罗。南：长湖。西：观音湖。吉兰泰盐池在贺兰山麓。边墙，沿山自北而南，逾分守岭入中卫。定远城在打台沟，雍正间，阿拉善迁博罗克科克于此，筑城设守。阿拉善王旋还旧游牧，仍以定远城赐之。平罗疲，难。府北少东百二十里。故平罗所。雍正三年置县。乾隆三年省新渠、宝丰二县，以其地来属。黄河，西南自宁夏入，分为二派，东北流百馀里复合流，北入鄂尔多斯。唐渠、惠农渠西南自宁朔入，东北至石嘴子，复入于河。昌润渠，雍正六年濬，即故六羊河故渎，疏流建闸；起县东南，北流迳宝丰故县东，复入于河。边墙，县北，西起贺兰山麓，东讫河干。县丞驻宝丰故城。灵州要，繁，疲，难。府东南九十里。初因明制为直隶州。雍正三年来属，并省后卫，以其地入州境。黄河，西南自宁灵来，东岸旁州西境。山水河出州南山中，西北流，入平远，复北入州境。苜蓿渠首受黄河，自西来会，支渠右出曰秦渠。山水河又北流，迤西北入黄河。支流北出曰涝河；北至三道桥又分二渎，一西北入黄河，一北流会秦渠入河。黄河又东北至横城口入宁夏。东南有蒲草湖、东湖。南、北、中三盐池，花马池，红柳池，俱州东南。边墙，起横城堡，东入陕西延安。镇一：耀德。驿三：灵州、红山、沙泉。州同驻花马池。盐捕通判驻惠安堡。中卫冲，繁，疲。府西南三百六十里。故中卫地。雍正三年置县。黄河，西自靖远入，迳城西南，支渠左酾为美利渠、太平渠，右酾为羚羊角渠，过城东南，右酾为羚羊店渠，又东，左酾为永兴渠、胜水渠，右酾为羚羊峡渠。清水河，东南自平远来，北流注之。黄河又东，迤北，右酾为七星渠，左酾为顺水渠、丰乐渠。诸渠皆东北复入于河。黄河又东北入宁灵。边墙，旁黄河南岸，逾河东入宁灵。驿三：中卫、渠口、长流水。巡司驻渠宁。县北阿拉善旗界有汉、蒙分界碑。宁灵要。府南二百里。故金积堡，属灵州。同治十一年，总督左宗棠督师克复，奏设，改宁夏水利同知为抚民同知驻焉。南：金积山。东南：大蠡。东北：紫金。西南：青铜峡。黄河，南自中卫入，行峡中；东北入宁朔、灵州。清水河，西南自海城入，左合边墙沟、红沟，入中卫注河。汉渠自城西首受黄河，下流汇山水河。
　　西宁府：最要，冲，繁，疲，难。西宁道治所。办事大臣、总兵驻。明，西宁卫。初因明制。雍正二年，省卫，置府及西宁、碾伯二县。乾隆九年，置巴燕戎格。二十六年，置大通县。五十七年，置贵德、丹噶尔二，割兰州之循化来属。东南距省治六百二十里。广三百五十里，袤六百五里。北极高三十六度三十九分。京师偏西十四度十三分。领四，县三。西宁冲，繁，疲，难。倚。东：峡口山，叹隍地；红崖子山。西：土楼山、金山。南：拔延山。西南：南禅山、积石山、拉脊山。西北：北禅山。黄河，西自贵德迳城南，东入巴燕戎格。湟水西自丹噶尔入，迳城北，北川河西北自大通来注之，又东南入碾伯。大通河迳县东北入平番。县西：伯颜川渠。县南：那孩川渠。驿二：西宁、平戎。土司四：陈氏、吉氏、祁氏、李氏。番庄二：上朵壤尔、乜亥加。番族三：上郭{必山}、松巴、巴哇。碾伯冲，繁。府东百三十里。故守御千户所，属西宁卫。雍正二年置县。南：雪山。西：四望山。东北：阿剌古山。湟水，西自西宁入，东南流，迳城南，曰碾伯河。纳县境诸川，东南至莲花台；大通河北自平番来会。河北、河南两渠，引湟溉田，酾支渠三十。驿三：嘉顺、老鸦、巴州。土司三：九家港、胜番沟、老鸦堡。他番族十馀，分居县境。大通难。府西北百三十里。故番地。雍正二年，以番族效顺，置大通卫。乾隆二十六年省卫置县。西北：大雪山。北：大寒。东：五峰。南：元朔山。大通河古浩亹水，西自青海入，东南入平番。北川河西自青海入，有二源，北曰布库克河，南曰沙库克河，合流至城北为北川河，又东南入西宁。东峡川、峡门堡二渠。长宁驿。土司六：起塔镇、迭沟、大通川、王家堡、硃家堡、美都沟。西北与青海分界，有界碑。贵德要。府南。故归德千户所，属河州卫。雍正四年，省卫所隶河州。乾隆三年改隶西宁。二十六年设县丞。五十七年升，设抚番同知。东：郭图。南：莫曲山、图尔根山。东南：圆柱。南：南山。黄河，南自青海改西北流，折而东北，恰克图河东来注之。又东北，环西境，至陇羊峡西折而东南，合龙池河及乌兰石尔廓尔河，并诸小水，入循化、巴燕戎格。番族分生、熟、野番三种。熟番五十四族，畊赋视齐民。生番十九族，畜牧资生。野番八族，其汪食代克一族，乾隆末北徙丹噶尔，馀七族咸居东境，插帐黄河南岸。循化要。府东南。旧属兰州，为河州同知驻所。乾隆末，移隶西宁。西南：多噶尔群山，不一名。黄河，西自贵德入，北岸为巴燕戎格地。保安大河南自丹噶尔北流注之，又东纳境诸水，至积石关入河州。大夏河，古漓水，出南边外山中，北流，迳拉布楞寺，屈曲东南入河州。青海和硕特游牧地错入南境。番族：上隆布西番十六寨，南番二十一寨，阿巴那西番八寨，多奈错勿日二寨，素呼思记二寨，边都沟西番十寨，东乡西番五寨。回民撒拉族所居，曰上八工、下八工。丹噶尔府西南。抚番同知驻。东：翠山。南：日月。北：北极山。湟水出青海噶尔藏岭，东流，至札藏寺入境，迳城南，东入西宁。清水河出贵德南速古山，东北流。隆武河出循化西南番地，北流，汇为保安大河，北入循化。韩土司辖地在东南。东科尔寺在西南。西宁、青海孔道。沙喇库图尔番族聚居处。巴燕戎格府东南，通判驻。明，西宁、碾伯、洮州地。乾隆三年，以巩昌裁缺通判徙改。北：雪山。西：小积石。东南：拉札山。黄河，西自贵德入，南岸为循化境，巴燕戎格河出小积石山东麓，纳境诸小水，南入黄河。
　　凉州府：冲，繁，疲，难。甘凉道治所。副都统、总兵驻。明，凉州卫。顺治初，因明制。雍正二年升府，置、县。东南距省治五百六十里。广九百三十里，袤五百二十里。北极高三十七度五十九分。京师偏西十三度四十八分。领一，县五。武威冲，繁，疲，难。倚。故凉州卫地。雍正二年置县。南：祁连山，一名大雪山，绵亘千里，西北抵甘州境。沙沟水出山麓，屈曲北注，会黄羊渠为白塔河，又西北迤，迳城北，会杂木河、大七河、金塔寺渠、海藏大河、炭山河、北沙河诸川，为郭河，北入镇番。东北：边墙，起镇番境蔡旗堡，南至土门关入古浪。驿三：武威、怀安、大河。镇番繁，疲，府东北二百里。故镇番卫。雍正二年置县。南：亦不剌山，环东北三面。郭河，南自武威入，西北出边墙，酾支渠四，又西北出塞，潴为大泽，蒙古谓之哈剌海谟，古休屠泽也。青盐池、鸳鸯白盐池、小白盐池皆在西北边墙外。边墙，西接永昌，东至县城北，折而南，逾郭河入武威。永昌冲，繁，疲。府西北百六十里。故永昌卫。雍正二年置县。北：金山。西：燕支。东北：马氾。东南：炭山。水磨川出县西南祁连山北麓，四源并导，汇为一川，北流折东，又东北出边墙，潴为昌宁湖；今涸。炭山河出县南，北流至永丰堡南，折而东南入武威。边墙，西起水泉堡，东讫镇番境红崖堡。驿二：永昌、水泉。古浪冲，疲。府东南百三十里。故古浪所。雍正二年置县。西：白岭。东南：黑松林。古浪河出县南乌鞘岭北麓，纳县境诸水；东北出边墙，潴为泽，曰白海。边墙，自武威南境逾古浪河，迤东南入平番。驿二：古浪、黑松。巡司驻大靖。平番冲，繁，疲，难。府东南三百三十里。故庄浪所。雍正二年置县。东：松山。北：炭山。西：卓子山。西北：分水岭。北为萱麻河，入古浪。庄浪河出岭南麓，纳金羌、石门、清水诸小河，至城南，又南至头道河入皋兰。大通河，西北自大通入，迳城西入碾伯注湟水。大盐沟，东南。边墙，起县西北，东南入皋兰。驿五：庄浪、大通、通远、镇羌、平城。土司二：古城、连城。县丞驻西大通。庄浪简。府东南。同知、理事通判同驻。庄浪河，北自平番入，南至皋兰境入于河。大通河，西北自平番入，东南至皋兰、河州境入于河。土司一：大营湾。
　　甘州府：冲，繁，疲。隶甘凉道。提督驻。明，陕西行都司治。顺治初，因明制。雍正二年，罢行都司，置府及张掖、山丹、高台三县。七年，割高台隶肃州。乾隆间，增置抚彝。东南距省治千五百里。广三百二十里，袤二百里。北极高三十九度。京师偏西十五度三十一分。领一，县二。张掖要，冲，繁，疲。倚。故甘州左、右卫。雍正二年置县。北：合黎山。西南：祁连山，绵亘府境，与青海分界。山丹河，东自山丹入，洪水河出县东南金山北麓，北流注之。又西北迳城北，张掖河古羌谷水，出祁连山中，汇县境诸渠，北流来会。山丹河自此蒙黑河之称。又西北，入抚彝。张掖河东岸黑番牧地，西岸黄番牧地。边墙，傍山丹河北岸，东入山丹。驿二：甘泉、仁寿。县丞驻东乐。山丹冲，繁，疲。府东百二十里。故山丹卫。雍正二年置县。山丹河即禹贡弱水，出县南祁连山麓，四源并导，汇于城南，东入张掖。红盐池在县北，白盐池滨居延泽。大草滩，东南与凉州、西宁、青海分界。边墙，起合黎山南，迳县城北，东入永昌。驿四：山丹、东乐、新河、峡口。抚彝府西北百五十里。旧隶甘州后卫。雍正二年卫省，属高台。乾隆十八年来属，置设通判。南：祁连。响山河出东南，黑河自张掖入合之，西北迳北，左合三清渠，右出支渠，北自鲁墩湾入高台。边墙，傍黑河北岸东入张掖。驿一：同名。
　　泾州直隶州：要，冲，疲。难。隶平庆泾固化道。明隶平凉府，领灵台。顺治初，因明制。乾隆四十二年，升直隶州。割崇信、镇原来属。西距省治九百五十九里。广百一十里，袤三百五里。北极高三十五度二十三分。京师偏西九度七分。领县三。北：兼山。西：回山。西南：弇耳山、青溪岭。泾水西自平凉入，迳城北，汭水西南自崇信来注之。又东至唐长武故城，洪河西北自镇原来注之。又东至宁州界，茹水西北自镇原来注之，南入陕西长武。盘口河，西自灵台入，旁州南境，东入长武。镇一：盘口。驿一：安定。崇信难。州西南百二十里。城据锦屏山北麓。西南：箭筈山。西北：峡口。汭水，西自华亭入，汇五龙、断万、五马三山及九峪水，屈东迳城北，东入平凉。盘口河即黑河，亦自华亭入，傍县南境，东北入灵台。新柳滩旁汭水，顺治中疏为渠。镇原疲。州西北二百里。东：东山。北：潜夫、孝山。茹水，西北自固原入，迳城南，纳交口河、蒲河暨县北境诸水，东南入宁州。洪河，西北自固原入，合平泉水，西南潘阳涧，入州。镇二：新城、柳泉。驿一：白水。灵台疲，难。州南二百里。北：台山。东：苍山。东北：书台。西南：离山。达溪水，西自陕西陇州入，左合镇川口河，至百里镇，右合妲己，左小建河，迳城南，东北入陕西长武。盘口河，西自崇信入，迳县东北，合槐树沟水，东入州。镇七：东朝那、良原、百里、邵寨、石塘、上良、西屯。
　　固原直隶州：冲，繁，难。隶平庆泾固化道。陕西提督驻。明隶平凉府。顺治初因之。同治十二年，升直隶州，置平远、海城二县属焉。西距省治八百九十里。广五百二十里，袤三百十里。北极高三十六度四分。京师偏西十度七分。领县二。西北：石城山。北：须弥。西南：陇山，一曰六盘山，绵跨平凉化平川境。清水河出陇山开城岭北麓，古高平川，二源并导，汇为一川，迳城东，纳州境诸水，北入平远。泾水北源出开城岭南麓，为大小南川，会于瓦亭驿；东迳蒿店，曰横河，出弹筝峡，入平凉。茹水出开城岭东麓，洪河出州东南陶家海子，并东入镇原。驿三：永宁、三营、瓦亭。州判驻硝河城。平远冲，难。州北二百四十里。故平远所。同治十二年置县，又割海城之下马关西地及灵州同心城来属。西北：罗山。南：打狼。西北：麦朵。西南：白杨林。清水河，南自州境入；甜水河自东来注之，又纳县境诸水，西北入中卫。山水河，东自灵州入，迳县北境，复西入灵州。海城冲，疲，难。州西北二百十里。平凉府属海剌都地。乾隆十四年徙盐茶同知驻此。同治十二年省同知置县。西：天都山。西南：莲花。南：五桥山。北：大黑河、红井堡水、相洞川，并东入州，注清水河。清水河迳红古堡，合石峡水，又北合兴仁堡水，入宁灵。西北：乾盐池堡水，迳打拉池，县丞驻。
　　阶州直隶州：疲。隶巩秦阶道。明隶巩昌府，领文县。顺治初，因明制。雍正七年，升直隶州，割巩昌之成县来属。西北距省治千一百五十里。广二百九十里，袤五百五十里。北极高三十三度二十三分。京师偏西十一度二十三分。领县二。北：凤凰山。白水江，西北自洮州入，南流，迤东迳西固城南，白龙江北自岷州来注之。又东南，迳城西，纳数小水，南入文县。西汉水，西北自礼县入，屈曲东南入成县。镇四：平洛、安化、角弓、石门。驿三：阶州、官城、杀贼桥。州同驻西固城。州判驻白马关。文简。州西南二百里。白水江，北自州境来，迳县东南，清江水一曰文县河，西北自四川松潘，上承察冈公河，东南流入境，纳县西诸水来会。白水江又东南纳县东诸水，入四川昭化。南：阴平隘。驿二：文县、临江。成疲。州东北二百里。西：泥功山、仇池山。东：木皮岭。西汉水，西北自州境入，迳县西南，黑峪河出县北山中，纳县境诸水，西南流注之。西汉水至此蒙犀牛江之称，东南入陕西略阳。镇三：泥阳、横川、抛沙。驿一：小川。
　　秦州直隶州：要，冲，繁，难。巩秦阶道治所。明隶巩昌府，领秦安、清水、礼三县。顺治初，因明制，雍正七年，升直隶州，降巩昌属之徽州为县，与所领两当县来属。西北距省治七百三十里。广三百九十里，袤四百五十里。北极高三十四度三十五分。京师偏西十度四十分。领县五。西：刑马山。西北：邽山。东南：麦积。西南：嶓冢。渭水，西自伏羌入，右纳藉水，左纳牛头河，东迳城南，又东纳诸小水，过三岔城北，迤南入陕西陇州。西汉水出嶓冢山南麓，西入礼县。骆驼川水出嶓冢山东麓，流合数小水，南入徽县。镇四：关子、高桥、社树坪、董城。州判驻三岔镇。秦安疲，难。州北八十里。东：九龙山。北：显亲峡。南：新阳崖。东北：青龙。罗玉河古陇水，北自静宁州入，上承苦水河，南迳县西，至新阳崖入州境注渭。略阳川水东自清水入，西合石版泉，入静宁注苦水河。镇六：金城、川口、郭嘉、太平、陇城、大寨。清水冲，疲。州东北百二十里。东：陇山，大震关在其下。牛头河一曰东亭河；古桥水，出陇山西麓，众源并导，汇为一川，迳城北，东流，迤南入州境。略阳川水亦出陇山西麓，西流，纳县境诸水，迳龙山镇入秦安。镇八：白沙、岩年、清水、百家、玉屏、松树、龙山、恭门。驿一：长宁。礼疲。州西南二百里。东：祁山。东南：仇池山。西南：岷瓘山。西汉水，东自州境入，纳县境诸水，迳城东折南，又西入阶州。镇二：石头、崖城。徽难。州南二百八十里。北：鸾亭。东：赤玉。南：铁山、青泥岭。西：栗亭山、木皮岭。东南：杀金坪，仙人关在其上。故道河，东自两当入，骆驼川入北自州境来入之，西迳县南，纳小水二，西南入陕西略阳，嘉陵江上游也。栗水出栗亭山，南流为泥阳河，南入略阳。镇三：永宁、粟亭、火钻。两当简。州南百七十里。东：鸑鷟。南：天门。东北：申家，古南大夫山。故道河，东自陕西凤县入，河即两当水，迳县南，纳小水二，西南迳秦冈山为琵琶湖，入徽。镇二：广乡、两当。有驿。
　　肃州直隶州：冲，繁，疲。安肃道治所。总兵驻。明，肃州卫。顺治初，因明制。雍正二年，省卫并入甘州府。七年，置直隶州，割甘州之高台县来属。东南距省治千四百六十里。广百九十里，袤百五十里。北极高三十九度十六分。京师偏西十七度十二分。领县一。东南：观音山。南：祁连山。东跨高台，与青海分界。西：嘉峪山。其西麓设关，俄罗斯通商孔道，税务司驻焉。洮赖河出州西南祁连山北麓，古呼蚕水，北流东迤，支渠旁出，左播为四，右播为三。又东为北大河，至临水堡，临水河出祁连山最高处，东北流注之，折而北，迳金塔寺，西出边墙为北大河，至古城，右会红水，左合清水河，曰白河，东北入高台。丰乐川出州东南祁连山天涝池，北流酾十数渠。南：金厂。边墙，自嘉峪关迤西北逾洮赖河，折而东南，入高台。驿二：酒泉、临水。州同驻金塔寺。巡司驻嘉峪关。高台冲，繁，疲。州东南二百七十里。故守御千户所。雍正三年置县。西：崆峒。南：榆木。东北：合黎山。黑河，东自抚彝入，西北流，迳城北，左出支渠五。又西北迳深沟驿，复酾为数小渠，又北至镇夷营。出边墙，右酾为双树子屯渠，左酾为毛目渠，白河西南自州来会，北入额济纳旗界，汇于居延海。县西北盐池。边墙，西自州境来，逾黑河，东南入抚彝。驿四：双井、深沟、黑泉、盐池。县丞驻毛目屯。
　　安西直隶州：冲，繁，疲，难。隶安肃道。明，赤斤、沙州二卫。后以番扰内徙，空其地。康熙五十七年，番族内附，置靖逆、赤斤二卫，设靖逆同知领之，寻增设通判，治柳沟。雍正元年，复置沙州所，筑布隆吉城，设安西同知治焉。三年，省靖逆同知，徙通判治其地，仍领二卫，旋升沙州所为卫。六年，徙安西治大湾。乾隆二十四年升府，置渊泉县附郭，省靖逆通判，并赤斤卫置玉门县。二十五年，以沙州卫为敦煌县，省渊泉入府治。二十八年，降直隶州，隶安肃道。东距省治二千一百二十里。广六百二十里，袤六百里。北极高三十九度四十分。京师偏西十八度五十二分。领县二。雪山自葱岭支分，迤逦东趋，绵跨州境，山外皆大戈壁，与青海分界。其北连山无极，与哈密及札萨克图汗分界。疏勒河，古南极端水，一曰布隆吉河，其西源昌马河出，东入玉门，与东源合，复入，右合支渠。巩昌河西北迳桥湾营南，左纳小水七，迤北西流，迳城南，支渠左出为南工渠、北工渠，经流西入敦煌。边墙，西起布隆吉城东疏勒河北岸，东讫桥湾营入玉门。驿七：柳沟、小宛、瓜州口、白打子、红柳圈、大泉、马连井。敦煌繁，难。州西南二百七十里。东南：三危山、鸣沙山。西南：龙勒山。西：白龙堆流沙碛。疏勒河，东自州境入，西至城北双河岔，党河自南来注之。党河，古氐置水，蒙古谓之西拉噶金，出县南山中，两源并导，汇为一川，北流迳城西，酾分十数渠，又北入疏勒河。疏勒河又西潴为哈剌泊。东南：盐池。玉门关、阳关，皆县西南。玉门冲，繁。州东二百九十五里。金山环东、西、北三面，绵亘二百馀里。西北：赤金峡。疏勒河出县南山中，北流，纳昌马河、巩昌河，又北迳城西，迤东入州境。阿拉克湖即延兴海。又东白杨河。有石油泉，古石脂水。边墙，西自州境来，东入肃州。驿二：赤金湖、赤金峡。
　　化平川直隶：繁，疲，难。隶平庆泾固化道。平凉、华亭、固原、隆德四州县地。同治十一年，陇东戡定，置设通判。西北距省治七百四十九里。广袤各百馀里。北极高三十五度有奇。京师偏西南十度有奇。东：观山。西南：大关山。泾水南源出山麓老龙潭，东迳白崖山，合白岩河，又东迳飞龙挞银，左纳圣女川、龙江峡水，东入平凉。

　　志四十  地理十二
　　△浙江
　　浙江：禹贡扬州之域。明设布政使司。清初为浙江省，置巡抚，福建置总督。兼辖之。驻福州。顺治十五年，置浙江总督。驻温州。康熙元年移驻杭州。八年裁，寻复。二十五年复裁，兼辖如故。雍正五年，改巡抚为总督。十二年，仍为巡抚。乾隆元年，复置浙江总督。三年，改闽浙总督，自是为定制。顺治五年，遣固山额真金砺来杭驻防，掌平南将军印。康熙初年改将军，总督驻福州，将军、巡抚驻杭州。三十六年，舟山置定海县，以旧县改置镇海。雍正六年，增置温台玉环。道光二十一年，升定海为直隶。乾隆三十八年，升海宁县为州，降安吉州为县。领府十一，直隶一，州一，一，县七十五。东至海中普陀山；四百九十里。西至安徽歙县界；三百七十里。南至福建寿宁界；七百八十四里。北至江苏吴县界。二百里。广八百八十里，袤一千二百八十里。北极高二十七度三十五分至三十度五十八分。京师偏东一度五十五分至五度四十分。宣统三年，编户三百八十八万八千三百一十一，口一千六百一十四万九千四百五。其名山：会稽、天目、四明、天台、括苍、金华。其大川：浙江、浦阳江、苕溪。天目自馀杭飞翥而入，为黄山三天都之一。
　　杭州府：冲，繁，难。杭嘉湖道治所。初治嘉兴府，今改驻。巡抚，布政、交涉、提学、提法、盐运各司，粮储、巡警、劝业各道，及将军、副都统，织造，同驻。明为浙江布政使司，领县九。顺治初，因明制。乾隆三十八年，升海宁县为州。东北距京师四千二百里。广百九十五里，袤百三十里。北极高三十度十七分。京师偏东三度三十九分。领州一，县八。钱塘冲，繁，难。倚。西：灵隐山，古武林山，西湖源此。北为南北二高峰。西南：天竺山，其东丁家山。濒湖周三十里。唐刺史白居易、宋守苏轼导。厥后水浅葑横，纵成苏堤，横成白是。迤西为孤屿，有行宫，与城内吴山为二。其北圣塘涧水，石函三闸，以时防泄。其东涌金闸，导之入城，曰城河。浙江，古淛河，东南自富阳入。城河出武林门，会西谿入下塘河，一名宦塘河，迳江涨桥。有盐场司，兼管吴山驿。出北新关，有桥曰拱宸。光绪二十一年与日本约，定为通商埠。抵奉口陡门。左会苕溪。有西谿、瓶窑二镇。宣统元年移府同知驻瓶窑。有武林驿。城南盐场司。浙江驿。仁和冲，繁，难。倚。南：凤凰山。西北：皋亭山。浙江，西南自萧山、钱塘入，东北流入海。捍海石塘，自钱塘乌龙庙一堡至戚井村十二堡，西防同知治。又东至翁家埠十七堡，中防同知治。城河出候潮门入上塘河，旧名运河，一曰夹官河，北流，右出枝津为备塘河，入海宁。下塘河西自钱塘入，西北流者宦塘河，与苕溪会。其北流者为新开运河，迳塘栖，歧为二，一入德清，一入海宁。苕溪自钱塘缘西北界入德清、武康为界水。有盐场司。汤镇、塘栖镇巡司二。又德胜、临平二镇。海宁州疲，繁，难。府东北百七十里。东：黄湾山，临黄湾浦入石墩山，迤东凤凰山，并建砲台。浙江，西南自仁和入，出鳖子亹为大海。自海盐至此，潮流倒灌，与江水相薄，此为浙西第一门户，南北二大亹扼其中。潮昔趋南，后改徙北，一线危堤，屡受冲激。自仁和十七堡至南门外三十三堡，东防同知治。又自一堡至十八堡界海盐，累朝修筑。下塘河西北自石门、德清界入，迳永安桥，歧为二。北支为运河，入石门，为长安塘。东支复歧为二，一周王庙塘河，一许公塘河，入海盐。左出枝津为硖石河，入海盐、桐乡为界水。上塘河自仁和入，流为二十五里塘河，合备塘河，会袁花塘河，入海盐，为招宝塘。有袁花、郭店、硖石、石墩、长安、马牧港六镇。长安，州判驻。戴家桥有行宫，有汛。有巡司。许村、西路盐场二。富阳冲，繁。府西南九十里。东：五泄水。下二泄属诸暨。泄或作“泄”，泄溪源此。西：贝山。北：桐岭。富春江，浙江上流，西南自桐庐入，纳浦江。湖洑水即壶源江，右合剡浦，左纳苋浦，自天目山伏流，入县西北始出山。错出复入，流为白洋溪，迳城南，合安吴川，抵渔山埠，北入钱塘，南入萧山。城河即庆春河，起观山讫苋浦。陡门二。有渔山、灵桥、场口、汤家、洋波场五镇。会江驿。馀杭繁，难。府西北七十里。南：由拳山。西北：禹航山。北：独松岭，并百丈、幽岭为三关。南苕溪、中苕溪西自临安分入而合，会北苕溪，为瓶窑大河。又一支出武康界孔井山入焉。南苕性悍，逼临城东，厮二瀽以引之，自滚坝泄流为馀杭塘河。其南南湖，北流为黄母港，会苕溪，分上湖、下湖。镇三：双溪、石濑、闲林。临安简。府西北百里。西南：临安山，县以此名。西：枫树岭。天目山，即山海经浮玉之山，苕水出其阴，合董、平、鹄三溪。又东南，右合潘溪，左合马跑泉，侧城北而东，锦溪合南溪入焉。又东为南苕溪，西北为中苕溪。松溪出南黄岭，其西娄塘，当苕之冲，乾隆五年圮。有青山、亭川、板桥、化龙、横坂、三口、鹤山七镇。青山近城。公、姥二山夹锁苕源，最险要。于潜简。府西北百七十里。东：石柱山。西北：龙翔岭。西：天目，上有两池，若左右目。左属临安曰东溪，右曰西溪，出尖顶，合流，迳白鹤桥双溪口，合虞溪为浮溪。至寮车桥，左合藻溪，右合交溪。紫溪西南自昌化入合之。其上流柳溪。有千秋、白沙、桐岭、豪千、孔夫诸关。新城简。府西南百二十里。西：大雷山。西北：青牛岭。并天目支阜。南：百丈岭，界馀杭。葛溪出，合武源、里仁二水，出大源桥，右合菖溪，左纳槎溪，上承分水广陵溪为三溪口，迳练头庄为练头溪，合松溪为双港口，曰鼍江。北有塔山堰。有东安镇。昌化简。府西二百十里。西南：福泉山，其东芦岭。南：杨岭。西：昱岭。北：峤岭、黄花岭。并置关。又马头岭，上溪出，合高溪、仁里溪，东流为无他溪。合云溪，右纳颊口溪，迳晚山下为西晚溪，迳城南为双溪。又南为下阮溪、三溪。伽溪南峡川，上博溪东南纳分水青坑溪、览溪，西南承萧、浦二水，以达柳溪。其中柯相公潭，与于潜为界水。有手{穴手}、颊口、柯桥三镇。
　　嘉兴府：冲，繁，疲，难。隶杭嘉湖道。副将驻。乾隆十五年裁所，并海宁卫为嘉兴府。西南距省治百八十里。广百五十里，袤百里。北极高三十度五十二分。京师偏东四度三分。领县七。嘉兴冲，繁，疲，难。倚。府境之水二派，曰武林、天目，而天目派由石门、秀水入运，则合武林为一。长水塘南自桐乡、海盐界入，合练浦塘。海盐塘东南自其县入，并汇于南湖，一名鸳鸯湖，东南接滮湖。六里泾承南湖水，歧为二，一魏塘，一汉塘。合王庙、空庙、众欢诸塘，左出枝津为伍子塘。有王店、新丰、锺埭、新礼四镇。王店、新丰有汛。西水驿有丞。有铁路。秀水冲，繁，难。明宣德四年析嘉兴置，同附郭。西南：运河自桐乡入，合石人泾，左出枝津为新塍南塘，侧城西南注南湖。新塍塘西北自江苏震泽入，纳新塍北塘，与南塘合，迳北丽桥。长水、海盐二塘东南自嘉兴注之，是为秀水，县以是名。东北流，右出枝津北流，潴为姚泾、杨舍、上马诸港，分趋南官、北官、连四、梅家、陆家诸荡，入江苏吴江。魏塘，东自嘉兴入，入嘉善。烂溪，西北自桐乡入，入震泽、吴江为界水。王江泾，通判驻。旧设同知及东西两塘协办同知，并裁。濮院镇、新塍、九里汇有汛。新城、陆门二镇。嘉善繁，疲，难。府东北三十里。南：瓶山。魏塘自秀水入，会东郭湖塘，贯西城壕，出东门流为枫泾塘，入江苏娄县。伍子塘南自嘉兴入，贯南城壕，出北门入祥符荡。其北沈家、白鱼、上白诸荡，西北乌盆潭、木斜湖、吴家漾，并入江苏青浦。西北：汾湖潀流汇处，播为南北许荡、南北夏墓荡，入吴江。斜塘镇，县丞驻。枫泾镇，主簿驻。天宁庄镇，有汛。魏塘、陶庄、干家窑三镇。海盐繁，难。府东南八十里。南：秦驻。东南：白塔。西北：独山。海，东北自平湖入，迳县城，又南至澉浦。道光二十四年设水师都司。其西长墙山，横截海湾，建砲台。捍海石塘，西南接海宁，东北亘平湖。秦驻坞水出秦驻山，歧为三，通曰秦溪，纵横数十里，贯以招宝、乌坵两塘。招宝塘西南自海宁入，乌坵塘出长生桥合之，是为嘉兴塘。又自兴城东海贯城壕出北门流为平湖塘。长水塘亦自海宁入，缘西北界，错出复入，入嘉兴、桐乡为界水。有鲍郎、海沙二盐场司。海口、枕荡二镇。有汛。石门冲，繁，难。府西南八十里。明为崇德。康熙元年改名。西北：含山。运河，西南自德清入，纳海宁下塘枝水。左枝为南界泾，入归安，右纳下塘河、长安塘，并自海宁南注之。左枝为南沙渚塘，入海宁、桐乡为界水，侧城南而北，右出二枝津为中北沙渚塘，又北襟塘，左石人、瓜塔、沙木诸泾，折东环湾如带，是为王湾。其塘右诸泾、半截运河注塘，左半由含山入归安。有玉溪镇。皁林驿。平湖繁，疲，难。府东南五十四里。东南：雅山，又苦竹山，水师战舰泊焉。迤东羊、许二山，峭立海中，为江、浙分疆处，浙西第三门户也。海，东南自江苏金山卫入，又西迳乍浦。雍正二年设水师营，七年，移杭州副都统来驻。道光三年移府海防同知并驻。东西两海口，北接广陈汛。自此入澉浦达杭州，为钱塘江口北岸，西人名乍浦湾。汉塘西自嘉兴入，分流注当湖。右得平湖塘，西南自海盐入合之。左得乍浦塘，出东南前黄山，合何陈塘注之。东北流，歧为二，分流复合，入泖湖，其口曰硃洞港。有汛一。广陈塘右出枝津为盐船河，出放港为秦河，入泖湖，正渠并入之。镇五：白门、广陈、户浦、新埭、青莲寺。有白沙湾巡司。芦沥、横浦二盐场。天后宫、观山麓、陈山嘴砲台。桐乡繁，难。府西南五十里。东：殳山。南：王家山。运河西南自石门入，枝津入震泽界为烂溪，正渠迳永新桥歧为三，南流注永新港，达石人泾，北流注五往泾入烂溪，东流入秀水。石人泾亦自石门入，合瓜塔泾及北沙渚塘，迳屠甸，复合沙木泾。南沙渚塘亦自石门入，合中沙渚塘，入海宁。长水塘自海宁、海盐缘东南界入海盐、嘉兴为界水。镇五：濮院、炉镇、皁林、陈庄，又青墩巡司。
　　湖州府：繁，疲，难。隶杭嘉湖道。明，领州一，县五。副将、所千总驻。乾隆三十八年，改安吉为县。东南距省治百八十里。广百八十二里，袤百三十八里。北极高三十度五十二分。京师偏东三度二十七分。领县七。乌程繁，疲，难。倚。南：衡山、金盖山。西北：弁山。太湖，东北八十里，古震泽，周五百里，汇上游诸水。大小雷山扼其东，西亘长兴，北至小雷界吴江。浙源为东西二苕溪。东苕溪东南自归安入，合西塘河注碧浪湖。山塘溪亦自其县注之。合妙喜港，左得吕山塘，西北自长兴入合之。左出枝津为北塘河，分潴二十五漊港。西苕溪亦自长兴入，合四安溪。左出枝津小梅港及横港，分潴十一漊港。正渠与东苕合，是为江渚，汇合潴大钱港入太湖，三十六漊港并入之。其东，运河自归安入，合浔溪入震泽。烂溪自归安、桐乡缘界，左出枝津为白米塘河，纳归安中塘河并入之。太湖营守备驻，同知驻乌镇，通判驻南浔溪，并晟舍、大钱、马要、圆通桥、小梅、青山、伍浦有汛。南浔、大钱湖口二巡司。苕溪驿。归安繁，疲，难。倚。东南：长超山。西南：梅峰山。东北：太湖。东苕溪，东南自德清入，左出枝津为吴兴塘，纳石门含山塘注钱山漾。西塘河，南自武康入，洛舍漾逾埭溪注之，与东苕合。迳城南，吕山塘西自乌程注之，右出枝津为菜花泾，播为运河，历月河为霅溪，抵临湖水门。自钱山漾至此，与乌程为界水。双菱镇，守备驻。县丞驻射村港镇；主薄驻菱湖镇。并涵山、善连有汛。琏巿、埭溪二巡司。长兴冲，繁。府西北六十里。西：白石山。西北：碣石山。北：啄木岭，界江苏荆溪。东北：太湖。大雷、小雷西南自安吉入，其西四安溪，出硃湾岭，合罨画溪。西北箬溪二源合于长安渡，故曰合溪。罨画溪右出枝津为吕山塘，歧为二：一中横塘，入乌程；一南横塘，入北横塘。正渠迳横石桥，与北横塘会。其北顾渚溪，出悬臼岭，流为紫花涧，潴于包洋湖，分二十八漊港，南至蔡浦，接乌程小梅港，西至夹浦，为顾渚溪来源。横溪，出东北横玉山，分潴长大、上周、蒋家、金村四港。香山岭水潴双桥港，浮渚岭水潴斯圻港，并入太湖。镇六。夹浦，县丞驻。有四安、合溪二巡司。并新塘有汛。德清繁，疲，难。府南九十里。东：德清山，本乌山，县以此名。东北：澉山。西北：白岘山。苕溪南自仁和入，纳武康南塘河，迳南水门，曰龟溪。左出枝津入洛舍漾，为归安、武康界水。正渠贯城壕西北流，东苕溪分运河入之。东塘河，其枝津运河亦自仁和入，缘东南界错出复入。有钱巿镇巡司。武康疲，难。府南百二十里。东：封山。西北：草干。又铜岘山为馀英溪北源，南源出西上郎山，汇于牌头，迳新塘滩为前溪，会湘溪、后溪。其枝津侧城南而东，左得封溪故道，又东北合阜溪，左出枝津注洛舍漾。苕溪自钱塘入，缘东南界合官塘河，北流为馀不溪。镇二：牌头、上柏。安吉疲，难。府西南百三十里。明为州。乾隆三十八年降。东南：白杨山。北：金乌山，界长兴。东南：独松岭，界馀杭。东溪出大溪，即苕溪，西南自孝丰入，迳塔潭。东溪合梅园溪，复纳孝丰丰食、吴渚二溪入焉。侧城东合丁埠港水，北流，左合理溪，右合鲁家溪，迳梅溪。浑水渎亦自孝丰注之，又北合四公溪。小溪巿、梅溪镇、递铺镇有汛。乾隆十七年移州判驻南溪。孝丰简。府西南九十里。西南：天目山，界临安、于潜。又桃花山。南：广苕山，苕溪出，合深溪、横溪。其东大海岭，东滨溪出，下流为吴渚溪，又东巿岭，大溪出，下流为丰食溪。梅家山溪出北梅家山，下流为浑水渎。有天目山巡司。沿干镇。
　　宁波府：冲，繁。宁绍台道治所。提督驻。康熙二十六年，改定海曰镇海，移置定海于舟山。宣统三年，增置南田。西北距省治四百四十里。广二百二十四里，袤二百八里。北极高二十九度五十五分。京师偏东四度五十七分。领县六。鄞冲，繁，难。倚。西南：四明山。东傍海为鄮山。西南：灌顶、梅园山、海浦、羊求山。海，东南自象山入，迳大嵩水口。顺治十七年裁所置游击。雍正七年设同知。东接瞻崎，南毗盐场，有司。又北通东钱湖，汇东境诸水，有南北二塘、梅墟石塘。奉化江南自其县入，鄞江出四明山，合而北流，为甬江。又与慈谿江合，河流纵贯。道光二十三年开租界，与英立约，为五口通商之一。迳白沙巿。左出一枝津，首白沙，讫张家堰，与镇海为界水。西南：南塘河出四明，歧为二：前港贯城壕，注日月二湖；后港即里弄港，会中塘、西塘及中南二河入江。其东前塘河，三源汇于横溪，出横石桥，会中塘、北塘河，迳和安桥，为三河总渠，注大石碶入江。有浙海关。四明水驿。铁路。横山岙、猛港等砲台。慈谿繁，疲，难。府西北五十里。西南：大宝、句馀。东南：石柱山。海，西北自馀姚入，北抵海盐。迤东有海王山，又东为松浦港口。港分杜湖水，出三眼桥，界镇海。慈谿江上流即姚江，自馀姚入，迳丈亭渡，歧为二：前江历车厩岭，抵大浃江口，会甬江；后江贯城壕，出东郭，曰管山江，南抵西渡会前江，西抵化纸闸会横溪。西南：蓝溪自龚村汇二十六隩水，出玉女山。西南诸水出四明，入蛟门，北资杜、白二湖。海壖设塘置闸，曰松浦、淹浦、古窑、津浦、洋浦。镇五：丈亭、洪塘、东埠、松浦有巡司、向头废司。鹤鸣盐场司。车厩驿。有瓜蒂山、东山砲台。奉化疲，难。府西南八十里。东南：奉化山，县以此名。又鮚埼山。光绪十年法兵舰来犯砲台，毙其将孤拔，遂遁。海，东北自鄞入，迳湖头渡关，又西迳塔山城、应家棚，东接杨村汛，又西为河泊所。其口有悬山。又天门山，下即汉志天门水，南为江彭山，界象山、宁海。县溪出西南大公隩，七十二曲，硃、白二溪逾赵河注之。抵璡琳碶，歧流为长它江，抵三江口。金溪出东金瓘山，迳白杜河来会。其西剡溪，出六诏岭，合左溪，纳西晦溪，是为奉化江。又东合长它江，迤东北会甬江。塔山城巡司。应家棚守备。有鮚埼镇。连山驿。祥岭、董公、桐照等砲台。镇海冲，繁。府东北六十里。海，西北自慈谿入，东至澥浦，水师参将驻，为郡北要害。又东迳招宝山抵钳口门。道光二十一年英兵舰由此登岸。其东蛟门，西虎蹲，并称天险。又东穿山所，临黄歧洋。又东崎头角，临崎洋。头长、跳嘴山扼其口，并为郡东要害。转南至霩所，南接昆亭汛。迤南扑蛇山，临双屿港。又南至荒屿，界鄞。外洋各岛，其著者，东北七姊妹山，东西霍山，迤东捣杵山。东距金塘水道为大隩子港。转南有天隍山，东西二屿，界象山。涌江西南自鄞入，入海口为大浃江口，即古甬句，东自张家堰至此，与鄞为界水。西北诸水潴为凤浦、沈窖、灵绪、白沙四湖，播为巨河。夹江河西自鄞分甬江水，逾白沙，历鹭林，入前大河。中大河上流后江自慈谿入，北流为西河。大闸河上流松浦亦自其县入，歧为三：一抵澥浦入海，一流为西大河入浃江河，一迳箭港为后大河。其中港贯前、后两河，并入城河，出头二闸入海。其东南上河注迳大碶巿，中河迳穿山碶，会芦江河海。有庄巿、柴埠二镇。定海关有管界、长山、穿山三巡司。龙头、穿山、清泉三场。有北城角、威远、定远、宏远、平远、绥远、靖远、镇远各砲台。象山简。府东南二百七十里。海，西自奉化入，迳西周渡，虎山扼其口，南接泗州头汛。迳东西塔嘴入，为陈山渡，接海口汛。又东迳前仓所，西接珠溪汛，东对牛鼻山。其东北猎户角，为南岸尽处。迤南迳爵溪城，青门、羊背诸山扼之，并为郡南要害。其南天目山，东即韭山列岛。又南至昌国，顺治中裁卫，置水师营都司。又南至石浦，明为所，道光三年移府海防同知驻。南出为东门，与小铜礁对峙。中为铜瓦门，道光二十二年英兵舰来犯，由此门入。过此曰下湾门、金齿门，西为林门、珠门。又南至大田岛。光绪初，派开垦委员驻此。宣统三年改为抚民，移府通判、左营游击驻樊岙，守备、千总驻龙泉、鹤浦两塘。岛北为石浦港，西即三门湾。转西至台宁屿，界宁海。东大河出王家岙及旋井、飞凤诸山，注会源碶。南大河出凤跃山，自西水门接诸河，注朝宗碶。西大河出郭家诸涧，注灵长碶，并入海。上洋三碶蓄三河水，防泄下洋，下洋永丰诸碶防泄入海。有南田、竹山二巡司。前岙岭、高塘山等砲台。南田简。旧隶象山。宣统三年新置，治大佛头山麓。孤峙海中，东、南、西大洋，惟北距石浦较近，水程十有馀里。海中十洲，此为第一。明汤和惧赵宋遗族苞，拟废象山、弃滃洲，遂徙南田居民。后复有群入垦煎者。道光三年，巡抚帅承瀛奏谓“明与定海、玉环并封禁。嗣定、玉展辟而南田独否，以彼泥潮而此沙垆，匪船易留，故复徙之”。大小共一百八岙，南路四十九，北路五十九。
　　定海直隶：简。隶宁绍台道。总兵及同知驻。古句章地。明为卫。康熙二十七年改县。道光二十一年升直隶。西距省治七百六十里。广百四十里，袤八十三里。北极高二十九度五十九分。京师偏东五度五十八分。舟山，古翁洲山，即定海山。康熙、道光间陷于英。咸丰间复陷英、法。澳外岛屿屹齿。西洋螺角，东竟留角，对峙若门。洋螺南为螺头山，西即大榭山，接象山港。口北各岛为南险汛。又六横山西对前仓嘴，牛鼻山扼其中。其东南为桃花山、登步山。桃花东北、登步东南为硃家岛，中有乌沙山，曰乌沙门。东岸狼湾，其东普陀山西北嘴对舟山东嘴，中为莲花洋，西即沈家门，商舶鳞萃。北达兰秀湾，西北距千览角，曰龟水道，青山屹立，中为灌门，航路最险。兰秀以北为官山，中为乩山门。官山以北为岱山，中为高定洋，利停泊。其西北大沙澳，北距长白山，中为长白水道。其西为岑港。西北接大小沙汛。又西即金塘水道。其东北为册子山，中为西堠门。岱山以西为两头洞山。又大渔山、屿心脑山与乍浦为犄角。以东为竹屿港。又东曰大小长涂、东西福山，并为北险汛。其东北大衢山，四围多澳。有岑港、道头二巡司。沥港、沈家门二镇。定远、振威、永清等砲台。
　　绍兴府：冲，繁，难。隶宁绍台道。副将、卫守备驻。西北距省治百四十里。广三百二十里，袤二百九十里。北极高三十度五分。京师偏东四度四分。领县八。山阴冲，繁，难。倚。西北：兴龙山，南麓本卧龙山，康熙二十七年驻跸，改。南：龟山、阳台、兰渚山、秦望山。西北：涂山、梅山。东北：蕺山。海，自萧山入，迳三江口，为杭州湾南岸水口，对岸为海宁。南大亹、中小亹扼其中。潮昔趋南，暴岸冲击，其后海塘东接会稽，西亘萧山。浦阳江西南自诸暨入。运河西北自萧山入，合鉴湖枝津北注瓜渚湖。湖分青电湖水入西水门，复合入铜盘湖港，抵港口与西小江会。江分为二，自萧山古万安桥入，缘北界，西溪出鸡头山注之。迳钱清镇，错出复入，抵三江闸。湘湖自萧山贯运河来会，又东入海。鉴湖，古镜湖，周三百五十里，今衹存西溪及会稽，若耶溪为其别源，湘湖为其正源，仅十五里矣。三江城，通判驻，有盐场司，与钱清为二。有柯桥巡司，蓬莱驿。会稽冲，繁。倚。南：会稽山，有禹陵，县以此名。其宛委、秦望、天柱，并为支阜。海，东北自山阴入，迳沥海城，南接蛏浦。西曰西会渚，北与澉浦遥对，为险汛，有防海塘。曹娥江上流剡溪，东南自上虞入，纳嵊小舜江，错出复入，历曹娥坝，抵宣港入海。运河自曹娥坝分诸溪河水，迳通陵桥，会欑宫河，宋六陵在焉。出五云门西，有若耶溪出化山注之，入山阴运河。有三江、东江、曹娥盐场。曹娥巡司。东关驿。纂风镇。平水关、宣港、临山砲台。萧山冲，繁，难。府西北百十里。东南：大罗山。东北：龛、赭二山。浙江西北自富阳入，浦阳江西南自诸暨入，合于渔浦街。古时浦阳与浙江阂，后开碛堰始通。抵中小亹，出南大亹入海。海潮自鳖子亹入，为龛、赭所束，洪涛奔突，捍以危堤二十馀里。西小江，古潘水，出临浦巿山，历麻溪坝，贯运河，入山阴，下至三江口入海。运河自西兴渡引浙江水，迳望湖桥，湘湖汇西南诸山水贯之，又东南入山阴。临浦镇，县丞驻。有渔浦、河庄山二巡司，义桥镇汛。西兴水驿有丞。钱清课场。有西陵、渔临两关。北祇菴砲台。诸暨简。府西南百十里。东：紫薇、铁崖山。西：洞岩、鸡冠、五泄山。北：银冶、杭乌山。浦阳江南自浦江入，一名上西江，合酥溪，东北流，合上濑溪，与上东江会。江出东阳界东白山，曰孝义溪，合开化溪，流为洪浦江，合下濑溪注之，是为浣江。迳城东，歧为二，东曰下东江，合枫桥港诸溪，西曰下西江，合五泄诸溪，分而复合，亦曰大江，并入萧山。有枫桥镇。长清关。馀姚疲，繁，难。府东北百十里。南：大吴山。西：龙泉山，古绪山。北：历山。东北：四明、石匮山。海，北自上虞入，迳临山卫。康熙八年移庙山巡司驻。四十七年移沥海守备并驻。北临山港，东泗门港，为滨海要口。迳破山浦，有防海塘、利济塘。外砲台七所。其西南姚江，出太平山及菁山，古句章渠水，错出复入，纳上虞马渚横河，贯两城间，抵竹山潭，合兰塑港，逾姜家渡，纳慈谿官船浦，是为丈亭江。镇四：梁寿、眉山、庙山，其三山有巡司。石堰、鸣鹤二盐场。中村、北溪、梁衕、周巷、周家路有汛。姚江驿，康熙九年并入县。上虞繁，疲。府东百二十里。南：覆卮山。西南：象田山。西北：夏盖山，南临夏盖湖，汇白马、上妃二湖水，周百五里。北枕海，西北自会稽入，迳沥海所，有四卫、施湖二隘。其塘外为沙涂。上虞江即曹娥江，古柯水，亦曰东小江，上流剡溪，西南自嵊入，纳会稽小舜江，迳梁湖堰，其东为运河。外有通水河，迳百官渡，其东为马渚横河，抵备塘。自梁湖堰至此，与会稽为界水，有曹娥驿，康熙元年裁丞。其侧盐场二。梁湖镇巡司。嵊冲，繁。府东南百八十里。东：金庭山。西南：五龙、真如二山。分水冈，剡溪出，合大小白山水，东南流，右合珠溪，左合箩松溪，迳白杨村，纳富润、江田二溪，侧城东南，有潭遏溪、宝溪注之，是为剡溪。黄泽溪亦自其县入，合北庄溪注之。又西北，合丫溪、强口溪、嵊溪，入上虞为曹娥江，即古浦阳江也。东北西梅溪，出大屏山，入奉化。镇三：浦口、长乐、三界。有汛。新昌简。府东南二百十里。东：天姥山：东南：关岭。东北：苏木岭。东港溪自天台入，合泄上山溪、潜溪，下流为潭遏溪。西港溪上流夹溪，西南自东阳入，合三洲谭溪，下流为宝溪。北港溪出奉化界蔡岙山，历岩头岭，别源自宁海缘界合为黄泽溪。彩烟镇。黄渡有汛。
　　台州府：疲，难。隶宁绍台道。海门镇总兵驻。原名黄岩镇，总兵驻黄岩。光绪二年移此。西北距省治五百九十里。广三百七十里，袤二百七十里。北极高二十八度五十三分。京师偏东四度三十九分。领县六。临海繁，疲，难。倚。西南：括苍山。东：了倭山。南：盖竹山，道书“十九洞天第二福地”也。东蔡岭、西石松山，并筑石城。海，东自宁海入，迳坡坝江，白岱山扼其口。纳上流花桥港，南迳泗淋汛，纳上流洞港，又南迳有殿角，南对白梳角，曰清塘门。桃渚港出东大罗山，合矩溪入之。其★C9顺治十八年废，康熙十一年复，守备驻。自白梳角迤南至白沙山，为台州湾口北岸，迤南至前所城，游击及巡司驻。南对海门，顺治十七年裁卫，总兵驻。其西家子镇，同知驻，是为椒江口。口外群岛联群，迤南为窦门山、麂青山。临海江二源，北为始丰溪，自天台入，合大石溪、归溪为百步溪，出三江村，西南永安溪，合黄沙溪、芳溪来会，是为灵江。迳双港口，合大田港，迳三江口，会永宁江，是为椒江。又东，合章安、东逻二浦入海。镇二：蛟湖，其花桥县丞驻。有杜渎盐场司。赤城驿。牛头颈、外沙、小圆山砲台。黄岩疲，繁，难。府东南六十里。东：永宁山。南：委羽山，道书“第二洞天”。西：黄岩山，县以此名。海，东自临海入，迳浪矶山，为台州湾口南岸，有丁进、洪辅两塘，长六十馀里，内为盐地，北接临海，南亘太平。西北：永宁江出西尘山，别源出黄岩山，合流为大横溪，迳大砩头为宁溪。迳乌岩为乌岩溪，合柔极、小坑二港为长潭。又东南合官岙水、茅畬溪，迳山头洲为断江。迳后垟，合西江，是为澄江。迳东浦，外东浦即东官河，侧城东北，合里东浦，为黄林港，下流为永宁江。南官河汇沙埠、九峰诸水，南支接太平金清港，北支贯城壕，左出枝津，分流复合，入西江。又北流为里东浦。乌岩镇，县丞驻。有长浦巡司。黄岩盐场司。丹霞驿。乌岩三港口、沙埠、宁溪、洋屿、白湖塘有汛。天台简。府西北九十里。北：天台山，周八百里，支阜赤城，有玉京洞，道书“第六洞天”。始丰溪西南自东阳入，合寒、明二岩，鹧鸪诸山水，侧城西，左得青溪，合桃源瀑布、关岭溪壑注之，东抵凤凰山下，合宝华及螺欢、倒灵诸溪，折南又合大小淡溪。西北：福溪出天台山西麓，混水溪出南麓，其东泳溪出苍山东北麓。又界溪出龙鸣山。有清溪镇。桑洲驿。仙居疲，难。府西九十里。西南：韦羌山、景星岩。北：罗城岩。西北：苍岭，一名风门。西南：大溪，南源出永嘉界坑山，曰永安溪，左出枝津抵安仁岭下，曰安仁溪，入缙云。西源自缙云入，曰金坑水，合仙人溪，迳四都，与南源会。迳洋山潭，合里溪。又东北，右得马岭溪、大陈山水，左得珠母、韦羌、南溪诸水。又东北，纳萍溪。上流櫸溪，西北自永康入合之，迳城东，合白水溪、彭溪，抵塔山西，合硃溪，入临海。有皤滩镇汛。宁海简。府东北百有八里。水师参将驻。西北：龙须山。北：天门山。海，东北自奉化入，迳浮溪口，纳上流铁江，转东迳黄墩港，纳上流白渚溪，错出为象山港南岸。又自石浦入，迳台宁屿，又西迳茶院港，分出东北许家、双坑二山，合流为柞浦溪，迳龙口塘。又西迳白峤港，上流白溪，西南自天台入，别源出西桃花山，合迳亭头渡来会，西南迳清溪口，上承天台泳溪，迳旂门渡。又南为亭旁、海游二溪口，一承天台界溪，一出西南分水岭，合迳连蛇渡。又西南迳健跳所，守备驻，临健跳江。上流横渡溪，合小白溪来会。外有健阳塘，东北对石浦城，是为宁海湾口门。群岛错峙，其著者为田湾岛，岛东为青门山，临牛头洋，北为五屿门，外硃门洋，内蛇蟠洋，并险汛。镇四：海岙、越溪、亭旁，其海游，县丞驻。有长亭盐场司。硃岙驿。太平简。府东南百四十里。水师参将驻。南：石盘山。西南：灵山。西：温岭。海，东南自台州湾入，迳金星门，又南道士冠山、盘马山。其东白岩山，中为捣臼门。又东沙镬山，东南积穀山，东北即台州群岛。其著者上下大陈山，转南迳松门城，置守备，临松门港，松门山扼其口，中有窄水道。其东牛山岛，又东苏丹岛，东南三蒜岛。转西迳隘顽寨，群峰刺天，慢游岭尤嶮仄。中有大海湾，错出温州府境，迳天澳、木杓诸山，转西北迳楚门城。西北：白浆渚溪，正源大溪与别源小溪合流为双溪，北流折东为新建河，合桃溪、温岭溪，迳大溪口。西南西溪出梅岭来会，是为金清港，北通黄岩官河。又东迳新河城为迂江，县丞驻，又东入海。闾溪一名练溪，并入之。有蒲岐、温岭二镇。松门巡司。凤尾、盘马、沙角、寺前镇、石塘、金清、箬里有汛。
  </div>
  <div class="pagination">
   <a href="清史稿_page63.html">
    上一页
   </a>
   <span>
    ...
   </span>
   <a href="清史稿_page59.html">
    59
   </a>
   <a href="清史稿_page60.html">
    60
   </a>
   <a href="清史稿_page61.html">
    61
   </a>
   <a href="清史稿_page62.html">
    62
   </a>
   <a href="清史稿_page63.html">
    63
   </a>
   <span class="current-page">
    64
   </span>
   <a href="清史稿_page65.html">
    65
   </a>
   <a href="清史稿_page66.html">
    66
   </a>
   <a href="清史稿_page67.html">
    67
   </a>
   <a href="清史稿_page68.html">
    68
   </a>
   <a href="清史稿_page69.html">
    69
   </a>
   <span>
    ...
   </span>
   <a href="清史稿_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
