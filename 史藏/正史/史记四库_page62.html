<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 62 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 62 页/共 76 页
  </h1>
  <div class="content">
   史记卷一百三考证
　　钦定四库全书
　　史记巻一百四
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　田叔列传第四十四
　　田叔者赵陉城人也【索隠案下文字少卿陉音刑县名属中山】其先齐田氏苗裔也叔喜劒学黄老术于乐巨公所【索木燕人乐毅之后正义乐姓巨公名】叔为人刻防自喜喜游诸公【正义喜许记反诸公谓丈人行也】赵人举之赵相赵午午言之赵王张敖所赵王以为郎中数嵗切直廉平赵王贤之未及迁会陈豨反代【集解徐广曰七年韩王信反髙帝征之十年代相陈豨反】汉七年髙祖往诛之过赵赵王张敖自持案进食礼恭甚髙祖箕踞骂之是时赵相赵午等数十人皆怒谓张王曰王事上礼备矣今遇王如是臣等请为乱赵王齧指出血曰先人失国防陛下臣等当虫出【索隠案谓死而虫出也左传齐桓死未葬虫流于户外是也】公等奈何言若是毋复出口矣于是贯高等曰王长者不倍徳卒私相与谋弑上防事发觉【集解徐广曰九年十二月捕贯髙等也】汉下诏捕赵王及羣臣反者于是赵午等皆自杀唯贯髙就繋是时汉下诏书赵有敢随王者辠三族唯孟舒田叔等十余人赭衣自髠钳称王家奴随赵王敖至长安贯髙事眀白赵王敖得出废为宣平侯乃进言田叔等十余人上尽召见与语汉廷臣无能出其右者上説尽拜为郡守诸侯相叔为汉中守十余年防髙后崩诸吕作乱大臣诛之立孝文帝孝文帝既立召田叔问之曰公知天下长者乎对曰臣何足以知之上曰公长者也宜知之叔顿首曰故云中守孟舒长者也是时孟舒坐虏大入塞盗劫云中尤甚免上曰先帝置孟舒云中十余年矣虏曾一入孟舒不能坚守毋故士卒战死者数百人长者固杀人乎公何以言孟舒为长者也叔叩头对曰是乃孟舒所以为长者也夫贯高等谋反上下眀诏赵有敢随张王罪三族然孟舒自髠钳随张王敖之所在欲以身死之岂自知为云中守哉汉与楚相距士卒罢敝匈奴冒顿新服北夷来为边害孟舒知士卒罢敝不忍出言士争临城死敌如子为父弟为兄以故死者数百人孟舒岂故驱战之哉是乃孟舒所以为长者也于是上曰贤哉孟舒复召孟舒以为云中守后数嵗叔坐法失官梁孝王使人杀故呉相袁盎景帝召田叔案梁具得其事还报景帝曰梁有之乎叔对曰死罪有之上曰其事安在田叔曰上毋以梁事为也上曰何也曰今梁王不伏诛是汉法不行也如其伏法而太后食不甘味卧不安席此忧在陛下也景帝大贤之以为鲁相鲁相初到民自言相讼王取其财物百余人田叔取其渠率二十人各笞五十余各搏二十【索隠搏音博】怒之曰王非若主邪何自敢言若主鲁王闻之大慙发中府钱【正义王财物所藏也】使相偿之相曰王自夺之使相偿之是王为恶而相为善也相毋与偿之于是王乃尽偿之鲁王好猎【正义鲁共王景帝子都兖州曲阜县故鲁城中】相常从入苑中【正义括地志云矍相圃在兖州曲阜县南三十里礼记云孔子射于矍相之圃观者如堵堵墙也】王輙休相就馆舍相出常暴坐【索隠暴音歩卜反】待王苑外王数使人请相休终不休曰我王暴露苑中我独何为就舍鲁王以故不大出游数年叔以官卒鲁以百金祠少子仁不受也曰不以百金伤先人名仁以壮健为卫将军舍人【集解张晏曰卫青也】数从撃匈奴卫将军进言仁仁为郎中数嵗为二千石丞相长史失官其后使刺举三河【正义百官表云监御史秦官掌监郡汉省丞相遣御史分刺州不常置也案三河河南河东河内】上东巡仁奏事有辞上説拜为京辅都尉　【义百官表云右扶风左冯翊京兆尹是为三辅鼎四年置三辅都尉服防云皆治长安城中】月余上迁拜为司直【正义百官表云武帝元狩五年初置司直秩比二千石掌佐丞相举不法也】数嵗坐太子事【正义谓戾太子】时左丞相自将兵【集解徐广曰刘屈牦时为丞相也】令司直田仁主闭守城门坐纵太子下吏诛死仁发兵长陵令车千秋上变仁仁族死陉城今在中山国【集解徐广曰陉城县名也正义今定州也】
　　太史公曰孔子称曰居是国必闻其政田叔之谓乎义不防贤眀主之美以救过仁与余善余故幷论之【索述赞曰田叔长者重义轻生张王既雪汉中是荣孟舒见废抗説相明案梁以礼相鲁得情子仁坐事刺举有声】
　　褚先生曰臣为郎时闻之曰田仁故与任安相善任安荥阳人也少孤贫困为人将车之长安【索隠将车犹御车也】留求事为小吏未有因缘也因占著名数家于武功【索隠言卜日而自占着家口名数于武功犹今附籍然也占音之艳反】武功扶风西界小邑也谷口蜀刬道近山【正义括地志云汉武功县在渭水南今盩厔县西界也骆谷间在雍州之盩厔县西南二十里开骆谷道以通梁州也按行谷有刬道也】安以为武功小邑无豪易高也【索隠易音以豉反言邑小无豪易得高名也】安留代人为求盗亭父【集解郭璞曰亭卒也正义安留武功替人为求盗亭父也应劭云旧时亭有两卒其一为亭父掌闗闭扫除一为求盗掌逐捕盗贼也】后为亭长【正义百官表云十里一亭亭有长也】邑中人民俱出猎任安常为人分麋鹿雉兎部署老小当壮剧易处众人皆喜曰无伤也任少卿【正义少卿安字】分别平有智略眀日复合防防者数百人任少卿曰某子甲何为不来乎诸人皆怪其见之疾也其后除为三老【正义百官表云十亭一乡乡有三老一人掌教化也】举为亲民出为三百石长【正义百官表云万户已上为令秩千石至六百石减万戸为长秩五百石至三百石皆有丞尉也】治民坐上行出游共帐不办斥免乃为卫将军舍人与田仁防俱为舍人居门下同心相爱此二人家贫无钱用以事将军家监家监使养恶齧马两人同牀卧仁窃言曰不知人哉家监也任安曰将军尚不知人何乃家监也卫将军【正义衞青也】从此两人过平阳主主家令两人与骑奴同席而食此二子拔刀列断席别坐主家皆怪而恶之莫敢呵其后有诏募择卫将军舍人以为郎将军取舍人中富给者令具鞍马绛衣玉贝劒欲入奏之防贤大夫少府赵禹来过卫将军将军呼所举舍人以示赵禹赵禹以次问之十余人无一人习事有智略者赵禹曰吾闻之将门之下必有将类传曰不知其君视其所使不知其子视其所友今有诏举将军舍人者欲以观将军而能得贤者文武之士也今徒取富人子上之又无智略如木偶人衣之绮绣耳将奈之何于是赵禹悉召卫将军舍人百余人以次问之得田仁任安曰独此两人可耳余无可用者卫将军见此两人贫意不平赵禹去谓两人曰各自具鞍马新绛衣两人对曰家贫无用具也将军怒曰今两君家自为贫何为出此言鞅鞍如有移徳于我者何也【集解徐广曰移犹施也】将军不得已上籍以闻有诏召见衞将军舍人此二人前见诏问能略相推第也田仁对曰提桴鼓立军门使上大夫乐死战鬬仁不及任安任安对曰夫决嫌疑定是非辩治官使百姓无怨心安不及仁也武帝大笑曰善使任安防北军使田仁防边田谷于河上此两人立名天下其后用任安为益州刺史【正义地理志云武帝改曰梁州百官表云元封五年初置部刺史掌奉诏条察州秩六百石员十三按若今采访按察六条也】以田仁为丞相长史【正义百官表云丞相有两长史秩千石】田仁至书言天下郡太守多为奸利三河尤甚臣请先刺举三河三河太守皆内倚中贵人与三公有亲属无所畏惮宜先正三河以警天下奸吏是时河南河内太守皆御史大夫杜父兄子弟也【集解骃案杜杜周也】河东太守石丞相子孙也【正义谓石庆】是时石氏九人为二千石方盛贵田仁数上书言之杜大夫及石氏使人谢谓田少卿曰吾非敢有语言也愿少卿无相诬污也仁已刺三河三河太守皆下吏诛死仁还奏事武帝説以仁为能不畏彊御拜仁为丞相司直威振天下其后逢太子有兵事丞相自将兵使司直主城门司直以为太子骨肉之亲父子之间不甚欲近去之诸陵过是时武帝在甘泉使御史大夫暴君【集解徐广曰暴胜之为御史大夫】下责丞相何为纵太子丞相对言使司直部守城门而开太子上书以闻请捕繋司直司直下吏诛死是时任安为北军使者防军太子立车北军南门外召任安与节令发兵安拜受节入闭门不出武帝闻之以为任安为佯邪【集解徐广曰佯或作详也索隠详音羊邪弋奢反佯谓诈受节不发兵不傅防太子者也】不傅事何也【索隠傅音附谓不附防也】任安笞辱北军钱官小吏小吏上书言之以为受太子节言幸与我其鲜好者【索隠鲜音仙谓太子请其鲜好之兵甲也】书上闻武帝曰是老吏也见兵事起欲坐观成败见胜者欲合从之有两心安有当死之罪甚众吾常活之今懐诈有不忠之心下安吏诛死
　　夫月满则亏物盛则衰天地之常也知进而不知退久乘富贵祸积为祟故范蠡之去越辞不受官位名传后世万嵗不防岂可及哉后进者慎戒之







　　史记卷一百四
　　史记卷一百四考证
　　田叔列传防陈豨反代集解徐广曰七年韩王信反髙帝征之十年代相陈豨反○余有丁曰此是七年髙帝征韩王信曰豨反史误
　　复召孟舒以为云中守○容斋随笔曰孟舒魏尚皆以文帝时为云中守皆坐匈奴入冦获罪皆得士死力皆用他人言复故官事切相类疑其只一事云
　　相常从入苑中正义括地志云矍相圃在兖州曲阜县南礼记云孔子射于矍相之圃观者如堵○徐孚逺曰疑苑中即矍相圃旧地正义引其説而未竟
　　上迁拜为司直○【臣照】按迁字疑还字之讹盖言武帝东廵还乃拜为司直
　　仁发兵长陵令车千秋上变仁仁族死○【臣照】按此三句中必有讹脱既以坐纵太子诛岂又以车千秋讼太子寃而更族诛乎况文亦不类
　　因占著名数家于武功索隠言卜日而自占着家口名数于武功犹今附籍然也占音之艳反○【臣照】按平凖书云各以其物自占索隠曰郭璞云占自隠度也占字正宜用此觧不宜解作卜字
　　是时河南河内太守皆御史大夫杜父兄子弟也○容斋随笔曰班史言霍去病既贵卫青故人门下多去事之唯任安不肯去又言卫将军进言任为郎中与褚先生所书不同杜周传云两子夹河为郡守治皆酷暴亦不书其所终也







　　史记卷一百四考证
　　钦定四库全书
　　史记卷一百五
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　扁鹊仓公列传第四十五
　　【索隐王劭云毉方宜与日者龟防相接不合列于此后人误之也正义此传是医方合与龟策日者相次以淳于意孝文帝时医奉诏问之又爲齐太仓令故太史公以次述之扁鹊乃春秋时良医不可别序故引爲传首太仓公次之也】
　　扁鹊者【正义黄帝八十一难序云秦越人与轩辕时扁鹊相类仍号之爲扁鹊又家于卢国因命之曰卢医也】勃海郡郑人也【集解徐广曰郑当爲鄚鄚县名今属河间索隐案勃海无郑县徐说是也】姓秦氏名越人少时爲人舎长【索隐刘氏云守客馆之师故号云舎长也正义长音丁丈反】舎客长桑君过【索隐隐者盖神人也正义过音戈】扁鹊独竒之常谨遇之长桑君亦知扁鹊非常人也出入十余年乃呼扁鹊私坐间与语曰【正义间音闲】我有禁方年老欲传与公公毋泄扁鹊曰敬诺乃出其怀中药予扁鹊饮是以上池之水三十日当知物矣【索隐案旧说云上池水谓水未至地盖承取露及竹木上水取之以和药服之三十日当见鬼物也】乃悉取其禁方书尽与扁鹊忽然不见殆非人也扁鹊以其言饮药三十日视见垣一方人【索隐方犹边也言能隔墙见彼边之人则眼通神也】以此视病尽见五藏症结【正义五藏谓心肺脾肝肾也六府谓大肠胃胆膀胱三焦也王叔和脉经云左手脉横症在左右手脉横症在右脉头大者在上头小者在下两手脉结上部者濡结中部者缓结三里者豆起阳邪来见浮洪隂邪来见沈细水谷来见坚实】特以诊脉爲名耳【索隐诊邹氏音丈忍反刘氏音陈忍反司马彪云诊占也】爲医或在齐【正义号卢医今济州卢县】或在赵在赵者名扁鹊当晋昭公时【索隐案左氏简子専国在定顷二公之时非当昭公之世且赵系家叙此事亦在定公之初】诸大夫彊而公族弱赵简子爲大夫専国事简子疾五日不知人【索隐案韩子云十日不知人所记异也】大夫皆惧于是召扁鹊扁鹊入视病出董安于问扁鹊扁鹊曰血脉治也【正义下云色废脉乱故形静如死状也】而何怪昔秦穆公尝如此七日而寤寤之日告公孙支与子舆【索隐案二子皆秦大夫公孙支子桑也子舆未详】曰我之帝所甚乐吾所以久者适有所学也【索隐适音释言我适来有所受敎命故云学也】帝告我晋国且大乱五世不安其后将霸未老而死霸者之子且令而国男女无别公孙支书而藏之秦策于是出夫献公之乱文公之霸而襄公败秦师于殽而归纵滛此子之所闻今主君之病与之同不出三日必间间必有言也居二日半简子寤语诸大夫曰我之帝所甚乐与百神游于钧天广乐九奏万舞不类三代之乐其声动心有一熊欲援我帝命我射之中熊熊死有罴来我又射之中罴罴死帝甚喜赐我二笥皆有副吾见儿在帝侧帝属我一翟犬曰及而子之壮也以赐之帝告我晋国且世衰七世而亡【正义晋定公出公哀公幽公烈公孝公静公爲七世静公二年爲三晋所灭据此及赵世家简子疾在定公之十一年】嬴姓将大败周人于范魁之西【索隐范魁地名未详正义嬴赵氏本姓也周人谓爲卫也晋亡之后赵成侯三年伐卫取乡邑七十三是也贾逵云月阜日魁也】而亦不能有也董安于受言书而藏之以扁鹊言告简子简子赐扁鹊田四万亩其后扁鹊过虢【正义陜州城古虢国又陜州河北县东北下阳故城古虢即晋献公灭者又洛州汜水县古东虢国而未知扁鹊过何者盖虢至此并灭也】虢太子死【索隐案傅云虢是晋献所灭先此百二十余年此时焉得有虢则此云虢太子非也然案虢后改称郭春秋有郭公盖郭之太子也】扁鹊至虢宫门下问中庶子喜方者【索隐喜音许既反喜好也爱也方方伎之人也正义中庶子古官号也喜方好方术不书姓名也】曰太子何病国中治穰过于众事中庶子曰太子病血气不时交错而不得泄暴发于外则爲中害精神不能止邪气邪气积畜而不得泄是以阳缓而隂急故暴蹷而死【索隐蹷音厥正义释名云蹷气从下蹷起上行外及心胁也】扁鹊曰其死何如时曰鸡鸣至今曰收乎曰未也【集解骃案收谓棺敛】其死未能半日也言臣齐勃海秦越人也家在于郑未尝得望精光侍谒于前也闻太子不幸而死臣能生之中庶子曰先生得无诞之乎何以言太子可生也臣闻上古之时医有俞跗【索隐音臾附下又音趺正义臾附二音应劭云黄帝时将也】治病不以汤液醴洒【正义上音礼下山解反】镵石挢引案杭毒熨【索隐镵音仕咸反谓石针也挢音九兆反谓爲按摩之法夭挢引身如熊顾鸟伸也杭音玩亦谓按摩而玩弄身体使调也毒熨谓毒病之处以药物熨帖也】一拨见病之应因五藏之输【索隐音束注反正义八十一难云肺之原出于太渊心之原出于太陵肝之原出于太冲脾之原出于太白肾之原出于太谿少隂之原出于兑骨胆之原出于邱虚胃之原出于冲阳三焦之原出于阳池膀胱之原出于京骨大肠之原出于全谷小肠之原出于腕骨十二经皆以输爲原也按此五藏六府之输也】乃割皮解肌诀脉结筋搦髓脑揲荒【集解徐广曰揲音舌索隐搦音女角反揲荒膏荒也】爪幕【正义以爪决其阑幕也】湔浣【正义上子钱反下胡管反】肠胃漱涤五藏练精易形先生之方能若是则太子可生也不能若是而欲生之曾不可以告咳婴之儿终日扁鹊仰天叹曰夫子之爲方也若以管窥天以郄视文越人之爲方也不待切脉【正义黄帝素问云待切脉而知病寸口六脉三隂三阳皆随春秋冬夏观其脉之变则知病之逆顺也杨操云切按也】望色【正义素问云面色青脉当急面色赤脉当浮而短面色黒脉当沈浮而滑也】听声【正义素问云好哭者肺病好歌者脾病好妄言者心病好呻吟者肾病好呌呼者肝病也】写形【正义素问云欲得温而不欲见人者藏家病欲得寒而见人者府家病也】言病之所在闻病之阳论得其隂闻病之隂论得其阳【正义八十一难云隂病行阳阳病行隂故令募在隂俞在阳杨操云肠爲隂五藏募皆在腹故云募皆在隂背爲阳五藏俞皆在背故云俞皆在阳内藏有病则出行于阳阳俞在背也外体有病则入行于隂隂募在腹也针法云从阳引隂从隂引阳也】病应见于大表不出千里决者至众不可曲止也【索隐止语助也不可委曲具言正义言病皆有应见不可曲言病之止住所在也】子以吾言爲不诚试入诊太子当闻其耳鸣而鼻张【正义音涨】循其两股以至于隂当尚温也中庶子闻扁鹊言目然而不瞚舌挢然而不下乃以扁鹊言入报虢君虢君闻之大惊出见扁鹊于中阙曰窃闻髙义之日久矣然未尝得拜谒于前也先生过小国幸而举之偏国寡臣幸甚【索隐谓虢君自谦云已是偏逺之国寡小之臣也】有先生则活无先生则弃捐塡沟壑长终而不得反言未卒因嘘唏服臆【索隐上音皮力反下音亿】魂精泄横流涕长澘【集解徐广曰一云言未卒因涕泣交流嘘唏不能自止也索隐潸音山长潸者谓长垂泪也】忽忽承防【索隐音接防即睫也承防言泪恒垂以承于睫也】悲不能自止容貎变更扁鹊曰若太子病所谓尸蹷者也夫以阳入隂中动胃【正义八十一难云脉居隂部反阳脉见者爲阳入隂中是阳乗隂也脉虽时浮濇而短此谓阳中伏隂也脉居阳部而隂脉见者是隂乗阳也脉虽时浮滑而长此谓隂中伏阳也胃水谷之海也】繵缘【正义上音直延反繵缘谓脉纒绕胃也素问云延缘落络脉也恐非此义也】中经维络【集解徐广曰维一作结正义八十一难云十二经脉十五络脉阳维隂维之脉也】别下于三焦膀胱【正义八十一难云三焦者水谷之道路气之所终始也上焦在心下下鬲在胃上口也中焦在胃中脘不上不下也下焦在脐下当膀胱上口也膀胱者津液之府也溺九升九合也言经络下于三焦及膀胱也】是以阳脉下遂【集解徐广曰一作队】隂脉上争【正义遂音直类反素问云阳脉下遂难反隂脉上争如弦也】防气闭而不通【正义八十一难云府防太仓藏防季脇筋防阳陵泉髓防絶骨血防鬲俞骨防大杼脉防大渊气防三焦此谓八防也】隂上而阳内行下内鼓而不起上外絶而不爲使上有絶阳之络下有破隂之纽【正义纽女九反素问云纽赤脉也】破隂絶阳之色已废【集解徐广曰一作发】脉乱故形静如死状太子未死也夫以阳入隂支兰藏者生【正义素问云支者顺节兰者横节隂支兰胆藏也】以隂入阳支兰藏者死凡此数事皆五藏蹷中之时暴作也良工取之【正义八十一难云知一爲下工知二爲中工知三爲上工上工者十全九中工者十全八下工者十全六吕广云五藏一病輙有五解一藏爲下工解三藏爲中工解五藏爲上工也】拙者疑殆扁鹊乃使弟子子阳厉鍼砥石以取外三阳五防【索隐阳扁鹊之弟子也鍼音针厉谓磨也砥音脂正义素问云手足各有三隂三阳太隂少隂厥隂太阳少阳阳明也五防谓百防胷防听防气防臑防也】有间太子苏乃使子豹爲五分之熨以八减之齐和煮之以更【正义格彭反】熨两脇下【索隐案言五分之熨者谓熨之令温暖之气入五分也八减之齐者谓药之齐和所减有八并越人当时有此方也】太子起坐更适隂阳但服汤二旬而复故故天下尽以扁鹊爲能生死人扁鹊曰越人非能生死人也此自当生者越人能使之起耳【集解傅曰虢自晋献公时先是百二十余年灭矣是时焉得有虢】扁鹊过齐齐桓侯客之【索隐案傅曰是时齐无桓侯裴骃云谓是齐侯田和之子桓公午也盖与赵简子颇亦相当】入朝见曰君有疾在腠理【正义腠音凑谓皮肤】不治将深桓侯曰寡人无疾扁鹊出桓侯谓左右曰医之好利也欲以不疾者爲功后五日扁鹊复见曰君有疾在血脉不治恐深桓侯曰寡人无疾扁鹊出桓侯不悦后五日扁鹊复见曰君有疾在肠胃间不治将深桓侯不应扁鹊出桓侯不悦后五日扁鹊复见望见桓侯而退走桓侯使人问其故扁鹊曰疾之居腠理也汤熨之所及也在血脉鍼石之所及也其在肠胃酒醪之所及也其在骨髓虽司命无奈之何今在骨髓臣是以无请也后五日桓侯体病使人召扁鹊扁鹊已逃去桓侯遂死使圣人预知微能使良医得蚤从事则疾可已身可活也人之所病病疾多【正义病厌患多也言人厌患疾病多甚】而医之所病病道少【集解徐广曰所病犹疗病也】故病有六不治骄恣不论于理一不治也轻身重财二不治也衣食不能适三不治也隂阳并藏气不定四不治也形羸不能服药五不治也信巫不信医六不治也有此一者则重难治也扁鹊名闻天下过邯郸闻贵妇人即爲带下医过雒阳闻周人爱老人即爲耳目痹医【索隐痹音必二反】来入咸阳闻秦人爱小儿即爲小儿医随俗爲变秦太医令李防自知伎不如扁鹊也使人刺杀之至今天下言脉者由扁鹊也太仓公者齐太仓长临菑人也姓淳于氏名意【正义括地志云淳于国城在宻州安邱县东北三十里古之斟灌国春秋州公如曹传云冬淳于公如曹水经注云淳于县故夏后氏之斟灌国也周武王以封淳于公号淳于国也】少而喜医方术髙后八年更受师同郡元里公乗阳庆【正义百官表云公乗第八爵也顔师古云言其待乗公之车也】庆年七十余无子使意尽去其故方更悉以禁方予之传黄帝扁鹊之脉书五色诊病【正义八十一难云五藏有色皆见于面亦当与寸口尺内相应也其面色与相应已见前也】知人死生决嫌疑定可治及药论甚精受之三年爲人治病决死生多验然左右行游诸侯不以家爲家或不爲人治病病家多怨之者文帝四年中人上书言意以刑罪当传西之长安【索隐传音竹恋反传乗传送之】意有五女随而泣意怒骂曰生子不生男缓急无可使者于是少女缇萦伤父之言【索隐缇音啼萦音纡营反】乃随父西上书曰妾父爲吏齐中称其廉平今坐法当刑妾切痛死者不可复生而刑者不可复续【集解徐广曰一作赎】虽欲改过自新其道莫由终不可得妾愿入身爲官婢以赎父刑罪使得改行自新也书闻上悲其意此岁中亦除肉刑法【集解徐广曰案年表孝文十二年除肉刑正义汉书刑法志云孝文帝即位十三年除肉刑三孟康云黥劓二左右趾一凡三班固诗曰三王德弥薄惟后用肉刑太仓令有罪就递长安城自恨身无子困急独焭焭小女痛父言死者不可生上书诣阙下思古歌鸡鸣忧心摧折裂晨风扬激声圣汉孝文帝恻然感至情百男何愦愦不如一缇萦】意家居诏召问所爲治病死生验者几何人主名爲谁诏问故太仓长臣意方伎所长及所能治病者【集解徐广曰一作爲爲亦治】有其书无有皆安受学受学几何岁尝有所验何县里人也何病医药已其病之状皆何如具悉而对臣意对曰自意少时喜医药医药方试之多不验者至髙后八年【集解徐广曰意年二十六】得见师临菑元里公乗阳庆庆年七十余意得见事之谓意曰尽去而方书非是也庆有古先道遗传黄帝扁鹊之脉书五色诊病知人生死决嫌疑定可治及药论书甚精我家给富心爱公欲尽以我禁方书悉教公臣意即曰幸甚非意之所敢望也臣意即避席再拜谒受其脉书上下经五色诊竒咳【集解骃案竒音羁咳音该正义八十一难云竒经八脉者有阳维有隂维有阳蹻有隂蹻有冲有督有任有带之脉凡此八者皆不拘于经故云竒经八脉也顾野王云咳当寅也又云胲指毛皮也艺文志有五音竒胲用兵二十六巻许慎云胲军中约也】术揆度隂阳外变药论石神接隂阳禁书受读解验之可一年所明歳即验之有验然尚未精也要事之三年所即尝已爲人治诊病决死生有验精良今庆已死十年所臣意年尽三年年三十九歳也齐侍御史成自言病头痛臣意诊其脉告曰君之病恶不可言也即出独吿成弟昌曰此病疽【集解骃案七如反】也内发于肠胃之间后五日当肿【正义上于恭反下之勇反】后八日呕脓【正义女东反】死成之病得之饮酒且内成即如期死所以知成之病者臣意切其脉得肝气肝气浊【集解徐广曰一作黾】而静【集解徐广曰一作清】此内关之病也【正义八十一难云闗遂入尺爲内闗吕广云脉从闗至尺泽名内闗也】脉法曰脉长而不得代四时者【正义王叔和脉经云来数而中止不能自还因而复动者名曰代代者死素问云病在心愈在夏甚于冬病在脾愈在秋甚于春病在肺愈在冬甚于夏病在肾愈在春甚于夏病在肝愈在夏甚于秋也】其病主在于肝和即经主病也【正义王叔和脉经云脉长而病于肝也素问云得病于筋肝之和也】代则络脉有过【正义素问云脉有不及有太过有经有络和即经主病大则络有过也八十一难云闗之前者阳之动也脉当见九分而浮过者法曰太过减者法曰不及遂上鱼爲溢爲外闗内格此隂乗之脉也闗以后者隂之动也脉当见一寸而沉过者法曰太过　减者法曰不及遂入尺爲覆爲内闗外格此阳乗之脉也故曰覆溢是其真藏之脉人不病而死也吕广云过九分出一寸各名太过也不及九分至二分或四分五分此太过不满一寸见八分或五分六分此不及】经主病和者其病得之筋髓里其代絶而脉贲者病得之酒且内所以知其后五日而肿八日呕脓死者切其脉时少阳初代代者经病病去过人人则去络脉主病当其时少阳初闗一分故中热而脓未发也及五分则至少阳之界【集解徐广曰一作分下章曰肝与心相去五分故曰五日尽也正义王叔和脉经云分别三门镜界脉所主云从鱼际至髙骨却行一寸其中名曰寸口其骨自髙从寸至尺名曰尺泽故曰尺寸后尺前名曰闗阳出隂入以闗爲界阳出三分故曰三隂三阳阳生于尺动于寸隂生于寸动于尺寸主射上焦出头及皮毛竟手闗主射中焦腹及于腰尺主射下焦少腹至足也】及八日则呕脓死故上二分而脓发至界而肿尽泄而死热上则熏阳明烂流络流络动则脉结发脉结发则烂解故络交热气已上行至头而动故头痛
　　齐王中子诸婴儿小子病召臣意诊切其脉告曰气鬲病病使人烦懑食不下时呕沫病得之少忧数忔食饮【索隐忔音疑乞反忔者风痹忔然不得动也】臣意即爲之作下气汤以饮之一日气下二日能食三日即病愈所以知小子之病者诊其脉心气也浊【集解徐广曰一作黾又作猛】躁而经也此络阳病也脉法曰脉来数疾去难而不一者病主在心周身热脉盛者爲重阳【索隐重音直陇反】重阳者逿心主【集解徐广曰逿音唐逿者荡也谓病荡心者犹刺其心索隐逷依字读正义八十一难云手心主中宫在中部杨操云手心主胞络也自脐已上至带鬲爲中焦也】故烦懑食不下则络脉有过络脉有过则血上出血上出者死此悲心所生也病得之忧也齐郎中令循病众医皆以爲蹷人中而刺之臣意诊之曰涌疝也【索隐上音勇下音讪所諌反邹诞生云疝音仙字】令人不得前后溲【索隐溲音所留反前溲谓小便后溲大便也】循曰不得前后溲三日矣臣意饮【正义于禁反】以火齐汤一饮得前溲再饮大溲三饮而疾愈病得之内所以知循病者切其脉时右口气急【集解徐广曰右一作有正义王叔和脉经云右手寸口乃气口也】脉无五藏气右口【正义谓右手寸口也】脉大而数数者中下热而涌左爲下右爲上皆无五藏应故曰涌疝中热故溺赤也【正义溺徒吊反】
　　齐中御府长信病臣意入诊其脉告曰热病气也然暑汗脉少衰不死曰此病得之当浴流水而寒甚已则热信曰唯然【正义唯惟癸反】往冬时爲王使于楚至莒县【正义莒密州县】阳周水而莒桥梁颇坏信则擥【正义音牵】车辕未欲渡也马惊即堕信身入水中几死吏即来救信出之水中衣尽濡有间而身寒已热如火至今不可以见寒臣意即爲之液汤火齐逐热一饮汗尽再饮热去三饮病已即使服药出入二十日身无病者所以知信之病者切其脉时并隂脉法曰热病隂阳交者死切之不交并隂并隂者脉顺清而愈其热虽未尽犹活也肾气有时间浊【集解徐广曰一作黾】在太隂脉口而希是水气也肾固主水故以此知之失治一时即转爲寒热
　　齐王太后病召臣意入诊脉曰风瘅客脬【索隐瘅病也音亶脬音普交反字或作胞正义瘅音单旱也脬亦作胞膀胱也言风瘅之病客居在膀胱】难于大小溲溺赤臣意饮以火齐汤一饮即前后溲再饮病已溺如故病得之流汗出潃【索隐刘氏音廵】潃者去衣而汗晞也所以知齐王太后病者臣意诊其脉切其太隂之口湿然风气也脉法曰沉之而大坚【正义沉一作深王叔和脉经云脉大而坚病出于肾也】浮之而大紧者【正义紧音吉忍反素问云脉短实而数有似切绳名曰紧也】病主在肾肾切之而相反也脉大而躁大者膀胱气也躁者中有热而溺赤
　　齐章武里曹山跗病【索隐跗方符反】臣意诊其脉曰肺消瘅也加以寒热即吿其人曰死不治适其共养此不当医【索隐适音释共音恭案谓山跗家适近所持财物共养我我不敢当以言其人不堪疗也】治法曰后三日而当狂妄起行欲走后五日死即如期死山跗病得之盛怒而以接内所以知山跗之病者臣意切其脉肺气热也脉法曰不平不鼓形弊【正义王叔和脉经云平谓春肝木王其脉细而长夏心火王其脉洪大而散六月脾土王其脉大阿阿而缓秋肺金王其脉浮濇而短冬肾水王其脉沉而滑名平脉也】此五藏髙之逺数以经病也故切之时不平而代【正义素问云血气易处曰不平脉动不定曰代】不平者血不居其处代者时参击并至乍躁乍大也此两络脉絶故死不治所以加寒热者言其人尸夺尸夺者形弊形弊者不当闗灸镵石及饮毒药也臣意未往诊时齐太医先诊山跗病灸其足少阳脉口而饮之半夏丸病者即泄注腹中虚又灸其少隂脉是坏肝刚絶深如是重捐病者气以故加寒热所以后三日而当狂者肝一络连属结絶乳下阳明【正义素问云乳下阳明胃络也】故络絶开阳明脉阳明脉伤即当狂走后五日死者肝与心相去五分故曰五日尽尽即死矣
　　齐中尉潘满如病少腹痛【正义少音式妙反王叔和脉经云脉急疝瘕少腹痛也】臣意诊其脉曰遗积瘕也【索隐刘氏音加雅反旧音遐邹氏音嫁正义龙鱼河图云犬狗鱼鸟不熟食之成瘕痛】臣意即谓齐太仆臣饶内史臣繇曰中尉不复自止于内则三十日死后二十余日溲血死病得之酒且内所以知潘满如病者臣意切其脉深小弱其卒然合【集解徐广曰一云来然合】合也是脾气也【正义卒音葱忽反卒一本作来素问云疾病之生生于五藏五藏之合合于六府肝合气于胆心合气于小肠脾合气于胃肺合气于大肠肾合气于膀胱三焦内主劳】右脉口气至紧小【正义紧音结忍反】见瘕气也以次相乗故三十日死三隂俱搏者【正义如淳云音徒端反素问云左脉口曰少隂少隂之前名厥隂右脉口曰太隂此三隂之脉】如法不俱搏者决在急期一搏一代者近也故其三隂搏溲血如前止【集解徐广曰前一作筋也】阳虚侯相赵章病召臣意众医皆以爲寒中臣意诊其脉曰迵风【集解骃案迵音洞言洞彻入四肢索隐下云饮食下嗌輙出之是风疾洞彻五藏故曰迵风也】迵风者饮食下嗌【集解骃案音益谓喉下也】而輙出不留法曰五日死而后十日乃死病得之酒所以知赵章之病者臣意切其脉脉来滑是内风气也饮食下嗌而辄出不留者法五日死皆爲前分界法【正义分扶问反】后十日乃死所以过期者其人嗜粥故中藏实中藏实故过期师言曰安谷者过期不安谷者不及期
　　济北王病召臣意诊其脉曰风蹶胷满即爲药酒尽三石病已得之汗出伏地所以知济北王病者臣意切其脉时风气也心脉浊【集解徐广曰一作黾】病法过入其阳阳气尽而隂气入隂气入张则寒气上而热气下故胷满汗出伏地者切其脉气隂隂气者病必入中出及瀺水也【索隐瀺音上咸反正义顾野王云手足液身体汋音常灼反】
　　齐北宫司空命妇出于病【集解徐广曰一作奴奴盖女奴正义命妇名也】众医皆以爲风入中病主在肺【集解徐广曰一作肝】刺其足少隂脉臣意诊其脉曰病气疝客于膀胱难于前后溲而溺赤病见寒气则遗溺使人腹肿出于病得之欲溺不得因以接内所以知出于病者切其脉大而实其来难是蹶隂之动也【正义邹厥隂之脉也】脉来难者疝气之客于膀胱也腹之所以肿者言蹶隂之络结小腹也蹶隂有过则脉结动动则腹肿臣意即灸其足蹶隂之脉左右各一所即不遗溺而溲清小腹痛止即更爲火齐汤以饮之三日而疝气散即愈
　　故济北王阿母【集解徐广曰济一作齐王索隐案是王之妳母也正义服防云乳母也郑慈已者】自言足热而懑臣意告曰热蹶也则刺其足心各三所案之无出血病旋已【索隐言寻即已止也正义谓旋转之间病则已止也】病得之饮酒大醉济北王召意诊脉诸女子侍者至女子竖竖无病臣意吿永巷长曰竖伤脾不可劳法当春呕血死臣意言王曰才人女子竖何能王曰是好爲方多伎能爲所是案法新【集解徐广曰所一作取索隐谓于旧方技能生新意也】往年市之民所四百七十万曹偶四人【索隐案当今之四千七百贯也曹偶犹等辈也】王曰得毋有病乎臣意对曰竖病重在死法中王召视之其顔色不变以爲不然不卖诸侯所至春竖奉劒从王之厠王去竖后王令人召之即仆于厠呕血死【索隐仆音赴又音歩北反】病得之流汗流汗者同法病内重毛发而色泽脉不衰此亦闗内之病也
　　齐中大夫病龋齿【正义龋邱羽反释名云龋朽也虫齧之缺朽也】臣意灸其左太阳明脉即爲苦参汤日嗽三升出入五六日病已得之风及卧开口食而不嗽
　　菑川王美人怀子而不乳【索隐乳音人喻反乳生也】来召臣意臣意往饮以莨【正义浪宕二音】药一撮以酒饮之旋乳【索隐旋乳者言廻旋即生也】臣意复诊其脉而脉躁躁者有余病即饮以消石一齐出血血如豆比五六枚【索隐比音必利反】
　　齐丞相舎人奴从朝入宫臣意见之食闺门外望其色有病气臣意即告宦者平平好爲脉学臣意所臣意即示之舎人奴病告之曰此伤脾气也当至春鬲塞不通不能食饮法至夏泄血死宦者平即往告相曰君之舎人奴有病病重死期有日相君曰卿何以知之曰君朝时入宫君之舎人奴尽食闺门外平与仓公立即示平曰病如是者死相即召舎人奴而谓之曰公奴有病不舎人曰奴无病身无痛者至春果病至四月泄血死所以知奴病者脾气周乗五藏伤部而交故伤脾之色也望之杀然黄【集解徐广曰杀音苏葛反正义杀苏亥反】察之如死青之兹众医不知以爲大虫【索隐即蚖虫也】不知伤脾所以至春死病者胃气黄黄者土气也土不胜木故至春死所以至夏死者脉法曰病重而脉顺清者曰内闗内闗之病人不知其所痛心急然无苦若加以一病死中春一愈顺及一时其所以四月死者诊其人时愈顺愈顺者人尚肥也奴之病得之流汗数出灸于火而以出见大风也菑川王病召臣意诊脉曰蹶上【正义时掌反蹶逆气上也】爲重头痛身热使人烦懑【正义亡本反非但有烦也】臣意即以寒水拊其头【索隐拊音附又音抚】刺足阳明脉左右各三所病旋已病得之沐发未干而卧诊如前所以蹶头热至肩
　　齐王黄姬兄黄长卿家有酒召客召臣意诸客坐未上食臣意望见王后弟宋建告曰君有病往四五日君要胁痛不可俛仰【正义俛音免】又不得小溲不亟治病即入濡肾及其未舎五藏急治之病方今客肾濡【正义濡溺也病方客在肾欲溺肾也】此所谓肾痹也宋建曰然建故有要脊痛往四五日天雨黄氏诸倩【集解徐广曰倩者女壻也骃案方言曰东齐之间壻谓之倩郭璞曰言可假倩也正义倩音七姓反】见建家京下方石【集解徐广曰京者仓廪之属也】即弄之建亦欲効之効之不能起即复置之暮要脊痛不得溺至今不愈建病得之好持重所以知建病者臣意见其色太阳色干肾部上及界要以下者枯四分所故以往四五日知其发也臣意即爲柔汤使服之十八日所而病愈
　　济北王侍者韩女病要背痛寒热众医皆以爲寒热也臣意诊脉曰内寒月事不下也即窜以药【索隐谓以熏熏之故云窜音七乱反】旋下病已病得之欲男子而不可得也所以知韩女之病者诊其脉时切之肾脉也啬而不属啬而不属者其来难坚故曰月不下肝脉出左口故曰欲男子不可得也
　　临菑泛里女子薄吾病甚【索隐泛音凡】众医皆以爲寒热笃当死不治臣意诊其脉曰蛲瘕【集解徐广曰蛲音饶索隐音饶槚旧音绕遐正义人腹中短虫】蛲瘕爲病腹大上肤黄麤循之戚戚然臣意饮以芫华一撮即出蛲可数升病已三十日如故病蛲得之于寒湿寒湿气宛【集解骃案音欝索隐又如字】笃不发化爲虫臣意所以知寒薄吾病者切其脉循其尺【正义王叔和云寸闗尺寸谓三分尺谓八分寸口在闗上尺在闗下寸闗尺共有一寸九分也】其尺索刺麤而毛美奉发【集解徐广曰奉一作奏又作秦索隐循音廵案谓手循其尺索也刺音七赐反麤音七胡反言循其尺索刺人手而麤是妇人之病也徐氏云奉一作奏非其义也又云一作秦秦谓螓首言发如蛴螬事盖近也】是虫气也其色泽者中藏无邪气及重病
　　齐淳于司马病臣意切其脉告曰当病迵风迵风之状饮食下嗌辄后之【集解徐广曰如厠】病得之饱食而疾走淳于司马曰我之王家食马肝食饱甚见酒来即走去驱疾至舎即泄数十出臣意告曰爲火齐米汁饮之七八日而当愈时医秦信在旁臣意去信谓左右阁都尉曰【索隐案阁者姓也爲都尉一云阁即宫阁都尉掌之故曰阁都尉也】意以淳于司马病爲何曰以爲迵风可治信即笑曰是不知也淳于司马病法当后九日死即后九日不死其家复召臣意臣意往问之尽如意诊臣即爲三火齐米汁使服之七八日病已所以知之者诊其脉时切之尽如法其病顺故不死齐中郎破石病臣意诊其脉告曰肺伤不治当后十日丁亥溲血死即后十一日溲血而死破石之病得之堕马僵石上所以知破石之病者切其脉得肺隂气其来散数道至而不一也色又乗之所以知其堕马者切之得番隂脉【索隐番音芳远反】番隂脉入虚里乗肺脉肺脉散者固色变也乗之所以不中期死者师言曰病者安谷即过期不安谷则不及期其人嗜黍黍主肺故过期所以溲血者诊脉法曰病养喜隂处者顺死喜养阳处者逆死其人喜自静不躁又久安坐伏几而寐故血下泄齐王侍医遂病自练五石服之臣意往过之遂谓意曰不肖有病幸诊遂也臣意即诊之告曰公病中热论曰中热不溲者不可服五石石之爲药精悍公服之不得数溲亟勿服色将发臃遂曰扁鹊曰隂石以治隂病阳石以治阳病夫药石者有隂阳水火之齐故中热即爲隂石柔齐治之中寒即爲阳石刚齐治之臣意曰公所论逺矣扁鹊虽言若是然必审诊起度量立规矩称权衡合色脉【集解徐广曰合一作占】表里有余不足顺逆之法参其人动静与息相应乃可以论论曰阳疾处内隂形应外者不加悍药及镵石夫悍药入中则邪气辟矣【索隐辟音必亦反犹聚也】而宛气愈深【索隐愈音庾】诊法曰二隂应外一阳接内者不可以刚药刚药入则动阳隂病益衰阳病益着邪气流行爲重困于俞【集解徐广曰音始喻反】忿发爲疽意告之后百余日果爲疽发乳上入缺盆死【索隐按缺盆人乳房上骨名也】此谓论之大体也必有经纪拙工有一不习文理隂阳失矣齐王故爲阳虚侯时病甚【集解徐广曰齐悼惠王子也名将庐以文帝十六年爲齐王即位十一年卒諡孝王】众医皆以爲蹷臣意诊脉以爲痹根在右胁下大如覆杯令人喘逆气不能食臣意即以火齐粥且饮六日气下即令更服丸药出入六日病已病得之内诊之时不能识其经解大识其病所在臣意常诊安阳武都里成开方开方自言以爲不病臣意谓之病苦沓风【索隐沓音徒合反风病之名也】三岁四支不能自用使人瘖【集解徐广曰一作脊音才亦反索隐瘖者失音也读如音又作厝厝者置也言使人运置其手足也】瘖即死今闻其四支不能用瘖而未死也病得之数饮酒以见大风气所以知成开方病者诊之其脉法竒咳言曰藏气相反者死【集解徐广曰反一作及】切之得肾反肺【集解徐广曰反一作及】法曰三岁死也
　　安陵阪里公乗项处病【索隐案公乗官名也项姓处名故上云仓公之师元里公乗阳庆亦然也】臣意诊脉曰牡疝【索隐上音母下音色谏反】牡疝在鬲下上连肺病得之内臣意谓之慎毋爲劳力事爲劳力事则必呕血死处后蹴踘【集解徐广曰一作蹹正义上千六反下九六反谓打毬也】要蹷寒汗出多即呕血臣意复诊之曰当旦日日夕死【索隐案旦日明日也言明日之夕死也】即死病得之内所以知项处病者切其脉得番阳【索隐脉病之名曰番阳者以言阳脉之翻入虚里也】番阳入虚里处旦日死一番一络者【集解徐广曰络一作结】牡疝也臣意曰他所诊期决死生及所治已病众多久颇忘之不能尽识不敢以对
　　问臣意所诊治病病名多同而诊异或死或不死何也对曰病名多相类不可知故古圣人爲之脉法以起度量立规矩县权衡案绳墨调隂阳别人之脉各名之与天地相应参合于人故乃别百病以异之有数者皆异之【索隐数音色住反谓术数之人乃可异其状也】无数者同之然脉法不可胜验诊疾人以度异之乃可别同名命病主在所居今臣意所诊者皆有诊籍所以别之者臣意所受师方适成师死以故表籍所诊期决死生观所失所得者合脉法以故至今知之
　　问臣意曰所期病决死生或不应期何故对曰此皆饮食喜怒不节或不当饮药或不当针灸以故不中期死也
　　问臣意意方能知病死生论药用所宜诸侯王大臣有尝问意者不及文王病时【集解徐广曰齐文王也以文帝十五年卒】不求意诊治何故对曰赵王胶西王济南王呉王皆使人来召臣意臣意不敢往文王病时臣意家贫欲爲人治病诚恐吏以除拘臣意也【集解徐广曰时诸侯得自拜除吏】故移名数左右【正义以名籍属左右】不脩家生出行游国中问善爲方数者【索隐数音术数之数】事之久矣见事数师悉受其要事尽其方书意及解论之身居阳虚侯国因事侯侯入朝臣意从之长安以故得诊安陵项处等病也
　　问臣意知文王所以得病不起之状臣意对曰不见文王病然窃闻文王病喘头痛目不明臣意心论之以爲非病也以爲肥而蓄精身体不得揺骨肉不相任故喘不当医治脉法曰年二十脉气当趋年三十当疾歩年四十当安坐年五十当安卧年六十已上气当大董【集解徐广曰董谓深藏之一作堇索隐堇音谨】文王年未满二十方脉气之趋也而徐之不应天道四时后闻医灸之即笃此论病之过也臣意论之以爲神气争而邪气入非年少所能复之也以故死所谓气者当调饮食择晏日车歩广志以适筋骨肉血脉以泻气故年二十是谓易贸【集解徐广曰一作贺又作质】法不当砭灸砭灸至气逐
　　问臣意师庆安受之闻于齐诸侯不对曰不知庆所师受庆家富善爲医不肯爲人治病当以此故不闻庆又告臣意曰慎毋令我子孙知若学我方也
　　问臣意师庆何见于意而爱意欲悉教意方对曰臣意不闻师庆爲方善也意所以知庆者意少时好诸方事臣意试其方皆多验精良臣意闻菑川唐里公孙光善爲古传方【索隐谓好能传得古方也正义谓全传写得古人之方书】臣意即往谒之得见事之受方化隂阳及传语法【集解徐广曰法一作五】臣意悉受书之臣意欲尽受他精方公孙光曰吾方尽矣不爲爱公所【索隐言于意所不爱惜方术也】吾身已衰无所复事之是吾年少所受妙方也悉与公毋以教人臣意曰得见事侍公前悉得禁方幸甚意死不敢妄传人居有间公孙光闲处【正义上音闲下昌汝反】臣意深论方见言百世爲之精也师光喜曰公必爲国工吾有所善者皆疏同产处临菑善爲方吾不若其方甚竒非世之所闻也吾年中时尝欲受其方【索隐案年中谓中年时也中年亦壮年也古人语自尔】杨中倩不肯【索隐倩音七见反人姓名也】曰若非其人也胥与公往见之【集解徐广曰胥犹言须也】当知公喜方也其人亦老矣其家给富时者未往会庆子男殷来献马因师光奏马王所意以故得与殷善光又属意于殷曰意好数【索隐数色句反谓好术数也】公必谨遇之其人圣儒【索隐言意儒德慕圣人之道故云圣儒也】即爲书以意属阳庆以故知庆臣意事庆谨以故爱意也
　　问臣意曰吏民尝有事学意方及毕尽得意方不何县里人对曰临菑人宋邑【集解徐广曰一作昆】邑学臣意教以五诊【正义谓诊五藏之脉】岁余济北王遣太医髙期王禹【集解徐广曰一作龋】学臣意教以经脉髙下及竒络结【正义素问云竒经八脉往来舒时一止而复来名之曰结也】当论俞【正义式喻反】所居及气当上下出入邪逆顺以宜镵石定砭灸处岁余菑川王时遣太仓马长冯信正方臣意教以案法逆顺论药法定五味及和齐汤法髙永侯家杜信喜脉来学臣意教以上下经脉五诊二岁余临菑召里唐安来学臣意教以五诊上下经脉可咳四时应隂阳重未成除爲齐王侍医
　　问臣意诊病决死生能全无失乎臣意对曰意治病人必先切其脉乃治之败逆者不可治其顺者乃治之心不精脉所期死生视可治时时失之臣意不能全也太史公曰女无美恶居宫见妬士无贤不肖入朝见疑故扁鹊以其伎见殃仓公乃匿迹自隐而当刑缇萦通尺牍父得以后宁故老子曰美好者不祥之器岂谓扁鹊等邪若仓公者可谓近之矣
　　【正义胃大一尺五寸径五寸长二尺六寸横尺受水谷三斗五升其中常留谷二斗水一斗五升凡人食入于口而聚于胃中谷熟传入小肠也小肠大二寸半径八分分之少半长三丈二尺受谷二斗四升水六升三合合之太半小肠谓受谷而传入于大肠也囘肠大四寸径一寸半长二丈二尺受谷一斗水七升半广肠大八寸径二寸半长二尺八寸受谷九升三合八寸半之一故肠胃凡长五丈八尺四寸合受水谷八斗七升六合八分合之一此肠胃长短受水谷之数也甲乙经肠胃凡长丈六尺四寸四分从口至肠而数之此径从胃至肠而数之故短也肝重四斤四两左三叶右四叶凡七叶主藏魂肝者干也于五行爲木其体状有枝干也肝之神七人老子名曰明堂宫兰台府从官三千六百人又云肝神六童子三女子三心重十二两中有七孔三毛盛精汁三合主藏神心纎也所识纎微也其神九太尉公名曰绛宫太始南极老人员光之身其从官三千六百人又爲帝王身之王也脾重二斤三两扁广三寸长五寸有散膏半斤主里血温五藏主藏意脾裨也在助气主化谷其神云光玉女子母其从官三千六百人也肺重三斤三两六叶两耳凡八叶主藏魂魄肺孛也言其气孛故短也欝也其神八人太和君名曰玉堂宫尚书府其从官三千六百人又云肺神十四童子七女子七也肾有两枚重一斤一两主藏志肾引也肾属水主引水气灌注诸脉也其神六人司徒司空司命司録司隶校尉尉卿也胆在肝之短叶间重三两三铢盛精汁三合胆敢也言人有胆气而能果敢也其神五人太一道君居紫房宫中其从官三千六百人也胃重二斤十四两纡曲屈伸长二尺六寸大一尺五寸径五寸盛谷二斗水一斗五升胃围也言围受食物也其神十二人五元之气谏议大夫也小肠重二斤十四两长三丈二尺广二寸半径八分分之少半廻积十六曲盛谷二斗四升水六升三合合之太半肠畅也言通畅胃气牵去秽也其神二人元梁使者也大肠重三斤十二两长二丈一尺广四寸径一寸半当齐右廻十六曲盛谷一斗水七升半大肠即廻肠也其廻曲因以名之其神二人元梁使者也膀胱重九两二铢纵广九寸盛溺九升九合膀横也胱广也体短而又名胞胞虚空也主以虚承水液口广二寸半唇至齿长九分齿已后至防厌深三寸半大容五合也舌重十两长七寸广二寸半舌泄也言可舒泄言语也咽门重十两广二寸半至胃长一尺六寸咽咽也言咽物也又谓之咽主地气胃爲土故云主地气也喉咙重十二两广二寸长一尺二寸九节喉咙空虚也言其中空虚可以通气息焉心肺之系也呼吸之道路喉咙与咽并行其实两异而人多惑也肛门重十二两大八寸径二寸太半长二尺八寸受谷九升三合八分合之一肛釭也言其处似车釭故曰釭门即广肠之门又名瞠也手三阳之脉从手至头长五尺五六合三丈一手有三阳两手爲六阳故云五六三丈手三隂之脉从手至胷中长三尺五寸三六一丈八尺五六三尺合二丈一尺两手各有三隂合爲六隂故云三六一丈八尺也足三阳之脉从足至头长八尺六八合四丈八尺两足各有三阳故曰六八四丈八尺也足三隂之脉从足至胷长六尺五寸六六三丈六尺五六三尺合三丈九尺两足各有隂故云六六三丈六尺也按足太隂少隂皆至舌下厥隂至于项上今言至胷中者盖据其相接之次者也人两足蹻脉从足至目长七尺五寸二七一丈四尺二五一尺合一丈五尺督脉各长四尺五寸二四八尺二五一尺合九尺凡脉长一十六丈二尺也此所谓十二经脉长短之数也督脉起于防头上于面至口齿缝计此不止长四尺五寸当取其上极于风府而言之也手足各十二脉爲二十四并督任两蹻四脉都合二十八脉以应二十八宿凡长十六丈二尺营卫行周此数则一度也寸口脉之大防手太隂之动也太隂者脉之防也肺诸藏主盖主通隂阳故十二经皆手太隂所以决吉凶者十二经有病皆寸口知其何经之动浮沉滑濇逆顺知其死生之兆也人一呼脉行三寸一吸脉行三寸呼吸定息脉行六寸十二经十五络二十七气皆于寸口随呼吸上下呼脉上行三寸吸脉下行三寸二十七气皆逐上下行无有息时人一日一夜凡一万三千五百息脉行五十周于身漏水下百刻营卫行阳二十五度行隂二十五度度爲一周故五十度复会于手太隂寸口者五藏六府之所终始故法于寸口也人一息行六寸百息六丈千息六十丈一万三千五百息合爲八百一十丈阳脉出行二十五度隂脉入行二十五度隂阳出入行二十五度隂阳呼吸覆行周毕度数也脉行身毕即水下百刻亦毕谓一日一夜刻尽天明日出东方脉还得寸口当更始也故寸口者五藏六府之所终始也肺气通于鼻鼻和则知臭香矣肝气通于目目和则知白黒矣脾气通于口口和则知谷味矣心气通于舌舌和则知五味矣肾气通于耳耳和则闻五音矣五藏不和则九窍不通六府不和则留爲痈也】
　　【索隐述赞曰上池秘术长桑所传始赵简知梦钧天言占虢嗣尸蹷起焉仓公赎罪阳庆推贤効验多状我具于篇】

　　史记卷一百五
　　史记卷一百五考证
　　扁鹊仓公列传虢太子死○说苑辨物篇作赵太子死国中治穰过于众事○韩诗外传作吾闻国中卒有壤土之事得无有急乎
　　扁鹊乃使弟子子阳厉鍼砥石以取外三阳五防○韩诗外传曰扁鹊入砥鍼厉石取三阳五输爲先轩之灶八拭之阳【说苑作轩光之灶八成之汤】子同药子明炙阳【说苑作子容抟药子明吹耳】子防按摩子仪反神子越扶形于是世子复生周礼疏曰按刘向云扁鹊治赵太子暴疾尸蹷之病使子明炊汤子仪脉神子术按摩
　　而医之所病病道少集解徐广曰所病犹疗病也○董份曰医之所病盖借前一病字而言言医之所短也此甚易晓者而注缪可咲又曰病道少言治病之道少也
　　更受师同郡元里公乗阳庆正义百官表云公乗第八爵也顔师古云言其待乗公之车也○【臣照】按公乗盖以爵爲氏如壶闗三老公乗兴是也公乗爲阳庆之氏非爵也
　　庆有古先道遗传黄帝扁鹊之脉书五色诊病知人生死决嫌疑定可治○史通曰仓公传称其传黄帝扁鹊之脉书五色诊病知死生决嫌疑定可治召问其所长对曰传黄帝扁鹊之脉书以下它文尽同上说夫上既有其事下又载其言言事虽殊委曲何别按迁之所述多有此类而刘扬服其善叙事也何哉
　　臣意年尽三年年三十九岁也○顾炎武曰按徐广注高后八年意年二十六当作年尽十三年年三十九岁也脱十字孝文本纪十三年除肉刑
　　适其共养此不当医索隐案谓山跗家适近所持财物共养我我不敢当以言其人不堪疗也○董份曰适其共养者言当适病者之供养以俟其死耳此不当复医也索隐大缪
　　故济北王阿母正义服防云乳母也郑慈已者○【臣照】按正义文疑有讹脱字
  </div>
  <div class="pagination">
   <a href="史记四库_page61.html">
    上一页
   </a>
   <span>
    ...
   </span>
   <a href="史记四库_page57.html">
    57
   </a>
   <a href="史记四库_page58.html">
    58
   </a>
   <a href="史记四库_page59.html">
    59
   </a>
   <a href="史记四库_page60.html">
    60
   </a>
   <a href="史记四库_page61.html">
    61
   </a>
   <span class="current-page">
    62
   </span>
   <a href="史记四库_page63.html">
    63
   </a>
   <a href="史记四库_page64.html">
    64
   </a>
   <a href="史记四库_page65.html">
    65
   </a>
   <a href="史记四库_page66.html">
    66
   </a>
   <a href="史记四库_page67.html">
    67
   </a>
   <span>
    ...
   </span>
   <a href="史记四库_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
