<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 54 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 54 页/共 60 页</h1>
    <div class="content">
　　旧五代史巻一百三十五考证
　　钦定四库全书
　　旧五代史巻一百三十六
　　宋门下侍郎参知政事监修国史薛居正等撰
　　僭伪列传第三
　　王建陈州项城人唐末名于忠武军秦宗权据蔡州悬重赏以募之建始自行间得补军侯广明中黄巢防长安僖宗幸蜀时梁袓为巢将领众攻襄邓宗权遣小校鹿晏从监军杨复光率师攻之建亦预行是歳复光入援京师明年破贼收京城初复光以忠武军八千人立为八都晏与建各一都校也复光死晏率八都迎扈行在至山南乃攻剽金商诸郡县得兵数万进逼兴元节度使牛丛弃城而去晏因自为留后以建等属郡刺史不令之任俄而晏正授节旄恐部下谋已多行忍虐繇是部众离心建与别将韩建友善晏益猜二建伪待之厚引入卧内二建惧夜登城慰守陴者因月下共谋所向谓韩建曰仆射甘言厚徳是疑我也祸难无日矣早冝择利而行韩曰善因率三千人以趋行在僖宗嘉之赐与巨万分其兵为五都仍以旧校主之即晋晖李师泰张造与二建也因号曰随驾五都田令孜皆録为假子及僖宗还宫建等分典神防军皆遥领刺史光启初从僖宗再幸兴元令孜惧逼求为西川监军杨复防代为观军容使建等素为令孜所厚复恭惧不附巳乃出五将为郡守以建为壁州刺史及天子还京复恭以杨守亮镇兴元尤畏建侵已屡召之建不安其郡因招合溪洞豪猾有众八千防阆州陷之复攻利州刺史王珙弃城而去建播剽二郡所至杀掠守亮不能制东川节度使顾彦朗初于闗辅破贼时与建相闻每遣人劳问分货币军食以给之故建不侵梓遂西川节度使陈敬瑄忧其胶固谋于监军田令孜曰王八吾子也彼无他肠作贼山南实进退无归故也吾驰咫尺之书可以坐置麾下即飞书招建建大喜遣使谓彦朗曰监军阿父遣信见招仆欲诣成都省阿父因依陈太师得一大都是所愿也即之梓州见彦朗留家寄东川选精甲三千之成都行次鹿头或谓敬瑄曰建今之剧贼鸱视狼顾专谋人国邑傥其即至公以何等处之彼建雄心终不居人之下公如以将校遇之是养虎自贻其患也敬瑄惧乃遣人止建遽修城守建怒遂据汉州领轻兵至成都敬瑄让之曰彼何为者而犯吾疆理建军吏报曰阆州司徒北寄东川而军容太师使者继召今复拒絶何也司徒不惜改辕而东而北省太师反为拒絶虑顾梓州复相嫌闲谓我何心故也使我来报且欲寄食汉州公勿复疑时光启三年居浃旬建尽取东川之众设梯冲攻成都三日不尅而退复保汉州月余大剽蜀土进逼彭州百道攻之敬瑄出兵来援建解围纵兵大掠十一州皆罹其毒民不聊生建军势日盛复攻成都敬瑄患之顾彦朗亦惧侵巳昭宗即位彦朗表请雪建择大臣为蜀帅移敬瑄他镇乃诏宰臣韦昭度镇蜀以代敬瑄敬瑄不受代天子怒命顾彦朗杨守亮讨之时昭度以建为牙内都校董其部兵【鉴戒録云昭度以部兵置行府】及王师无功建谓昭度曰相公兴数万之众讨贼未効饷运交不相属近闻雒阳以来藩镇相噬朝廷姑息不暇与其劳师以事蛮方不如从而赦之且以兵威靖中原是国之本也相公盍归朝觐与主上画之昭度持疑未决一日建阴令军士于行府门外擒昭度亲吏脔而食之建徐启昭度曰葢军士乏食以至于是耶昭度大惧遂留符节与建即日东还才出劒门建即严兵守门不纳东师月余建攻西州管内八州所至响应遂急攻成都田令孜登城谓建曰老夫与八哥相厚太师久以知闻有何嫌恨如是困我之甚耶建曰军容父子之恩心何敢忘但天子付以兵柄太师孤絶朝廷故也茍太师悉心改图何福如之又曰吾欲与八哥军中相欵如何曰父子之义何嫌也是夜令孜携蜀帅符印入建军授建建泣谢曰太师初心大过致有今日相戾既此推心一切如旧翌日敬瑄启闗迎建以蜀帅让之建乃自称留后表陈其事明年春制授检校太傅成都尹西川节度副大使知节度事管内观察处置云南八国招抚等使时龙纪元年也移敬瑄于雅州安置仍以其子为刺史既行建令人杀之于路令孜仍旧监军事数月或告令孜通鳯翔书问下狱饿死【蜀梼杌云敬瑄废处雅州以其子为刺史既行建遣杀于三江令孜仍监其军复以令孜隂附鳯翔下狱饿死】建雄猜多机畧意甞难测既有蜀土复欲窥伺东川又以彦朗婚姻之旧未果行防彦朗卒弟彦晖代为梓帅交情稍怠李茂贞乘其有闲宻搆彦晖因与茂贞连盟闗征疆吏之闲与蜀人得失大顺末建出师攻梓州彦晖求援于鳯翔李茂贞岀师援之建即围解自是秦川交恶者累年后建大起蜀军败岐梓之兵于利州彦晖惧乞和请与岐人絶许之景福中山南之师宼东川彦晖求援于建建出兵赴之大败兴元之众洎军旋建乘虚奄袭梓州掳彦晖置于成都遂兼有两川自此军锋益炽天福初李茂贞韩全诲却迁车驾在鳯翔梁祖攻围歴年建外修好于汴指茂贞罪状又隂与茂贞闲使往来且言坚壁勿和许以出师赴援因分命诸军攻取兴元比及梁祖解围茂贞山南诸州皆为建所有自置守将及茂贞垂翅天子迁雒阳建复攻茂贞之秦陇等州茂贞削弱不能守或劝建因取鳯翔建曰此言失防吾所得已多不俟复增岐下茂贞虽常才然名望宿素与朱公力争不足守境有余韩生所谓入为扞蔽出为席借是也适宜援而固之为吾盾卤耳及梁祖将谋强禅建与诸藩同谋兴复乃令其将康晏率兵三万会于鳯翔数与汴将王重师战不利而还赵匡凝之失荆襄也弟匡明以其孥奔蜀建因得防峡忠万等州及梁祖开国蜀人请建行刘备故事建自帝于成都改元永平五年改元通正是年冬改元天汉又改元光天在位十二年年七十二子衍嗣
　　衍建之防子也建卒衍龙伪位改元干德六年十二月改明年为咸康秋九月衍奉其母徐妃同逰于青城山驻于上清宫时宫人皆衣道服顶金莲花冠衣画云霞望之若神仙及侍宴酒酣皆免冠而退则其髻髽然又构怡神亭以佞臣韩昭等为狎客杂以妇人以恣荒宴或自旦至暮继之以烛伪嘉王宗寿侍宴因以社稷国政为言言发涕流至于再三同宴佞臣潘在迎等始奏衍云嘉王好酒悲因翻恣谐谑取笑而罢自是忠正之臣结舌矣时中国多故衍得以自安唐荘宗平梁遣使告捷于蜀蜀人恟惧致礼复命称大蜀国主致书上大唐皇帝词理稍抗荘宗不能容遣客省使李严报聘且市宫中珍玩蜀人皆禁而不出衍既冲騃军国之政咸委于人有王宗弼者为六军使总外任宋光嗣者为枢密使总内任洎严至蜀光嗣等曲宴因言中国近事严亦引近事折之语在严光嗣等闻严辩对畏而奇之及严使还奏庄宗曰王衍騃童耳宗弼等总其兵柄但益家财不恤民事君臣上下唯务穷奢其旧勲故老弃而不仕蛮蜑之人痛深疮痏以臣料之大兵一临望风瓦解庄宗深然之遂搜兵括马有平蜀之志唐师未起时伪东川节度使宋承葆献计于衍云唐国兵强不早为谋后将焉救请于嘉州松江造战舰五百艘募水军五千自江下峡臣以东师出襄邓水陆俱进东北防边严兵据险南师出江陵利则进取否则退保硖口又选三蜀骁壮三万急攻岐雍东据河潼北招契丹防以美利见可则进否则据散闗以固吾圉事纵不捷亦攻敌人之心矣衍不从唐同光三年九月十日庄宗下制伐蜀命兴圣宫使魏王继岌为都统枢密使郭崇韬为行营都招讨其月十八日魏王统阙下诸军发洛阳十一月二十一日魏王至徳阳衍报云比与将校谋归国伪枢密使宋光嗣景润澄南北院宣徽使李周辂欧阳晃等四人异谋荧惑臣各已处斩今送纳首级是日衍上表曰臣衍先人建乆在坤维受先朝宠泽一开土宇将四十年顷以梁孽兴灾洪图版荡不可助逆遂乃从权勉狥众情止王三蜀固非获已未有所归臣辄绍镃基且安生聚臣衍诚惶诚恐伏惟皇帝陛下嗣尧舜之业陈阳武之师廓定寰区削平凶逆梯航垂集文轨混同臣方议改图便期纳欵遽闻王师致讨实抱惊危今则将千里之封疆尽为王土冀万家之臣妾皆沐皇恩必当舆榇乞降负荆请命伏惟皇帝陛下照临之造施覆帱之仁别示哀矜以安反侧傥坟茔而获祀实存没以知归臣无任望恩防祷之至己酉年十一月日臣王衍上表其月二十七日魏王至成都北五里升仙桥伪百官班于桥下衍乘行舆至素衣白马牵羊草索系首面缚啣璧舆榇而后魏王下马受其璧崇韬释其缚及燔其榇衍率伪百官东北舞蹈谢恩礼毕拜魏王崇韬李严皆答拜二十八日王师入成都自起师至入蜀城凡七十五日【按以下原本残阙据欧阳史云同光四年衍行至秦川驿荘宗用伶人景进计遣宦者向延嗣诛其族天成二年封衍顺正公以诸侯塟五代史补王建在许下时尤不逞尝坐事遭徒但无杖痕尔及据蜀得马涓为从事涓好诋讦建恐为所讥因问曰窃闻外议以吾曾遭徒刑有之乎涓对曰有之建恃无杖痕且对众因背以示涓曰请足下试看有遭杖责而肌肉如是耶涢知其诈乃抚背而叹曰大奇当时何处得此好膏药来賔佐皆失色而涓晏然　王建之僣号也惟翰林学士最承恩顾侍臣或谏其礼过建曰葢汝軰未之见也且吾在神防军时主内门鱼钥见唐朝诸帝待翰林学士虽交友不若也今我恩顾比当时才有百分之一尔何谓之过当耶论者多之　杜光庭长安人应九经举不第时长安有潘师尊者道术甚髙僖宗所重光庭素所希慕数逰其门当僖宗之幸蜀也观蜀中道门牢落思得名士以主张之驾囘诏潘尊师使于两街求其可者尊师奏曰臣观两街之众道听涂説一时之俊即有之至于掌教之士恐未合应圣防臣于科场中识九经杜光庭其人性简而气清量寛而识逺且困于风尘思欲脱屣名利乆矣以臣愚思之非光庭不可僖宗召而问之一见大悦遂令披戴仍赐紫衣号曰广成先生遂驰驿遣之及王建据蜀待之愈厚又号为天师光庭尝以道德二经注者虽多皆未能演畅其防因着广成义八十巻已术称是识者多之】孟知祥字保裔邢州龙冈人也祖察父道世为郡校伯父方立终于邢洺节度使从父迁位至泽潞节度使知祥在后唐荘宗同光三年授西川节度副大使知节度事天成中安重诲专权用事以知祥荘宗旧识方据大藩虑久而难制潜欲图之是时客省使李严以尝使于蜀洞知其利病因献谋于重诲请以已为西川监军庻效畧以制知祥朝廷可之及严至蜀知祥延接甚至徐谓严曰都监前因奉使请兵伐蜀遂使东西两川俱至破灭川中之人其怨已深今既复来人情大骇固奉为不暇也【案此句疑有舛误】即遣人拽下阶斩于阶前【欧阳史云李严至境上遣人持书知祥知祥盛兵见之冀严惧而不来严闻之自若天成二年正月严至成都知祥置酒召严因责严曰今诸方镇巳罢监军公何得来鉴诫録云李严于天成初复来临防孟祖加之礼分从容数其五罪命劔斩之】其后朝廷每除劒南牧守皆令提兵而往或千或百分守郡城时董璋作镇东川已数年矣亦有雄据之意会朝廷以夏鲁奇镇遂州李仁矩镇阆州皆领兵数千人赴镇复授以密防令制御两川董璋觉之乃与知祥通好结为婚家以固辅车之势知祥虑唐军骤至与阆兵合则势不可支吾遂与璋协谋令璋以本部军先取阆州知祥遣大将军李仁罕赵廷隐率军围遂州长兴元年冬唐军伐蜀至劒门二年以遂阆既陷又粮运不接乃班师三年知祥又破董璋乃自领东西两川节度使应顺元年以劔东南西川节度使蜀王称帝于蜀改元明德七月卒年六十一【案孟知祥传永乐大典原阙今采册府元僣伪部以存梗槩】
　　昶知祥之第三子也【宋朝事实云昶初名仁赞挥尘余话云昶字保元】母李氏本庄宗之嫔御以赐知祥唐天祐十六年岁在已夘十一月十四日生昶于太原及知祥镇蜀昶与其母从知祥妻琼华长公主同入于蜀知祥僣号伪册为皇太子知祥卒遂袭其伪位时年十六尚称明德元年及伪明徳四年冬伪诏改明年为广政元年是岁即晋天福三年也伪广政十三年伪上尊号为睿文英武仁圣明孝皇帝皇朝乾德三年春王师平蜀诏昶举族赴阙赐甲第于京师迨其臣下赐赉甚厚寻册封楚王是岁秋卒于东京时年四十七事具皇家日歴自知祥同光二年丙戌岁入蜀父子相继凡四十年而亡【五代史补孟知祥之入蜀视其险固隂有割据之志洎抵成都值晚且憇于郊外有推小车子过者其物皆以袋盛知祥见问曰汝车所胜几袋答曰尽力不过两袋知祥恶之其后果两世而国灭孟知祥与董璋有隙举兵讨之璋素勇悍闻知祥之来也以为送死诸将两端李镐为知祥判官深忧之及将战知祥欲示闲暇自书一字以遣董璋无何举笔辄误书董为重字不悦乆之镐在侧大喜且引诸将贺于马前知祥不测曰事未可测何贺耶镐曰其董字艸下施重今大王去草书重是董已无头此必胜之兆也于是三军欣然一战而董璋败】
　　史臣曰昔张孟阳为劒阁铭云惟蜀之门作固作镇世浊则逆道清斯顺是知自古坤维之地遇乱代则闭之而不通逢兴运则取之如俯拾然唐氏之入蜀也兵力虽胜帝道犹昏故数年间得之复失及皇上之平蜀也煦之以尧日和之以舜风故比戸之民悦而从化且夫王衍之遭季世也则赤族于秦川孟昶之遇明代也则受封于楚甸虽俱为亡国之主何幸与不幸相去之逺也






　　旧五代史卷一百三十六
　　旧五代史巻一百三十六攷证
　　僭伪列传三王建以建为壁州刺史　案通鉴作出建为利州刺史蜀梼杌作利州防御使俱与是书异
　　孟昶传十一月十四日生昶于太原　案花蕊夫人宫词云法云寺里中元节又是官家降诞辰是昶以七月十五为生辰也与是书异









　　旧五代史巻一百三十六考证
<史部,正史类,旧五代史>
　　钦定四库全书
　　旧五代史巻一百三十七
　　宋门下侍郎叅知政事监修国史薛居正等撰
　　外国列传一
　　契丹者古匈奴之种也代居辽泽之中潢水南岸南距榆关一千一百里榆关南距幽州七百里本鲜卑之旧地也其风土人物世代君长前史载之详矣唐咸通末其王曰萨勒札疆土稍大累来朝贡光启中其王沁丹者乗中原多故北边无备遂蚕食诸郡达靼奚室韦之属咸被驱役族帐寖盛有时入冦刘仁恭镇幽州素知契丹军情伪选将练兵乗秋深入逾摘星岭讨之霜降秋暮即燔塞下野草以困之马多饥死即以良马赂仁恭以市牧地仁恭季年荒恣出居大安山契丹背盟数来冦钞时刘守光戍平州契丹锡利王子率万骑攻之守光伪与之和张幄幕于城外以享之部族就席伏甲起擒锡利王子入城部族聚哭请纳马五千以赎之不许沁丹乞盟纳赂以求之自是十余年不能犯塞及沁丹政衰有别部长耶律按巴坚最推雄劲族长渐盛遂代沁丹为主先是契丹之先大贺氏有胜兵四万分为八部每部皆号大人内推一人为主建旗鼓以尊之每三年第其名以代之及按巴坚为主乃怙强恃勇不受诸族之代遂自称国主天祐四年大冦云中后唐武皇遣使连和因与之面会于云中东城大具享礼延入帐中约为兄弟谓之曰唐室为贼所簒吾欲今冬大举弟可以精骑二万同収汴洛按巴坚许之赐与甚厚留马三千匹以答贶左右咸劝武皇可乗门掠之武皇曰逆贼未殄不可失信于部落自亡之道也乃尽礼遣之及梁祖建号按巴坚亦遣使送名马女口貂皮等求封册梁祖与之书曰朕今天下皆平惟有太原未服卿能长驱精甲径至新庄为我翦彼仇讐与尔便行封册庄宗初嗣世亦遣使告哀赂以金缯求骑军以救潞州答其使曰我与先王为兄弟儿即吾儿也宁有父不助子耶许出师会潞平而止刘守光末年苛惨军士亡叛皆入契丹洎周德威攻围幽州燕之军民多为冦所掠既尽得燕中人士教之文法由是惭盛十三年八月按巴坚率诸部号称百万自麟胜陷振武长驱云朔北边大扰庄宗赴援于代敌众方退十四年新州大将卢文进为众所廹杀新州团练使李存矩于祁沟关返攻新武周德威以众击之文进不利乃奔于契丹引其众陷新州周德威率兵三万以讨之敌骑援新州德威为敌所败杀伤殆尽契丹乗胜攻幽州是时或言契丹三十万或言五十万幽蓟之北所在敌骑皆满庄宗遣明宗与李存审阎宝将兵救幽州遂解其围语在庄宗纪中十八年十月镇州大将张文礼弑其帅王镕庄宗讨之时定州王处直与文礼合谋遣威帅军使王郁复引契丹为援十二月按巴坚倾塞入冦攻围幽州李绍宏以兵城守契丹长驱陷郡执刺史李嗣弼进攻易定至新乐渡沙河王郁遣使告急时庄宗在镇州行营闻前锋报曰敌渡沙河军中咸恐议者请权释镇州之围以避之庄宗曰霸王举事自有天道契丹其如我何国初突厥入冦至于渭北髙祖欲弃长安迁都樊邓太宗曰猃狁孔炽自古有之未闻迁移都邑霍去病汉廷将帅犹且志灭匈奴况帝王应运而欲移都避冦哉文皇雄武不数年俘二突厥为衞士今吾以数万之众安集山东王德明厮养小人按巴坚生长边地岂有退避之理吾何面视苍生哉尔曹但驾马同行看吾破敌庄宗亲御铁骑五千至新城北遇契丹前锋万骑庄宗精甲自桑林突出光明照日诸部愕然缓退庄宗分二广以乗之敌骑散退时沙河微氷其马多陷按巴坚退保望都是夜庄宗次定州翌日出战遇奚长托诺五千骑庄宗亲军千骑与之鬬为敌所围外救不及庄宗挺马奋跃出入数四酣战不解李嗣昭闻其急也洒泣而往攻破敌阵掖庄宗而归时契丹值大雪野无所掠马无刍草冻死者相望于路按巴坚召卢文进以手指天谓之曰天未令我到此乃引众北去庄宗率精兵骑蹑其后每经按巴坚野宿之所布秸在地方而环之虽去无一茎乱者庄宗谓左右曰蕃人法令如是岂中国所及庄宗至幽州发二百骑侦之皆为契丹所获庄宗乃还天祐末按巴坚乃自称皇帝署中国官号其俗旧随畜牧素无邑屋得燕人所教乃为城郭宫室之制于漠北距幽州三千里名其邑曰西楼邑屋门皆东向如车帐之法城南别作一城以实汉人名曰汉城城中有佛寺三僧尼千人其国人号按巴坚为天皇王同光中按巴坚深着辟地之志欲収兵大举虑渤海踵其后三年举其众讨渤海之辽东今托诺卢文进据营平等州扰我燕蓟明宗初簒嗣遣供奉官姚坤告哀至西楼邑属按巴坚在渤海又径至慎州﨑岖万里既至谒见按巴坚延入穹庐按巴坚身长九尺被锦袍大带垂后与妻对榻引见坤坤未致命按巴坚先问曰闻尔汉土河南河北各有一天子信乎坤曰河南天子今年四月一日洛阳军变今凶问至矣河北总管令公比为魏州军乱先帝诏令除讨既闻内难军众离心及京城无主上下坚册令公请主社稷今已顺人望登帝位矣按巴坚号咷声泪俱发曰我与河东先世约为兄弟河南天子吾儿也近闻汉地兵乱防得甲马五万骑比欲自往洛阳救助我儿又縁渤海未下我儿果致如此寃哉泣下不能已又谓坤曰今汉土天子初闻洛阳有难不急救致令及此坤曰非不急切地逺阻隔不及也又曰我儿既殂当合取我商量安得自便坤曰吾皇将兵二十年位至大总管所部精兵三十万众口一心坚相推戴违心则立见祸生非不知禀天皇王意旨无奈人心何其子托云在侧谓坤曰汉使勿多谈因引左氏牵牛蹊田之说以折坤坤曰应天顺人不同匹夫之义祗如天皇初领国事岂是强取之耶按巴坚因曰理当如此我汉国儿子致有此难我知之矣闻此儿有宫婢二千乐官千人终日放鹰走狗躭酒嗜色不惜人民任使不肖致得天下皆怒我自闻如斯常忧倾覆一月前已有人来报知我儿有事我便举家断酒解放鹰犬休罢乐官我亦有诸部家乐千人非公晏未尝妄举我若所为似我儿亦应不能持久矣自此愿以为戒又曰汉国儿与我虽父子亦曾彼此讐敌俱有恶心与尔今天子无恶足得欢好尔先复命我续将马万骑至幽镇以南与尔家天子面为盟约我要幽州令汉儿把捉更不复侵入汉界又问汉収得西川信不坤曰去年九月出兵十一月十六日収下东西川得兵马二十万金帛无算皇帝初即位未办送来续当遣使至矣按巴坚忻然曰闻西有剑阁兵马从何过得坤曰川路虽险然先朝収服河南有精兵四十万良马十万匹但通人行处便能去得视剑阁如平地耳按巴坚善汉语谓坤曰吾解汉语歴口不敢言惧部人效我令兵士怯弱故也坤至止三日按巴坚病伤寒一夕大星殒于其帐前俄而卒于扶余城时天成元年七月二十七日也其妻舒噜氏自率众防其丧归西楼坤亦从行得报而还既而舒噜氏立其次子得光为渠帅以总国事寻遣使告哀明宗为之辍朝明年正月葬按巴坚于木叶山伪諡曰大圣皇帝按巴坚凡三子长曰人皇王托云即东丹王也次曰元帅太子即德光也幼曰阿敦少君德光本名耀衢芝后慕中华文字遂改焉唐天成初按巴坚死其母令德光权主牙帐令少子阿敦少君往渤海国代托云托云将立而德光素为部族所伏又其母亦常钟爱故因而立之明宗时德光遣使摩琳等三十余人来修好又遣使为父求碑石明年许之赐与甚厚并赐其母璎珞锦防自是山北安静蕃汉不相侵扰三年德光伪改为天显元年是岁定州王都作乱求援于契丹德光遂陷平州托诺以骑五千援都于中山招讨使王晏球破之于曲阳托诺走保贼城其年七月又遣特哩衮率七千骑救定州王晏球逆战于唐河北大破之幽州赵德钧以生兵接于要路生擒特哩衮等首领五千余人献于阙下明年王都平擒托诺及余众斩之自是契丹太挫数年不敢窥边尝遣使纽赫美棱来求托诺骸骨明宗怒其诈斩之长兴二年东丹王托云在阙下其母继发使申报朝廷亦优容之长兴末契丹廹云州明宗命晋高祖为河东节度使兼北面蕃汉总管清泰三年晋高祖为张敬达等攻围甚急遣指挥使何福赍表乞师愿为臣子德光白其母曰儿昨梦太原石郎发使到国今果至矣事符天意必须赴之德光乃自率五万骑由雁门至晋阳即日大破敬达之众于城下寻册晋高祖为大晋皇帝约为父子之国割幽州管内及新武云应朔州之地以赂之仍每岁许输帛三十万时幽州赵德钧屯兵于团柏谷遣使至幕帐求立巳为帝以石氏世袭太原德光对使指帐前一石曰我已许石郎为父子之盟石烂可改矣杨光逺等杀张敬达降于契丹德光戏谓光逺曰曰尔軰大是恶汉儿不用盐酪食却一万匹战马光逺等大惭晋高祖南行德光自送至潞州时赵德钧赵延寿自潞州出降于契丹德光鏁之令随牙帐晋高祖入洛寻遣宰相赵莹致谢于契丹天福三年又遣宰相冯道左仆射刘昫等持节册德光及其母氏徽号赍卤簿仪仗法服车辂于本国行礼德光大恱寻遣使奉晋高祖为英武明义皇帝是岁契丹改天显十一年为防同元年以赵延寿为枢密使升幽州为南京以赵思温为南京留守既而德光请晋高祖不称臣不上表来往缄题止用家人礼但云儿皇帝晋祖厚赍金帛以谢之晋祖奉契丹甚至岁时问遗庆吊之礼必令优厚每敌使至即于别殿致敬德光每有邀请小不如意则来谴责晋祖每屈已以奉之终晋祖世略无衅隙及少帝嗣位遣使入契丹德光以少帝不先承禀擅即尊位所赍文字略去臣礼大怒形于责让朝廷使去即加谴辱会契丹廻国使乔荣北归侍衞亲军都指挥使景延广谓荣曰先朝是契丹所立嗣君乃中国自册称孙可矣称臣未可中国自有十万口横磨剑要战即来荣至本国具言其事德光大怒会青州杨光逺叛遣使搆之明年冬德光率诸部南下开运元年春陷祁州直抵大河少帝幸澶州以御之其年三月德光败于阳城弃其车帐乗一槖駞奔至幽州因怒其失律自大首领以下各杖数百唯赵延寿免焉是时契丹连岁入冦晋氏疲于奔命边民被苦几无宁日晋相桑维翰劝少帝求和于契丹以纾国难少帝许之乃遣使奉表称臣卑辞首过使廻德光报曰但使桑维翰景延广自来并割定镇与我则可通和也朝廷知其不可乃止时契丹诸部频出征蕃国君臣稍厌兵革德光母常谓蕃汉臣僚曰南朝汉儿争得一向卧耶自古及今惟闻汉来和蕃不闻蕃去和汉待伊汉儿的当廻心则我亦不惜通好也三年乐寿监寿王峦继有密奏苦言瀛鄚可取之状十月少帝遣杜重威李守贞等率兵经畧十一月蕃将高牟翰败晋师于瀛州之北梁汉璋死之契丹主闻晋既出师自率诸部由易定抵镇州杜重威等自瀛州西趋常山至中渡桥敌已至矣两军隔滹水而砦焉十二月十日杜重威率诸军降于契丹语在晋少帝纪中十二月德光入镇州大犒将士十四日自镇州南行中渡降军所释甲仗百万计并令于镇州収贮战马数万匹长驱而北命张彦泽领二千骑先趋东京遣重威部辖降兵取邢相路前进晋少帝遣子延煦延宝奉降表于契丹并传国宝一纽至牙帐明年春正月朔日德光至汴北文武百官迎于路是日入宫至昏复出次于赤岗五日伪制降晋少帝为负义侯于黄龙府安置七日德光复自赤岗入居于大内分命使臣于京城及往诸道括借钱帛伪命以李崧为西防枢密使以冯道为太傅以左仆射和凝及北来翰林学士承旨张砺为宰相二月朔日德光服汉法服坐崇元殿受蕃汉朝贺伪制大赦天下改晋国为大辽国以赵延寿为大丞相兼政事令充枢密使兼中京留守降东京为防御州寻复为宣武军十五日汉髙祖建号于晋阳德光闻之削夺汉祖官爵是月晋州潞州并归河东时盗贼所在羣起攻刼州郡断澶州浮梁契丹大恐沿河诸藩镇并以腹心镇之三月朔日德光坐崇元殿行入阁之礼覩汉家仪法之盛大恱以蕃大将萧翰为忭州节度使十七日德光北还发离东京宿于赤岗有大声如雷起于牙帐之下契丹自黎阳济河次汤阴县界有一岗土人谓之愁死岗德光憩于其上谓宣徽使高勲曰我在上国以打围食肉为乐自及汉地每每不快我若得归本土死亦无恨勲退而谓人曰其语偷殆将死矣时贼帅梁晖据相州德光亲率诸部以攻之四月四日屠其城而去德光闻河阳军乱谓蕃汉臣寮曰我有三失杀上国兵士打草谷一失也天下括钱二失也不寻遣节度使归藩三失也十六日次于栾城县杀胡林之侧时德光已得寒热疾数日矣命胡人赍酒脯祷于得疾之地十八日晡时有大星落于穹庐之前若迸火而散德光见之西望而唾连呼曰刘知逺灭刘知逺灭是月二十一日卒时年四十六主契丹凡二十二年契丹人破其尸摘去肠胃以盐沃之载而北去汉人目之为帝羓焉【案以下原本阙佚据五代会要云四月十八日德光卒于栾城五月宣遗制以永康王袭位永康王者东丹王之长子以其月二十一日领部族归国改会同十年为天禄元年自称天授皇帝汉干祐三年十一月率骑数万陷邢州之内邱县深州之就阳县周广顺元年正月太祖命左千牛衞将军朱宪往修和好永康王亦遣使报命献良马四匹太祖复遣尚书左丞田敏供奉官蒋光遂衔命往聘其年四月田敏等廻永康王遣使献碧玉金镀银裹鞍辔并马四十匹其月太祖又命左金吾将军姚汉英左神武将军华光裔往使其年九月永康王为部下大宁王所弑德光之子勒所部兵诛大宁王自立称应厯元年号天顺皇帝显德元年春太原刘崇将图南冦契丹将杨衮率骑万余以助之三月世宗亲征与崇战于潞州高平县之南原崇军大败契丹众弃甲而遁二年三月命许州节度使王彦超等筑垒于李晏口与契丹数千骑战于安平县败之】





　　旧五代史巻一百三十七
　　旧五代史巻一百三十七攷证
　　外国列传一契丹传儿即吾儿也　案契丹国志作吾定儿也与是书异
　　遣供奉姚坤　案通鉴攷异引庄宗实録作苗绅儿昨梦太原石郎发使到国今果至矣　案契丹国志作太宗梦见真武使之救晋与是书微异
　　锡里济旧作习尔之今改　沁丹旧作钦德今改　实里旧作舎利今改　按巴坚旧作阿保机今改　托诺旧作秃馁今改　托云旧作突欲今改　舒噜旧作述律今改　阿敦旧作安端今改　耀库济旧作耀屈之今改　摩琳旧作梅老今改　特哩衮旧作惕隐今改　纽赫美棱旧作捺括梅里今改



　　旧五代史巻一百三十七攷证
　　钦定四库全书
　　旧五代史巻一百三十八
　　宋门下侍郎参知政事监修国史薛居正等撰
　　外国列传二
　　吐蕃本汉西之地或云南凉秃髪利鹿孤之后其子孙以秃髪为国号语讹为吐蕃国人号其主为赞普置大论小论以理国事其俗随畜牧无常居然亦有城郭都城号逻些城不知节侯以麦热为嵗首唐时屡为邉患初唐分天下为十道河西陇右三十三州凉州最为大镇天宝至八监牧马三十万又置都防以控制之安禄山之乱肃宗在灵武悉召河南戍卒收复两京吐蕃乗虚取河西陇右华人百万皆防于吐蕃开成时朝廷常遣使至西城见甘凉沙等州城邑如故防吐蕃之人见唐使者旌节夹道迎呼涕泣曰皇帝犹念防吐蕃生灵否其人皆天宝中防吐蕃者子孙其语言小讹而衣服未改至五代时吐蕃已防弱回鹘党项诸夷分侵其地而不有其人民值中国衰乱不能抚有惟甘凉沙四州常自通于中国甘州为回鹘牙帐而凉沙三州将吏犹称唐官数来请命自梁太祖时常以灵武节度使兼领河西节度而观察甘肃威等州然虽有其名而凉州自立守将唐长兴四年凉州留后孙超遣大将拓防承谦及僧道士耆老杨通信等至京师明宗拜孙超节度使清防元年留后李文谦来请命后数年凉州人逐出文谦灵武冯晖遣牙将吴继兴代文谦为留后是时天福七年明年晋高祖遣泾州押牙陈延晖赍诏书安抚凉州凉州人共刼留延晖立以为刺史至汉隠帝时凉州留后折逋嘉施来请命汉即以为节度使嘉施土豪也周广顺二年嘉施遣人市马京师是时枢密使王峻用事峻故人申师厚者少起盗贼为衮州牙将与峻相友善后峻贵师厚弊衣蓬首曰侯峻出马前诉以饥寒峻未有以发而嘉施等来请帅峻即建言凉州深入夷狄中国未尝命吏请帅募府率供奉官能徃者月余无应募者乃奏起师后为左卫将军己而拜河西节度使师厚去凉州奏荐押牙副使崔虎心阳妃谷首领沈念般等及中国留人子孙王廷翰温崇乐刘少英为将吏又自安国镇至凉州立三州以控扼诸羗用其酋豪为刺史然凉州以夏杂处师厚小人不能抚有至世宗时师厚留其子而逃归凉州遂絶于中国独沙二州终五代常来沙州梁开平中有节度使张奉自号金山白衣天子至唐庄宗时回鹘来朝沙州留后曹义金亦遣使附回鹘以来庄宗拜义金为归义军节度使沙等州观察处置等使晋天福五年义金卒子元徳立至七年沙州曹元忠州曹元深皆遣使来周世宗时又以元忠为归义军节度使元恭为州团练使其所贡碙砂羚羊角波斯锦安西白金星矾大鹏沙眊褐玉团皆因其来者以名见而其卒立世子史皆失其纪而吐蕃不见于梁世唐天成三年回鹘王仁喻来朝吐蕃亦遣使附以来自此数至中国明宗常御端明殿见其使者问其牙帐所居曰西去泾州三千里明宗赐以虎皮人一张皆披以拜委身宛转落其氊防发乱如明宗及左右皆大笑至汉隠帝时犹来朝后遂不复至史亦失其君世云
　　回鹘其先匃奴之种也后魏时号为鐡勒亦名回纥唐元和四年本国可汗遣使上言改为回鹘义取廻旋搏击如鹘之迅防也本牙在天徳西北婆陵水上距京师八千余里唐天宝中安禄山犯阙有助国讨贼之功累朝尚主自号天骄大为唐朝之患防昌初其国为黠戞斯所侵部族扰乱乃移帐至天徳振武间时为石雄刘沔所袭破之复为幽州节度使张仲武所攻余众西奔归于吐蕃吐蕃处之甘州由是族帐防弱其通中国世以中国为舅朝廷每赐书诏亦常以甥呼之梁干化元年十一月遣都督周易言等入朝进供太祖御朝元殿引对以易言为右监门卫大将军同正以石寿儿石论思竝为右千牛卫将军同正仍以左监门卫将军杨沼充押领回鹘还蕃使通事舍人【五代防要以易言为右监门卫大将军同正弟畧麦之石论思竝为右千牛冲将军同正李屋珠安塩山竝为右千牛卫将军同正仍以左监门卫上将军杨沼为左骁卫上将军充押领回鹘还蕃使通事舍人】仇通为判官厚赐缯帛放令归国又赐其入朝僧凝卢宜李思宜延籛等紫衣后唐同光二年四月其本国权知可汗仁美遣都督李引释迦副使鐡林都监杨福安等共六十六人来贡方物并献善马九匹庄宗召对于文明殿乃命司农卿郑缋将作少监何延嗣持节册仁美为英义可汗至其年十一月仁美卒其弟狄银嗣立遣都督安千等朝贡狄银卒【殴阳史同光四年狄宁卒】阿咄欲令亦遣使来贡名马天成三年二月其权知可汗仁裕遣都督李阿山等一百二十人入贡明宗召对于崇元殿赐物有差其年三月命使册仁裕为仁化可汗四年又遣都督掣拨等五人来朝授掣拨等懐化司戈遣令还蕃长兴元年十二月遣使翟未思三十余人进马八十匹玉一团四年七月复遣都督李未等三十人来朝进白鹘一联明宗召对于广寿殿广加锡赉仍命解放其鹘清防二年七月遣都督陈福海已下七十八人进马三百六十匹玉二十团八月勑回鹘朝贡使宻録都督陈福海可懐化郎将副使逹奚相温可懐化司阶监使屈宻録阿拨可归徳司戈判官安均可懐化司戈晋天福三年十月遣使都督李万全等朝贡以万全为归义大将军监使雷福徳为顺化将军四年三月又遣都督拽里敦来朝兼贡方物其月命卫尉卿邢徳昭持节就册为奉化可汗【殴阳史晋高祖时又加册命阿咄欲不知其为狄银亲疏亦不知卒而仁裕讫五代常代常来朝贡史亦失其纪】五年正月遣都督石海金等来贡良马百驷并白玉团白玉鞍辔等谢其封册汉干祐元年五月遣使李屋等入朝贡马并白玉药物等七月以入朝使李屋为归徳大将军副使安鐡山监使未相温为归徳将军判官翟毛哥为懐化将军周广顺元年二月遣使并麾尼贡玉团七十有七白貂皮牛尾药物等先是晋汉己来回鹘每至京师禁民以私市易其所有宝货皆鬻之人官民间市易者罪之至是周太祖命尽去旧法每回鹘来者聼私下交易官中不得禁诘繇是玉之价直十损七八显徳六年二月又遣使朝贡献玉并碙砂等物皆不纳所入马量给价钱时世宗以玉虽称宝无益国用故因而却之
　　高丽本扶余之别种其国都平壤城即汉乐浪郡之故地在京师东四千余里东渡海至于新罗西北渡辽水至于营州南渡海至于北济北至靺鞨东西三千一百里南北二千里其官大者号大对卢比一品总知国事三年一代若称职名不拘年限对卢已下官总十二级外置州县六余大城置傉萨一人比都督小城置道使一人比刺史其下各有僚佐分曹掌事其王以白罗为冠白皮小带咸以金餙唐贞观末太宗伐之不能下至总章初高宗命李勣率军征之遂防其城分其地为郡县及唐之末年中原多事其国遂自立君长前王姓高氏唐同光氏成中累遣使朝贡周显徳六年高丽遣使贡紫白水晶二千颗
　　渤海靺鞨其俗呼其王为可毒夫对靣呼圣牋奏呼基下父曰老王母曰太妃妻曰贵妃长子曰副王诸子曰王子世以大氏为酋长
　　黒永靺鞨其俗皆编髪性凶悍无忧戚贵壮而贱老俗无文字兵器有角弓楛矢
　　新罗其国俗重元曰相庆贺每以是月拜日月之神妇人以髪绕头用防其珠为餙髪甚鬒美
　　党项其俗皆土着居有栋宇织毛以覆之尚武其人多寿至百五十六十嵗不事生业好为盗贼党项自同光以后大姓之强者各自来朝贡明宗时诏防邉置埸市马诸夷皆入市国中有回鹘党项马最多明宗招懐逺人马来无驽壮皆集而所售过常直徃来馆给道路倍费其每至京师明宗为御殿见之劳以酒食既醉连袂歌呼道其土风以为乐去又厚以赐赍嵗耗百万计唐大臣皆患之数以为言乃诏吏就邉埸售马给直止其来朝而党项利其所得来不可止其在灵庆之间者数犯邉为盗自河西回鹘朝贡中国道其部落輙邀刼之执其使者卖之佗族以易牛马明宗遣灵武康福邠州药彦稠等出兵讨之福等击破阿埋韦悉褒勒强頼埋厮骨尾及其大首领连香李八萨王都统悉那埋摩侍御乞埋嵬悉逋等族杀数千人获其牛羊钜万计及其所刼外国宝玉等悉以赐军士由是党项之患稍息其佗诸族散处防邉界上甚众然皆无国邑君长故莫得而纪次云
　　昆明部落其俗椎髻跣足酋长披虎皮下者披氊于阗其俗好事妖神
　　占城本地鸟之大者有孔雀
　　防牱蛮其国法刼盗者三倍还贜杀人者出牛马三十头乃得赎死

　　旧五代史巻一百三十八
　　旧五代史巻一百三十八考证
　　外国列传二吐蕃传甘州为回鹘牙帐　案原本脱帐字今据殴阳史増入
　　回鹘传来贡方物并献善马九匹　案欧阳史作贡玉马










　　旧五代史巻一百三十八攷证
　　钦定四库全书
　　旧五代史巻一百三十九
　　宋门下侍郎参知政事监修国史薛居正等撰
　　志一
　　天文志【案天文志序原本阙佚然其日食星变诸门事迹具存较欧阳史司天考为详备今考五代会要所载星变物异诸门与司天考互有详畧盖五代典章散佚各记所闻未能画一也叅考诸书当以是书为得其实焉】
　　日食
　　梁太祖干化元年正月丙戌朔日有食之时言事者多引汉高祖末年日食于岁首梁祖甚恶之于是素服避正殿百官各守本司是日有司奏云初阴晦事同不蚀百寮奉表称贺　末帝龙德三年十月辛未朔日有食之
　　唐庄宗同光三年四月癸亥朔时有司奏日食在卯主岁大旱　明宗天成元年八月乙酉朔日有食之　二年八月已卯朔日有食之　三年二月丁丑朔日食其日阴云不见百官称贺　长兴元年六月癸已朔日食其日阴防不见至夕大雨　二年十一月甲申朔先是司天奏朔日合食二分伏缘所食微少太阳光影相铄伏恐不辨亏阙请其日不入閤百官守司从之
　　晋高祖天福二年正月乙卯先是司天奏正月二日太阳亏蚀宜避正殿开诸营门盖藏兵器半月不宜用军是日太阳亏十分内蚀三分在尾宿十七度日出东方以带蚀三分渐生至卯时复满　三年正月戊申朔司天先奏其日日食至是日不食内外称贺　四年七月庚子朔时中书门下奏谨按旧礼日有变天子素服避正殿太史以所司救日于社陈五兵五鼓五麾东防西矛南弩北楯中央置鼓服从其位百职废务素服守司重列于庭每等异位向日而立明复而止今所司法物咸不能具去岁正旦日蚀唯谨藏兵仗皇帝避正殿素食百官守司今且欲依近礼施行从之　七年四月甲寅朔是日百官守司太阳不蚀上表称贺　八月戊申朔日有蚀之　少帝开运元年九月庚午朔日有蚀之二年八月甲子朔日有蚀之　三年三月壬戌朔日
　　有蚀之
　　汉隐帝干祐三年十一月甲子朔日有蚀之
　　周太祖广顺二年四月丙戌朔日有蚀之
　　月食
　　梁太祖开平四年十二月十四日夜先是司天奏是日月食不宜用兵时王景仁方总大军北伐追之不及至五年正月二日果为后唐庄宗大败于柏乡
　　唐庄宗同光三年三月戊申月食九月甲辰月食　明宗天成三年十二月乙卯月食　四年六月癸丑望月食十二月庚戌月食
　　晋高祖天福二年七月丙寅月食　五年十一月丁丑月食鹑首之分　少帝开运二年三月戊子月食九月丙戌月食
　　汉高祖天福十二年十二月乙未月食
　　周世宗显德三年正月戊申月食　五年十一月辛未月食
　　月晕
　　唐明宗天成元年十一月月晕匝火木
</div>
    <div class="pagination">
<a href="旧五代史四库_page53.html">上一页</a><span>...</span><a href="旧五代史四库_page49.html">49</a><a href="旧五代史四库_page50.html">50</a><a href="旧五代史四库_page51.html">51</a><a href="旧五代史四库_page52.html">52</a><a href="旧五代史四库_page53.html">53</a><span class="current-page">54</span><a href="旧五代史四库_page55.html">55</a><a href="旧五代史四库_page56.html">56</a><a href="旧五代史四库_page57.html">57</a><a href="旧五代史四库_page58.html">58</a><a href="旧五代史四库_page59.html">59</a><span>...</span><a href="旧五代史四库_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
