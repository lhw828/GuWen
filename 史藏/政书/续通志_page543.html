<!DOCTYPE html>
<html>
<head>
    <meta charset="UTF-8">
    <title>续通志 - 第 543 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 543 页/共 1359 页</h1>
    <div class="content">八十士艳其荣天宝八载卒赠开府仪同三司

　　萧华
　　萧复

　　 萧华

　　华谨重方雅有家法嗣爵天宝末为兵部侍郎禄山乱陷贼逼守魏州郭子仪攻安庆绪于相州华闲道奉表欲举魏以应为贼所执会崔 
光远得魏州破械出之魏人德华庇免争来诣光远乞留有诏即授刺史史思明反子仪惧复失华乃表崔光远代之而召置军中相州兵溃华 
还朝犹以污贼降试秘书少监稍迁尚书右丞擢河中晋绛节度使上元初以中书侍郎同中书门下平章事李辅国用事求宰相华扼之辅国 
怨会肃宗大渐矫诏罢华为礼部尚书引元载以代载助辅国贬华为峡州司马卒二子恒悟恒子俛悟子自有传

　　 萧复

　　复字履初衡子生戚里婣从豪汰以服御舆马相夸复常衣垢弊以清操显力学非名士夙儒不与游华每叹曰此子当兴吾宗推主荫为 
宫门郎广德中岁大饥家百口不自振议鬻昭应墅宰相王缙欲得之使弟纮说曰以君才宜在左右胡不以墅奉丞相取右职复曰鬻先人墅 
以济孀单吾何用美官使门内馁且寒乎缙憾之由是废数岁乃厯歙池二州刺史 【旧书云自常州刺史为潭州剌史与此异】 治状应条 
迁湖南观察使改同州刺史岁歉州有京畿观察使储粟复辄发以贷人有司劾治诏削阶停刺史或吊之复曰苟利于人胡责之辞久乃拜兵 
部侍郎普王为襄汉元帅进复户部尚书统军长史旧制为行军长史德宗以复父讳更之未行扈狩奉天帝恶庳隘欲西如凤翔依张镒复曰 
凤翔乃泚旧兵今泚悖乱当有同恶者虽镒臣畏不免帝曰朕业行留一日以验尔言俄而镒为李楚琳所害以是拜吏部尚书同中书门下平 
章事复尝言艰难以来始用宦者监军权望太重是曹止可委宫掖事兵要政机叵使参领帝不听又言陛下初政清明自杨炎卢■〈木巳〉 
柄用滓秽盛德播越及兹今陛下深革睿思臣敢不尽力若使臣依阿偷免不敢当宰相 【谨按通鉴辑览　　御批德宗纵宦官袒卢■〈 
木巳〉几于好人所恶故其后虽能克复还都而播迁至再亦巳灾及其身萧复抗直虽云不量凿而正枘然比之当时朝臣可谓铁中铮铮者 
矣】 ■〈木巳〉对帝或谄谀阿匼复厉言■〈木巳〉词不正帝色眙谓左右曰复慢我因诏复充山南江淮湖南岭南等道宣抚安慰使兴 
元初进门下侍郎初淮南陈少游左附李希烈而张镒判官韦皋杀邠陇叛卒不应楚琳复还执政建言陛下反正功臣巳贵矣唯甄善汰恶为 
未明少游位将相首臣贼皋名浅官下独挺挺抗忠如以皋代少游则天下了然知逆顺之理帝许之复出中官马钦绪揖宰相刘从一附耳语 
既而从一密谂复曰有诏与公议向所奏不欲李勉卢翰闻知复曰朝廷大事正当谋及公卿如勉等非其人当罢去既曰宰相而谋议可独避 
之乎今与公行此或可第恐寖以为常政由是敝从一以闻帝不悦复辞疾上政事许之弟升尚郜国大长公主肃宗女也升早卒主以奸蛊事 
再得罪废诸子悉逐丑地帝衔曩忮故复坐是检校太子左庶子废居饶州贞元四年卒年五十七复望阀高华厉名节不通狎流俗及为相临 
事严方数咈帝意故居位亟解性孝友既贬晏然口未尝言所累复子湛湛子寘咸通中位宰相无显功史逸其传寘于遘有传

　　△裴耀卿

　　裴耀卿字焕之寍州刺史守真次子也数岁能属文擢童子举稍迁秘书省正字相王府典签与掾邱悦文学韦利器更直备顾问府中号 
学直王即帝位授国子王簿累迁长安令旧有配户和市法百姓厌苦耀卿一切责豪门坐贾预给以直绝僦欺之弊及去人思之为济州刺史 
济当走集地广而户寡会天子东巡耀卿置三梁十驿科敛均省为东州知顿最封禅还次宋州宴从官帝欢甚谓张说曰前日出使巡天下观 
风俗察吏善恶不得实今朕有事岱宗而怀州刺史王邱饩牵之外一无它献魏州刺史崔沔供帐不施锦绣示我以俭济州刺史裴曜卿上书 
数百言至曰人或重扰即不足以告成朕置书座右以自戒此三人者不劳人以市恩真良吏矣俄徙宣州 【通鉴作定州】 前此大水河防 
坏诸州不敢擅兴役耀卿曰非至公也乃躬护作役未讫有诏徙官耀卿惧功不成弗即宣而抚巡饬厉愈急堤成发诏而去济人为立碑颂德 
厯冀州入拜户部侍郎开元二十年副信安王祎讨契丹又持帛二十万赐立功奚官耀卿曰币涉寇境不可以不备乃令先与期而分道赐之 
一日毕突厥室韦果邀险来袭而耀卿巳还迁京兆尹明年秋雨害稼京师饥帝将幸东都召问所以救人者耀卿曰陛下既东巡百司毕从则 
太仓及三辅积贮可遣重臣分道赈给计可支一二年自东都益广漕运以实关辅待稍充实则乘舆西还事蔑不济且国家帝业本在京师当 
百代不易但秦中地狭谷少水旱易匮往贞观永徽时禄禀数少岁漕粟二十万略足今用度寖广漕运数倍犹不能支故数东幸以就敖粟为 
国大计臣愿广陕运道使京师常有三年食虽水旱不足忧今天下输丁约四百万每丁支出百钱为陕洛运费又益半为营窖用分纳司农及 
河南陕州又令租米悉输东都从都至陕河路艰险既用陆运无由广致若广漕路变陆为水则所支有余动嬴万计且河南租船候水始进吴 
工不习河漕处处停留易生隐盗请置仓河口以纳东租然后官自顾载分入河洛度三门东西各筑一仓自东至者东仓受之三门迫险则旁 
河凿山以开车道运数十里西仓受之度宜徐运抵太原仓趋河入渭更无留阻可减费巨万天子然其计拜黄门侍郎同中书门下平章事充 
转运使于是置河阴集津三门仓 【详郑氏食货略】 引天下租繇盟津泝河而西三年积七百万石省运费三十万缗或曰以此缗纳于上 
足以明功答曰是谓以国财求宠其可乎敕吏以为和市费迁侍中二十四年以尚书左丞相罢封赵城侯夷州刺史杨浚以赃抵死有诏杖六 
十流古州耀卿上言刺史县令为人父母风化所瞻今决杖赎死恩则巳优而解体受笞事颇为辱恐非崇守长劝风俗之意谓凡刺史县令于 
本部决杖特乞停减从之是时特进葢嘉运破突骑施还诏为河西陇右节度使因令经略吐蕃嘉运以新立功日酣遨未赴屯耀卿言于帝曰 
嘉运精劲勇烈诚有余然臣见其夸言骄色窃忧之恐不足与立事今盛秋防边日月巳薄当与军中士卒相见夫兵未及训不能知法士未怀 
惠不可共心纵使幸而有功非师出以律之义且万人之命倚于将军今酣呶朝夕胖肆自安恐非爱人忧国者苟不易帅宜严诏申约以督其 
行帝乃促嘉运诣部卒无功还天宝初进尚书左仆射俄改右仆射而李林甫代之 【旧书作改为尚书右仆射寻转左仆射与新书互异】  
上日林甫至本省具朝服剑佩博士导郎官唱按礼毕就耀卿听事乃常服以赞者主事导唱林甫惊曰班爵与公同而礼数异何也耀卿曰比 
苦眩不堪重衣又郎博士纷泊非病士所宜林甫默然惭居一岁卒年六十三赠太子太傅谥曰文献子综吏部郎中综子佶

　　裴佶

　　 裴佶

　　佶字宏正幼能文第进士补校书郎判入高等授蓝田尉德宗诏发畿县民城奉天严郢为京兆政刻急本曹尉韦重规妻乳且疾畏郢之 
暴不敢免佶请代役无愆程当时称其义帝幸梁佶奔见行在授补阙李怀光以河中叛佶建议请讨帝深器之诏用卢■〈木巳〉为饶州刺 
史与谏官执不可厯迁谏议大夫黔中观察使韦士文为夷獠所逐诏佶代之部夷安服厯同州刺史中书舍人迁尚书右丞时李巽以兵部尚 
书领盐铁将迁使局就本曹经构巳半会佶至以为不可巽虽怙恩而强犹撤之时重其有守改吏部侍郎以疾为国子祭酒工部尚书卒赠吏 
部尚书谥曰贞佶清劲明锐所与友皆第一流郑余庆尤厚善既殁余庆为行服士林美之

　　△李适之

　　李适之恒山王承干孙也始名昌神龙初擢左卫郎将开元中累迁通州刺史以办治闻按察使韩朝宗言诸朝擢泰州都督徙陕州刺史 
河南尹为政不苛细吏民便之元宗患谷洛岁暴耗徭力诏适之以禁钱作三大防曰上阳积翠月陂自是水不能患刻石着功进御史大夫二 
十七年兼幽州长史知节度事适之以祖被废而父象见逐武后时葬故有阙至是丏陪瘗昭陵阙中诏可褒册典物焜照都邑行道为咨叹迁 
刑部尚书适之喜宾客饮酒斗余不乱夜宴娱昼决事案无留辞天宝元年代牛仙客为左相累封清和县公与李林甫争权不协林甫阴贼即 
好谓适之曰华山生金采之可以富国顾帝未之知适之性疏信其言他日从容为帝道之帝喜以问林甫对曰臣知之旧矣顾华山陛下本命 
王气之舍不可以穿治故不敢闻帝以林甫为爱己而薄适之不亲于是皇甫惟明韦坚裴宽韩朝宗皆适之厚善悉为林甫所构得罪适之惧 
不自安乃上宰政求散职以太子少保罢欣然自以为免祸俄坐韦坚累贬宜春太守会御史罗希奭阴被诏杀坚等贬所州县震恐及口宜春 
适之惧仰药自杀 【旧书以李季卿为适之子新书作李适子别见文苑传按世系表适之一子名霅别无名季卿者新书为是】

　　钦定续通志卷二百三十二

　　●钦定续通志卷二百三十三　列传三十三

　　列传

　　唐 【三十三】

　　○唐三十三

　　苏珦【晋】　　　尹思贞　　　毕构　　李杰　　　　解琬　　　　裴漼【宽　谞冑】　　郑惟忠　　　王志愔　　　卢 
从愿　　李朝隐　　　王邱　　　　严挺之【武绶】

　　苏珦
　　尹思贞
　　毕构
　　李杰
　　解琬
　　裴漼
　　郑惟忠
　　王志愔
　　卢从愿
</div>
    <div class="pagination">
<a href="续通志_page542.html">上一页</a><span>...</span><a href="续通志_page538.html">538</a><a href="续通志_page539.html">539</a><a href="续通志_page540.html">540</a><a href="续通志_page541.html">541</a><a href="续通志_page542.html">542</a><span class="current-page">543</span><a href="续通志_page544.html">544</a><a href="续通志_page545.html">545</a><a href="续通志_page546.html">546</a><a href="续通志_page547.html">547</a><a href="续通志_page548.html">548</a><span>...</span><a href="续通志_page544.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
