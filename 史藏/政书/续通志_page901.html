<!DOCTYPE html>
<html>
<head>
    <meta charset="UTF-8">
    <title>续通志 - 第 901 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 901 页/共 1359 页</h1>
    <div class="content">汝愚本倚正共事怒侂冑不以告及来谒故不见侂冑惭忿签书枢密罗点曰公误矣汝愚亦悟复见之侂冑终不怿自以有定策功且依托肺 
腑出入宫掖居中用事朱熹进对以为言又约吏部侍郎彭龟年同劾之未果熹白汝愚当以厚赏酬劳勿使预政而汝愚谓其易制不为虑右 
正言黄度欲论侂冑谋泄以内批斥去熹因讲毕奏疏极言陛下即位未能旬月而进退宰执移易台谏皆出陛下之独断大臣不与谋给舍不 
及议此弊不革臣恐名为独断而主威不免于下移疏入遽出内批除熹宫观汝愚袖批还帝且谏且拜侂冑必欲出之汝愚退求去不许吏部 
侍郎彭龟年力陈侂冑窃弄威福为中外所附不去必贻患又奏近日逐朱熹太暴故欲陛下亦亟去此小人既而内批龟年与郡侂冑势益张 
侂冑恃功为汝愚所抑日夜谋引其党为台谏以摈汝愚汝愚为人疏不虞其奸赵彦逾以尝达意于郭杲事定冀汝愚引与同列至是除四川 
制置意不■〈匧上心下〉与侂冑合谋陛辞日尽疏当时贤者姓名指为汝愚之党帝意不能无疑汝愚请令近臣举御史侂冑密谕中司令 
荐所厚大理寺簿刘德秀内批擢德秀为察官其党牵联以进言路遂皆侂冑之人会黄裳罗点卒侂冑又擢其党京镗代点汝愚始孤天子益 
无所倚信于是中书舍人陈傅良监察御史吴猎起居郎刘光祖各先后斥去羣憸和附疾正士如仇雠而衣冠之祸始矣侂冑欲逐汝愚而难 
其名或教之曰彼宗姓诬以谋危社稷则一网无遗侂冑然之擢其党将作监李沐为正言沐彦颖之子也尝求节度使于汝愚不得奏汝愚以 
同姓居相位将不利于社稷乞罢其政汝愚出浙江亭待罪遂罢右相除观文殿学士知福州台臣合词乞寝出守之命遂以大学士提举洞霄 
宫国子祭酒李祥言去岁国遭大戚中外汹汹留正弃相位而去官僚几欲解散军民皆将为乱两宫隔绝国丧无主汝愚以枢臣独不避损身 
灭族之祸奉太皇太后命翊陛下以登九五勋劳着于社稷精忠贯于天地乃卒受黯黮而去天下后世其谓何博士杨简亦以为言李沐劾祥 
简罢之太府丞吕祖俭亦上书诉汝愚之忠诏祖俭朋比罔上送韶州安置太学生杨宏中周端朝张衜林仲麟蒋傅徐范等伏阙言去岁人情 
惊疑变在朝夕当时假非汝愚出死力定大议虽百李沐罔知攸济当国家多难汝愚位枢府操兵柄指挥操纵何向不可不以此时为利今上 
下安恬乃独有异志乎书上悉送五百里外羁管侂冑忌汝愚益深谓不重贬人言不己以中丞何澹疏落大观文监察御史胡纮疏汝愚唱引 
伪徒谋为不轨乘龙授鼎假梦为符责寍远军节度副使永州安置初汝愚尝梦孝宗授以汤鼎背负白龙升天后翼寍宗以素服登大宝盖其 
验也而谗者以为言 【伏读通鉴辑览　　御批乘龙受鼎幻想不经汝愚果有此妖梦胡纮辈又孰从而知盖必自经传述以为翼寍宗素 
服即位之验故奸徒得执为左证劾其假梦为符耳大臣不幸处危疑之闲不自知危惧转侈谈定策之征所见己乖正道则其贾祸不得谓非 
自取】 时汪义端行词用汉诛刘屈牦唐戮李林甫事示欲杀之意迪功郎赵师召亦上书乞斩汝愚汝愚怡然就道谓诸子曰观侂冑之意必 
欲杀我我死汝曹尚可免也至衡州病作为守臣钱鍪所窘暴卒天下闻而冤之时庆元二年正月壬午也汝愚学务有用常以司马光富弼韩 
琦范仲淹自期凡平昔所闻于师友如张栻朱熹吕祖谦汪应辰王十朋胡铨李焘林光朝之言欲次第行之未果聚族而居门内三千指所得 
廪给悉分与之菜羹疏食恩意均洽人无闲言自奉养甚薄为夕郎时大冬衣布裘至为相亦然汝愚既没党禁寖解旋复资政殿学士大中大 
夫己而赠少保侂冑诛尽复元官赐谥忠定赠太师追封沂国公理宗绍配享寍宗庙庭追封福王其后进封周王子九人崇宪其长子也

　　赵崇宪

　　 赵崇宪

　　崇宪字履常淳熙八年以取应对策第一时汝愚侍立殿上再拜以谢孝宗顾近臣曰汝愚年几何已有子如此越三年复以进士对策擢 
甲科帝谓执政曰此汝愚子即前科取应第一人者崇德初仕为保义郎监饶州赡军酒库换从事郎抚州军事推官汝愚帅蜀辟书写机宜文 
字改江西转运司干办公事监西京中岳庙汝愚既贬死海内愤郁崇宪阖门自处居数年复汝愚故官职多劝以仕改奉议郎知南昌县事奉 
行荒政所活甚众升藉田令制曰尔先人有功王室中更谗毁思其功而录其子国之典也崇宪拜命感泣陈疏力辞以为先臣之冤未悉昭白 
而其孤先被宠光非公朝所以劝忠孝厉廉耻之意俄改监行在都进奏院复引陈瓘论司马光吕公着复官事申言之乞以所陈下三省集议 
若先臣心迹有一如言者所论即近日恩典皆为冒滥先臣复官赐谥与臣新命俱合追寝如公论果谓诬蔑乞昭示中外使先臣之谗谤既谤 
既辨忠节自明而宪圣慈烈皇后拥佑之功德益显然后申饬史馆改正诬史垂万世之公又请正赵师召妄贡封章之罪究蔡琏与大臣为仇 
之奸毁龚颐正续稽古录之妄诏两省史官考订以闻己而吏部尚书兼修国史楼钥等请施行如章从之及诬史未正复进言其略谓前日史 
官徒以权臣风旨刊旧史焚元藁略无留难今诏旨再三莫有慨然奋直笔者何小人敢于为恶而谓之君子者顾不能勇于为善耶闻者愧之 
其后玉牒日厯所卒以重修龙飞事实进呈因崇宪请也未几赠汝愚太师封沂国公擢崇宪军器监丞改太府监丞迁秘书郎辞弗许寻为着 
作佐郎兼权考功郎官尝因闵雨求言乃上封事谓今日有更化之名无更化之实人才国之元气而忠鲠摈废之士死者未尽省录存者未悉 
褒扬言论国之风采其闲输忠亡隐有所规益者岂惟奖激弗加葢亦罕见施用偷安取容无所建明者岂惟黜罚弗及或乃遂阶通显至若勉 
圣学以广聪明教储贰以固根本戒宰辅大臣同寅尽瘁以济艰难责侍从台谏思职尽规以宣壅蔽防左右近习窃弄之渐察奸憸余党窥伺 
之萌皆恳恳为上言之请外知江州郡民岁苦和籴崇宪疏于朝永蠲之且转籴旁郡谷别廪储之以备岁俭瑞昌民负茶引钱新旧累积为一 
十七万有奇皆困不能偿死则以责其子孙犹弗贷会新券行视旧价几倍蓰崇宪叹曰负茶之民愈困矣亟请以新券一偿旧券二诏从之受 
赐者千余家刻石记事修陂塘以广溉灌凡数千所提举江西常平兼权隆兴府及帅漕司事迁转运判官仍兼帅事初汝愚捐私钱百余万创 
养济院俾四方宾旅之疾病者得药与食岁久寖移为它用崇宪至寻修复立规约数十条以愈疾之多寡为赏罚弃儿于道者亦收鞠之社仓 
久敝访其利害而更张之以兵部郎中召寻改司封皆固辞遂直秘阁知静江府广西经略安抚使静江之属邑十地肥硗略等而阳朔修仁荔 
浦之赋独倍自张栻奏减之余人犹以为病崇宪请再加蠲减诏递损有差劾琼守非才激黎峒之变改辟能者代其任有萝蔓峒者仍岁寇钞 
为暴实民何向父子阴诱导之崇宪寘之法因严民夷交通之禁使边民相什伍寇至则鸣鼓召众先后掩击俘获者赏不至者惩先是都内郡 
邑有警辄移统府兵戍之在宜州者百人古县半之崇宪谓根本单虚非所以窒奸萌乃于其地各置兵如戍兵之数而敛戍者以归邕为边要 
害地自狄青平侬智高所以设扞防者甚至岁久寖弛而溪峒日强崇宪条上其议朝廷颇采其言然未及尽也崇宪天性笃孝能守家法所至 
以惠政闻

　　钦定续通志卷三百八十八

　　●钦定续通志卷三百八十九　列传一百八十九

　　列传

　　宋 【九十三】

　　○宋九十三

　　彭龟年　　　黄裳　　　罗点　　黄度【周南】　　林大中　　陈骙　　黄黼　　　　詹体仁

　　彭龟年
　　黄裳
　　罗点
　　黄度 【周南】
　　林大中
　　陈骙
　　黄黼
　　詹体仁

　　△彭龟年

　　彭龟年字子寿临江军清江人七岁而孤事母尽孝性颖异读书能解大义登干道五年进士第授袁州宜春尉吉州安福丞郑侨张均同 
荐除太学博士殿中侍御史刘光祖以论带御器械吴端徙太府少卿龟年上疏乞复其位贻书宰相云祖宗尝改易差除以伸台谏之气不闻 
改易台谏以伸幸臣之私累迁秘书郎兼嘉王府直讲光宗尝亲郊值暴风雨感疾大臣希得进见久之疾平犹疑畏不朝重华宫龟年以书谯 
赵汝愚且上疏言寿皇之事高宗备极子道此陛下所亲覩也况寿皇今日止有陛下一人圣心拳拳不言可知特遇过宫日分陛下或迟其行 
则寿皇不容不降免到宫之旨葢为陛下辞责于人使人不得以窃议陛下其心非不欲陛下之来自古人君处骨肉之闲多不与外臣谋而与 
小人谋之所以交鬬日深疑隙日大今日两宫万万无此然臣所忧者外无韩琦富弼吕诲司马光之臣而小人之中己有任守忠者在焉惟陛 
下裁察又言使陛下亏过宫定省之礼皆左右小人闲谍之罪宰执侍从但能推父子之爱调停重华台谏但能仗父子之义责望人主至于疑 
闲之根盘固不去曾无一语及之今内侍闲谍两宫者固非一人独陈源在寿皇朝得罪至重近复进用外人皆谓离闲之机必自源始宜亟发 
威断首逐陈源然后肃命銮舆负罪引慝以谢寿皇使父子欢然宗社有永顾不幸欤居亡何光宗朝重华都人欢悦寻除起居舍人入谢光宗 
曰此官以待有学识人念非卿无可者龟年述祖宗之法为内治圣鉴以进光宗曰祖宗家法甚善龟年曰臣是书大抵为宦官女谒之防此曹 
若见恐不得数经御览光宗曰不至是他日龟年奏臣所居之官以记注言动为职车驾不过宫问安如此书者又数十矣恐非所以示后有旨 
幸玉津园龟年奏不奉三宫而独出宴游非礼也又言陛下误以臣充嘉王府讲读官正欲臣等教以君臣父子之道臣闻有身教有言教陛下 
以身教臣以言教者也言岂若身之切哉绍熙五年五月寿皇不豫疾寖革龟年连三疏请对不获命属帝视朝龟年不离班位伏地扣额久不 
己血渍甃甓光宗曰素知卿忠直欲何言龟年奏今日无大于不过宫光宗曰须用去龟年言陛下屡许臣一入宫则又不然内外不通臣实痛 
心同知枢密院余端礼曰扣额龙墀曲致忠恳臣子至此为得己邪帝云知之孝宗崩寍宗受禅是夕召对寍宗蹙额云前但闻建储之议岂知 
遽践大位泣辞不获至今震悸龟年奏此乃宗祏所系陛下安得辞今日但当尽人子事亲之诚而己因拟起居札子乞日进一通又定过宫之 
礼乞先一日入奏率百官恭谢寍宗朝泰安宫至则寝门己闭拜表而退时议欲别建泰安宫而光宗无徙宫意龟年言古人披荆棘立朝廷尚 
可布政出令况重华一宫岂为不足哉陛下居狭处太上居宽处天下之人必有谅陛下之心者于是宫不果建迁中书舍人刘庆祖已带遥郡 
承宣使而以太上随龙人落阶官龟年缴奏寍宗批可与书行龟年奏臣非为庆祖惜此一官为朝廷惜此一门耳夫可与书行近世弊令也使 
其可行臣即书矣使不可行岂敢因再令而遂书哉寍宗尝谓退朝无事恐自怠惰非多读书不可龟年奏人君之学与书生异惟能虚心受谏 
迁善改过乃圣学中第一事岂在多哉一日御笔书朱熹黄裳陈傅良彭龟年黄由沈有开李巘京镗黄艾邓驿十人姓名示龟年云十人可充 
讲官否龟年对曰陛下若招徕一世之杰如朱熹辈方厌人望不可专以潜邸学官为之寻除侍讲迁吏部侍郎升兼侍读龟年知事势将变会 
暴雨震雷因极陈小人窃权号令不时之弊遣充金国吊祭接送伴使初朱熹与龟年约共论韩侂冑之奸会龟年护客熹以上疏见黜龟年闻 
之附奏云始臣约熹同论此事今熹既罢臣宜并斥不报迨归见侂冑用事权势重于宰相于是条数其奸谓进退大臣更易言官皆初政最关 
</div>
    <div class="pagination">
<a href="续通志_page900.html">上一页</a><span>...</span><a href="续通志_page896.html">896</a><a href="续通志_page897.html">897</a><a href="续通志_page898.html">898</a><a href="续通志_page899.html">899</a><a href="续通志_page900.html">900</a><span class="current-page">901</span><a href="续通志_page902.html">902</a><a href="续通志_page903.html">903</a><a href="续通志_page904.html">904</a><a href="续通志_page905.html">905</a><a href="续通志_page906.html">906</a><span>...</span><a href="续通志_page902.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
