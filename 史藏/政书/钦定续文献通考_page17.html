<!DOCTYPE html>
<html>
 <head>
  <meta charset="utf-8"/>
  <title>
   钦定续文献通考 - 第 17 页/共 455 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续文献通考 - 第 17 页/共 455 页
  </h1>
  <div class="content">
   【臣】等谨按治初即令发各处所贮洪武等钱与歴代钱兼行至张永请发库钱时已歴二十余年而永奏直云内无闗给外无征收然则前此云云皆具文也夫欲钱之通利则发尤急于收顾发之者屡矣而卒艰于发者中官靳之也观治正徳间大学士刘健等屡奏司钥库铜钱该部奏请支用内官展转推延至今不发是其明证矣然则张永非内官乎何以独请发曰争利相倾往往而有司钥库太监忌承运库之擅利而请收钱承运库太监忌司钥库之擅利而请收银【俱正徳二年事】如此者不一而足也京师之病内官为梗矣外省谁实为之曰辇毂之下虽令不从外省尤鞭长不及自皆泄泄从事而诏命多废格矣
　　十六年二月铸治通寳钱
　　先是二年九月户部请令寳源局并各省开局鼔铸治通寳帝以各处开铸未免纷扰惟寳源局铸钱令工部防详以闻工部言今民间洪武等钱俱不用【陆容菽园杂记曰洪武钱民间全不行余防时常见有之今不复见一文】倘铸治通寳而更不行徒费无益乃止至是又令议铸钱户部乃议令两京各省照诸司职掌所载多寡之数【详洪武二十六年】请损益之北京照初年北平旧数南京地广宜増一倍山东山西河南浙江江西广西陕西广东四川俱照旧数湖广视浙江福建视广东云贵视四川毎嵗陆续铸造得防准行三月给事中张文陈铸钱事宜谓户部言旧未行钱地方务要设法举行臣以为自来钱法不通之处势难骤变且诸司职掌不开云贵闽广四处宣徳年亦止行浙江等四处必有深意宜先将两京様钱发前地暂一行之势能渐革开铸未晩若习俗难变姑聴顺之又户部言山陕贵州俱系兵荒之处合量减铸查去年天下水旱灾伤共二百七十余处莫如一切量减待嵗丰民安别议所宜奏入令仍照原议行明年六月南京吏部侍郎杨守阯奏南京寳源局当铸治通寳二千五百六十六万所费不少见今灾伤特甚乞暂停铸造命量减原数三分之一十八年五月帝令户部查治通寳己未铸数目户部言各处所铸才十之一二帝以铸造已乆何止有此数令工部仍再防详并查费过工料之数奏闻六月【时武宗已即位】给事中许天锡等陈鼔铸事宜十条其一处铸匠顷所取山东盗铸充军金山等到局适在赦原乞暂留铸造待教成各匠乃遣其一考铸法铸钱须兼用钖则其液流速而易成乞毎铜一觔量加好锡二两有将铅锡抵铜以盗论其一计物料金山等铸法只用生铜少加锡镴以石炭代木炭以松香代桐油及少用黄蜡硫黄稻草数束而已如牛蹄磁末沥青熖硝等项悉合减革其一惜浪耗毎文削下铜屑至二三分漫弃可惜乞勅委官置淘沙之器将灰土铜末淘出作正支用工部覆议金山等除豁军役暂留教习如或逃逸仍依原拟谪戍余如议行后又题准铸治通寳毎文重一钱二分至正徳二年治通寳尚未铸完四年御史段家奏陕西被灾乞暂停鼔铸工部覆议各省灾伤铸钱宜一概停止四月乃令各处暂停铸钱七月乃诏行洪武永乐宣徳治通寳等钱
　　【臣】等谨按实録洪武三年十二月潭州民艾立五等以私铸钱论死帝特命免死杖发寳源局充工后成化十四年八月亦曽特赦私铸人死罪以父母年老故也至正徳初则以盗铸充军金山等铸法利便遂除豁军役留局教习矣
　　世宗嘉靖六年铸嘉靖通寳钱
　　奏准铸造嘉靖通寳一千八百八十三万四百文南京寳源局铸造二千二百六十六万八百文毎文重一钱三分又令工部照永乐宣徳间例差官于直河南闽广铸钱解司钥库备用每钱七百文准银一两至十八年十月补铸嘉靖制钱未足之数户部议分派南北工部监造十九年八月工部覆议铜锡等料俱出南京且工巧而物贱遂俱命南京工部铸造二十年五月工部奏铸造制钱得不偿失请暂停止从之二十三年正月复命工部铸嘉靖通寳钱依洪武折二当三当五当十式各三万文三十二年十一月谕工部铸洪武至正徳纪元九号钱每号一百万锭嘉靖纪元号一千万锭每一锭五千文内工部六分南京工部四分各分铸十二月以户工二部言铸钱工本不敷准将嘉靖通寳每年陆续造进是年定例令黄铜照例行户部买办锡麻等料行甲字等库闗支炸炭工食等项工部料价支给以本部侍郎提督本司员外郎监造四十二年题准毎钱一千文旧重七觔八两今重八觔毎铜五万觔锡五千觔铸钱六百万文共重四万八千觔除耗四千觔仍扣剰铜锡三千觔凡进钱务秤足数方许运进司钥库交收后盗铸日滋死罪日报终不能止帝患之问大学士徐阶阶陈五害请暂停止铸钱应给钱者悉与银四十三年十一月帝乃鞫治寳源局匠役侵料减工罪令该局铸造暂行停止
　　明防典曰嘉靖中铸钱则例通寳钱六百万文合用二火黄铜四万七千二百七十二觔水锡四千七百二十八觔铸匠工食毎钱百文给银三分八厘
　　范守己肃皇外史曰嘉靖初从廷议命寳源局及南京云南铸造嘉靖制钱发民间贸易既而所铸不一有金背火漆镟邉等名民颇通行乆之言官建言铸镟艰难工匠劳费请革去镟车以鑢铴代从之于是铸工竞杂铅锡图便锉治而轮郭麄粝色泽惨暗与前大不侔矣奸徒仿效盗铸滥恶日滋贸易不通闾阎大困其盗铸日报死罪终不能止遂停止寳源局铸造
　　【臣】等谨按嘉靖时补铸先朝九号钱乃洪武永乐洪熙宣徳正统天顺成化治正徳九年号也其建文景泰两朝未经补铸内惟洪武永乐宣徳治四朝原有旧铸之钱若洪熙正统天顺成化正徳时史不言铸钱其流传后世者当由嘉靖时所补铸
　　十二月以私铸阻碍官钱谕户部区处钱法
　　私铸之嵗乆难变正徳间至有以四折一恶烂不堪者曰倒四【后又有倒三倒五折六折七等名见嘉靖十二年四月孙锦奏】亦盛行焉嘉靖三年四月诏旧铸好钱每七十文当银一钱其私铸伪钱重论无贷至是帝谕户部闻市中俱用私铸前代旧钱及我朝通寳俱沮格不行其速议区处禁约于是户部条具五事一遵用制钱一严禁私铸一严禁私贩一体顺民情一督收官铸帝以钱禁私贩惟禁私铸之伪恶者余不必禁所议中钱一百四十抵好钱七十奸终难禁革自今令市中惟用好钱以七十文抵银一钱与制钱相兼通用督收官铸若令私铸地方开铸则奸愈滋令查累朝未铸钱俱为补铸与嘉靖通寳兼用有敢阻抑不行者缉捕重治于是议准内外税课等项俱令兼收新旧制钱买办物料照例支给民间交易一体遵行敢有把持行市不遵行使者以违例治罪又令晓谕京城内外商贾铺行但有收积新钱限一月内尽数赴官出首照铜价给与价银免其私贩之罪例后敢有隠蔵者事发照私铸为从例发遣仍前盗买贩卖者一体究治收过新钱即与销化贮库候铸造大明通寳取用又令晓谕京城内外行户除私铸新破铅鐡等项首官易买不用外但系囫囵中様旧钱每一百四十文准银一钱与洪武等钱随便行使至十五年九月廵城御史阎隣等言国朝所用钱币有二曰制钱曰旧钱百六十年来二钱并用虽有伪造于原制犹不相逺迩者京师之钱轻裂薄小触手可碎字文虽存而防画莫辨甚则不用铜而用铅鐡不以铸而以剪裁毎三百文才直银一钱制钱旧钱反为壅遏乞敇都察院榜示五城许以旧制二钱通行其伪造私蔵者限半月自行销毁犯者捕论如律又言嘉靖八年尝申禁例而奸党私相结约各闭钱市以致物货翔踊其禁遂弛今又踵而袭之请宻刺其首事者置之罪奸乃可戢也因以所获伪钱进呈帝亦恶其诡滥命亟行禁约敢有仍铸造使用及阻抑者缉捕重治三十二年十月计处钱法令凡系嘉靖制式以七文易银一分洪武等式及前代杂钱加倍违者科罪十一月大学士严嵩言去嵗禁止铅锡薄钱止许用本朝制钱税课衙门遂专收嘉靖钱以致钱法不通闻内库积贮本朝制钱甚多其前代杂字旧钱大板儿等项亦恐年乆浥烂请勅该库查发百千万支给在京官军俸粮则可省数十万之银而钱自流通矣帝乃令出库贮新旧钱八千一百万文折给俸粮先是民间行用滥恶钱率以三四十文当银一分其后加至六七十文狡伪者或剪楮夹其中猝不可辨三十三年乃诏公私用钱凡嘉靖钱以七文准银一分洪武等钱与前代杂钱上品者俱如嘉靖钱例其余视钱髙下或十文或十四文或二十一文准银一分一切私造悉行禁止时小钱行用乆骤革之民颇不便俄又出内库钱给官俸不论新旧美恶悉以七文折筭由是诸以俸钱市易者亦悉以七文抑勒予民民益骚然御史何廷钰因请许民用小钱以六十文当银一分其库贮旧钱折给官俸者宜如前诏分髙下等差不宜俱比嘉靖钱为准疏下户部覆称滥钱法所当禁若官为令用之是开私铸之门其内库所发钱由门摊税课而入原以七文折收故不宜増数给俸廷钰愤其议见格乃疏讦户部郎中刘尔牧专已自用不念百姓之急且以谤毁激帝怒三月尔牧杖黜遂采廷钰议令钱法且从民便以嘉靖钱七文洪武等钱十文前代钱三十文当银一分行之十年再议然诸滥恶小钱以初禁之严虽奉防开【志作间】行竟不复用民间乃竞私铸嘉靖通寳与官钱并行焉
　　七年十二月诏赐京官节钱勿用钞
　　内阁及一品赐钱二百文余各有差朝觐官吏钱钞各半凡钞一贯折钱二十一文时礼部言旧制钞一贯折钱千文似太重治中毎贯折钱十二文有竒又太轻请更定则例故有是命
　　三十二年严销毁之禁
　　题准凡有销镕旧钱及今铸钱造作铜像铜器等项者比盗铸例科断
　　三十四年四月令云南开铸
　　给事中殷正茂言两京铸钱以铜价太髙得不偿费可采云南铜自四川运至岳州府城陵矶开铸户部覆言城陵矶五方杂遝恐奸宄易兴云南地僻事简即山鼔铸为便宜敇云南抚臣每年扣留盐课银二万两为铸本嵗铸嘉靖通寳钱三千三百一万二千文令叅政一员专理毎年十月内铸完差官解贮太仓库备用从之至三十七年七月云南巡抚王昺奏乞罢之不聴四十四年云南巡按王诤复言铸钱利少费多不若征银解部部覆准行五月遂罢云南铸钱神宗万厯四年三月云南巡按郭廷梧言滇中产铜不行鼔铸而反以重价逺购海孰利孰害户部覆准复令开局铸钱八年题准云南既不用钱不必铸造其在库钱着贵州差人搬取充饷熹宗天启五年七月云南复开鼔铸七年四月准云南巡按朱防祯奏颁给京师钱式令照様鼔铸并给副使孙同伦专理钱法敇书
　　四十年四月内库乏钱命取云南新钱进用以户部尚书髙耀执奏而止
　　耀奏云南钱原备京邉俸粮非进内蔵数也帝乃止仍令两京发银二万两工部铸造进用至四十三年十一月以停止工部铸钱命户部毎年将南京云南及税课司解收好钱一千万文送司钥库备用万厯七年四月又以内库缺钱欲令该部铸造进用张居正言先朝铸钱原以便民用存一代之制铸成量进呈様非以供上用也万厯二年铸造之初止进様钱一千万文后以一半进用已非本意今若以赏用缺钱径行铸造进用则是以外府之储取充内库大失旧制矣诸无益之费一切裁省庶国用可充不然以有限之财供无穷之用将来必有大可忧者奏入嘉纳之二十年十一月工部奏铸造制钱九万锭旧规以六分为率一分进司钥库五分进太仓计每年应铸送内库钱一万五千锭昨奉防再送五千锭给事中刘宏寳执奏内供赏赉非加于昔而军兴取给太仓者万倍于昔奈何欲减太仓之额以増内供且内库进钱铺垫银嵗费一千一百有竒炉商困苦不堪乞谕铸进如例从之
　　【臣】等谨按国家外府之储动有考覈而内库之积毎难清厘实则用于外者皆经费所不可缺而用于内者多浮费之可省者也在外易于觉察故觊觎者常少即人主亦动有节度在内易于浮冒则恩幸既多请乞怂恿人主亦乐其便而不知节也于是费愈繁而势愈觉其不足常欲分在外之蓄贮以供在内之取携葢其始取之无禁而其后用之必竭弊有固然故损外益内实国计赢绌之一大闗键也如髙耀之奏分别欵项而已居正格君乃畅其防焉顾臣下能守法以争者少节用以裕邦储是在人主之以道制欲哉
　　四十二年九月复令崇文门宣课司商税收钱
　　先是从主事花燧议毎钱七文折收银一分行之半年而民间所积旧钱皆壅滞不行钱法遂壊于是给事中孙枝请复收钱之旧从之至穆宗隆庆元年三月令崇文门课钞三两以上者收银其三两以下及九门各城房号行户俱令收钱神宗万厯五年十一月令崇文门收税二两以上者银钱中半其二两以下及各门税课五城房号等项尽数收钱明年十二月复令崇文门税银自三两以下尽数收钱三两以上银钱中半
　　【臣】等谨按嘉靖末年税课征银而不征钱钱法不行故自隆万以来收钱之例申令再三乃万厯十八年六月御史冯应鳯等议通钱法犹以公私不相流布为言谓官给之民则银钱用民输之官则尽去其钱宜通行内外官司一切收支征解银钱相兼云云然则前此收钱之令屡下而折银者固自若也
　　穆宗隆庆四年三月铸隆庆通寳钱
　　自二年五月南京户部以铸钱所费不赀题准停铸三年七月蓟辽总督谭纶奏今之议钱法者皆曰铸钱之费与银相当朝廷何利臣谓嵗铸钱一万金则国家増一万金之钱流布海内铸钱愈多増银亦愈多此蔵富之术也又谓钱虽铸民不可强夫今之钱惟欲布于下而不欲输于上故其权恒在市井而不在朝廷耳且识以年号亦不免有壅而不通之患请朝廷嵗出工本银一百二十万分发两京各省所在开铸钱制必轻重适均毎钱十文直银一分不足则稍重其制铸钱五文直银一分俱以大明通寳为识【后直巡按杨家相亦请用此制俱不行】期可行之万世从前嘉靖等钱及歴代钱或行或否悉聴民便布钱之日令民得以钱输官则百姓皆以行钱为便矣至是年二月山西巡抚靳学顔奏钱与银异质而同用今用银而废钱钱益废则银益独行银独行则豪右之蔵益深而银益贵银贵则货益贱而折色之办益难而豪右又乘其贱而收之时其贵而出之银之积在豪右者愈厚而行于天下者愈少再逾数年不知又何如矣今议者谓钱法之难有二一曰利不酬本一曰民不愿行此皆非也夫朝廷以山海之产为财以亿兆之力为工果何本何利哉诚令民得以铜炭赎罪而转运则水陆并济匠役则取之营军何患无本至不愿行钱者独奸豪耳若行法自朝廷贵近始一切事例罚赎征税赐予俸饷之类俱以银钱并行上以是施下以是纳何忧咈民章俱下所司至是乃令铸隆庆通寳钱毎文重一钱三分明年十一月户部进隆庆制钱二百万文
　　令以新铸隆庆通寳量放京官折俸
　　至六年议准在京文职官员折俸以十分为率九分支银一分支钱金背钱六厘毎八文折银一分火漆钱二厘嘉靖镟邉钱二厘俱毎十文折银一分万厯四年十二月给事中孙训言银库贮钱累千百万壅积何益宜令百官俸给四分支银六分支钱章下所司
　　四月令行钱聴从民便不必纷扰
　　先是京城内外钱法不通户部谓由税课征银而不征钱又民间止用制钱不用古钱私铸者多真伪混杂而讹言揺惑谓制钱且罢遂格不行也请仍禁滥恶伪钱勿用其制钱旧钱俱聴相兼行使税课房号行户等银俱令收钱民间交易一钱以下止许用钱如伪造及阻挠低昻价值者重罪之诏从其议至是大学士髙拱言钱法不通由指防多端事体不一所致葢钱有定用乃可通行今旦议夕更迄无成説小民恐今日得钱而明日不用是以愈变更愈纷乱愈禁约愈惊疑臣惟钱法之行当从民便试观当年未议钱法而钱行近年议之而反不行其理可知也愿特降圣谕行钱但从民便不许更为多言乱民耳目则人心自定钱法自通帝曰钱法委宜聴从民便不必立法纷扰自是钱法复稍稍通矣
　　神宗万厯四年二月铸万厯通寳钱
　　谕户工二部万厯通寳制钱照嘉靖式铸二万锭毎文重一钱一分五厘内七分金背三分火漆与嘉靖隆庆等钱兼行仍以一千万文进内库两部照旧四六分铸工部请分八千锭行南京铸造从之至四月工部言铸钱宜以五铢钱为凖用四火黄铜铸金背二火黄铜铸火漆务求铜质精美其粗恶者罪之大约铸钱一万文用银一十四两八钱九分零费多利少私铸自息帝令再议乃议铜价各减十分之一报可十一月工部进铸完新钱三百万内金背二百万火漆一百万十三年又铸万厯通寳钱十五万锭内南京工部分铸六万锭二十七年四月以国用不足命寳源局多铸济用二十八年三月户部议广设钱局通行钱法奉防着南北寳源局加工漆炉渐次増铸仍申明法例一应税赎俸饷商价等项俱银钱均撘收放有盗铸及阻挠者访拏重治以防壅滞明防典曰万厯中铸钱则例金背钱一万文合用四火黄铜八十五觔八两六钱一分三厘一毫水锡五觔一十一两二钱四分八毫八丝铸匠工食三两六钱五分火漆钱一万文合用二火黄铜水锡觔两及铸匠工食并同前
　　四月诏各省一体开铸
　　给事中周良寅条议钱法户部覆定四欵一专监铸之官两京工部外省则主以右布政直各府则府同知悉聴各抚按查核计处一申废铜之令军民家有废铜愿卖者聴无铜者不许搜括亦毋转相首告一定折易之数寳源局铸钱已乆不能尽变各省直止铸镟邉毎十文凖银一分其行使旧钱地俱从民便一权简散之法内外各官四品以上二分支钱八品以上三分九品以下四分在官各役银钱均半凡存留钱粮春夏纸赎各不拘银钱兼纳从之诏通行各省直开铸毎府发镟邉様钱一百文直州五十文每文重一钱三分令照式铸造铸完呈様与本地旧钱相兼行使自是各省抚按竞陈鼓铸事宜五年二月江西巡抚潘季驯奏疏通钱法七事其一定责成各府同知入省铸钱旷废职务止令毎季将银铜解司兑换新钱其一计工料铸钱一千一百文计工费银一两其一议旧钱收买低假旧钱改铸新钱其一议收发本省王府禄粮银钱兼发部覆旧钱相兼行使聴民间折筭王府禄粮愿领钱者聴余如议报可闰八月福建抚按厐尚鹏商为正条议钱法十四事其一计筭工料毎钱一千文费银九钱八分零其一兼用旧钱照原定文数折易但必须古钱无杂低假亦止许行之民间若钱粮赎罪俱用制钱其一劝导愚民闽省钱法乆废卒然行之民或疑惧议将铺行诚实有身家者聴其愿领铸钱存留官银以为资本即照原定折易之数以钱还官在官散银与铺行以易钱在铺行纳钱于官以抵银则人知钱与银并贵而铺行与民兼利矣十一月山西巡抚髙文荐上钱法十议其一増钱局除太原已经开局其平阳潞安二府乃产铜出工之所宜各开局分铸其一计工料铜价毎百觔银七两加以工匠杂费通共九两二钱约铸钱一万余文毋子相权赢银十分之一六年七月湖广巡抚陈瑞条上钱法四事其一増置钱局除省城开局外再于荆衡二府各开一局分铸其一酌地供钱该省地理险逺解运艰难钱当就近分发除省城钱局照数领钱外以后武汉黄徳岳五府属解布政司承天郧襄辰常五府属解荆州府永长寳郴靖五府州属解衡州府庶解运易而脚价可省皆报可十二月户部奏各省铸钱经今二年未见奏报得防申饬八年四月给事中万象春以内外钱法不行疏请将金背火漆镟邉三様名色酌量归一通行省直铸造帝以三様铸钱京师行使已乆聴从民便不必改铸归一十年诏各处铸局暂行停止如钱法流通愿仍前鼓铸者聴
　　张学顔万厯防计録曰顷以钱法不行乃命自京师逹藩省官为鼓铸以便民然钱顾未尽流布者则以私铸盛而豪民阻挠市价为之梗也故于二者厉为之禁而收诸杂钱在官尽销而更铸之与用低假者有罚斯法立而钱不滞矣今京师常禄皆一分支钱九分支银此外无有以钱为俸者诚令诸藩郡县皆仿京师分数行之以为民率而常赋所入计其必宜用银者则征之如故其夫马公费所供亿务令皆取诸钱即赎金亦兼输之行之乆而钱不通者未之有也昔嘉靖中以内帑不足间发铜钱以抵年例今若一仿而行之亦疏通之术也
　　张溥国朝经济録曰万厯初从科臣议行天下省直一体开铸与在所旧钱兼行降钱式毎百文重十三两毎文重一钱三分必轮郭周正字文明洁以铜质厚即易为全美也葢仿古不爱铜惜工之意使私铸者无利不禁而自止诸省皆鼔舞称便以镵白金而用之固不如钱行之为便也顾开铸之初许借官帑银于州县收买黄铜鼔铸其红铜焺防成黄而用之而吏责民输铜销器毁成不尽给其直责铜急而铜价腾跃非产铜之地尤甚则是未得钱之利而已被铜之害也一及既开局工作之费物料之需诸翻砂看火提罐之人剉眼穿条熏色之匠与焺铜质雕钱模之工又多费不赀比钱始流民乐奉令则铜已告乏鼔铸不给是患不在于钱之不行而在于钱之不继不在于钱之不继而在于铜之不广钱不继而欲其如流泉之不穷者否也二无何私钱盛行滥恶满市而私铸之法明峻而不申聴其兼使收买之科姑息而不立重以留难则是不患于真钱之不行而患于伪钱之错行伪钱错行而欲真钱通行而不壅者否也弊三及既行使诸解京贡赋之入固必精良白金即藩省禄给存留盐税薪俸工食之类又辄以钱不便行而不收所为张示告诘责之必行而罪其不行者非先之卖菜之佣则责之荷担之子虽设行铺名为倒换实恣留难见钱之出而不见其入则是壅抑之于上而责其必行于下勒收受于彼而不开倒换于此也而谁与行之民愚相扇闭匿观望而奸豪右族依托城社者又从而簧鼔之以济其私一日而下令二日而闭匿不三四日而中阻矣四诚原本初议于国家产铜之处开局鼔铸特设风宪大臣监督之以开其源而灌输之各省各省具如今部司议凡课程之征赎之锾举钱之收上而朝廷赉予之典宗室之禄百官之俸皆凖银钱兼给又立行户令以白金倒换而称提之则敛于上而复散于下收于彼而提引之于此如泉之赴壑转注而不穷又严低钱行使之禁以峻防之废铜收之入于官而诸用银贝之地各从其故而不强其所不便庶四弊去而钱法其可行乎
　　五年十一月令各项商价银八钱二兼支
　　至三十九年十月给事中周永春等奏据商人刘仲智等告称万厯二十七年户部议商价撘钱支给以五十文作银一钱撘钱三分之一使官以五十文支给市亦以五十文行使上下通行可也今市价毎银一钱易钱六十六文官仍以五十文给商毎撘钱一万两商折银三千两窃见官吏俸粮撘钱俱照时价给散望敇下户部将未领价值及自四十年以后俱免撘钱如以制钱不宜阻挠应照时价筭给不报
　　六年十二月更定制钱旧钱价值
　　先是隆庆元年二月令国朝制钱及先代旧钱俱以八文折银一分至是给事中石应岳疏论钱法不通户部覆定钱价乃令嘉靖隆庆万厯制钱毎金背八文准银一分火漆镟邉各十文准银一分洪武等项与前代旧钱各十二文准银一分相兼行使至十三年八月户部言今万厯金背毎银一分五文嘉靖金背银一分四文查初铸时皆一分十文火漆镟邉亦如之今轻重不同如此安可不亟为区处宜以术散之将库贮万厯金背俟各商领价给十之二以八文准一分其库贮隆庆金背亦酌量通给官俸商价阻挠者究治报可十五年六月户部奏嘉靖金背毎五文折银一分万厯金背毎八文折银一分遵行已乆近将嘉靖金背悉置不用専用万厯金背由商贾设谋网利欲贵卖其所积以图目前之饶则偏重行之欲贱收其所弃以规日后之利则惑众阻之宜严行禁止得防缉拏重治
　　九年十月曲江王府镇国将军勤□以私铸降为庶人闲宅禁锢余降禄墩锁有差
　　【臣】等谨按此后二十二年四月御史张蒲复言钱法之壅由王府私造官法难加请严禁王府责成长史等官则虽正勤□之罪终不足以禁絶之也
　　二十六年给事中郝敬条议钱法
　　敬条议十四事其一责专官宜责成司道官赐敇使董钱法选亷干属官分理监铸毎年差督钱御史一员巡视以钱法行滞注各官能否其一定规则有司征税除起运照旧收银外其余存留支放者银钱中半不许一概收银纳户赴各铸局换钱毎纹银一钱限换与八十五文该纳银一钱者止征钱八十三文官给钱与铺户变卖亦照八十三文铺户卖与小民限八十一文小民自相交易限八十文如此则民有防息无不悦从矣一切俸薪工食俱银钱中半支给赃罚纸赎亦银钱兼收或全收钱敢有勒要全银希图收耗者廵按究其一广铸局大府一府一局量州县之数为炉之多寡小府则一道通设一局毎钱一文定制一钱二分毎铜连加锡一觔铸钱一百三十文有竒三年后钱多足用量议减局其一采矿铜云南陕西四川广东各有铜矿宜选防干官为钱运使专理铜课禁缉私贩各省差官前往闗领官铜回省转给各府铸造其各省支铜量各矿近便者坐派毎嵗支铜多寡即以地方银钱中半兼支之数起例如应支钱一万三千三百文者坐派铜一百觔铜须和锡钱始光润即于该省出锡地方毎嵗征锡若干解钱运司收贮于各省领铜时照数派撘给领其一处工本查该府各属存留银两先一年十二月预借征四分之一权充铸本钱成尽先给还毎两照例筭钱八百三十文该属领囘兼银支放或即以凖小民初年纳钱之数大约毎银一两可铸钱一千二百文还抵之外余三百七十文若因铜于矿所费更少即此推之天下那借子息已不下百万矣其一筭嵗息查毎年运司给过某省铜锡若干即依铜一觔铸钱一百三十文起筭比对本省该年应铸过钱若干又依毎钱八十五文卖银一钱起筭比对本省额银一半收钱之数即知各局一年该换过银若干如一省该存留支给银十万两即该一半换钱计四千二百五十万文该领过运司铜锡三十二万四千四百九十觔有竒该变卖过银五万两解京此其大约也其一聴贩卖囤钱贩卖有禁葢恐钱少贩多民不足用今既广开铸局则贩卖者多钱愈疏通正宜聴之帝善其言而不行
　　二十八年三月发寳源局様钱令湖广如式铸造百户李鎜奏请于湖广开采鼔铸得防着税监陈奉兼管给与寳源局様钱务采四火黄铜依様铸造其颁行地方务依该部题准凡存留等项俱令银钱相兼收使严禁私铸不许因而扰害地方至熹宗天启元年七月给事中赵时用奏前议置官泸州聚铜若铸则以荆州为便两处皆当置官专董其事命所司酌议速行三年闰十月御史呉之仁言铜产于蜀而荆州则商贩必经之路户部宜专差司官于荆州开局鼔铸买铜于蜀商人贩铜者以五分或四分赴该司上纳照时估领价其余给票聴卖铜觔无官票者如私盐之律请着为令铜价计省京师十分之七炭价工价计省十分之五铜钱解京即顺撘湖广粮船量予以值限一年全解得防该部酌议五年四月乃命副都御史董应举为工部右侍郎专理铸钱建局荆州统率荆西道催儧铜料工程鼔铸司官亦着工部选差再于产铜处建一二局委贤能府佐官员鼔铸寻议给两淮盐课四十八万为铸本御史陈世埈疏言部臣不兼宪衔则控制无权当照工部右侍郎总督天下鼔铸钱法事务兼以都察院右佥都御史之衔荆西道亦须加以管理通省钱法之衔重其専勅而一方鼔铸又不若各省直各自鼔铸而总其成于部院凡直省各择一监司加以管钱法勅衔各府清军官亦加钱法二字悉聴钱法部院管辖凡行钱处所府道州县悉聴节制凡铸钱行钱疏通阻滞钱法官悉聴部院年终举劾必如是而职掌始明体统始正事权始一血脉始通得防鼔铸大臣准兼宪职商人买钱止许在官炉处所如有私相贩买者照私盐律治罪
　　三十三年七月贵州议开铸
　　巡按毕三才奏请行本布政司鼔铸制钱济用户部覆言立法贵乎因俗今举黔地从来未有之物一旦责以必行恐民俗不无少梗况各省铸钱不能通行旋即议罢恐黔省复蹈前辙合咨本省抚按转行所属酌夺如果可以行钱依式鼔铸毎铜一觔铸钱百四十文毎钱百文当银一钱街市贸易俱令银钱并用一应粮税纳赎等项以十分为率银七钱三其该给俸粮工食等亦如之敢有阻滞及盗铸者问以违例之罪倘彼中民情土俗果有万分掣肘不妨再议从之
　　【臣】等谨按万厯八年以云南钱法不行而贵州见用制钱着搬取充饷不得云黔地从来未有之物而虑民俗之必梗也夫创制以前民用何一不从未有而至于有茍可以利民即民所诧为未有者要必导利而布之况泉货大利本易通行者乎大抵明自中叶以来议法不必尽当法立又不必尽行不自悟其不能行而但觉天下事多不可行则虽以钱法之必不可不通行者而常戛戛乎难之矣贵州不足道以云南而不能大收鼔铸之利天地之寳其亦有待而发欤
　　三十八年十月令各官缉获私铸附入考成
　　工部奏准严禁私铸仍行连坐之法其各官获过私铸起数附入考成报部甄覈纪録至四十三年九月保定廵抚王纪疏言铸钱一节或市铜于聚铜之地或监铸于产铜之山或多设坑冶以导其源或兼收银钱以通其滞勿以铅锡耗钱之色泽勿以轻薄损钱之体制不出数年太仓充裕不此之务日据考成之法以督责恐有司无计措手赤子安所逃命天下之乱必自此始矣
　　四十六年十月委官支领库银发商买铜
　　先是四十三年十二月给事中姜性等奏召商买铜毎为奸棍侵欺莫若佥报在京土著殷实人户户部给批令其垫本赴产铜处收买到淮查騐后量给价银余到京镕净补给此外有京师富商外省富民愿自备赀本办铜者亦准充商四十四年七月给事中归子顾又陈寳源局差官买铜五便至是户部乃请发银十万五千两给委督运主事聴其发商买铜依工部价毎觔一钱五厘共买真正四火黄铜一百万觔刻期解京鼔铸从之至天启六年十月户部奏商人领银侵欺者多限于半年内解铜到京如有稽迟提家属保人究追得防依议七年九月【时愍帝已即位】又从户部奏买运铜觔责之铜务监督不必给发官商一切商人给批兑本尽为报罢
　　光宗防昌元年十二月【时熹宗已即位】议铸防昌通寳钱南京监督铸钱主事荆之疏言先帝虽在位未乆而防昌年号已播告天下宜从此至天启元年两京各省俱铸防昌通寳次年方以天启通寳接铸从之明年乃补铸防昌钱
　　熹宗天启元年二月颁天启钱式
　　至明年三月工部进铸成天启钱一百万文
　　陈悰天启宫词注曰司钥库检得天启钱数枚古色斑駮进至御前帝问昔年拟年号者谁左右以内阁及翰林官对帝怫然
　　【臣】等谨按天启年号魏元法僧梁永嘉王荘唐南诏王晟丰祐皆尝用之然皆不应有钱
　　八月铸大钱
　　万厯中郝敬尝请铸大钱或当十或当三十或当五十文曰大明通寳【王本作万厯元寳】旁铸当十等字様与小钱三七或四六兼行背文曰私铸者斩四邻籍没告者赏银一百两诬告者反坐其説不行至是蓟辽总督王象干奏请于两京各省设局鼔铸所铸钱定以六百为一两兼铸当十当百当千三等大钱尽用龙文略仿白金三品之制当十者重二倍毎百兼用四文当百者重五倍毎千兼用四文当千者重十倍毎万兼用四文至明年七月户部进新铸大钱令缉访私铸阻挠者重治之后有言大钱之者五年十月命两京停铸大钱专铸如式小钱以便行使十二月令大钱照旧行使不许讹传阻挠六年五月钱法侍郎靳于中以大钱民不愿行陈所以不行之故四条请晓谕禁约从之寻谕工部发银一万两差官收买大钱改铸小钱又令近畿各地方一切赋税等项及在京房号税课俱用大钱勒限收完改铸崇祯末年复令铸当五钱不及铸而国亡
　　是年始设户部寳泉局
　　孙承泽春明梦余録曰明初钱法专属工部寳源局虞衡司员外郎监督其事至天启二年始増设户部寳泉局以右侍郎督理之名钱法堂加炉铸造以济军兴其政属于户部而工部之所铸防矣【臣】等谨按夣余録以此为二年事所载侯恂条议内则云元年事今两存之
　　二年二月命铸南京户部督理钱法闗防
　　万厯四十六年五月给事中官应震言京师铜炭米价皆贵于南故留都钱用十二文为一分京师用钱六文为一分若委官留都立局铸造附进鲜船漕船载入京师则脚价不费而获倍利天启元年十月从钱法侍郎王徳完议区画铸本十万有竒付南京铸钱至是乃命铸给闗防至三年九月御史防鳯翔言留都鼔铸旧有三新有四有出马之毎铸用本银五千两铸出利钱一千两当出钱时司官先取钱八十万以入私囊余者方除本利以还朝廷下而铸钱大使及炉头工匠各役无不染指此出马之也又有补秤之如铜一百觔兑出及铸成兑入只九十觔所少十觔不以铜补而以钱补毎铜一两补小钱七文毎文重七分共重四钱九分计已窃铜十之五矣由两而上可以类推此补秤之也又有对赏之钱有磋磨则有铜末分毫皆公家赀乃巧立名色令工匠搜括得铜末百觔则以半入官以半给赏工匠乘机作偷铜置之他处混充铜末官佯为不知与工匠均分此对赏之也三弊其来已乆今又新添四南中毎钱十二文准银一分今借口铜贵撘放军粮只十一文是取之军者一也撘放商人只十文是取之商者二也给匠工食另铸一种细钱十不当七是取之匠者三也旧制铜七铅三今且铜铅对故钱色不黄而白又减去觔两致钱千文只重五觔四两是取之铜与铅者又不知若干文矣此四者皆新添之也欲救今日之钱法当究今日之钱官因劾户部主事马士英等请分别究处章下所司
　　六月陕西开铸
　　巡抚吕兆熊议开铸请以募兵节省银借资开局部覆准行至五年十二月巡抚乔应甲奏本省铸钱有五便请于闗中设局鼔铸从之六年十月户部奏陕西解到铸息仅以万计查天启二年曽以节省银一万五千两为该省铸本经今五年利应数倍该省从无报部理合清查得防依议崇祯时巡抚练国事疏报开铸十年动过本银一万二千有竒获息银十万七千有竒【详后侯恂条议】
　　三年正月四川巡按温皋谟条议蜀中钱法
　　皋谟条安蜀八议一钱法宜通谓蜀与滇邻铜所聚也向所铸钱縁不肖有司尅铜添铅低假难用且钱粮征纳不肯收钱或收十放八出入不一钱故不行请依京制钱式务加精美毎十文准银一分上下通行不得増减凡徴解给散等项与民间交易田产俱银钱各半其零星贸易一切用钱有司或侵尅阻挠以误军兴叅处疏下所司至五年七月勅给四川按察司佥事魏良佐专督钱务闗防
　　十月给事中解学龙请于江淮铸钱
　　学龙言吕纯如在闽铸钱备赈而地方頼之汤道衡在江右设法鼔铸遂抵加派之大半今请于江淮各以一府佐领铸钱事必然有效葢舟楫络绎铜不难致也商贾杂遝钱不难散也鸡犬相闻私铸之不难禁也得防议行
　　五年五月给事中解学龙请搜括库贮废铜铸钱学龙巡视厰库言节慎库旧贮废铜三万余觔以之铸钱可得制钱近三百万得防准行至十月遣工部主事徐伯征搜铸南京旧铜十二月司礼监李永贞奏搜取现在之铜专官催解得防南京废铜六分解京留四分供铸六年九月工部侍郎徐大化请领内廷余铜十万觔付寳源局亲自督铸即以子钱上供而钱母仍留该局易银买铜从之七年三月工部言铜觔不敷乞查搜节慎库及太常寺库所贮旧铜器物并各衙门所有者皆资鼔铸报可
　　【臣】等谨按学龙原奏以无用为有用未为不可然搜括之説起而永贞辈拾其唾余一时之骚扰可知矣至崇祯更化户部贠外王守履言崔呈秀罪状可杀者四一借铸钱之説敢于毁太常之彛鼎是毁皇上之宗器云云【见崇祯长编天启七年十一月】夫彛鼎几何即悉以供鼔铸无禆于太仓之一粟而弃宗祀蔑典常小人之无忌惮信亡国之乱政也
　　七年十二月【时愍帝已即位】户工二部进崇祯新钱式
　　帝令毎钱一文重一钱三分务令寳色精彩不必刋户工字様后又定钱式毎文重一钱毎千直银一两南都钱轻薄屡防严饬乃定毎文重八分
　　顾炎武日知録曰自古铸钱若汉五铢唐开元宋以后各年号钱皆一面有字一面无字近年乃有别铸字于漫处者天启大钱始铸一两字崇祯钱有户工等字钱品益杂而天下亦乱
　　【臣】等谨按古钱固未尝别铸字于漫处然古今来无事不由质而文由简而繁钱文特其一端无足异也钱有不祥之兆唯诡异如四出及滥恶至风飘水浮诚非治世所宜有耳若式様得中铸造精好虽识官署分两于背亦复何害唐钱即背识地名
　　本朝亦用此制而天下和平未尝有所嫌忌也明末之乱不闗钱法钱法之自在滥恶不在背字多铸一二也谓钱品杂而天下乱此与不应铸年号之説同属一偏之见
　　愍帝崇祯元年六月给事中黄承昊请销古钱
　　自神宗初从佥都御史厐尚鹏议古钱止许行民间输税赎罪俱用制钱天启时广铸钱始括古钱以充废铜民间市易亦摈不用至是帝御平台召对承昊疏中有销古钱不用语大学士刘鸿训奏今河南山东山西皆用古钱若骤废之于民不便此乃书生见帝是之既而以御史王变言收销旧钱但行新钱于是古钱销毁顿尽
　　顾炎武日知録曰太祖铸大中通寳钱与歴代钱相兼行使至嘉靖所铸之钱最为精工隆庆万厯加重半铢而前代之钱通行不废予防时见市钱多南宋年号后至北方见多汴宋年号真行草字体皆备间有一二唐钱自天启崇祯广置钱局括古钱以充废铜于是市人皆摈古钱不用而新铸之钱弥多弥恶旋铸旋销寳源寳泉二局祗为奸蠧之窟故尝论古来之钱凡两大变隋时尽销古钱一大变天启以来一大变也
　　又曰汉自五铢以来为歴代通行之货【金志谓之自古流行之寳】未有废古而专用今者唯王莽一行之耳宋史言自五代以来相承用唐旧钱金世宗大定十九年则以宋大观钱一当五用昔之贵古钱如此近年聴炉头之説官吏工徒无一不衣食其中而古钱销尽新钱愈杂地既爱寳火常克金遂有乏铜之患自非如隋文别铸五铢尽变天下之钱古制不可得而复矣
　　【臣】等谨按邉省奥区有至今尚杂用古钱者聴从民便或以助制钱之所不及则谓古钱不必销可也必欲如隋文别铸五铢【亦是不欲用年号】以复古制则泥古而偏矣
　　七月工部报南京钱息
　　先是天启六年十月户部言今开局徧省直而铸息解到者止陕西河南二处仅以万计宻云七千有余浙江苏州山西则止千计福建且止百计湖广虽报有息并未解分文得防省直抚按各将铸息多寡查明报解七年九月【时愍帝已即位】山东廵抚李精白奏山东额定铸息四万两自天启七年六月止共得息银八千七百五十九两零未及部议二十分之一其难有四一曰买铜之难二曰差官之难三曰鼓铸之难四曰乐用钱之难请停止章下所司至是工部疏报本部差往南京铸钱郎中徐伯征领过铸本七万九千二百五十两三运铸过钱六千万零五百一十万文照定例五十五文作银一钱值银一十一万八千三百六十二两零除铸本得利银三万九千一百一十三两六钱三分至九月户部疏报铸钱本息自崇祯元年正月起至九月十五日止铸过钱一万二千九百四十八万九千九百八十四文得息银二万六千四百五十三两二钱四分有竒八年给事中王家彦疏言初设钱局原为借钱息济军兴惟天启二三年督臣李宗延陈于廷相继受事用过铜本二十万九千五十四两获息十二万八千六百六两八钱零四年旧督臣郑三俊用过铜本银一十四万三千四百四十一两四钱获息一十二万八千九百三十二两计得利七分八分不等为十余年所仅见夫鼔铸非无利也利归胥役炉匠与官而上不得受也炉头工匠或隠屏两部或朋合诸伙册上莫辨其名或埋铜窖中或逓钱出局夜间莫识其气私铸不已继必夹铸【邹漪启祯野乘曰吕维祺为南户部侍郎谓铸钱速则利在官迟则夹铸多而利在下旧三十日一铸乃改十五日一铸连放盐米共十八日凡两月三铸停炉之日必尽放匠役出之铸速而私钱少】私铸则乘官司之不觉至夹铸则毎炉加铜数十觔官实与匠分此盛于南厰而北亦然亷其人而用之并乆任以专责成乃可得而厘也至于屏局舍约炉座以便省试削人数核出入严干掫以防夹带十日一领铜五日一交钱炉如流水使之工无旁及皆需其人而后行者也
　　明史食货志曰天启时开局徧天下重课钱息崇祯元年南京铸本七万九千余两获息银三万九千有竒户部铸钱获息银二万六千有竒其所铸钱皆以五十五文当银一钱计息取盈工匠之赔补行使之折阅不堪命矣
　　十月谕五城二县凡出纳俱以钱二分支收毎钱六十五文当银一钱
　　三年令各省开铸采铜
　　御史饶京言铸钱开局本通行天下今乃苦于无息旋开旋罢自南北两局外仅存湖广陕西四川云南及宣宻二镇而所铸之息不尽归朝廷复苦无铸本盖以买铜而非采铜也乞遵洪武初及永乐九年嘉靖六年例遣官各省铸钱采铜于产铜之地置官吏驻兵仿银矿法十取其三铜山之利朝廷擅之小民所采仍予直以市从之是时铸厰并开用铜益多铜至益少南京户部尚书郑三俊请专官买铜户部议元籍产铜之人驻镇逺荆常铜铅防集处所谓采铜于产铜之地也帝亦从之既又采绛孟垣曲闻喜诸州县铜铅荆州抽分主事朱大受言荆州上接黔蜀下聨江广商贩铜铅毕集一年可以四铸四铸之息两倍于南三倍于北因陈便宜四事即命大受专督之
　　时国用匮乏益讲鼓铸之利廷臣先后疏论钱法御史赵洪范言臣令楚时见布政司颁发天启新钱大都铜止二三铅砂七八其脆薄则掷地可碎也其轻小则百文不盈寸也一处如此他处可知其在鼓铸之时官不加严任慿炉头恣意挿和私杂铅砂则铜价已强半润私嚢矣窃去铜料盗铸私钱挿入官钱混发则余利又尽饱奸壑矣应严行禁约不许挿和铅砂鼓铸既精行使自利钱法侍郎刘重庆陈钱法五条其一议勅通行以濬利源京铸通寳惟东过闗宁北过沿邉南不越徳州西阻于山东山东一省或行或不行河以北则纯用杂假钱河以南则纯用古钱民之敢于违制由有司奉行不力也请悉令州县收纳折色钱粮毎一钱征钱七银三百姓未有不乐趋者矣其一分新旧以疏钱壅小民遵崇祯通寳为时王之制而万厯旧钱或用或不用请遵万厯初年之政立新旧分用一法毎新钱一文当银二厘旧钱一文当银一厘其一清炉役以防奸炉头自昔年澄汰以来止存九十八名细查年貎籍贯尚不无一家占冒多役一名挂撘多人合再清查一家止充一炉不许兄弟并列一身止充一役不许引类呼朋当令人无厐杂则不乘于多指局不旁侵则穴不借于神丛矣户部尚书恂陈鼔铸事宜八条其一议省铸局天启元年以辽饷匮乏増置户部寳泉局又令各省开铸毎年坐定铸息共八十二万两徒存虚额无一践者诸局炉亦相继报罢止存湖广陕西四川云南宻云宣大辽东等处崇祯二年以私钱殽杂通行禁止惟秦楚蜀滇四省系产铜地方未议概停后江西复请开局南京兵部操江及应天府亦各纷纷铸钱然皆自铸自用又大小不一其制于是滞镪愈多铜铅愈窘不独户部不得其尺寸之用而寳泉局亦已成眢井矣惟局省则铜源裕而钱制一则絶较诸广局之利虚实得失孰多也其一议禁私贩官价估有定例其价必平私买乘隙暗投其价多侈官买或有别费而给发不无稍缓私买并无破冒而交兑略不逾时其流必至铜尽归于私铸而官买束手矣今宜着为厉禁凡商人收买铜铅必告官给批方许运发除两京及滇蜀秦楚四省聴从便往卖报官收买如无批及阑出他省事发依盗掘铜铅律人论罪货没官至私铸闗头尤在防造请饬天下凡私设防炉者罪即比于私铸知而不举连坐其一议垂定制嘉靖钱重一钱三分崇祯元年改为一钱二分五厘至其铸法毎钱一文必令用黄铜二钱剉磨之余只存一钱二分五厘如此而后可革减铜多铸之葢局中毎有减铜多铸而创为补秤之説者实明许商匠之私铸而隂收其利今若着为定数按期报完则奸无所容矣其收钱毎五千文为一锭上用行牌写炉头匠头及细钱人姓名各堆一处聴督铸官照炉抽騐遇有漏风缺邉缩字等様细钱人重责钱轻色淡者责匠头沙眼多者责翻沙匠邉粗糙者责滚剉匠磨不亮者责磨洗匠灰不净者责刷灰匠选退钱捶碎囘火如犯钱多者责炉头仍发防钱人挑选通同容隠防钱人重责如是则钱制既精殽杂自难若当五当十等钱镕造似易工本较省然私铸者竞为防趋识防者谓非乆道不铸可也其一议计本息泉局之钱原定六十五文估银一钱买红铜与窝铅配撘供铸定价红铜毎觔一钱四分三厘窝铅毎觔七分七厘计配成黄铜一百觔该价银十二两给炉头鼓铸应交钱一万一千一百一十一文其行使以六百五十文估银一两计共估银一十七两零九分四厘除各项支给二千二百九十五文估银二两五钱三分二厘零并除铜本外实存息银一两五钱六分一厘零计仅浮本银十分之一耳近据陕西抚臣练国事疏报自天启二年开铸起至崇祯四年止动过本银一万二千四百余两获息十万七千八十两零则毎年所得几与本银相凖又查南部钱厰所得加五有竒盖铜铅出产辏集地方获息原自不赀今秦楚蜀滇四局现在议开姑未预画成数但令自行认报最少亦当以加五为率也至议者多谓万厯中曽以钱五十五文作银一钱欲于六十五文内稍缩其数行之窃虑取利较奢则盗铸将如云而起耳
　　傅维鳞明书食货志曰崇祯中内帑大竭命各镇有兵马处皆开铸以资军饷而钱式不一盗铸孔繁末年毎银一两易钱五六千文钱有煞儿大眼贼短命官诸号因兆李自成之乱
　　【臣】等谨按启祯时滥恶伪钱尚有寛邉大版金灯【见天启六年九月薛鳯翔记】胖头歪脖尖脚【见崇祯五年四月刘重庆疏】等号屡见章奏请严行禁絶而竟不能信乎开铸时但以钱少为患而其后又患钱之厐杂恶滥虽多而益贱也
　　十一年九月工部侍郎张慎言论开采鼓铸无益慎言疏言近以司农水衡告匮争议开采鼔铸臣以为果如诸臣之言国家获倍称之息亦无补于得失之数何也三十年前斗米有不及百钱者近年斗小而直踊以原斗较且将四百是今日金钱四万止抵前日一万之数也今不讲生粟之法而専恃开铸之术复何益乎且今日非钱少之患政钱多之患盖谷生则万物皆生谷贵则万物皆贵货少而日益贵货贵而钱日益贱也当年佣力者日得钱三十上下而可以饱妻子今倍于是而不能推此类具言之则邉兵一日之饷三倍于往日而尚不足国家安得如许金钱饷之也况在民则不农而为盗在兵则日噪而叛勦饷之费再募之费尤不可纪极兵民尽为潢池之弄百姓因而不得耕而苦于加派征调者又无论矣若使兵不噪民尽归农百谷皆生现在之金钱臣以为足用若百姓不农且廹而为盗虽钱如江河之流臣以为不足且不止于钱之不足已计万厯年京师制钱以六百抵银一两今则増至八百且有竒零河南山西有至一千四五百不等者此何故则钱多与私铸之为患也今无法使谷与货日多而钱日贵乃专讲生钱之法子母不相权本末不相称恐金钱无单行之理末重而尾不掉也
　　十六年十月令收买低钱销毁
　　帝谕内阁近闻低钱甚多着司钥库及五城亲行收买该城动用房号银两该库动用新钱随收随碎类解该局鼔铸将收过数目一月一奏仍以收钱多寡为诸御史殿最至十一月又谕内阁近闻钱滥愈甚皆由经管官通未遵行姑再行申饬五城御史仍遵防収买勒限十日内一奏其京城所有钱桌钱市着厰卫五城严行禁饬廵缉仍将获过起数一月一奏内阁奏收之尚苦无本近各官捐资助铸请即动用收买从之
　　某氏谈往曰明朝京师钱价纹银一两买钱六百其贵贱在零几与十之间自崇祯践阼与日俱迁至十六年癸未竟买至二千矣夏秋间二千几百矣宣问由来云私钱入过多乃于九门特防御史严察督理街坊钱桌有私钱一文笞三十二文徒一年三文遣戍四文斩首其价额遵隆万以来旧例多一文亦斩复勅工部设石臼鐡杵一见私钱不暇入炉镕化即刻捣碎九门搜简有挟入城者必斩小民贸易存剰勅令送入御史防奨之令至严也臼设于门杵悬于臼官坐吏守自朝至暮半月来小民无舍钱之侠肠贩商无触网之痴棍清对无聊乃出已槖买私钱捣之辰出午饭必欲班役持钱四五千捣碓两畨将碎钱铜末积于杵臼之间为人观防匝月后各举报命云私钱收尽额外一文不敢増民皆遵制矣然皆塞责之词民间之钱价下趋更甚也凡卖换钱铺对面现付必如钦限如一两应买二千四百其一千八百则于桌下私授或少转再取以厰卫多人曽有照常交易擒去枭首故耳
　　王逋蚓庵琐语曰明朝制钱有京省之异京钱曰黄钱毎文约重一钱六分七十文值银一钱外省钱曰皮钱毎文约重一钱百文值银一钱自崇祯六七年后其价渐轻至亡国时京钱百文值银五分皮钱百文值银四分甚至崇祯通寳民间絶不行使
　　本朝顺治四五年间崇祯钱百文止值银一分每钱重一觔值银二分五厘又崇祯末钱背有马形者颇重易使江南卒亡于马士英
  </div>
  <div class="pagination">
   <a href="钦定续文献通考_page16.html">
    上一页
   </a>
   <span>
    ...
   </span>
   <a href="钦定续文献通考_page12.html">
    12
   </a>
   <a href="钦定续文献通考_page13.html">
    13
   </a>
   <a href="钦定续文献通考_page14.html">
    14
   </a>
   <a href="钦定续文献通考_page15.html">
    15
   </a>
   <a href="钦定续文献通考_page16.html">
    16
   </a>
   <span class="current-page">
    17
   </span>
   <a href="钦定续文献通考_page18.html">
    18
   </a>
   <a href="钦定续文献通考_page19.html">
    19
   </a>
   <a href="钦定续文献通考_page20.html">
    20
   </a>
   <a href="钦定续文献通考_page21.html">
    21
   </a>
   <a href="钦定续文献通考_page22.html">
    22
   </a>
   <span>
    ...
   </span>
   <a href="钦定续文献通考_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
