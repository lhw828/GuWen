<!DOCTYPE html>
<html>
<head>
    <meta charset="UTF-8">
    <title>续通典 - 第 234 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 234 页/共 410 页</h1>
    <div class="content">　　△唐

　　唐李泌因吴法超叛引步骑四千过陕乃阴遣将士伏太原仓隘令曰贼队过东伏大呼击之西伏亦大呼应之勿遮道勿留行常让以半道又遣唐英岸夜出阵涧北燕子楚趣长水明日淮西兵入隘两伏发杀贼颇众进遇英岸子楚邀击大败之贼所余仅四十七人

　　△宋

　　宋西夏元昊寇渭州薄怀远城韩琦亟趋镇戎军尽出其兵又募勇士万八千人命环庆副总管任福将之泾原都监桑怿为先锋福将行琦令福并兵自怀远城趋德胜砦至羊牧隆城出敌之后诸砦相拒约四十里度势未可战即据险置伏要其归路戒之再三且曰苟违节制有功亦斩福引轻骑数千趋怀远敌弃马羊橐驼佯北怿引骑追之福踵其后谍传敌兵少福等颇易之与怿合军屯好水川遇夏军循川行出六盘山下距羊牧隆城五里结阵诸将方知堕敌计势不可留遂前格战夏兵四合福与怿俱战死又宗泽为东京留守知开封府时金帅乌珠自郑抵白沙去汴京密迩都人震恐僚属入问计宗泽笑曰何事张皇刘衍等在外必能御敌乃选精锐数千使绕出敌后伏其归路金人方与衍战伏兵起前后夹攻之金人果败

　　△辽

　　辽太祖追埒克至布济克河先遣室韦及吐浑酋长巴拉达里库等分兵伏其归路别遣将进击之埒克率兵逆战相拒至晡众乃溃追至柴河遂自焚其车乘庐帐而去前遇巴拉达里库等伏发合击大败之埒克奔溃

　　△金

　　金李师夔主奉圣州事贼焦望天尹智穆率兵数千来寇师夔以兵临之设伏归路使人闲望天于智穆智穆果疑望天先引去望天势孤亦还遇伏而败遂执斩之是后贼众不敢入境

　　△诱敌进于归路设伏取之附【金】

　　金师攻宋时杨存中为淮北宣抚使屯泗州金密令人告以敌骑数百屯柳子镇矣存中自将五百骑夜袭之黎明不见敌而还金以进兵伏归路存中知之遂横奔而溃

　　（臣）等谨案纵敌退而取之是将退而纵之退也诱敌进而取之是未进而诱之进也设伏于归路之法同而纵与诱之计异杜典无此目谨仿其例增附于此

　　○兵机务速

　　唐

　　五代

　　宋

　　辽

　　金

　　元

　　明

　　△唐

　　唐太宗贞观中李靖为西海道行军总管讨吐谷浑侯君集副之师次鄯州君集言于靖曰大军巳至贼尚未走险宜简精锐长驱疾进彼不我虞必有大利若此策不行遁岨山谷讨之实难靖然其计乃简精锐轻赍深入追及其众于库山破之又史朝义乘邙山之捷进略申光等十三州李光弼闻之就道监军使以兵少请保扬州光弼曰朝廷以安危寄我贼安知吾众寡若出其不意当自溃遂疾驱入徐州使田神功击败贼于宋州五代梁牛存节虑朱瑾召吴兵攻徐宿谋曰淮兵必不先攻宿然宿沟垒素固可以御敌乃夜以兵急趋徐州比傅徐城下瑾兵方至望其尘起惊曰梁兵已来何其速也不能攻而去又王晏球为龙骧四军都指挥使时捉生军将李霸戍杨刘乘夜作乱自水门入纵火大噪以长竿縳布沃油仰烧建国门晏球闻乱不俟命率龙骧五百骑击之贼势稍却末帝登楼见之呼曰此非吾龙骧军邪晏球奏曰乱者李霸一部尔陛下严守宫城责臣破贼迟明尽杀之又唐取梁郓州召王彦章为招讨使御之问破敌之期彦章曰三日左右皆失笑彦章驰两日至滑州置酒大会阴遣人具舟于杨村命甲士六百人持巨斧载冶者具鞴炭乘流而下彦章会饮酒半佯起更衣引精兵沿河趋德胜舟兵举锁烧断之以巨斧斩浮桥而彦章急击南城浮桥断南城遂破盖三日矣

　　△五代

　　唐庄宗时梁将刘鄩攻同州河中节度使朱友谦请师于唐庄宗遣符存审等往援师集河中朝至夕渡时汴人不意王师速至刘鄩曰师行次舍倍道兼程计其行途未能及此存审闻之笑曰兵法有出奇无穷者兵若自天而坠刘鄩善将何其昧哉又康延孝征蜀与蜀王衍战三泉衍败走断吉柏江浮桥延孝造舟以渡进取绵州衍复断绵江浮桥延孝谓招抚使李严曰吾远军千里入人之国利在速战乘衍破胆之时但得百骑过鹿头关彼将迎降不暇若修缮桥梁必留数日使衍得闭关为备则胜负未可知也因与严乘马渡江军士随之济者千余人遂入鹿头关下汉州后军始至衍弟宗弼果以蜀降又明宗行幸汴州至荥阳朱守殷兵范延光曰守殷反迹始见若缓之使得为计则城坚而难近故乘人之未备者莫若急攻臣请骑兵五百驰至城下以神速骇之乃以骑兵五百自暮疾驰至半夜行二百里战于城下迟明明宗亦驰至汴兵望见天子乘舆乃开门而延光先入犹巷战杀伤甚众守殷死汴州平

　　△宋

　　宋太祖建隆初李筠起兵枢密使吴延祚白太祖曰潞城岩险且有太行之阻彼若保之未可以岁月破筠素轻锐若速举兵击之彼必出关但离巢穴即成擒矣帝从其言遂亲征次荣阳西京留守向拱劝帝济河踰太行乘其未集诛之傥稽浃旬彼众愈滋攻之难为力矣赵普亦曰兵尚拙速不贵巧迟倍道兼行掩其未备可一战而克也若使坚壁固守老我师徒馈运险难胜负难决矣帝纳之帝至泽州召控鹤指挥使马全义问计策全义请并力急攻且曰缓之死生变帝命诸军奋击亲帅卫兵继之克其城又曹玮用兵多奇计出入神运不可测一日张乐饮僚吏忽失玮所在徐出视事贼首巳掷庭下矣尝称疾砭艾卧合内会寇至则奋起裹创被甲跨马贼望见皆遁去又高宗绍兴初金人窥蜀时吴玠在河池金将萨里哈自商于直捣上洋趋洋汉守臣刘子羽告急玠自河池日夜驰三百里以黄柑遗敌曰大军远来聊用止渴萨里哈大惊以杖击地曰尔来何速也又金人入合肥王德请守淮以保江遂渡采石张俊督军继之德曰明旦当会食历阳巳而夜拔和州敌退保昭关又击走之追至柘皋与金人夹河而军诸将皆集张俊后至统制田师中欲待之德曰事当机会复何待径上马乌珠以铁骑十万夹道而阵德曰敌右阵坚当先击之有敌将被甲跃马始出德引弓一发而毙乘势大呼令万兵持长斧如墙而进敌大败又孟宗攻以枣阳围急乃引兵午发岘首迟明即抵枣阳驰突如神金人大骇宵遁

　　△辽

　　辽景宗保宁初宋围太原以耶律乌哲率兵往援至白马岭遣劲卒夜出闲道疾驰驻太原西鸣鼓举火宋兵以为大军至惧而宵遁

　　△金

　　金章宗明昌时诏完颜安国等趋多泉子进讨北方乃命支军出东道丞相襄由西道而东军至龙驹河为珠卜所围三日不得出求援甚急或请俟诸军集乃发襄曰我军被围数日驰救之犹恐不及岂可后时即鸣鼓夜发或请先遣人报围中使知援至襄曰所遣者傥为敌得使知我兵寡而粮在后则吾事败矣乃益疾驰迟明距敌近众请少憇襄曰吾所以乘夜疾驰者欲掩其不备尔缓则不及向晨压敌突击之围中将士亦鼓噪出战敌大败皆奔额勒哲河遣安国追蹑之众散走

　　△元

　　元纳延叛阴遣使来结额布根舒埒赫为都指使图图尔哈所执尽得其情会有言额布根叛者众欲先闻于朝然后发兵图图尔哈曰兵贵神速若彼果叛我军出其不意可即图之否则与约而还即日启行疾驰七昼夜渡图喇河战于博恰岭大败之额布根仅以身免

　　△明

　　明太祖因陈友谅降将吴宏兵使取抚州抚帅邓克明欲拒宏而畏饶州守邓愈强乃遣人诈献地以缓师愈诇得之即率劲兵闲道夜驰二百里黎明下其三门克明单骑走旁邑自度不免以分省及抚州四路县印诣愈降遂定抚州又燕王将张玉既破李景隆兵谍报景隆收溃卒号百万且至玉进计曰兵贵神速请急往白沟河以逸待之可胜也乃悉师而往至白沟三日而景隆来战玉以麾下驰之挫其锋大军乘而破之又杨荣因汉王高煦反首劝宣宗亲征夏原吉亦曰往事可鉴不可失也且兵事贵速宜卷甲韬戈以往一鼓而平之所谓先人有夺人之志宣宗遂意决躬率诸军启行不数日抵乐安城中骇溃遂械高煦以归又郭登为总兵官景泰初侦知额森自顺圣川入营沙窝诸将以敌众我寡请旋师回城登曰我军去城已百里若一退避敌以铁骑来追纵欲自全得乎敢言退者斩遂连夜进兵直薄敌营登奋勇先登呼声震山谷大破其众追至栲栳山斩二百余级

　　○掩袭

　　唐

　　五代

　　宋

　　元

　　明

　　△唐

　　唐契苾何力从征吐谷浑何力欲袭之薛万均不可何力曰敌无城郭逐水草为生若不袭其不虞便恐鸟惊鱼散一失机会后可倾其巢穴耶乃自选骁兵千余骑直入突伦川袭破吐谷浑牙帐斩首数千级获驼马牛羊二十余万吐谷浑主脱身免又吐蕃寇临洮次大来谷王晙率所部二千人卷甲倍程与临洮军合势以拒之吐蕃将坌达延又率兵继至晙乃出奇兵七百人衣之番服夜袭之相去五里置鼓角令前者遇寇大呼后者击鼓以应之敌众惧疑有伏兵自相杀伤死者万计又王君■〈毚，大代兔〉为河西陇右节度使判凉州都督事开元时吐蕃大将悉诺逻入寇攻甘州焚烧市里君■〈毚，大代兔〉候其兵疲整士马以掩其后会大雪敌兵冻死者甚众遂取积石军西路而还

　　△五代

　　五代初秦宗权称帝遣其将秦贤卢瑭张晊攻汴贤军板桥晊军北郊瑭军万胜环汴为三十六栅梁王遣将朱珍击贤于板桥拔其四栅又击瑭于万胜瑭败投水死宗权闻瑭等败乃自将精兵数千栅北郊会兖州朱瑾郓州朱宣来赴援王置酒军中中席王阳起如厕以轻兵出北门袭晊而乐声不辍晊不意兵之至也兖郓之兵又从而合击遂大败之斩首二万余级宗权与晊夜走

　　△宋

　　宋太宗端拱中遣李继隆发镇定军万余护运契丹将耶律休格率精锐将邀于路适尹继伦巡边与相值休格不顾竟趋大军继伦谓其麾下曰敌南出而捷还则乘胜驱我北则泄怒致死我无遗类矣今但卷甲衔枚以蹑之彼锐气前驱不虞我之至胜足以自树败亦不失为忠义众皆思奋继伦令军中俟夜人持短兵敌方阵于前继伦从后掩击遂惊溃又狄青讨侬智高至广南合孙沔余靖之兵进次宾州时智高还守邕州青惧昆仑关险阨为所据乃按兵不动下令宾州具五日粮休士卒值上元节令大张灯烛首夜宴将佐次夜宴从军官三夜飨军校首夜乐饮彻晓次夜二鼓青忽称病暂起如内久之使人谕孙沔令暂主席行酒少服药乃出数使劝劳座客至晓客未敢退忽有驰报者云夜时三鼓元师巳夺昆仑矣是夜大风雨青率兵度昆仑关既度喜曰贼不知守此无能为也已近邕州贼方觉逆战于归仁铺青使步卒居前匿骑兵于后青登高执五色旗麾骑兵为左右翼出其后断敌军为三旋而击之敌众披靡遂大败智高焚城遁去

　　△元

　　元世祖至元时高丽人金通精据珍岛以叛屡讨不下以史枢为凤州经略使枢至谓众曰敌势方张未易力胜况炎暑海气蒸郁弓力弛弱猝不可用宜分军为三多张旗帜以疑之吾与诸军潜师捣其穴破之必矣与战大破之其地悉平

　　△明

　　明徐达率师至太原元库库营于城西郭英凭高望曰彼兵多而不整营大而无备请以夜劫其营常遇春亦曰我骑兵虽集步卒未至不可与战请夜劫营当彼众乱主将可缚也达从其计先遣五千骑伏城东以火炮为期至夜郭英潜入其营举炮伏起应之鼓噪相接敌大溃自相杀戮库库遁去遂克太原得士马各四十万又蓝玉袭元主特古斯特穆尔于捕鱼儿海用定远侯王弼谋戒诸军穴地而爨毋使见烟火乘夜至海南敌营在海东北八十余里玉令弼为前锋疾驰袭其营敌不虞军至大惊迎战败之元主遁余众溃降又张辅征交址敌于多邦城旁筑土城高峻城下筑重壕壕内密置竹刺壕外坎地以陷人马辅下令期夜袭城以举火鸣角为号夜四鼓都督黄中衔枚舁攻具越重壕薄城下以云梯附城牙将蔡福先登将士继之火炬齐明铜角竞响敌惊散遂入城

　　○甘言厚币乘懈袭之

</div>
    <div class="pagination">
<a href="续通典_page233.html">上一页</a><span>...</span><a href="续通典_page229.html">229</a><a href="续通典_page230.html">230</a><a href="续通典_page231.html">231</a><a href="续通典_page232.html">232</a><a href="续通典_page233.html">233</a><span class="current-page">234</span><a href="续通典_page235.html">235</a><a href="续通典_page236.html">236</a><a href="续通典_page237.html">237</a><a href="续通典_page238.html">238</a><a href="续通典_page239.html">239</a><span>...</span><a href="续通典_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
