<!DOCTYPE html>
<html>
<head>
    <meta charset="UTF-8">
    <title>清朝通志 - 第 29 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 29 页/共 121 页</h1>
    <div class="content">　　合声切音
　　公【旧古红切今姑切】　巾【旧居银切今基因切】　牵【旧苦坚切今欺烟切】
　　萧【旧苏雕切今西腰切】
　　同母异韵翻切但换下一字音
　　公【姑翁切】　归【姑威切】　关【姑弯切】　光【姑汪切】
　　巾【基因切】　坚【基烟切　骄【基腰切】　鸠【基优切】
　　同韵异母翻切但换上一字音
　　坚【基烟切】　牵【欺烟切】　天【梯烟切】　边【卑烟切】
　　虔【奇延切】　缠【池延切】　绵【弥延切】　钱【齐延切】
　　（臣）等谨按御制音韵阐微一书平上去各分六部而入分三部皆与国书十二字头之部分相对韵中同音之字每音第一字注明其音将旧翻切列于前所拟合声切列于后其有系以今用二字者因本母本呼于支微鱼虞数韵中无字者则借仄声或别部之字以代之但开齐合撮之类不使相淆遇本韵影喻二母无字者则借本韵旁近之字以代之于清母浊母之分不使或紊其取音比旧稍近也有再借邻韵影喻二母中字以协其声者则系以协用二字有虽借邻韵并非影喻二母中字其声为近而亦不甚协者则系以借用二字葢汉文有音无字者多
　　又支微鱼虞数韵并各韵影喻二母皆单音之字不能合声欲得正音必婉转以求其相近至于按韵分音在于字母三十六母内有一十三母重列者故纵分二十三行横分四等平上去入以声相符唇喉齿舌以类相从凡经史韵书中有音有字者皆足以包之各省风土之殊古今音韵之变亦有以界之圣人之所以和顺于道德而理于义岂仅为汉文审音之枢要哉
　　△叶韵彚辑 
　　皇上御制叶韵彚辑序曰叶韵非古也而即古也有今韵而后有叶韵叶韵者以古韵而协之于今故曰非古然以今视之则用叶以合异以古视之则非叶而本同故曰即古
　　又曰三代而上言律吕言谐声言书名其于音韵当必审清浊别唇齿喉舌有一定之部分勒之简策与律度量衡象魏之法同为当世所遵守而惜其世远而不传也好古之士欲忖而求之其道无由宋吴棫本易诗史汉诸书为韵补子朱子尝取以释毛诗楚辞明杨慎广之为古音号称渊博及证之羣籍其疏略不备者则已多矣因于几暇指授儒臣博考经史诸子以及唐宋大家之文所用古韵举而列之疏其所出次于今韵之后临文索句就考焉可以怀见闻可以益思致
　　谐声不拘字义如诗以不知德行 【叶】 何用不臧 【是用去声敬韵之行作杭音与阳韵行列之行逈别】 
　　四声通用而律以今韵必变音以叶如喜起南风行路蔓草皆是
　　彼此互叶如周易艮其限危熏心也艮其身止诸躬也 【或读心为思容切以叶躬或读躬为姑宏切以叶心】 
　　毛诗其命匪谌鲜克有终 【或读谌为市隆切以叶终或读终为诸深切以叶谌】 一字两叶如毛诗于嗟乎驺虞 【一读虞为牛加切以叶葭■〈豕巳〉一读虞为五红切以叶蓬豵】 
　　（臣）等谨按钦定叶韵彚辑用吴棫韵补例专论叶音但广韵集韵等书字数多于今韵远甚如一东内有蟊窽众梵等字江韵牕降等字集韵亦直列东韵内此等既系本韵则无待于通更不必列为转叶是书悉以佩文诗韵为断凡属佩文诗韵所不收者总次于转叶之列入声缉合叶洽四韵本通必须转读始叶惟洽部并入业韵一部遂觉音韵聱牙有碍通转按广韵以二十六缉二十七合二十八盍二十九叶三十帖三十一洽三十二狎三十三业 【乏同用】 三十四乏为序集韵及礼部韵略皆以二十九叶 【韵略与帖业通】 三十帖三十一业三十二洽 【韵略与狎乏通】 三十三狎三十四乏为序至韵会依平水韵并通用之韵乃以十四缉十五合十六叶十七洽为序而业与帖同并叶韵佩文诗韵亦依广韵序次并业于洽是书本集韵韵略及韵会通并次第将洽韵中业韵一部提入缉叶韵内以便转通更觉界限截然其余改正旧本小误者如晨风之诗云未见君子忧心靡乐吴棫韵补栎字叶药韵注乃引作既见君子云何不乐邵长蘅古今韵略亦然韵补境字叶敬韵注引三国志杨戏季汉辅臣赞以魏文长为李正方端字叶阳韵注又以李正方为秦子敕之类有删去旧本大误者如汉郊祀歌云精建日月星辰度理阴阳五行周而复始本是四言四句两用纸韵邵长蘅韵略乃引作六言两句云精建日月星辰度理阴阳五行而增注于真先叶韵内行字之下陈琳大暑赋云气变志迁韵补读迁为雌人切以叶真文韵而书迁作隶体■字邵长蘅误认作兴遂改陈赋为气变志兴而增一兴字作雌人切以叶真文韵甚至于巧字叶有韵注引司马迁传亦书作司马兴之类有似误而疑有别本姑仍其旧者如仲长统诗请用从火与游心海左叶韵补乃作请用从大而以大字叶哿韵太元出险登邱莫之伐也与道不得也叶韵补乃作莫之代也而以代字叶职韵史记滑稽传漆城荡荡杨慎转注古音略乃作漆城光光而以光字叶深韵刘向九叹捐林薄而菀死本与上文美夷为韵夷读为雉转注古音略乃引作菀菀而以菀字叶下文赴渊隐山之类其于转叶之韵必引韵语或古书正文先懦音读为证通叶之例彼此不能一律原本旧闻以为引证俾读者于通韵自可类推于叶韵亦无嫌阙略酌古准今昭然明备一洗从来通叶支离之说于数百年讲古韵者诚为独酌其中矣
　　△音韵述微 
　　皇上御制序曰国书以阿字为首梵经亦谓阿字能括天下之音其生生之序出于自然今以人之始生证之虽各国各地殊语至其孙啼音皆出于阿则阿字之为诸方声韵之源综其异而得其同从可知矣字母既源出西域则国书之阿字实会通梵华字母之枢纽以立义所以得天地之元声不独梵音藉国书而明即华音之字母亦因国书而俞明也
　　又曰从来韵书主音字书主义二者不能兼赅而审音与分韵又歧而为两夫轻重清浊音也平上去入韵也韵显而易明音微而难察诗赋家所用惟韵可不必审音至诗余词曲则兼辨音而于平上去韵转得通用此唐宋及今音韵之大略也是书翻切悉遵关微凡古今音韵之奥华梵会归之故以国书为枢纽无不一以贯之而于古人韵书义训未详者则加推广发明焉其训释古无今有者量加增订期于字义明而字音悉协四声准而等韵贯通皆即皇祖宣畅中声嘉惠艺木之意缵述而引伸之
　　元音
　　阿 【乌桠切】 
　　（臣）等谨按阿字古读若娿而开口呼之即为本音其音在■〈日侯〉而清乃天地之中声古来韵书未有拈出者国书字母以此为首与歌韵屋韵义并异考古音麻韵中字皆与鱼虞相从如■〈木荼〉 【木作茶】 与虞韵之荼各自为音蒩柤并收虞韵■〈齿虘〉又收语韵等类自字母入中国始有麻韵一呼遂不能不增此一韵圣天子声律身度于绳武之中寓考文之治真万世音学之极也
　　△古音表 
　　（臣）等谨按古音表二卷国朝顾炎武撰音学五书之一也其书凡分十部以东冬锺江为第一支脂之微齐佳皆灰咍为第二鱼虞模侯为第三真谆臻文殷元魂痕寒桓删山先仙为第四萧宵肴豪幽为第五歌戈麻为第六阳唐为第七耕清青为第八蒸登为第九侵覃谈盐添咸衔凡为第十皆以平声为部首而三声随之其移入之字与割并之部即附见其中考以古法多相脗合惟入声割裂分配其说甚辨而论者终不能无异议焉
　　△唐韵正 
　　（臣）等谨按唐韵正二十卷亦即顾炎武所撰音学五书中之一也是编大旨凡韵中之字其有今音与古音同者即不复注其不同者乃韵补相传之误则注云古音某并引经传之文以正之其一韵皆同而中有数字之误则止就数字注之一东是也一韵皆误则每字注之四江是也同者半不同者半则同者注其略不同者注其详且明其本二韵而误并为一五支是也一韵皆同无误则不注二冬三锺是也余如此例其考订颇精审亦足以有裨于音学也
　　△音论 
　　（臣）等谨按五方之音有迟疾轻重之不同淮南子云轻土多利重土多迟清水音小浊水音大陆法言切韵序曰吴楚则时伤轻浅燕赵则多伤重浊秦陇则去声为入梁益则平声似去约而言之一人之身而出词吐气先后之闲已有不能齐者其重其疾则为入为去其轻其迟则为平迟之又久则一字而为二字茨为蒺藜推为终葵是也故注家多有疾言徐言之解而刘勰文心雕龙谓疾呼中宫徐呼中征人一字而可以疾呼徐呼此一字两音三音之所由昉也国朝顾炎武着音论三卷亦音学五书之一上卷三篇一古曰音今曰韵二韵书之始三唐宋韵谱异同中卷六篇一古人韵缓不烦改字二古诗无叶音三四声之始四古人四声一贯五入为闰声六近代入声之误下卷分六篇一六书转注之解二先儒两声各义之说不尽然三反切之始四南北朝反语五反切之名六读若共十五篇皆引据古人之说以相证验中惟所论入声变乱旧法未为甚确余皆源源本本足以订俗学之讹葢五书之纲领也
　　△易音 
　　（臣）等谨按是书亦顾炎武所著音学五书之一炎武尝考正三代以上之音注易为易音三卷葢即周易以求古音上卷为彖辞爻辞中卷为彖传象传下卷为系辞文言说卦其音往往与诗不同又或往往不韵故炎武所注凡与诗音不同者皆以书多用音和以便人之玩诵虽夏商之易不传于世然意其不始于文王也易彖文王所作其用音止此必欲连比象占牵合上下以就其音则圣人
　　△诗本音 
　　（臣）等谨按是书亦顾炎武所著音学五书之一炎武尝自述曰三百五篇古人之音书魏晋而降去古日远至宋周颙梁沈约始有四声之谱然秦汉之文其音已渐戾于古至东京益甚休文作谱不能上据雅南旁摭骚子以成不刊之典而仅按班张以下诸人之赋曹刘以下诸人之诗所用之音撰为定本于是今音行而古音亡为音学之一变其所著诗本音十卷大抵主陈第诗无叶音之说即本经所用之音互相参考证以他书明古音原作是读非由迁就故曰本音第有求之太过反生葛藤如一章平上去入各用韵或两部相近之音各用韵率谓通为一韵恐亦非古人之意
　　△古今通韵 
　　（臣）等谨按古今通韵国朝毛奇龄撰韵中字概本礼部韵亦有礼部韵所无而增以广韵字者如同增桐公增蚣崇增饛通增■〈艹逋〉之类有今本礼部韵所无而仍增以旧礼部诸韵字者如风之沨翁之螉笼之茏崇之娀之类随音收入不注出处惟梦字众字类在去送韵皆旧礼部所无而礼韵续降与毛晃礼部韵增入之者在唐律既未尝用而古韵又三声通转竟从删例至韵中有数音者各以一字领之如东韵中有东同终虫等音而以东字为冻蝀之道同字为桐童之首所谓领音亦谓音纽今有删去韵名及音纽者如灰韵咍字东韵■〈山凶〉字之类并补之东部旧三十四纽毛晃礼部韵增一浓纽按浓字本属锺部唐律虽有押入东部者要是偶然惟宗农二纽在唐人东韵甚多故有疑是东部字者然三唐出韵诗比比皆有观平声三十韵尽然岂必偶删此二字耶若中终皆照母风丰皆非母公宫皆见母自可并纽而隋陆法言作切韵时早已分列其中有礼部改纽与旧本互异仍依礼部本为主音纽下原有翻切昔人谓切韵以翻切得名者是也若五音集韵每部首皆加切音竟称德红东第一都宗冬第二未免过当考旧韵有悬头字如棍杷之枇徘徊之徘有截脚字如■〈彳东〉之为行径之为走有两形字如戎之古为■〈戈外甲内〉悤之俗为忩有两音字如侗列同音又列通音潀列终音又列丛音有希见字如东之有■〈忄仝〉支之有■〈也文〉有转见字如梦之列蒙颂之列容是书皆不录而于两音之字如兹有龟兹奇有数奇音义并殊仍为各出两形之字如同一筒字而有吹筩有邸筒同一同字而有郑同有卢仝则亦择其出处稍异者两存之以备用者之采择至于本字有义如同为酒尊通为乐器之类皆节录以为通押之用其它宋米元章谓韵有五声沈隐侯求宫商而不得于是分平声为二徐景安着乐书直曰宫为上平商为下平角为入征为上羽为去即本晋吕静五音之说然而五音集韵分卷又有中平未知中属何音程元初律古曲韵通云下平者以其声气从咢上出下平者以其声气从舌上出按咢与舌为商角之分与上下平声诸部相校殊为不合至举要所载七音韵鉴上平以东为首山为末谓日出于东而没于山下平以先为首凡为末谓先辈传于后辈一切影响不经之说概置弗道其作书大旨在排斥顾炎武音学五书而参取诸家搜采极博可与炎武之书并资考证
　　△唐韵考 
　　（臣）等谨按国朝纪容舒作唐韵考一书据徐铉校定说文本所载翻切以存唐韵之梗概自隋陆法言撰切韵唐天宝中孙愐增定其书名曰唐韵后宋陈彭年等重修广韵丁度等又作礼部韵略为一代场屋程序而孙氏之书遂微考古韵者谓广韵之二百六部即陆法言所定部分之旧然魏了翁已疑其前后参差今据夏竦古文四声韵所列部分与广韵小异则二百六部未可信为法言之旧本也容舒以徐铉于雍熙三年校定说文在大中祥符重修广韵以前所用翻切一从唐韵见于铉等进书表乃取说文所载唐韵翻切排比分析各归其类其部分则仍广韵之旧所收之字有唐韵收而广韵不收者如东部詷字■〈曰上见下〉字■〈忄共〉字之类是也有唐韵在此部而广韵在彼部者如賨字广韵作藏宗切在冬部唐韵作徂红切则在东部珑字广韵作卢红切在冬部唐韵作力锺切则在锺部之类是也其余参互离合时有异同比核精审议论俱有根据将使人由广韵以证唐韵由唐韵以考古音则音声递变之故可得其大要焉
　　△古韵标准 
　　（臣）等谨按国朝江永撰古韵标准一书平上去三声分十二部入声分八部每部首先列韵目一韵歧分两部者曰分某韵韵本不通而有字当入此部者曰别收某韵四声异者曰别收某声某韵大率本顾炎武采明陈第毛诗古音考屈宋古音义谓古无叶音之说诗之韵即是本音此说始于焦竑陈氏阐明之焦氏为之序其书列五百字以诗为本证他书为旁证是编即从此例以诗为主经传骚子为证诗未用而古今韵异者采他书附益之于陈氏说之善者则多采录有舛误处亦闲摘一二其于古韵无书则借今韵离合以求古音今韵有隋唐相传二百六部之韵顾炎武所著音学五书悉以唐韵为准是编本之而于音变源流及诗外之字亦多采顾说第顾氏诗本音欲改正旧叶之误而有求之太过反生葛藤如一章平上去入各用韵或两部相近之音各用韵率谓通为一韵恐非古人之意小戎二章以合軜邑叶骖以念字叶合軜邑尤失之甚者不得不为辨正若朱子取吴棫韵补释诗以便学者诵读如桃之夭夭灼灼其华之子于归宜其室家昼尔于茅宵尔索绹其桐其椅其实离离岂弟君子莫不令仪此类今音可读即不复加叶音其意在辨古音凡吴氏之叶音集传从之而不安者亦行改正审其流变晰其是非自诩识断精审此外尚有四声切韵表细区今韵归之字元音等及诗韵举例一卷均有功于音学者
　　皇朝通志卷十七
《清朝通志》　天文略凡六卷（018～023）/一百二十六卷　（清）高宗 敕撰 
　　●皇朝通志卷十八
　　天文略一 
　　○天文略一 
　　（臣）等谨案易曰似以观乎天文日月星辰之丽乎上天之文也圣人观之察之钦若敬授以前民用三代以前尚己汉晋而还观象者言征应推步者失实测史家分天文律书为二门司马迁天官书仅载垣宫列宿吴太史令陈卓引巫咸甘石之书增益其数后之言天者咸奉以为标准焉郑樵着天文略屏去诞妄之言祇录隋丹元子步天歌取其句中有图言下见象使人仰观焉而即得其论卓矣然不言推步而仍涉禨祥休咎则未免自相矛盾夫观象体也推步用也体用不偏废斯圣人欲若敬授之本旨洪惟圣祖仁皇帝亶聪作后学贯天人考验西法最善俾专司时宪时监官南怀仁等毕智竭能创制仪器最称精密我皇上敬天勤民事惟法祖申命监臣厘正玑衡以期脗合于是恒星增减较旧测而加详参宿后先改距星而顺序凡兹垂象订自宸谟休乎哉
　　圣代之新规直协虞廷之遗意也闲考西法之善理奇而正者数事一曰天圆而地亦圆如卵里黄与浑天之说合一曰天有九重最远则恒星天次土次木次火次金水次曰最近者为月天其外则宗动天与楚词之说合一曰惟宗动天行有常度恒星天亦右行此即历代岁差之说一曰日月五星各有天行皆有轮如珠逐盘所以有盈缩迟疾一日月与五星有本轮以从天有次轮以法日葢日尊天月五星尊天又尊日也一曰金水与日同天其两轮包日故不与日相距一曰月有倍离五星一合日而迟疾一周月一合日而迟疾再周五星之小轮跨本轮之内外月之小轮切本轮之边其法皆以实测而得至于南极之纪星座天汉之周尾宫为中国所未见者西人皆于浮海测之此其事初若创见然或符于古经或轨于自然之理洵乎确实而不可易有非唐一行郭守敬之所能企及耳今据钦定考成协纪诸书纂述天文约分十目曰两仪曰恒星曰天汉其经也曰日月曰五星曰月五星凌犯曰中星曰北极高度其纬也曰仪象曰弧线其器与法也为书凡六卷于郑志之外补所阙遗广所未及溯观象之端倪赅推步之体要世之学者有以知圣朝宪天立政察纪明时昭昭乎有目之能窥无微而不显又岂步天歌之句图言象所可同日语耶若夫测纂细微至详且密具有成书兹撮其大略俾言天者毋涉空诠云尔
　　两仪 
　　天象 
　　地体 
　　黄道赤道 
　　经纬度 
　　恒星 
　　△两仪 
　　（臣）等谨案西法谓地居天中其体浑图与天度相应即浑天家卵黄之说人居其中各随所在皆戴天而履地居赤道北者北极见南极隐居赤道南者南极见北极隐近极则见极高远极则见极低东方日中西方夜半南方日中北方夜半周天三百六十度日月星辰旋绕其间而人目力所极适与地平止一百八十度昔人局于地平测算而不知地如卵圆故多疏舛今首列两仪以为恒星七曜运行之准而西法之与前代逈殊于斯具见
　　△天象 
　　虞书尧典曰钦若昊天历象日月星辰是谓天问曰圜则九重孰营度之后世专家谓天有十二重非天实有如许重数葢言日月星辰运转于天各有所行之道即楚词所谓圜也欲明诸圜之理必详诸圜之动欲考诸圜之动必以至静不动者准之然后得其盈缩葢天道静专者也天行动直者也至静者自有一天与地相为表里故羣动者运于其间而不息若无至静者以验至动则圣人亦无所成其能矣人恒在地面测天而七政之行无不可得者正为以静验动故也十二重天最外者为至静不动次为宗动南北极赤道所甲分也次为南北岁差次为东西岁差此二重天其动甚微专家姑置之而不论焉次为三垣二十八宿经星行焉次为填星所行次为岁星所行次为荧惑所行次则太阳所行黄道是也次为太白所行次为星辰所行最内者则太阴所行白道是也要以去地之远近而为诸天之内外然所以知去地之远近者则又从诸曜之掩食及行度之迟疾而得之葢凡为所掩食者必在上而掩之食之者必在下月体能蔽日光而日为之食是日远月近之征也月能掩食五星而月与五星又能掩食恒星是五星高于月而卑于恒星也五星又能互相掩食是五星各有远近也又宗动天以浑灏之气挈诸天左旋其行甚速故近宗动天者左旋速而右移之度迟渐远宗动天则左旋较迟而右移之度转速今右移之度惟恒星最迟土木次之火又次之日金水较速而月最速是又以次而近之征也是故恒星与宗动相较而岁差生焉太阳与恒星相会而岁实生焉黄道与赤道出入而节气生焉太阳与太阴循环而朔望盈虚生焉黄道与白道交错而薄蚀生焉五星与太阳离合而迟疾顺逆生焉地心与诸圜心之不同而盈缩生焉历代专家多方测量立法布算积久愈详己得其大体其间或有毫芒之差诸说不无同异者葢因仪器仰测穹苍失之纎微年久则着虽有圣人莫能预定惟立穷源竟委之法随时实测取其精密附近之数折中用之每数十年而一修正斯为治历之通术而古圣钦若之道庶可复于今日矣
　　△地体 
　　欲明天道之流行先达地球之圆体日月星辰每日出入地平一次而天下大地必非同时出入居东方者先见居西方者后见东西相距万八千里则东方人见日为午正者西方人见日为卯正也周天三百六十度每度当地上二百里是故推验大地经纬度分皆与天应测纬度者用午正日晷或测南北二极测经度则必于月蚀取之葢月蚀与日蚀异日之食限分数随地不同月之食限分数天下皆同但入限有昼夜人有见不见耳此处食甚于子者处其东三十度必食甚于丑处其西三十度必食甚于亥是故相去九十度则此见食于子而彼见食于酉相去百八十度则此见食于子而彼当食于午虽食而不可见矣
　　△黄道赤道 
　　天包地外圜转不息南北两极为运行之枢纽地居天中体圆而静人环地面以居随其所至适见天体之半中华之地面近北故北极常现南极常隐平分两极之中横带天腰者为赤道赤道距天顶之度即北极出地之度也赤道以北为内为阴以南为外为阳钭交赤道而半出其南半出其北者为黄道乃太阳一岁所躔之轨迹也黄赤道相交之两界为春秋分距赤道南二十三度半为冬至距赤道北二十三度半为夏至七政所行之道纷然不齐惟将黄赤二道以为推测之太葢太阳循黄道东行而出入于赤道之南北太阴与五星各循本道东行而又出入于黄道之南北故黄赤二道之位定则昼夜永短寒暑进退以及晦朔弦望薄蚀朏朒皆从此可稽矣
　　△经纬度 
　　恒星七政各有经纬度葢天周弧线纵横交加即如布帛之经纬然以东西为经南北为纬然有在天之经纬有随地之经纬在天则为赤道为黄道随地则为地平赤道均分三百六十度平分之为半周各一百八十度四分之为象限各九十度六分之为纪限各六十度十二分之为宫为时各三十度是为赤经从经度出弧线与赤道十字相交各引长之会于南北极皆成全图亦分为三百六十度两极相距各一百八十度两极距赤道俱九十度是为赤纬依纬度作圜与赤道平行各距等圜此圜大小不一距赤道近则大距赤道远则小其度亦三百六十俱与赤道之度相应也赤道之用有动有静动者随天左旋与黄道相交日躔之南北于是乎限静者太虚之位亘古不移昼夜之时刻于是乎纪焉黄道之宫度并如赤道其与赤道相交之两点为春秋分相距皆半周平分两交之中为冬夏至距两交各一象限六分象限为节气各十五度是为黄经从经度出弧线与黄道十字相交各引长之周于天体即成全圜其各圜相凑之处不在赤道之南北两极而别有其枢心是为黄极黄极之距赤极即两道相距之度其距黄道亦皆九十度是为黄纬而月与五星出入黄道之南北者悉于是而辨焉故凡南北圜过赤道极者必与赤道成直角而不能与黄道成直角其过黄道极者必与黄道成直角而不能与赤道成直角惟过黄赤两极之圜其过黄赤道也必当冬夏二至之度所以并成直角名为极至交圜又若赤道度为主而以黄道度准之则互形大小何也浑圆之体当腰之度最宽渐近两端则渐狭 【距等圈之度也】 二至时黄道以腰度当赤道距等圈之度故黄道一度当赤道一度有余二分时两道虽皆腰度然赤道平而黄道斜故黄道一度当赤道一度不足也此所谓同升之差而七政升降之斜正伏见之先后皆由是而推焉至于地平经纬则以各人所居之天顶为极葢人所居之地不同故天顶各异而经纬从而变焉地在天中体圆而小随人所立凡目力所极适得大圆之一半则地虽圆而与平体无异故谓之地平乃诸曜出没之界昼夜晦明之交也地平亦分三百六十度四分之为四方 【子午卯酉】 各相距九十度二十四刀之为二十四向各十五度是为地平经从经度出弧线上会于天顶并皆九十度 【从地平下至天顶之衡亦九十度】 是为地平纬又名高弧高弧从地平正午上会天顶者其全圜必过赤道南北南极名为子午圈乃诸曜出入地平适中之界而北极之高下晷影之长短中星之推移皆由是而测焉是故经纬相求黄赤互变因黄赤而求地平或因地平而求黄赤乃专家之要务推测之所准也
　　（臣）等谨案天文之有黄赤经纬由宗动天而分为恒星七曜之所转旋因列于天象地体之后又古法以日行命天周为三百六十五度四分度之一然为畸零之度而不能合于日行西法与回回同以周天为整度就三百六十为起数之宗经纬通为一法赅括万殊斜侧纵横周通环应得以整御零为法倍易可谓最善者矣
　　△恒星 
　　恒星总纪 
　　紫微垣 
　　太微垣 
　　天市垣 
　　 恒星总纪 
　　恒星即经星也以其有常不易故名经星 【史记天官书紫宫房心权衡咸池虚危列宿部星此天之五宫坐位也为经不移徒大小有差阔狭有常】 经星又各有经纬度故别之曰恒星其星官名数古今不同汉书天文志经星常宿中名官凡百一十八名积数七百八十三星晋志载吴太史令陈卓始列甘石巫咸三家星官着于图录凡二百八十三官一千四百六十四星今皆不见原本隋丹元子步天歌与陈卓数合后此言天官者皆以步天歌为准康熙十三年监臣南怀仁修仪象志星名与古同者总二百五十九座一千一百二十九星比步天歌少二十四座三百三十五星又于有名常数之外增五百九十七星又多近南极星二十三座一百五十星近年以来累加测验星官度数仪象志尚多未合又星之次第多不顺序亦宜厘正于是逐星测量推其度数观其形象序其次第着之于图计三垣二十八宿星名与古同者总二百七十七座一千三百一十九星比仪象志多十八座一百九十星与步天歌为近其尤与古合者二十八宿次舍自古皆觜宿在前参宿在后其以何星作距古无明文唐书云古以参右肩为距失之太远文献通考载宋两朝天文志云觜三星距西南星参十星距中星西第一星西法觜宿距中上星参宿亦距中西一星今按觜宿中上星在西南星前仅六分余而西南星小中上星大则以中上星作距可也若参宿以中西一星作距星则觜宿之黄道度已在参宿后一度余即赤道度亦在参宿后三十一分余今依次顺序以参宿中三星之东一星作距星则觜宿黄道度恒在参前一度弱与觜前参后之序合其余诸座之星皆以次顺序无凌躐颠倒之弊又于有名常数之外增一千六百一十四星近某座者即名某座增星依次分注方位以备稽考其近南极星二十三座一百五十星中国所不见仍依西测之旧共计恒星三百座三千八十三星编为总纪一卷庶星官名数古今不同及黄道赤道所属宫次皆展卷了然矣
　　（臣）等谨按丹元子步天砍先二十八宿后三垣葢箕风毕雨织女牵牛见于诗书者皆列宿星座而宋两朝天文志所载垣星俱入列宿度分是列宿星名最古也三垣多取周秦之国与官名知始于甘石之徒然史记天官书首列紫宫殆以北极为尊犹振衣之挈领今西测次序仍之
　　 紫微垣 
　　北极五星一曰太子二曰帝三曰庶子增星三四曰后官增星一五曰天枢黄道在午未宫赤道在卯辰宫　四辅四星增星一黄道在未宫赤道在巳午宫　勾陈六星增星十黄道在未申宫赤道在丑寅卯戌亥宫　天皇大帝一星黄道在申宫赤道在亥宫　天柱五星增星六黄道在申酉宫赤道在子丑宫　御女四星增星一黄道在未申酉宫赤道在丑寅宫　女史一星增星一黄道在未宫赤道在寅宫　柱史一星增星二黄道在申宫赤道在丑宫　尚书五星增星二黄道在辰巳午宫赤道在寅宫　天床六星增星一黄道在巳午宫赤道在寅卯宫　大理二星增星一黄道在未宫赤道在辰巳宫　阴德二星增星一黄道在未宫赤道在巳宫　六甲六星增星一黄赤道俱在未申宫　五帝内座五星增星二黄道在申宫赤道在酉戌宫　华葢七星黄道在酉宫赤道在戌宫　杠九星 【附华葢为一座】 增星一黄道在申酉宫赤道在酉戌宫　右垣墙七星一曰右枢二曰少尉增星二三日上辅增星二四曰少辅增星一五曰上卫增星三六曰少卫增星一七曰上丞增星三黄道在巳午未申宫赤道在辰巳午未申酉宫　左垣墙八星一曰左枢二曰上宰三曰少宰四曰上弼五曰少弼六曰上卫增星三七曰少卫增星八八曰少丞增星一黄道在辰巳酉宫赤道在戌亥子丑寅卯宫　天乙一星黄道在巳宫赤道在辰宫　太乙一星黄道在午宫赤道在辰宫　内厨二星增星二黄道在午宫赤道在辰宫　北斗七星一曰天枢增星三二曰天璇增星八三曰天机四曰天权增星三五曰玉衡六曰开阳增星二七曰摇光黄道在巳午宫赤道在辰巳宫　辅一星 【附北斗为一座】 增星三黄道在巳宫赤道在辰宫　天枪三星增星四黄道在巳宫赤道在卯官　元戈一星增星二黄道在辰宫赤道在卯宫　三公三星黄道在巳宫赤道在辰宫　相一星增星三黄道在巳宫赤道在辰宫　天理四星增星一黄道在午宫赤道在巳宫　太阳守一星增星一黄赤道俱在巳宫　太尊一星黄道在午宫赤道在巳宫　天牢六星增星二黄道在巳午宫赤道在巳宫　势四星增星十六黄道在午宫赤道在巳宫　文星六星增星八黄道在午未宫赤道在午宫　内阶六星增星十黄道在未宫赤道在午宫　三师三星增星一黄道在未宫赤道在午宫　八谷八星增星三十四黄赤道俱在申宫　传舍九星增星四黄道在申酉宫赤道在酉戌亥宫　天厨六星增星二黄道在戌宫赤道在子丑宫　天棓五星增星十黄赤道俱在寅宫
　　右共三十七座一百六十三星外增一百七十七星
　　 太微垣 
　　五帝座五星增星三黄赤道俱在巳宫　太子一星黄赤道俱在巳宫　从官一星黄赤道俱在巳宫　幸臣一星黄赤道俱在巳宫　五诸侯五星增星七黄道在辰巳宫赤道在辰宫　九卿三星增星九黄赤道俱在辰宫　三宫三星黄赤道俱在辰宫　内屏四星增星六黄赤道俱在巳宫　右垣墙五星一曰右执法二曰上将三曰次将四曰次相增星三五曰上相增星二黄赤道俱在巳宫　左垣墙五星一曰左执法增星一二曰上相三曰次相增星一四曰次将增星三五曰上将增星二黄赤道俱在辰宫　郎将一星增星二黄道在巳宫赤道在辰宫　郎位十五星增星三黄道在巳宫赤道在辰巳宫　常陈七星增星六黄道在巳宫赤道在辰巳宫　三台六星一曰上台二星增星七二曰中台二星增星三三曰下台二星增星二黄道在巳午未宫赤道在巳午宫　虎贲一星黄赤道俱在巳宫　少微四星增星八黄道在巳午宫赤道在巳宫　长垣四星增星九黄道在巳午宫赤道在巳宫　灵台三星增星八黄赤道俱在巳宫　明堂三星增星六黄赤道俱在巳宫　谒者一星增星二黄道在巳宫赤道在辰宫
　　右其二十座七十八星外增九十三星
　　 天市垣 
　　帝座一星黄赤道俱在寅宫　侯一星增星五黄赤道俱在寅宫　宦者四星增星五黄赤道俱在寅宫　斗五星增星十四黄道在寅卯宫赤道在寅宫　斛四星增星三黄赤道俱在寅宫　列肆二星增星四黄道在寅卯宫赤道在寅宫　车肆二星增星二黄赤道俱在寅宫　市楼六星增星一黄赤道俱在寅宫　宗正二星增星三黄赤道俱在寅宫　宗人四星增星四黄赤道俱在寅宫　宗二星黄赤道俱在丑宫　帛度二星增星三黄赤道俱在寅宫　屠肆二星增星三黄赤道俱在丑寅宫　右垣墙十一星一曰河中二曰河闲增星一三曰晋增星三四曰郑五曰周增星十四六曰秦增星一七曰蜀增星二八曰巴增星四九曰梁十曰楚十一曰韩黄赤道俱在寅卯宫　左垣墙十一星一曰魏增星八二曰赵增星三三曰九河增星一四曰中山增星七五曰齐增星八六曰吴越增星七七曰徐增星四八曰东海增星四九曰燕十曰南海十一曰宋增星二黄赤道俱在丑寅宫　天纪九星增星十四黄道在寅卯宫赤道在寅宫　女床三星黄赤道俱在寅宫　贯索九星增星十三黄赤道俱在卯宫　七公七星增星十六黄道在卯辰宫赤道在寅卯宫
　　右共十九座八十七星外增一百五十九星
　　皇朝通志卷十八
　　●皇朝通志卷十九 
　　天文略二 
　　○天文略二 
　　恒星 
　　△恒星 
　　角宿 
　　亢宿 
　　氏宿 
　　房宿 
　　心宿 
　　尾宿 
　　箕宿 
　　斗宿 
　　牛宿 
　　女宿 
　　虚宿 
　　危宿 
</div>
    <div class="pagination">
<a href="清朝通志_page28.html">上一页</a><span>...</span><a href="清朝通志_page24.html">24</a><a href="清朝通志_page25.html">25</a><a href="清朝通志_page26.html">26</a><a href="清朝通志_page27.html">27</a><a href="清朝通志_page28.html">28</a><span class="current-page">29</span><a href="清朝通志_page30.html">30</a><a href="清朝通志_page31.html">31</a><a href="清朝通志_page32.html">32</a><a href="清朝通志_page33.html">33</a><a href="清朝通志_page34.html">34</a><span>...</span><a href="清朝通志_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
