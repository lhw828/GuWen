<!DOCTYPE html>
<html>
<head>
    <meta charset="UTF-8">
    <title>续通志 - 第 981 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 981 页/共 1359 页</h1>
    <div class="content">
　　金 【五】

　　○金五

　　完颜希尹【守道　守贞　守能】　　　　　　　　乌雅富埒珲　　持嘉晖　　　　大■〈白上大下〉【盘】　　　洪果达 
呼布　　富察和珍　　　瓜尔佳沃哩布　　王伯龙　　　　高彪　　　赵元

　　完颜希尹
　　乌雅富埒珲
　　持嘉晖
　　大■〈白上大下〉
　　洪果达呼布
　　富察和珍
　　瓜尔佳沃哩布
　　王伯龙
　　高彪
　　赵元

　　△完颜希尹

　　完颜希尹本名古绅罕都之子也自太祖举兵常在行阵与诸将征伐皆有功金初用契丹字太祖命希尹撰本国字备制度希尹乃依仿 
汉人楷字因契丹字制度合本国语制女真字书成太祖大悦命颁行之谓之女真大字后熙宗亦制女真字谓之小字与希尹所制俱行用辽 
人达鲁和尚伊勒希弃中京走希尹与都尔古讷罗索伊都袭之降其旁近人民而还宗翰驻军北安使希尹经略近地获辽护卫耶律实讷埒 
大破辽兵于古北口遂与宗翰至奚王岭期会于羊城泺宗翰袭辽帝于五院司希尹为前驱所将纔八骑与辽主战一日三败之明日希尹得 
降人玛展言辽主在漠北委辎重将奔西京追至白水泺南辽主以轻骑遯去遂降西京使芬彻守之希尹至伊实部不及辽主而还宗翰入朝 
希尹权西南西北两路都统时夏人巳受盟辽主巳获耶律达实自立而夏国与罗索书责诸帅弃盟军入其境多掠取者希尹上其书且奏夏 
人约达实取山西诸郡盟不可信帝命严备之及大举伐宋希尹为元帅右监军师还赐希尹铁券从宗翰伐宋追宋主于扬州后与宗翰俱朝 
京师请立熙宗为储嗣熙宗即位希尹为尚书左丞相兼侍中加开府仪同三司天眷元年乞致仕不许罢为兴中尹二年复为左丞相兼侍中 
俄封陈王与宗干其诛宗盘宗隽时熙宗未有皇子嫉希尹者谮之竟赐死并杀右丞萧庆及希尹子同修国史 【熙宗纪作昭武大将军】  
巴达符宝郎满达皇统三年帝知希尹无罪赠仪同三司刑国公改葬之天德三年追封豫王正隆二年例降金源郡王大定十五年谥贞宪孙 
守道守贞守能

　　完颜守道
　　完颜守贞
　　完颜守能

　　 完颜守道

　　守道本名实纳埒以祖古绅功擢应奉翰林文字皇统九年同知卢龙军节度使事历献祁滨蓟四州刺史世宗幸中都过蓟父老遮地请 
留再任迁昭毅大将军授左谏议大夫内族晏以恩旧拜左丞相守道谏曰陛下初即位边惊未息方大有为之时恐晏非其材必欲亲爱莫若 
厚与之禄俾勿事事乃授以太尉致仕 【按熙宗纪大定元年十月晏拜左丞相十一月兼都元帅二年四月命为太尉七月致仕事非出自 
一时传特类叙之以志转圜之美】 世宗欲熉扈从将士而帑藏空竭议货民财守道曰人罹虐政方喜更生今仁恩未及而征敛遽出如羣望 
何宁出宫中所有无取于民遂从其言契丹叛辽东明安穆昆或附从之朝议欲徙之内地守道极陈其不可右副元帅默音将兵讨贼不即击 
守道力言于朝诏遣布萨忠义赫舍哩志宁往代之东方以平大定二年宫中十六位火方事完葺时已入夏颇妨民力守道谏而罢未几改太 
子詹事兼右谏议大夫驰驿规画山东两路军粮及赈民饥守道籍大姓户口限以岁储使尽输其赢入官复给其直以是军民皆足拜参知政 
事兼太子少保悬辞不许时契丹余党未附者尚众北京临潢泰州民皆不安诏守道佩金符往安抚之给羣牧马千匹以备军用守道招致契 
丹呼敦纽赫等内附民以宁息进尚书左丞兼太子少师尝从猎近郊有虎伤猎夫帝欲亲射之守道叩马极谏而止俄拜平章政事迁右丞相 
监修国史复迁左丞相授世袭穆昆二十年修熙宗实录成帝因谓曰卿祖古绅行事有未尝者皆不为隐真直笔也进拜太尉尚书令攺授尚 
书左丞相未几乞致仕不许二十五年坐擅支东宫诸皇孙食廪夺官一阶寻改兼太子太师特录其子珪袭穆昆充符宝祗候章宗为原王诏 
习骑鞠守道谏曰哀制中未可帝曰此习武备耳自为之则不可从朕之命庸何伤乎然亦不可数也二十六年恳求致仕优诏许之特赐宴于 
庆春殿帝手饮以巵酒锡与甚厚以其子珪侍行又赐次子璋进士第明昌四年卒太常议谥曰简宪帝改曰简靖葢重其能全终始云

　　 完颜守贞

　　守贞本名苏页贞元二年袭祖古绅穆昆大定初充符宪祗候授通进除彰德军节度副使迁北京留守移上京坐娶安置契丹户民女杖 
一百除名二十五年起为西京警巡使世宗爱其刚直授中都左惊巡使迁大兴府治中进同知改同知西京留守事御史台奏守贞治有善状 
世宗因谓侍臣曰守贞材能胜其兄它日可用也章宗即位召为刑部尚书兼右谏议大夫守贞与修起居注张暐奏言皇帝视朝不令臣等侍 
立凡有圣训及所议政事臣等无缘得知何所记录何所开说似非设官之义帝从之寻为贺宋生日使还拜参知政事帝新即政锐意于治尝 
问汉宣帝综核名实之道守贞诵枢机周密品式详备以对帝曰行之果何始守贞曰在陛下厉精无倦耳久之进尚书左丞授上京世袭穆昆 
明昌三年夏旱天子下诏罪巳守贞惶恐表乞解职乃出知东平府事命参知政事瓜尔佳衡论之仍赐金币厩马以宠其行它日右丞刘玮曰 
方今人材无出守贞者淹留于外诚可惜也帝默然寻改西京留守四年召拜平章政事封萧国公赐玉带旧制监察御史八员汉人四员皆进 
士女真四员则文资右职参注守贞以监察及清要之职请一体纯用进士一日奏事次帝问司吏移转事守贞曰今吏权重而积弊深移转为 
便帝尝叹文士出伦者难得守贞曰培养久则人材自出因论国家选举之法又言节用省费之道并嘉纳焉先是帝诛郑王允蹈等以其家产 
均给诸王又以董寿为宫籍监都管句并下尚书省议守贞奏陛下欲以允蹈等家产分赐懿亲恩命巳出恐不可改如董寿罪人也特恩释之 
巳为幸矣不宜更加爵赏帝是其言自明昌初北边屡有警或请出兵击之帝曰今方南议塞河而复用兵于北可乎守贞曰彼屡突轶吾圉今 
一惩之后当不复来帝因论守御之法守贞曰惟有皇统以前故事舍此无法耳守贞读书通法律明习国朝故事金有国七十年礼乐刑政因 
辽宋旧制章宗即位乃更定修正为一代法其仪式条约多守贞裁订故明昌之治号称清明又喜推毂善类接援后进朝廷正人多出入门下 
时张汝弼妻高国干狱起帝意并疑镐王允中右谏议大夫贾守谦上疏陈时事思有以宽解帝意右拾遗路铎继之言尤切直帝不悦守贞持 
其事狱久不决帝疑有常出守贞知济南府事董师中路铎等皆补外俄以在政府日尝与近侍窃语宫掖事而妄称奏下帝命有司鞫问守贞 
款伏夺官一阶解职遣中使持诏责谕之仍以守贞不公事宣谕百官于尚书省承安元年降授河中防御使五年改博勒和扎萨克节度使迁 
知都府事时南鄙用兵帝以山东重地须大臣安抚乃移知济南府卒帝闻而悼之敕有司致祭赙赠礼物依故平章政事富察通例谥曰肃守 
贞刚直明亮帝尝与泛论人材辄迹其心术行事臧否无少隐故为胥持国辈所忌竟以直罢后赵秉文上书言愿陛下进君子退小人帝问君 
子小人谓谁秉文对君子故相完颜守贞小人今参知政事胥持国其为天下推重如此

　　 完颜守能

　　守能本名呼喇累官商州刺史正隆末宋人陷商州守能被执大定五年宋人请和完颜仲为报问国信使求守能遂及新息县令完颜按 
辰俱归至京师入见诏给旧官之俸十九年为西北路招讨使时诏徙斡罕余党于临潢泰州伊喇密拉尝从斡罕其弟斋达当徙伪称身亡以 
马赂守能固匿不遣又受赇补赛音蕃部通事事觉是时乌库哩实垒部族节度副使实绅安巴杖杀无罪镇边明安尚书省俱奏其事诏向者 
招讨司官多进良马橐驼鹰鹘等物盖假此率敛自今并罢之因责守道曰守能自刺史躐迁招讨外官之尊无以踰此前招讨扎克丹以贪墨 
伏诛守能岂不知乃敢如此尔之亲弟何不先训戒之也尚书省奏守能两赃俱不至五十贯抵罪实绅安巴解见居官并解世袭穆昆帝曰此 
旧制之误居官犯除名者与世袭并罢之非犯除名者勿罢遂着于令诏守能杖二百除名 【按金史本纪诛扎克丹事在大定十九年罢招 
讨使进马驼等物则在二十年而守能除名则在二十一年本传俱系之十九年特总其事之前后而书之耳】

　　△乌雅富埒珲

　　乌雅富埒珲海兰路乌克敦山人父巴古喇为龙虎卫上将军富埒珲膂力绝人能挽强射二百七十步与兄呼沙呼俱以勇健隶栋摩军 
攻黄龙府力战有功栋摩败于兔耳山张觉复整兵来诸将皆不敢战富埒珲登山望之绐云敌少急击可破若入城不可复制诸将遂合战破 
之郭药师蔡靖以燕京降富埒珲率九十骑先伺察城中居民去就遂将汉兵千隶完颜蒙克攻真定进攻赞皇取之获人畜甲仗万余汴城破 
日巳暮宋人犹力战枪刺中富埒珲手战益力遂败宋军睿宗为右辆元帅承制以富埒珲为河北西路兵马都总管及宋主在扬州富埒珲与 
蒙克将万骑袭之宋主巳渡江破其余兵后与锡默阿里俱从宗弼取江宁隳明州而归天眷二年授镇国上将军除安国军以疾去官皇统六 
年授世袭穆昆起为延安尹寻致仕海陵迁中都起为归德尹令驰驿之官淹留踰限复听致仕召赴京师至蓟州见海陵于猎所射获一狐海 
陵嘉其老而健捷赐以御服封豳国公除太子少师进太子太保改真定尹入判大宗正事从海陵伐宋以本官行右领军副都督事大定二年 
至中都谒世宗除东京留守时年七十三矣帝曰卿宿将久练兵事年虽老精神不衰因命到官每旬月一视事进阶开府仪同三司仍封豳国 
公是岁卒十八年孙扎昆迁广威将军袭乌克敦山世袭明安并亲管穆昆

　　△持嘉晖

　　持嘉晖字仲明其先附于辽居张皇堡故长以张为氏后家来州 【按辽史地理志中京道来隰迁涧四州接壤无莱州金史本传讹作 
</div>
    <div class="pagination">
<a href="续通志_page980.html">上一页</a><span>...</span><a href="续通志_page976.html">976</a><a href="续通志_page977.html">977</a><a href="续通志_page978.html">978</a><a href="续通志_page979.html">979</a><a href="续通志_page980.html">980</a><span class="current-page">981</span><a href="续通志_page982.html">982</a><a href="续通志_page983.html">983</a><a href="续通志_page984.html">984</a><a href="续通志_page985.html">985</a><a href="续通志_page986.html">986</a><span>...</span><a href="续通志_page982.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
