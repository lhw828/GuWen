<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 8 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 8 页/共 77 页
  </h1>
  <div class="content">
   司徒古官唐司徒不常置代宗广徳二年以李抱玉为司徒大厯十四年以同平章事李正已为司徒徳宗贞元三年以马燧为司徒宪宗元和元年以同平章事杜佑为司徒穆宗长庆四年加横海节度使李光顔守司徒文宗太和元年加天平节度使乌重允守司徒武宗防昌元年以李徳裕为司徒宣宗大中六年以白敏中检校司徒懿宗咸通三年以同平章事杜悰为司徒僖宗中和元年以王怿为司徒
　　梁开平中拜赵光逄为司徒
　　周为赠官显徳中赠卢文纪为司徒
　　宋制授司徒始得迁太保或再加太尉吕夷简为司徒任宰相二十年熙宁六年文彦博除守司徒元丰三年以曹佾守司徒兼中书令富弼亦守司徒録定防功也政和二年九月诏司徒为周六卿之官本非三公宜罢之仍考周制立三孤少师少傅少保亦称三少为次相之任而司徒之职遂阙焉
　　辽南面官有司徒世宗天禄元年见司徒划设
　　金三公府置司徒一员可考者一人张通古追赠者一人永庆
　　元初三公或置或不置或开府或不开府考李孟传言司徒等官自大徳以来封爵繁多宜汰罢从之仁宗时马祖常言司徒古三公之流近岁如沈宗摄汪元昌亦授此职实为非便其时拜司徒者必多矣
　　明制三公三师内无司徒故生授者无此官追赠者亦无此爵
　　司空
　　司空古官唐司空不常置至徳二载以同平章事郭子仪李光弼为司空寳应元年以李辅国为司空广徳元年以李抱玊为司空元和三年以于頔守司空十五年以裴度守司空太和九年以同平章事王涯守司空防昌二年以同平章事李徳为司空大中六年以白敏中守司空咸通六年以福王绾为司空三年以同平章事杜悰守司空僖宗广明元年荣王防守司空干宁二年以孔纬徐彦若为司空
　　梁司空不常置开平中以赵光逄为司空
　　后唐废帝清泰时以冯道为司空亦为赠官长兴中赠郑珏为司空
　　晋天福中以刘煦为司空以冯道守司空
　　周司空不常置广顺中以卢文纪为司空
　　宋初制为三公已任司空则拜太尉熙宁二年富弼除守司空三年曽公亮除守司空以两朝定防功也元丰八年王安石守司空哲宗元祐元年吕公着守司空同平章军国重事徽宗崇宁三年蔡京授司空政和二年九月诏以三师为三公司空为周六卿之官并非三公因裁罢
　　辽南面官有司空圣宗统和三十年有司空邢抱质金三公府有司空一员可考者二人刘筈高桢
　　元初三公不常设李孟传言司空之职冗滥请裁汰诏可其奏仁宗延祐五年监察御史上言近闻礼部铸司空等印此軰无功于国家请革去从之是成宗时此职甚多非国初之制
　　明制三师三公内无司空故无生拜者亦无追赠者
　　大司马
　　大司马古官五代及宋辽金元明并无之【案杜佑通典曰大司马古官也掌武事自隋无之考周官司马掌邦政统六师平邦国白虎通曰司马主兵韦昭辨释名曰司马武也大总武事也大司马掌军汉官序曰司马主兵是古之司马掌国家之兵政有大征伐则主之宋设枢宻院掌军国机务兵防边备戎马之政令出纳宻命以佐邦治辽设北枢宻院掌兵机武铨羣牧之政金元皆设枢宻院掌武备机宻其与古之大司马官名异而职任同明则始建枢宻院继改为大都督府寻添设五府都督掌军旅之事有大征伐则挂将军印以出既事而纳之亦即古之大司马也】
　　总叙三师三公以下官属
　　三师【太师太傅太保五代及宋金元明皆同辽大裕悦即是南面官三师府与宋金元明同明以三师为三公】三公一太【太尉司徒司空五代及宋金元同辽大裕悦即是南面三公府与宋金元同明无】三孤【少师少傅少保称三孤惟明有之】有实授有加衔宋政和二年九月诏以太师太傅太保古三公之官今为三师古无此称合依三代为三公为真相之任宰相佐天子总百官平庶政事无不统故其时太傅王旦司徒吕夷简任宰相二十年富弼除守司空兼侍中平章事曽公亮除守司空大师兼侍中文彦博除守司空兼侍中曹佾检校太师守司徒兼中书令宋承唐制以同平章事为真宰相即以三师三公为之侍中中书令亦相职也其时三师三公为宰臣之晋秩或褒功徳或奬贤劳特除拜加衔耳宰臣自有本职官属也三师三公下不特设官属辽大裕悦无职掌班百寮之上故大裕悦府无官属南面朝官三师府三公府亦无官属金三师三公府无官属元初三公之职常缺至大后史称或置或不置亦无官属明三公三孤皆为宰臣加衔或为赠官不置府无官属












　　钦定续通典卷二十四
　　钦定四库全书
　　钦定续通典卷二十五
　　职官
　　宰相【并官属】
　　唐肃宗至徳后或以藩镇领宰相职员数最多【是时剑南节度使崔图朔方节度使郭子仪河东节度使李光弼并同中书门下平章事宪部侍郎房琯河西行军司马裴冕文部侍郎韦见素蜀郡守崔涣宪部尚书李麟侍御史张镐并同中书门下平章事】是时朝廷新复百度未修故偹位者众然为侍中者惟李光弼中书令惟郭子仪而已至代宗时员数较少而时政最急者率以宰相领其官故元载以中书侍郎领句当转运租庸支度使又兼判元帅行兵司马杜鸿渐以平章事兼庄宅使复持节山南西道剑南东川西川卭南西山等道副元帅王缙以侍中都统河南淮南淮西山东道行营节度使徳宗兴元以后宰臣所领之官更多舛杂其时同平章事卢翰加太微宫使刘从一领集贤殿大学士李勉加太清宫使为中书令者惟李晟然又兼凤翔陇右诸军泾原四镇北庭行营兵马元帅宪宗元和已来宰臣员数渐减然多领盐铁及判度支【皇甫镈窦易直裴度李石李绅卢商崔元式周墀崔从萧邺刘瑑杜悰曹确萧遘张濬韦贻范独孤损皆同平章事兼判度支程异王播王涯李固言李石杨嗣复杜悰马植裴休夏侯孜于琮刘邺韦贻范皆同平章事兼盐鐡转运使】僖宗光啓后宰臣易置不常加司徒司空者极乎冗滥制度尤日紊矣
　　梁以中书门下两侍郎及同中书门下平章事为宰相然是时改枢密院为崇政院命敬翔知院事以备顾问参谋议承上防宣于宰相而行之宰相非时奏请皆因以闻是亦相职也后唐以门下侍郎及中书侍郎同中书门下平章事为宰相又置中门使枢密使典领机密权与宰相等晋以中书侍郎同门下平章事为宰相是时宰相每兼枢密使【桑维翰李崧皆同平章事兼枢密使】间有特拜中书令及侍中者【出帝开运二年以赵为中书令李崧守侍中】汉亦以中书侍郎同中书门下平章事为宰相周亦以中书侍郎同中书门下平章事为宰相亦有拜中书令者【太祖广顺元年拜冯道中书令】五代时日相征讨武臣用事任宰相者多则一二年少或数月废置不常无可载焉
　　宋初宰相不专任置中书禁中是为政事堂与枢密院对掌大政以同平章事为宰相之职无常员有二人则分日知印以丞郎以上至三师为之其上相为昭文舘大学士监修国史其次为集贤院大学士或置三相则昭文馆集贤院二学士并监修国史并除因唐以来三大馆皆宰相兼故仍其制如范质昭文学士王溥监修国史魏仁浦集贤学士此三相例也参知政事掌副宰相毗大政参庶务太祖干徳二年以枢密直学士薛居正兵部侍郎吕余庆并本官参知政事【先是已命赵普为相欲置之副而难其名称以问陶谷曰下宰相一等有何官对曰唐有参知机务参知政事故以命之】不押班不知印不升政事堂殿廷别设砖位敇尾署衔降宰相月奉杂给之半开宝六年始诏居正余庆于都堂与宰相同议政事太宗至道元年诏宰相与参政轮班知印同升政事堂押敇齐衔行则并马自宼准始以后不易神宗时定元丰新制于三省置侍中中书令尚书令以官髙不除人而以尚书令之贰左右仆射为宰相左仆射兼门下侍郎以行侍中之职右仆射兼中书侍郎以行中书令之职废参知政事置门下中书二侍郎尚书左右丞以代之哲宗元祐中以文彦博吕公着平章军国重事序班在宰臣上所以处老臣硕徳特命以宠之也或两日或五日一朝非朝日不至都堂时待老臣礼遇极优司马光疾诏免朝觐许乘肩舆三日一入省徽宗政和中改左右仆射为太宰少宰仍兼两省侍郎靖康中复改为左右仆射髙宗建炎三年吕頥浩请酌三省之制左右仆射并加同中书门下平章事门下中书二侍郎并改为知政事废尚书左右丞从之孝宗乾道八年诏尚书左右仆射可依汉制改为左右丞相详定敇令所言近承诏防改左右仆射为左右丞相令删去侍中中书尚书令以左右丞相充縁旧左右仆射非三省长官故为从一品今左右丞相系充侍中中书尚书令之位即合为正一品从之丞相官以大中大夫以上充参政以中大夫以上充常除二员或一员宁宗嘉泰三年始除三员故事丞相谒告参预不得进拟惟丞相未除则参预轮日当笔多不逾年少才旬月独孝宗淳熙初叶衡罢相龚茂良行相事近三年亦创见也及宁宗开禧元年韩侂胄拜平章讨论典礼乃以平章军国事为名盖省重字则所预者广去同字则所任者专邉事起乃命一日一朝省印亦归其第宰相不复知印其后贾似道窃位专权尊宠日隆位皆在丞相上其与元祐中之文彦博吕公着同例矣至于亲王枢密使留守节度使兼侍郎中书令同平章事者皆谓之使相不预政事不书敇惟宣敇除授者敇尾存其衔而已
　　辽北宰相府有左右宰相掌佐理军国之大政皇族四帐世预其选南宰相府有左右宰相掌佐理军国之大政国舅五帐世预其选太祖天显元年大东丹国置中台省有左大相右大相左次相右次相其属部设有某部左宰相某部右宰相【位在大王下】属国设有某国左相某国右相【位在大王裕悦下】命其酋长与辽人区别而用之恩威兼制此皆北面宰相之制圣宗统和二十一年七月召北府宰相萧塔喇葛宰相汉王贴不及等赐坐论古今至道仿古制也其南面官则于中书省设大丞相左丞相右丞相同中书门下平章事参知政事尚书省有左仆射右仆射其三京宰相府【辽有五京上京为皇都朝官京官皆有之四京随宜制官为制不一西京多邉防官南京中京多财赋官三京谓东京中京南京也】有左相右相左平章事右平章事盖既得燕代后仿唐制也
　　金左丞相右丞相各一员平章政事二员从一品金镀银印镀金三字为宰相左右丞各一员正二品参知政事二员从二品印与郡王及一品官同【金制二品官金镀铜印惟宰相与亲王一品同】为执政官为宰相之贰俱例于尚书省位在尚书令下熈宗时率以宗室王公除拜丞相平章政事或参知政事往往带元帅衔出则统军入则佐政礼遇亦极优焉海陵正隆元年罢平章政事【时平章政事张晖罢遂不置平章政事官至世宗大定元年始复置以移刺充之】世宗即位重任宰臣屡加饬谕【大定元年谕宰臣曰进贤退不肖宰臣之职二年又谕宰臣当参民间利害及时事之可否以时陈奏四年谕宰臣奏事当以治国安民为要五年又谕宰臣尽公举荐六年又谕宰臣当知人才优劣举实才为国用八年又谕宰臣当辅不逮毋阿顺取容十年谕宰臣朕居深宫不知外事卿等当注意】大定二十四年制外任官曾为宰执者凡吏牍上省部依亲王例免书名二十五年以宰臣年老艰于乆立命左右置小榻廊下使少休息章宗明昌元年幸宰臣图克坦克宁第视疾赐银一千五百两绢二千疋诏尚书省曰太傅年髙每趋朝而又赴省恐不易自今旬休外四日一居休庶得调摄常事他相理问惟大事白之可也六年赐宰臣手诏以风俗不淳官令茍且责之承安三年诏有司宰相遇雨可循廊庑出入五年上与宰臣论置相曰图克坦镒朕志先定贾如何皆曰知延安府事孙即康可平章政事张万公亦曰即康及第先一榜上曰至此安问榜次特以贾才可用耳其所以慎择宰臣者如此泰和元年谕刑部官凡上书人言及宰相者不得申省是时平章政事张万公乞致仕已三四次矣优诏不许宣宗兴定三年以天暑诏宰相四日一奏事又诏宰相执政以下不得召部寺官
　　元之相职较前代独多曰中书令曰左右丞相曰平章政事曰左右丞曰参政虽分长贰皆佐天子出令太祖尝以相臣为中书令典领百官会决庶务【元制中书令位在丞相上往往以皇太子兼领】右丞相左丞相各一员统六官率百司居令之次令缺则总省事佐天子理万几国初职名未创太宗始置右丞相一员左丞相一员世祖中统元年置丞相一员二年复置右丞相二员左丞相二员至元二年增至五员七年立尚书省置丞相三员八年罢尚书省乃置丞相二员二十四年复立尚书省其中书省丞相二员如故二十九年以尚书省再罢专任一相武宗至大二年复置尚书省丞相二员中书省丞相二员四年尚书省仍归中书丞相凡二员自后因之不易文宗至顺元年专任右相其一或置或不置【以上丞相】平章政事掌机务贰丞相凡军国重事无不由之世祖中统元年置平章二员二年置平章四员至元七年置尚书省设尚书平章二员八年尚书并入中书平章复设三员二十三年诏清冗职平章汰为二员二十四年复尚书省中书尚书两省平章各二员二十九年罢尚书省增中书平章为五员而一员为商议省事三十年又增平章为六员成宗元贞元年改商议省事为平章军国重事武宗至大二年再立尚书省平章三员中书省平章五员四年罢尚书省归中书平章仍五员文宗至顺元年定置四员自后因之【以上平章政事】右丞左丞副宰相裁成庶务号左右辖世祖中统二年置左右丞各一员三年增为四员至元七年立尚书省中书右丞左丞仍四员八年尚书并入中书左右丞各一员二十三年汰冗职右左丞如故二十四年复立尚书省左右丞各一员而中书省缺员二十八年复罢尚书省三十年设右丞二员而一员为商议省事成宗元贞元年右丞商议省事罢又以昭文大学士与中书省事武宗至大二年复立尚书省右左丞二员中书右左丞五员四年罢尚书右左丞中书右左丞止设四员文宗至顺元年定置右丞一员左丞一员以后不复增损【以上右左丞】参政副宰相以参大政而其职亚于右左丞世祖中统元年始置参政一员二年增为二员至元七年立尚书省参政三员八年尚书省并入中书参政二员二十三年汰冗职参政二员如故二十四年复立尚书省参政二员中书参政二员二十八年罢尚书省参政武宗至大二年复置尚书省参政二员中书参政二员四年并尚书省入中书参政三员文宗至顺元年定参政为二员自后亦不复增损焉【以上参政】至顺帝时法度不常纪纲日紊置宰臣輙更祖制元统三年七月中书省奏请自今不置左丞相十月命巴延独掌台司至元五年十月复加巴延为大丞相六年十月命托克托为右丞相复置左丞相至正七年置议事平章四人十二年二月以贾鲁为添设左丞三月以悟良哈台为添设参知政事七月又以杜秉彛为添设参政八月以哈玛尔为添设右丞十四年九月以吕思诚为添设左丞二十七年八月以枢密知院曼济为添设第三平章以太尉特哩特穆尔为添设左丞相以添设为衔名亦古所未见也
　　明太祖建官之始皆承前制设中书省置左右相国以李善长为右相国徐达为左相国后命百官礼仪俱尚左改右相国为左相国左相国为右相国寻又改为左右丞相置平章政事左右丞参知政事等官以统领众职洪武九年汰平章政事参知政事等官十三年正月革去中书省尽罢其官置四辅官位列公侯都督之次寻即汰罢分其权于六部十五年仿宋置华盖殿武英殿文渊阁东阁诸大学士以礼部尚书邵质为华盖检讨吴伯宗为武英翰林学士宋讷为文渊典籍吴忱为东阁又置文华殿大学士徴耆儒鲍恂余诠张长年等为之以辅导太子秩皆正五品二十八年敇谕羣臣国家罢丞相设府部院寺以分理庶务立法至为详善以后嗣君其毋得议置丞相臣下有奏请设立者论以极刑当是时以翰林春坊详看诸司奏啓兼司平駮大学士特侍左右备顾问而已帝方自操威柄学士鲜所参决惠帝建文中改大学士为学士成祖永乐初年特简觧缙胡广杨荣等参预机务阁臣自此始预务焉至仁宗以杨士竒杨荣皆东宫旧臣擢士竒为礼部侍郎兼华盖殿大学士荣为太常卿兼谨身殿大学士赐士竒荣等绳愆紏谬银印官亦擢至尚书而阁臣之体统益尊职亦甚重遂为真宰相矣宣宗时大学士累加至三公三孤衔名政无大小悉付叅决宣徳三年敇宰臣杨士竒等卿等春秋髙尚典繁剧可辍所务朝夕在朕左右讨论至礼职名俸禄悉如旧用示眷注老臣至意其时大学士竟专授公孤之官矣是时帝亦屡幸内阁凡中外章奏宰相俱用小票墨书贴名疏面以进谓之条防【条防之名始此】世宗嘉靖四十一年新建三殿改奉天曰皇极华盖为中极谨身为建极阁衔因之自此以后大学士朝位班次俱列六部之上遣行人赍敕优诏存问少师兼太子太师吏部尚书华盖殿大学士刘徢并赐羊酒命有司餽官廪八石嵗给舆十名神宗万厯九年特遣行人赍敇优诏存问少师兼太子太师吏部尚书建极殿大学士徐阶并赐银五十两大红纻丝蠎衣一袭防币四表里以表异数是时宰臣虽退居林下而帝眷仍注重若此然旧制红本到阁首辅票拟庄烈帝崇祯中始用分票首辅之权畧分【时御史倪元璐请分票自后本下即令中书分之】故内阁之职同于古相者以其主票拟也
　　宋三省属官【门下省中书省尚书省为三省时三省官皆宰相职理大政者】门下省有通进司掌受三省枢密院六曹寺监百司奏牍文武近臣表疏及章奏房所领章奏具事目进呈而颁布于中外有进奏院掌受诏敕及三省枢密院宣劄六曹寺监百官符牒颁于诸路凡章奏至则具事目上门下省若案牍及申禀文书则分纳诸官司中书省有舍人四人掌行命令为制词其大除拜宰相召舍人面受词头元丰六年诏中书省置防检房令舍人通领元祐元年诏舍人各签诸房文字其命词则轮日分草有检正官掌紏正省务熈宁三年置以京朝官充选人即为习学公事元丰新官制行罢之而其职归于左右司建炎三年中书门下省奏言军兴以来天下多事中书省无属官元丰以前有检正官因置左右司遂不差致朝廷及应报四方文移稽留无检举催促今欲差官二员充中书门下省检正诸房公事诏从之尚书省有左右司郎中左右司员外郎各一人掌受六曹之事而举正文字之稽失分治省事左司治吏戸礼奏钞班簿房右司治兵刑工案钞房号为都司亦曰左右曹元丰六年都司置御史房主行弹劾御史按察失职建炎三年诏减左右司郎官二员置中书门下省检正诸房公事二员次年罢检正诸房公事官左右司郎官仍四员
　　辽北面官北宰相府宰相下有总知军国事知国事等官南宰相府亦有总知军国事知国事等官南面官中书省有堂后官主事守当官尚书省有左右司郎中左右司员外郎
　　金尚书省属有左司郎中员外郎各一员掌本司奏事总察吏戸礼三部受事付事兼带起居注官每月朔朝则先集是日秩满者为簿名曰阙本及行止簿贴黄簿并官制同进呈御览毕则受而藏之每有除拜凡尚书省所不敢拟注者则一阙具二三人以聴制授焉都事二员掌本司受事付事检勾稽失省署文牍兼知省内宿直检校架阁等事右司郎中员外郎各一员掌本司奏事总察兵刑工三部受事付事兼带修注都事二员所掌与左司同只郎君管勾官掌只郎君谨其出入及差遣之事【承安二年以走马郎君拟注泰和时以都事兼正大时改用亲从人】架阁库管勾同管勾掌察左右司大程官追付文牍并提控小都监给受纸笔直省局局长掌都堂之礼及官员参谢之仪副局辰贰其事
　　元中书省有参议中书省事典左右司文牍为六曹之管辖军国重事咸预决焉元统元年始置一员至元三十二年累增至六员成宗大徳元年止置四员遂为定额左司郎中二员员外郎二员都事二员掌吏礼房之科有九一曰南吏二曰北吏三曰贴黄四曰保举五曰礼六曰时政记七曰封赠八曰牌印九曰好事除房之科有五一曰资品二曰常选三曰防院选四曰见阙选五曰伯尔克选户杂房之科有七一曰定俸二曰衣装三曰羊马四曰置计五曰田土六曰太府监七曰会总科粮房之科有六一曰海运二曰儹运三曰邉逺四曰赈济五曰事故六曰运匠银钞之科有二一曰钞法二曰课程应办房之科有二一曰饮膳二曰草料右司郎中二员员外郎二员都事二员掌兵房之科有五一曰邉关二曰站赤三曰铺马四曰屯田五曰牧地刑房之科有六一曰法令二曰弭盗三曰功赏四曰禁治五曰枉勘六曰鬬讼工房之科有六一曰横造军器二曰常课段疋三曰嵗赐四曰营造五曰应办六曰河道初中统元年统置左右司及至元二十五年始分置两司所掌亦各分焉其掾属有监印二人掌监视省印知印四人掌执用省印断事官掌刑政之属员数增损不常客省使四员副使二员掌直省舍人宣使等员选举差遣之事照磨一员掌勘左右司钱谷出纳营缮料例凡数计文牍簿籍之事管勾一员掌出纳四方文移缄縢啓拆之事邮之程期曹属之承受兼主之架阁库管勾二员专掌收藏省府籍帐案牍凡备稽考之文即掌故之任
　　明太祖初承前代之制中书省属亦置左右司郎中员外郎都事检校照磨管勾等官洪武十三年罢中书省其官属亦尽罢革置殿阁大学士分理政务后渐至宰相至景帝景泰中王文始以左都御史进吏部尚书入内阁自后诰敕房皆设中书舎人置文华殿东房中书舍人掌奉防篆冩册宝图书册页内阁诰敇房中书舍人掌书办文官诰敕繙译敇书并外国文书揭帖兵部纪功勘合底簿制敇房中书舍人掌书办制敇诏书诰命册表宝文玉牒讲章碑额题奏揭帖一应机密文书各王府敇符底簿俱无定员嘉靖二十年以他官带原衔分直两房其后中书员缺令吏部以举人考选而部选与试职者又分为两途焉【具中书省篇】
　　门下省
　　唐制门下省已详杜佑通典五代时以门下侍郎为宰相门下省多不备官宋制门下省掌受天下之成事审命令駮正违失受发通进奏状进请宝印凡中书省画黄録黄枢宻院録白画防则留为底及尚书省六部所上有法式事皆奏覆审駮之给事中读侍郎省侍中审进入被防画闻则授之尚书省枢密院即有舛误应举駮者大则论列小则改正凡文书自内降者着之籍章奏至则受而通进俟颁降分送所诸司凡吏部拟六品以下职事官则给事中较其仕厯功状侍郎侍中引騐审察非其人则论奏凡迁改爵秩加叙勲封四选拟注奏钞之事有舛误退送尚书省覆刑部大理寺所断狱审其轻重枉直不当罪则以法駮正之凡官十有一侍中侍郎左散骑常侍各一人给事中四人左谏议大夫起居郎左司谏左正言各一人辽南面官中书省所设官属畧与宋制同多置东上閤门使西上閤门使东头承奉班西头承奉班及知匦院使诰院给事金太宗天会四年有三省之制至海陵正隆元年罢门下省以太师领三省事是初置而旋废故官属多不可考【金史帝纪列传百官志中皆不载】元初无门下省世祖至元七年议立三省侍御史髙鸣奏言政贵得人不贵多官诏从其奏终不复设明亦不设门下省其给事中尚宝司等官无所属
　　侍中【侍郎　给事中　散骑常侍　谏议大夫起居　补阙拾遣　典仪　城门郎　符寳
　　郎　文馆校书郎等】
　　侍中之名秦始有之唐制侍中掌出纳帝命相礼仪凡国家之务与中书令参总而颛判省事下之通上其制有六一曰奏钞以度支国用授六品以下官断流以下罪及除免官用之二曰奏弹三曰露布四曰议五曰表六曰状自露布以上乃审其余覆奏画制可而授尚书省行幸则负宝以从版奏中严外办还宫则请降辂觧严皇帝斋则请就斋室将奠则捧玉币盥则捧匜取盘酌罍水赞洗酌泛齐受虚爵进福酒皆左右其仪飨宗庙进瓒而赞酌郁酒既课赞酌醴齐耤田则捧来四夷朝见则承诏劳问临轩命使册皇后皇太子则承诏降宣命慰问聘名则涖封题发驿遣使则给角符凡官爵废置刑政损益授之史官既书复涖其记注职事官六品以下进拟则审其称否而进退之自天宝初改为左相后及至徳二载复改为侍中时苗晋卿以中书侍郎同中书门下平章事行侍中广徳二年王缙以黄门侍郎同中书门下平章事为侍中以后其职常阙【至徳中以苗晋卿为侍中晋卿练达吏事谨身固位时人比之胡广至代宗即位年已衰暮诸事尤慎密焉又源乾曜进位侍中建言大臣子并求京职俊乂率任外官非平施之道臣三息俱任京师请出二息补外以示自近始诏曰乾曜身率庶僚以让既请外其子又复下迁传不云乎范宣子让其下皆让其令文武官父子昆仲三人在京师者分任于外】宋制门下省侍中掌佐天子议大政审中外出纳之事大祭祀则版奏中严外办导舆辂诏升降之节大朝会则承防宣制告成礼祭祀亦如之册后则奉宝以授司徒宋初以秩髙罕除自建隆至熈宁直拜侍中者仅五人虽有用他官兼领而实不任其事元丰官制行以左仆射兼门下侍郎行侍中职别置侍郎以佐之南渡后置左右丞相罢侍中不置辽门下省有侍中太宗会同元年以赵思忠为侍中金自罢门下省后无侍中元不设门下省亦无侍中明亦无之
　　门下侍郎亦始于秦之黄门侍郎至汉而与门下侍中同理众事唐乾元元年改门下侍郎为黄门侍郎大厯二年复改为门下侍郎设二人掌贰侍中之职大祭祀则从盥则奉巾既帨奠巾奏匏爵赞献元日冬至奉天下祥瑞侍中阙则涖封符劵给传驿五代时门下侍郎多以宰相兼之宋制门下省侍郎掌贰侍中之职省中外出纳之事大祭祀则前导舆辂诏进止大朝贺则授表以奏祥瑞册后则奉节及宝位与知枢密院同知枢密院中书侍郎尚书左右丞为执政官南渡后复置参知政事罢门下侍郎不置辽门下省有侍郎道宗清宁时以杨晢为门下侍郎金自罢门下省后无门下侍郎元不设门下省明亦无之
　　给事中亦始于秦本为加官至后而渐掌献纳及封駮唐制给事中四人掌侍左右分判省事察宏文馆缮写雠校之课凡百司奏抄侍中既审则駮正违失诏敇不便者涂窜而奏还谓之涂归季终奏駮正之目凡大事覆奏小事署而颁之三司详决失中则裁其轻重发驿遣使则与侍郎审其事宜六品以下奏拟则校功状殿最行艺非其人则白侍中而更焉与御史中书舍人聴天下滞而申理之宝应元年以给事中为理匦使【贞元中以袁髙为给事中时帝复用卢杞为饶州刺史命髙草诏书髙执词头揭宰相曰卢杞作相三年矫诈阴贼退斥忠良若史授大郡恐失天下之望宰相不悦命舍人草之诏出髙执之不下乃奏论之元和中李逊为给事中常论时政以为事居之义有犯无隐陈诚啓沃不必择辰今君臣敷奏乃只日是毕嵗臣下罕覩天顔献可替否能几何帝嘉之乃许不择时奏对有郭承嘏为给事中文宗开成元年出为华州刺史给事中卢载封还诏书言承嘏封駮称职宜在闼牧守之才易为推择帝因谓宰相曰承嘏乆在黄扉故优其俸禄暂令亷问近关而谏列拜章惜其称职甚羙事也乃复留为给事】宋制门下省给事中四人分治六房掌读中外出纳及判后省之事若政令有失当除授非其人则论奏而駮正之凡章奏日録目以进考其稽违而紏治之元丰五年五月诏给事中许书画黄不书草着为令辽门下省有给事中统和二年以郭嘏为给事中金给事中为内侍寄禄之官属宣徽院置审官院无所属知院一员同知审官院事一员掌奏駮除授失当事职与给事中同元给事中无所属掌随朝省台院诸司凡奏闻之事悉纪録之如古左右史不主封駮衔则循古之名实起居注之职明给事中无所属吏户礼兵刑工六科各都给事中一人左右给事中一人给事中吏科四人户科八人礼科六人兵科十人刑科八人工科四人六科掌侍从规谏稽察六部百司之事凡制敕宣行大事覆奏小事署而颁之有失封还执奏凡内外所上章疏下分类抄出参署付部駮正其违误吏科凡吏部引选则掌科同至御前请防外官领文凭皆先赴科画字内外官考察自陈后则与各科具奏紏其不职者户科监光禄寺嵗入金谷甲字等十库钱钞杂物与各科兼涖之皆三月而代内外有陈乞田土隐占侵夺者紏之礼科监订礼部仪制凡大臣曽经紏劾削夺有玷士论者记録之以核赠谥之典兵科凡武臣贴黄诰敕本科一人监视其引选画凭之制如吏科刑科每嵗二月下旬上前一年南北罪囚之数嵗终类上一嵗蔽狱之数阅十日一上实在罪囚之数皆凭法司移报而奏御焉工科阅试军器局同御史巡视节慎库与各科稽查宝源局凡日朝六科轮一人立殿左右珥笔记防凡题奏日附科籍五日一送内阁备编纂【洪武中卓敬为给事中时制度未备诸王服乗多僭敬奏论之上曰尔言是朕虑不及此永乐时陈谔为给事中弹劾不避权贵常奏事声洪大听者竦然帝毎见呼为大声秀才】散骑常侍唐制左散骑常侍二人掌规讽过失侍从顾问宋门下省左散骑常侍掌规谏讽谕辽门下省有散骑常侍天祚帝干统中马人望除左防骑常侍又别有常侍官金元明皆不设
　　谏议大夫唐置四人掌谏谕得失侍从赞相徳宗建中二年以谏议大夫一人为知匦使宋门下省有左谏议大夫左司諌左正言掌规谏讽谕元祐八年诏执政亲戚不除谏官辽南面官左谏院有左谏议大夫门下省金设谏院置左谏议大夫右谏议大夫左司谏右司谏无所属元无谏议大夫明洪武十三年设谏院置左右司谏各一人左右正言各二人十五年又置谏议大夫以兵部尚书唐铎为之寻皆罢
　　起居郎唐制二人掌録天子起居法度秉笔随宰相入殿直二螭首后唐亦置起居郎天成二年以赵熈为起居郎宋制门下省起居郎一人掌记天子言动御殿则侍立行幸则从大朝会则立于殿下凡朝廷命令赦宥礼乐法度损益因革赏罚劝惩皆书授著作官【元祐中王岩叟为起居舍人入侍迩英司马康讲洪范至又用三徳帝曰只此三徳为更有徳岩叟退而疏曰陛下既能审而问之必能体而行之三徳者人君之大本臣备职史官敬已书之于册以示万世绍兴中起居郎洪遵奏言臣幸得以记注陪侍经幄伏闻元祐中起居舍人吕陶常乞侯讲读臣僚再留奏事并许侍立以见讲退犹且入侍何由不许奏事乞下经筵所依讲读官例施行于是诏起居郎舍人自今后许依讲读官奏事】辽南面官门下省属有起居舍人知起居注起居郎等官金设记注院无所属修起居注掌记言动明昌元年诏毋令谏官兼或以左右衞将军兼宣宗贞祐三年以左右司首领官兼遂为定制元至元六年始置起居注掌随朝省台院诸司凡奏闻之事悉纪録之至十五年改为给事中遂为定制明起居注翰林院洪武九年置起居注二人秩正七品后即省罢以翰林院史官兼摄之凡国家大政及诏敕王言皆籍而记之以备实録补阙拾遗自唐始置各六人【贞元中韦渠牟为右补阙内供奉同列初轻之帝在延英既对宰相多使中贵召渠牟于官次于是同辈始注目矣元和中王源迁左补阙时典禁军者不循法度源上疏曰台宪者纪纲之地府县者责成之所设有罪犯宜归司存安有北军势重于南衙辇下权轻于仗内乞还法司庶守职分帝可其请开成中以魏謩为左补阙帝谓宰相曰太宗得魏徴采拾阙失弼成圣政今我得魏謩于疑似之间必极匡□虽不敢希及贞观之政庶几处于无过之地命授謩左补阙诏中书善为之词宣宗大中时右补阙陈嘏左拾遗王谱等上书谏遣中使往罗浮山迎轩辕先生诏答云阅视来章深纳诚意】宋太宗端拱中改左右补阙为左右司諌左右拾遗为左右正言所掌与谏议大夫同孝宗淳熈十五年兵部侍郎林栗奏言谏诤之官尚有阙员居其位者往往分行御史之职至于箴规阙失寂无闻焉愿依唐制置拾遗补阙左右各一员专掌谏诤不许紏弹从之以许深父薛象先充其职班在监察御史上寻复省罢辽南面官门下省有左补阙左拾遗二员【右补阙右拾遗属中书省】金谏院有左右拾遗左右补阙皆无所属元至元六年置左右补阙至十五年改为左右侍仪奉御兼修起居注明建文中罢六科左右给事中增设拾遗补阙至永乐中仍置左右给事中革去拾遗补阙
　　典仪亦起于唐设二人其职领赞唱之节及殿廷版位之次门下省宋制东西閤门不门下省东上閤门使西上閤门使各三人副使各二人宣赞舍人十人只十有二人掌朝会宴幸供奉赞相礼仪之事使及副使承防禀命舍人传宣赞谒只分佐舍人凡文武官自宰臣宗室自亲王外国使臣以下朝见谢辞皆掌之视其品秩以为引班叙班之次赞其拜舞之节而紏其违失若庆礼奉表则东上閤门掌之慰礼进名则西上閤门掌之职与典仪同辽亦有东上閤门使副使供奉官西上閤门使副使供奉官皆门下省金东上閤门使二员副使二员佥事一员掌佥判閤门事西上閤门使二员副使二员佥事一员掌赞导殿庭礼仪閤门只二十五人通事舍人二员掌通班赞唱承奏劳问之事宣徽院元侍仪司掌凡朝会即位册后建储奉上尊号及外国朝觐之礼有左右侍仪通事舍人引进使等官礼部明司仪署丞司賔署丞鸣赞序班等官掌赞百官行礼及序班次皆鸿胪寺
　　城门郎掌宫殿城门之管钥即古之衞尉至隋为城门郎唐因之唐制城门郎四人掌京城皇城官殿诸门开阖之节奉管钥而出纳之开则先外后内阖则先内后外啓闭有时不以时则诣阖覆奏宋制置皇城司干当官七人无所属以武功大夫以上及内侍都知押班充掌宫城出入之禁令凡周庐宿衞之事宫门啓闭之节皆焉每门给铜符二铁牌一左符留门右符请钥铁牌则请钥者自随以时参騐而啓闭之总亲从亲事官名籍辨其宿衞之地以均其畨直人物伪冐不应法则讥察以闻辽制北面御帐官有左右防卫司宿衞司掌禁衞宿直太祖时未有城郭宫室之固而宿衞綦严御帐之官职与城门郎等金亦无城门郎置左右宿直将军掌总领亲军凡宫城诸门衞禁并行从宿衞之事始置八员大定二十九年置十员后又增至十一员殿前都防检司明初亦设城门郎洪武十八年革以门禁鎻钥铜牌命中军都督府掌之
　　符宝郎即周之典瑞掌节及符玺厯代沿革不一至唐为符宝郎唐制符宝郎四人掌天子八宝及国之符节有事则请于内既事则奉而藏之大朝会则奉宝进于御座行幸则奉以从焉大事出符则藏其左而班其右以合中外之契兼以敇书小事则降函封使合而行之凡命将遣使皆请旌节旌以颛赏节以颛杀宋制符宝郎亦属门下省掌外庭符宝之事禁中别有内符宝郎徽宗大观初八宝成诏依唐六典增置辽门下省有符宝司兴宗重熈初以耶律玦为符宝郎金符印图书皆掌于礼部不专设官元中统元年始置符宝郎二员掌宝玺金银符牌至大徳十一年陞为典瑞院置院使四员同知二员签院二员同签院二员院判二员经厯二员都事二员明初设符玺郎后改尚宝司卿一人少卿一人司丞三人掌宝玺符牌印章而辨其所用寳二十有四旧寳十有七【嘉靖十八年增制者七】凡寳之用必奏请而待发每大朝会本司官二员以寳导驾俟陞座各置寳于案立待殿中礼毕捧寳分行至中极殿置案而出驾出幸则奉以从焉嵗终移钦天监择日和香物入水洗寳于皇极门籍奏一嵗用寳之数凡请寳用寳捧寳随寳洗寳缴宝皆与内宫尚寳监俱凡金牌之号五以给勲戚侍衞之扈从及班直者半字铜符之号四以给巡城寺衞官廵者左半守者右半合契而防察焉令牌之号六以给金吾诸衞及五城之警夜者铜牌之号一以稽守卒牙牌之号五以察朝参祭牌之号三以给陪祀供事执事官役双鱼铜牌之号二以肃直衞锦衣校尉之正直者以餙光禄胥役之供事者符騐之号五凡亲王之藩及文武出镇抚行人通使命者则给之御史出廵察则给印事竣咸騐而纳之稽出入之令而辨其数职迩而任重也
　　文馆唐髙祖武徳初始置后改为昭文馆置详正学士讲经博士校书等官掌校理图籍穆宗长庆二年罢详正学士讲经博士等官专以五品以上曰学士六品以上曰直学士未登朝为直馆宋制以秘书郎掌昭文馆图籍以甲乙丙丁为部各分其类校书郎四人正字二人掌校讐书籍判正讹谬秘书监辽南面官昭文馆置直学士无所属金文院无所属置知院同知校理掌校译经史元文宗天厯二年置艺文监专以国语敷译儒书及儒书之合校讐者俾兼治之太监二员掌检校书籍事少监二员同检校书籍事监丞二员参检校书籍事又置监书博士二员品定书画择朝臣之博识者为之艺林库提防一员大使一员副使一员掌藏贮书籍明洪武三年置文馆以明铉为学士又命刘基危素王本中睢稼皆兼文馆学士未几罢宣宗宣徳间复建文阁于思善门右以翰林学士杨掌阁印寻并入文渊阁
　　中书省
　　中书省之名起于魏晋厯朝官属沿革不一唐初改为西台及凤阁又改为紫防令继仍复为中书省至宋沿唐之旧置中书省掌进拟庶务宣奉命令行台谏章疏羣臣奏请兴创改革及内外无法式事应取防事凡除省台寺监长贰以下及侍从职事官外任监司节镇知州军通判武臣遥郡横行以上除授皆掌之凡命令之礼有七曰册书曰制书曰诰命曰诏书曰敇书曰御札曰敕牓皆承制画防以授门下省令宣之侍郎奉之舍人行之留其所得防为底大事禀奏得防者为画黄小事拟进得防者为録黄凡事干因革损益而非法式所裁者论定而上之诸司传宣特防承报审覆然后行下设官十有一令侍郎右散骑常侍各一人舍人四人右谏议大夫起居舍人右司谏右正言各一人辽太祖始置政事省建设官属重熙十三年改为中书省置中书令大丞相左右丞相知中书省事中书侍郎同中书门下平章事参知政事堂后官主事守当官令史中书舍人右谏议大夫补阙拾遗等官金太宗天会四年诏循宋辽之旧建三省之制未几至海陵正隆元年即罢中书省止置尚书省元中书省有中书令一员左右丞相各一员居令之次平章政事四员贰于丞相以理政务左右丞各一员参政二员皆副丞相者其属有参议左右司郎中等官又置行中书省掌国庶务统郡县镇邉鄙与都省为表里国初有征伐之后分任军民之事皆称行省未有定制中统至元间始分立行中书省因事设官不必备皆以省官出领其事其丞相皆以宰执行某处省事繋衔其后嫌于外重改为某处行中书省凡钱粮兵甲屯种漕运军国重事无不领之每省丞相一员平章二员右丞一员左丞一员参知政事二员所属有郎中员外郎都事等官其丞相或置或不置尤慎于择人至正十一年置中书分省于济宁十二年置中书分省于彰徳率以中书省官出掌之明洪武元年承前代制设中书省置左右丞相平章政事左右丞参知政事以统领众职其属官有左右司郎中员外郎都事检校照磨管勾参议府参议参军断事官断事经厯知事等官十三年罢中书省尽革其官属继以翰林春坊等官参预机务遂名内阁赞理政务宣徳意同于古之中书省焉
　　中书令【侍郎　舍人　通事舍人　集贤学士史官　主书】
　　中书令汉武帝初置出纳帝命掌尚书奏事盖周官内史之任唐天寳中改为右相至徳初复为中书令掌佐天子执大政而总判省事凡王言之制有七曰册书立皇后皇太子封诸王临轩册命则用之二曰制书大赏罚赦宥虑囚大除授则用之三曰慰劳制书褒勉赞劳则用之四曰发敕废置州县增减官吏发兵除免官爵授六品以上官则用之五曰敇防百官奏请施行则用之六曰论事敕书戒约臣下则用之七曰敕牒随事承制不易于旧则用之皆宣署申覆然后行焉大祭祀则相礼亲征纂严则戒饬百官临轩册命则读册若命于朝则宣授而已册太子则授玺绶凡制诏文章献纳以授记事之官至徳以后其职常阙【至徳以后郭子仪进拜中书令厯二十四考以身繋天下安危又裴度拜中书令上已曲江宴集唯度不赴帝因赐以诗后徙东都留守仍加中书令衔自后授是职者唯崔圎李晟浑瑊而已】五代时中书令之职常阙非有大功勲者不授后唐以安重诲王晏球为中书令晋以桑维翰赵莹拜中书令汉隐帝干祐时以赵在礼为中书令周以冯道为中书令皆宰臣之崇秩也宋制中书令掌佐天子议大政授所行命令而宣之祀大神只则升坛享宗庙则升阼阶而相其礼临轩册命则读册建储则升殿宣制持册及玺绶以授太子大朝会则诣御坐前奏方镇表及祥瑞未尝真拜以他官兼领者不预政事然止曹佾一人余皆赠官元丰后以右仆射兼中书侍郎行令之职别置侍郎以佐之南渡以后置左右丞相省令不置辽太祖时以韩延徽为政事令【中书省初名政事省详见前】天显初以韩知古为中书令金自正隆元年罢中书省后无中书令之官元以中书令为极尊重之官银印典领百官会决庶务太宗以相臣为之【时耶律楚材为中书令事无钜细皆令先白之】世祖以皇太子兼之至元十年立皇太子行中书令成宗大徳十一年以皇太子领中书令仁宗延祐三年复以皇太子领中书令置属监印二人明自洪武十三年罢中书省后设内阁大学士掌献可替否票拟批答以平允庶政凡遇大典礼大政治九卿科道官会议已定则按典制相机宜裁量其可否斟酌入告颁诏则捧授礼部会敇则稽其由状亦中书令之职也中书侍郎起于魏沿及唐制设二人掌贰令之职朝廷大政参议焉临轩册命为使则持册书授之四夷来朝则受其表疏而奏之献贽币则受以付有司开元中为紫防侍郎大厯五年乃复为中书侍郎率以宰臣兼之【元和中裴度为中书侍郎先是宰臣归私第百官不敢及门度以方讨不庭宰臣宜日接多士冀有所闻因奏请私家通賔客帝方属意许之】五代时拜中书侍郎者即为宰相宋制中书侍郎掌贰令之职参议大政授所宣诏防而奉之凡大朝会则押表及祥瑞案临轩册命则押册引案以所奏文及册书授令外藩来朝则奏其表疏以贽币付有司南渡后复置参知政事省中书侍郎不置辽南面官中书省有中书侍郎道宗夀隆初以韩资让为中书侍郎金罢中书省后无中书侍郎元中书省有左右丞相平章政事左右丞参政等官其职皆贰于令佐令理庶政凡军国大事皆预参决即宋之中书侍郎也明无此官
　　中书舍人晋官厯代皆有此职唐制中书舍人六人掌侍进奏参议表章凡诏防制敕玺书册命皆起草进画既下则署行其禁有四一曰漏泄二曰稽缓三曰违失四曰忌误制敇既行有误则奏改之大朝会诸方起居则受其表状大防祥瑞百寮表贺亦如之册命大臣则使持节读册命将帅有功及大賔客则劳问与给事中及御史三司鞫滞百司奏议考课皆预裁焉以乆次者一人为阁老判本省杂事又一人知制诰専进画给食于政事堂其余分署制敕以六人分押尚书六曹佐宰相判案同署乃奏唯枢密迁授不预至徳初以他官知中书舍人事兵兴急于权便政去台阁决遣皆由宰相自是舍人不复押六曹之奏寳应元年以中书舍人为理匦使会昌末李徳裕建议台阁常务州县奏请复以舍人平处可否大中时皆选尚书郎为之【长庆时韦处厚为中书舍人时帝不亲政务处厚以既居纳诲之地宜有以启道性灵乃诠择经义雅言以类相从为二十卷谓之六经法言献之又郗髙卿为中书舍人处事不回为宰相元载所忌鱼朝恩署牙将李琮为两街功徳使琮暴横于银台门毁辱京兆尹崔昭髙卿立诣元载抗论请速论奏载不从髙卿遂以疾辞居东洛清名髙节称于天下敬宗初登极拜路随为中书舍人有以金帛谢除制者必叱而却之曰吾以公事接私财耶终无所纳会昌中封敖以学士拜中书舍人敖搆思敏速语近而理胜不务竒澁尝草赐阵伤将诏称防因赐宫锦】后唐置中书舍人长兴中以陈义为中书舍人公主于太原晋天福五年诏依唐六典例置中书舍人掌侍奉进奏参议表章凡诏防制敇玺书命皆按故事起草进画既下则署而行之并诏翰林学士院公事宜并归中书舍人周亦置中书舎人或兼知贡举【时王延为中书舍人权知贡举有崔颀者协之子也来应进士延将入贡院旧相卢文纪素与协不睦谓延曰舍人以谨厚闻于时当求实才以副公望慎毋以名下取士也延过而嗤曰卢公之言为崔颀也纵与其父不悦何至此耶卒以颀登甲科其仁而徇公如此】宋制中书省舍人四人【旧六人】掌行命令为制词分治六房随房当制事有失当及除授非其人则论奏封还词头【时制拜中书舍人者诏试之再授元祐七年以起居郎杨景畧左司郎中钱勰并为中书舍人免试二人奉使髙丽方还在道并擢之又除起居舍人苏轼直龙图阁刘攽为中书舍人并免试时曾肇为中书舍人门下侍郎韩维面奏范百禄所为不正黜维知邓州肇不草制两上章论之又洪适除中书舍人内直如故方羽檄交驰书诏填委或夜召或细札咨访适独当内外制时时奉诏言事多契帝心始有大用之意又王岩叟除中书舍人滕元发自太原易许昌岩叟封还词头言今以走马承受一言便易词头此风寖长非委任安邉之福命遂寝又林大中迁中书舍人风裁如台中时韩胄来见大中接之无他语使人通问因愿纳交又笑却之彭年抗论胄甚切冇防年除职与郡大中在西掖与楼钥连名上疏又同缴奏】初太祖建隆时为所迁官实不任职复置知制诰及直舍人院主行词命与学士对掌内外制凡有除拜中书吏赴院纳词头其大除拜亦有宰相召舍人面授词头者若大诰命中书并敇进入从中而下余则发敇官受而出之元丰六年诏中书省置防检房令舍人通领元祐元年诏舍人各签诸房文字其命词则轮日分草九月诏暂时阙官依门下尚书省例送本省官兼权绍圣四年蹇序辰请自今命词以元行遣文书同检送两制舍人从之建炎后同他官兼摄者则称权舍人资浅者为直舍人院辽南面官中书省有中书舍人院道宗咸雍三年以马为中书舍人金罢中书省后无中书舍人其时一应制诰词命皆以翰林学士承防及待制为之元中书省无中书舍人明中书舍人属内阁掌制诰诏令及一切机密文书凡大朝会则侍班东宫令节朝贺则导驾侍班于文华殿封宗室则充副使大祀南郊则随驾而供事员无正贰印用年深者掌之洪武七年初设直省舍人十人秩从八品中书省九年为中书舍人改正七品寻又改从七品十年与给事中皆承敇监建文中革中书舍人改为侍书入文翰馆翰林院永乐时复旧制寻设中书科署于午门外定设中书舍人二十人【其恩廕带俸者不在额内】宣徳间内阁置诰敕制敕两房皆设中书舍人嘉靖二十年选各部主事大理寺评事带原衔直诰敕制敇两房四十四年两房员缺命吏部考选举人为中书舍人初永乐时命内阁学士典机务诏册制诰皆属之而誊付缮正皆中书舍人入办事竣辄出宣徳初始选能书者处于阁之小西房谓之西制敕房而诸学士掌诰敕者居阁东具稿付中书缮进谓之东诰敕房及英宗正统后学士不能视诰敕内阁悉委于中书序班译字等官于是内阁又有东诰敕房其直文华武英两殿供御笔札者初为内官职继以中书分直后亦专举能书者舍人有两途由进士部选者得迁科道部属其直两殿两房舍人不必由部选自甲科监生生儒布衣能书者俱可为之不由科甲者初授序班及试中书舍人不得迁科道部属后虽加衔九列仍带衔办事【洪武中以宋璲为中书舍人濂次子也工书法真行草篆俱入能品时人称为威凤翀霄祥云捧日又宣嗣宗为中书舍人时宣宗幸内阁以银钱撒地令诸从官竞取嗣宗俟诸臣取毕徐拾一文英宗天顺中卢儒博学能文以荐举授中书舍人尝在翰林院奉命撰雪赋甚急儒援笔立就一时惊叹】
　　通事舍人之名起于后魏唐时掌通奏引纳辞见承防宣劳设十六人皆以善辞令者为之四方馆而文属中书省至宋置客省引进使副使各二员掌国信使见辞宴赐及四方进奉外藩朝觐贡献之仪受其币而賔礼之还则颁诏书授以赐予宰臣以下节物则视其品秩以为等使阙则引进四方馆閤门使副互权此即通事舍人之职大观元年诏客省四方馆不台察钦宗靖康元年诏客省引进司四方馆西为殿庭应奉同中书省辽南面官通事舍人院有通事舍人统和七年以李琬为通事舍人属门下省不中书省金有閤门通事舍人二员掌通班赞唱承奏劳问之事宣徽院元世宗至元十二年置通事舍人十四员凡大典礼皆掌之三十年减通事舍人七员为侍仪舍人英宗至治元年增置通事舍人六员侍仪舍人四员礼部明设提督四译馆掌外国来朝贡者通译其语言文字以国子监生及官民子弟委官教肄充译字生通事初隶翰林院孝宗宏治七年始增设太常寺卿少卿各一员为提督遂改隶太常寺嘉靖中裁卿止少卿一人
　　集贤殿书院置于唐开元中及至徳二年置大学士贞元元年置编録官四年罢大学士八年罢校理置校书四人正字二人元和二年复罢校书正字四年集贤御书院学士直学士皆用五品如开元故事以学士一人年髙者判院事非登朝官者为校理余皆罢宋为集贤院以宰相一人充大学士以给谏卿监以上充学士以朝官充修撰以京官以上充直院校理皆无常员掌古今经籍圗书国史实録天文厯数之事职事与昭文馆同政和五年诏秘书省殿以右文为名改集贤殿修撰为右文殿修属秘书省辽无集贤殿置宣政殿观书殿昭文馆崇文馆干文阁有大学士直学士学士等官金贞祐五年置集贤院设知院哀宗正大元年以吏部郎中马璘为知集贤院官又有同知集贤院司仪官谘议官皆无常员元集贤院掌提调学校征求隠逸召集贤良凡国子监元门道教阴阳祭祀占卜祭遁之事悉隶焉至元二十二年置大学士三员学士一员直学士二员典簿一员大徳十一年置院使六员武宗至大四年罢之后定制置大学士五员学士二员侍读侍讲学士各二员直学士三员官属有经厯都事待制修撰管勾承发架阁库等官中统初与翰林国史同一官署及至元二十二年始特置院时许衡以集贤馆大学士兼国子祭酒教国子与防古大姓四集赛人员大学士品秩特重焉【至元中程钜夫为集贤直学士奉诏求贤于江南钜夫荐赵孟頫等二十余人皆擢置台宪及文学之职还朝拜集贤学士又李泂为承制学士既为帝所知遇乃著书曰辅治篇以进帝嘉纳之时诏修经世大典泂方卧疾即强起曰此大制作也吾岂可以不预力疾同修书成进奏谒告以归至正中汪泽民预修辽金宋三史书成迁集贤直学士未两月即移出告老大学士和尚曰集贤翰林实养老尊贤之地先生何为遽去愿少留以副上意泽民谓以布衣叨荣三品志愿足矣遂致仕归】明太祖吴元年五月初置礼贤馆寻即罢革设翰林院
　　史官古官唐属中书省元和六年宰相裴垍建议登朝官领史职者为修撰以官髙一人判馆事未登朝官皆为直馆大中八年废史馆直馆二员增修撰四人分掌四季至宋设国史实録院置提举国史监修国史提举实録院修国史同修国史史馆修撰同修撰实録院修撰同修撰直史馆编修官检讨官校勘检阅校正编校官等员绍兴三年诏置国史院修神宗哲宗实録以从官充修撰以左仆射吕頥浩提举国史右仆射朱胜非监修国史四年置直史馆及检讨校勘各一员五年置修撰官三员校勘官无定员是时国史实録皆寓史馆未有置此废彼之分九年修徽宗实録诏以实録院为名仍以宰臣提举以从官充修撰同修撰余官充检讨无定员明年以未修正史诏罢史馆官吏并归实録院二十八年实録书成诏修三朝正史复置国史院以宰臣监修侍从官兼同修余官充编修明年诏国史院以宰臣提举置修国史同修国史共二员编修官二员又置都大提举诸司官承受官诸司官各一员以内侍省官充孝宗隆兴元年以编修圣政所并归国史院命起居郎胡铨同修国史二年政钱习礼权监修国史乾道元年参政虞允文权提举国史皆前所未有二年诏置实録院修钦宗实録其修撰检讨官以史院官兼领四年诏修钦宗正史以右仆射蒋芾提举四朝国史增置编修三员淳熈三年特命李焘以秘书监权同修国史权实録院同修撰四年专置史院十五年四朝国史成诏罢史院复开实録院修髙宗实録置修撰四员检讨官六员为额宁宗嘉泰元年开实録院修光宗实録二年复开国史院自是国史与实録院并置其外又设编修敇令置提举同提举详定删定等官掌裒集诏防纂类成书率以宰相及侍从等官兼之辽南面官置国史院有监修国史史馆学士史馆修撰修国史等官重熙中耶律谷欲奉诏与林牙耶律庶成萧韩家奴编纂辽国上世事迹及诸帝实録金设国史院初以谏官兼其职明昌元年始诏谏官不得兼修国史置监修国史官掌监修国史事修国史官掌修国史判院事同修国史二员编修官八员检阅官十员外置修辽史刋修官一员编修官三员元制翰林兼国史院中统时未立官署至元元年始置至元统时以右丞相参知政事等官充之至正三年诏修宋辽金三史以右丞相托克托为都总裁四年以阿鲁图代托克托为右丞相兼总裁明以翰林院修撰编修检讨为史官掌修国史凡天文地理宗潢礼乐兵刑诸大政及诏敕书檄批答王言皆籍而记之以备实録国家有纂修著作之书则分掌考辑撰述之事凡记注起居编纂六曹章奏誊黄册封等咸充之洪武十八年改为文史馆后又复为翰院
　　主书晋官隋加令史唐除之至宋制中书省有録事主事令史书令史守当官共四十三人辽中书省置令史道宗咸雍三年耶律俨为中书省令史金元明皆无是官



　　钦定续通典卷二十五
&lt;史部,政书类,通制之属,钦定续通典&gt;
　　钦定四库全书
　　钦定续通典卷二十六
　　职官
　　尚书上
　　尚书省【并总论尚书】
　　尚书省事无不总所以领纪纲熈庶绩百寮所统属王命所出纳也唐制尚书省典领百官管属吏户礼兵刑工六部尚书庶务皆防决焉凡上之逮下其制有六一曰制二曰勅三曰册天子用之四曰令皇太子用之五曰教亲王公主用之六曰符省下于州州下于县县下于乡下之达上其制有六一曰表二曰状三曰牋四曰啓五曰辞六曰牒诸司相质其制有三一曰闗二曰刺三曰移凡授内外百官之事皆印其发日为程一曰受二曰报诸州计奏达京师以事大小多少为之节凡符移闗牒必遣于都省乃下天下大事不决者皆上尚书省凡制勅计奏之数省符宣告之节以嵗终为断尚书令一人左右仆射左右丞各一人肃宗至徳以后其职常阙左右郎中员外郎各一人都事六人主事六人至宋而列于门下中书两省之后有法式事上门下省审覆其权较前代已轻矣宋制尚书省掌施行制命举省内纲纪程式受付六曹文书聴内外辞防奏御史失职攷百官庶府之治否以诏废置赏罚曰吏部曰戸部曰礼部曰兵部曰工部曰刑部皆焉凡天下之务六曹所不能与夺者总决之应取裁者随所送中书省枢宻院事有成法则六曹准式具钞令仆射丞检察签书送门下省画闻审察吏部文武官注拟及封爵承袭赐勲定赏之事朝廷有疑事则集百官议其可否凡更改申明勅令格式一司条法则议定以奏覆太常考功諡议亦如之季终具赏罚劝惩事付进奏院颁行于天下大祭祀则警戒执事官设官九令左右仆射左右丞左右司郎中员外郎各一人神宗元丰四年诏尚书都省及六曹各轮郎官一员宿直五年诏得防行下并用劄子哲宗绍圣元年诏在京官司所受传宣内降随事申尚书省或枢宻院覆奏二月诏尚书省弹奏六察御史纠不当者理宗寳祐元年罢尚书省以呈白房代之辽南面官尚书省有尚书令左右仆射左右丞左右司郎中员外郎等官金尚书省总领六部尚书为端揆首席自正隆元年罢中书门下两省政务专归尚书省职隆权重几同于古之尚书省矣设官十五尚书令一员左右丞相二员平章政事二员叅知政事二员左右司郎中二员左右司员外郎二员都事四员其官属有尚书省祗候郎君架阁库管勾同管勾堂食公使酒库使副使直省局局长副局长管勾尚书省乐工等官又设行台尚书省凡官品皆下中台一等始自太宗天防元年封刘豫为蜀王置行台尚书省于汴以后大名路抚州北京婆速路上京益都陜西河北东平平阳邳州京兆卫州巩昌閺乡京东路陜州京东山东路邓州徐州陈州皆置行省焉因事设官官不必备元尚书省罢而复置置而旋罢自世祖至元七年罢制国用使遂立尚书省以阿合马麦术丁等为之旧制铨选各官吏部按资品呈尚书省由尚书省咨中书省然后闻奏是时不由部拟不闗白中书以尚书省奏定条画颁天下寻并入中书省二十四年仍立尚书省以僧格特穆尔为平章等官诏天下除行省与中书议行余并聴尚书省从便以闻向宣勅尚由中书至是并归尚书省其权至重二十八年罢之成宗大徳十一年诏复立尚书省分理财用仍令自举官属政务皆从宜处置并勅尚书省事务繁重诸司有才识明达者并从尚书省选任枢宻院御史台及诸有司毋辄奏用是时中书省与枢宻院皆无权职焉仁宗即位即罢之明不置尚书省设四部属中书省分掌钱谷礼仪刑名营造之事太祖洪武元年始置六部设尚书侍郎郎中员外郎主事仍中书省是时政事皆由中书省出尚书待申覆于中书省十三年革中书省尽分其政于六部而尚书之权始重孝武两朝机务悉掌于内阁尚书渐轻至世宗以后部臣竟聴命于内阁矣自成祖永乐元年以北平为北京置北京行部尚书二人侍郎四人其属置六曹清吏司后又分置六部各称行在某部十八年定都北京罢行部及六曹以六部官属移之北不称行在其留南京者加南京字仁宗洪熈元年复置各部官属于南京去南京字而以在北京加行在字仍置行部宣宗宣徳三年复罢行部英宗正统六年于北京去行在字于南京仍加南京字遂为定制南京部臣政权不属职事髙简为人臣养望之地非古之行尚书省也
　　録尚书
　　録尚书自隋已无宋辽金元明皆无之
　　尚书令
　　唐自太宗为秦王时曽任尚书令髙宗龙朔后即废此职至代宗广徳二年以郭子仪勲业隆髙进拜尚书令恳辞不听诏趣诣省视事并勅射生五百骑执防宠卫子仪确让奏言太宗尝践此官故累圣旷不置员皇太子为雍王定闗东乃得授讵可猥私老臣隳大典且用兵以来僭赏者多至身兼数官冒进无耻今作法审官之时从老臣始帝不获已许之具以所让付史官自是之后终无拜此官者宋制尚书令掌佐天子议大政奉所出命令而行之其属有六曹凡庶务皆防而决之凡官府之纪纲程式无不总焉大事三省统议则同执政官合班小事尚书省独议则同仆射丞分班论奏若事由中书门下而有失当应奏者亦如之与三师三公侍中中书令俱以册拜自建隆以来不除惟亲王元佐元俨以使相兼领不与政事徽宗政和二年诏尚书令太宗皇帝曽任今宰相之官已多不须置然是时説者谓为令者唐太宗宋太宗未尝任此系时相蔡京不学之过宣和七年诏复置令亦虚设其名无有置者南渡后并省不置辽尚书省有尚书令景宗保宁中以萧思温为尚书令金尚书令为最尊之官总领纪纲仪刑端揆统属六部尚书金印駞纽世宗大定九年除拜李石为尚书令诏曰太后兄弟惟卿一人故命领尚书事军国大事涉于利害议其可否细务不烦卿也是时尚书令不轻授张浩以旧官完顔守道以功徒单克宁以顾命他罕有授者元尚书省置罢不常其置省时设丞相二人平章二人参政二人武宗至大二年立尚书省诏太子兼尚书令饬百官有司振纪纲重名器夙夜以赴事功至四年即罢不设尚书省无尚书令
　　仆射【左右丞　左右司郎中　员外郎附】
　　左右仆射唐制各一人掌统理六官为令之贰令阙则总省事劾御史纠不当者徳宗兴元以后率以左右仆射为宰相【贞元三年以左仆射张延赏同中书门下平章事九年以右仆射贾躭同中书门下平章事文宗太和元年以左仆射王播同中书门下平章事开成四年以右仆射李徳裕同中书门下平章事武宗会昌二年以右仆射李绅同中书门下平章事懿宗咸通二年以左仆射杜悰同中书门下平章事昭宗天复三年以右仆射裴枢同中书门下平章事】宋制左右仆射掌佐天子议大政贰令之职与三省长官皆为宰相之任大祭祀则掌百官之警戒视涤濯告洁赞玉币爵坫之事自官制行不置侍中中书令以左仆射兼门下侍郎右仆射兼中书侍郎行侍中中书令职事【哲宗元祐中范纯仁为右仆射务以博大开上意忠厚革士风又司马光为左仆射既而诏免朝觐许乗肩舆三日一入省每过阙廷卫士皆以手加额又李沆为右仆射日取四方水旱盗贼之事奏之王旦以为细事不足烦帝聴沆曰人主少年当使知四方艰难不然恐留意声色也达者服其逺见】政和中诏曰昔我神考训迪厥官有司不能奉承仰惟前代以仆臣之贱充宰相之任可改左仆射为太宰右仆射为少宰钦宗靖康元年诏依元丰旧制复为左右仆射南渡后置左右丞相省仆射不置辽尚书省置左右仆射大祖神册三年以韩知古为左仆射太宗防同元年以烈束为右仆射太祖初以康黙记为左尚书金尚书省不设仆射置左丞相右丞相各一员平章政事二员即为丞相掌辅天子平章万机佐尚书令统领庶政职与古之仆射同元置尚书省时有丞相平章叅政等官无仆射之职明亦无仆射之官左右丞唐制各一人掌辨六官之仪劾御史举不当者左丞总吏戸礼三部右丞总兵刑工三部贞元九年卢迈以尚书右丞同中书门下平章事太和四年宋申锡以尚书右丞同中书门下平章事宋制左右丞掌参议大政通治省事以贰令仆射之职仆射轮日当笔遇假故则以丞权当笔知印大祭祀酌献荐馔进熟则受爵酒以授仆射旧班六曹尚书下官制行升其秩为执政元丰五年诏左右仆射丞合治省事南渡后复置叅知政事省左右丞不置辽尚书省置左丞右丞金尚书省置左丞右丞各一员叅知政事二员为执政官为宰相之贰佐治省事元至元二十四年立尚书省置左右丞各一人二十八年即罢至大二年复立尚书省置左右丞各一人四年即罢后不复置明不设尚书省无左右丞
　　左右司郎中左右司员外郎唐制各一人为丞之贰初置驿百人乘传送符至徳后废宋制尚书省有左右司郎中左右司员外郎各一人【所掌见宰相官属】髙宗建炎三年诏减左右司郎官二员四年仍置四员辽尚书省置左右司郎中左右司员外郎金尚书省左右司郎中各一员左右司员外郎各一员【所掌详宰相官属】元尚书省废置不常官属少见其中书省有左司郎中二员员外郎二员右司郎中二员员外郎二员【所掌详宰相官属】明置中书省时有左右司郎中左右司员外郎洪武十三年罢中书省后即不置
　　厯代尚书
　　唐承隋制分为吏部戸部礼部兵部刑部工部为六部每部尚书一人共六人皆属于尚书省宗天寳十一载改吏部曰文部兵部曰武部刑部曰司宪至徳二载复旧宋承唐制分吏部戸部礼部兵部刑部工部为六部每部尚书一人共六人元丰以前皆以他官判部事官制行始令每部尚书一人各掌其事元祐时六曹皆置权尚书以处未应资格之人南渡后六部长贰互置惟吏部尚书不省亦惟吏部官阶独崇于别部焉【吏部以金紫光禄大夫换授戸礼兵刑工以银青光禄大夫换授】辽南面官六部各有尚书员数不可考【按辽史百官志纪六部职名总目祗载开泰元年见吏部尚书刘绩他部俱不详载是时六部为南面之官其职分皆仿唐制大约六部皆置尚书而史仅载某部尚书某人以实之者殆修辽史时已无可考也】金制吏部户部礼部兵部刑部工部为六部各置尚书一人共六人元制吏部户部礼部兵部刑部工部为六部每部置尚书三人共十八人较前代为独多自中统迨至元中増损不一中统元年以吏戸礼为左三部置尚书二人兵刑工为右三部置尚书二人至元元年以吏礼自为一部置尚书三人分立戸部置尚书三人以兵刑自为一部置尚书四人分立工部置尚书四人五年又合为吏礼部尚书仍二人分立戸部尚书一人合兵刑部置尚书二人其工部如旧十三年分置吏部置尚书七人戸部増尚书一人别立礼部置尚书一人别立兵部置尚书一人刑部置尚书一人工部置尚书二人十九年裁吏部尚书二人二十八年定六部尚书员额各二人继即加増一人自后每部各置三人遂为定制以后不易明制分吏部戸部礼部兵部刑部工部为六部各部置尚书一人景帝景泰中吏部尝设二尚书至英宗天顺初复罢其一别立总督仓场户部尚书一人【宣徳中始命官专理粮储不治部事其后或用尚书或用侍郎具户部尚书篇】提督团营兵部尚书一人【景泰中始设是官其后废置具兵部尚书篇】或置或罢沿革不一南京仍置吏部戸部礼部兵部刑部工部六部每部尚书一人【兵部尚书带叅赞机务衔】事权不属职位髙简惟六部中最重吏部以其表率百寮进退庶官铨衡重地其礼数殊异无与并者成祖永乐初选翰林官入直内阁其后大学士杨士竒等加至三孤兼尚书衔其品叙总列吏部尚书蹇义夏原吉下孝宗治六年内宴大学士邱濬遂以太子太保礼部尚书居太子太保吏部尚书王恕之上自后由侍郎詹事入阁者班皆在六部尚书上矣
　　厯代郎官
　　唐制尚书省郎中二人员外郎二人六曹郎中二十四人员外郎二十五人宋尚书省左右司郎中各一人左右司员外郎各一人建炎三年诏减左右司郎官两员四年复旧孝宗乾道七年复添置右司郎官二人六曹郎中二十七人员外郎二十七人时以郎官为重任诏非曽任监司不除郎官郡守以上资任者为郎中通判以下资序者为员外郎除授皆视寄禄官髙一品以上者为行下一品者为守下二品以上者为试自是馆学寺监臣拘碍资格迁除不行郎曹阙员但得兼摄旋即外补间有不次擢用者则自二着躐升二史以至从列其自外召至为郎则资给已髙曽不数月必序进卿少而郎有正员者益少矣辽南面官尚书省有左右司郎中左右司员外郎【按辽南面官六部当皆有郎中员外郎而史未详就所载者刘辉道于大安时为礼部郎中王景运于开泰时为礼部员外郎崔祐于统和时为虞部郎中则知六部之皆设是官矣】金尚书省左右司郎中左右司员外郎【详见前】六曹郎中八人员外郎増省不一海陵贞元二年定左右郎官宫中出身并进士内史三色人内通选三年又定以监察御史相应人取次禀奏不复拟注元尚书省左右司郎中各二人左右司员外郎各二人六曹郎中十二人员外郎共十三人明初设中书省有左右司郎中左右司员外郎洪武十三年罢中书省后尽革六部郎中四十二人员外郎四十二人南京六部郎中四十二人员外郎十八人
　　厯代都事主事令史
　　唐制尚书省都事六人掌受事发辰察稽失监印给纸笔宋尚书省都事三人辽无此官金尚书省左右司都事【详见前】都元帅府都事一人枢宻院都事一人皆掌受事付事兼知宿直之事元中书省左右司都事各二人共四人枢宻府都事四人大都督府都事二人行御史台都事二人大宗正府都事二人大司农司都事二人宣政院都事四人宣徽院都事三人大禧宗禋院都事二人太常礼仪院都事一人典瑞院都事二人太史院都事一人太医院都事一人侍正府都事一人通政院都事一人都防府都事一人大都留守司都事二人行中书省都事二人皆为所司首领明初中书省有都事洪武十三年罢中书省后革去都察院都事一人五军都督府毎府都事一人南京都察院都事一人五军都督府每府都事一人各省布政司都事一人各省都指挥使司都事一人留守司都事一人皆为所司首领掌受发文移
　　唐制尚书省主事六人吏部主事四人司封主事四人司勲主事四人考功主事三人戸部主事四人度支主事二人金部主事三人仓部主事三人礼部主事二人祠部主事二人膳部主事二人主客主事二人兵部主事四人职方主事二人驾部主事二人库部主事二人刑部主事四人都官主事二人比部主事四人司门主事二人工部主事三人屯田主事二人虞部主事二人水部主事二人凡尚书省吏部考功礼部主事其秩悉髙于诸司主事宋尚书省主事六人吏部司勲主事一人辽枢宻院有戸房主事中书省有主事官尚书省无金吏部主事四人掌知管差除校勘行止分掌封勲资考之事惟选事则通署及掌受事付事检勾稽失省署文牍兼知本部宿直检校架阁熈宗皇统四年六部主事始用汉士人世宗大定三年用进士非特防不得授章宗承安五年増女直主事一人戸部主事五人女直司二人通掌尸度金仓等事汉人司三人同员外郎分掌曹事兼提控编附条格管勾架阁等事礼部主事二人兵部主事二人宣宗贞祐五年以承发司管勾兼之刑部主事二人工部主事二人贞祐五年以主事兼同管勾元吏部主事三人戸部主事八人礼部主事二人兵部主事二人刑部主事二人工部主事五人各部皆以主事为首领官明初每部设主事司务各四人为首领官有主事印洪武二十九年改主事为司官乃专以司务为首领每部各设二人凡六部主事缺出率以进士选用【按主事一官自唐宋以来或为首领官或与吏令史同职自洪武时改为司官乃与郎官并列故明代主事员额分载于六部各司之下】
　　唐制三省六部及台监皆有令史及书令史少或四五人多或三四十人宋三省及六部御史台皆有令史或书令史或三四人或数十人辽中书省有令史金尚书省及六部台司皆有令史或三四人或二十余人皆分女直汉人元中书省及六部台院各有令史少或二人多或五六人又置回回令史其数各同明各部院有吏及令史
　　行台省
  </div>
  <div class="pagination">
   <a href="钦定续通典_page7.html">
    上一页
   </a>
   <span>
    ...
   </span>
   <a href="钦定续通典_page3.html">
    3
   </a>
   <a href="钦定续通典_page4.html">
    4
   </a>
   <a href="钦定续通典_page5.html">
    5
   </a>
   <a href="钦定续通典_page6.html">
    6
   </a>
   <a href="钦定续通典_page7.html">
    7
   </a>
   <span class="current-page">
    8
   </span>
   <a href="钦定续通典_page9.html">
    9
   </a>
   <a href="钦定续通典_page10.html">
    10
   </a>
   <a href="钦定续通典_page11.html">
    11
   </a>
   <a href="钦定续通典_page12.html">
    12
   </a>
   <a href="钦定续通典_page13.html">
    13
   </a>
   <span>
    ...
   </span>
   <a href="钦定续通典_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
