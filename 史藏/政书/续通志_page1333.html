<!DOCTYPE html>
<html>
<head>
    <meta charset="UTF-8">
    <title>续通志 - 第 1333 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1333 页/共 1359 页</h1>
    <div class="content">从进畜异志恃江为险招集亡命益置军兵南方贡输多擅留之邀遮商旅皆黥以充军与安重荣阴相结托期为表里高祖忠之谋徙从进使 
人谓曰东平王建立来朝愿还乡里巳徙上党朕虚青州以待卿卿诚乐行朕即降制从进报曰移青州在汉江南臣即赴任高祖亦优容之其 
子弘超为宫宛副使居京师从进请赐告归遂不遣王令谦潘知麟者皆从进牙将也常从从进最久知其必败切谏之从进遣子弘超与令谦 
游南山酒酣推堕崖死天福六年安重荣执杀契丹使者反迹见高祖为之幸邺郑王重贵留守京师宰相和凝曰陛下且北从进必反何以制 
之高祖曰卿意奈何凝曰臣闻兵法先人者夺人愿为空名宣敕十数通授郑王有急则命将以往从进闻高祖北遂杀知麟以反郑王以空名 
敕授李建崇郭金海等讨之从进引兵攻邓州不克进至胡阳遇建崇等大骇以为神速复为野火所烧遂大败以数十骑奔还襄阳高祖遣高 
行周围之踰年粮尽从进自焚死执其子弘受及其将佐四十三人送京师高祖御楼受俘徇于市斩之降襄阳为防御赠令谦忠州刺史知麟 
顺州刺史

　　△杨光远 

　　杨光远字德明其父曰阿噔啜沙陀部人光远初名阿檀为唐庄宗骑将从周德威战契丹于新州折其一臂遂废不用久之以为幽州马 
步军都指挥使戍瓦桥关光远为人病秃折臂不通文字然有辩智长于吏事明宗时为妫瀛冀易四州刺史以治称初唐兵破王都于中山得 
契丹大将萴刺等十余人已而契丹与中国通和遣使者求之明宗与大臣议皆欲归之独光远不可以为后悔不及明宗嘉其说卒不遣光远 
自易州刺史拜振武军节度使清泰二年徙镇中山兼北面行营都虞候御契丹于云应之间晋高祖起太原末帝以光远佐张敬达为太原四 
面招讨副使为契丹所败退守晋安寨契丹围之数月人马食尽杀马而食马尽乃杀敬达出降契丹主见之靳曰尔辈大是恶汉儿光远与诸 
将初不知其诮己契丹主曰不用盐酪食一万匹战马岂非恶汉儿邪光远等大惭伏契丹主问曰惧否皆曰甚惧曰何惧曰惧皇帝将入蕃契 
丹主曰吾国无土地官爵以居汝汝等勉事晋晋高祖以光远为宣武军节度使侍卫马步军都指挥使初进见佯为悒悒之色常如有所恨者 
高祖疑其有所不足使人问之对曰臣于富贵无不足也惟不及张生铁死得其所以常为愧尔高祖以为忠颇亲信之范延光反以为魏府都 
招讨使久之不能下高祖卒用他计隆延光而光远自以握重兵在外谓高祖畏己始为恣横高祖每优容之为选其子承祚尚长安公主其次 
子承信等皆超拜官爵恩宠无比枢密使桑维翰恶之数以为言光远自魏来朝屡指维翰擅权难制高祖不得已罢出维翰于相州亦徙光远 
西京留守兼镇河阳光远始大怨望阴以宝货奉契丹诉己为晋疏斥所养部曲千人挠法犯禁河洛以间甚于寇盗天福五年徙镇平卢封东 
平王光远请其子以行乃拜承祚单州刺史承勋莱州防御使父子还东车骑连属数十里出帝即位拜太师封寿王时马少括天下马以佐军 
景延广请取光远前所借官马三百匹光远怒曰此马先帝赐我安得复取是疑我反也遂谋为乱而承祚自单州逃归出帝即以承祚为淄州 
刺史遣使者赐以玉带御马以慰安之光远益骄乃反召契丹入侵陷贝州博州刺史周儒亦叛降契丹是时出帝与契丹军相距澶魏间用窦 
仪言遣李守贞皇庸遇以兵万人沿河而下儒引契丹自马家渡济河方筑垒守贞等急击之契丹大败遂与光远隔绝帝复遣守贞符彦卿东 
讨光远婴城固守自夏至冬城中人相食几尽其子承勋等劝光远出降光远曰我在代北时尝以纸钱祭天地投之辄没入言我当作天子宜 
且待时母轻议也承勋知不可乃杀节度判官邱涛亲将杜延寿杨瞻白延祚等劫光远幽之遣人奉表待罪承信承祚皆诣阙自归而光远亦 
上章请死出帝敕李守贞便宜处置守贞遣客省副使何延祚往延祚至其第光远方阅马于厩延祚使一都将入谓之曰天使在门欲归报天 
子未有以藉手光远曰何谓也曰须得大王头尔遂见杀以病卒闻承勋事晋为郑州防御使契丹灭晋使人召承勋至京师责其劫父脔而食 
之以承信为平卢节度使汉高祖赠光远尚书令封齐王命中书舍人张正撰光远碑铭文既立石天大雷电击折之阿噔啜初非姓氏其后改 
名瑊而姓杨氏光远初名檀清泰二年有司言明宗庙讳犯偏傍者皆易之乃赐名光远云

　　△李守贞 

　　李守贞河阳人晋高祖镇河阳以为客将其后尝从高祖高祖即位拜客省使监马全节军破李金全于安州以功拜宣徽使出帝即位杨 
光远反召契丹入侵守贞领义成军节度使为侍卫亲军都虞候从出帝幸澶州麻答以奇兵入郓州渡马家口栅于河东守贞驰往破之契丹 
兵多溺死获马数百匹裨将七十余人徙领泰宁军节度使以兵二万讨杨光远光远降守贞以功拜同平章事赐以光远旧第守贞取旁官民 
舍大治之为京师之甲出帝临幸燕锡恩礼出于诸将契丹入侵出帝再幸澶州杜重威为北面招讨使守贞为都监晋兵素骄而守贞重威为 
将皆无节制行营所至居民豢圉一空至于草木皆尽其始发军也有赐赉曰挂甲钱及班师又加赏劳曰卸甲钱出入之费常不下三十万由 
此公私重困守贞与重威等攻下秦州破满城杀二千余人还为侍卫亲军都指挥使领天平军节度使又领归德是时出帝遣人以书招赵延 
寿使归国延寿诈言思归愿得晋兵为应而契丹高牟翰亦诈以瀛州降出帝以为然命杜重威为招讨使守贞为都监屯于武强契丹侵镇定 
守贞等军于中渡遂与重威降于契丹契丹以守贞为司徒契丹入京师拜守贞天平军节度使汉高祖立守贞来朝拜太保河中节度使高祖 
崩杜重威死守贞惧不自安以谓汉室新造隐帝初立天下易以图而门下僧总伦言守贞有非常之相高祖乃决计反先是赵思绾以京兆反 
王景崇又以凤翔反并遣人推守贞为秦王守贞拜景崇等官爵又遣人间以蜡丸书遗吴蜀契丹使出兵以牵汉汉遣白文珂等攻景崇思绾 
久无功乃遣枢密使郭威率禁兵督攻之诸将皆请先击思绾景崇威计未知所向行至华州节度使扈彦珂谓威曰三叛连衡以守贞为主守 
贞先败则思绾景崇可传声而破矣威以为然遂先击守贞与诸将分为三栅栅其城三面而阙其南发五县丁夫筑长城以连三栅守贞出兵 
坏长城威辄补其所坏如此逾年守贞兵少食尽威督兵攻破之守贞与妻子自焚汉军入城于烟烬中斩其首传送京师枭于南市余党皆磔 
之

　　△王景崇 

　　王景崇邢州人也为人明敏巧辩善事人唐明宗镇邢州以为牙将及即位拜通事舍人厯引进合门使驰召方镇监军征伐必用景崇后 
事晋拜左金吾卫大将军晋亡萧翰据京师景崇厚赂其将高牟翰以求用巳而翰北归许王从益居京师用景崇为宣徽使监左藏库汉高祖 
起太原景崇取库金奔迎高祖拜右卫大将军高祖攻邺景崇求留守起居表诣见高祖愿留军中效用为画攻战之策甚有辩高祖乃奇其材 
是时汉方新造凤翔侯益永兴赵赞皆尝受命契丹高祖立益等内顾自疑乃阴召蜀人为助高祖患之及已破邺益等惧皆请入朝会回鹘入 
贡言为党项所隔不得通愿得汉兵为援高祖遣景崇以兵迎回鹘景崇将行高祖已疾召入卧内戒之曰益等已来善矣若犹迟疑则以便宜 
图之景崇行至陕赵赞巳东入朝而蜀兵方寇南山景崇击破蜀兵追至大散关而还高祖乃诏景崇兼凤翔巡检使景崇至凤翔侯益未有行 
意而高祖崩或劝景崇可速诛益景崇念独受命先帝而少主莫知犹豫未决益乃亡去景崇大悔失不杀之益至京师隐帝新立史宏肇杨邠 
等用事益乃厚赂邠等阴以事中景崇已而益拜开封尹景崇心不自安讽凤翔将吏求己领府事朝廷患之拜景崇邠州留后以赵晖为凤翔 
节度使景崇乃叛尽杀侯益家属与赵思绾兵推李守贞为秦王隐帝即以赵晖讨之景崇西招蜀人为助蜀兵至宝鸡为晖将药元福李彦从 
所败晖攻凤翔堑而围之数以精兵挑战景崇不出晖乃令千人潜之城南一舍伪为蜀兵旗帜循南山而下声言蜀救兵至矣须臾尘起景崇 
以为然乃令数千人溃围而出以为应晖设伏待之景崇兵大败由是不敢复出明年高祖思绾相次皆败景崇使公孙辇等烧城东门伪降欲 
以牙兵击城北兵出走迟明辇烧东门将降而府中火起景崇自焚死辇乃降晖

　　△赵思绾 

　　赵思绾魏州人为河中节度使赵赞牙将汉高祖即位徙赞镇永兴赞入朝京师留思绾兵数百人于永兴高祖遣王景崇至永兴与齐藏 
珍以兵迎回鹘阴以西事属之景崇至永兴赞虽入朝而其所召蜀兵巳据子午谷景崇用思绾兵击走之遂与思绾俱西高祖遣使者召思绾 
等是时侯益来朝思绾以兵从益东归谓其下常彦卿曰赵公已入人手吾属至并死矣奈何彦卿曰事至而变勿预言也益行至永兴永兴副 
使安友规出迎益饮于郊亭思绾前曰兵馆城东然将士家属皆居城中愿纵兵入城挈其家属益信之以为然思绾与部下入城斩州校于城 
门并门者十余人遂闭门劫库兵以叛高祖遣郭从义王峻讨之经年莫能下而王景崇亦叛与思绾俱送款于李守贞守贞以思绾为晋昌军 
节度使隐帝遣郭威西督诸将兵先围守贞于河中居数月思绾城中食尽杀人而食计穷募人为地道将走蜀其判官程让能曰公比于国无 
嫌但惧死而为此今国家用兵三方劳弊不巳诚能翻然效顺率先自归以功补过庶几有生若坐守穷城待死而已思绾然之乃遣教练使刘 
珪诣从义乞降而遣其将刘筠奉表朝廷拜思绾镇国军留后趣使就镇思绾留不行蜀阴遣人招思绾思绾将奔蜀而从义亦疑之乃遣人白 
郭威威命从义图之从义因入城召思绾趣之上道至则擒之父子俱斩于市

　　△皇甫晖 

　　皇甫晖魏州人为魏军卒戍瓦桥关岁满当代归命留屯贝州是时唐庄宗已失政天下离心晖为人骁勇无赖夜博军中不胜乃与其徒 
谋为乱劫其部将杨仁晟曰唐能破梁而得天下者以先得魏而尽有河北之兵也魏军甲不去体马不解鞍着十余年今天下已定而天子不 
念魏军久戍之劳去家咫尺不得相见今将士思归不可遏公当与我俱行不幸天子怒吾军则坐据一州足以起事仁晟不从遂斩之推一小 
校为主不从又斩之乃携二首以诣裨将赵在礼在礼从之夜焚贝州以入于魏在礼以晖为马步军都指挥使晖拥甲士数百骑大掠城中及 
明宗入魏遂与在礼合谋庄宗之祸自晖始明宗即位晖自军卒擢拜陈州刺史终唐世常为刺史晋天福中以卫将军居京师久之为密州刺 
史契丹入侵晖率其州人奔于江南李景以为歙州刺史奉化军节度使镇江州周师征淮景以晖为北面行营应援使屯清流关为周师所败 
并其都监姚凤皆被擒世宗召见晖金创被体哀之赐以金带鞍马后数日卒

　　△杜重威 

　　杜重威朔州人妻石氏晋高祖之女弟高祖即位封公主拜重威舒州刺史典禁兵从侯益攻破张从宾于泛水拜潞州节度使范延光反 
于邺重威从高祖攻降延光徙领忠武加同平章事又徙天平迁侍卫亲军都指挥使安重荣反重威逆战于宗城重荣为偃月阵重威击之不 
动乃分兵为三重威先以左右队击其两翼战酣遂以精兵击其中军重荣将赵彦之来奔重荣遂大败走还镇州闭壁不敢出重威攻破之以 
功拜成德军节度使重威出于武卒无行而不知将略破镇州悉取府库之积及重荣之资皆没之家高祖知而不问及出帝与契丹绝好契丹 
连岁入侵重威闭城自守属州城邑多陷契丹驱人民千万过城下重威登城望之未尝出救开运元年加重威北面行营招讨使明年引兵攻 
秦州破满城遂城契丹巳去至古北还兵击之重威等南走至阳城为所围困赖符彦卿张彦泽等因大风奋击契丹大溃诸将欲追之重威为 
俚语曰逢贼得命更望复子乎乃收兵驰归重威居镇州重敛其民户口雕弊又惧契丹之至乃连表乞还京师未报亟上道朝廷莫能止即拜 
重威邺都留守三年秋契丹高牟翰诈以瀛州降复以重威为北面行营招讨使重威至瀛州牟翰已弃城去重威退屯武强契丹侵镇定重威 
西趋中渡桥与敌来滹沱河而军偏将宋彦筠王清渡水力战而重威按军不动彦筠遂败清战死转运使李谷教重威以三脚木为桥募敢死 
士过河击贼诸将皆以为然独重威不许契丹遣骑兵夜并西山击栾城断重威军后是时重威巳有异志而粮道隔绝乃阴遣人诣契丹请降 
契丹大悦许以中国与重威为帝重威信以为然乃伏甲士召诸将告以降诸将愕然听命重威出降表使诸将书名乃令军士阵于栅外军士 
</div>
    <div class="pagination">
<a href="续通志_page1332.html">上一页</a><span>...</span><a href="续通志_page1328.html">1328</a><a href="续通志_page1329.html">1329</a><a href="续通志_page1330.html">1330</a><a href="续通志_page1331.html">1331</a><a href="续通志_page1332.html">1332</a><span class="current-page">1333</span><a href="续通志_page1334.html">1334</a><a href="续通志_page1335.html">1335</a><a href="续通志_page1336.html">1336</a><a href="续通志_page1337.html">1337</a><a href="续通志_page1338.html">1338</a><span>...</span><a href="续通志_page1334.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
