<!DOCTYPE html>
<html>
<head>
    <meta charset="UTF-8">
    <title>续通志 - 第 317 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 317 页/共 1359 页</h1>
    <div class="content">其役凡雄鄚霸州平戎顺安等军兴堰六百里置斗门引淀水灌溉知襄州耿望请于旧地括荒田置营田上中下三务调夫五百筑堤堰集邻 
州兵每务二百人种稻三百余顷陕西转运使刘综亦言宜于古原州建镇戎军置屯田今本军刍粮茶盐转输之用浩繁请于军城四面立屯 
田务又于军城前后各置堡砦分居其人无寇则耕寇来则战命知军为屯田制置使择使臣充四砦监押每砦五百人充屯戍从之是时兵费 
浸广言屯营田者辄诏边臣经度行之顺安军兵马都监马济请于靖戎军东壅鲍河开渠入顺安威虏二军置水陆营田知保州赵彬复言决 
鸡距泉分徐河水注运渠广置水陆屯田然河北诸处屯田岁入无几利在蓄水以限戎马而已真宗天禧末诸州屯田总四千二百余顷熙寍 
五年知延州赵高请募民耕陕西旷土以纾朝廷输送括地得万五千余顷募汉蕃兵几五千人为八指挥诏迁卨官赐金帛知熙州王韶请以 
河州蕃部近城川地招弓箭手以山坡地招蕃兵弓箭手每砦五指挥以二百五十人为额人给地一顷蕃官二顷或三顷不等于是熙河多良 
田诏委提点秦凤路刑狱郑民宪兴营田许辟奏官属以集事神宗元丰二年提举熙河营田康识言新复土地乞命官分画经界选知田厢军 
人给一顷耕之余悉给弓箭手人加一顷有马者又加五十亩四砦堡见缺农作厢军许于秦凤泾原熙河三路选募厢军及马递铺卒愿行者 
人给装钱二千诏皆从之知太原府吕惠卿疏请葭芦米脂及河外三州荒闲之地皆垦辟以赡军用可以免远输贵籴困公之弊俟财力稍丰 
又通葭芦之道于麟州之神木其横山膏腴之地皆为我有于是雇五县耕牛耕新疆葭芦吴堡闲得地五百余顷麟府丰州地七百三十顷弓 
箭手与民之无力及异时两不耕者又九百六十顷高宗绍兴元年知荆南府解潜奏辟宗纲樊宾措置屯田诏除宗纲充荆南府归峡州荆门 
公安军镇抚使司措置五州营田官樊宾副之南渡后营田盖始于此其后荆州军食仰给省县官之半焉继后汉阳军镇抚使陈规亦仿古作 
屯田相险隘立堡砦且守且耕诏江东西宣抚使韩世忠措置建康营田如陕西弓箭手法其淮南川陕荆襄皆创置屯田光宗绍熙元年知和 
州刘炜以剩田募民充万弩手分耕寍宗嘉定七年以京西屯田募人耕种十三年四川宣抚安丙总领任处厚言初绍兴十五年诸州共垦田 
二千六百五十余顷饷所屯将兵罢民和籴为利可谓博矣孝宗干道四年以后屯兵归军教阅而营田付诸州募佃遂失其利骄将豪民乘时 
占据其弊不可槩举今豪强移徙田土荒闲正当播种之秋合自总领所与宣抚司措置其逃绝之田关内外亦多有之为数不赀其利不在营 
田之下乞并括之理宗端平八年以臣僚言屯五万人于淮之北且田且守置屯田判官一人经纪其事暇则散以骑射理宗嘉熙四年孟珙为 
四川宣抚司令流民于边江七十里内分田以耕遇警则用以守江于边城三五十里内亦分田以耕遇警则用以守城在砦者则耕四野之田 
而用以守砦

　　△辽

　　辽太宗会同五年正月诏以契丹分屯南边兴宗重熙中西番多叛欲为守御计命耶律唐古督耕稼以给西军唐古率众田胪朐河侧岁 
登上熟移屯镇州又诏选南北府兵富者援山西路余令屯田于天德军

　　△金

　　金制屯田户佃官地者有司移明安穆昆督之太祖收国二年二月遣完颜昱及宗雄分诸路明安穆昆之民万户屯泰州以博勒郭统之 
赐耕牛五十太宗天会九年宗叙请募贫民戍边屯田给以廪粟诏新徙戍边户乏耕牛者给以官牛章宗明昌二年敕当军人所受田止令自 
种力不足者许人承佃泰和以后频年有征伐事迁河北军于河南或括官田或括牧马地以给军议者纷纷法亦屡更而愈紊焉

　　△元

　　元太祖十六年舒穆噜拜达勒为霸州等路元帅镇守固安水寨令军士屯田且耕且战披荆棘立庐舍数年之闲城市悉完为燕京外蔽 
宪宗二年以时有宋兵立经略司于汴置屯田万户屯田唐邓等州世祖中统三年调枢密院二千人于东安州南永清县东荒地及本卫元占 
牧地立屯开耕为左卫屯田又调本卫军二千人于永清孟津等处开耕为右卫屯田继后涿州霸州等处为武卫屯田武清香河等处为中卫 
屯田保定涿州等处为前卫屯田昌平等处为后卫屯田清州等处为左右钦察卫屯田又以蒙古侍卫军人及鄂端伯什巴里回还汉军及大 
名卫辉两翼新附军与前后二卫迤东还戍土卒屯田于大都路为左翼屯田发真定军人于武清崔黄口屯种为右翼屯田又以各万户府摘 
大同隆兴太原平阳等军于音扎噶齐勤地及红城周围开耕为忠翊卫屯田皆隶于枢密院世祖至元二年诏西川山东南京等路戍边军屯 
田又以河南北荒田给蒙古军耕种七年因东征日本积粮饷为进取计遂以高丽户及发中卫等军立屯田于王京东寍府凤州等十一处后 
于四川各路置屯田在潼川府夔路总管府顺庆路成都路广元路绍庆路嘉定路者皆为民屯崇庆州成都路顺庆万户府保寍万户府广安 
万户府者皆为军屯陕西则栎阳等处为民屯凤翔盩厔等处为军屯甘肃则寍夏等处为军屯塞外则和琳清噶玛尼齐巴达克山皆置屯田 
焉云南则大理金齿鹤庆路中庆曲靖澄江澄德临安威楚建昌会川德昌乌撒等路皆有军民屯田广西则上浪忠州藤州诸处皆有军民屯 
田其军民屯皆属行中书省所辖 【按元初用兵征讨遇坚城大敌必屯田以守之海内既一于是内而各卫外而行省皆立屯田以资军饷 
或因古之制或以地之宣或为一时权宜之制极于云南八番海南海北虽非屯田之所而以为蛮夷腹心之地则又因制兵屯旅以控扼之由 
是天下无不可屯之兵无不可耕之地屯政之详屯田之多前代莫比焉】 明制亦分军民屯太祖洪武六年太仆丞梁额森特穆尔 【梁系 
明初赐姓】 言寍夏境内及四川西南至船城东北至塔滩相去八百里地土膏沃宜招集流亡屯田从之是时遣邓愈汤和诸将屯陕西新德 
汝寍北平永平徙山西真定民屯凤阳于是天下皆事垦辟其制移民就宽乡或召募或罪徙者为民屯皆领之有司军屯则领之卫所边地三 
分守城七分屯种内地二分守城八分屯种每军受田五十亩为一分给耕牛农具成祖永乐中定例屯军以公事妨农务者免征子粒且禁卫 
所差拨于时东自辽左北抵宣大西至甘肃南尽滇蜀极于交址中原则大河南北在在兴屯宣宗宣德中迤北来归就屯之人给车牛农器景 
帝时边方多事令兵分为两番六日操守六日耕种英宗正统以后屯政稍弛屯田多为内监军官占夺法尽坏然明代屯政惟商屯为善其法 
募盐商于各边开种谓之商屯至孝宗弘治中叶淇变法诸淮商悉撤业归西北商亦多徙家于淮边地为墟而商屯之政亦遂废云 【商屯 
之法详见盐法】

　　○赋税

　　唐
　　宋
　　辽
　　金
　　元
　　明

　　△唐

　　唐自肃宗至德以后国用不足率多重敛德宗时赵赞请税闲架算除陌其法屋二架为闲上闲钱二千中闲一千下闲五百除陌法分私 
贸易千钱旧算二十加为五十物两相易者约直为率民益愁怨后乃罢之宪宗时分天下之赋以为三一曰上供二曰送使三曰留州宰相裴 
垍令诸道节度观察调费取于所治州不足则取于属州属州送使之余与其上供者皆输度支后五代梁受唐禅两税之法咸因唐制后唐庄 
宗同光二年敕历代除桑田正赋外祇有盐茶铜铁出山泽之利有商税之名其余诸司无税额伪朝已来通言杂税有形之类无税不加为弊 
颇深今军需尚重国力未充犹且权宜未能全去见简天下桑田正税除三司上供既能无漏则四方杂税必可尽除仰所司速简勘天下州府 
户口正额垦田实数待凭条理以息烦苛是时吏部尚书李琪上疏请两税不以折纳为事不以纽配为名止以正税加纳敕本朝征科唯有两 
税至于折纽比不施为宜依李琪所论应逐税合纳钱物斛斗及盐钱等宜令租庸司指挥并准元准本色输纳不得更改晋高祖天福元年敕 
应诸道州府所征百姓正税斛斗钱帛等除关系省司文帐外所在州府并不得以私增添纽配租物七年礼部郎中李为光上封事为诸州府 
仓场逐年所纳百姓秋夏租加耗颇多乞行条理敕所司明行条理俾绝侵渔使税额无亏户口获济斯为急务要在颁行便可散下诸州严诫 
主者尽令遵守母使因循周广顺三年敕青州在城及诸县镇乡村人户等朕临御已来安民是切务除疾苦俾遂苏舒据知州合门使张凝近 
奏陈八事于人不便积久相承宜降指挥并从改正其一属州营田后槽两务所管课利斛斗钱物人户牛具屯官等宜并割属州县官旧额税 
课其务及职员并废其课额内有红花紫草菜淀麻据时估纳钱其系官桑土牛具什物并赐见佃人为永业其二省司元纳夏秋税匹段每匹 
纳十钱每贯七钱丝绵紬线每一两纳耗半两粮食每石纳耗一斗此外别无配率其三刘铢在任时于苗亩上征车脚钱每顷配柴炭今后并 
止绝其四川司每年配和买秆草及苫营草今后并止绝其五所征食盐钱每贯别纳脚钱今后并止绝其六别征进奏院粮课钱及递铺钱今 
后并止绝要即于州司公用钱内支遣其七州司配啖马药及泛配药又县镇科配石炭红花紫草今后并止绝不得配率又州司于夏苗上配 
纳麦面今后据州合用多少量于近县配纳不得遍据州县其八旧例州县供纳夏秋租税皆毕顷追人吏到州勘会此后止绝税无欠少不得 
追集县吏其属郡淄登莱等州亦宜照青州例施行世宗显德三年宣三司指挥诸道州府今后夏税以六月一日起征秋税以十月一日起征 
为定制

　　△宋

　　宋制岁赋其类有五曰公田之赋凡田之在官赋民耕而收其租曰民田之赋百姓各得专之曰城郭之赋宅税地税之类曰丁口之赋百 
姓岁输身丁钱米曰杂变之赋牛革蚕盐之类随其所出变而输之岁赋之物其类有四谷帛金铁物产谷则粟稻麦黍穄菽杂子帛则罗绫绢 
纱絁紬杂折丝线绵布葛金铁则金银铁镴铜铁钱物产则六畜齿革翎毛茶盐竹本麻草刍菜果药油纸薪炭漆蜡杂物太宗自克平诸国每 
以恤民为先务累朝相承凡无名苛细之敛悉革一遇水旱徭役则蠲除其兼并冒伪未尝考按故赋视前代为薄仁宗天圣时以州县言税之 
苛细无名者蠲损甚众自唐以来计田输赋外增取他物复折为赋谓之杂变亦谓之沿纳名品烦细其类不一官司岁附帐籍并缘侵扰明道 
中帝诏三司以类并合于是悉除诸名品百姓便之庆历中以州县赋役之烦诏诸路上其数俾二府大臣合议蠲减诏曰税籍有伪书逃徙或 
因推割走移或请占公田而不输税县令佐能究见其弊以增赋税量数议赏谏官王素言天下田赋轻重不等请均定欧阳修言秘书丞孙琳 
尝往洛州肥乡县与大理寺丞郭谘以千步方田法括定民田愿诏二人任之于是遣谘往蔡州谘括一县得田二万六千九百三十余顷均其 
赋于民既因谘言州县多逃田未可尽括罢之皇佑中诏广西赋布匹为钱二百又损开封诸县田赋视旧额十之三初湖广闽浙因旧制岁敛 
丁身钱米真宗大中祥符闲诏除丁钱而米输如故天圣中并除婺秀二州丁钱后庞籍请罢漳泉兴化军丁米有司持不可皇佑三年帝命三 
司减郴永州桂阳监丁米以最下数一岁为准岁减十万余石既而漳泉兴化亦第损之嘉靖四年复命转运司裁定郴永桂阳衡道州所输丁 
米及钱绢杂物无业者弛之有业者减半南渡以后赋税烦多右承议郎前知宜兴县鲁冲上书论郡邑之弊以宜兴一县言之漕计合收有丁 
盐坊场课利钱租地钱租丝租纻钱岁入不过一万五千余缗其发纳之数有大军钱上供钱籴本钱造船钱军器物料钱天申节银绢钱岁支 
</div>
    <div class="pagination">
<a href="续通志_page316.html">上一页</a><span>...</span><a href="续通志_page312.html">312</a><a href="续通志_page313.html">313</a><a href="续通志_page314.html">314</a><a href="续通志_page315.html">315</a><a href="续通志_page316.html">316</a><span class="current-page">317</span><a href="续通志_page318.html">318</a><a href="续通志_page319.html">319</a><a href="续通志_page320.html">320</a><a href="续通志_page321.html">321</a><a href="续通志_page322.html">322</a><span>...</span><a href="续通志_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
