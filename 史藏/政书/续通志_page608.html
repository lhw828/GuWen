<!DOCTYPE html>
<html>
<head>
    <meta charset="UTF-8">
    <title>续通志 - 第 608 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 608 页/共 1359 页</h1>
    <div class="content">以万福为濠州刺史万福驰至涡口驻马于岸悉发漕舡相衔进贼兵倚岸熟视不敢动改泗州刺史魏州饥父子相卖万福曰魏州吾乡瑞安 
忍其困令兄子将米百车饟之赎魏人自卖者给资遣之为杜亚所忌召拜右金吾将军及见帝惊曰亚乃言尔昏耄何邪诏图形凌烟阁数赐 
与并敕度支籍口畜给其费阳城等诣延英论延龄事伏合不去帝震怒左右惧不测万福大言曰国有直臣天下无虑矣吾年八十与见盛事 
徧揖城等劳之天下益重其名以工部尚书致仕卒年九十

　　△高固

　　高固不知何许人或言四世祖侃永徽中为北庭安抚使禽车鼻可汗以功为安东都护固生微贱为家所卖转为浑瑊童奴字黄岑性敏 
慧有旅力善骑射能读左氏春秋瑊爱养之从瑊屯朔方德宗在奉天固仍从瑊贼突入东壅门固引锐士长刀杀贼数十人曳车塞阖贼不能 
入封渤海郡王李怀光反使邠宁留后张昕将兵万人先趣河中固在行乃伺闲入帐下斩昕首以徇拜检校右散骑常侍前军兵马使贞元十 
七年邠宁节度使杨朝晟卒诏将并邠宁朔方为一军议以李朝寀为节度刘南金副之以询邠军咸曰如诏数日复劫固为帅固曰然能听吾 
言乃可众唯唯固徇曰毋杀人毋肆掠三军皆顺悦帝亦念固功乃拜邠宁节度使固本宿将且宽厚人皆安之然久在散位数为侪类轻笑及 
受命众多惧固一释不问宪宗时检校尚书右仆射入为右羽林统军卒赠陕州大都督

　　郝玭
　　史敬奉 【野诗良辅】

　　 郝玭

　　郝玭不记其乡里贞元中为临泾镇将尝从数百骑出野还说节度使马璘曰临泾扼洛口其川饶衍利畜牧其西走戎道旷数百里皆流 
沙无水草愿城之为休养便地玭出或谓璘曰玭言信然虽然公所以蒙恩大幸以边防未固也上心日夜念此故厚于公今若用玭言则边已 
安尚何事为璘不听及段佑代节度玭又说佑筑临泾以折虏势佑请于朝卒诏城临泾为行原州以玭为刺史戍之自是虏不敢过临泾迁检 
校左散骑常侍泾原行营节度使封保定郡王赞普常等玭身铸金象令于国曰得生玭者以金玭偿之朝廷畏失名将徙为庆州刺史卒佑本 
郭子仪牙将征伐有功贞元末为泾原节度使虏畏惮之终右神策大将军

　　 史敬奉 【野诗良辅】

　　史敬奉者灵州人事朔方军为牙将元和中吐蕃数犯塞十四年敬奉白节度使杜叔良请兵三千赍一月粮深入虏地分贼势叔良以二 
千兵予之行十余日不闻问皆谓已殁敬奉乃由闲道绕出虏后部落奔骇因大破之驱其余众于瓠芦河获马牛杂畜迨万数赐实封五十户 
敬奉与凤翔将野诗良辅及郝玭皆以名雄边良辅者后为陇州刺史朝廷遣使至吐蕃虏辄言唐家称和好岂妄邪不尔安得任良辅为陇州 
刺史

　　△李光进

　　李光进其先河曲诸部姓阿跌氏贞观中内属以其地为鸡田州世袭刺史隶朔方军光进与弟光颜少依舍利葛旃葛旃妻其女兄也初 
葛旃杀仆固玚归河东辛云京遂与光进俱家太原以沈果称从马燧救临洺战洹水有功厯前后军牙门将兼御史大夫代州刺史元和时检 
校工部尚书为振武节度使赐姓以光宠之 【按旧书本传光进从郭子仪收两京有功肃宗纪至德二载封李光进为范阳郡公考光进卒 
于宪宗元和十年年六十五追溯至至德中仅五六岁岂能即有战功又考光进本河曲部落稽阿跌之族至元和六年始赐姓李氏是六年以 
前不得称李光进也旧书李光弼传云与弟光进在京师并开甲第则至德中封范阳郡公者乃光弼之弟传中以同名致误耳应以新书为正 
】 别诏光颜拜洺州刺史弟兄荣冠当时光进徙灵武卒年六十五赠尚书左仆射有至性居母丧三年不归寝光颜先娶而母委以家事及光 
进娶母已亡弟妇籍赀贮纳管钥于姒光进命反之曰妇逮事姑且尝命主家事不可改因相持泣乃如初光颜字光远从河东军为裨将节度 
使马燧谓曰若有奇相终必光大解所佩剑赠之讨李怀光杨惠琳战有功从高崇文平剑南数搴旗陷军出入若神益知名进兼御史大夫厯 
代洺二州刺史元和九年讨蔡以陈州刺史充忠武军都知兵马使始踰月擢本军节度使诏以其军当一面光颜乃壁溵水明年大破贼时曲 
始裴度宣慰诸军还为宪宗言光颜勇而义必立功俄又与乌重胤破贼小溵河十一年拔凌云栅捷奏入帝大悦厚赉其使进检校尚书左仆 
射时韩宏都统诸军素蹇纵阴挟贼自重且恶光颜忠力思有以挠之乃饰名姝教歌舞费百巨万遣使以遗光颜光颜约旦日纳焉乃大合将 
校置酒引使者以待姝至秀曼都雅一军带视光颜徐曰我去室家久以为公忧诚无以报德然战士皆弃妻子蹈白刃奈何独以女色为乐为 
我谢公天子于光颜恩厚誓不与贼同生指心曰虽死不贰因鸣咽泣下将卒数万皆感激流涕乃厚赂使者还之于是士气益励裴度筑赫连 
城于迎口率轻骑观之贼以奇兵自五沟至大呼薄战城为震坏度危甚光颜力战却之先是光颜策贼必至密遣田布伏精骑沟下扼其归贼 
败弃骑去颠死沟中者千余由是贼悉锐士当光颜而李愬得乘虚入蔡矣董重质弃洄曲军降愬光颜跃马入贼营大呼众万余人投甲请命 
贼平加检校司空入朝召对麟德殿赐与蕃渥命宴其第归刍米二十车帝讨李师道徙义成节度使不三旬再败贼濮阳拔斗门斩数千级吐 
蕃入寇徙邠宁军时虏毁盐州城使光颜复城之穆宗立召还赐开化里第加同中书门下平章事俄徙凤翔帝将伐镇州复还忠武又兼深冀 
行营节度使提军深入而馈运不至有诏以沧景德棣州益之光颜以宰相处置失宜辞兼领亦会赦王廷凑复所治李■〈宀介〉乱汴州诏 
总军出讨朝受命暮即戎翌日拔尉氏与汴人战琵琶沟未阵薄之贼走■〈宀介〉平进兼侍中敬宗初真拜司徒河东节度使宝厯二年卒 
年六十六赠太尉谥曰忠

　　△乌重胤

　　乌重胤字保君河东将承玭子也少为潞牙将兼左司马节度使卢从史奉诏讨王承宗阴与贼通吐突承璀将图之以告重胤乃缚从史 
帐下士持兵合讙重胤叱曰天子有命从者赏违者斩士敛手还部无敢动宪宗嘉其功擢河阳节度使封张掖郡公帝讨淮蔡诏重胤以兵压 
贼境割汝州隶其军与李光颜相掎角大小百余战凡三年贼平再迁检校司空进邠国公徙横海军建言河朔能拒朝命者盖刺史失权镇将 
领军能作威福也使刺史得职大帅虽有禄山思明之奸能据一州为叛哉臣所管三州辄还刺史职各主其兵因请废景州法制修立时以为 
宜长庆末以检校司徒同中书门下平章事为山南西道节度使召至京师改节天平事未几卒年六十七赠太尉谥懿穆重胤待官属有礼当 
时有名士如温造石洪皆在幕府既殁士二十余人刲股以祭子汉宏嗣爵居母丧夺为左领军卫将军固辞帝嘉许之

　　石洪

　　 石洪

　　石洪者字浚川其先姓乌石兰后独以为氏洪有至行举明经为黄州录事参军罢归东都十余年隐居不出公卿数荐皆不答重胤镇河 
阳乃具书币邀辟洪亦谓重胤知已故欣然戒行重胤喜其至礼之后诏书召为昭应尉集贤校理又有李珙者世儒家珙独尚材武有崖岸尝 
至泽潞见李抱真欲署牙将闻其使酒不用都将王虔休曰珙奇士不能用即杀之无为它人得也抱真不纳虔休代节度引为将重胤禽从史 
珙将救之既闻谋出朝廷乃止重胤爱其才讨淮西时表为行营都将终右武卫上将军

　　△王沛

　　王沛许州许昌人少勇决为节度使上官涗所器妻以女署牙门将涗卒它壻田偁胁涗子袭领其军谋杀监军沛知其计密告之支党悉 
禽德宗嘉美诏拜御史中丞李光颜讨吴元济奇沛风槩署行营兵马使使将劲兵别屯数破贼有功蔡平加御史大夫复从光颜定淄青及光 
颜镇邠诏分许兵往戍沛又为都将救盐州败顷屯筑高垣牢键闭寇至耕者保垣以守居六年泾人德之徙节河阳何进滔乱魏博元卿请自 
赍三月粮举军出讨文宗嘉美加检校司空献粟二十万石助天子经费进光禄大夫徙宣武军太和七年以疾归东都授太子太保卒赠司徒

　　△杨延宗

　　子延宗开成中为磁州刺史与河阳兵谋逐帅自立事败诏以元卿尝毁家归忠全其宗杖死延宗于京兆府赐还田产

　　△曹华

　　曹华宋州楚邱人始从宣武军缚乱将李乃送阙下节度使董晋署为牙将宪宗初累拜检校右散骑常侍召至京师赐矛甲缯锦 【旧 
书云德宗特赐旗甲此以为宪宗初未知孰是】 还屯拜宁州刺史未行属吴元济不受命诏河阳怀汝节度使乌重胤讨之重胤请华自副战 
青陵城贼大奔拔凌云栅贼平以功授棣州刺史封陈留郡王擢横海节度副使时朝廷披郓为三镇其明年兖海军乱杀观察使王遂诏华往 
代视事三日合军大飨幕甲士于庑酒中令曰天子以郓人参别而戍有转徙劳欲厚赏之请郓人右州兵左既而出州兵乃阖门大言曰天子 
有命诛杀世蕃以功擢宁州刺史徙陈州李■〈宀介〉之乱以忠武节度副使率师讨■〈宀介〉■〈宀介〉平加检校右散骑常侍进拜 
兖海沂密节度使军政大治以检校工部尚书徙忠武太和元年卒赠尚书右仆射

　　△王逢

　　子逢从父征伐累功署忠武部知兵马使太和中入为诸卫将军从刘沔石雄破回鹘于天德有士二千人未尝战欲冒尝赐逢不与或为 
请之答曰士会死取赏若无功而赏何哉武宗以逢用法严使宰相李德裕让之逢曰战者前蹈白刃不以法人孰用命后亦至忠武节度使云

　　△杨元卿

</div>
    <div class="pagination">
<a href="续通志_page607.html">上一页</a><span>...</span><a href="续通志_page603.html">603</a><a href="续通志_page604.html">604</a><a href="续通志_page605.html">605</a><a href="续通志_page606.html">606</a><a href="续通志_page607.html">607</a><span class="current-page">608</span><a href="续通志_page609.html">609</a><a href="续通志_page610.html">610</a><a href="续通志_page611.html">611</a><a href="续通志_page612.html">612</a><a href="续通志_page613.html">613</a><span>...</span><a href="续通志_page609.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
