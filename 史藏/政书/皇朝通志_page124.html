<!DOCTYPE html>
<html>
<head>
    <meta charset="UTF-8">
    <title>皇朝通志 - 第 124 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通志 - 第 124 页/共 231 页</h1>
    <div class="content">　　铸铜为之通径六寸全周三百六十度分半周通径线两端各施立耳为定表中心施游表表中线两端加立耳立耳中线与游表中线对上施指南针前施坠线表端鋭处指度数以两表相距度分为所测之角圆内下半周矩度纵横各六十分为勾股比例之用平测立测惟所宜
　　小花全圆仪
　　铸铜为之通径二寸施定表游表指南针与矩度全圆仪同以中圆花隙鋭处对游表立耳指度数平测立测惟所宜
　　四游千里镜半圆仪
　　铸铜为之通径一尺三寸五分半周一百八十度外圆线三重内层十二重每度末斜线与圆线相交成十二格通径线两端立耳为定表其半圆心施游表表两端有立耳表端中线以指外重度分立耳方孔中线以指内重度分立耳内施坠线表心施指南针圆盘外两柱承千里镜以两轴左右上下之以游表定表相距度为所测之角座三足能升降平测立测惟所宜
　　双半圆仪
　　铸铜为之平置直尺长一尺内开空槽束以铜如带铤施轮轴使游动两半圆通径皆三寸一加尺端一绾槽内半周一百八十度内画半方矩纵横皆十二分圆心各有立耳又施游表长与直尺等表端各有立耳圆心立耳旋之与直尺对则为定表之用与游表立耳对则为游表之用后施坠线测量法以定表游表之距度为所测之角量算法以所知一边与直尺为比例两半圆进退施之按度分以定所测之二角两游表相交成三角形承以直柱三足能升降平测立测惟所宜
　　双游表半圆仪
　　铸铜为之通径四寸八分半周一百八十度圆心施游表二其长皆为一百五十分其端各有立耳开中线与游表中线对圆心亦有立耳旋之与游表中线参直游表上各带掐表一中心与游表中线对共绾一直表长与二游表共度等一端当掐表中心一端随游表开阖中施指南针后施坠线测量法以两游表相距度分为所测之角量算法两边夹一角者以所知之边角按度分安定成三角形承以直柱三足能升降平测立测惟所宜双千里镜象限仪
　　铸铜为之半径一尺四寸五分象限之周九十度圆线十重以斜线相交成十格平半径千里镜为定表平中心千里镜为游表下为半圆纵横设两轮低昻之测量法以两表相距度分为所测之角承以直柱三足平测立测惟所宜
　　测太阳髙度象限仪
　　铸铜为之半径一尺二分象限之周九十度圆线十重以斜线相交成十格平半径两端各有立耳上立耳中线穿小孔下立耳中线为空圏内交十字半径旁施指南针午正日光从小孔透十字心与表耳参直圆心施坠线于方铜管内以防风由管末玻瓈中视坠线距日光线知太阳距天顶之度以时刻仪验准对太阳测之知太阳随时髙度易坠线为游表两立耳皆如定表法与所测参直以二表距度为所测之角承以直柱三足能升降平测立测惟所宜
　　测髙弧象限仪
　　铸铜为之半径一尺七分象限之周九十度圆线十五层以斜线相交成十五格两半径线末各施立耳为定表中圆柱四面穿直孔旋之使孔中线与立耳中线相对以受日光圆心施铜坠线表穿长孔有比例分以指分数座中施指南针以坠线距定表度为太阳距天顶度承以直柱有轮能升降测礮象限仪
　　铸铜为之用两象限周皆九十度中为初度左右各四十五度圆心皆施坠线当初度以取平座上为横方柱一加柱端一倚柱旁用时置礮上以柱旁坠线所指合礮末所起之度柱中空左右各四十五度中施游表穿小孔对礮末所起之度于孔内视礮之星斗
　　地平方位仪
　　木质螺钿饰径二寸三分中施指南针周列十二辰八方列八卦内周施游盘盘面分十二宫对立直表其长两相等先定子午线转铜环令表与所测之处参直距正午东西若干度为地平偏度以分界知其所属方位
　　圭表
　　旧制观象台下设晷影堂南北平置铜圭于石台长一丈六尺二寸濶二尺七寸周以水渠南端植铜表髙八尺上设横梁用影符以取中景
　　本朝加表二尺上端施铜叶中穿圆孔径二分午正日影自圆孔透圭面成椭形南界为日体上景北界为日体下景中心为中景
　　京师夏至景二尺九寸四分八厘冬至景一丈九尺九寸四分以次赢缩北端设立圭髙三尺五寸冬至景上立圭二尺七寸四厘
　　日影表
　　木质立表髙八寸上施坠线平表长二尺七寸中衔铜尺三角施螺柱以指南针盘九十度对表候影正时自立表下量之视影之长短以定节气时刻
　　壶漏
　　播水壶三形方上曰日天壶即宋之求壶面濶一尺九寸底濶一尺三寸髙一尺七寸水欲常满次曰夜天壶即宋之复壶又次曰平水壶髙濶递减一寸层累而下承以朱座有亭覆之亭座通髙一丈八尺四寸分水壶一形方即宋之废壶髙濶如平水壶在平水壶下少后受水壶一形圆曰万水壶即宋之建壶径一尺四寸髙三尺一寸在座前地平上壶皆有盖播水三壶前近下皆为龙口玉滴以次漏于受水壶平水壶后近上穿孔泄于分水壶以均水平漏受水壶上为铜人抱箭长三尺一寸镌两昼夜时刻上起午正下尽午初壶中安箭舟如铜鼔形水长舟浮则箭上出水盈箭尽则泄之于池壶面俱镌
　　大清乾隆年制平水壶面镌
　　御制铭后欵识乾隆嵗在乙丑孟夏之月
　　御铭
　　自鸣钟
　　铸金为之中承以柱下为方匵面设表盘均十二分上起子午正右旋一日再周以短针指时长针指刻起丑未初钟一鸣尽子午正十二鸣其初正自一鸣至四鸣各四刻匵内藏钢轮三重中为大轮四轴上间小轮三聨之以旋时刻针左为大轮三轴上间小轮二聨之旁大轮一绾击具以击钟知时右亦如之以击钟知刻三重皆施坠线击具皆有铜片为作止之限表盘径二尺一寸五分羃以玻瓈匵木质髤漆绘金花文四隅皆有柱中为周防髤以金纵距四尺七寸横五尺七寸五分通髙一丈六尺六寸
　　时辰表
　　铸金为之形圆盘径一寸五分二厘均分时刻以针指之内施轮齿皆如自鸣钟之法具体而微盛以金合当盘面处空之合径一寸五分二厘通厚八分周饰杂寳金索三行三就间镂花文
　　摄光千里镜
　　筩长一尺三分接铜管二寸六分镜凡四重管端小孔内施显微镜相接处施玻瓈镜皆凸向外筩中施大铜镜凹向外以摄影镜心有小圆孔近筩端施小铜镜凹向内周隙通光注之大镜而纳其影筩外为钢铤螺旋贯入进退之以为视逺之用承以直柱三足髙一尺一寸五分













　　皇朝通志卷五十七
　　钦定四库全书
　　皇朝通志卷五十八
　　器服畧【三】
　　冠服
　　【臣】等谨按礼之大者昭名分辨等威莫备乎冠服自虞廷观象文明渐启夏收殷哻损益不同所以成一代之制度而垂法守也我
　　朝冠服之制夏凉冬燠各因其时而品节灿然观瞻有秩葢
　　列圣相承凖宜増定美矣备矣
　　皇上慎守
　　成宪治协垂裳万国衣冠防归有极洵乎放之四海而大同昭兹来许而弗替者也兹辑器服畧恭载
　　皇帝冠服朝珠佩带下至品官军民无不备具各有等差并附以雨冠雨衣及行营冠服咸着于篇皆据
　　皇朝礼器圗式以类叙次于以彰我
　　国家服物采章之盛如
　　御制序所云以绵
　　国祚承
　　天祐于铄哉
　　世徳作求永永无斁焉尔
　　皇帝朝冠
　　冬用薫貂黒狐惟其时上缀朱纬顶三层贯东珠各一皆承以金龙各四饰东珠如其数上衔大珍珠一夏织玉草或藤丝竹丝为之縁石青片金二层里用红片金或红纱上缀朱纬前缀金佛饰东珠十五后缀舍林饰东珠七顶制同
　　皇帝吉服冠
　　冬用海龙薫貂紫貂惟其时上缀朱纬顶满花金座上衔大珍珠一夏织玊草或藤丝竹丝爲之红纱绸里石青片金縁上缀朱纬顶制同
　　皇帝常服冠
　　冬夏皆红绒结顶余俱如吉服冠
　　皇帝端罩
　　以黒狐及紫貂为之明黄缎里左右垂带各二下广而鋭色与里同
　　皇帝衮服
　　色用石青棉祫纱裘惟其时绣五爪正面金龙四团两肩前后各一其章左日右月前后万夀篆文间以五色云
　　皇帝朝服
　　色用明黄惟祀
　　天用蓝
　　朝日用红
　　夕月用月白纱裘单袷惟其时披领及袖俱石青片金縁冬加海龙縁绣文两肩前后正龙各一要惟行龙五袵正龙一襞积前后团龙各九裳正龙二行龙四披领行龙二袖端正龙各一列十二章日月
　　星辰山龙华虫黼黻在衣宗彞藻大粉米在裳间以五色云下幅八寳平水十一月朔至上元披领及裳俱表以紫貂袖端薫貂绣文两肩前后正龙各一襞积行龙六列十二章俱在衣间以五色云
　　皇帝龙袍
　　色用明黄棉袷纱裘惟其时领袖俱石青片金縁绣文金龙九列十二章间以五色云领前后正龙各一左右及交襟处行龙各一袖端正龙各一下幅八寳立水裾左右开
　　皇帝常服褂
　　色用石青花文随所御棉祫纱裘惟其时
　　皇帝常服袍
　　色及花文随所御裾左右开棉祫纱裘惟其时
　　皇帝朝珠
　　朝珠用东珠一百有八佛头记念背云大小坠杂饰各从其宜大典礼御之惟祀
　　天以青金石为饰祀
　　地珠用蜜珀
　　朝日用瑚
　　夕月用緑松石吉服朝珠珍寳随所御縧皆明黄色皇帝朝带
　　色皆用明黄一用龙文金圆版四饰红寳石或蓝寳石及緑松石每具衔东珠五围珍珠二十左右佩帉浅蓝及白各一下广而鋭中约镂金圆结饰寳如版围珠各三十佩囊文绣燧觽刀削结佩惟宜縧皆明黄色大典礼御之一用龙文金方版四其饰祀
　　天用青金石祀
　　地用黄玉
　　朝日用瑚
　　夕月用白玉每具衔东珠五佩帉及縧惟祀
　　天用纯青余如圆版朝带之制中约圆结如版饰衔东珠各四佩囊纯石青左觽右削并从版色
　　皇帝吉服带
　　色用明黄镂金版四方圆惟便衔以珠玉杂寳各从其宜左右佩帉纯白下直而齐中约金结如版饰余俱如朝带【常服带同】
</div>
    <div class="pagination">
<a href="皇朝通志_page123.html">上一页</a><span>...</span><a href="皇朝通志_page119.html">119</a><a href="皇朝通志_page120.html">120</a><a href="皇朝通志_page121.html">121</a><a href="皇朝通志_page122.html">122</a><a href="皇朝通志_page123.html">123</a><span class="current-page">124</span><a href="皇朝通志_page125.html">125</a><a href="皇朝通志_page126.html">126</a><a href="皇朝通志_page127.html">127</a><a href="皇朝通志_page128.html">128</a><a href="皇朝通志_page129.html">129</a><span>...</span><a href="皇朝通志_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
