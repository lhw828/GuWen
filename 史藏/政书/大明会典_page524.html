<!DOCTYPE html>
<html>
<head>
    <meta charset="UTF-8">
    <title>大明会典 - 第 524 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 524 页/共 713 页</h1>
    <div class="content">○十三年奏准、凡各处清解军士、选拣精壮亲丁。僉点相应长解。批内明开相貌年甲。在京者、起解两京兵部。在外者、径解该卫。若不係同宗子孙、顶替起解、及将长解正身、卖放在家、执批前来、雇人顶名者、正军问调别卫、顶军就收本卫、长解并受雇之人、及里老邻佑、知情不首者、俱发附近、各充军
○凡起解军士、捏买偽印批迴者、除真犯死罪外。解人发附近、军士调边卫、各充军
○又题准、各州县清出军士、先行开申司府、係原逃正身、限一箇月以里补役、户丁限两箇月即行起解。司府倒文註销、责限查考批迴。清军御史、弔取每次清军实有事故底册、并批迴号簿、查对比併。若有限外不行起解、及起解一年之外、不获批迴者、就将各该官员、量军数多寡参问。仍将军士、责限解完、掣取批迴。各司府於年例造报兵部册内、仍开各军起解年月日期、以备稽考
○凡卫所遇各处解到逃军、并补役军丁、该见缺收伍者、出给印信收管。该原批带回者、备由出给印信批单、付与解人、於司府州县、各投一纸备照。若出给收管批单、不及张数、及用印糢糊、因而指索军解、许被害人赴所在上司陈告。司府州县清军官、遇有军解销批、务要查验明白。若止於原批批迴、而无收管批单、及印信糢糊、或墨盖硃者、俱不准销缴
○凡清出、併捉获、及自首復业逃移军丁、自成化元年以前、未曾解卫者、大率人丁二丁、解军一名。如果军多丁少、候有丁起解。若户下丁多隐匿、及将近年逃移、捏作远年者、事发、应解军丁发边远。自首復业者、有司存恤、待次年起解。里邻人等、侵逼在逃、就令抵充军役、待获解卫替放
○又题准、凡应解军下、除真犯死罪外。若犯监守常人窃盗、掏摸抢夺、至徒罪以上者、牢固钉解该卫收伍、转发守哨、年限满日著役。其犯别项徒罪以上、俱止仗一百、解发著役
○又题准、凡在京五军都督府、选差官舍押解充军犯人、受财卖放、犯该枉法绞罪者、官发立功、满日还职、调卫带俸差操。中间又犯姦淫囚犯妇女者、守哨满日、革职為民。舍人发边卫充军。徒罪以下、及无赃者、官发立功、一年满日还职、带俸差操。舍人抵充军役、候拏获替放。若酷害军犯、搜检财物者、纵不脱放、亦照前充军立功事例施行。其该府原选差掌印首领官吏、参究治罪
○又题准、京卫及在外卫所、解到新军、以投文日為始、限十日内、将收管批迴、给付长解。若刁蹬留难者、该吏军吏总小旗提问。卫所掌印、并本管官、不拘曾否得财、参问带俸差操
○又题准、解到新军查编军册户口食粮册与批同者、就收补役。係别卫差解、查勘改正补伍。不许推调不收、以致延脱。起解军丁、不许将见在卫所军户、捏解查理无勾别军、以图算作分数。及将原係边卫、捏作附近、朦朧解补。违者、官吏人等、在京从部、在外从清军御史参问
○正德七年题准、凡有新发充军、长解人等、受财脱放、及违限者。比照违限一年事例、亦发附近卫所充军
○十年题准、凡有司差人解军、务审里甲有丁力者、编作上中下三等、置立印信文簿在官、遇解、酌量远近、分等僉点。若容私那移、从清军御史参问
○十五年题准、凡军卫有司、如遇上司发下同起充发同卫军人二名以上、僉点长解管解各军。俱要摘出招由抄写、各另给批分投押解、不许同批。违者、官吏问罪
○嘉靖元年题准、凡问发充军人犯、及应调边卫逃军、俱限三箇月以里、尽数起解。中间有追赃不完者、止拏本犯的亲男、年十五岁以上者监追。如无亲男、仍留本犯监并。亦限三箇月以里、责令变卖家產、完报起解、责取批迴。不许展转捏故、致误起解。亦不许将同居弟姪、及义男、冒作亲男混监。如违、该吏坐以赃罪。首领官提问。掌印官住俸、本犯会赦不宥
○四年题准、凡军民有犯、例该充军等、属有司者、有司僉解。属军卫者、军卫僉解、不许偏累有司。违者参究
○十六年题准、凡应解军士、责差的当人役、起解各卫所地方。先赴彼处清军巡按衙门掛号、然后投卫。该卫查有号印、方许收役。其各该府州县、亦必查有号印、方许掣批。其清军御史巡歷去处、仍将各卫解到新军、比对字号查照。如或逃数多。量行罚治。若係隶解兵部者、径自赴部投文、转发各卫所。不必掛号、以致烦扰
○十九年题准、司府州县、清解京操补伍军丁、务要拣选精壮亲丁、批内明开年甲相貌、责差相应长解赴部、审实发营补伍。若有在京游食之徒、顶替代当、该卫指挥等官、扶同作弊、纵令正军逃回者、一体缉访、照例参送、治以重罪
○二十四年题准、起解充发军犯、比照清勾起解事例、将各里甲、编作上中下三等、挨次轮流押解
○三十一年题准、凡司府州县、问发军犯、详允、即便严限起解、毋得延捱。仍查近例、係永远者、审註本犯子孙、的实名贯事產、抄招、各省申布政司、直隶申各府、登记文簿。係终身者、户丁事產、另记一簿。军犯送该都司起解
○三十二年题准、解补军人、须从府县起给批文、赴布政司倒换、解发该卫所收管著伍。直待其人老疾、方许告替更代。不许执信私约、十年五年、轮房私自更替。如有私替者、照先年山西等处。抽丁等军、私轮替换事例、从重问断。其官旗若有纵容收替者、比纵容军人歇役律例参究
○三十八年题准、各省并各直隶巡按御史、严行所属、凡係问拟终身永远充军人犯、招案明白者、不候追赃、先行发遣。务要酌量道里远近、拘僉真正妻小、定限押发原定边腹卫所、依期责併批收销照、造册缴部。各卫所纵容冒替潜逃者、许各抚按指名查参
○隆庆五年题准、巡按御史、务申飭各州县、凡遇清解军士、即量地远近、立限比併批迴、详辨真偽。仍将起解过军士、并获收批迴月日、各造一册。各卫所亦将解到军士、并给批月日、各造一册。俱候年终送清军衙门查对。如州县开有批迴、卫所不开解到、年月日不相投、即係诈偽、与违限一年之上者、解人发附近、军人发边远充军
○题准、凡巡按御史、务令所属清军官、今后起解军丁、照条例於各里丁力上户、分立第等、酌量僉点押解。不得独累本里本户。若路出二千里外、孤苦不能起解、给文关支口粮。若先曾起解、又行逃归、照例止连妻小锁解原卫所补伍、收管递缴。不许復僉长解。其解到军人、卫所即给收管批迴、不许刁难。违者、听清军官径自究治
凡僉解军妻。正统元年奏准、凡解军丁逃军、须连妻小同解。违者问罪、无妻小者解本身
○正德六年题准、凡批内开有妻、而无解到者。即於收管内、开妻无解到。销缴批文之日、原籍官司、验有中途事故明文、长解免究。若无、即将长解问罪。仍追妻给批、责令亲属伴送、给军完聚。敢有託以无妻、将长解掯勒者、将掌印僉书等官、参奏提问
○万历二年题准、解到新军、内有雇觅假妻者、审出、将妻变价入官。或配与别卫无妻军人
凡军装盘缠。宣德四年、令每军一名、优免原籍户丁差役。若在营餘丁、亦免一丁差使、令其供给军士盘缠
○成化十三年奏准、起解军、除子孙应继者、令津贴军装。但有职役者、不许勒取
○弘治十年题准、各清军御史、督行所司、将军户、除在逃发册清勾军士、照例挨拏清解外。其不奉册勾之家、以五年為率、著令户下应继人丁、给供送批文、於户内量丁追与盘缠、照数开写批内。仍差管解该卫、当官给与本军收领、取本卫印信结领黏批迴缴。若本军在彼富足、不愿供送者、听其告免。如营中故绝无人、就将应继人丁收补。如原籍未有妻室、听就彼婚娶。有妻在籍者、就於结领内备开妻室氏名年岁、著令原籍亲属、送去完聚、亦取回照。若军家富足、自愿不时供送盘缠者、听从其便
○正德十五年题准、凡在京在边轮操军士、有一家二名以上、班次相同者、许令一名、改拨别班。无碍操军、改拨本班。庶使军装易办、往回互得休息
○隆庆五年议准、凡州县清出应解之军、责令本户、或本里、照依丁粮帮贴军装盘费。其长解工食、一体帮贴。沿途路米、虽千五百里之外、不准关支
○六年议准、凡清军御史、务督有司、清解军人、审定田產、酌為供帮常数、填入由帖、严令户丁以时齎送。或听本军回籍类收、不许有缺凡解军行粮。宣德元年、令凡起解自首并补役军丁、出一千五百里之外者、经过有司、每人日给行粮一升。过期不与。不首逃军、及腹里卫分、不及千五百里者、不在此例
凡军丁口粮。正德八年题准、凡有司起解远军、千里外者、查例另给关文一道、关行所在官司、给与军丁口粮。若至七八千里远者、从宽添给妻小口粮、关内亦就开写明白、以备查照。倘军丁病故、告验明白者、妻小仍给口粮回籍

清理

国家承平以来、军士多逃亡故绝、及脱漏隐蔽。行伍益耗。乃遣御史分行天下、清理军役。各司府州县、仍设清军官、以修废行赏罚。事例甚繁、具载于后。其军民奏诉事情、清军官得听理、亦附载焉
凡清理军伍。宣德四年、令在京各卫军、兵部委官、同给事中御史清理
○正统元年奏准、清军御史、按行所至司府州县、各委官一员、将应勾军丁、分投清解。御史往来巡督。除军政外、一应词讼、发该管衙门问理。每岁八月终、照巡抚官事例、具清解过军数回京。如有窒碍事理、会议奏请
○成化三年题准、两京原差存恤给事中御史部属官、每年终吊查粮册。如有买閒等弊、依律参究。仍将查过军数具奏。其查对粮册、止於两京兵部取数、不必拘各卫所官比较。若见役与粮册不对者、照刷卷事例、行拘各卫首领官吏查问。在外卫所、照例行巡按御史、公同按察司分巡官、并直隶知府、每三年一次清查
○七年题准、差委清军官、先清卫所、后清有司。彼此互查、分豁回报。事完、各造册二本奏缴。一送兵科。一送兵部。清理之后、新有逃亡事故者、各取卫所呈报、依例行该有司作急清解完卷。或五年、或七年一次清理、本部申明举行
○八年、令在京军、每三年一清理。各营军士、仍分豁差遣等项名目、造册备照
○十三年奏准、凡各官舍餘、各清军御史严查清审、存留帮军、分拨差操。若隐瞒不报者、许诸人首告。指挥千百户、有受财包占、私役办纳月粮者、听清军御史参奏拏问
○又奏准、凡清理逃故等项军士、各清军御史、著落都司、定委军政都指挥一员、卫所委军政佐贰指挥千百户各一员、专职其事。务要尽数清出、造册送部。册后附写当该官吏、并清军委官姓名、以备查考
○弘治九年题准、凡有司审出军户、十五年以上、无卫册勾者造册差人转发各该卫所、从实註报。若果挨无、具由解部定夺。不许收发附近、以开弊端。卫所填册、敢有将见在捏作逃故、实有捏作挨无、持挥每三名以上、千户每二名以上、百户每一名、各罚俸一箇月。首领官员、经歷照指挥、知事照千户、吏目照百户、一体罚俸。若容情受嘱、故意改捏、指实参奏、治以枉法赃罪。该吏无分故失、先行提问
○十六年题准、凡挨无名籍军役、曾经一二十次勘明者、行各有司类造通知册一本缴报、类发各卫所查照开豁。若卫籍止是差讹、虽称挨无、务要严督里老人等、照旧清理。若容私捏报、就将里书提问、代补军役
○十七年题准、不奉清勾军役、俱先类卫造册、发去填註、转缴前来。如果註开缺伍、然后拘丁。若有司开写卫分欠真、卫所填註名伍不实、及清军官朦朧将丁差解查理者、该管上司各治以罪
○正德元年题准、今后有司、各将清解过军人、并妻小、及解人姓名、起程日期、类卫造小册一本、入递径送清军御史处交割。出巡、将册内军数、逐一开审、曾否解卫。其卫所曾否存恤、有无卖放剥削。若在逃数多、参究卫所。不曾解到、参究有司
○十年题准、凡军户年久无勾、作见当、全家在营、作丁尽户存户绝者、类卫行勘、取具印信回文、填註手册在官查考。若捏作见当、其实脱伍者、解补。如原籍遗有產业、无人承种、听本营餘丁一二、回籍承种帮继。以后十年一次復查。若有欺隐迟回、听清军御史参究
○又题准、凡充军人户、或一家八九名、或十四五名数多、子孙畏惧、多有巧於脱避者、清军御史、务督清军官、将远年抄札充军人、备查某年曾有宥免事理、应否开豁、径自施行。其不曾宥免、应该勾解者、如军役数多、解补不敷、勘实奏请定夺
○十一年题准、清出遇例、或為事改调军伍、曾经起解、获有批收可据者、免其查理。若係远年失据者、在本省卫分、每卫类造小册一本、备开改调来歷、送本处清军御史、发卫查填。隔别远卫者、比照十五年不奉册勾事例、每卫类造一本、送隔省清军御史、发卫填註。如后调卫分、有人应当者、免其解补。若係曾经到卫逃回者、俱要解丁补伍。若自调卫之后、一向埋没者、务究作弊之人、照例从重问拟。调近卫者、仍解原充远卫。调远卫者、不得復原卫
○十六年题准、凡军调卫五年之上、而原卫又发册清勾、类等数起、给文差人前去改调卫分清军御史处查理。如果缺伍、仍拏本犯发原调卫分。另拘户丁补充原卫名伍
○凡有司造到回答册内、开称丁尽户绝无勾等项、须行令卫所、备填原伍有无遗下餘丁、及发册次数、缴部通类奏准、应开豁者开豁。应住勾者住勾
○嘉靖元年题准、各布政司、并直隶府县、遇有兵部编发军犯、逐一开具充军招由、造册奏缴。本部置立簿籍、分第内外卫所、逐一附记硃语乡贯、并略节招由、一年一次、行查原籍衙门、曾否解获批迴。仍一面行移问发卫分、查取著伍日期、以凭查销。其有遇宥赦应免、及止终本身者、亦照备开合干上司批申释放缘由、申部查考。仍咨南京兵部、将节年编发略节缘由、一体咨报
○十一年题准、清军御史、定例五年一差。但以完销五年内发去军单、毕日、许令回道、不必定以三年為限
○又题准、凡清理军士、照兵部发去军单、逐一清审。内有丁者、即与解送著伍。遇例优免、及该免勾者、即与开豁。年终造册、连单送布政司、及直隶该管府州、差的当人员送部销照。若将有勾军丁、自单到日為始、三年以上不解者、虽止一名、府州县清军官、俱参问。丁尽户绝、并山后人氏、挨无者、照例候经勘五次以上、送清军御史审实类缴、免其再勾。兵部及该司府州县、仍各立住勾册、每卫一本、以备查照。老幼不堪解者、候经勘三次以上、造册送部案候。原单留该州县、候出幼解卫及老疾故绝日缴。逃移根捉者、候三年不获、该州县另册编记、将原单缴部、行该卫所另给单勾。如再三年不获、仍照此例施行。里甲人等、通同作弊、捏作故绝幼小老疾逃移者、事发、应解军丁、照例发边远充军。如原係边远、发烟瘴极边。仍令僉户下一丁补伍。里甲邻佑窝家人等、各照例发附近充军。官吏依律坐罪
○十七年题准、各处清军御史、行所属问刑衙门、凡有问发充军者、仍行充发卫所、并都司知会。各立文簿一扇、将解到军犯、随即对录、行卫所食粮。与额设军士、一体差遣。按季将见在、并逃故数目、申报清军御史查考。有逃者、即行原籍挨拏务获、照例问罪
○三十一年题准、凡布按清军道、直隶府州县、但遇发到军单、不拘有无清军御史、务要严行所属、随即清解。置立循环文簿、按季查比。如宣德至弘治年间事故军士、果係结勘数多、别无隐弊者、方准呈送巡按清军御史覈实、立住勾册缴单。其单许照格眼挨年填註。一年虽审数番、止许开结一次。仍将节年清勘过缘由、如某单於某年月日、作何清驳。里邻人等、作何结勘。开立卷宗、候清军刷卷御史清刷。如无成案可查、及有扶捏情弊、朦朧缴单者、从重问遣。自正德元年以后军士、虽称事故、年代未久、该州县另册编记。原单缴部再清。不许一概除豁
○隆庆四年题准、在京卫所造送勾单到部、弔户部食粮文册、查对无冒粮情弊、方发清勾。户部放粮、亦弔兵部勾军底簿、查係见在者、方准领粮。如清单已发、即投首者、纵係正身、亦违律限、职方司不许收补。若既准投首、在逃者已復营伍、原役不缺、武库司速行住勾。仍置立簿籍、将清勾住勾、及復役顶补解到名数、各照本管、逐一开造、每季终呈堂类查。如遇解到新军、即行收伍。不许原逃军人、妄称在营、故占名粮、掯勒解到户丁。如违、坐赃治罪
○万历元年题准、凡清军御史、直隶责兵备道、各省责清军道置实收实除簿各一扇。遇有解到军丁、或军犯、即将申解来歷、招由略节、及人丁事產、填註实收簿内、随行该卫著伍。遇有申报逃故、或选退释放正军、即将事故年月日期、填註实除簿内、随行该卫扣粮。应勾者、造单发勾。应豁者、造单释豁。卫所不得妄勾、姦军不得抽灭
凡清查寄籍。景泰元年、令官军户下多餘人丁、有例除存留帮贴正军外。其餘俱许於附近有司寄籍、纳粮当差。若一家有三五人十餘人、止用一二人寄籍有司、而将餘人隐蔽在家者、不分年岁久近、除该纳粮草、仍於有司上纳。其人丁、尽数发回军卫
○成化十二年题准、调卫户下餘丁、寄籍有司者、若远调二三千里之外、后调卫所、正餘不缺、听留一丁、於有司种办粮差。其餘悉收原卫所操守。如后调卫所缺人、行原卫餘丁内取解、不许於原籍勾扰。其调卫在千里之内者、餘丁照例回营
○弘治九年题准、洪武以来附籍造报军户、迷失卫分、未经解补帮贴者、就於附近缺军百户下收补。若明有卫分、曾经查解帮贴、见在军役不缺者、行旦明白免解。若係军捏报民户、及冒认他人名伍、影射祖军、计图日后避远就近者、自首免罪、亦发附近充军
○十六年题准、凡官军舍餘、不许於附近有司寄籍。清军官尽数查出。每卫所造册一本、差人送各卫所、造入户口册内、令其常川在营差拨。若寄籍年久、该徵粮草数多、量留一二丁在有司办纳。在营所生儿男、除已纳粟济边、充承差吏典知印外。以后参充、规脱军伍、卫所申呈本处清军巡按处、查提问罪。寄籍人丁、责限解卫、守取收管缴照。若原先寄籍、不係在营所生、止许行文查勘、著令在彼听继帮贴
○嘉靖元年题准、凡一应流移寄籍之人、或致仕閒住官吏人等、新占籍者、但有纵军為民、及隐蔽冒认等弊、该府州县查出、呈送清军御史覆勘是实、严限差人押发原卫著伍
○又题准、凡各军餘丁、及军籍民生、由学校出身、不拘科贡等项、一应寄籍隔省、及本省州县、脱军為民、影射户籍者。除本身已故、量留一二丁、仍照例附籍、看守坟墓。见在者、不拘年月久近、人户多寡、一体查明、解发原卫所著伍当差。如有翫法、不服军卫有司拘审勾解、及军卫有司互相容隐者、清军御史提问参奏
凡清军专管。正统二年议准、凡两司府州县清军官、专一清理军伍、毋干预他事
○弘治四年题准、凡布按二司清军官、照分巡分守事例、依期巡歷。若随出随回者、听各该御史照例住俸参奏
○九年题准、凡逃故军士文册、兵部推举年深主事一员、陞武库清吏司员外郎、拨与本司吏二名、专一清册。若係署职、该实授、不得迁转别司★后员外郎缺、仍选主事☆
○正德七年题准、凡事非紧急军情、擅将清军官员差委、乃所属阿顺营干者、悉听清军御史参奏
○十年题准、军籍吏典、不得拨武库司册科当该。军籍监生、不得拨送清军。南京后湖查册监生人等、并司府州县兵房吏典、造册书手、俱不许用军户之人
○十三年题准、布按清军委官、每季将清过军数、开报清军御史查考。如有推姦避事、轻则朝覲之年会同考察、重则参奏提问。署印进表、经由抚按会委。其餘常事、不许改委
○嘉靖三年题准、守巡官带领清军、年终改道、吏书因之作弊。今后仍令右布政使、并年深副使、照依旧规出巡、专一清军
○凡清册监生、比照清匠事例、俱作实歷。事完、照例转送吏部上选该支俸粮、就於本部关支
○三十年题准、凡各清军官、陞迁改调等项、务要将领过军单、解过军数、逐一查明、方许离任。违者、听清军御史参拏究治
凡清军赏罚。成化十一年题准、凡清军以十分為率、能清三分以上、不枉平民者、御史及两司官、兵部奏请奖擢。府州县官、量加俸级。不及数并枉人者、御史从都察院考察。两司官、兵部参奏。府州县、行吏部黜责
○十四年题准、清军御史、巡按御史、今后查理勘合、以十分為率、一分不完者、委官住俸。二分不完者、经该官员住俸。该吏与委官提问住俸。五品以上、并军职、照例奏请、通行责令完报、方许关支俸粮
○弘治十七年题准、凡清军委官、清出不及三分、布按二司官、住俸三箇月。府州县官、住俸三箇月。不及一分、布按二司官、住俸三箇月。府州县官、并各司府州县承行吏典提问、照例发落。灾伤地方、暂免参罚。清军御史旷职怠事、一体参究
○正德十六年题准、守巡官员带管清军、每年春二月、秋九月中出巡。七月十二月终回司。都司并直隶各府委官、俱照此例。若果各官勤能、听各该清军御史奏保。如出□自由、即係不职、指实参究
○嘉靖三十二年题准、凡清军官员、如遇三六年考满、将任内清过军士、取获批收若干、未获若干、奉到原发勾单若干、未缴若干、完销勘合若干。其内外经歷知事等官、亦将任内收掌军册卷案、造送军单等件。总计若干、通行攒造方册、类送吏部、转咨兵部查考。如有旷废职业、及营谋别差、无益军政者、不准给由
○隆庆五年题准、凡布按二□清军官、各分定属府一半、照依分巡分守事例、按月巡歷。其府州县正官、督同佐贰官、同心清理。如有未及分数者、听清军御史、指名参奏。比照钱粮未完事例、递加罚治。虽经行取陞迁、不许离任。其清理有法者、分别奖荐
○六年、令府州县掌印清军官、完军八分以上者荐。七分以下者奖。六分以下者戒飭。五分以下者参降。营卫官员、无分将领千把总、不善抚卹、致有逃亡者、二分以下者附过。三分以下者降一级。五分以下者降二级。每年终、各兵备道呈报督抚衙门、会同具奏
○万历十二年议准、各抚按责成三司府州县卫所各清军官、专供本职、严行清勾。其任满给由、将造完清勾文册、径送兵部查考。如无部册、移文吏部、不准给由。抚按官、仍每年将各官清勾数目、备开一揭送部。武库司主事一员、专管收查。本部分别。未完多寡、於年终类参
凡军民奏诉。正统二年议准、凡军丁有诉告民籍、及分户在前冒解者、俱暂发该卫收役、行移州县勘实、军改為民。原清里老、依律问罪。若是妄告、就行本卫、如法究治
○凡妄指远年民籍作军户者、诸司不许准理
○凡清出军丁起解、除父母妻子人命重情、许自诉外。其餘悉听户丁告理、违者钉解
○弘治十三年题准、凡军丁奏诉冤枉、除解卫食粮、及三年之上行勘不准、词内不开原清官职者不行外。其餘但係近年清出、不问有无批解、照例暂发该卫收役。如亲属抱诉、即将亲属递回、挨催本军解卫、一体暂收奏词、兵部行移清军御史分豁。原清里书人等、依律科断。若挟讎诬执、就发抵充军役。本军改正。如有不实、就彼依律问罪。原係军丁出名、亦行该卫如法究治

册单　【事產户籍附】

国初令卫所有司、各造军册、遇有逃故等项、按籍勾解。其后编造有式。齎送有限。有户口册、有收军册、有清勾册。近年编造四册、曰军黄、曰兜底、曰类卫、曰类姓。其勾军、另给军单、法例益密矣。
今备载、而事產户籍附焉
凡编造册单。洪武二十一年、令各卫所、将逃故军、编成图册、送本部照名行取。不许差人。各府州县类造军户文册、遇有勾丁、按籍起解
○成化十年题准、凡卫所编造军册、每年限五月以里、差有职役人员送部。违者、照官军马骡文册例罚米。当该官吏、论日住俸问罪。若造册三分不完者、官罚俸一月。该吏提问。如官吏依限发册、而所差人自违误者、止坐本人
○十一年题准、各处清军御史、及兵部委官、督各卫所、将原管旗军、不分见在逃故、备开充军改调来歷、并节次补役姓名、每布政司、每直隶府、攒造一处。各一样二本送部。一本存留备照。一本送御史查对。如称某卫充军、而某卫册月无本军名伍者、解部定夺。或发附近卫所收操。以后遇发到清勾文册、只将前册查对清理
○又令各处清军御史、将兵部发去各卫所造报旗军文册、对查军民二册、以防欺隐。其册、府州县各誊一本备照
○十五年题准、凡各卫所造册清勾逃故等项军士、务令本卫军政指挥、及首领官、先将该勾名贯、照洪武等年间军册查对相同、造成小册、连洪武等年军册、印封齎送清军御史、查对无异、方许造册缴部。在京锦衣等卫、并五府属卫、听本卫掌印指挥查对。在外若係停止清军御史、听巡按御史查对。若卫所造册官吏人等作弊、该勾军士名贯查对不同、先将该卫首领官吏、并该管总旗、及造册军吏、就彼问拟发落。指挥千百户等官、俱住俸责限查理、重復清造。其缴部文册、务开称何年月日、经由清军或巡按、及本卫军政官查对相同缘由、印封缴部、以凭转发清勾。违者、在京从兵部参究。在外行巡按及清军御史提问
○弘治四年题准、今后清出十五年以上、不奉册清勾军户、每卫所造册一本、每名略节开註来歷、印封差人、係在京卫所者、送兵部、係南京者、送南京兵部、係南北直隶、并各都司所属者、送各该清军御史、对名查勘。其在卫者、填註本军来歷、并节补见役姓名。缺伍者、填註逃故年月。俱限十日以里、印封缴部、责付差人领回、行属清解。仍限每三年一次行查、以省烦扰
○九年题准、凡各处巡抚都御史、督同守巡官、行令所属卫所、每季将发到军数、及见在事故、申达合干上司知会。仍不时差官点闸、或行查访。仍行各处抚按清军巡盐衙门、司府州县、各将问发军犯名贯略节招由、编过卫分、起程日期、年终类造具奏缴部。其在外都司、并直隶卫所、照例每年终将收过军数造册申缴。若是过期、兵部奏行巡按御史、将掌印官住俸一箇月、责限造报
○十三年奏准、凡遇问刑衙门解到军犯、务将招由乡贯、并著役日期、写立印信文簿、每年终将收过军数开造小册四本、一本送部。一本送抚按清军官、出巡稽考。刷卷逐一照刷。若本管官员卖放、查例处治。曾经逃回者、遇
恩例不准释放
</div>
    <div class="pagination">
<a href="大明会典_page523.html">上一页</a><span>...</span><a href="大明会典_page519.html">519</a><a href="大明会典_page520.html">520</a><a href="大明会典_page521.html">521</a><a href="大明会典_page522.html">522</a><a href="大明会典_page523.html">523</a><span class="current-page">524</span><a href="大明会典_page525.html">525</a><a href="大明会典_page526.html">526</a><a href="大明会典_page527.html">527</a><a href="大明会典_page528.html">528</a><a href="大明会典_page529.html">529</a><span>...</span><a href="大明会典_page525.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
