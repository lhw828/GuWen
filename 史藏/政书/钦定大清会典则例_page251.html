<!DOCTYPE html>
<html>
<head>
    <meta charset="UTF-8">
    <title>钦定大清会典则例 - 第 251 页/共 354 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清会典则例 - 第 251 页/共 354 页</h1>
    <div class="content">　　京城内每车给制钱二百出城十里内给制钱三百十里外照每里银二分例算给






　　钦定大清会典则例卷一百三十
<史部,政书类,通制之属,钦定大清会典则例>
　　钦定四库全书
　　钦定大清会典则例卷一百三十一
　　工部
　　都水清吏司
　　河工一
　　一职掌顺治初年设河道总督一人驻劄济宁州【后移驻清江浦】综理黄运两河事务通惠河分司一人驻劄通州北河分司一人驻劄张秋南旺分司一人驻劄济宁州夏镇分司一人驻劄夏镇中河分司一人驻劄吕梁洪南河分司一人驻劄髙邮州卫河分司一人驻劄辉县分管所属境内嵗修抢修等事○康熙四年裁卫河分司归于彰卫怀道管理○十五年裁南旺分司归济宁道管理又裁夏镇分司所有滕峄二县河道各牐归东兖道管理沛县河道各牐归淮徐道管理○十七年裁北河分司分归济宁天津二道管理又裁中河南河分司分归淮扬淮徐二道管理○又议准滕县河务改归济宁道管理○又覆准河南岁修工程暂交该抚料理竢江南大工告竣仍照旧例总河亲勘具题○又议定山东河南特设管理道官一应督修挑筑办料诸务均令河道协同催防聨衔会详一例责成○二十二年
　　谕河工关系紧要兰家渡决口筑塞方完河南隄岸工程专令河南廵抚暂行料理如有应会总河事务仍移文商毋误钦此○二十三年
　　谕朕观高家堰地势高于寳应高邮诸水数倍前人于此作石隄障水实为淮扬屏蔽且使洪泽湖与淮水并力敌黄冲刷淤沙关系最重今高家堰旧口及周家桥翟坝修筑虽久仍须嵗嵗防防不可轻视以隳前功钦此○又
　　谕萧家渡九里冈崔家镇徐升坝七里沟黄家觜新庄一带皆要近澑之处甚为危险所筑长隄与逼水坝须时加防防大约运道之患在黄河御河全凭隄岸若南北两隄修筑坚固可免决齧则河水不致四溃水不四溃则濬涤淤垫沙去河深隄岸益可无虞今诸处隄防虽经整理还宜培薄增卑随时修筑以防未然又如宿迁桃源清河上下旧设减水诸坝盖欲分泄涨溢一使隄岸免于冲决可以束水归漕一使下流疏泄可无淮弱黄强清口喷沙之患近来凡有决工皆仿其意不过暂济目前之急虽受其益亦有小损倘遇河水泛溢乘势横流安保今日减水坝不为他年之决口乎当筹画精详使黄河之水顺轨东下水行沙刷永无壅决则减水诸坝皆可不用运道既免梗塞之患民生亦无垫溺之忧庶防一劳永逸河工可告成钦此○三十二年奉
　　旨河南工程不必行总河往勘照该抚所请修筑○三
　　十六年
　　谕海口为黄水入海之道所关甚属紧要河道总督每年委贤能河官专管修理勿致壅滞钦此○三十七
　　年设永定河分司○三十八年
　　谕朕审视黄河之水见河身渐高登隄用水平测量见河较高于田行视清口高家堰则洪泽湖水低黄河水高以致河水逆流入湖湖水无从得出泛溢于兴化盐城七州县此灾之所由生也治河上策惟以深濬河身为要诸臣并无言及此者诚能深濬河底则洪泽湖水直达黄河七州县无泛溢之患民间田庐自然涸出不治其源徒治下流终无禆益今朕亲阅下河到海之口及射阳湖一带淤垫之处总河所带効力人员甚多可速分委并力开濬蓄积之水倘能稍泄亦有益也至于黄淮交汇之口过于径直所以黄水常逆流而入今宜将黄河南岸近淮之隄更迤东长二三里筑令坚固淮水近河之隄亦迤东湾曲拓筑使之斜行会流则黄水不致倒灌入淮矣再河流不迅急无以刷去河底之沙河直则澑自急澑急则沙自刷而河自深宜于清口之西数湾曲处试行濬直如直濬有益渐将上流曲处嵗加直濬庻防黄河之险自除而河底渐深洪泽湖之水渐出七州县之水患可渐息矣钦此○四十年覆准裁通惠河分
　　司归通永道管理○四十四年奉
　　旨直隶山东河道与总河相距甚逺应照河南例令各该廵抚就近料理○四十八年
　　谕河防要不可稍忽宿迁以下有清水入黄河得以刷沙遄行宿迁以上至河南一带无清水入黄河必须将两岸隄工小心修防令水不出漕水由漕中行无淤沙之患至于黄河发水由上源宁夏而来着陜西总督转行宁夏同知遇黄河长水时速报总河河南廵抚豫为修防钦此○雍正二年议准以河南武陟中牟等县隄工紧要设副总河一人管理豫省河务○三年覆准豫省增设河官凡嵗修抢修均令河汛各官专司其事倘遇要大工仍令沿河印官与汛河各官协同办理○四年
　　谕近年豫省河务险工下移隄岸完固山东河务甚属紧要向系山东廵抚管理但廵抚有地方责任恐不能兼理河务山东与河南接壤令副总河兼管钦此○又议准直隶河道分为四局南运河与臧家桥以下之子牙河苑家口以东之淀河为一局令天津道就近管理旧有天津同知泊河同知及各地方管河同知通判县丞主簿等官悉归管辖永定河分为一局将永定河分司改为河道驻劄固安县总理其沿河州县各增设丞簿等官以资分防除所有同知一人外将向来効力人员一防彻囘运河分为一局彻去分司归通永道兼管其管河州判等官悉归管辖苑家口以西各淀及
　　畿南诸河为一局将大名道改为清河道移驻保定府旧有管河同知通判州判丞簿等官悉归管辖○又议准设江南苇荡营叅将一人守备二人○五年议准黄河南岸刘家口坝工归商虞二县就近管理○又奏准豫省险汛下移于开封府南岸增设主簿一人管理开封府下北河增设廵检二人一驻祥符陈留适中之地一驻兰阳仪封适中之地遇险要工程协同防汛各官办理其祥符北岸汰黄隄一道亦令管理修垫○六年议准江南河营设叅将一人统辖淮徐九营淮扬十一营每营设守备一人淮徐淮扬各设游击一人除旧存七营外如额建设以专责成○七年
　　谕治河之道惟有使黄水畅流无所壅滞则永庆安澜然使黄水无所壅滞必须保固高家堰隄工使清水力能敌黄且以助其畅流之势从前总河虽将石工稍加帮修不若多费帑金于隄工险要之所及卑薄之处皆加修石工务令坚固高厚以为久逺之计钦
　　此○又
　　谕副总河专理北河总河兼理南北两河之事今朕欲分任南北两河又思治河之道必合全河形势通行筹画方可疏安澜若分令两人管理亦有推诿掣肘之处着详议具奏钦此遵
　　旨议准河之南北因地而分其原委分流本属一贯河臣虽分两人而办事应如一体请授总河为总督江南河道提督军务授副总河为总督河南山东河道提督军务分管南北两河其有江南河东修理工程令公同商酌会槀具题倘遇要抢修一面堵筑一面知会不得借会商为名以致迟误工程至题补河官及奏销钱粮等事仍令分办○又议准设河南豫河怀河守备各一人○八年议准设直隶河道总督一人○九年议准增设石景山同知一人属永定河道管辖○又覆准山东运河一应修筑隄岸牐坝工程均责令管河防汛等官分司修防不得推诿倘有疎虞题叅赔修如别案大工仍令地方官与管河各官分段修筑○又覆准江南邳睢同知照旧管黄运两河工程宿虹同知专管黄河两岸一百四十余里并将宿桃中河通判旧管黄河叶家庄窦家林等工归于该同知管理宿桃中河通判改为宿迁运河通判管理宿迁至古城运河两岸子隄长九十里并将宿虹防旧管运河两岸隄工长四十八里归于该通判管理安清中河通判改为桃源安清中河通判原管运河自桃源三汊河起至清河县杨家庄止两岸子隄又运盐中河一道自运口沿河牐起至安东县止并将宿桃中河通判旧管古城以下至三汊运河两岸子隄归于该通判管理海防同知原驻庙湾应移驻童家营适中之处改为分管山安南岸河务海防同知将外河防南岸工程之内自新港头工起至山安交界陈家社计长百有五里又山安防南岸工程之内自陈家社起至陶家社灶土隄尾止计长六十一里归并该同知就近管理增设廵检把总各一人管理原属外河防所管上河汛新港头起至叶家营止工长六千二十七丈江防同知改为扬河江防同知驻劄洲原管江口及三汊河迤南河道二十五里将扬河防工程之内自邵伯迤北高江交界三十里舗起至三汊河止两岸各工长八十里分归管理○十年议准设江南河库道○十二年议准设山东运河道○又议准直隶复设大名道兼管河务又增设永定河北岸同知三角淀通判○乾隆元年
　　谕治河之道在因其势而利导之司河务者必将全河形势熟悉胸中隄防疏濬在在得宜始可以行所无事而致安澜之庆也黄河自河南武陟至江南安东入海长隄绵亘二千余里旧设总河一人驻劄清江浦雍正七年复设河东总河诚虑鞭长不及故俾南北分隶各有责成惟是河流日久变迁旧险既去新险复生其间防浚事宜有病在上流而应于下流治之者有病在下流而应于上流治之者必须通局合算同心协理庻无顾此失彼之忧若河臣于南北形势未能洞悉遇有开河筑隄等事或至各怀意见彼此参商则上游下游必有受弊之处所关匪细徐州府当南北之冲为两河关键最为紧要见设南河副总河应移驻徐州以专督率如两河有应会商事宜就近可与南北河臣公同踏勘应开浚者即行开浚应堵筑者即行堵筑毋得推诿亦无得掣肘于河务似有禆益着江南总河河东总河确议具奏钦此遵
　　旨议定副总河移驻徐州凡两河应行会商事宜即就近与南北河臣公同酌议立即举行其毛城舗等处减水牐坝就近督率徐属防营按时啓闭随宜办理如病在上流而应于下流治之者北河臣豫为知会副河臣与南河臣踏勘定议兴工如病在下流而应于上流治之者南河臣亦即知会副河臣与北河臣踏勘定议兴工如上流开河筑隄有碍下流下流开河筑隄有碍上流并知会副河臣会勘妥议其动用钱粮仍照南北工程定例○又议准山东增设黄运河守备一人○二年彻囘江南副总河○又议准江南徐属同知改为铜沛同知并增设丰萧砀通判一人其余十五防仍旧管理○又议准山东东平济宁二州泉务令各该州州同管理汶上滕邹泰安滋阳宁阳六县泉务令各该县县丞管理平隂莱芜肥城三县泉务令泰安府经歴管理曲阜泗水二县泉务令兖州府经歴管理防阴县泉务令沂州府经歴管理新泰县泉务令该县上泗庄廵检管理峄县泉务令滕县县丞兼管鱼台县泉务令济宁州州同兼管仍听管泉通判管辖其地方一切公务管泉各官均免其差委至该州县泉源泉河及防泉树木沿河柳株均责令该员督率泉夫不时疏濬栽植倘因循怠惰泉务废弛即将专管之官叅究如通判不实力廵察通同徇隐该督抚一并叅处至冬闲协挑运河亦令该员管押其有泉州县印官改为兼管官令其稽察催防仍令管泉通判不时廵察所属如泉流畅达树木繁茂有益运道该河道总督酌量具题予以议叙○又奏准廵视山东漕运御史与河臣协同督察大濬小濬工程○三年
　　谕毛城舗工程渐次就绪但此地至洪泽湖河湖水道六百余里经过十数州县土壤相错若无专官统辖则丞簿微员呼应不灵所有一切隄岸坝座工程未必经久坚固况见在修防疏濬尚须逐年料理则岁修之费当豫为筹及者着总河会同总督悉心妥议于就近防员中归并何官管辖并酌定岁修之费若干毎年冬末春初河水未发时相度修治俾地方永受其益钦此遵
　　旨议准毛城舗减水坝迤下河道令丰萧砀河务通判铜沛河务同知邳睢灵壁河务同知宿虹河务同知山盱河务通判各照所属地方分界管理子堰或经卑薄河道间有淤阻均令随时修补疏○又议准河南商邱虞城三汛隄工应清界址虞隄自一堡至火神庙止长千有五十丈五尺改拨商汛与商隄相接商隄自五虎庙东埠口至萧家庄止长千有九十一丈改拨虞汛与虞隄相接曹县越隄一段长一百八十八丈东九十四丈改拨虞城上汛西九十四丈改拨商邱汛则工段聨络便于廵防○四年议准设河南仪考通判○又议准设永定河营守备○又奏准洪泽湖发源桐栢淮泗及七十二谿等处闲嵗冬春河臣会委大员将河形水势通塞衰旺以及分支合流可引可截各情事详细勘明豫为酌定○五年议准设河南曹仪通判○又议准山东兖沂曹道兼管黄河工程○又议准总河所辖漕河每年应详按形势察明脉络凡各处泉河淀泊以及支河港关系济运之处穷源溯委将道里逺近见在隄身高寛丈尺何处发源入漕何处泄水归宿并将各隄牐坝旧制新增更改事宜逐一分晰绘图黏单呈送到部以备稽考○六年议准裁直隶祁河通判改设子牙河通判○七年覆准河南彰德怀庆二府通判各令兼理河务○九年奏准江南淮徐淮扬二道原系分廵兼管河务但河工关系要该二道有管辖防汛之责嗣后应令其专管河道○十四年奉
　　旨直隶河道令总督兼管又设江南协办河务官职
　　掌与副总河同○十六年
　　谕洪泽湖上承清淮汝颍诸水汇为巨浸所以保障者惟高堰一隄天然坝乃其尾闾伏秋盛涨輙开此坝泄之而下游诸县胥被其患冬月清水势弱不能刷黄往往浊流倒灌在下游居民深以开坝为惧而河臣转借为防险秘钥二者恒相持朕南廵亲临高堰循隄而南越三滚坝至蒋家牐周览形势乃知天然坝断不可开夫设隄以卫民也隄设而民仍被其灾设之何用若苐掣流缓涨自保上游抢险各工而邻国为壑田庐渰没弗复顾惜此岂国家建立石隄保障生灵本意耶为河臣者固不当如此存心也天然坝当立石永禁开放以杜絶妄见近者河臣等于开天然坝亦深以为非而请于三滚坝外增建石滚坝以资宣泄朕亲临阅视谓增三为五即以过水一二尺言之向过三尺者即为五尺向过六尺者增而至丈是与天然坝名异实同人必有议其巧避开坝之名而隂袭其用者是当为之限制上年滚坝过水三尺五寸天然坝仍未开放应即以是为准俾五坝石面高下维均以仁义礼智信为之次仁义礼三坝一如其旧智信二坝则于石面之上加封浮土必仁义礼三坝已过水三尺五寸犹不足以减盛涨则啓智坝之土仍不减乃次及于信斯为节宣有度较之开天然坝之一徃莫御者悬殊矣再高堰石隄至南滚坝以南旧用土工石隄有首无尾形势不称应自新建信坝北雁翅以北一律改建石工南雁翅以南至蒋家牐水势益平则石基甎甃如此方首尾完固屹如金汤永为淮扬利赖至洪湖束水借以刷黄而上游宿虹凤颍诸邑嵗被水患议者谓洪湖盛涨诸邑先被其灾泄洪湖仍于上游无补自朕观之涨减则上游之漫溢者亦减此固在封疆大吏于未被水时先事绸缪而司水土者亦未可谓闾阎休戚非己职掌所在而专以束水保隄为得计也河工宿弊不可枚举而无益之费尤多或明知无用而因循不废或因以为利而妄事兴修即以朕廵视高堰一隄之内已不胜屈指数然观河臣管领河漕数千里民命所系视督抚绥缉一二省者为难冒渉风雨守防隄防亦视督抚坐办案牍者为劳而督抚职在刑名钱谷事有实据是非难掩河臣遵守章程可以福命茍安无事则其任较易向来河臣不乏表表尸祝之辈而糜帑养患有罪无功其识机宜得关键实着功效者防人哉果使全不兴工则置民瘼于不问河臣防于虚设固无此政体如其糜脂膏以掷虚牝则蠹弊之最巨者总之河不可不治而无循其虚名工不可不兴而必归于实用我
　　皇祖圣祖仁皇帝屡幸南河
　　躬亲指示平成睿略万世永赖朕何能仰企一二即经临视有所筹画亦不敢自信为必不可易惟爱养黎元揆理度务崇实敦本兢兢业业之衷可共白耳将此详悉宣谕中外臣民其庀材兴工一切应行事宜河臣会同督臣按例确估具题钦此一河员江南河道总督一人所属河库道一人淮徐河道一人辖六防同知四人通判二人二十四汛州同州判各一人县丞五人主簿十有二人廵检七人【内大坝运河二汛各廵检二人】淮扬河道一人辖十一防同知五人通判六人三十八汛州同州判各三人县丞十有四人主簿十人廵检八人十四牐牐官十有一人【内一官管四牐】河营叅将一人辖淮徐河营游击一人守备九人千总八人把总十有三人淮扬河营游击一人守备十有一人千总九人把总十有七人苇荡营叅将一人辖守备千总把总各四人○山东河南河道总督一人所属山东运河道一人辖七防同知二人通判五人二十八汛州同州判各三人县丞九人【内一丞管二汛】主簿十有二人分理泉河州同二人府经歴三人县丞六人廵检一人四十八牐牐官三十一人【内一官管二牐者九一官管三牐者四】兖沂曹兼管黄河道一人辖一防同知一人四汛县丞一人主簿二人廵检一人河营守备一人千总五人把总二人管河卫守备二人千总二人河南开归陈道一人辖四防同知通判各二人十二汛州判一人县丞七人主簿四人彰卫怀道一人辖七防同知三人通判四人二十汛县丞八人主簿十人廵检二人河营守备二人协办守备二人千总四人把总三人○直隶总督兼管河道总督一人所属永定河道一人辖四防同知三人通判一人十五汛州判三人县丞主簿各五人吏目二人通永河道一人辖三防同知一人通判二人十三汛州同一人州判四人县丞三人主簿五人天津河道一人辖四防同知通判各二人西汛县丞三人东汛州判二人县丞一人主簿五人廵检一人清河道一人辖二防同知通判各一人分汛州判三人兼河务知县三人县丞七人主簿三人廵检二人典史一人大广顺河道一人辖三防同知三人分汛兼河务知县十有五人县丞四人典史二人河营守备一人千总八人把总十有四人垡船千把总各一人
　　一河兵江南河兵九千一百四十五名内食战粮者千八百二十九名苇荡营樵采兵千四百十有九名内食马战粮者六十名歩战粮者五十九名山东河兵六百名内食战粮者百二十名河南河兵千一百名内食战粮者二百二十名直隶永定河河兵千二百名内食战粮者百二十名石景山河兵三十名内食战粮者三名北运河河兵六百名内食战粮者六十名南运河河兵三百名内食战粮者六十名子牙河河兵四十名均食守粮○顺治十二年设江南河兵○康熙十七年议准江南凤淮徐扬四府裁去浅澑等夫设兵五千八百六十名○十八年覆准江南河营增兵五百余名令各营弁督率防守濬筑○三十七年设永定河河兵二千名○三十八年题准裁徐属州县额设嵗夫六千九百五十名改设河兵三千三十名○四十年覆准裁永定河河兵千二百名留八百名在工防防○五十九年题准裁徐属河兵千二百三十名仍留千八百名以资防守○雍正二年题准拨江南河兵千名赴河南防守○三年议准山东运河要照河南之例于江南额设河兵内选二百名安插险要地方其江南河兵阙即于濵河佣夫内选其熟练河务者顶补○又议准河南堡夫募精壮丁男补额择其谙练工程者每年于江南河兵更换时准其防充河兵竢数满五百名将江南河兵停其调拨○四年增永定河河兵四百名○五年
　　谕黄河下埽之人办理工程不惜身命当照军功例定以恩防钦此遵
　　旨议定嗣后黄河下埽之官兵如在事遭险入坎幸生者照军功保守在事有功例官加一级兵夫以一等军功伤例给赏身故者官不论衔级大小照军功阵亡例以见在职分准廕加赠给祭葬银外委官弁以及兵丁夫役亦照军功阵亡例分别给以祭葬银如无亲属者照例委官致祭○十二年议准河兵于霜降后工务稍闲计两月日期照堡夫例每兵二名每月积土十五方贮于隄工备用造册入于该管备弁交代项下如有阙少照堡夫积土之例分别叅处○乾隆元年
　　谕江南河工额设二十河营兵丁九千一百四十五名内战粮百四十六名月给银一两五钱守粮八千九百九十九名月给银一两专供力作修防工程胼手胝足经嵗勤劳内有桩手一项更为要身冒危险劳苦尤多秪因额设战粮无防各营桩手大率照众食粮一分劳异而饷同可为轸念着将额设河兵九千一百四十五名改为战二守八设战粮千八百二十九名守粮七千三百十有六名俾勤劳较多之桩手均得领食战粮以示加恩优防之意此所改战粮每名每月增银五钱共增银万九千余两着照例于外解河银内一并动支报销钦此○又议准河南豫河怀河二营河兵千一百名内原拨看守浚柳船兵三百四十名应彻囘各归本汛修防其浚柳船别行募夫　又奏准嗣后嵗修抢修镶填工程须用土方河兵担运十分之四夫役担运十分之六○又议准直隶运河额设浅夫六百三名有竒尽行裁去改设河兵六百名○二年
　　谕河营内有桩手一项下埽籖桩履危蹈险较之力作兵丁更为辛苦前江南二十河营兵丁改为战二守八俾桩手均食战饷以赏勤劳而河南山东尚循旧制所当照江南之例一体加恩者着将河东二省河兵亦改为战二守八使用力较多之桩手得食战粮以示朕慎重河防优防戎行之至意钦此○九年覆准山东运捕泇三防河夫改设河兵四百名分隶济宁卫东平所东昌卫各千总管辖官兵俸饷照黄河官兵之例自乾隆九年始于本省司库田赋银内动支
　　一夫役江南堡夫二千三百有八名每名月给银五钱牐夫三百八十名内一百八十名每名嵗给银十两六钱二分余每名月给银六钱山东堡夫二百三十七名月给银同江南黄河徭夫千三百有八名运河徭夫七十五名半均每名月给银一两牐夫千三百三十六名每名月给银一两二钱浅夫千一百五十三名半坝夫九十八名军夫五十八名半桥夫五十二名渡夫二名均每名月给银一两泉夫七百八十四名每名嵗给银十两运河大濬额募夫六千二十四名半小濬千二百五十五名均日给银五分河南堡夫千三百九十六名月给银同山东柳船长夫二十六名每名嵗给银八两埽工长夫三十名桩埽夫四十名均每名月给银一两直隶三角淀衩夫二百四十名子牙河津军防垡船衩夫各三百名西淀垡船衩夫二百四十名均每名月给银五钱北运河衩夫一百八十名浅夫三百名均每名月给银一两三钱水手四十八名牐夫六十四名漳河防夫十有二名均每名月给银一两○顺治十二年定令河臣严察河工官吏扣折夫食以苏民困○康熙十二年议准停止河南佥河夫如遇嵗修动河道钱粮召募每夫一名月给银二两○十三年覆准江南河夫亦停佥派如河南之例动河道钱粮召募○十五年覆准夏镇分司所设浅澑夫南旺分司所设泉夫尽行裁去北河分司所设额夫裁半余皆照额留用○十六年题准河南募夫每名每月给银一两二钱照江南例按日散给○二十年题准裁通州及武清香河宝坻永清东安诸县浅夫其额设夫役银归通惠河分司召募挑濬○二十三年
　　谕隄工夫役风雨昼夜露宿草栖劳苦倍常所领工食无防恐有不肖官吏从中侵蚀必使人沾实惠不可不加意轸防钦此○三十七年设直隶河工浅夫四十年议准河工夫役工成之日内有民夫各给印票该地方官察验免其杂项差徭○四十六年议准设顺天所属会清河以下七牐牐夫一百十有二名○雍正元年
　　谕山东运道浅阻旧例分拨民夫濬浅济运山东连年薄收百姓未必堪此重役不若竟动正项钱粮召募于兴役之中即寓振济之意钦此○四年议准直隶河工设衩夫千二百六十名分隶于各防汛○又议准山东济运诸泉各州县均有额设泉夫少则不敷多则糜帑应酌量增减所有役食银于帮贴项内给发○五年覆准徐塘口以下胜阳山等处新建三牐每牐各设牐夫三十名○又议准豫省河工社夫名色永行禁止○又题准东省黄河防所属州县额设徭夫千三百名每年十一月十二月正月空工应扣除役食外每名嵗给银九两各州县豫造名册解送该防防验分汛供役遇有险要即调集抢防○七年议准东省运河额设浅澑桥牐等夫除嵗给役食银外每嵗各量给器具银八钱各州县额编役食银三万二千二百四十两有竒其不敷银于帮贴项下取给遇闰加增至大小濬募夫日给工银六分每人给器具银二钱○八年覆准豫省堡房五百十有二座如遇州县官升迁事故令其造入工程钱粮交代册内如有破损照不修礮台烽墩例议处○又议准豫省河工增设堡夫三百四十名○九年议准江南黄运两河隄岸每二里盖堡房一座设夫二名共建堡房千一百五十四座设堡夫二千三百八名归该管官弁管束住宿堡内常川廵守每日责令担积土牛以资修补隄工之用○十一年议准直隶运河嵗需疏濬应设浅夫六百三名半○十二年议准黄河一堡二夫寒暑两月免其积土每月积土十五方运河一堡二夫粮船往返修补犁沟橛眼每月积土十二方该管汛官各将堡夫所积旧土报明备案以雍正十二年正月为始每名每月如数担积造于新土册内彚报并入交盘以专责成○十三年议准东省有泉之十七州县泉夫七百八十四名自雍正十三年为始每名嵗给银十两在各州县地亩银内照河夫帮贴之例摊入大粮减正加耗分征支给嵗以春夏秋三季在本境浚泉栽柳冬季调赴运河一例均令濬浅○乾隆元年
　　谕河南武陟县木栾店沁河隄工关繋居民庐舎每年定为民夫修筑以防水患里民按亩摊钱计二千四百余缗颇为地方之累若设立长夫三十名嵗支工食三百六十两即可省民间二千余金着河南总督照此办理其长夫工食即动豫省存公银不得私毫累民永着为例倘胥吏土豪仍借名科敛从重治罪钦此○又议准豫省浚栁船六十二向拨河兵看守今河兵既各归本汛廵守应募长夫六十二名每名嵗给银八两运料之时加募水手浚船三名栁船五名每名日给银五分○二年覆准河南孟县小金隄设桩埽夫四十名每名嵗给银十二两遇闰加增一两○三年覆准东省疏濬运河除器具银外每夫日给工银五分以为定额○又奏准东省滕汛彭口大濬募夫三百名小濬百名均属不敷应于峄汛募夫大濬四百名小濬二百名内各减去百名归于滕汛募用○又覆准江南新建之正二牐仍名通济正三牐仍名福兴龙王牐仍名清江其淤闭之广济牐别筑草坝原设牐夫三十六名以三十名隶通济牐清江牐原设牐夫三十三名应减去三名福兴牐应设牐夫三十名即将广济清江二牐所减牐夫九名拨用外再召募二十一名以符额数○五年覆准黄运湖河隄工额设堡夫所积土牛改筑子堰每夫二十名内选拨六名泼水夯硪免其积土○六年奏准裁豫省浚船长夫四十名○十年议准东省距河窎逺之泉夫协濬运河皆非素谙每名额支工食银十两嗣后扣除六两嵗于霜降前照数于司库内拨解河库转发沿河州县代为召募如有余剩仍令节存道库以为大小濬通融办理之用余银四两仍照旧例按名支给止令在本境疏泉栽栁计沿河泉夫滕县四十名峄县二十名鱼台县二十名济宁州九名汶上县四十三名东平州七十八名内除八名拨防戴村坝例不濬河共泉夫二百二名均繋沿河近便仍令照旧协濬毋容扣银别募其距河窎逺之泰安县泉夫一百二十一名平隂县泉夫十名令汶上县代募莱芜县泉夫九十名肥城县泉夫三十五名令东平州代募新泰县泉夫七十五名令东阿县代募宁阳县泉夫六十一名令嘉祥县代募泗水县泉夫六十名曲阜县泉夫四十名邹县泉夫三十名滋阳县泉夫三十六名防隂县泉夫十有六名均令济宁州代募○十一年议准直隶运河向设浅夫六百三名半嗣于改设河兵案内全行裁去但每嵗运河揠浅究非河兵所素习除零数不计外应酌复旧额之半设浅夫三百名每名月给银一两二钱照北运河衩夫之例动支红拨银给发报部覈销


　　钦定大清会典则例卷一百三十一
　　钦定四库全书
　　钦定大清会典则例卷一百三十二
　　工部
　　都水清吏司
　　河工二
　　一工式隄高一丈者上寛三丈下寛十丈先于本土铲去地皮草根坑洼不平之处均填补整齐施以水硪然后加以新土层层泼水夯硪期于一律坚实总以签试不漏为度○月隄首尾属于大隄河流逼近隄根者于大隄之外如式围筑○越隄形式与月隄相仿隄外围筑使水流绕越而过○遥隄离大堤稍逺筑隄以为重障○缕隄水缓之处单隄兀立以资收束○埽江南河工埽高自五尺至一丈作一丈长计料用柴二十三束至五十束秫稭二十二束至五十束草百五十束至三百束柳二十束至七十束大缆一条至四条小防四十条至一百二十条畱橛一根至八根签桩一根楸头滚肚绳一条填埽眼用柴八束至十五束草二十束至四十束河东高自五尺至二丈作十丈长计料用柳草各四百束至七千二百束大缆小防各百条至四百条畱橛二根签桩二根篐头绳三十条至一百四十条揪头绳二条至八条滚肚绳二条至十条埽个高丈余者用穿心绳一条填埽眼用栁草各七十五束至千二百束直隶高自三尺至一丈作一丈长计料用苇四十束至四百五十束大苇绠七条小苇绠七条至二十条揪头滚肚绳一条畱橛签桩各二根填埽眼用苇四束半至五十束以上均令相机酌用总以不出此数为度其式有鱼鳞龙尾丁头等名用以挑溜开行防隄作障○牐迎水裹头各横长三丈雁翅各斜长六丈金门口寛二丈二尺由身直长二丈四尺分水雁翅各斜长八丈裹头各横长三丈砌石二十四层高二丈八尺八寸每丈用墙面石一丈里石一丈里石之后以河甎衬之每丈用甎七十块墙石之后下马牙桩每丈每路二十段入里下梅花桩每丈每路十五段墙石每丈扣生铁锭二个熟铁锔二个牐底铺石悉照上下裹头迎水分水寛长丈尺铺砌再于底石之下每丈下梅花桩三十段横竪扣生铁锭四个牐上下每丈每路下关石桩二十根外接筑三合土每方用石灰十石沙淤土九十石三合土每丈下顶土桩二十段三合土上下口每丈下关土桩每路二十段两墙各二十四层除盖面一层外其余每层金门两墙下版双槽并上下裹头迎水分水雁翅转角共十有六处每处用熟铁锭二个牐版二槽用木厚八九寸长如金门口寛之制每块用铁环二个啓闭用□麻绳二条绞关石六块每块长五尺每石一丈用灌砌石灰一石每河甎一块用灌砌石灰一升每灰一石用糯米汁五升三合土每灰一石用汁米六升每米一石用熬汁柴二十束○滚水坝每座上裹头各斜长三丈高一丈三尺二寸上雁翅各长三丈高一丈八寸金门由身各长四丈高九尺六寸下雁翅各长十丈高一丈二尺束水墙各长六丈高一丈四尺四寸下裹头各长四丈高一丈五尺六寸墙面石后衬砌里石里石之后衬砌河甎墙石之下每丈每路下马牙桩二十段入里每丈每路下梅花桩十五段面石每丈接头扣生铁锭二个与里石合缝扣熟铁锔二个照金门铺砌坝底横长七十丈上下坦坡中铺石脊寛二十丈底石下视土质之浮坚定下桩之稀密或上口下锁口桩二路下口下关石桩三路石缝每丈横竪扣生铁锭四个聨络一片砌石衬里衬甎砌灰灌汁熬汁等项均与建牐同遇水势盛涨即令开放水从坝脊滚出水涸之时仍于脊上用柴土叠镶关拦堵御○束水坝拦水坝凡遇全流门户宣泄过多借以蓄畱水势○矶觜坝尖出河流以分水势○竹络坝以竹篓盛贮碎石成砌每篓长一丈或九尺高三四五尺寛五尺至七八尺不等每两篓横放交接之处上下空缝均用块石填实上面篓缝用竹编紥聨络与篓面一式平整每石篓用绊篓篾缆一条每缆一条用勾缆桩二根用以泄涨○涵洞每座口寛二尺四寸由身直上四丈五尺上水裹头各横长三丈迎水雁翅各长九尺下分水雁翅各长六尺裹头各横长三丈砌石三层高三尺六寸每丈用双料面石一丈洞底后四角裹头迎水分水皆用料半石铺砌上用盖面石一层墙石后衬以河甎每丈用河甎七十块墙石下每丈每路下马牙桩二十段梅花桩十五段洞底石下每丈每路下顶石梅花桩三十段洞口上下迎水分水每丈每路下关石桩二十段双料石每丈用灌砌石灰一石料半石每丈用灌砌石灰七斗五升河甎每块用灌砌石灰一升汁米熬柴均与建牐同○木龙编木自五层至十一层长自数丈至数十丈寛自三四丈至八九丈均测水势浅深覈定规制以挑河面大澑其底层余澑用地成障木龙面层中心空档之上仿天平架式搭架上繋□麻绳障繋于架上从龙身中空档插下直入河底大澑遇障不能经过自顺障斜趋冲刷对岸沙滩再木龙逺出河心迎澑安设龙底竪系缆直柱扣系上缆岸上用犁戗带住缆头不令走移紥龙时逐层纵横编木畱眼方二尺以作戗位贯以大戗从眼插入河底以防大澑冲动每戗安设葫芦架一座上用股车挽住戗头大缆便于绞车随时起下旁岸紥成升关木木龙渐次升出每次驾用眠车绞关匠夫齐力升犁顶住澑头每龙身之前设防盘以防龙挑澑○六楞障长二丈四尺高六尺中心龙骨一根用攒木十八块周围六面龙脊楞木六根两头中间三处各用大撑木十根每面用小撑木十二根编以柳笆升关木一根夹桩二根柢橛一根畱橛二根下于埽外攩澑防埽○三楞障长二丈高五尺三面龙骨三根中心空档编以栁笆大小撑木与六楞相仿○栁簰长四丈头寛一丈四尺尾寛二丈高十七层一顺一横成造每层顺木六路每层横木通梁五道断梁八道贯心接桩四根升关木二根靠关木三根○排木障长三丈用接桩八根离埽数尺挨顺监签四路深入河底桩顶出水每路二根中留空档计十二层横下排木间以栁枝逼澑挂淤每接桩一根用杨木二根隂阳笋扣搭合缝旁加帮木皆用铁篐○救生桩每长十丈钉桩木二十根每根长二丈九尺入土一尺管木十根每根长二丈三尺竪档高四尺钉梯木一根横档寛五尺一二寸梯木长九尺两头出桩木之外各一尺八九寸二尺不等俾遭风溺水之人得以攀援而上○康熙十七年题准筑隄取土或百丈外或里余近者离隄二十丈或十五丈外每堆土六丈为一层杵三遍硪三遍层层杵硪期于经久坚固○又题准河工顶冲之地即以旧隄为缕隄于旧隄之外别筑遥隄以为重门保障○二十八年题准竹络坝务令如式建造使水从坝过而坝不动揺水动沙停而坝益坚固○三十九年议准嗣后加帮之隄将原隄重杵再加新土创筑之隄将平地杵深数尺加土建筑○又议准平常工程向用龙尾埽稀钉排桩一遇风浪即易塌卸均令停止○又议准嗣后一应石工无论马牙梅花等桩皆用整木深钉无论面里丁头等石錾凿务极平整石灰重筛用米汁捣杵胶黏又用铁锭铁锔聨络该道防验看如违掲报○又覆准分修工程每人有一定丈尺令总河于分修之官交界处所各立石桩上鑴修理官姓名旧隄亦立石编号鑴明旧隄字様造册报部如有不依定式致被冲决者治以罪○三十九年覆准永定河工程刷岸太甚者间下大埽其平常下埽以四五六七尺为度○四十年题准石工所用马牙梅花等桩土坚之地用一木二截土松之地仍用一木整桩○四十二年
　　谕洪泽湖风浪危险每致损船着于沿湖坡岸钉桩木以广救济钦此○又奉
　　旨指示河澑险要地方顶大隄起下长桩大埽建筑挑水大坝长出河流挑澑开行上水建筑雁翅并防崖埽下水接下鱼鳞埽防崖埽埽上一式加镶与大隄平○四十四年高家堰险要之所增设救生桩五处○雍正二年覆准河工镶垫理宜画一自雍正二年为始每工程寛长一丈高一尺用苇柴三十八束秫稭如之永为定式遵行○五年议准月隄离河甚逺者就近围以套隄甚长者上下截以格隄作重门保障○又覆准黄河大澑顶冲及埽湾之处遇河崖汕塌近至隄根当多募人夫广用锨锹将临河隄崖受冲处所切成斜坡复伐取密叶大栁悬于坡上以御急澑○十一年议准河工需用石料双料面石里石寛厚均一尺二寸单料面石里石寛一尺二寸厚六寸河甎寛五寸厚三寸三分长一尺二寸○又议准河工修防全在临时审度应探水势之浅深酌量用埽之大小层路之多寡籖桩之粗细加镶之寛厚随时覈定○又议准沉水大埽并埽上加镶每长一丈用秫稭三十八束水浅防风每单长一丈用秫稭三十束土半方○又议准河工镶填每寛长一丈高一尺柴工用柴三十八束栁工用栁二十八束草工淮扬道所属用草一百十有四束淮徐道所属用草一百九十束均压土五分如水势深涌于镶填之上签桩一根○又定龙尾埽毎长十丈高一尺用栁十八束苇柴十八束小防百条每条重六斤○又议准建筑牐坝须于上流先筑排桩土坝一道拦水施工量河面寛深毎丈签下排桩十根夹木二根芦笆四片绊缆二条坝内填土○十三年奏准河东工程埽坝旧例长一丈用柴三十八束黄运湖河水深之处沉下大埽与埽上加镶水深湍激蛰陷靡常自应照数动用其水浅之处因恐风浪汕刷隄根用柴镶防抵档名为防风虽有蛰陷尚非顶冲者可比每丈应节省八束着为定式○乾隆五年议准清口乃黄淮交汇之区系黄运湖河之枢纽应于风神庙前东坝接长三十丈只留口门二十丈以资收束运口头坝外拆去蓄清坝自东向西接长五十五丈运口头坝之南接长挑水坝如磨盘墩式回流入运○六年议准黄河自宿迁经桃源至清河二百余里运河南岸自宿迁十字河至清河双牐通筑缕隄二万五千二百五十二丈又格隄九道自十字河至桃源九里冈通筑万一千四百八十四丈又格隄五道应以运河南岸缕隄作黄河北岸遥隄○八年议准堵筑河口皆水深澑急若下梗埽镶接势必渗漏须先用软镶盘筑坝台犹恐水激撼动加细长麻绳兜缆拴系并用长大杨桩梅花签丁按层铺土捶压庶免渗漏接下丁头埽除例用工料外加用粗长滚肚揪头麻绳拴系橛桩上加镶垫背后接筑靠隄以资堵闭○十一年
　　谕朕闻洪泽湖周围寛广五百余里遇风起浪涌船有漂溺之患康熙年间
　　圣祖仁皇帝特设救生桩钉于石工之外被溺之人全活甚多今夏家桥地方有旧苇坝一座并高堰迤南顺水坝一座皆有口门为遭风船躱避之所于行舟甚属有益再于高堰防属之老隄头山旴防属之高防坝迤南又徐家湾周桥四处各增设防隄救生坝俾沿河一带人船恃以安全钦此○又覆准里河防属运口为淮扬运河之关键全赖口门收束头二三坝口门以不出四丈为度○一经费顺治初年定经征河银三百两以上嵗内全完者纪录一次○又定河工嵗修钱粮先给一半余竢物料交完方准找给○康熙七年题准额银不及三百两者不准纪录○又定江南浙江等属额征河银分令各防就近收支○二十二年议准直隶山东河南江南浙江河工钱粮有蠲灾阙额银八万两令该抚于地丁钱粮内照数拨补○二十四年覆准嗣后抢修工程五百两以内者该督详开各工细数造册彚题○三十二年奉
　　旨河库钱粮着照盘察州县钱粮例行○三十五年题准江南既设管河道一应河工钱粮均归道库支收○三十七年题准大工嵗修钱粮均交与总河自行经管○三十八年覆准裁江南管河道钱粮仍照旧例归于各防收放○四十七年
　　谕河工动用钱粮辄以数万数十万计河官当估计之时先故浮估以为日后节省之地此皆河工积弊嗣后凡有修理工程河道总督务亲诣察勘确估具奏不可一任河官浮冒估计钦此○四十八年覆准河道钱粮令淮徐道管理清江地方并无城垣不便收贮应于淮安府城内建库收贮仍令道役看守廵察○五十二年议准嗣后山东河南河库每年令各该抚盘察江南河库毎年令总河盘察出具并无亏空印结送部存案出结后有亏空者除责令各赔外仍将该督抚照徇庇例议处○六十年覆准各河道下扣过建旷银嗣后务于本年年终即行起解不得迟延○雍正三年覆准豫省修理工程河库钱粮或有不敷于布政使司库内拨解就近支给○四年议准永定通永天津清河四道每道额给嵗修银万五千两石景山给嵗修银二千两动拨本省田赋存贮道库以资修理倘有不敷题请再拨统于年终报部○五年覆准东省鱼台县境内新筑长隄给嵗修银千两于地丁银内动支○八年奏准江南河库钱粮苏属每年征解河银十有一万二千二百三十七两五钱有竒安属每年征解河银二万三千四百五十三两浙省每年征解河银一万五百二十五两二钱淮关每年额解河银二万六千八百二十四两八钱仪由牐每年额解河银七千六百六十六两六钱各有竒两淮盐政每年额拨银三十万两两淮盐运使司每年额解节省银五万两两广盐运使司额解节省银万两两浙盐运使司额解节省银万两长芦盐运使司额解节省银万两山东盐运使司额解节省银七千两福建盐运使司额解节省银三千两下江司库每年拨解河库银九万九千八百二十八两有竒以上贮库银六十七万五百三十六两有竒以供嵗修抢修及河营兵饷夫役工食之用逐年所用钱粮总河将用过数目报部其库贮银见存若干每年量拨银若干之处据实详题○又覆准江南险工处所除豫备岁修抢修物料外再发银三万两照豫省例每年办料堆贮上游济用○九年议准永定河疏濬尾闾增给岁修银五千两○十年覆准汶上县南旺分水口束沙草坝给岁修银千五百两不敷临时再请如有余剩留为下年之用于司库地丁银内题拨○十一年奉
　　旨修理山东运河工程需银五万九千余两于东省存公项下动支应用○十二年议准苇荡营界内不产苇柴之地招民开垦升科所征钱粮造入河银册内题报如内有民田给还原业户耕种输粮嗣后每二年一次清厘有淤垫者即令开垦按年升科仍将附近产苇之地照数拨补○又覆准山东通省管河道收支东省一应河银及兵夫工食并大小濬酌募帮贴银均令解贮管河道库内各防遇有应用之处备领支给○十三年议准河工帮贴银照淮徐等仓钱粮之例分作十分覈算经征州县卫所等官初叅欠不及一分者停升督催欠一分者罚俸六月欠二分者罚俸一年欠三分者降俸一级欠四分者降俸二级欠五分者降职一级欠六分者降职二级欠七分者降职三级欠八分者降职四级以上皆令戴罪征收停其升转完日开复欠九分十分者皆革职经管督催之司道府直隶州知州欠不及一分者停升督催欠一分者罚俸三月欠二分者罚俸六月欠三分者罚俸一年欠四分者降俸一级欠五分者降俸二级欠六分者降职一级欠七分者降职二级欠八分者降职三级欠九分者降职四级以上皆令戴罪督催停其升转完日开复欠十分者革职督抚欠不及一分者停升督催欠一分二分者罚俸三月欠三分者罚俸六月欠四分者罚俸一年欠五分者降俸一级欠六分者降俸二级欠七分者降职一级欠八分以上者降职二级以上皆令戴罪督催停其升转完日开复署印官欠一分二分者罚俸三月欠三分四分者罚俸六月欠五分六分者罚俸九月欠七分八分者罚俸一年欠九分十分者降一级调用欠不及一分署印不及一月者免议其被叅后州县卫所等官限一年内全完如不全完原欠不及一分者罚俸一年欠一分二分者降三级调用欠三分四分者降四级调用欠五分六分者降五级调用欠七分八分者革职经管督催之司道知府直隶州知州限一年半全完如不全完原欠不及一分者罚俸一年欠一分二分者降三级调用欠三分四分者降四级调用欠五分六分者降五级调用欠七分八分以上者革职督抚限二年全完如不全完原欠不及一分者罚俸一年欠一分二分者降二级调用欠三分四分者降三级调用欠五分六分者降四级调用欠七分八分者降五级调用欠九分十分者革职其接征接催官均以到任之日为始接征州县卫所等官亦限一年接征布政使司道府直隶州知州亦限年半接催督抚亦限二年如不能完题叅照见在未完分数以初叅例议处至带征积年拖欠之大小各官限二年全完如不能全完皆依定例照职任处分如有征解不前者该抚照例题叅○是年十一月
　　谕河防隄岸牐坝等项工程有关运道民生者定例皆动正项钱粮乃各省竟有于田亩派捐者岂皆出自小民之愿大都上司因节省钱粮起见授意属员为粉饰之计相沿日久官吏借端苛索民间所费必至数倍不特苦累民生亦于国计无补于乾隆元年为始一槩革除仍严饬所属官吏毋得私行征派以为民困其疏揠运河等项工程需用银着该督抚覈实奏明于公项内酌量动用报销钦此○乾隆元年
　　谕河南孟县地方有小金隄一道捍御黄河向系民修民筑民间未免竭蹶着河东总河将此项隄工确实勘估委官承修其需用钱粮覈实报销毋得丝毫派累钦此○又议准江南徐属等各防一应额收外解河银自乾隆二年为始悉令改归河库道收贮如有收支解放兵饷及修造浚船栁船并给发物料人夫工银按时给发仍将收发欵项随时详报每于年终该督照例盘察○又覆准山东疏揠运河动用公项银○又奏准江南各防自运苇荡营柴六十万束调拨办石归公船于应给各防水脚内酌量分给苇荡营雇募水手运贮厰内令各防转运交工各防应缴柴价及扣过运价与苇柴报销一同造册毋得入于岁修抢修内通融销算○又奏准东省黄河着照豫省例拨存公银万两办料堆贮上游供用再豫省原拨办料银万两亦觉不敷应再拨银二千两一并采办○又覆准河南孟县小金隄工程岁拨银四千两办料供岁修抢修之用○又奏准岁修抢修镶垫工程需用土方令于估销册内据实造报不必入于埽料内销算○又议准嗣后豫省北岸黄运两河岁修抢修等工需用各项钱粮并怀河营官兵俸饷银该布政使司径发河北道收支估修报销文册照南河淮扬淮徐二道例径送该督察覈堡夫工食兵丁生息银隶河北道所属者就近解交将收支出入数目造册送覈年终盘察○又题准东省徭夫帮贴银于山东司库田赋内拨给又黄河抢修办料银七千两运河抢修办料银三千两亦于田赋项下拨给○又覆准豫东二省河工每年岁修抢修银分贮库内遇有险工详明动支○又覆准永定等四道额给嵗修银外豫备银十万两存贮天津道库专供要工程之用每年将动拨余剰数目造入嵗报册内覈销仍扣明余剩之数再于户部咨领补足十万之额○又议准大名道额给岁修银万五千两○又题准通永道嵗修银无项可动应赴户部支领○三年议定东省每年嵗修拨银黄河二千两运河束沙坝千五百两隔隄水口千二百两捕河沙湾埽工三千两分为三年之用黄河抢修七千两运河抢修三千两加增料价银三千两以千两为嵗修二千两为抢修统计豫拨银万八千七百两永为定额○又奏准豫省南北两岸黄沁两河嵗修抢修工程每年豫拨银七万两永为定额○四年覆准江南宿迁县泰州旧额河工漕项荒阙银自雍正十三年为始在于田赋银内照数拨补免其捐赔○又议凖山东运河每当春夏之交山水未发均须建筑草坝以束水势而济运艘河臣暨管河道防指示该州县动支司库存公银建筑○十年覆准直隶山东河南三省每年协济江南河工银着停止拨解畱充本省河工之用其江南河工不敷银于附近各州县田赋内拨给○十二年议准自乾隆七年起新旧编紥木龙用过木植工料银照各防每年报销岁修抢修工程之例覈明实用数目按年按工造册估销○十三年议准嗣后江南黄运两河岁修抢修工程所用钱粮不得过四十万两上下○十五年奏准永定河下口增疏濬银五千两○十七年议准清河大名二道原定岁修银各万五千两每年赴部支领今二道所属工程平稳毋庸岁修停止请领○十八年奏准永定河岁修银定额万两抢修银万二千两○又奏准江南河工经费其有定欵定数者仍应照数支销其有定欵而无定数者以乾隆五年报部之数为准除见在协办河臣二人各分给五百两以资公用外其河臣勘工盘费及修理廨舎工食犒赏等项准其动支银五千两按月支给河库道修理天平库署等项准其动支银五百两均听各该处自行通融办理其无定欵定数者照耗羡章程遇有动用之处令河臣奏明办理
　　一物材康熙十二年题准大工需栁先从本地采办再有不敷于近省协济○十七年覆准宿桃山清安等县每土一方给银一钱三分徐庐泰睢邳等府州每土一方给银一钱四分永为定例○三十七年奏准将房山等十二州县钱粮解永定河分司购买物料备用○三十八年覆准江南海州山阳地方设立苇荡营官兵每年采苇一百十有八万余束作为定额○三十九年议准嗣后排桩购木令该道防赴工验看是否与原估尺寸相符承筑之官桩用整木签钉埽用整柴镶塞如修筑不坚该道防掲报徇隐者一并题叅汛弁斥究○五十二年覆准江南里河山旴两防工程均用荡柴每束二分二厘徐属地方卷埽镶垫参用荻芦每束一分如用稭开销芦价者该督察明题叅○五十八年覆准海州山阳地方荡地淤垫不产苇柴裁汰官兵省俸饷银一万八千余两又淤地垦种升科银四千余两购买苇柴如额○五十九年覆准嗣后一应购买物料严饬河官协同地方官亲身赴买仍取具地方官并无累民等弊印结送部如被累之百姓具呈出首许该地方官详报总河督抚据实题叅○雍正三年议准嗣后豫省修筑平易隄工每土一方给银九分六厘永为定例其险工取土较逺者该道察覈酌增不得浮冒如不肖河官以近土作逺土揑饰冒销者题叅○四年覆准海州山阳地方芦苇丛生复设苇荡营官兵采割除照旧额一百二十万束外再增采三十万束○五年覆准豫省河工嵗修所用秫稭定于八月内动道库银分给各防限十月照额办足仍令管河道察验如限内不能办完及有短少者指名题叅工竣覈实每百斤以七分报销○又覆准河工办料百万斤限十日二百万斤限二十日照数递增并令依限交工如逾限不完将承办迟延职名题叅○又覆准各河同知转发各官承办物料取具分办人员照数领足价值印甘各结申送察覈如无各结即将该同知侵扣短少之处叅究分办之官不能如数交完物料者一并题叅分别治罪○又覆准嗣后豫省采买岁修抢修物料防汛各官互相称收印官分办者亦令防官称收取具并无短少印甘各结存案如有徇隐即将该防汛官题叅加倍治罪○又覆准豫省豫备物料堆贮险工上游编立字号每堆以五万斤为率倘有霉烂亏空情弊即将该防汛各官题叅着落赔补○又议准开濬河道濬河之土四面各濶一丈高一尺为一方给银九分积高一丈为一大方给银九钱○又覆准豫省河工承办物料报完之日委就近贤员盘察具结申送如有短少即着承办称收之官分赔倘盘察之人瞻徇情面照徇庇例议处短少物料仍照盘察仓库例分赔倘盘察原系实贮以后该员私自那移变卖察出将该员照侵蚀钱粮例治罪○六年定河工采办苇价山安外河二防每束银二分桃源里河高堰安清中河四防每束银二分一厘扬河江防宿虹宿桃中河四防每束银二分二厘徐属邳睢二防每束银二分五厘山旴防每束银二分四厘麻价直桃源以下八防每斤银一分三厘河甎寛五寸厚三寸长一尺二寸各防一例定价每甎银一分二厘永为定例○八年奏准各省督抚总河将工程缓急物料贵贱悉心察访务照本处市价确估题明九卿集议具奏刋册颁行○又覆准江南一应工程需用柴草饬令各防照豫省之例每年于九十月内豫计需用之料动支见存河库银备办十分之七分贮要之处备用仍委就近州县盘察如办不足数以侵蚀钱粮例题叅治罪倘盘察之人扶同徇隐将短少物料照仓库钱粮例分赔仍将失于督察之该管道与扶同徇隐之盘察官一并题叅分别议处○又议准直隶各河工每苇柴一束长一丈径五寸干者每束银一分五厘湿者一分三厘五毫青者一分秫稭亦以长一丈径五寸为一束干者每束银九厘五毫湿者七厘五毫青者六厘稻草十斤为一束价银一分至一分六厘每斤价银一分四厘至二分各有差麻每斤价银六分○十年奏准总河所辖各防所出河租麻若干官栁若干兵采草若干每嵗造册报部○十一年议准豫省上南河下南河上北河下北河黄河归河沁河等七防东省黄河运河捕河泇河上河下河海赣等七防需用土方无论水旱每方价银自八分一厘至二钱一分六厘运河土方附近取土者每方价银九分六厘隔河取土者每方价银一钱二分隔河用船装运者每方价银一钱四分水内捞土者每方价银二钱四分杉木桩料围圆一尺一寸至三尺每根价银自一钱七分至七钱永为定例○又议准江南黄运湖河兴举甎石桩埽柴草工程需用各项物料淮徐等所属及徐属同知【今改铜沛】邳睢宿虹桃源宿迁运河里河外河山安海防高堰山旴安清中河扬河扬粮江防等十四防柴仿照柳枝青湿干之例酌定每年九月至十二月交工柴性带潮仍照三十斤之数称收正月至四月柴性微干每束酌定二十六斤若五六七八等月新陈交际柴性全干每束酌定二十二斤用十六两官秤称收永禁篐收之法再有短少即行叅究桩木围径不等长自一尺以下及一尺至五尺其价自七分至二十一两六分不等内徐属防桩规价直与市价相仿高堰山旴二防各工桩木由湖渉险转运维艰按市价加入运脚较与漕规相符其邳睢等十一防各按地之逺近照徐属等处酌量递减土方从干地揠土每方价银八分如有积水加戽水银一分五厘抢筑及加帮隄工并填坝压埽等工土价分别逺近干泞难易酌定八则每方价银自一钱二分五厘至二钱五分石料计丈给银双料面丁石每丈自九钱至一两九钱双料里石每丈自四钱至九钱单料面丁石每丈自三钱六分至九钱五分各有差单料里石各防均照双料里石折半给银石灰每百斤价银自七分二厘至一钱四分四厘汁米每石价银一两二钱熟铁每斤价银四分生铁一分五厘铁索铁钉每斤价银三分自雍正十年为始凡岁修等工均照此例估销○十二年议准江南苇荡营旧额苇柴一百五十万束自雍正十二年为始加增苇柴二十万束统计正柴一百七十万束饬令左右二营分采全数交工按例缴价解库按年清额永为定例○又议准苇荡营额采柴各防雇船自运六十万束交贮工所其余一百一十万束仍令浚船及期趱运交厰○又议准江省所属各防近处干地取土离隄十五丈至五十丈每方银一钱二分五厘逺处干地取土离隄五十丈以外至百丈及近处泞地取土离隄十五丈至五十丈每方银一钱三分六厘逺处泞地取土离隄五十丈以外至百丈每方银一钱五分隄根有积水坑塘绕越干地取土离隄五十丈以外至百五十丈每方银一钱七分绕越泞地取土离隄五十丈以外至百五十丈每方银一钱八分隔隄隔河逺处干地取土离隄二百丈以外至三百丈每方银一钱九分隔隄隔河逺处泞地取土离隄二百丈以外至三百丈每方银二钱水底取土离隄三十丈至五十丈每方银二钱五分按欵刋榜永为定例遵行○又议准江南苇荡营原额苇地八千顷九十三亩有竒于产苇稠密处所丈明原额亩数饬令营兵照额采取苇柴交工济用○又覆准江南江防同知疏濬引河每土一方给银一钱一分○又议准豫省河工每年抢修所用秫稭先期酌定敷用之数与岁修同时发帑于十一月内一同照数办足运贮工所价直亦照岁修之例每百斤以七分报销永定成规○十三年议准苇荡营丈出淤地一千八百十有一顷九十五亩有竒产苇茂密以雍正十三年为始令左右二营增采正柴五十五万束按年清额永为定例○又议准东省黄河抢修工程需用秫稭照豫省抢修之例于山东管河道库节省银内酌量工程之缓急需用物料之多寡动支银五千两给发黄河防依限办料贮工价直照岁修例画一报销○又议准直隶揠河旱土每方价银七分泥泞土每方银九分芦根土每方银一钱四分各道同水中捞土天津永定大名三道均每方银一钱一分通永清河二道均每方银一钱八分又永定河道水苇板方每方银一钱三分通永河道礓石土每方银八分筑隄旱土天津通永大名三道均每方银一钱永定河道每方七分清河道每方一钱六厘六毫离隄十五丈至三百丈干地泞地取土各道均与江南土方之例同水中捞土离隄三十丈至五十丈天津通永清河大名四道与江南例同永定河道每方银二钱一分○又议准山东运河需用河甎每块长尺有二寸寛五寸厚四寸价银一分六厘面石每丈运脚自十里至二三十里价银一两八钱三十里外至四十里加银一钱里石每丈价银九钱生铁料每斤价银一分石灰每百斤一钱四分四厘汁米每石一两六钱○又议准豫省需用杨桩上北上南二防在洛阳济源等县采办洛阳与济源相对运至上北河防属原武汛以百五十里为则阳武汛以二百里为则封邱汛以二百五十里为则运至上南河防属荥泽汛以百五十里为则郑州汛以二百里为则阳武汛南岸隄工在中牟县工段之内以二百五十里为则下北下南二防在巩孟孟津等县采办孟津与孟县斜对在洛阳县之下运至下北下南二防属祥符汛以二百五十里为则陈留汛以三百里为则自陈留至兰阳河道无多亦以三百里为则仪封汛以三百五十里为则沁河黄河归河三防在温偃师等县采办偃师与温县相对在巩孟之下运至沁河黄河二防属武陟汛以五十里为则运至黄河防属荥泽汛北岸以百里为则运至归河防属考城汛以三百里为则商邱汛以三百五十里为则虞城汛以四百里为则东省需用杨桩黄河防属曹单二汛在曹州单曹城武定陶金乡六州县采办曹汛各工曹县以五十里为则曹州以二百里为则定陶县以百五十里为则单县城武县均以百里为则金乡县以二百五十里为则单汛各工单县以五十里为则金乡城武二县均以二百里为则曹县以百里为则定陶曹州均以二百五十里为则自四百里以至五百里照加一脚价扣算以次递减每根围圆自一尺至五尺长自一丈三尺至五丈三尺购办在四百里者每根价银六分至三两四钱五分递减至五十里者每根银三分九厘至二两三钱四分三厘五毫脚价在内○乾隆元年覆准德州城濠所产芦苇责令地方官经管采割备用○又议准直隶杨桩通永大名清河三道桩规围圆一尺至四尺长一丈二尺至四丈三尺价银八分六厘至十两八钱五分七厘永定河道桩规径四寸至一尺长一丈五尺至三丈四尺价银二钱五分至一两二钱各有差天津道桩规长一丈五尺径八寸者价银六钱径七寸者五钱径六寸者四钱○又奏准江南江防同知岁修江工采办碎石每百斤定银一分二厘○二年
　　谕豫东二省河工所用岁修抢修之柴皆州县领银采办交工应用每斤价直抢修给银九毫岁修给银六毫此十余年之例昨据钦差条奏豫省岁修六毫之价不敷采办请槩给九毫以裕民力朕已允行但思东省与豫省河道毗连壤地相接所需物料价直大率相同豫省既已加增则东省岁修之价亦应照豫省之例给与九毫俾运工车价敷足小民益可踊跃趋事钦此○又
　　谕豫东二省河工所用岁修抢修之柴向因给价不敷采买已降旨每斤加至九毫以纾民力兹闻江南徐州所属州县濵临黄河与山东河南接壤有苇荡难以挽运借用秫稭之处甚多采办之价亦觉不足所当一体加恩者着将应加价直照豫东之例加至九毫着为定例钦此○三年议准豫东二省河工需用物料险要工程随时交收其每年所备岁修抢修物料均于八月以前布政使司照额拨银移解道库该道于八月内给防印各官分头采办承办之官务于十二月内全数交工备用迟误者叅劾严加议处○又覆准豫东二省承办秫稭交工时令附近不管河工之同知通判验收○五年议准河工各防汛可以增办芦苇者饬令河官增办应用河滩地内可种芦苇之处劝民栽种以资应用○八年议准东省坑塘洼地所栽苇草每束重二十斤雇人采割并运送到工脚价共给刀工银六厘○又议准直隶河甎长寛价直均照山东运河之例豆渣石青白石每长一丈寛厚一尺均给价银三钱四分豆渣石每里递加运费二分青白石每里递加运费二分二厘五毫○又议准豫省山稍草每束重三十斤给价银二分七厘芦根每束重七斤价银五厘四毫草每束重七斤雇夫采割给刀工银一厘六毫坑塘苇束价直与东省同○又议准永定河石灰每百斤价银二钱通永天津二道各减五分汁米每石槩给银二两八钱熟铁料价与江南同生铁锭每斤价银永定河一分六厘天津通永各增一分生铁片每斤价银永定通永各一分二厘天津减二厘○九年覆准嗣后河工各防交代经手工程钱粮务将各项存贮物料一并交清如有亏阙立即叅究追赔○又奏准江南河工丰砀铜沛二防镶修工程专办秫稭每年七月内酌定银数分发各州县承办定限十月完半年内全完令不管河工之防官秉公验收○又议准江南丰砀铜沛邳睢宿虹运河桃源桃清里河外河山安海防高堰山旴等十三防需用杨木照豫东二省桩规视木之大小路程之逺近接算运费加增价直○十六年奏准江南木龙工程累年新木旧木并淤损之木详悉分别按年确覈以上年存工存厰之木为旧管以本年增购及别工拨用之木为新收以折损沙淤及移拨别工者为开除以见在存工木龙并存厰木植为实在造具四柱清册送部察覈







　　钦定大清会典则例卷一百三十二
　　钦定四库全书
　　钦定大清会典则例卷一百三十三
　　工部
　　都水清吏司
　　河工三
　　一修防康熙二年覆准凡黄运湖河大工告竣保固限满交汛修防其工当大澑顶冲汛水长发在在险急相度情形必须每年动帑用长桩大埽修筑加镶岁以为常嗣后岁修工程令河道总督竢秋汛水涸时即估计具题○十八年题准抢修工程虽难豫定或因河流迁徙损及隄岸或因三汛届临致坏工程亦应照岁修例估计具题其费以五百两为率别项大工不在此限○二十四年议准抢修工程隄岸牐坝偶被损伤该管防官一面申报河道总督一面即运料修防勒令克期告竣仍详具工费缮册题销○三十七年议准永定河工照黄河岁修抢修之例办理○五十二年覆准嗣后一应岁修抢修工程均令河道总督亲勘以杜冒销之弊○雍正二年议准嗣后岁修工程于本年十月内题估次年四月内题销逾限不销者着授受各官赔偿工费至抢修工程将冲决丈尺动用何项钱粮报部工完之日彚册题销迟至次年四月不题销者如前赔偿其岁修及别项大工动用何项钱粮于题估日一并声明○三年议准永定河工程如遇紧要险工一面兴修一面具题其岁修抢修工程亦令先行题估工竣题销以杜侵冒○七年
　　谕黄河隄岸乃运道民生所关最为紧要年来殚心经理增卑培薄隄工坚固共庆安澜独是工程告竣例应归汛修防而额设河兵堡夫只能修补水浪冲激之处防备临时抢防之用至于隄身一年之内风雨淋漓车马践踏渐至侵损者亦势所必有而隄逺工多不能责诸寥寥兵役也朕留心访察已久又复询问通晓河工之人知河防一览内载有每岁令夫加高五寸之请即从前总河亦有每丁一名招募帮丁四名给以隄内空地耕种免粮岁令加高五寸之议与朕计虑实相符合朕思隄工虽千有余里若按丈每年加修五寸计费不过三四万金倘置之不问一年剥削四五寸合十年而计之其所费之多恐有不止于加修之数者况河流涨漫不时难以豫料何若逐年增修为未雨绸缪之计钦此○十年议准岁修工程应编列字号开明起止段落长濶高厚尺寸造册报部至抢险别建之工交汛修防应附入岁修者于题估册内豫为声明○乾隆四年议准山东运河每年春夏之交山水未发令建筑草坝以收水势而济漕运归于岁修案内题销○十三年议准江南隄工绵亘数千余里于每年加高五寸之外岁修抢修内通融办理以该年节省之数加培隄工
　　一汛顺治初年定分汛防守之法每岁立春后东风解冻水初至量水一寸则夏秋当至一尺颇为信验故汛水亦称信水二月桃始华冰泮雨积川流汇集波澜盛涨曰桃汛春暮芜菁作花曰菜花汛四月麦垅结秀擢芒变色曰麦黄汛五月瓜实延蔓曰瓜蔓汛朔野之地山深谷邃冰坚晩泮迨至盛夏消释方尽沃荡山石水带矾腥并流于河故六月中旬之水曰矾山汛七月菽方秀曰豆花汛八月荻薍华曰荻苗汛九月以重阳纪节曰登高汛皆随时长发其防守之法则统于桃伏秋三汛自清明节起阅后二十日为桃汛自桃汛后至立秋前为伏汛自立秋至霜降节为秋汛汛临之时该管官弁责令河兵堡夫加谨分防每里设立窝舗舗各标旗编书字号夜则悬镫鸣金以备抢防昼则督率兵夫卷土牛小埽听用遇有刷损随刷随补毋使坍卸至夜分廵守易于旷废应设立五更牌面分发南北两岸照更次挨发各舗递传如天字舗发一更牌至二更时前牌未到日字舗察明何舗稽迟即时拏究再汛发之时多有大风猛浪隄岸难免冲激应督令隄夫多紥埽料用绳桩悬系附隄水面纵有风浪随起随落足资防防又凡骤雨淋漓易致横决应置备簔笠令兵夫冒雨廵守此外非时客汛及十月复槽汛十一月十二月蹙凌汛非三汛可比止令兵夫照常廵守凡黄运河工一例遵行○康熙二年议准嗣后黄运河工保固工程及举劾官弁必以经阅三汛为断○十二年定嗣后三汛平稳令各总河驰驿奏报○三十七年议准永定河工照黄运河例令该管官弁督率兵夫分汛防守○四十五年议准奏河工急务者限两三日飞递驰送○雍正十二年议准三汛平稳本章着河臣酌量寛期
　　一疏濬顺治二年议准凡濬河面宜濶底宜深如锅底样庶中流常深岸不坍塌如无隄之处须将土运于百余丈外以免淋入河内遇河流淤浅即令疏濬如水澑在中两岸筑丁头坝以束之水澑在旁顺筑束水长坝以逼之或排板插下泥内逼水涌刷或排小船或用勺或用混江龙或用刮板皆因地制宜不拘器具○十年题准南旺临清每年于十一月十五日煞坝濬浅每年一小濬间年一大濬○康熙三十九年议准嗣后揠河之土尽堆原估隄上层层杵硪成隄不许估计散土滋弊倘濬揠不深以至引水淹漫虚报淤垫者除钱粮不准开销外以侵帑误工题叅拏问○五十一年议准通州石坝至沙子营地方河道淤浅每年将中流酌量揠濬以利漕运○雍正二年覆准南旺临清均属漕运咽喉大濬小濬仍遵旧制每年于十一月内煞坝一面确估具题一面兴工于正月内完工或因粮船囘南过迟亦必催防于正月秒揠濬告竣无误重运○五年议准运河湖河相连之处用刮泥器具引湖水以攻沙如河身有淤垫之处相度疏濬○又奉
　　旨所开河道土方若目前图便堆积河岸将来雨水淋漓必致仍淤河道务令运送逺处以为一劳永逸之计○七年议准京口一带运河为漕船经由要道每岁令该管官及时疏濬以济重运○八年议准串场河道积沙用犁船犁松再用混江龙按时疏濬○又议准泰州兴化所属各盐场河道每遇疏濬海口之时令东台同知督率牐官牐夫雇觅水手人夫乘回潮之势用混江龙拖刷务使海口通畅○十一年覆准直隶运河既有额设浅夫凡粮船经由要道责令以时疏濬○乾隆元年
　　谕扬州府仪征县江口至江都甘泉二县所辖三河一道共计六十余里为通江达淮要津向例三年大濬一次捞浅一次需银一万六百两皆商七民三分捐输经管里甲不免苛索滋扰而承修各官又复层层侵扣以致捞濬皆有名无实无益工程有累百姓嗣后着将商民捐之项永行停止亦不必拘定三年之限如遇应濬之年该盐政委官确估实力疏濬所需工费即于运库一半充公项下动支毋得虚冒侵肥草率塞责钦此○又
　　谕今岁江南夏秋之间天雨连绵淮扬一带各州县低洼田亩被水淹漫朕恐穷民失所已谕令督抚加意振防俾获安居今思此等百姓若于冬春之交再令佣工以资力作更为有济宿迁桃源清河安东以及高邮寳应等州县均有应行疏濬之河道其安东旧盐河约估需银二万二千余两宿桃清高寳等工约估需银十有二万余两着于今冬明春次第兴工即令雇募民夫及时疏濬则于紧要河道既得深通而寓振于工穷黎更得借以养赡于地方民生大有裨益钦此○又议准直隶运河改设河兵责令随时疏濬河道勿致淤浅○又议准串场河道岁以春秋二汛按日拖刷务令处处深通○二年奏准疏濬泉河以通泉流每年于十月水落之后严饬管泉通判协同管泉各官逐一察勘遇有淤浅募夫疏濬凡濬山泉之河深五尺者上口濶三尺底濶一尺以为定式○又奏准东省运河每年定于十一月初一日煞坝疏濬○又奏准牐河之水务以四尺为度粮船自无浅阻○又覆准德州哨马营支河照岁修之例每年疏濬○又议准东省疏濬泉流应置刮板四十具铁舀百具捱牌板片六百块以备临时拨用○三年覆准东省大濬运河按期展限八日小濬按期展限六日○四年奏准凡黄水减下之支河每岁秋冬河官勘验稍为阻碍即令疏濬○七年奏准淮扬一带运河每年伏秋汛过勘明汕刷情形如有淤垫及时揠濬中以一丈为准两边以八尺为度○又定豫省卫河河身寛濶崖岸陡峻河底又多流沙不能筑坝揠濬应用船捞濬○八年议准丹徒丹阳一带运河每年测量水势间段捞濬定限六年长濬一次○十一年覆准北运河设立岱船以资捞濬○十四年议准裁汰北运河岱船其额设刮板三十具实属不敷应增置三十具以广器用以利漕渠
　　一浚柳船江南柳船四十有一大浚船四百七十有二中浚船五十小浚船七十有二分隶防营石船四十有四隶苇荡营柳船长七丈五尺至八丈濶一丈至丈六尺五寸各有差深二尺四寸三年小修工料银十有九两四钱五年大修银二十九两四钱八年更造银四十六两九钱各有竒大浚船长三丈六尺至三丈九尺濶六尺五寸至七尺六寸各有差深二尺五寸小修工料银七两七钱大修银十有一两六钱更造银十有七两三钱各有竒中浚船长三丈濶五尺六寸深尺有八寸小修工料银六两五钱大修银九两九钱更造银十有四两九钱各有竒小浚船长二丈九尺五寸至三丈濶五尺二寸至五尺六寸各有差深尺有八寸小修工料银五两四钱大修银八两一钱更造银十有二两三钱各有竒以上修造年限并与柳船同石船长七丈至七丈六尺濶丈二尺至丈五尺深五尺至五尺四寸各有差修造年限及工料银并与柳船同○河南栁船二十有六分隶各防每船长五丈五尺濶丈有三尺深三尺三寸小修工料银十有四两一钱大修银二十两八钱更造银四十二两三钱年限与江南栁船同○直隶岱船三百二十分隶天津道属之子牙河永定河道属之三角淀清河道属之西淀内有行船土槽船之别行船长二丈二尺濶四尺五寸深尺有一寸每岁油艌工料银一两四钱三年小修银三两三钱五年大修银五两十年更造银十两土槽船长二丈濶四尺五寸深尺有一寸油艌工料银一两一钱小修银二两六钱大修银四两更造银八两年限与行船同○康熙十七年议准江南河工设大小浚船栁船五百三十有二分隶八河防营为疏淤运料之用○三十一年覆准江南浚栁船修理照驿站船例开销自成造之年起限三年小修五年大修八年更造○雍正二年议准江南浚船开明三等丈尺式样令总河移送豫省每汛照式建造五船修理年限悉照江南浚船之例○六年覆准豫省浚船额定四十栁船亦照江南之例成造二十二船○十二年议准高堰装运石料归公船六十号应分隶各防济运物材○十三年
　　谕闻河工官员每于装运工料差役捉船而所差胥役即借端封捉商船生事骚扰及至三汛抢工则称装运紧急物料百般需索甚将重载客船勒令中涂起货致囘空商船闻风藏匿裹足不前既于客商扰累且于关税亏少河工装运物料原有额设浚船即使抢筑之时浚船或不敷用秖应雇募本地民船协济运送原不必封捉客船阻遏商旅着河道总督严行察禁如该役等阳奉隂违仍前勒索即将该管官题叅钦此○又议准高堰归公船除坍坏不堪修造外额存石船四十有四各防向有浚栁各船独苇荡一营无额设运料之船应改隶该营管理归于栁船案内一并修造○乾隆三年覆准设直隶河工岱船属子牙河者百有六十属三角淀西淀者各八十○六年奏准裁豫省浚船四十增栁船四○十一年覆准直隶北运河设岱船六十○十四年议准直隶岱船大小修理年限如江南之例更造以十年每年一油艌其北运河六十船应裁额存船三百二十内定为行船四十土槽船二百八十修艌更造分别给银有差
　　河工四
　　一考成保固顺治初年定黄运两河隄岸修筑不坚一年内冲决者管河同知通判州县等官降三级调用分司道员降一级调用总河降一级留任如异常水灾冲决者专修督修官皆住俸修筑完日开复本汛隄岸冲决隐匿不报别指他处申报者加倍议处如一年外冲决者管河等官革职戴罪修筑分司道员住俸督修完日开复本汛隄岸冲决隐匿不报别指他处申报者管河等官降二级调用分司道员降一级调用总河不详察具题罚俸一年如地方冲决少而申报多者降三级调用转详官降二级调用总河不察实具题降一级留任无论一年二年遇有冲决地方限十日申报逾限者降二级调用其沿河隄岸不能先期修筑以致漕船阻滞者经管官降一级调用该管官罚俸一年总河罚俸六月○十六年议准河工各官遇有升迁降调事故将任内修防事宜造册交代离任后有隄岸冲决者该管官叅处○十七年题准修筑隄岸工完令承修官出具伏秋无虞印结同册奏销如本年冲决者即指名叅处○康熙元年题准黄河隄岸冲决在一年内者叅处修筑之官在一年外者叅处防守之官运河隄岸冲决在三年内者叅处修筑之官在三年外者叅处防守之官如黄河工未至一年运河工未至三年修筑官于保固限内去任防守官不为料理致被冲决者将防守官一并叅处○九年题准河工冲决地方承办桩栁等物迟缓或称非系本汛推诿误工者皆降一级调用不行转催之上司罚俸一年○十五年议准河道关系甚大隄岸往往冲决皆由修筑不坚防守怠玩所致宜严定处分之例嗣后不得诿之水灾具题黄河隄岸仍定限一年运河隄岸仍定限三年黄河隄岸半年内运河隄岸一年内冲决者经修防守等官皆革职分司道员降四级调用总河降三级留任黄河隄岸过半年运河隄岸过一年冲决者经修防守等官降三级调用分司道员降二级调用总河降一级留任如已过年限冲决者管河各官皆革职戴罪修筑分司道员住俸督修工完开复总河罚俸一年若年限内冲决经修之官已去仍将经修官与防守官一同处分其年限内本汛隄岸冲决别指他处申报者经修防守等官皆革职分司道员降五级调用总河不察实具题降三级调用其余仍照旧例○十七年议准知府有地方之责嗣后如遇冲决等事照道员处分承修两河隄岸一应工程均限半年完工半年不完承修官罚俸一年督修道府罚俸半年再展限三月完工如仍不完承修官降一级调用督修道府罚俸一年如承修官原系革职戴罪之人半年限内不完降一级调用不准展限工程别委他官仍限三月完工不完罚俸一年督修道府所属官员工程一年内不完降一级调用限内不完总河不题叅罚俸三月若实系大工不能依限完竣令总河豫为题明其监理防印分管佐杂等官所筑隄工合式坚固该管防印河官出具甘结道府验实加结申送总河勘实具题准照应升之官加二级即升原非正途者均作正途一例升迁至分管官所筑隄工有一处不坚固或一二丈不丰满合式者降一级调用两处不坚固或三四丈不丰满合式者降二级调用三处不坚固并五丈以上不丰满合式者革职监理官所辖分管官有一人议处者监理官罚俸一年二人议处者降一级调用三人议处者降二级调用四人以上议处者革职由监理官掲叅者免坐如议处议叙相同者准与抵算若兴举大工附近地方官不协同设法募夫不将急需栁草等项速买解运致误河工者题叅将州县官降三级调用道府降一级调用凡举劾大计将河工一并考成河道果无冲决或旋决旋修不致殃民损课者方准荐举○又议准各省河工隄岸有无冲决该督抚于年终造册报部○三十三年
　　谕嗣后隄岸冲决倘河水漫决河流不移者应否免其革职止令赔修着确议定例具奏钦此遵
　　旨议准嗣后隄岸冲决河流迁徙者照定例处分若隄岸漫决河流不移者免其革职责令赔修年限内漫决者经修官赔修年限外漫决者防守官赔修○又覆准嗣后一应工完年终报部之日将各部院堂官及科道官职名开列具题
　　简命察勘竢验明所修丈尺用过埽料等物与原估题疏相符准其开销如有不符巧饰谎报等情交部严加议处○三十四年奉
　　旨察勘无益嗣后差遣察勘永行停止○三十九年谕河工积弊汛官利于隄岸有事修建大工得以侵冒河帑又希图修桥建牐兴无益工程于中取利着严饬各官痛改前非加谨修防倘有故违定行正法以示惩戒其地方有司官漠视河工致有遗误者题叅到日将地方官亦行正法河官平时须豫备物料以为不时修防之需钦此○又议准嗣后侵帑误工如分管微员照例惩处其见任河官及在工効力旗员即行题叅革职○又议准嗣后呈报险工该道亲行察勘确实即令动帑抢修一面估计申报总河察覈如系揑即以谎报题叅该道徇隐一并叅处○又覆准嗣后隄岸冲决河流不移者管河各官皆革职戴罪勒限半年赔修分司道员各降四级督赔工完开复如限内不完承修官革职分司道员降四级调用总河降一级留任未完工程仍令赔修其应赔工程已经奏明动帑者仍将应赔银亦照赔修例勒限处分如限内不完分司道员不掲报总河不题叅者皆照徇庇例议处○又议准凡黄河曲处揠濬引河果属深濶偶至淤垫者该督亲勘保题免其赔修○四十二年
　　诏河工官员领正项钱粮修筑隄岸被水冲决应赔还者照例追赔其自捐银修隄完工之后被水冲决或因地势难筑竣工无期若仍责令赔修甚属可悯着总河察明具题免其赔补○四十六年覆准河南隄工由廵抚就近料理如遇水长即严饬管河等官率领堡夫抢防如怠玩贻误将该地方官照黄河定例议处仍察明年限着落赔修○四十九年议准嗣后修防工程河道按工发帑防官领银承办其微末官弁及効力人员止令防守催趱押运物料不得轻给帑金如果才优家裕该防申详该道转报该督方准给发如滥委匪人致亏帑误工者本人革去职衔限一年追完复职逾限不完出结防官革职戴罪勒限一年赔完完日开复该道降四级亦勒限追赔完日开复限内不完即依所降之级调用该督降一级与该道一同分赔完日开复不完每案罚俸一年仍着督道防分赔还项○五十二年覆准嗣后修筑工程该防呈报到日该督与道员即亲勘工程验明物料具题修筑工完察勘报销如修筑不坚短少物料将承修之官题叅从重治罪如该道不掲报该督不题叅者皆照徇庇例议处○雍正二年议准一应工程严饬承修官据实估报如估报时仍留覈减余地者该督抚题叅严加议处○又议准嗣后给发钱粮交与谙练河务之人修筑如修筑不坚致有冲决者委官督令赔修不能赔修者题叅革职别委贤员给发钱粮修筑将所用钱粮勒限一年赔完准其开复逾限不完交刑部治罪仍着落家属赔完如力不能完着落发钱粮之上司赔补全完○四年
</div>
    <div class="pagination">
<a href="钦定大清会典则例_page250.html">上一页</a><span>...</span><a href="钦定大清会典则例_page246.html">246</a><a href="钦定大清会典则例_page247.html">247</a><a href="钦定大清会典则例_page248.html">248</a><a href="钦定大清会典则例_page249.html">249</a><a href="钦定大清会典则例_page250.html">250</a><span class="current-page">251</span><a href="钦定大清会典则例_page252.html">252</a><a href="钦定大清会典则例_page253.html">253</a><a href="钦定大清会典则例_page254.html">254</a><a href="钦定大清会典则例_page255.html">255</a><a href="钦定大清会典则例_page256.html">256</a><span>...</span><a href="钦定大清会典则例_page252.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
