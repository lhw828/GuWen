<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 874 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 874 页/共 1125 页</h1>
    <div class="content">十月十二日，诏：「学士院人吏应奉修写机密国书过七十次至六十次人，各与转一官资；五十次至四十次人，与减三年磨勘；三十次至二十次人，与减二年磨勘。仍自今降指挥之后，每应奉及一十次，与减一年磨勘。」从直学士院王纶请也。 
二十九年六月十九日，诏：「学士院系禁庭官司，今后诸色人不得兼外处差遣。有违戾，本院具姓名闻奏。」 
同日，给事中兼直学士院周麟之言：「学士院每年正旦及天申圣节回答国书，并遣使贺生辰、正旦国书，并用金镀银装匣，系文思院制造。近来文思院供到，多是金色浅淡，打钑麤 ，托里锦色不鲜明。屡次退换，旋行装饰。欲乞下工部严行约束，如法装办，不得仍前灭裂。其修写国书纸系御前降到，经今已十余年，纸色暗旧，每次多是拣选背用。今乞于御前逐旋请降。及每次行遣国书，写人使到阙赐物总目及遣使礼物数目，并令合干官司取索，以凭书写。近来官司多是不即报应，其间物数间有差错。欲乞申严行下合干官司，实时报应，子细点对，赴院供纳。事关国体，所系非轻，望详酌施行。」诏纸依所乞，余并申严约束。如违，令学士院劾奏。 
孝宗绍兴三十二年未改元八月十七日，诏太上皇后生辰功德疏合用表文，令学士修撰。 
隆兴元年七月二十八日，诏：「学士院须权行安奉钦宗皇帝几筵，可依旧，仍令重加修盖。自今后应学士院及经筵官日轮二员直宿，稍复祖宗故事。」 
八月三日，学士院状：「依指挥并省吏额，西院额管一十四人，今减点检文字一名，书写青词表奏官一名；东院额管驱使官共一十六人，今减末名守阙驱使二人。」诏依拟定，见在人且令依旧，如将来遇阙，更不迁补。 
同日，中书舍人兼直学士院刘珙言：「已降指挥，添讲筵官直宿。所有位次，本院屋宇窄狭，乞行展盖。」从之。 
十一月七日，诏：「学士院与经筵官、宿直官每月二日合赴德寿宫起居，并圣节开启满散、国忌行香前一日及旬假、节假并与免宿。」 
二年闰十一月五日，敷文阁直学士、提举江州太平兴国宫王刚中言：「除臣翰林学士，缘官称首系大父名，乞别改除一差遣。」诏改除礼部尚书兼给事中、直学士院。 
干道二年十月三日，诏学士院：「自今后车驾诣德寿宫，如遇执政，从便权免宿直。」 
三年正月五日，诏学士院自今后每遇筵宴，权免宿直。 
四年正月六日，诏学士院今后每遇车驾诣景灵宫四孟朝献，权免宿直。 
五年六月十五日，诏：「自初伏日赐学士冰一 
      
月，每日半担。」 
同日，诏降白成银冰盆一面，黑漆座全。如遇入伏，令学士院设放使用。 
同日，诏降黑漆水桶一只，盖座全，赐学士院使用。 
六年五月四日，学士院状：「依指挥省并吏额：西院录事已下一十二人，今乞减罢表奏官二人，以一十人为额。东院驱使官一十四人，今于数内裁减正名驱使官王彦通、马晟二人，减作守阙驱使官，却将守阙驱使官乐德华、赵琪敦减作编排驱使官，更不支破请给，通以一十二人为额。」诏依拟定，各从下裁减。将来见阙日，依名次拨填。其减下人愿依条比换名目者听。 
十一月十四日，尚书礼部侍郎兼直学士院郑闻、秘书少监兼权直学士院周必大言：「检准绍兴三十一年十月四日指挥，今次明堂大礼，合加恩臣僚，权宜更不 院宣麻，止降制给诰，并免辞免。候事定日依旧。所有干道元年、三年两郊，并依上件指挥。今来郊祀大礼庆成，其合该加恩臣僚，未审且依近例止降制诰，(难)[唯]复检举自来锁院典故施行。」诏依旧例锁院宣麻。 
八年十月二十六日，准御封付院御宝批先降指挥：「经筵官日轮二员，学士院宿直，今可止轮一员。本院自后遵依，永为定式。」既而有旨，经筵官与学士院官每日通轮一员。宿直官约午时入院，临安府供蜡烛一对，夜点照用。来早，院中破宿官点心，至冬供炭一十斤。如遇轮宿直，用簿子隔日书知押字，将书知宿官姓名便阙报御药院具奏。」 
九年三月十二日，诏翰林学士承旨除端明殿学士、提举江州太平兴国宫「承旨」下恐有脱漏。。以曮乞解严近，故有是命。 
十二月二十四日，诏秘书省正字崔敦诗兼翰林权直。先是，有旨下国史院具典故，馆职兼权学士院职事如何结衔。既检照申上，而朝廷以《四朝会要》学士院他官兼权者谓之「权直」，遂有是命。其后淳熙五年九月，敦诗再入院，议者以翰林非专掌制诏之地，乃改为「学士院权直」。 
同日，诏秘书省正字崔敦诗兼翰林权直，所有请给，除身分料钱随阶官、时服照正字格法，并本省会要茶汤钱依旧支破会：疑当作「合」。，所有职钱并米麦、衣赐，依翰林学士则例，以三分减一支破。所有厅从，除本职合破外，止贴差客司一名，顾募随本职。」 
太宗听政之暇，日阅经史，患顾问阙人。太平兴国八年，始用著作佐郎吕文仲为侍读。寻又为翰林侍读，赐绯鱼，寓直御书院，立本官班。尝出经史，召文仲读之。 
真宗咸平元年，又访通经义者于参知政事李至。至荐国子直讲崔颐正，召于后园，令说《尚书 大禹谟》，面赐五品服。然自杨徽之始建学士之职，后冯元为翰林侍讲，不带学士。又有冯宗元为侍讲，高若讷为侍读，不加别名，但供职而已。 
真宗咸平二年七月，以兵部侍郎兼秘书监杨徽之、户部侍郎夏侯峤并为翰林侍读学士，国子 
      
祭酒邢昺为侍讲学士，翰林侍读、兵部员外郎吕文仲为工部郎中，充侍读学士。先是，侍读名秩未崇。真宗首置此职，择耆儒旧学以充其选，班秩次翰林学士，禄赐如之。设直庐于秘阁，侍读更直。侍讲长上日给尚食珍膳，夜则迭宿，令监馆阁书籍中使刘崇超日具当直官名，于内东门进入。自是多召对访问，或至中夕。中谢日，赐与如翰林学士。 
五年正月，宴宗室、侍读、侍讲学士、王府官于崇政殿。以邢昺讲《左氏传》毕也。赐昺及侍读夏侯峤等器帛，昺加袭衣、金带，以昺为工部侍郎兼国子祭酒，依旧充职。 
景(佑)[德]四年八月，以翰林侍讲学士、工部尚书邢昺知曹州，班在翰林学士之上，从尚书班列也。侍讲学士外使自邢昺始焉。 
天禧元年二月，召直龙图阁冯元讲《易》于宣和门之北阁。时惟待制查道、李虚己、李行简预焉。自是说《易》，尽上、下经，以元使契丹止。 
三年十二月，以工部侍郎、参知政事张知白为刑部侍郎，充翰林侍读学士，知天雄军。知白恳求罢免，侍读学士外使自此始也。 
仁宗干兴元年未改元三月，以吏部员外郎、直龙图阁、太子左谕德鲁宗道为户部郎中，左正言、直龙图阁、太子右谕德冯元为户部员外郎，并为龙图阁直学士兼侍讲。 
十一月，仁宗御崇正殿西庑，召侍读学士利瓦伊、侍讲学士孙奭、侍讲冯元等讲《论语》。宰臣冯拯等曰：「天禧旧制，凡侍臣讲读皆赐坐，讲者设本于前，别坐而听。干兴后，每说书(曰)[日]，侍臣皆先就座，赐茶讫，彻席立讲。讲毕复坐，赐汤。自后又取工部郎中冯宗元直龙图阁，亦令讲书。凡说《论语》、《孝经》、《礼记》、《尚书》、《春秋》、《老子道德经》。侍读初无所职，但侍立而已。自宋(缓)[绶]、夏竦为侍读，始令日读《唐书》一传，参释义理。每讲书日，古贤诗或取经书要言书一二纸，其后遂罢。又令侍读读真宗正说经史文字，涉凶恶事，亦须预说。无所规鉴，即不讲。或召中书、枢密院听书，即于侍官前设座。」 
景佑元年正月二十六日，给事中、充集贤院学士李仲容言：「臣冠掖垣之地已及七年，新除两人学士，俱是在臣之下，望别赐臣一职名。」诏除守本官，充翰林侍读学士，判史馆。 
庆历四年二月，御迎阳门，召辅臣观图画。其画皆前代帝王美恶之迹，可以规戒者。因命天章阁侍讲曾公亮讲《毛诗》，王洙读《祖宗圣政录》，侍读学士丁度读《前汉书》，数刻乃罢。 
皇佑三年七月五日，翰林侍读学士、给事中郭劝表乞致仕。帝以劝履行纯谨，立身清约，特命降召不允，示优恩也。 
四年九月十二日，知制诰胡宿言：「近命臣充翰林侍读学士，且臣未宜当此职，不敢入谢。」时宿居纶阁久次，执政以禁林员足，未议迁补。又逼于物议，因以金华处之。而谏官李兑、韩贽指言其失，故宿辞，卒亦不许。 
至(元)[和]元年十月， 
      
赐翰林侍读学士杨安国钱五十万，仍听大寒暑毋入谒。时安国言衰惫不任侍经席，愿乞骸骨以归。故赐及之。 
翰林侍书。唐有翰林侍书学士。 
太宗太平兴国七年，以著作郎、翰林祗候王着为著作佐郎、翰林侍书，隶御书院。王着成都人，归朝为隆平主簿，善正书、行草，笔迹甚媚。太宗以字书讹舛，欲令删定，即召着入，授卫尉寺丞、史馆祗候，详定《急就章》，遂为侍书，累至殿中侍御史。 
《神宗正史 职官志》：侍读、侍讲正七品，崇政殿说书从七品，掌讲读经史，以学士或侍从职事官有学术者充。其秩卑资浅，则为说书。岁春二月至端午日、秋八月至长至日，遇只日入侍迩英阁，轮官讲读。始至，率以履见，列墩，命之坐，赐茶。(议)[讲]读毕，赐汤，乃退。咸平二年皆置学士，至元丰五年省去「学士」之号。 
《哲宗职官志》：元佑七年复增「学士」之号，元符元年省去。 
哲宗元丰八年即位未改元。四月十四日，资政殿大学士、光禄大夫吕公着兼侍读。先是，神宗谕辅臣曰：「皇子明年出阁，当以吕公着为保傅。」至是吕公着侍经筵，遵先帝意也。 
十二月二十二日，增讲读官职钱为三万。 
元佑元年八月六日，吏部侍郎兼侍讲傅尧俞以职烦目病，乞罢侍讲。司马光请改尧俞为侍读，而用范祖禹为侍讲。祖禹，吕公着之婿也，请避嫌。光奏宰相不当以私嫌废公义。韩维奏：「朝廷选执政，本以进达贤能为职，今乃以执政妨用人，不可。方今人材难得，幸而有可用之人，又以执政故退罢。若七八执政各避私嫌，甚妨贤路，且多存形迹，非大公之道。」遂以祖禹兼侍讲。 
六月十六日，端明殿学士、光禄大夫范镇落政仕，提举中太一宫、兼集禧观公事、兼侍读。 
四年五月四日，诏自今侍读以三人为额。 
六年四月十二日，中太一宫使、观文殿学士兼侍读冯京乞致仕。诏不允，令除经筵外，遇朔望赴朝参。未几，京又乞致仕。不允，仍免经筵进读。 
七年七月十二日，诏复置翰林侍讲学士，以翰林学士范祖禹为翰林侍讲学士，兼修国史。 
八年四月八日，范祖禹言：「近辞免翰林学士兼侍讲学士，蒙降诏不允。伏见神宗之初，司马光、吕公着皆以翰林学士兼侍讲，初不兼学士之职。如以臣久在经筵，乞止兼侍讲。」从之。 
元符元年二月十三日，三省言：「裁定六曹寺监文字所状，乞降指挥，翰林侍读、侍讲学士向去置与不置。」诏元佑复置翰林侍读、侍讲学士指挥更不施行。 
徽宗元符三年未改元九月四日，诏安焘服(阅)[阕]，可依前左正议大夫，除观文殿学士、提举中太一宫、兼集禧观公事、兼侍读。 
大观元年三月十二日，翰林学士郑居中可依前执政官恩例，仍除中大夫、资政殿学士、中太一宫使、兼侍读。诏：「郑居中文学政事为众推称，蔽自朕心。擢贰枢 
      
府宥密之地，亲贤所宜。稽考先朝，具存故实。而贵妃恳请，陈义甚坚。嘉其悫诚，终不可夺。」故有是命。 
宣和元年七月三日，诏：「观文殿修撰兼侍讲、国史编修官邓雍入侍经筵，阅时滋久，可除显谟阁待制，仍迁侍读。」 
六年二月七日，赐开封尹燕瑛进士出身，兼侍读。 
钦宗靖康元年九月二十二日，诏吏部尚书莫俦、户部尚书梅执礼为任剧曹，免兼侍读。 
高宗建炎元年十二月一日，诏：「朕朝暮见大臣，访庶务，已则泛论古今，援据经史，凡有益于治者，随事商榷，以受荩言。延见进对臣僚，询究利害，退阅四方奏牍，少空则披诵载籍，取鉴前古，故于讲学，久未皇暇。念亲儒臣，以稽先圣之格言、百代之明验，虽羽檄交驰，巡幸未定，亦不可废。可差侍从官四员充讲读官，遇万机之暇，令三省取旨，就内殿讲读。」 
三十一日，诏：「将来开讲日，侍讲官于进读书内或有所见，许读毕具札子奏陈。仍降付本所，载之注记，依元丰旧制。」从翰林学士朱胜非请也。 
四年八月十八日，尚书吏部侍郎綦 礼等言：「近诏从官日进前代及本朝故事，伏见祖宗以来遴选儒臣，以奉讲读。若令从官一例献其所闻，既非祖宗旧制，且有越职之嫌。况今讲读官并有正员，欲乞止命讲读官三五日供进前代及本朝故事，以资圣学，所有元降指挥乞赐寝罢。」诏讲读官及翰林学士、两省官并依已降指挥。 
绍兴元年二月十六日，诏刑部尚书胡直孺兼侍读。以中书门下省言「兼侍读秦桧除参知政事，止有侍读王绹一员」故也。 
四月九日，诏赐侍读王绹、胡直孺、侍讲汪藻、胡交修、(候)[侯]延庆御书杜诗扇面。 
十七日，诏户部尚书李弥大兼侍读，以讲筵所侍读官(正)[止]有黄叔敖一员故也。 
八月十一日，诏以朱胜非为提举醴泉观兼侍读。初，胜非罢同都督，辞免还任、知绍兴府，上曰：「胜非作相三日，值苗刘之乱，当时调护有力，朕岂不知。近日因罢同都督，外方士人上章论胜非功甚多，惟一二台谏不与。昔晋公子重耳备尝险阻艰难，相与在外，自蒲狄至秦，诸臣从者惟狐偃，未始不同。及河，以(壁)[璧]授公子，且欲亡去。公子曰：『所不与舅氏同心者，有如白水。』盖晋公子之霸诸侯，实子犯之助。朕于胜非，不谓众之不知而弃之也。」故有是诏。 
十月二十九日，诏讲筵所：「今后住讲日，令讲读官依讲筵日分除假故旦望，隔日轮官接续供进《春秋口义》一授，至开讲日依旧。所有日进故事，仍令侍从官依元降指挥，与讲读官、翰林学士、两省官同进。 
三年五月二十六日，诏：「讲筵所见轮官供进《春秋口义》并侍从等官日进故事，可自今后遇六月、十一月权免供进，开讲日权住供进。」 
四年十月七日，诏：「讲读官进讲义故事权罢，候过防秋日依旧。」以右司谏赵霈言 
      
「淮海有警，方议亲征，乞少缓」故也。 
五年闰二月二十二日，诏侍读官进读《三朝宝训》，从殿中侍御史张绚请也。 
六年八月二十七日，诏侍读官许正谢，今后依此，令敕令所于(阁)[合]门格修入。先是，观文殿学士、提举万寿观充行宫同留守孟庾兼侍读，已授告讫，缘侍读、侍讲在法未有许正谢之文，庾以为言，故有是诏。 
七年九月一日，权礼部郎陈公辅言：「闻徽宗皇帝、宁德皇后凶讣，陛下宫中见行三年之丧，欲乞凡遇当讲日，只令讲读官供进《口义》，更不亲临讲筵。」从之。既而臣僚以祖宗典故论列，诏如旧制。 
十年八月十二日，诏：「中书舍人王鉌、起居舍人张土穹兼侍讲。鉌进讲《孟子》，土穹进讲《左氏传》。以讲筵所言「秋讲在近，见阙官二员」故也。 
十一年三月六日，诏权礼部尚书苏符兼侍读，进读《三朝宝训》。
四月九日，诏赐侍读吴表臣、苏符新茶。 
二十七日，诏赐复古殿墨侍读吴表臣、苏符、侍讲林待聘、程克俊、王鉌、李易、修注朱翌各二十铤。 
十三年三月八日，诏给事中杨愿兼侍讲，进讲《尚书》。 
十四年三月二十二日，诏御史中丞李文会兼侍读，工部尚书詹大方、礼部侍郎高阅兼侍讲。先是，讲筵阙，宰臣秦桧曰：「陛下圣学日跻，实难其人。」上曰：「朕学问岂敢望士大夫，但性好读书，宫中无事，(舍)[合]读书写字，一无所为。」桧曰：「士人读书者固多，但少适用。」上曰：「读书贵于适用。若不适用，或托以为奸，则不若不读之为愈。」上又曰：「王安石、程颐之学各有所长，学者但当取其所长，不执于一偏，乃为善学。」桧曰：「陛下圣学渊奥，独见天地之大全。下视专门陋儒，溺于所闻，真太山之于丘垤也。」 
十五年十一月十三日，诏宣赐讲读、说书、修注官寒食、端午、冬至节料，观文殿大学士已上钱一百五十贯，酒十瓶；资政殿大学士、学士已上钱一百贯，酒八瓶；待制以上钱五十贯，酒六瓶；未系两制钱三十贯，酒四瓶。今后准此。 
十六年二月十六日，讲筵所言：「今后讲筵兼讲《孟子》，相次终篇，依旧制合先奏请点定。今具未经进讲《周易》、《毛诗》、《礼记》、《周礼》。」诏令讲《周易》。 
三月二十日，上以《孟子》终篇，特遣中使赐当讲官段拂鞍马、牙笏、金砚、水瓶、墨等。 
二十三日，赐侍读、侍讲、修注官以下御筵于皇城司。 
二十八日，诏：「经筵进讲《孟子》终篇，可依进讲《论语》终篇例推恩施行。」 
十七年正月二十九日，诏资政殿大学士、提举(力)[万]寿观秦 兼侍读。 
三月四日，诏给事中兼侍讲段拂除翰林学士，依前兼侍讲。 
二十三年十一月七日，《尚书》终篇，特召宰执听讲。进读毕，赐太师、益国公秦桧玉带、牙简、鞍勒，亲御调习名马，命主管讲筵李存约就第赐之。仍赐侍读秦 、签书枢密院事史才、侍讲魏师逊、说书郑仲熊、修注杨迥(全)[金]带、牙简、鞍马有差。 
九日，赐宰执、讲筵、 
      
修注官御筵于秘书省，用教坊乐，仍遣中使第赐香茶。秦 等进诗表以谢。 
二十五年四月二十三日，《周易》终编，特召宰执听讲。进毕，以犀带、牙简、金鞍勒、良马、银绢命主管讲筵李存约就第赐太师秦桧，仍赐侍读秦 、签书枢密院事郑仲熊、侍讲董德元、王 、修注林一飞金带、牙简、鞍马、银绢有差。内王 以进讲《周易》终篇，加赐金砚匣。秦 等各进诗表以谢。 
二十七年十月十一日，进读《三朝宝训》终篇，赐侍读王师心牙简、金鞍勒、良马、象管、端砚、檀香匣、复古殿墨、象牙、黏板、压纸、界方、金砚、水瓶。师心上表谢。 
十三日，赐侍读、侍讲、修注官以下御筵于皇城司，用化成殿等乐，仍遣中使第赐香茶。 
十五日，王师心等上表谢。 
二十八年九月二十六日，守起居郎、兼权中书舍人洪遵言：「臣以记注，陪侍经幄，瞻望天威，近在跬步。至于御茗分珍、华炖锡坐，皆非粪土小臣平生所(取)[敢]觊望。窃见春、秋二讲，每于双日先期书历，经筵官讲读毕，许留身奏事。修注官虽与签书，未尝有奏事者，皆云近例如此。联名一历，不应别为二体。臣伏闻(见)[元]佑中起居舍人吕陶尝乞候讲读罢臣僚再留奏事，并许侍立。以此观之，讲退犹具入侍，何由不许奏事，望下讲筵所，许依讲读官例施行。」从之。 
三十二年三月，黄中除礼部侍郎，依旧兼侍讲。 
孝宗绍兴三十二年六月，即位未改元。翰林学士承旨洪遵、中书舍人史浩并兼侍读，给事中金安节、权工部侍郎张阐并兼侍讲。 
</div>
    <div class="pagination">
<a href="宋会要辑稿_page873.html">上一页</a><span>...</span><a href="宋会要辑稿_page869.html">869</a><a href="宋会要辑稿_page870.html">870</a><a href="宋会要辑稿_page871.html">871</a><a href="宋会要辑稿_page872.html">872</a><a href="宋会要辑稿_page873.html">873</a><span class="current-page">874</span><a href="宋会要辑稿_page875.html">875</a><a href="宋会要辑稿_page876.html">876</a><a href="宋会要辑稿_page877.html">877</a><a href="宋会要辑稿_page878.html">878</a><a href="宋会要辑稿_page879.html">879</a><span>...</span><a href="宋会要辑稿_page875.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
