<!DOCTYPE html>
<html>
<head>
    <meta charset="UTF-8">
    <title>续通志 - 第 472 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 472 页/共 1359 页</h1>
    <div class="content">　　宗雅本名呼拉布皇统二年封代王大定二年追封曹王
　　宗伟本名阿里布天眷元年封虞王
　　宗英本名呼沙呼封滕王
　　宗懿本名阿林初封薛王追封郑王
　　呼兰天眷元年封翼王与达兰谋反伏诛
　　宗美本名呼尔察初封丰王追封卫王
　　实图美初封郓王追封幽王
　　哈必苏初封霍王追封渖王
　　沃哩初封蔡王追封鄂王
　　宗哲本名和硕初封毕王追封韩王
　　宗顺本名阿噜岱天会二年薨皇统五年赠金紫光禄大夫后封徐王

　　 宗固

　　宗固本名呼噜天会十五年为燕京留守封幽王宗盘既诛熙宗使宗固子京往燕京慰谕宗固及翼王呼兰伏诛或谓宗固等当绝属籍 
熙宗不忍诏宗固等但不得称皇叔其母妻封号从而降者审依旧典皇统二年宗固判大宗正六年为太保右丞相兼中书令明年薨海陵在 
熙宗时见太宗诸子势强而宗盘尤跋扈与呼兰相继谋逆心忌之及篡位谒奠太庙韩王亨素号材武使摄右将军阴备太宗诸子遂与秘书 
监萧裕谋去宗本兄弟太宗子孙于是焉尽

　　 宗本

　　宗本本名阿噜皇统九年为右丞相兼中书令进太保领三省事海陵篡立进太傅领三省事初海陵心忌宗本等势强及篡立猜忌益深 
遂与秘书监萧裕谋杀太宗诸子诬以秉德出领行台与宗本别因会饮约内外相应使尚书省令史萧玉告宗本亲谓玉言宗美北京留守卞 
俱言事不可迟只于日近围场内予决因以马一匹袍一领与玉充表识物玉恐围场日近身縻于外不能亲奏遂以告萧裕裕具以闻萧玉出 
入宗本家亲信如家人海陵既与萧裕谋恐天下以宗本秉德辈皆懿亲大臣本无反状裕构成其事使玉上变庶可示信于是使人召宗本等 
击鞠海陵先登楼命左卫将军图克坦塔斯及萧裕妹壻近侍局副使耶律必埒哩实达尔密伺宗本及判大宗正事宗美至即杀之宗美呼尔 
察临死神色不变宗本已死萧裕使人召萧玉附耳告之曰主上以诛宗本诸人欲加以反罪令汝主告其事今书汝告款已具帝即问汝汝但 
言宗本辈反如状勿复异词乃引见海陵玉具如裕所教海陵遣使杀东京留守宗懿北京留守卞及迁益都尹毕王宗哲平阳尹禀左宣徽使 
京等家属分置别所止听各以奴婢五人自随既而使人要之于路并其子男无少长皆杀之中京留守宗雅喜事佛海凌知其无能将存之以 
奉太宗后召至阙竟杀之太宗子孙死者七十余人海凌遂以宗本秉德等罪诏天下以玉上变实之使太府监完颜冯六籍宗本诸家大定二 
年追封潞禀京卞并赠金吾卫上将军

　　△熙宗诸子

　　济安　　　道济

　　熙宗二子悼平皇后生太子济安贤妃生魏王道济

　　济安
　　道济

　　 济安

　　济安以皇统二年二月戊子生于天开殿熙宗年二十四始有皇子喜甚五日命名大赦天下三月甲寅告天地宗庙戊午册为皇太子国 
初制度未立太宗熙宗皆自安班贝勒即帝位至是始正名定制焉封皇后父太尉和坦为王随朝职官并迁一资十二月济安病剧熙宗与后 
幸佛寺焚香流涕哀祷曲赦五百里内罪囚是夜薨谥英悼太子葬兴陵侧

　　 道济

　　道济皇统三年命为中京留守以直学士阿兰为都提点张玄素为同提点左右辅导之俄封魏王封其母为贤妃初居外至是养之宫中 
未几熙宗怒杀之

　　△海陵诸子

　　光英　　　元寿　　　　　　　舒苏鄂博　　　广阳

　　海陵四子后图克坦氏生太子光英元妃大氏生崇王元寿柔妃唐古氏生宿王舒苏鄂博才人南氏生滕王广阳

　　光英
　　元寿
　　舒苏鄂博
　　广阳

　　 光英

　　光英本名阿哩布图克坦养于同判大宗正方之家天德四年二月立为皇太子其后养于永寍宫及图克坦舍音家贞元元年诏朝官京 
官五品以下奉引自通天门入居于东宫光英颇警悟海陵谓侍臣曰上智不学而能中性未有不由学而成者太子宜择硕德宿学之士使辅 
导之庶知古今防过失诗文小技何必作耶至于骑射之事亦不可不习恐其懦柔也及将亲征后与光英挽衣号恸后诵孝经忽谓人曰经言 
三千之罪莫大于不孝何为不孝对者曰今民家子博奕饮酒不养父母皆不孝也光英默然良久曰此岂足为不孝耶盖指言海陵弒母事及 
伐宋光英居守以图们额哩页为太子少师兼河南路统军使以卫护之完颜元宜军变海陵遇害都督府移文额哩页杀光英于汴京死时年 
十二后与海陵俱葬于大房山诸王墓次

　　 元寿

　　元寿天德元年封崇王三年薨

　　 舒苏鄂博

　　舒苏鄂博正隆元年四月生实达尔东胜家保养之封其母唐古氏为柔妃三年正月五日舒苏鄂博薨海陵杀太医副使谢友正医者安 
宗义及其乳母杖东胜一百除名明日追封舒苏鄂博为宿王葬大房山

　　 广阳

　　滕王广阳母南氏本大臭家婢随元妃大氏入宫海陵幸之及有娠即命为殿直正隆二年九月二十六日生广阳三年二月封南氏为才 
人七月封广阳为滕王九月薨

　　△世宗诸子

　　显宗允【恭琮　瓌　从彝从宪　玠】　　　　永中　　永蹈　　　永功【璹】　　　　　　永德　　永成　　　永升

　　世宗十子昭德皇后生显宗赵王苏尼越王萨鲁元妃张氏生鄗王允中越王允功 【按张元妃传云生鄗王允中而卒则允功疑非张 
氏所生与此互异】 元妃李氏生郑王允蹈卫绍王允济潞王允德照仪梁氏生豫王允成才人舒穆噜氏生夔王允升章宗时避显宗讳诏改 
允为永苏尼萨噜皆早卒

　　显宗允恭
　　永中
　　永蹈
　　永功
　　永德
　　永成
</div>
    <div class="pagination">
<a href="续通志_page471.html">上一页</a><span>...</span><a href="续通志_page467.html">467</a><a href="续通志_page468.html">468</a><a href="续通志_page469.html">469</a><a href="续通志_page470.html">470</a><a href="续通志_page471.html">471</a><span class="current-page">472</span><a href="续通志_page473.html">473</a><a href="续通志_page474.html">474</a><a href="续通志_page475.html">475</a><a href="续通志_page476.html">476</a><a href="续通志_page477.html">477</a><span>...</span><a href="续通志_page473.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
