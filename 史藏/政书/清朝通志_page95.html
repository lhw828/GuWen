<!DOCTYPE html>
<html>
<head>
    <meta charset="UTF-8">
    <title>清朝通志 - 第 95 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 95 页/共 121 页</h1>
    <div class="content">　　刑法略二 
　　○刑法略二 
　　刑制 【律纲】  
　　△刑制 【律纲】  
　　凡明刑敕法其文有二曰律曰例律以定罪例以辅律律编为六曰吏户礼兵刑工吏律二曰职制曰公式户律七曰户役曰田宅曰婚姻曰仓库曰课程曰钱债曰市廛礼律二曰祭祀曰仪制兵律五曰官卫曰军政曰关津曰廐牧曰邮驿刑律十一曰贼盗曰人命曰鬬殴曰骂詈曰诉讼曰受赃曰诈伪曰犯奸曰杂犯曰捕亡曰断狱工律二曰营造曰河防总律之大凡别为一编曰名例首列律目及律母八字之义曰以以者与实犯同 【谓如监守贸易官物无异正盗故以枉法论以盗论并除名刺字罪至斩绞并全科】 曰准准者与实犯有闲 【谓如准枉法准盗论但准其罪不在除名刺字之例罪止杖一百流三千里】 曰皆皆者不分首从一等科罪 【谓如监临主守职役同情盗所监守官物并赃论数满皆斩之类】 曰各各者彼此同科此罪 【谓如各色人匠拨赴内府工作若不亲自慹役雇人冒名私自代替及替之人各杖一百之类】 曰其其者变于先意 【谓如论八议罪犯先奏请议其犯十恶不用此律之类】 曰及及者因类而推 【谓如彼此皆罪之赃及应禁之物则入官之类】 曰即即者意尽而复明 【谓如犯罪事发在逃者众证明白即同狱成之类】 曰若若者文虽殊而会上意 【谓如犯事未老疾事发时老疾以老疾论若在徒年限内老疾者亦如之之类】 次列六赃纳赎收赎五刑及狱具丧服诸图次曰十恶一谋反二谋大逆三谋叛四恶逆五不道六大不敬七不孝八不睦九不义十内乱次曰八议一议亲二议故三议功四议贤五议能六议勤七议贵八议宾凡应议者犯罪实封奏闻取旨不许擅自勾问若奉旨推问者开具所犯及慹议之状先奏请议议定奏闻取自上裁其犯十恶者不用此律应议者之祖父母父母妻及子孙犯罪亦如之若皇亲国戚及功臣之外祖父母伯叔父母姑兄弟姊妹女婿兄弟之子若四五品官之父母妻及应合袭荫子孙犯罪从有司依律追问议拟上请其犯十恶缘坐及奸盗杀人受财枉法者不用此律其余亲属奴仆管庄佃甲倚势虐害良民凌犯官府者加常人罪一等止坐犯人不在奏请之律若各衙门追问之际占恡不发者并听当该官司实封奏闻区处凡已革宗室之红带已革觉罗之蓝带犯事治罪与旗人无异刑部照例枷号鎻禁完结其宗室觉罗犯事时身系黄红带者依宗室觉罗例若系蓝带及不系带者即照常人例治罪凡殴宗室觉罗者虽无伤杖六十徒一年伤者杖八十徒二年折伤以上本罪有重于杖八十徒二年者加凡鬬殴二等止杖一百徒三年缌麻以上各递加一等笃疾者绞监候死者斩监候除审明宗室觉罗并未与人争较而常人寻衅擅殴者仍照律治罪外如轻入茶坊酒肆滋事召侮或与人鬬殴先行动手殴人者不论曾否腰系黄红带其相殴之人即照寻常鬬殴律一体定拟其宗室觉罗应得罪名刑部按例定拟犯该军流徒罪者照例鎻禁拘禁犯该杖笞应否折罚钱粮之处宗人府量其情节如情罪可恶者在宗人府的决不准折罚其应圈禁者即革去四品顶带凡内外文武大小官有犯公私罪名所司开具事由实封奏请不许擅自勾问若许推问依律议拟奏闻区处仍候覆准方许判决若所属官被本管官司非理凌虐亦听开具实迹实封径自奏陈官犯公罪应笞者一十罚俸一月二十三十各递加一月四十五十各递加三月应杖者六十罚俸一年七十降一级八十降二级九十降三级皆留任一百降四级调用吏典犯者笞杖决讫仍留役官犯私罪应笞者一十罚俸两月二十罚俸三月三十四十五十各递加三月应杖者六十降一级七十降二级八十降三级九十降四级皆调抈一百革职离任吏典犯者杖六十以上罢役凡任满得代改除致仕等官与见任同封赠官与其子孙正官同妇人犯夫及义绝者得与其子之官品同犯罪者各依职官犯罪律拟断无官犯罪有官事发公罪笞杖以上依律纳赎卑官犯罪迁官事发在任犯罪去任事发公罪笞以下依律降罚杖一百以上依律科断本案黜革笞杖以上折赎皆免若事于理没钱粮遗失官物虽属公罪事须追究明白但犯一应私罪并论如律其吏典有犯公私罪名各依本律科断文武官犯私罪罢职不叙追夺诰敕削去仕籍除名者官爵皆除僧道犯罪会经决罚者追收度牒并令还俗军民灶户各从本色发还原籍当差定加减之法加者就本罪上加重减者就本罪上减轻惟二死三流各同为一减加者数满乃坐又加罪止于杖一百流三千里不得加至于死本条加入死者依本条凡同僚犯公罪者并以吏典为首首领官减吏典一等佐贰官减首领官一等长官减佐贰官一等若同僚官一人有私自依故出入人罪论其余不知情者止依失出入人罪论若下司申上司事有差误上司不觉失错准行者各递减下司官吏罪二等若上司行下所属依错施行者各递减上司官吏罪三等亦各以吏典为首凡一人犯罪其于律应减者若为从减自首减故失减公罪递减之类并得累减凡共犯罪以先造意者为首随从者减一等若一家人共犯罪止坐尊长尊长年在八十以上及笃疾则归罪以次尊长如无以次尊长方坐卑幼妇人有犯罪坐男夫侵损于人者以凡人首从论若共犯罪而首从本罪各别者各依本律首从论本条言皆者罪无首从不言皆者依首从法其同犯擅人皇城官殿等门及同私越度关同避役在逃及同犯奸者律虽不言皆亦无首从二人共犯罪而有一人在逃现获者称逃者为首更无证佐则决其从罪后获逃者称前获人为首鞫问得实还将前人依首论通计前决之罪以充后问之数若犯罪事发而在逃者众证明白或系为首或系为从即同狱成将来照提到官止以原招决之不须对问凡二罪以上俱发以重者论罪各等者从一科断若一罪先发已经论决余罪后发其轻若等勿论重者更论之通计前所论决之罪以充后发之数其赃应入官物应贴偿盗应刺字官应罢职罪止者各尽本法犯罪己发未论决又犯罪者从重论已徒已流而又犯罪者依律再科后犯之罪不在从重科断之限其重犯流者三流并决杖一百于配所拘役四年若己徒而又犯徒者依后所犯杖数决讫照徒年限应役亦总不得过四年又犯杖罪以下亦各依数决之其应加杖者亦如之本条别有罪名与名例不同者依本条科断若本条虽有罪名其心有所规避罪重者自从所规避之罪论其本应罪重而犯时不知者依凡人论本应轻者听从本法以五服参情法故具丧服图凡亲属有得相容隐之条同居不限籍之同异虽无服者怕是若别居大功以上亲及外祖父母外孙妻之父母女壻若孙之妇夫之兄弟及兄弟妻有罪彼此得相为容隐奴婢雇工人为家长隐者皆勿论若漏泄其事及通报消息致令罪人隐匿逃避者亦不坐其小功以不相容隐及漏泄其事者减凡人三等无服之亲减一等若犯谋叛以上者不用此律定读律之准凡律令垂为法守内外诸司百执事不得妄生意见变更成法岁终各从上司考校有不能讲解律义者论罚有差律中称乘舆车驾御物者尚方服御之物并同称制者懿旨令旨并同称期亲祖父母者会高同称孙者会元同适孙承祖与父母同缘坐者各依祖孙本法其适母继母慈母养母与亲母同称子者男女同缘坐者女不同称与同罪者止坐其罪正犯至死者同罪之人得减一等不在刺字斩绞之律若受财故纵与同罪者全科其故纵谋反叛逆者皆依本律称罪同者至死不减等称监临者内外诸司统摄所属有文案相涉及别处驻札衙门看管兵粮水利之类虽非牧民官但有事在手者即为监临称主守者内外各衙门该管文案吏典守主掌其事及守当仓库狱囚杂物之类官吏库子斗级攒拦禁子并为主守其职非统属但临时差遣管领提调者皆是称一日者以百刻计工者从朝至暮不以百刻为限称年者以三百六十日称人年者以籍为定称众者三人以上称谋者二人以上谋状显著明白者一人同二人之法称道士女冠者僧尼同若于受业师与伯叔父母同赃有六项罪分四等曰监守盗曰常人盗曰柱法曰不枉法曰窃盗曰坐赃监守自盗最重常人盗枉法赃次之窃盗不枉法又次之坐赃为轻监守人盗所监守之物故曰自盗不分首从并赃论罪一两以下杖八十每二两五钱加一等至流则每五两加一等递加至三十两杖一百流三千里杂犯三流总徒四年数满四十两斩杂犯准徒五年若盗漕粮入巳满六百石及盗仓库钱粮入已一千两以上者均拟斩候常人盗官之财枉法盗官之法情同而罪亦同一两以下杖七十每五两加一等二十两至四十两俱五徒递加至五十五两杖一百流三千里常人盗杂犯三流总徒四年赃至八十两绞杂犯准徒五年枉法赃至八十两有禄人实犯绞无禄人至一百二十两亦实犯绞常人盗漕粮入巳满六百石并盗鞘饷至一百两以上者始拟绞候不枉法与窃盗同科谓均非其有而取之故其罪同一两以下杖六十每十两加一等递加至一百二十两以上绞不枉法赃无禄人减一等罪止杖一百流三千里有禄人赃至一百二十两以上始实犯绞与窃赃满贯分首从同坐赃致罪谓本非入已之赃而坐以致之一两以下笞二十每十两加一等至徒罪则每百两加一等递加至五百两罪止杖一百徒三年监守盗常人盗皆不分首从并赃论枉法赃各主者通算全科各计入已之数不枉法折半科罪各计入已之数窃盗赃以一主为重并赃论罪而分首从坐赃各主者通算折半科罪凡彼此俱罪之赃及犯禁之物则入官若取与不和用琼森事逼取求索之赃并还主以赃入罪正赃见获者官物还官私物给主已费用者若犯人身死勿征余皆征之
　　天聪七年太宗文皇帝遣官颁钦定法律于科尔沁国土谢图济农十月复宣示外藩蒙古诸国
　　顺治元年定问刑衙门准依明律问罪是年世祖章皇帝诏法司会同廷臣详绎明律参酌时宜详拟允当以便裁定成书颁布天下二年勅修律官参酌满汉条例分别轻重差等汇集进呈四年律书成名曰大清律集解附例御制序文为书十卷共四百五十八条十年特设督捕衙门专理缉逃捕盗事务十一年勅法司仿古大诰之制择用刑各款重大者编缉成书颁告天下令有司于春秋暇日为民讲说并令学官常为士子讲司十二年谕帝玉以德化民以刑辅治故律例最宜详慎苟轻重失则官胥得以任意出入欲政平讼理其道无由朕览谳奏本章引用律例每多未协尔部速将满汉文律缮写进呈朕将详览更定颁示遵行十七年校订律例以盛京定例及厯奉诏旨并刑部衙门定例分析应入律各条款录成满汉文册进呈
　　康熙六年勅刑部酌定见行则例详晰分款陆续进览九年刑部将律例翻绎满文进呈十五年谕兵部督捕衙门逃人事情关系旗下重大前恐百姓株连因苦故将条例屡行更改减定期于兵民两益近见各该地方官奉行疎玩缉获日少旗下民生深为未便应遣部院大臣会同尔衙门将新旧条例逐一详定务俾永远可行十八年谕国家设立法制原以禁暴止奸安全良善故律例繁简因时制宜总期合于古帝王钦恤民命之意向因人心滋伪轻视法网强暴之徒凌虐小民故于定律之外复严加条例俾其畏而知儆免罹刑辟乃近来犯法者多奸伪未见少止人命关系重大朕心恻然其定律之外所有条例如罪不至死而新例议死或情罪原轻而新例过严者应去应存着九卿詹事科道会同详加酌定议奏遵旨将更改条例缮册奏请刊布名曰见行则例二十八年九卿议准律例内有袭前代旧文而于本朝法制绝不相蒙者如郡王将军中尉亲自赴京者罪如京操官轮操军失于赴京者罪如近京民户滋生牧养如校尉缉事察访皆属前代弊政久革不行如安乐自在等州非见在流犯之地如炒铁运砖等事非见在徒犯之役如吏典犯辟长官处决然后报部如在京军民犯杖军发别卫民发别郡如诡寄田地全家抄没如误伤致死责赔一人之类见今明载律文实非通行令甲应请核实删除报可三十四年定律文每篇正文后增辑总注疏解律义酌定名例四十六条录清汉文各六本进呈三十六年谕新纂律书名例朕已览阅奏闻后又有更改之处发回刑部增人九卿详阅具奏三十八年督捕衙门改隶刑部为督捕司先是督捕衙门隶兵部设侍郎一人理事官一人及郎中员外郎主事各官至是裁侍郎理事官余仍旧制 【互见职官门】 四十六年辑成大清律例四十二本缮写清汉文进呈
　　雍正元年奏准自康熙四十七年起至六十一年止见在遵行定例一百十有五条内有应删应改者令律例馆总裁速行审定并前纂成之四十二本一并交与九卿参酌考订三年谕朕自临御以来钦恤刑狱每遇法司奏谳必再三覆核惟恐稍有未协又念律例一书为用刑之本其中条例繁多若不校订画一有司扰引断狱得以意为轻重贻误非小特命纂修官刻期告竣今据将所纂全藁进呈朕逐一详览其有应行驳正者已一一批示但明刑所以弼教关系甚大着九卿会同细看务期斟酌尽善以副朕慎重刑名之意是年御制序文颁行大清律集解附例凡三十卷律文凡四百三十有六条律有总注律后附例其八百十有五条分为三项曰原例 【系　　　累朝旧例凡三百二十一条】 曰增例 【系康熙年闲见行例凡二百九十条】 曰钦定例 【系钦奉　　　上谕及内外臣工条奏凡二百有四条】 六年谕律例旧文有八议之条厯代相沿已久我朝虽载其文而实未尝行者葢有深意存焉夫刑罚之设所以奉天讨罪至公至平无容意为轻重者也若于亲故功贤等故为屈法以示优容则律无一定尚可谓之公平乎且此等或以效力宣劳为朝廷所倚眷或以勋门戚畹为国家所优荣其人既异于常人尤当秉礼守义以为士民倡率乃不自爱而罹于法尤非蚩蚩无知者比而执法者又曲为之宥何以惩恶而劝善乎如所犯果出无心情有可原则临时酌量加恩未为不可若豫着为令是于未有过之先即以不肖待之名为从厚实乃至簿也且使恃有八议之条任意为非必有自干大法而不止者是又以宽容之虚文特陷之于罪戾矣今修辑律例八议之条仍令载入特颁谕旨俾天下晓然于此律之不可为训亲故人等亦各知所儆惕而重犯法是则朕钦恤之至意也十三年谕国家刑罚禁令之设所以诘奸除暴惩贪黜邪以端风俗以肃官方也然宽严之用又必因乎其时从前朕见人情浅薄官吏营私相习成风罔知省改势不得不惩治整理以诫将来今人心共知警惕矣凡各衙门条例有从前本严而朕改易从宽者此乃从前部臣定拟未协朕与廷臣悉心斟酌而后更定以垂永久者应照更定之例行若从前之例本宽而朕改易从严者此乃整饬人心风俗之计原欲暂行于一时俟诸弊革除之后仍可酌复旧章此朕之本意也自后遇此等事件则再加斟酌若有应照旧例者仍照旧例行是年十一月今上谕古者刑不上大夫葢以维国体而励臣节国体不维则无尊卑上下之辨臣节大励则大臣拥高爵大官而有徒隶无耻之心此贾谊所以谆切辨论也朕欲风励天下使人各自爱共敦节行尤宜自大臣始大臣有不自爱者朕仍设廉耻以养之庶几动共天良激励鼓舞嗣后三品以上大员身罹罪谴即奉旨革职拏问者法司亦不得遽加夹讯如有不得不用者亦必请旨将此永着为例
　　乾隆元年部臣奏准修辑律例又覆准督抚臬司等各有刑名之责俏有所见据实敷陈敕交该馆以资采择五年御制序文颁行大清律例凡四十七卷律文仍旧木删律总注其注内有于律义有所发明实可补律所不逮者则竟别立一条着为成宪例千有四十二条以次附律文之后删原例增例各名目又奏准乾隆四年十二月以前之例己经逐条奏准通行其乾隆五年以后之例有陆续增修之处仍定三年一次编辑颁行直省永着为例六年谕律例一书原系提纲絜领立为章程俾刑名衙门有所遵守至于情伪无穷而律条有限原有不能纤悉必到全然该括之劫惟在司刑者体察案情随时详酌于无枉无纵则可不可以一人一事而改成法也本朝大清律周详明备近年以来又命大臣等斟酌重修朕详加厘定见在刊刻颁行而新任之臬司科道等条陈律款者尚属纷纷至于奉天府府丞竟奏请酌改三条夫以己定之宪章欲以一人之臆见妄思变易究竟不能尽民间之情弊而朝更夕改徒有乖于政体嗣后无得轻议纷更如果所言实属有当该部亦止可议载册籍不得擅改成书八年奏准督捕则例自康熙十五年编纂以来阅今七十余年未经修辑其间先后更定律例删定为一百三条名曰督捕则例于律例外别为一集分上下二卷并辑三流道里表告成将馆务移归刑部 【先是纂修则例皆　　　特简大臣至是始归刑部纂修】 又纂修刑例共五十四条计二卷毋庸纂二十四条十一年续增例四十九条修改二十一条毋庸纂十四条自是以后凡钦奉上谕及内外臣工条奏皆五年一修十六年续纂刑例七十四条酌改十二条更正五条计二卷删除十四条毋庸纂二十七条二十年修订三流道里表二十一年续纂刑例五十三条增辑二条酌改八条更正二条计二卷删除四条毋庸纂十二条是年谕向来枷号人犯秖于热审时暂行保释并无隆冬保释之例此等生事不法之人随时惩治庶人心共知警惕若姑息市恩适足养葌纵暴非国家明罚敕法之道刑部竟行编入条例颁发殊属不合所有枷号人犯着仍照旧例行二十六年续纂刑例一百十三条毋庸纂二十七条三十二年大修续纂刑例一百四十条修改百有三条删除五十一条计二十卷毋庸纂十九条嗣又补纂十五条修改二十九条删除十一条是年声明共计例千四百五十六条又续纂督捕则例六条修改八条删除四条毋庸纂三条三十七年续纂刑例五十条修改四十九条删除七条毋庸纂十七条四十二年续纂刑例九十六条修改五十六条删除六条又续纂督捕则例五条修改五条毋庸纂七条四十七年续纂刑例六十条修改十一条删除二条毋庸纂八条四十九年修辑三流道里表缮成黄册十九本进呈刊刻颁行此律例之大纲也其逐条之次第节目俱具载全书
　　皇朝通志卷七十六
　　●皇朝通志卷七十七 
　　刑法略三 
　　○刑法略三 
　　刑制 【听断】  
　　△刑制 【听断】  
　　凡听断刑狱立审结章程以专责守五城提督衙门审理案件除笞杖等轻罪自行完结若情节介在疑似及关系罪名出入者俱送刑部审拟不得率行自结其直省徒罪案件如有关系人命者均照军流人犯解按察仗审转督抚专案咨部核覆仍令年终汇题其寻常徒罪各督抚批结后即详叙供招按季报部查核凡刑部现审事件如窃盗三犯赃数不多改遣家奴吃酒行凶发遣及赌博拟流贩私拟徒军民相奸拟以枷责等项寻常罪犯于审结之日即行发落仍于汇题疏内声明遇有特交案件即审明无罪可科应亦覆奏如罪至斩绞仍会同三法司核拟特题其它案件除杖罪竟行发落外犯该发遣军流徒役及军流徒折枷鞭等罪傥非寻常经见之事若犯罪文自监生以上武自骁骑校以上或本身虽白丁系现任大臣子弟犯该断决者仍照汇题之例详叙招供文移不拘件数时日随结随题俟奉旨之日发落其有酌轻酌重案件即非生监骁骑校及大臣子弟亦视此仍于酌量改拟之处黏贴黄签进呈御览各省每年题结斩绞重案刑部于次年开印后分类摘叙简明事由奏闻又定鞫狱法凡鞫狱须依所告本状推问推问若于本状外别求他事摭拾被告人罪者以故入人罪论同僚不署文案者不坐又鞫狱止将状内有名人犯审拟如光棍案内伙党人多仍行严拏究审无干牵连者即行释放凡诸衙门鞫问刑名等项必据犯者招草以定其罪若吏典人等为人改写及代写招草增减情节致官司断罪有出入者以故出入人罪论若犯人果不识字许令在官不干碍人依其亲具招情代写各有司谳狱时令招房书吏照供录写当堂读与两造并听果与所供无异方令该犯画供该有司亲自定稿不得假手胥吏致滋出入情弊狱囚徒流死罪鞫狱官司各唤本囚及其家属到官具告所断罪名仍责取囚服辩文状以服其心若不服者听其自行辩理更为详审违者徒流罪笞四十死罪杖六十其囚家属远在三百里之外不及唤告者止取本囚服辩文状不在具告家属罪名之限如承审改造口供故行出入者革职故入死罪己决者抵以死罪其草率定案证据无凭枉入人罪者亦革职凡初次供招不许擅自删改按察使亦不得供简招之名故为删节傥有意义不明序次不顺与情罪并无干碍者即就近核正申转将改本备案不得发换销毁凡官司断罪皆须具引律例违者笞三十若律有数事共一条止引所犯本罪者听其特旨断罪临时处治不为定律者不得援引为比若辄引比致罪有出入者以故失论承问各官审明定案须扰引一定律例若先引一条复云不便照此例更引重例及加情罪可恶字样坐人罪者以故入人罪论除正例正律而外凡属成案未经通行着为定例者毋得混率牵引致罪有出入又立断决之准凡盗公取窃取皆为盗器物钱帛之类须移徒己离盗所方谓之盗珠玉宝贷之类据入手隐藏纵在盗所未将行亦是其木石重器非人力所胜虽移本处未驮载间犹未成盗不得以盗论马牛驼嬴之类须出阑圈鹰犬之类须专制在己乃为盗其未成盗而有显迹证见者依己行而未得财科断凡勘问谋杀人犯果有诡计阴谋者方以造意论斩助殴伤重者方以加功论绞谋而己行人赃见获者方与强盗同辟毋得据一言为造谋指助势为加功坐虚赃为得财一槩拟死若鬬殴及故杀人独殴曰殴有从为同谋共殴临时有意欲杀非人所知曰故其其殴人伤皆致命当时身死以后下手重者当其重罪若当时未死而过后身死当究明何伤致死以伤重者坐罪若原谋共殴亦有致命重伤以原谋为首至乱殴不知先后轻重者有原谋则坐原谋为首无原谋则坐初鬬者为首以堪杀人之事为戏如比较拳棒之类因而杀伤人者为戏杀戏伤因鬬殴而误杀伤旁人者为误杀误伤各以鬬殴杀伤论若耳目所不及思虑所不到初无宪人之意而偶致杀伤人者为过失杀伤依律收赎其鬬殴伤而未死者验伤官亲往不得舁伤者就验验明立限责令人犯保辜以手足他物伤人者限二十日刃及汤火伤者三十日打伤肢体及破骨坠胎者五十日正限二十三十日者余限十日正限五十日者余限二十日正限内因伤身死者拟扺余限内因本伤死者拟死罪奏请其原殴伤轻又非致命之处正限内因风身死者将殴打之人拟流如当致命处而伤轻或伤重而非致命处因风身死必在十日外方准声请改流其致命重伤及虽非致命伤至骨断骨损即身死在十日之外仍拟绞抵若因患病身死与本伤无涉者虽在正限内各依本殴伤法惟僧人逞凶毙命有致命重伤者虽在限外十日之内不得轻拟宽减又定治冤狱之法凡内外问刑衙门辩明冤枉须开具所枉事迹实封奏闻委官追问得实被诬之人依律改正罪坐原告原问官吏以故失入罪论若罪囚事本无冤朦混辩明者杖一百徒三年所诬罪重者以故出入人罪论所辩之罪人佑情与同罪如原犯重止从重论不知者不坐法司凡遇一应称冤调问及各衙门奏送人犯如有冤枉及情罪有可矜疑者即与辩理具奏发落毋拘成案若明知冤枉不与辩理者以故入人罪论遇有重囚称冤原问官辄难辩理者许该衙门移文三法司堂上官辩理果有冤枉及情可矜疑者奏请上裁凡狱囚决问明白追勘完备军流徒罪各从府州县决配至死罪者在内法司定议在外听督抚审录无冤依律议拟法司覆勘定议奏闻回报其公同审录之际若犯人自行翻异原招或家人代诉亲冤审录官即便再与推鞫事臬违枉同原问原审官吏通问改正若囚犯明称冤抑审录官不为申理改正者以入人罪故失论又严刑讯之条凡强窃盗人命及情罪重大案件正犯及干连有罪人犯或证据己明再三详究不吐实情或先已成招后复翻异者方准夹讯其别项小事槩不许滥用夹棍若将案内不应夹讯之人滥用夹棍及虽应夹之人因夹致死并恣意迭夹致死者将问刑官题参治罪若有别项情节从重论内而法司外而督抚按察使正印官许酌用夹棍其余大小衙门槩不许擅用其应入八议之人及老幼废疾者并不合用刑拷讯皆据众证定罪凡用刑衙门一切刑具不照题定式样造用致有一二三号不等者用刑官照酷刑例治罪上司各官不即题参照徇庇例治罪又定承审限期以免拖累凡在京衙门承审事件限一个月审结被证在外者以到齐日为始内外移咨行查者以文到日为始催文至三无覆者题参刑部行文八旗内务府五城顺天府提人限文到三日内即行拘送或人犯有他故不到即具情由报明违者将该管官参处倘犯人已至而胥役勒索不行放入经司务厅察出照例严加治罪如徇隐不究察出或被首告并罪司务刑部见审事件应会三法司者限一个月杖责等罪限十日发遣军流等罪限二十日完结案内有应行提质及患病之犯以提到及病愈之日为始仍将应行扣限及三法司会审日期并于科道衙门注销内声明倘该司员任意因循或三法司不即会审以致逾限书役得以乘机舞弊严加治罪其承审司员及会审迟延之堂司官并分别议处凡钦部等事件直省督抚俱以文到日为始限四个月具题总督辖两省者隔省事件限六个月具题陕西总督所属之甘肃两广督抚所属之琼州亦照隔省例福建之台湾府限十个月其湖广衡州等府所属有苗民之二十六州县距省窵远者凡命盗案件俱于定限外各展限两个月新任及署印官原限内难于完结准分别展限原限四个月者展两月原限六个月者展三月遇公事出境一切事件准题请展限若监临科场按日扣限隔省提人准到日扣限凡参审之案督抚于具题后即提人犯要证赴省其无关紧要之证佐及被害人等止令州县录供保候俟奉旨到日率同在省司道审理限期视旧限减半总督则限四个月具题如果案情繁重实有不能依限完结者先期据实奏明请旨展限若盗犯已获秪须关取隔省人证等口供定案无犯可审者均照钦部事件例州县分限两个月府司督抚其限两个月完结不得照承审盗案全限例扣展其邻境关提人犯照各省关查口供之例展限两个月又定羁保之法以清囹圄凡刑部发城取保犯证原系五城送部之案仍交原城司坊官取保其余各衙门移送之案则发该城司坊官其由外州县提到人证令其自举亲识交城就近发保仍将保人姓名报部查核其并无亲识者酌量交城看守又定检验之法以雪沈冤遇告讼人命有自缢自残及病死而妄称身死不明意在图赖诈财者究问明确不得一概发检以启弊实其果系鬬杀故杀谋杀者在京委刑部司官及五城兵马司京县知县在外委州县正印官务须于未检验之先即详鞫尸亲证佐凶犯人等令其实招以仃物伤何致命之处立为一案随亲诣尸所督令仵作如法报检定执要害致命去处细验其圆长斜正青赤分寸果否系某物所伤公同一千人众质对明白各情输服然后成招或死久发变青赤色亦须详辨不得听凭仵作混报拟抵其仵作受财增减伤痕扶同尸状以成冤狱审实赃至满数者依律从重科罪额设仵作大县三名中县二名小县一名仍于额外再募一二人跟随学习每名发洗冤录一部选委明白刑书一人与仵作逐细讲解 【洗冤录凡四卷除总论二篇尸格尸图外共二十六条并续增俭骨图格二篇】 又定审断出入之法以儆官邪凡官司故出入人罪全出全入者以全罪论若于罪不致全入但增轻作重于罪不致全出但减重作轻以所增减论至死者坐以死罪若断罪失于入者各减三等失于出者各减五等并以吏典为首若内未决放及放面还获若因自死故出入失出入各听减一等凡官吏怀挟私雠故禁平人者杖八十因而致死者绞监候提牢及司狱官典狱卒知而不举者与同罪至死减一等不知者不坐若因该问公事干连平人在官误禁致死者杖八十如所干连事方讯鞫有文案应系者虽致死勿论若官吏怀挟私雠故勘平人虽无伤杖八十折伤以上依凡鬬伤论因而致死者斩监候同僚官及狱卒知情共勘者与同罪至死减一等不知情而共勘及虽共勘而但依法拷讯者虽致死不坐若因公事干连平人在官事须鞫问及正犯罪人赃仗证佐明白而干连之人为之相助匿非不服招承明立文案依法拷讯邂逅致死者勿论
　　天命元年谕凡事一人独断必致生乱国人有事当诉于公所五日一听断之有私诉于诸臣之家者必当执送其私行听断者治罪二年谕生杀之际不可不慎听断之官必详审始末而后定拟倘事有未协勿挟忿争竞庶能得情五年谕凡有下情不得上达者书诉牒悬诸木朕据其辞之颠末以便审鞫其令竖二木于门外天聪五年定凡许告诸贝勒者向例准其离主嗣后定之以条款一除八分外许告私行采猎及告私行隐匿出征所获者一私杀人命者系原告及被害人近支兄弟一奸淫属下妇女者系原告及本夫近支兄弟一所属从征效力战士许告隐匿不报乃以私人滥荐者一本旗人欲行互许而贝勒控制不许申诉有告发者皆准离主仍罚贝勒银有差此外凡以细事讦诉者不准离主但视事之轻重审断至诸贝勒审事枉断人死罪者罚银六百两枉断人杖罪赎罪及私遣人出境交易怠忽职业擅取民间财物马匹将本旗女子不行报出短价私买者罚银二百两又奉谕司刑诸臣审理民事于两造未陈当先拘见证同众面鞫庶有实据若不速问见证致两造知觉潜相嘱托支饰规避则审断安得公平自今以后不先取见证口供致事有冤抑者即按事之大小治以罪六年谕凡讦告诸贝勒者断离本主与否悉照前议其余彼此讦告者务皆从实如告二事以上重者审实轻者审虚免其坐诬仍准离主如告数款轻重相等审实一款亦免坐诬如所告多实及虚实相等者原告准其离主所告多虚者不准讦告两事以上而轻者实重者虚与告一事而情轻诉重者除实款应坐被告外其诬告之款反坐原告若子告父妻告夫同胞兄弟相告者果系反叛逃亡等罪许其讦告其余有讦告者诬告照常拟外原告罪亦如之不准离主
　　顺治十年谕帝王化民以德齐民以礼因奸人为恶害及善良所以不得己而用刑然必情罪允孚斯加者无悔而受者无怨故法者天下之平朕亦不得任喜怒为轻重也凡官司犯事朕即有意见不肯遽自裁庍必下部议者意以士师之任责在明允而膺斯任者又皆亲信大臣必能仰体朕心审察得情不致冤滥今该部私心揣度以为事经上发若从轻拟恐以情面生疑庇护为咎不如重拟以作自全之计甚至所犯事情不就事论事而反引己结旧案文致重法如此舛谬大不合理朕于政事最重刑狱奏谳本章必再三覆阅每有改正但恐日有万几或一时不及致详竟批依议死者不可复生误者不可复改此悔彼怨咎将谁归以后问刑衙门议事大臣问拟人罪务要详审真情引用本律一切钩索罗织悉宜痛革如情罪重大宪典具存又不得借口故出以致漏网务平心守法使人不冤以几刑措之治
　　康熙二十年谕帝王以德化民以刑弼教所关最重近览法司章奏议决重犯甚多愚民无知或由教化未孚或为饥寒所迫以致身罹法网深可悯恻凡问刑各官审理重案有律例未谙定拟失当草率完结者有胶执成见改窜供招深文罗织者有偏私索贿受嘱徇情颠倒是非者有一于此民枉何由得伸兹特严加申饬务期持廉秉公痛改积习加意祥刑以副朕尚德好生之至意二十二年谕刑部问刑衙门期于审鞫精详谳狱平允而后民情悦服冤抑毕伸近见尔部审理大小事件每多草率因循瞻徇舛错如听讼之时两造是非自应分别定案因意有偏私往往不问曲直勒令和息或逼撤原状含糊完结以致奸顽幸免良善含冤至于审员胶执已见听断不公或更改口词图遂私意或恐吓犯证不令直供或妄肆株连稽延月日或怠玩疎忽苟且告竣此等弊端难以枚举嗣后堂司各官俱着洗心涤虑一切刑名事务令情法允协无枉无纵以副委任之意二十五年谕刑曹民命攸关国典所系必以中正之心行平恕之道使法蔽其辜毋纵毋枉必得真情始免冤抑若惟以深文为能事锻炼为尽职及狱辞既具奏牍己成即反复推详吹求其更生之路亦甚难矣朕于尔诸臣章疏有情可矜疑罪未允协者皆驳令覆审嗣后其各体朕怀殚心竭虑矢慎矢明以副祥刑之意三十九年谕州县取原供时虽不得情亦必饰辞具详上司覆核然后达部即有冤抑刑部何由周知凡承问官初审未得实情及上司批驳后果能审出不妨改正若明知巳误又复隐讳则冤抑莫伸矣各宜虚衷详鞫务得实情
　　雍正元年谕朕惟直省大小狱讼民命所关国家各设按察司以专察之一切州县申详至尔司成狱督抚题达由尔司定案任岂不重欤国家定律所以弼教非以厉民故严立爰书防其或罹于法及于断狱又条分缕析思以曲全其生今或情例相违牵合文法以纳民于网或有两例并见辄上下其手以自遂其私安得无冤狱哉夫折狱凭口供而平反戚案卷今法吏不求得情惟求完结州县案卷之申详于尔司者多锻炼口供附于律例冀免尔司之驳诘尔司之详督抚督抚之揭部院又力文致焉口供案卷如是冤抑何从平反咎在听断之初心原非欲必得其情也今宜厘剔宿弊归于明允毋得因循故事自堕奸欺至纳贿出入人罪于法尤重尔司其正已率下使法无枉挠庶几刑措之风二年谕朕览命案奏牍如故杀谋杀尚少而以鬬殴伤人者甚多或因口角相争或因微物起衅挥拳操戈一时陨命及至抵罪虽悔何及此皆愚民不知去律所致殊可悯恻古有月吉读法之典圣祖仁皇帝上谕有讲法律以警愚顽一条盖欲使民知法不可犯律无可宽畏惧猛省迁善而远过也尔部可摘取殴杀人命数条疏解详明令各省地方官刊布晓谕俾知鬬殴律尚如此则故杀谋杀罪更可知互相讲论时存警愓以化其好勇鬬狠之习庶命案可以渐少矣六年谕律例之设乃详察情理揆度至当而后定者也审拟罪案之时应引某条则引之断无轻重任意或介两可之理常见奏章内往往有先引一条复云不便照此治罪更引重罪以治之此乃臣下营私之陋习或欲以严刻之名归之于上或冀法外之恩巧于开脱均非明允之道以后外省本章有两引条例者驳回将情由参奏若当引轻律而故坐重罪亦难逃朕之洞鉴内外执法臣工各宜凛遵
　　乾隆元年谕朕闻奸宄不锄不可以安善良风俗不正不可以兴教化阊閰之大恶有四一曰盗贼三代圣王不待教而诛者也二曰赌博干犯公令贻害父兄以视周官之罢民未丽于法而系诸嘉石收之圜土者罪有甚矣三曰打架即周官所谓乱民孟子所谓贼民也四曰娼妓则自周以前人类中未尝有此此四恶者劫人之财戕人之命伤人之肢体破人之家败人之德为善良人之害者莫大于此是以我皇考爱民之深忧民之切严申科禁积岁月之久然后道路少响马老瓜贼而商旅己宁赌博及迼赌具者渐次改业而家室以安聚党打架者敛迹而城市乡镇鲜闻鬬嚣娼妓远藏不敢淹留客店此皇考十有三年政教精神所贯注而海内臣民显见其功效实享其乐利者也朕嗣位以来增广赦条惠保良民使得从容休息而无识诸臣误谓朕一切宽容不事稽察民间讹言诸禁己开风闻直省四恶皆微露其端倪是守土之官敢悖世宗宪皇帝之明旨堕十有三年之成功而戕贼善良伤败风俗也自后州县官有政令废弛使四恶复行于境内者该督抚即行严参督抚司道郡守有不能董率州县殚心捕治者必以溺职治罪与通苞苴受贿赂者等决不轻贷五年谕朕闻直隶山东江南河南等省颇有行客单少不能御侮被匪类邀截于路强取银钱行李而赴者又假作进香之人乞丐之类以肆其抢夺者在本人失物无多未必尽行报官而地方希图省事或隐讳不发或缉捕不力以致宵小无所惩儆此风不可渐长着该省督抚等严行申饬不时稽察倘有仍蹈故辙者必加以参处毋得宽纵又谕朕闻各省联界之处多有积窝巨匪久惯豢盗殃民隔省往拏必须赴地方官挂号添差稽迟时日又或地方官不能上紧协拏以致要犯风闻远遁盗案久悬不结向蒙世宗宪皇帝深悉其弊特降谕旨凡地方失事探实赃盗之处无论隔县隔省一面差役执持印票即行密拏一面移文关会圣谕煌煌实为息盗安民之良法及近年各省督抚奉行不力以致被盗之省办理掣肘嗣后凡有邻省联界地方积窝逃盗访实之后或径行差捕或知会密拏庶盗案易结盗源易清而邻境彼此均受其益如有司等仍以为具文歧视怠忽经朕访闻必于该督抚是问二十七年谕刑名案件情伪微暧变幻百出若事事曲为逆亿虽日定一例岂能遍给乎惟在司刑宪者临事详察案情参酌令典朝于平允徒鳃鳃然各逞已见议改议增适以变旧章而滋纷扰于谳狱之道有何裨益着传谕中外问刑衙门知之
　　皇朝通志卷七十七
　　●皇朝通志卷七十八 
　　刑法略四 
　　○刑法略四 
　　刑制 【秋　朝审】  
　　△刑制 【秋　朝审】  
　　凡秋审定例直省浚抚将重犯审拟情实缓决可矜三项具题每岁限五月内到部刑部将原案及法司督抚各看语刊刷招册送九卿詹事科道各一册八月在金水桥西 【先是在　天安门外至康熙二十三年覆准定于　金水桥西会审】 合同详核分拟具题请旨裁定其盛京等处案件亦造入各省秋审案内具题俟命下日先后咨行直省将情实人犯于霜降后冬至前正法其文到限期云南贵州四川广东广西福建限四十日江西浙江湖南甘肃限二十五日江南陕西湖北限十八日河南限十二日山东山西限九日直隶限四日盛京限十五日宁古塔限一个月限内迟延不到者将迟延各地方官察明指参其刑部见监重犯每岁一次朝审刑部于霜降后摘叙紧要情节刊刷招册送九卿各官如秋审例霜降后十日在金水桥西会同详审分别情实缓决可矜具题请旨其情实者俟命下之日刑科三覆奏皆经御定大学士承旨用朱笔勾决其余仍监固凡各省每年秋审臬司核办招册先期定稿以次移咨在省司道会同虚衷商榷联衔具详督抚复核定拟至期会审司道各官俱集每年应入秋审案犯于应勘时仍令各督抚提解省城率同在省司道会勘其缓决人犯解审二次之后情罪无可更定者祗令有司叙由详报停其解审其会拟情实未经勾决之犯及前拟缓决后改情实并缓决人犯内情可矜者仍照例解审凡在京每年秋审遇审某省即令某道御史与掌道一体上班朝审令京畿道御史同掌道与审勾到时遇某省本章即着某道御史承办朝审案件令京畿道专办行刑时着刑科给事中及刑部侍郎一人监视 【乾隆十四年定例如此今系刑部满汉侍郎各一人刑科给事中一人新资刑部员外郎一人十八司满汉司员各一人监视】 各省官犯于定案时即在按察司衙门收禁秋审勾到本到省照刑部决囚之例将情实官犯全数绑赴市曹即令按察司监视行刑奉到谕旨当场开读按照予勾之犯验明处决秋审勾到后大学士会同刑部将已勾未勾情节摘叙简明事由奏闻行知各督抚于处决时榜示通衢晓谕朝审由刑部发交该城榜示其各省官犯俱俟朝审勾到后奏闻颁发又朝审勾到刑部将人犯绑出之日步军统领衙门派步军翼尉一员护送凡各省官犯如系贪酷败检侵亏狼籍及有心巧诈不尽臣职罪应斩绞之员其审题结案在行刑之日以前皆补疏题请情实予勾者即行刑之日已过亦着行刑在行刑以后审结者入下年新事册内刑部仍贴签声明其寻常私罪案犯无前项情节者牢固监候以俟次年秋审不得概请补入本年情实其常犯罪该斩绞如连毙二命妖言惑众傅集符咒等项定谳时已在该省热审之后刑部即补入本年秋审情实册内具题或遇停决之年其情实案内有纠众聚匪劫夺辱官以及前项官常犯情罪重大之案刑部仍开具事由清册专行奏闻请旨正法凡各省驻防旗人犯该斩绞者无应解部即在理事同知衙门收柰有应入秋审人犯令将军都统等悉心确核分别情实缓决可矜造册题达刑部九卿会核具题至勾到时某省驻防即另册同各省应勾人犯一体办理新疆地方定拟死罪监候人犯凡经秋审缓决五次及情实十二次未勾者准于新疆地方互相调发为奴秋朝审情实官常犯有经十次未勾者刑部奏闻下次改入缓决不得擅改可矜官犯巳改缓决后如遇查办缓决三次以上时不得与常犯一例减等其中或有应行宽宥者出自特恩凡窃盗满贯及三犯窃赃至五十两以上拟绞之犯除情罪重大应拟情实外其余应入缓决者秋朝审一次之后改发云贵两广极边烟瘴充军其可矜人犯内如子妇不孝詈殴翁姑其夫忿激致毙或因该犯之母素有奸夫巳经拒绝后复登门寻衅以致拒殴致毙者此等情切天伦一时义激与寻常鬬狠者不同刑部会同九卿查核遇有似此罪犯案情既确俱量为区别照免死减等例再减一等发落仍逐案随本声明请旨凡罪干服制由立决改为监候者刑部于秋审时俱入情实汇为一册先期进呈候勾俟经两次免勾之后大学士会同刑部堂官将此等人犯招册覆加详勘其有情节可宽者摘叙案情确加看语请旨改入缓决缌麻服属人犯于停勾二次之后亦照期天以下例大学士会同刑部一体省核改入缓决
　　顺治二年谕以后重辟如奉监候再审之旨地方官毋得轻决着各巡按御史会同监司从公研审报部覆奏候旨处决其事有冤抑情可务疑者径自奏闻十二年谕三法司核拟罪必面同研审不得但用文移往复
　　康熙十二年谕刑部向来朝审之例先朝进呈招册然后九卿科道会审覆奏完结乃各省秋审奏本内止有节畈观览未能明晰又有续到者不及入覆奏案内以致留俟来年殊为不合以后各省秋审应照在京朝审例豫期造册进呈着九卿科道复核奏请定夺四十四年谕各省秋审尚无可议朝审则太宽书云罪疑惟轻以其罪有可疑之处而轻之也若无可疑则以公平为贵现在杀人之人情罪显然又何所疑而欲从宽乎执法之人但当详情据理以定罪一味从宽则恶人何所警戒可以此谕刑部五十三年谕刑部秋审奏章繁复者甚多皆由府州县司道各官审录供招尽行全载所致该府司道果谳有别情自应叙入若无互异之处但注明该府司道与各州县等官原审皆同一语止将州县初招并督抚大吏审拟之处叙明足矣此非为朕便于观览案牍繁多则事务必致迟延矣
　　雍正二年谕明刑所以弼教君德期于好生诚以民命至重宁过乎仁毋过乎义也朕念朝审重囚其情实者刑科必三覆奏闻勾除者方行处决而外省情实重囚惟于秋审后法司具题即咨行该省无覆奏之例中外一体岂在京诸囚宜加详慎在外省者独可不用详慎乎自今年为始凡外省重囚经秋审具题情实应决者尔法司亦照朝审之例三覆奏闻以副朕钦恤之至意三年谕人命至重须平心研究求其可生之路至万无可生然后勾决则国法所不容亦其自取耳从来法宽则愚民易犯非刑期无刑之意十一年谕今年各省秋审人犯有不应缓决之案经九卿改为情实者甚多督抚通省大僚臬司刑名总汇录囚定狱何等重事岂可因循苟且如有司执法科罪而九卿奏请平法或九卿据法定议而朕酌夺从宽方合政体岂有执法之官而任意于法外徇纵者乎倘督抚臬司或谓九卿定议从刻稍存迎合之见遂于矜疑之案概以情实奏谳其弊尤不可言尔等将改正各案逐一核明通行申饬之又谕明刑所以弼教除暴所以安民朕临御万方不得一道同风俾我民免于刑戮每以自咎所望内外大臣抱刑期无刑之心执辟以止辟之法先使民不敢犯俾无漏网之奸凶继则导人不为非渐化向风之顽懦如此需之岁月庶几习俗可移朕十年以来一切刑狱莫不虚衷敛息详慎推研宽严本无成见惟其自取每见廷臣疆吏谆切开示谅已悉朕心矣今者秋审大典详览各册有法无可贷情无可原而各督抚概拟缓决并无勘语且有上次拟情实而今年自改缓决者有监候多年之犯而每年秋审忽拟情实本定情实因部改缓决即照拟缓决者试问该督抚等岂竟漫不经心擳竟漫无定见耶夫疎纵之过甚于苛刻姑息之害等于残忍但本公诚之至意达仁义之通权方为不允若以为欲严是负朕心若以为欲宽亦辜朕训内外大臣务筹远大不枉法不弛刑由此类推庶政皆然其各身体而勤求之毋忽十三年谕朕闻外省会审之时不论案件多寡悉于一日定议均听督抚主张司道守令不敢置喙究其实督抚亦未必了然不过戚幕宾略节贴于册上徒饰观瞻不察情罪之轻重率定爰书之出入以致谳狱不平冤情莫诉劝惩两失凶暴肆行所谓明刑弼教者安在朕临御以来法司所进立决本章必令三覆奏每年朝审秋审先期细览招册至勾到时复与廷臣往复讲论盖哀矜恻怛之意动于不得已而发于不自知并非欲博钦恤好生之名也圣祖于当年勾到日皆着素服朕亦效法行之凡受封疆之寄者应同此心乃刻期草率定局并不博采羣议且有结彩设筵征砍演剧者此则残忍性成不学无术者之所为嗣后各宜谨慎周详殚心办理不妨多宽时日毋得视为具文至于会集既久除常餐外俏有肆筵设席仍蹈前习者经朕访闻必加严处
　　乾隆十年谕向来冬至既届一应秋审之犯例不行刑若远省地方奉到文书在冬至以后者则留至次年冬至前正法后因此等人犯尽属凶恶罪无可缓若迟至一年之久未免别生事端仍于奉到部文时处决诸犯既无可缓适值冬至亦须稍迟嗣后如有过期接到部文者着于冬至七日以后照例处决该部行文各督抚知之十四年谕八旗满洲互相杀伤案件向例俱从斩决至雍正年间乃按律以谋杀鬬殴分别斩绞亦即行正法自朕御极之后以旗民条例轻重悬殊特谕九卿八旗会同定议一切命案俱着监候至秋审时苟非谋故重情概为缓决但思立法之道与其狎而易犯不若使知所畏而不敢蹈向来立法从严具有深意惟是旗民事例既经画一今又改从斩决朕心有所不忍嗣后满洲与满洲殴杀案件着于秋审时俱入情实八旗都统通传知悉务使旗人各惜身畏法不恇罪谴又谕广东南海县民剃德满继妻关氏揢死前妻之子刘应周致令伊夫绝嗣一案朕因其情罪可恶于法司核拟时特为存记今经秋审拟入缓决据刑部查称乾隆十一年直隶省张心尧继妻张氏药死前妻之子依律拟绞监候每年于秋审时查明张心尧续娶有子将应否减等请旨定夺如终至绝嗣将张氏正法关氏案照此办理等语朕思继母如母名分甚尊其于前妻之子究无属毛离里之爱果其抚如巳出则子自当事若所生然忿戾残刻非理凌虐者比比而是皆由法虽设而不行人心无所儆畏故也夫谓亲虽不慈子不可以不孝岂非扶持名教之言而从古所谓闵损王祥者能有几人顾可以是责之庸众之流乎律载故杀子孙者杖六十徒一年嫡继慈养母杀者加一等致令绝嗣者绞律文之以加等科罪正以其与亲生者有间当其残害躯命则母子之恩已绝况致令绝嗣则得罪于其夫得罪于其夫之先代原其初虽曰母子也夫妇也至于故杀而母子夫妇天伦尽废执国法以绳之固杀人之凶犯耳揆之天理人情毫无可恕朕意子果不孝经官验明有据则虽继母亦不必治以加等及拟绞之罪如其无罪致死则但当治以国法而不当复追论其名分其绝嗣拟绞亦但当论其见在之有无子息而不必计其后此之续娶另生凡情罪可恶者以情实定拟与谋故人犯一并正法如此则惨毒之行有所畏惮而不敢肆庶足以正刑章而厚伦理又谕朝审情实人犯例由刑科三覆奏其后各省秋审亦皆三覆奏慎重民命即古三刺三宥遗制谓临刑之际必致详审不可稍有忽略耳非必以三为节也朕每当勾到之日置招册于旁反复省览常至五六遍必令毫无疑义至临勾时犹必与大学士等斟酌再四然后予勾岂啻三覆也哉若夫三覆奏本章科臣勿遽具题不无豕亥且阻于时日岂能逐本全览嗣后刑科覆奏各省皆令一次朝审仍令三覆又谕朕因刑科三覆奏之例各省奏牍繁多迫于时日转致不能详览已命简去二覆以从务实今思勾决之时朕详阅招册反复斟酌辩论大学士在朕前一面秉笔代勾一面听受谕旨虽殿庭咫尺自无舛错但多经一遍视览于勾决更为慎重嗣此着于勾到后将原本进呈覆阅再行批发着为例又谕秋审为要囚重典轻重出入生死攸关直省督抚皆应详慎推勘准情酌法务协乎天理之至公方能无枉无纵各得其平朕于情实招册皆反复省览再三究极情状毫不存从宽从严之成见所勾者必其情之不可恕所原者必其情之有可原惟以一理为权衡而于其人初无爱憎好恶之见者存也今年各省招册经九卿改定之案甚多其中有缓决改入情实者或谋杀或故杀或拒捕或诬良致死或威逼致死或奸民聚众不法或邪教迷拐或强奸幼女或羞忿自尽或连砍数人或殴死有服尊属皆情罪较重万无可贷此等凶徒断不应拟以缓决设非九卿改正经朕裁酌置之典刑则奸徒幸免死伤屈辱者冤无可伸而刑法于是乎失中岂所谓诘奸止辟之义耶此于法纪伦常风化所系甚重所有审拟不当之各督抚皆着严行申饬又谕朕于侵贪各案谆谆垂戒前后所降谕旨不啻三令五申此次勾到办理侵贪各案有督抚轻拟九卿改入情实者有九卿溷入缓决经朕指示情节改入情实者所有二年限满之犯完数如例者业经分别原减其逾限未完营私入己碓然有凭者予勾正法诚以律不容弛法当其守与其失之宽而犯者众不如显然示以无所假藉俾知所戒而不至更蹈覆辙所全者实多也朕前降旨令刑部于秋朝审时将各省官犯汇为一册得以详悉推勘以照慎重之意此虽不仅指侵贪而官犯内惟侵贪者常多以理论之洁已奉公人臣之职分应尔仓库钱粮莫非小民脂膏上以供军国经费人君且不得私有而乃浸无顾忌如取如携婪正供而入私橐是闾里之输将转为若辈填溪壑也夫取非其有之谓盗况取国家之所有乎贪人之财犹谓之盗而况其贪国家之财乎此其情可恕乎乃向来锢习以为宁盗毋贪此在为上者为民之深权其轻重谓与其厉民毋宁损上以是重言人臣之不可贪耳而岂忍以盗待臣子哉为臣子者又岂甘以盗自处哉人徒知渔利于民者贪也蠧食于官者侵也援律傅罪轻重判然不知贪者固有害于下而侵者实无所畏于上以无畏之心而济之以无穷之欲则派累以肥橐者有之因事而勒索者有之甚至枉法受赃者有之朝廷之府库且所不顾更仃民瘼之可矜民膏之足惜此侵则必贪势使然也此等劣员多留一日则民多受一日之残国多受一日之蠧既以劣迹败露尚可因循姑息系之囹圄获全首领下愚不肖之辈其何所警惕而绝其行险侥幸之心又安知其不转以身被刑辟之虚名而子孙享富厚之实惠且自为得计耶是斧锧一日未加则侵贪一日不止惟一犯侵贪即入情实且即子勾决人人其知法在必行无可幸免身家既破子孙莫保则饕餐之私心必能自禁何至甘心扞网冐法此狂澜之必不可不回而膏肓之必不可不救旋转之机断在于此用是再颁谕旨详悉开导俾其知洁已奉公之大义凛服官典守之大防杜绝侵渔终远刑辟为良有司国家实嘉赖焉如其不知畏惧不知悛改则三尺具有断在必行前鉴昭然慎勿视为具文也此谕着刊刻颁发令内外文职衙门入于交盘册内永远传示各宜凛遵十七年谕各省由立决改为监候人犯皆系服制攸关其改拟监候已属原情酌减若秋审时入于缓决则减之又减殊非慎重伦常明刑弼教之道是以上年降旨令改入情实此其中情节多端如父母被殴致伤或势在危急救护乃其至情使父殴叔而子助父以毙叔亦得谓之救父则是长不友不睦之风非止辟之意但散在各省招册中有勾决者有未勾决者或未悉朕轻重权衡反戡拟议着该部将此等案犯汇为一册与官犯招册先期进呈候勾其有应宥者亦即子减等发落朕于各省招册反复研究务协理法之大中人命至重大德好生何忍不以哀矜为念但骫法违道务在活人斯乃妇人之仁中外间刑者其其知之十八年谕各省由立决改监候人犯情罪本重累次秋审仍列入情实上年四十起内未勾者二十三人此次已勾一起但节次存留监禁将积而愈多是因缓死而屡次绑赴市曹亦非所以重刑章也嗣后此项除本年未勾人犯下次仍入情实外其余着大学士会同刑部堂官将招册覆加详勘其有实在情节可宽如弟殴兄毙或果因其兄千犯父母迫于亲命或素有疯疾一时病发凡似此类酌量分别叙述案情确加看语请旨即入缓决盖伦常所系不猒周详朕于勾决册内已再三审量更一番公同斟酌则倩节益明庶协明慎用刑矜恤民命之至意着为令二十七年谕国家秋谳大典上系刑章下关民命虑囚时设情法未衷于至当何以昭弼教之用心每岁刑部进呈各省情实人犯招册朕必将逐案事由一一披览使狱情毫无遗漏而各案适轻适重又详为称量比拟有其迹虽涉疑似而情尚一线可原者既于册内折角存记即情罪重大于法万无可贷不得已而予勾之案亦反复推勘于犯事实款随其节目次第折角及勾则前一日与临勾之时必三经检核须俾毫发无疑然后予勾所谓求其生而不得则死者皆无憾也夫缓重犯须臾之命使被害者衔冤不得自申妇寺之仁刑官尚不应出此何况天下其主若以既严三尺均属应断之刑而不为铢量权衡将案内细微同异之由并归无憾则此轻掉之心已乖与众共弃之本义此朕自揣兢兢明慎固不肯稍存宽严之见即督抚九卿己数为拟议犹未敢稍缘因任者也苐向来勾到事毕原阅招册祗存贮内阁其问刑衙门不过预闻临时商榷之言而先事全局折衷所以一再不释者未能尽喻又何以定司宪之准所有本年各省情实招册可于勾到后即发交刑部其近今二三年内阁所贮册一并检发俾详悉披绎因端领会庶几体朕意以求协中则成牍不为无助着为例四十二年谕调奸拒捕逞凶毙命之犯情罪固为可恶但按律拟以斩候于法已无可加乃声叙以为不足蔽辜请即正法恐无识者转疑为有意从严所办未免过当着传谕各督抚嗣后如遇此等案犯按律定拟后即夹片声明赶入本年秋审情实较之寻常案件归入下年秋审者己属从严毋庸将不足蔽辜字样声叙四十四年谕勾到湖广山东等省秋审人犯内王成冯文炜二犯俱砍杀一家六命其子应行缘坐王成之子王喜娃年仅十岁冯文炜之子冯大甫年仅六岁冯二甫年仅二岁刑部俱拟入情实应斩本属例所宜然王成冯文炜凶恶己极即将伊全家抵死仅足相偿实为情真罪当而刑部定例将杀六命之已绝嗣者其子均拟斩决若尚未绝嗣者拟斩监候而于缘坐者之年岁未为区别因念二犯缘坐之子犯事时年仅数岁尚在童稚无知若概予骈诛究觉不忍是以均未予勾此即朕之姑息然仰体上天好生之心毋宁失之厚耳惟是此等凶孽留其喘息己属法外之仁若伊等长成后或遇赦减等释宥仍听婚配俾有遗孽将何以昭示平允并何以慰死者之心嗣后遇有此等凶犯缘坐之子年在十一岁以上者仍照见行之例办理如在十岁以下者俱着问拟斩候永远监禁唯赦不准减释令其令其老囹圄庶于准情之中仍不废法着为令四十八年钦遵谕旨奏准各省重犯于招解到省定案后即行留禁省城于臬司首府首县各监酌量均匀分拨禁固俟勾决部文到日即在省城处决其中或闲有九卿改入情实者为数无多仍令各督抚饬令各州县照旧例办厘或有九卿由情实改入缓决者即解回本州岛县监禁所奉圣谕榜示省城外仍行文各本州岛县张挂晓谕以儆人心又钦遵谕旨奏准酌拟情重罪犯留省监禁者共三十四条其余服制缘坐奸宿拐骗寻常鬬殴共殴及妇女老幼之犯易于防范者俱仍于招解后发回各州县牢固监候
　　皇朝通志卷七十八
　　●皇朝通志卷七十九 
　　刑法略五 
　　○刑法略五 
　　刑制 【钦恤】  
　　△刑制 【钦恤】  
　　凡恭遇庆贺穿朝服及祭享斋戒封印之期上元端午中秋重阳等节四月初八日每月初一初二日并穿素服日期俱不理刑名又每年四月初一日起至七月三十日止时正农忙一切民词除谋反叛逆盗贼人命及贪赃坏法等重情井奸牙铺户骗劫客货确有证据者俱照常受理外其户婚田土等细事一概于准受理违者督抚题参州县词讼凡遇隆冬岁暮俱随时审理不得照农忙之例停讼展限其在农忙期内若查勘水利界址等事现涉争讼清理稍迟必致有妨农务者即令各州县亲赴该处审断速结不得票拘至城或至守候病农每年于小满后十日起至立秋前一日止 【如立秋在六月则以七月初一日为止】 枷责等轻罪皆减等发落笞罪宽免监禁重犯量加宽恤杖罪递行八折枷号以五日为一等惟盗及伤人并旗人原犯军流徒罪折枷者俱不准减免并于秋凉补枷凡军流及外遣人犯十月至正月终停其发遣人犯己至中途者初冬十月照常接递至十一月初一日方准停遣俟次年春融时转解六月闰六月同其军犯在配脱逃被获应发原配并调发及发遣新疆人犯虽遇隆冬盛署不准停遗云南省并无酷署严寒不在停遣之例军遣犯内发往东南家口有情愿赴配所者取具确供起解其不愿者听凡满洲蒙古汉军绿旗官员军民人等有犯死罪除十恶各项重罪外其余察其祖父及子孙阵亡者随本声明于秋审时恭候钦定但于优免一次之后俱不准再行声请又犯罪未发而自首者免罪犹征正赃其轻罪虽发因首重罪者免其重罪若因问被告之事而别言余罪者亦如之其遣人代首若于法得相容隐者为之首及相告言各听如罪人身自首法若自首不实及不尽者以不实不尽之罪罪之至死者听减一等其知人欲告及逃叛而自首者减罪二等损伤于人于物不可贴偿事发在逃私越度关及奸共不在自首之律强窃盗诈欺取人财物而于事主处首服及受人枉法不枉法赃悔过回付还主者与经官司自首同皆得免罪若知人欲告而自首亦得减罪二等其强窃盗能捕获同伴解官者亦得免罪依常人一例给赏凡年七十以上十五以下及废疾犯流罪以下收赎例应枷号一体放免其犯死罪及谋反叛逆缘坐应流若造畜蛊毒采生折割人杀一家三人家口会赦犹流者不用此律如年八十以上十岁以下及笃疾犯盗及伤人罪不至死者收赎余皆勿论八十以上十岁以下犯谋故鬬杀及应死者笃疾犯鬬杀及应死者议拟奏闻取自上裁笃疾谋故杀人仍依律拟罪不准奏请其十岁以下鬬殴杀人必死者长四岁以上方准声请如止三岁以下仍拟绞抵九十以上七岁以下虽有死罪不加刑有人教令坐其教令者有赃应偿受赃者偿之七十以上十五以下及废疾犯流罪以下者准其收赎一次若收赎之后复行犯罪除因人连累过误入罪者仍准收赎如系有心再犯即各照应得罪名按律充配其犯罪时未老疾事发时老疾者依老疾论若在徒年限内老疾亦如之犯罪时幼小事伋时长大依幼小论犯反道者均不用此律凡犯死罪非常赦不原而祖父母父母老疾家无以次成丁及孀妇守节己逾二十年而又年逾五十者如实系独子所犯戏杀误杀等案该督抚将应侍缘由题本声请法司随案核覆奏请上裁即照免死流犯例枷号两个月折责四十板勒追埋葬银两给与死者家属养赡其鬬杀之案止将应侍缘由随案声叙俟秋审时查明取结报部核拟另册进呈恭候钦定若犯军徒流者决杖一百余罪折枷准其留养兄弟共犯死罪者存留一人养亲仍照律具奏请旨如审系游荡他乡忤逆犯案及素习匪类为父母摈逐若犯奸拐强盗行凶有关伦理扰害地方并被杀之人亦系独子本有兄弟并侄出继可以归宗身为人后所后之家可以另继及诬告人谋故杀及为强盗等罪以致被诬良民久淹狱底身受刑讯荡产破家迨审明反坐者概不准留养又夫殴妻至死之案无故杀别情果系父母己故家无承祀之人该督抚将应行承祀之处声明照留养例取结办理又几抢窃及三犯窃盗等犯准其留养一次有复犯者不准留养旗人例合留养承祀者视民人之例
　　天命六年谕凡应死笞罚诸罪必追论其功有功则当死者赎当罚者免当笞者戒饬而释之功罪宜令相准其由武功授职者必行间获罪乃革其官他罪皆赎若不由武功授职者视罪之轻重为断着为令
　　顺治元年谕人命至重岂容一槩诛戮以后在京重大狱情详审明确奏请正法在外仍明律断罪如有恣意轻重等弊指参重处又定恤刑官五年一差慎选廉明者往八年谕方今天时向热宜行热审之例今刑部通察刑狱五城司坊顺天府京县察监犯有无千牵连者即日释放笞杖徒流次第减免死罪情可矜疑者奏请定夺十二年谕朕日览三法司章奏议决重囚一日必五六人或十余人念兹愚民兵戈灾祲之后复罹法网深可悯恻稽古有虞之世民不犯于有司汉文帝唐太宗亦几致刑措今犯法者众岂果风俗日偷民尽愍不畏死与抑朝廷德教未敷故百姓从化无路欤或谳狱诸臣胶执爰书轻于失入欤又或所在有司不肯留心化导以致扞网纷纷欤干和召戾皆朕之责今后尔等问刑衙门遵奉此谕即将见在未结狱案悉心清理原情准法务求平允但不得故纵市恩仍传谕各直省督抚申戒所属慎重刑狱不得罗织刻核郡吧长吏亟倡明教化使小民明于亲逊之谊各爱身家母轻抵罪自然狱案渐减囹圄可空以仰符天心渐至太平未必不由于此若奉行不力负朕好生之意必不轻贷
　　康熙十一年谕刑狱重地人命攸关天气炎热亟宜清理虽热审见有定例但已结大案见在监禁各犯久淹羁禁朕心恻然其令详加审鞫有情可矜疑者即与察明事由开列具奏十八年因早遣官恤刑谕朕因久旱轸怀诚恐外省罪犯中或多冤抑特选尔等体朕矜恤庶狱之意凡事务推勘确实从公审断勿徇私见颠倒是非仍宜兼程遄往作速清结倘迟延时日恐无赖之徒藉端生事揑词妄讦反累贫民至所审案件或当或否朕无不洞悉尔等慎之又谕遣阁臣会同三法司将己结大案在监者详加审理无使冤滞直省监候重犯选贤能司官会同该抚将大小刑名事件不论已结未结逐一详审其重罪内情可矜疑者奏请定夺小罪即行完结造册报部二十三年谕军流人犯甫离刑狱一线仅存盛暑严寒必致危亡今皆停遣二十五年谕狱讼重情关系民命今天气炎热恐有情可末减者淹毙囹圄朕心不忍特遣大臣会同三法司详审具奏直省督抚一体遵行五十年停止热审谕为政惟以真诚为尚徒博矜悯之虚名遇热而审遇寒而审不时遣官恤刑将督抚审谳案牍须饬驳改则贻案滋多互讦之端何所底止夫有司简清辞讼速结案件即为良吏虽不热审亦无所害着通行问刑衙门知之
　　雍正元年仍复热审谕执审减等旧有成例迨日久弊生罪人妄希巧脱胥吏因缘为奸故延日期致逃法网是以停止我圣祖仁皇帝如天好生每岁夏月必特沛恩纶监候者免其刑具枷责者缓至秋凉虽停热审之例仍寓减等之心泽至渥也朕仰体圣慈时深钦恤仍复热审减等旧例其监禁重犯亦量加宽恤至情罪可疑及牵连待质人等暂予保释竢秋后再行拘禁凡内外一体详慎遵行其有故意迟延希图漏网者本犯不准减等官吏严加议罪二年谕刑名重务未能清理下伤民命即足上千天和朕于谳狱再三详慎法外从宽者不可胜数并未冤抑一人此亦可自信者尔等执法之官固宜外示严明亦须中存仁恕凡案件易结者毋执定限速行审理使轻罪早脱囹圄无辜亦免牵连倘任意躭延虽所告得伸亦多含怨即讯鞫罪人亦不可轻用重刑若云非夹讯不能定案此尤尔部之大谬矣录囚之际但求平允不可过当尔等讯狱动刑习为常事当思无负重任亦须自念子孙岂可疎忽致有后悔乎尚其同寅协恭速为办理毋恃才偏执毋推诿瞻徇以体朕心以恤民命本年谕刑名关系民命死者不可复生朕于刑名更加慎重书曰天讨有罪五刑五用哉必轻重悉当天理乃为钦承天道若应严而宽便是逆天宽且不可而况严乎朕为人君尚不可稍失其平况人臣居法司之任乎盖鸱鸮不除无以致鸾凤稂莠不翦无以植嘉禾姑息养奸则小人无惩戒必不能改恶以从善故刑者使人迁善远罪所以辅教化者也居法司之任者务操至公至平之心时懔天监在兹之惧使宽严悉当轻重允孚则不媿明允之司而成无刑之治矣九年谕清理刑狱除重罪候决人犯外凡牵连待质及候审轻罪者刑部覆明速行完结或暂予保释八旗高墙拘禁人犯亦照此办理枷示人犯除永远枷示者不宥外其有限期未满者照例保释于处暑后补枷外省已经到部之案有拟徒杖准折赎者悉宽免之十年谕凡疑狱监候侍质人犯除强盗案件外如人命等案有正犯未获将牵连余犯监候已过三年者着取的保释放有私自逃匿者耐本犯重治其罪令直省一例遵行
　　乾隆二年谕小民之犯杖责者其罪本轻而盛暑之中量减其敲朴之数乃国家宽恤之仁八折之例由来已久不当轻为改易八年谕今岁天气炎热甚于往年省刑之典允宜举行着刑部于在京徒杖以下轻罪查明减释其重犯虽法无可宽际此炎天着添盖庸棚给与冰汤药饵无致病暍十五年谕国家钦恤民命德协好生至于鳏寡孤独尤所矜悯是以定有独子留养之例凡属情轻皆己沾恩减等惟是愚民无知往往轻身鬬狠不知留养为格外施仁或转恃此为幸免之路以致罹于法网因其案情稍重或理曲寻衅金刃重伤虽经浚抚声请仍以原罪定拟不准留养固属该犯罪所应得但声请之案不过寻常鬬殴等类断不至入于情实徒使淹禁囹圄不得侍养而穷老孤孀无所倚赖深可轸恻朕思此等罪犯本非有谋故重情为常赦所不原既经定拟本罪拘系逾时己足驯其桀骜之气应量为末减俾得自新上年秋审此等案犯经九卿定拟矜减者止有二起余仍监候着该部察明各犯祖父母父母见存果无次丁侍养槩可以矜减等请旨发落嗣后独子犯罪未邀宽减者该督抚于秋审朝审册内声明九卿覆核时照此办理以昭轸雪无告之至意着为令十七年谕朕命刑部察奏命盗等案因赃迹未明监候待质者其五十四案内康熙年间一案雍正年间十一案而自乾隆元年至十七年统计已未入秋审者积至四十二案虽年远之案渐消渐少近者则积而见多然使于办理之初即能详慎研究务在得情则监候之案何至如此即此亦可见近来办事诸臣不如从前之实心振作矣此非仗无辜之人久系囹圄即使应辟重犯久羁显戮而犴狴之中淹禁多人亦非所宜皆因承审各官不能实力办理又或刑部司员以有遵驳改正议叙之例多寻罅漏外省无以登答转成疑案一经题明监候待质即束之高阁而接任之员又以非本任之事率多因循殊非明慎用刑而不留狱之意着刑部将此沈案速行清理嗣后内外问刑衙门于一切命盗重案各宜留心迅速办理应缉拏者上紧缉拏应定拟者即行定拟勿致尘案日积若本非难结之案承番各官不能审出实情惟以监候待质为迁延时日之计且藉得邀免处分希冀录叙该堂官督抚察出即严行参处此亦清理庶狱之一法可通行晓谕知之是年以天气炎蒸命热审减等展至处暑日为止越旬日雨泽尚未沾足复谕刑部仍行减等俟雨足后照旧办理十九年谕将乾隆十五年以前亲老丁单之犯原题未经声叙者传谕各该督抚据实核明一例入册量予末减以示矜恤三十八年谕例载独子养亲一条必先查核死者并非独子而凶犯实在家无次丁方准声请亦须核其情节本轻又毫无别故者始可照例扰请至其中案情稍重虽经声请不准留养者前经朕以此等尚非谋故重情常赦不原曾降旨俟其拘系经年量为末减亦不必于定案时将命案正犯遽行开释是于明慎用刑之中更寓法外施仁之意第恐愚民无知恃有留养之例凡系独子动辄轻身鬬狠易罹法网是随案办理留养非惟无益而且害之与其急于纵释而民轻犯何如稍加慎重之转得矜全乎嗣后内外问刑衙门遇此项案情务须确核罪由审酌至当妥协办理毋得意存姑息将此通谕中外知之
　　皇朝通志卷七十九
　　●皇朝通志卷八十 
　　刑法略六 
　　○刑法略六 
　　赦宥 
　　△赦宥 
　　（臣）等谨按郑志刑法畧所述赦宥凡大赦曲赦槩置不录盖以历朝赦令繁多难于枚举故从简畧我朝刑法协中毋枉毋弛列圣以来恭遇庆覃大典或逢木旱偏灾则有德音下逮以施法外之仁既敬谨摘录而于停止勾决之年亦编次如左查会典赦宥概以钦恤今析出各自为卷从郑例也
　　凡赦宥若犯十恶杀人盗系官财物及强盗窃盗放火发冢受枉法不枉法赃诈伪犯奸畧人畧卖和诱人口若奸党及谗言残使杀人故出入人罪若知情故纵听行藏匿引送说事过钱之类一应实犯虽会赦并不原宥其过误犯罪及因人连累致罪若官吏有犯公罪并从赦宥其赦书临时钦定罪名特免及降减从轻者不在此限徒流人在道会赦计行程过限者不得以赦放宥故者不用此律若曾在逃虽在程限内亦不放免其在途身死所随家口愿还者听迁徒安置人准此其徒流迁徒安置人已至配所及犯谋反叛逆缘坐应流若造畜蛊毒采生折割人杀一家三人会赦犹流者不在此限凡以赦前事告言人罪者以其罪罪之若干系钱粮婚姻田土等项罪虽遇赦宽免事须究问明白凡恩诏内开有军流俱免之条其和同诱拐案内系民人改发烟瘴少轻地方者既准宽免系旗下家人发遣为奴人犯一体援免凡官员问拟徒罪不论未已到配遇赦减免令各督抚造具咨部汇题存案其有关人命拟徒常犯遇赦减等另册报部核办不得与寻常徒犯按季册报凡直省偶值两泽愆期应请清理庶狱除徒流等罪外其各案内牵连待质及笞杖内情有可原者该督抚一面酌量分别减等一面奏闻
　　天命十年九月诏赦中国死罪以下人犯
　　崇德元年四月以受尊号礼成大赦除十恶外余悉原之二年七月皇子生大赦五年十月万寿圣节大赦七年十月以圣躬违和大赦凡重辟及械系人犯俱令集大清门外宣谕曰尔等众犯有罪应死者应责应罚者今俱释尔罪其各改过自新毋再千国典八年二月上不豫大赦八月世祖章皇帝御极大赦
　　顺治元年十月定鼎京师颁诏中外大赦天下五年十月恭奉太祖高皇帝配天并追尊四祖考妣礼成上亲政诏赦天下十年谕立春不雨入夏苗旱朕心甚切忧惶雨泽愆期多由刑狱冤滞刑部堂官即日会同都察院大理寺及凡有刑名事件衙门督率司官将在部监狱及发各处羁保听审人犯如实犯死罪未经审结果有情可矜疑者即日审明具奏定夺徒流人犯察非重情准与减等笞杖豁免候审千连证犯先行释放限十日内开具简明情节减免罪名及释过人犯具瘈发落大小狱情未审结者限一月内通行完结顺天府督同大宛二县五城御史督同司坊官直隶督抚按察督同所属道府州县一体遵行务期申冤疏滞上格天心十一年六月以大婚礼成恭上皇太后徽号诏赦天下十一月上以灾毕修省诏赦天下十二月停止秋决定每遇恤刑之年内外悉暂停秋审十三年七月以干清宫成诏赦天下是年停在京秋决十二月以月封皇贵妃礼成诏赦天下除十恶及受赃官吏盗久钱粮员役不赦外其余死罪皆减一等军流以下咸赦除之在京朝审候决及直省秋决重犯皆予减等发落十四年三月恭奉太宗文皇帝配天礼成诏赦天下五月雨泽愆期谕遣内阁大臣会同刑部将现在狱犯无论己结未结逐加详审其有无知而罹法网小过而陷重辟者即与严察奏闻是年上以内外刑辟宜同一例命各省秋决亦暂停一次十五年正月以皇太后圣体违豫诏赦天下十七年正月以地震岁祲上省躬诏赦天下十一月命监候各犯槩从减等停止秋夬十八年正月上大渐谕京城内除十恶外其余死罪以下悉行放释
　　康熙元年诏赦天下凡罪不谕己结及现在告发者但系元年以前事悉赦之四年三月以星变地震上省躬诏赦天下九月恭上太皇太后皇太后徽号礼成诏赦天下六年七月上亲政诏赦天下十一月恭奉世祖章皇帝配天并加上太皇太后皇太后徽号礼成诏赦天下七年五月以雨泽愆期命内大臣会同刑部详审重囚其轻罪即行保释九年五月孝康章皇后升祔太庙礼成诏赦天下十年四月以天旱命刑部清理现禁人犯如有可矜疑者即予减等发落十四年五月谕迩者天气炎亢农事堪忧或因刑狱淹禁中有免枉致干天和亦未可知兹特遣阁臣会同三法司将己结重案逐一详审有罪可矜疑者即与察明事由开列具奏 【十六年十】  【九年二十五年二十六年二十八年并同】 十六年停止秋决 【二十年二十一年二十三年二十八年三十二年四十一年四十四年五十年五十四年五十五年五十六年五十七年五十九年六十年六十一年并同】 二十年十二月以吴逆荡平诏赦天下二十一年三月诣盛京谒陵礼成谕山海关以外及宁古塔等处官吏军民人等除十恶死罪不赦外其余己结未结一切死罪皆减等发落军流以下悉予赦免二十五年五月谕明罚敕法国宪不可以己虽尝屡行矜恤绝去顃苛终思尚德缓刑乃为至治之极轨自康熙元年中外臣民习染浇风奸贪诈伪顽钝者恬弗知耻狡黠者愍不畏法以致是非乖缪纲纪陵夷朕亲政后洞悉奸弊加意厘剔务使骩律干纪之众人无遯情法无旁贷庶几禁遏顽豪杜塞侥幸近见罹罪罟者渐少但革面未能革心祗因法令严密辄思苟免苟免之心切则弥缝之弊深巧伪滋多亦未可定今欲崇尚德化务存惇大一切令之自新除前经审拟完结各案及关系工程钱粮不议外一应枉法得赃行贿与受人员仍革职免拟重辟照例追赃其未经发觉者悉予宽免有以谕前事参讦者一槩不准自谕以后中外臣民须洗心易虑省改前非守法奉公敦励廉耻以副朕使人寡过之至意二十六年五月以天旱诏赦天下十一月以太皇太后圣体违和谕内外问刑衙门现监重辟人犯除十恶死罪及贪官光棍不赦外其余已经奉旨监候死罪重犯槩行减等发落以昭祈天永佑至意是年题准停止本年内外秋审 【二十山年三十五年四十六年五十八年奉　　旨同】 二十八年二月南巡钦奉谕旨经过山东江南两省除十恶死罪及官吏犯赃不赦外其余自康熙二十八年二月十一日以前死罪及军流徒罪以下己结未结悉着宽释又谕浙省各属地方罪犯现在监禁者令照江南山东例一体赦免 【三十八年四十二年四十四年并同四十四年并赦及福建】 二十九年九月谕今年内外秋决着停止情实及缓决各案皆不必具题其情可矜疑者着照例具奏 【三十四年三十九年四十九年五十三年并同】 三十一年八月谕今年秋审人犯情实者停其正法矜疑者照常完结先经具题情实正法人等亦著作速行文停其正法十月谕秦省西安等处地方比岁荐饥闾阎因苦凡陕西所属今年秋审缓决人犯内除十恶及军机获罪官员不赦外其余自谕旨到日通行免死减等发落有现在审拟未经结案者亦如之二十四年十一月以直省旱潦晋省地震诏赦天下三十六年七月以平定噶尔丹诏赦天下三十七年九月上以亲临乌喇命停止应决人犯并谕至盛京时亦照此例行四十一年八月谕现在刑部及直省监禁人犯凡经康熙四十年秋审奉旨缓决者着察明通行发落仍开具人数奏闻四十二年三月以万寿圣节四海奠安河工告成诏赦天下八月奉旨今年三月己颁恩诏所有罪犯无多秋审着停止 【五十二年同】 四十五年十二月谕历年以来内外监候缓决人犯二百二十五名俱着免死减等发茖在直隶各省者尔部即移文各该巡抚令遵旨速行四十七年九月恩诏今年内外秋审情实人犯除己结省分外其未经具题各案情实者着处决缓决者减等矜疑者皆照例发落四十八年十月谕江南浙江连年灾荒地方因苦又今年两省疾疫盛行人命伤毙者甚众江浙两省应处决情实人犯悉着停止一年五十二年三月以万寿圣节诏赦天下五十五年谕刑部缓决人犯长系囹圄殊属可悯令九卿会同按其年分久远情属可矜者分别奏明减等六十一年十一月世宗宪皇帝登极诏赦天下
　　雍正元年二月恭上圣祖仁皇帝尊谥升祔太庙礼成诏赦天下八月恭上孝恭仁皇后尊谥升祔太庙礼成诏赦天下九月恭上孝诚仁皇后孝昭仁皇后孝懿仁皇后尊谥升祔太庙礼成诏赦天下十一月恭奉圣祖仁皇帝配天礼成诏赦天下是年奉旨内外情实人犯今年停止处决 【二年四年五年六年七年八年十年十二年并同】 四年七月奉谕各省命案内其情由可恶者不淮宽免外其余一百七十七名俱着释放此朕格外生全之恩为旧例之所未有凡兹小民当体朕省刑宥过之意九年六月以天旱命法司将监禁轻犯暂行保释其拟绞监候贼犯已经二年者酌量释放减等并谕将外省轻罪人犯已经到部有问拟徒杖而淮其折赎者悉行宽免十年以天旱命法司省释轻罪监犯十三年九月皇上御极诏赦天下十二月恩诏犯法妇人除十恶不赦外其余尽行赦免
　　乾隆元年六月谕明刑敕法国之大典而肆赦所加原以昭法外之仁也恩诏之颁期以息事宁人使远迩咸知迁善改过其为良民以成太平之治乃闻各直省于一切案件仍以提审驳审严刑酷夹恣意株连使无辜之人困于囹圄细微之事刻为鍜炼含冤称屈所在多有夫罪名未定案件未协或有仍须审详者但既非犯在不赦则断谳亦易成招若使合于赦款之人不得即邀赦免之泽而以酷刑毙命或因拖累破家则后即审明援赦亦己无及是朝廷己生全之有司故戕害之藐视功令残虐民生莫此为甚且颁诏之后己逾半年而题结咨结批结之案尚属寥寥迟玩己极着刑部即行令各该督抚速行严饬各属立即详慎察明逐一详报归给省释如有仍前滥刑扰累及担延滋弊以沮抑国家德意者一经察出罪有攸归断不轻贷即刑部所有案件亦即速为剖晰勿致沈搁以副朕哀矜庶狱之至意是年奉旨本年秋审情实人犯着停止勾决 【二年五年六年八年九年十一年十三年十五年十六年十九年二十六年三十六年四十五年并同】 又谕直省秋审册内有自康熙五十二年至雍正三年以前皆系缓决者着九卿科道等逐一详加察核悉心简阅酌予减等二年三月恭奉世宗宪皇帝孝敬宪皇后升祔太庙礼成诏赦天下见在定议军流徒罪人犯未至配所者槩予宽免四月恭奉世宗宪皇帝配天礼成诏赦天下汉军犯军流罪者已照旧例以枷责完结其从前发遣在配者该部按其情罪具奏请旨又军流人犯己到配所者向例遇赦不准放回今特加恩此等人犯内除情罪重大及免死减等实系凶恶棍徒外其余因事议遣在配巳过三年安静悔过情愿回籍者该督抚具奏请旨准其回籍又以天旱命清理滞狱谕雍正四年以后十三年以前所有不赦各案其中或有介于疑似及屡经秋审缓决之犯或未可定着总理事务王大臣会同刑部将秋审朝审招册详加覆勘如果有一线可原应行减等者即酌定请旨四年四月以天旱命法司将杖徒以下等罪查明请旨减等释放十一月谕着九卿等将秋审朝审缓决五次以上人犯酌其情罪稍轻尚可贷其生路者逐一分别请旨比照凶盗免死减等之仃充发边远烟瘴地方至情罪可恶者虽经屡年缓决亦不在减等之例五年五月以天旱谕刑部见在监禁人犯内有一线可原者着大学士军机大臣等会同尔部分别具奏其轻罪人犯亦即减等七年三月以天旱谕刑部将在部各案有牵连待质者有轻罪可矜原者或应省释或应末减会同都察院大理寺详核妥议具奏直隶山东河南三省目下两阳不均亦着照此例行嗣后各省凡遇灾眚之年各该督抚将清理刑狱之处奏闻请旨八月谕今年上下两江被水情形非常年可比见在江苏安微两省人犯中有情有可原当在矜疑之列者或多年缓决不致正法八系囹圄者皆应减等完结着大学士会同刑部详阅招册分别妥拟具奏十月谕乾隆四年朕曾降旨秋审朝审缓决五次以上之人犯酌其情罪稍轻尚可贷以生路者比照凶盗免死减等之例充发边远烟瘴地方较之可矜减等杖流之例为重较之永远监禁之犯为轻其情罪可恶者虽经多次缓决亦不在减等之例今已隔数年监禁之犯倍多于前久系囹圄亦属可悯着大学士九卿仿照乾隆四年之例悉心办理分别请旨再情实未勾人犯内或有情罪稍轻可以照此办理者亦着大学士会同刑部分别具瘈八年九月上诣盛京谒陵礼成谕自山海关以外及宁古塔等处官吏军民人等除十恶死罪外其余己结未结一应死罪皆着减等发落军流以下悉予宽免 【十九年四十三年四十八年并同】 十年四月以雨泽愆期谕刑部堂官将徒杖以下等犯核明情节或应释放或应减等即行具奏其寻常案件亦速为完结并行令直督一例办理 【十五年十八年二十三年二十四年　　谕旨并同三十六年三十九年】 【四十八年四十九年则　　谕令京师直隶军流以下等罪减等四十三年并及河南省四十九年并及山东省】 十一年正月诏赦天下奉谕古帝王治天下之道以省刑薄赋为先朕临御以来受育黎庶惟日孜孜于兹十年矣仰荷天祖眷佑海宇又安万民乐业朕心庆慰特沛庆典与民休息念各省获罪之犯于上年勾到之后见有羁禁囹圄者虽伊等孽由自作法无可宽而其中情事不同轻重亦有差别国家赦宥之典或因行庆施惠或因水旱为灾间一举行今朕哀矜庶狱不忍令其淹滞圜扉所有刑部及各省已经结案监禁人犯除情罪重大及常赦不原者无庸办理外其余着大学士会同刑部酌量分别请旨减等发落其军流徒杖以下一并分晰减等完结俾伊等同沾肆赦之恩勉图自新之路以副朕协中钦恤本怀五月命各省羁禁人犯经督抚审题部驳未结及各省未经审题案犯事在恩旨以前者俱着分别减免请旨九月上巡幸五台谕朕此次西巡着将直隶山西二省本年正月初三日恩旨以后所有军流以下人犯令该督抚分别情罪请旨减等发落 【十五年二十六年四十六年并同】 十二年五月以天旱命减免缓决五次及徒罪以下人犯十三年三月上巡幸山东命宽减直隶山东两省缓决五次及军流上下罪犯十五年八月诏赦天下秋审缓决五次以上人犯量予减等犯法妇人除十恶不赦外其余槩子赦免见在监候质审干连人等准予保释九月上巡幸河南谕朕今岁初次巡幸豫省所有河南省军流以下罪犯着察明减等发落十六年正月谕直省朝审秋审各犯缓决至三次以上者即着该部察明酌旺案情分请旨减等发落 【二十六年三十年三十四年三】 【十六年四十一年四十九年并同】 十八年谕着该部察明朝审秋审各犯酌其情罪稍轻缓决至三次以上者分别请旨减等发落此外有情罪本重累年办理未经宽减而定案在康熙雍正年间缓决十余次至数十次内有一线可原者亦着察明分别请旨二十年以平定伊犂诏赦天下除谋故杀外如原无雠隙偶因一时忿激相殴伤重致死者将凶犯免死决杖一百照例追银四十两给死者家属军流以下人犯槩予减等发落除十恶不赦犯法妇人尽行赦免现在内外监候质审及干连人等久禁囹圄恐致无辜瘐死着槩行释放二十一年上东巡谕山东省见在军流以下人犯悉予减等发落 【三十六年四十一年同】 二十二年上南巡谕江苏安徽浙江等属军流以下人犯俱着减等发落 【二十七年三十年四十五年四十九年并同】 二十四年以平定回部诏赦天下流徒人犯在流徒处匠身故其妻子愿回籍者该地方官报明该部准其各回原籍军流以下人等槩予减等发落 【三十六年同】 二十六年十一月恭遇皇太后万寿圣节诏赦天下凡军流以下人犯槩予减等发落 【三十六年同】 二十九年谕缓决人犯不但三次者今秋应予减免即一二次者亦着查明分别减等该部即遵谕行四十二年五月恭奉孝圣宪皇后升祔太庙礼成诏赦天下四十三年谕交各省督抚查明各该地方从前军流人犯已过十年安分守法别无过犯者分别咨部核议奏请省释其有在配年久不愿回籍者仍听其自便四十九年谕本日勾到朝审情实各犯黄册内旧事至三十余案人数甚多每年各该犯仍照例绑赴市曹仍槩不予勾自应核其情节量为末减各犯已过三次勾到情罪较重者着加恩改为监候牢固监禁遇赦不赦其己过三次勾到情罪稍轻者着加恩改为缓决将来遇应予减等之时仍照例办理大学士会同刑部秉公详核分别定议具奏以副朕清理庶狱至意五十年以国祚编长初逢大衍诏赦天下又奉谕本年举行千叟宴盛典官民耆老咸得普被恩施用彰锡福其直省军流以下人犯亦于恩诏内槩予减等发落惟罪犯斩绞情节不至予勾或本拟缓决者俱应牢固监禁该犯等因身罹重辟虽年己老迈仍不免羁禁囹圄未得一体游恩朕人深用恻然着刑部堂官于朝审秋审情实未勾并原拟缓决斩绞人犯内详加查核除近年新事及旧案年未及七十者仍年固监禁外其余年七十以上未经予勾及本拟缓决之犯着加恩分别减免释放该部详悉妥议具奏
　　（臣）等谨按杜佑作刑典于赦宥一门附以放生郑樵刑法畧因之考礼记王制天子无事则岁三田无事而不田日不敬田不以礼曰暴天物其颁布禁令曰獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田不麛不卯不杀胎不殀夭不覆巢所以顺天时广仁意者如此而已无所谓放生之说也其断屠宰禁戈猎实自唐之武后始其时凤阁舍人崔融己上议言其不合礼经矣我朝自列圣以来仁民爱物德意交孚四海之内熙熙皥皥暨鸟兽鱼鳖咸若人得其情物遂其生举凡曲惠小恩皆所不取伏读御制集载放生诗二篇其一曰鱼喜江湖鸟喜天物各得所性自全意欲受之乃害之适如驱鱼之獭驱爵鹯嗟哉煦煦为仁流放生之事于是传市井小儿谋利巧深渊取鱼树罗鸟特鬻街头供放生犹然自咎所获少刚幸九死得一生駾喙未定魂犹惊因缘仍复遭网罟终为几上之葅釜中烹君不见自从人好行小惠林泉之物乃少全其类其一曰荥阳逭沛公遂有放鸠制巴陵则放鸦用以上新岁因之传放生阴隲盛后世鸟兽虫鱼鳖其类初不计甲者谢会公东斋曾备记其事始儒家讵出缁黄议羣生非自投仍由人捕致捕十活五六遇放复遭系害生缘放生匪爱害实暨小道虽可观致远则恐泥恭绎天章可以知天政之大逈非煦为仁者所可同年语矣
　　皇朝通志卷八十
《清朝通志》　食货略凡十六卷（081～096）/一百二十六卷　（清）高宗 敕撰 
　　●皇朝通志卷八十一 
　　食贷略一 
　　○食贷略一 
　　（臣）等谨按洪范八政首举食贷诚以足国裕民之本计王者所必有事也洪惟我朝圣神继起乐利无疆百物阜成府藏充裕臣等伏读太宗文皇帝实录曰朕承天垂佑财用饶裕当此之际我国家新旧人等若不急加恩养更于何时养之大哉皇言卜世卜年之所由长也夫任土定地农事为先百数十年以来百姓安于耕凿之常而土田日辟生齿日繁皆国家培养所致也世祖章皇帝定鼎燕京尽除明季加派辽饷剿饷练饷之弊圣祖仁皇帝诏天下滋生人丁永不加赋世宗宪皇帝念江浙赋重清厘减免 【并详见赋税门】 皇上受养黎元普免正赋者三普免漕粮者再其它蠲除赈恤以万万计 【详见蠲赈门】 至于河工海塘关系尤巨圣祖亲视河千大兴筑浚世宗特令修筑高堰海塘皇上翠华临莅指示机宜于河工海塘不惜数千万帑金为一劳永逸之计 【详见河渠门】 又如畿辅则特设庄田边镇则广开屯政钱币之用则设局增铸以酌钱直漕运之宜则官兑官收以速转运盐茶之榷则加觔改引以裕商力平粜之法则采粟截漕以平市直鸿模善政实开亿万斯年之美利夫人众则财易生地广则用益饶我国家受命之初琉球诸国率先表贡东洋之铜佐京局之鼓铸暹罗之米资边海之仓廒迨至回疆式廓度地开田因中置市向所谓重译不能至者今悉为内地山河其它小弱附景待泽又不足论葢溯禹贡经画九区作赋锡贡以来从未有如此实大洪远也今恭纂皇朝通志谨于郑志篇目分并增省之为十有二门叙次如左
　　田制上 
　　△田制上 
　　崇德二年春太宗文皇帝令各屯统领官督率兵民别土地高卑择所宜以树艺又谕镇守噶海阿巴泰曰尔当令镇守各官劝饬农事不可以天寒稍缓种植世祖章皇帝御宇因明季变革版籍多亡田赋无准首着御史衙周祚巡行畿甸见正定府荒地十居六七请行清丈编审之法使地丁钱粮悉符实数而山东向遭流寇焚掠荒芜尤甚河臣杨方兴请以见在熟地为数而荒弃者无论有主无主尽数除之上可其奏旋即定开垦荒地之例凡州县衙所荒地分给流民及官兵屯种有主者令原主开垦又进河南抛荒地亩令镇协官兵开垦其荒田三年起科其原熟而抛荒者一年供赋六年令地方官招徕逃民不论原籍别籍编入保甲开垦荒田给以印信执照永准为业三年后察成熟亩数以劝垦之多寡论有司殿最时山海关外荒地特多八年令民愿出关垦地者山海道造册报部分地居住又以八旗退出晌地并首告清出地及各省驻防所遗地悉照垦荒例开垦十年以四川荒地听兵民开垦官给牛种又令酌调步兵开陕西荒地又以直省州县鱼鳞老册原载地亩区段坐落田形四至名目闲有不清者印官亲自丈量乃定丈量规制颁部铸步弓尺于天下凡州县用步弓依奏汉以来旧制广一步纵二百四十步为一亩各旗庄屯田用绳每四十二亩为一绳是谓绳地令有司乘农隙率里甲履亩丈勘以定疆界然开垦既多数溢于旧有司中有以大亩当小亩又或田不加辟而贪冒议叙则又有以小亩当大亩者其后十五年命御史二员诣河南山东率州县履亩清丈分别荒熟实数其地亩绳尺悉遵旧制又以山东故明藩田有相沿以五百四十步为一亩者令照民闲地例槩以二百四十步为一亩凡各省亩数不均者悉令地方官踏丈改正十八年巡按河南御史刘源浚言南阳汝宁荒地茎多恐耕熟后有人认业遂起讼端虽三年起科着有定例而开种之初杂项差役仍不能免嗣后请令该地方官先给帖文开列姓名年月并荒田四至坐落每岁申详上司以息争讼宽徭役以恤穷黎借常平仓谷以资耔种各州县仍以劝垦多寡定殿最部议如所请从之
　　康熙元年以山东民地错杂灶地有在本省者有在直隶南皮盐山县者令巡盐御史及地方官清丈各正疆界特谕直省有隐匿地亩不纳钱粮及反图冒功报为新垦者州县卫所官及该管上司分别处分是时海内初平人民未尽复业虽顺治十五年开垦之例通行直省地广人稀污莱多有未辟者乃申地方官开垦劝惩之例其议叙例畧如前而又戒凡州县卫所荒地一年内全无开垦者督抚题参其巳垦而复荒者削去开垦所加纪录如前任官垦过熟地后任官复荒者照例议处以康熙二年为始宽限五年如六年之后察出荒地尚多将督抚以下分别议处其同知通判不与知府同城自劝民开垦者照前州县例议叙其后又准贡监生员民人垦地自二十顷至百顷以上者试其文艺通否酌量以知县县丞百总武职等官用复采川湖督臣蔡毓荣言蜀省可垦之地敕现任文武官员招徕流民三百名以上安插得所垦荒成熟者不论俸满即升其各省候选佐杂及举贡监生有力招民者授以署县职衔俟起科时实授本县知县其开垦之限始定五年旋即有停止限年之令又有取具里老无包赔甘结始准议叙之令所以杜捏报摊派之弊也其起科之例国初定制准以三年圣祖轸念黎元尤为备至十年准于三年后再宽一年十一年令宽至六年之后十二年复宽至十年及至十八年始复六年起科之例二十七年以徐州淮安凤阳三处濒河之地屯田累民永行停止二十九年以川省荒地甚多凡流寓愿垦荒居住者将地亩永给为业三十二年以西安等处流民复业命布政使每户给牛一头并犂具谷种雇觅人工之资三十三年以福建沿海界外田地历来界址混淆至是令将福州府之闽长乐连江罗源兴化府之莆田仙游泉州府之晋江南安惠安同安漳州府之龙溪海澄诏安福安福德等县及福宁州沿海地槩行清丈三十八年以湖广幅员遥阔履丈难偏先令民自丈出首然后官查抽丈四十一年以山东明藩地募民垦种给印帖为恒业四十四年准湖北民人愿垦荒者本省文武官捐给牛种又以湖广省属大半滨江凡有修筑堤塍地方官将堤身所压及就取土之地丈明亩数估价摊银补偿本主四十五年丈出滨江芦洲地亩三千七十余顷皆系新淤泥摊草地定为下则起科四十六年以闽省抛荒田二千六百余顷至今尚未足额令勒限一年照数垦足五十一年谕湖广四川巡抚嗣后湖广人民往四川种地者该抚查明年貌姓名籍贯造册移送四川察核有自四川回湖广者四川巡抚亦照此移送湖广查对又谕山东民人到口外耕种者来往亦如之 【按是时湖广民人多典卖产业羣往四川至五年川省起征复回湖广将原卖产业争告故有是谕】 五十二年又因原任偏沅抚臣潘宗洛所奏湖广荒地五百余顷恐未称实遣官就疏内所有州县查勘具奏五十三年准甘肃村堡之中有荒地未种者拨与无地之人籍种并动库银资给牛种五十五年以陕西赤斤达里等处荒地甚多招民捐垦
　　雍正元年特谕开垦水田以六年起科旱田十年起科又谕向来开垦之弊自知县至浚抚需索陋规致垦荒之费浮于买价百姓畏缩不前往往荒弃膏腴之地嗣后各省凡有可垦之处听民自垦自报官吏不得勒索阻挠户部因议山西河南山东等处闲旷之地令督抚转饬各州县卫所确查有无从前种地之人劝谕开垦无力者官仍给牛种起科之后给印照永为世业又以濒江近海之地向例十年清丈恐未及期有坍涨者令各州县卫所官不时清丈坍者即行豁免涨者即行升科乃稽古田畯之义敕令有司于每乡中择一二老农身无过举者给八品顶带以示奖励督抚率府州县并行劝课之典时西宁布隆吉尔地方遥远赴垦者少议将直隶山西河南山东陕西五省军流人犯连家口坐遣之人有能种地者到日地方官拨给地亩给与牛种照例三年起科四年设张家口外同知一员管理口外地亩分为十分限年招垦五年令直省州县劝民于村坊树枣栗于河堤种杨柳陂塘淀泽种菱藕畜鱼凫每岁地方官将村坊种树之数申报上司先是开垦地亩隐匿之罪甚严在奸吏猾民恐一经首出势必追究是以多方欺护至是山东抚臣奏首出向来官民隐匿未报之地千七百顷于是宽免向来侵隐之罪令再展限一年听其首报计先后开垦丈量之地较康熙年更扩焉是年以各州县荒地有难于垦复者令该督抚核实声明仍饬属设法开垦不入年限之内又准云贵两省广行开垦凡地方招募开垦及官生捐垦者按户数多寡议叙其民闲自垦者俱给为世业又以江南新淤膏地数千顷自安河淀至水家墩一带差员履亩丈勘其山阳盐城二县丈出海口新涸之地六千余顷分别年分均给士民六年以宁夏东北察汗托辉地延袲百有余里其地平衍可垦为田遣大臣会同督抚浚治河渠召民垦种凡陕西无业民户愿往者计程途远近给与路费每户按百亩以为世业又以浙江温州府之玉环山孤悬海外设同知一员驻其地招民开垦先是四川曲民不知开垦之法令择湖广江西在蜀之老农给以衣食使教之耕其已垦地亩向未清厘至是特追科道等官亲往丈量事竣计算入川民人酌给水田三十亩或旱田五十亩若有子弟及兄弟之子成丁者每丁水田增十五亩旱田增二十五亩实在老少丁多不能赡者临时酌增除拨给成数外或有多余三五亩之地亦准一并给垦其零奇不成坵段之处就近酌量安置执印照为业十二年以广东高雷廉琼等处平陂山麓及沿海一带缘粤人不习种旱田以致地有余利乃选山东河南善种旱田者往教之又以江南江西湖广等处芦洲坍涨靡定定例五年一丈而官吏往往藉此纳贿行私致已坍者不得豁除正赋新涨者反可脱漏升科令该抚于届期丈量选通省道员中贤能夙著者率同州县履亩清厘凡有盈缩均按见在实数升除时直省有寄庄寄粮之弊而里籍户口亦未尽画一至顺庄编里之法行而地土钱粮里籍俱有统纪矣
　　乾隆元年诏直省报开荒亩段必实系新垦然后准其具奏诚恐有司以升科之多迎合上司之意而浚抚以广垦见长名为开荒实则加赋也二年谕部会同九卿悉议劝耤之法户部因言仿周礼遂师之制令州县择乡民之熟谙农务素行勤佥为誾阎信服者量设数人以为董率地方官考绩之法必宽以岁月庶无欲速不达之弊如劝戒有方该督抚于三年之后据实题报官则交部议叙老农量加奖赏三年以江南常州府属坍涨田地五年清丈之例从未举行至是令遴员履亩确察升免实数造册题报上于滨海田土坍涨靡定者无不加恩豁免即凡各省报出隐匿地亩应起科者亦必再饬督抚据实清覆惟恐有勒令洒派之弊至于新垦地亩尤必勘明上中下三则而于边省内地无论山头土角及河滨溪畔但可以开垦者悉听民人垦种并严禁豪强争夺故二年定承垦荒地之令五年复定直隶承垦官民地之例其制荒地则必先行呈报如土著呈报在先即准土著承垦流寓承垦在先即准流寓承垦凡官地承垦者亦以具呈之先后为定民地先令业主垦种如业主无力始许他人承垦成熟之后业主亦不得追夺时河南巡抚雅尔图言豫省旱田可改水田者尚多祇以旱田赋轻水田赋重一经改种必须题请加赋小民既费工本又增粮额未免因循观望上论以河南民愿将旱田改为水田者仍照原地科则又准湖北旱田愿改水田者亦照豫省例行六年户部议定陕西无主荒土官为插标招垦给照为业竢升科之年核明等则酌定粮额通报若本地人力无余准令邻近无业之民承垦给照之后即编入土著保甲之内令该管保长等稽察其平衍易收之地每一壮丁授地五十亩山冈沙石难收之地每一壮丁授地百亩如父子兄弟均系壮丁酌量加增其现堑割漆砍竹采取木耳等项听民自便地方官不得自为荒地强令垦种亦不得以见获微利勒报升科至七年又议陕甘各属开垦之始小民畏惧差徭藉绅衿报垦自居佃户迨相传数世忘其所自业主子孙辄钦夺田换佃而原佃之家忿争越控靡有底止因着定例凡佃户系原垦之子孙业主不得擅夺如业主之子孙欲自种者准将肥瘠地亩各分一半立券报官如耕主他徒承种之户久已应差纳课即业主子孙回籍亦不全令给还其过三十年以外者槩不分给十一年以广东高雷廉等府属硗瘠居多开垦非易百姓未沾收获之益先虑正赋之加是以未垦者听其荒芜即已承垦者亦生畏缩遂令三府荒地听该地民人垦种槩免升科永为世业而琼州为海外瘠区其中可垦荒地二百余顷召民开垦亦照高廉之例二十六年复募民闲承种肃州威鲁堡地亩又准开垦山西大青土默特千五沟地亩二十九年准安西府属招垦地亩又准四川屏山县大竹堡等处招民开垦三十一年上以滇省山多田少水陵可耕之地俱经开垦无余惟山麓河滨尚有旷土而定例山头地角在三亩以上者照旱田十年之例水滨河尾在二亩以土者照水田六年之例均以下则起科倘遇地方官经理不善一切丈量查勘不免胥吏滋扰乃令滇省山头土角及水滨河尾之地俱听民耕种槩免升科嗣经户部议奏凡内地及边省零星地土以此为推如直隶江西为数不及二亩福建及江苏之苏州等属不及一亩浙江及江苏之江宁等属不及三亩陕西不及五亩安徽湖南湖北贵州水田不及一亩旱田不及二亩河南上地不及一亩中地不及五亩下地不论顷亩山东中则以上地不及一亩中则以下不论顷亩山西下地不及十亩广东中则以上水田不及一亩旱田不及三亩下则水田不及五亩旱田不及十亩四川上田中田不及五分下田上地中地不及一亩下地不论顷亩云南不计亩数广东之奇零沙砾地亩及高雷廉三府山场荒地俱永远免其升科奉天十亩以下尚宜禾稼者减半征租山冈土阜傍河滨海洼下之处不成坵段者永免升科是年总计天下土田七百四十一万四千四百九十五顷五十亩有奇自后续报开垦地亩区数三十七年江苏盐城县报垦田一百四十八顷四十七亩江西宜春泰和玉山铅山鄱阳德化六县报垦田五顷六十三亩广西临桂归顺兴业三州县报垦田一顷八十四亩三十八年户部议佃垦事宜上复命总督周元理于直隶所属派道府大员董率守令如前奉行明年元理奏顺天永平保定遵化四府垦熟地六十三顷三十亩易州广平县垦荒地一顷七亩四十年广西太平思恩府属报垦水田一十五顷八十八亩四十四年周元理又报顺天府属十州县其垦地一百五十六顷三十一亩天津府静海县垦地十三顷八十五亩五十年上论直隶所报河滩荒地过多令户部派贤能司员会同直隶道府勘可开垦者劝佃召垦
　　皇朝通志卷八十一
　　●皇朝通志卷八十二 
　　食货略二 
　　○食货略二 
　　田制下 
　　△田制下 
　　顺治元年近畿百姓带地来投者甚多上特命设为纳银庄头各给绳地 【每四十二亩为一绳】 其纳蜜苇棉靛等物附焉计立庄百三十有二不立庄者仍其户计二百八十有五分隶内务府镶黄正黄正白三旗坐落顺天保定河间永平天津正定宣化等府州县其奉天山海关古北口喜峯口亦命次第设立旋谕户部清厘近京各州县无主民田及故明勋戚驸马公侯伯内监无主庄田分给诸王勋臣兵丁人等先行经理疆界令满汉分居于是顺天巡按柳寅东上言无主地与有主地犬牙相错势必满汉杂处不惟今日履亩之难亦恐日后争端互起莫若先按州县大小定用地多寡使满洲自住一方然后稽察无主与有主地亩互相更换庶经界分明疆理各正乃定圈拨之法以尚书英俄尔岱董其事越明年上以民间田房听旗人指圈其间每恶不一恐官吏瞻情至居民偏累乃谕户部务从公速拨其有不齐者均平补给之又命给事中四员御史四员户部司官八员分往各州县公同拨给凡民间坟墓在所圈地内者许其子孙随时祭扫所有应给满洲与应给民间地亩令地方官晓示无妨东作明年又定民田被圈者以各州县连界地亩拨补不愿他适者以未圈之民房地均分居住耕种至其授地分数初定王贝勒贝子公等于锦州各设庄一所葢州各设庄一所额外各庄均令退出嗣又定给王贝勒贝子公等大庄每所地四百二十亩至七百二十亩不等半庄每所地二百四十至三百六十亩不等园每所地六十至二十亩不等其内务府总管给园地四十八亩亲王府管领给园地三十六亩郡王以下府管领给园地三十亩王以下各官所属壮丁亦给地三十六亩停支口粮各府给事人员给地各有差又定副都统以上官各给园地百八十亩地六十亩四年定参领以下官各给二名壮丁地 【一名三十亩】 凡官兵地以兹为额兵则增丁不加减丁不退官则升迁不加已故革除不退五年酌定亲王给园十所郡王给园七所每所地一百八十亩六年定袭封王贝勒贝子公等其祖父所遗园地除拨给应得之数外余地仍留本家公侯伯各给园三百亩子二百四十亩男一百八十亩都统尚书轻车都尉各一百二十亩副都统侍郎骑都尉各六十亩一等侍卫护卫参领各四十二亩二等侍卫护卫各三十亩三等侍卫护卫云骑尉各二十四亩凡官员致仕者督抚布按总兵各给园地三十六亩道员副将参将各二十四亩府州县游守等官各八十亩新来壮丁每名给地三十亩凡加封王贝勒贝子公等园地悉照本爵拨给七年定给公主园地各三百六十亩郡王各百八十亩县主郡君县君各百五十亩又酌定给亲王园八所郡王五所贝勒四所贝子三所公二所 【每所亦百八十亩】 镇国将军二百四十亩辅国将军百八十亩奉国将军百二十亩奉恩将军六十亩嗣后凡初封王贝勒贝子公等俱照此为额其镇国将军以下已给园地者停给家口粮米又定八旗旧壮丁每名撒地六亩拨给新来壮丁十一年都察院言满洲兵丁出征必需随带之人难有分土往往失耕一遇旱涝仍需部给口粮请查壮丁四名以下所得地土尽数撒出量加钱粮月米从之
　　康熙二年定新来佐领给地三十亩领催地十八亩寻又设守卫陵寝官员内大臣给园地九十亩总管副管以下各有差八年谕户部将本年所圈房地悉还民间 【按圈拨之令顺治年间已经停止嗣后有因旗下退出荒地复行圈补者有游牧等处投来人丁复行圈拨者有因圈补时复圈接坏民地者至是悉以给民】 其无地旗人令于古北口边外空地拨给耕种寻以贝勒大臣议奏张家口杀虎口喜峯口古北口独石口山海关外旷土实多如宗室官员以下愿将壮丁地亩退出取口外闲地耕种者令都统给印文咨送按丁分给二十年定新满洲来京归旗者停给园地二十四年议定各处壮丁及新满洲应给地亩令于上三旗内务府及八旗礼部光禄寺文量余地拨给 【此外又有部寺官庄分隶礼部光禄寺各衙门以给公用】 毋指圈百姓垦荒地至于内务府庄地先是量地编为四等每庄壮丁十名立一人为庄头给田一百二十晌 【每六亩为一晌】 场园马馆另给田四晌房舍牛具皆给焉至是设为粮庄每庄给地三百晌后又增壮丁为十五名其拨给庄头地土祇令于各属退输租地内匀拨禁指圈民地 【按内务府官庄粮庄外有曰豆秸庄曰半分庄曰稻庄曰菜园曰瓜园曰果园又曰密户苇户棉靛户俱设壮丁庄头另给庄头地亩】 
　　雍正二年以内务府交出余地及户部所收官地内拨新城县一百一十六顷固安县一百二十五顷八十亩制为井田选无业旗人满洲五十户蒙古十户汉军四十户每户授田百亩八百亩为私田百亩为公田余地设立村庄造庐舍四百闲每户给银五十两为口粮牛种之用于八旗废官内各简选一人为领催五年以八旗满洲蒙古内欠粮及革退官兵无恒业者发往耕种井田令管理井田官严行约束其开户人犯法者给与井田中郊力善良之旗人为佃丁后又于顺天府之霸州及永清县设立井田六年清查直隶旗地时以旗民杂处往往互相争占议令内务府宗人府八旗都统将旗庄圈赏投充各项地核明坐落四至造具清册一送户部一送直隶总督照式造册钤印发各州县存贮以便查察七年谕旗人产业向例不准典卖与民相沿已久竟有私卖者从宽免究饬各旗一一清出请支内库银照原价赎出留在该旗限一年令原业主取赎如逾限不赎不论本旗别旗准其照价承买十二年以旗地坐落直隶各属片段错落无由知其确数议令八旗都统各委参领一人于农隙时会同直隶州县履亩清丈十三年遣官清轪察哈尔东西四旗地亩又谕旗人欺隐余地俱令自首免罪又清厘园头牲丁壮丁人等私卖当差地亩照内务府红册彻底清查本系官物均应撤回如属私业不应强撤
　　乾隆元年改并田为屯庄以试行十年未见成效令地方官确查实力耕种者改为屯户每户给田百二十五亩禁其私典各屯户身故有子者准予子补其无子及缘事归旗者原领田房撤出若守节之妇仍给养赡田四十亩二年上以旗人生计贫乏者多令王大臣将入官地亩立为公产收租息按旗分给以赡贫乏向例官用旗地在入官地内动拨今既立为公产未使再行动用议令直属有驻防旗人交出在京所受之地及各庄退出之地与八旗丈出余地绝户无人承业地凡一切当差官项应得地亩统于此项动拨又定凡工程所用旗地地方官旗兴工日清厘亩数咨明补给三年谕八旗入官地有原圈官地有旗人自置之地若以入官之后槩定为公产不准民赎殊非轸念畿辅黎赤之本怀嗣后除原圈地外如系旗人置买民闲者准照价变卖将价银交各旗生息分给旗人四年八旗大臣议供库银于京城空地葢造房屋赏无房人居住将公产租息陆续补库其续收地租作何赏给别议具奏上以此项地亩既赏还旗人仍留公官办不但所得地租分散之时势难均齐亦恐官收少于私收分赏众人无济于事仍令八旗官兵量力承买为业其承买价银即交部以补葢房之项着该部会同八旗大臣酌量等第别定价直详明议奏于是户部八旗都统分定等第估计价直令官兵承买其价银限五年交完有指俸抵买者亦限五年内坐扣其地价余银税地方官将民典旗地赎回报部上谕户部曰民典旗地辗转相授阅年久远已成故业今遽赎回必于民闲全无扰累始为妥协再贫乏兵丁食饷有限无从措价势必尽归富户则赎地一事恐未必于贫乏旗人有益着户部行文直隶总督详悉妥议越明年直隶总督议奏取赎旗地百姓不苦于得价还地实惧其夺田别佃应令赎地之时将见在佃户及见出租额造册备案嗣后无论何人承买仍令原佃承种至民闲有在旗地造房立坟者只令丈明亩数照例输租不许勒令迁移又赎回民田与八旗公产及入官地不下数千万亩应详察八旗闲散人内有正户正身居家勤俭者令挈妻子下乡耕种按等分给初种之年官给牛种房舍之资又复议耕种旗丁仍令简选当差初下乡屯种时每户给房四闲每闲折银十两每名给牛具籽种银百两如承买公产人等有愿令子弟耕种者亦照此办理厥后复屡定典卖公产之禁十一年议定取赎旗地以十年为率十年内给原价十年外减原价十之一以次按年递减至五十年以外均以半价令原业主取赎如原业主不愿回赎准各旗官兵照减价认买是时八旗公产有未经承买及存退余绝地计六千四百余顷原议酌留千顷为各案拨补之用每年官收租息为数既轻吏胥遂有包揽浸渔之弊议令履亩详勘量地肥瘠编设庄头地美者整庄照例给十八顷半庄给地九顷瘠薄者量增十八年定旗下奴仆及开户人典买旗地限一年内自首照民典旗地例分年限减价官为归赎如原主不能赎即交内务府作为公产赏给贫旗嗣后凡民典旗地俱交该旗作为公产归入此案赏给贫旗停止召买二十一年谕八旗另记档案及养子开户人等出旗为民所有本身田产并许带往寻议旗人契买民田并开垦地亩系本身私业准其带往至于老圈并典买八旗地亩仍请动官帑归赎又以新满洲当差人员停止拨地照地给与租银 【按嗣后于二十九年户部奏各旗远年得地之新满洲人等亦令退地领租】 二十二年直隶浚臣清出候赎旗地一万四千余顷户部因请先行发帑赎回交八旗都统照旗地旗租例收租归帑又以八旗存退余绍地照例仍留一千顷拨补官用余俱安放庄头二十三年谕出旗为民之汉军所有旧承种并田屯田俱令带人民籍二十山年户部议八旗积存地亩仍请分设庄头上以设庄不过三四千顷所余尚多此等皆系老圈旗地且发帑赎回者十居七八着交内务府派员经理俟原帑归清后即赏给八旗作为恒业其将来如何妥协办理之处着户部会同内务府八旗大臣悉心议奏寻定以三千顷安设庄头余俱赏给八旗越明年上以此项田产虽系旗人世业而佣佃农民耕种日久改归庄头未免失业遂停分设庄头之令三十六年定留京当差之新满洲官兵以旧拨地亩有照地管业者仍令自行收租其退地领租者仍照原定等次减半折给其折租地数如留京一年内升转者以升衔计一年外升转者仍以原衔计此后再有升降不另增减其租届期户部于直省征解旗租内动欵交该旗散给四十四年谕八旗赎回入官老圈地节经更定仍准官员兵丁分买今计亩浩繁其认买地亩若离京在数百里外必致纷纷告假取租不惟徒费资斧又启民人勒掯之端其地租未定能否全得反将所得钱粮先行坐扣地价于旗人生计全无牌益不如仍令官为取租解部分给八旗赏赉兵丁交户部八旗均匀分给
　　皇朝通志卷八十二
　　●皇朝通志卷八十三 
　　食货略三 
　　○食货略三 
　　赋税上 
　　△赋税上 
　　顺治初年世祖章皇帝轸念民生力除明季加派积弊诏言前朝厉政莫如加派辽饷以致民穷盗起而复加剿饷再为各边抽练而加练饷惟此三饷数倍正供更有召买粮料名为当官平市实则计亩加征乃令自顺治元年始凡正额之外一切加派尽行蠲免如有官吏朦胧混征暗派者杀无赦时巡按御史柳寅柬建言解京钱粮头绪纷杂有一县正额止三千余两而条分四十余项有一项钱粮祗一两六七钱而加费至二三十两宜总计各欵汇解以杜贴累山东巡抚方大猷亦请清厘钱粮欵目并刻由单使民易晓御史宁承勋又请饬所部于赋役全书外给易知由单一应无艺之征通行裁革而御史卫周祚见正定府荒亡请亟行编审之法使丁地税粮得符实数又缘明季内官纵恣绅衿优免逾额部臣议将各厂地租照御用监近例归并有司征解巡抚王文奎请革优免旧习苏小民取盈摊派之困其言并见采用于是首令直省文臣赍钱粮册籍以朝禁天下征收钱粮毋得于额外加火耗以故明内监地亩钱粮总归户部管辖二年谕凡前朝宗室禄田散在直省者与民闲一例起科三年特遣大学士冯铨与公英件尔岱往户部察核钱粮原额在京责成各管衙门在直省责成抚按汇造赋役全书颁行天下是时天下财赋最重之区莫如江南江西浙江三省而苏松嘉湖诸府光最抚臣黄征请以漕白二粮与岁贡绢布俱官兑官解以纾民累江西南昌瑞州袁州三府荒地浮粮悬久日久巡按黄赞元请丈出荒地永行豁免其近山易旱近水易潦者上则改为轻则俱从之是年革太平府始溪桥米税金柱山商税安庆府盐税以明季所增也六年颁易知由单将各州县卫所额征起运存留本折分数漕白二粮及京库本色俱条悉开载通行直省按户分给又特谕户部设关以寓讥察非专与商贾较量锱铢尔部亟行文各关差员悉照原定则例起税如有徇情权贵放免船只乃于商船增收或希充私橐例外多征者罪七年定卫所屯田科征先是卫所屯田分给军丁因有操练城守捕盗领运之责科征较民田轻减至是裁汰卫军凡有运粮卫所仍旧征收其无运卫所照民田起科八年命御史分巡各省察民闲利病苏松巡按秦世祯因条上兴除八事一田地令业主自丈量明注印册以清花诡一额定钱粮俱填易知由单设有增减另给小单使奸胥不能借口一由单详开总散数目花户姓夕以便磨对一催科不许滥差衙役设立滚单以次追比一收粮听里户自纳簿柜俱加司府印封以防奸弊一解放以缓急分先后勒限掣销不得分毫存留衙役之手一民差查田均派与排门册对验无使苦乐不均一备用银两概从节省不得透支令各布政司每季提征解原册年底报部扶同容隐者罪从之先是户工二部十九处关津每关专差户部汉军官一员督管税务嗣后增设满洲官一员汉军官一员关差员数递增害吏多行不法甚至沿河盘货商贾畏蹜不前上深知其弊着仍旧每关设官一员其添设者悉行裁去九年定直省典铺税例在外当铺每年征税银五两其在京当铺并各铺该顺天府酌量铺面征收又以广东屯粮全征本色未免苦累屯丁令本折各半征收十年以江南秣陵广武英武三卫屯粮路隔长江输粮不便准其折色又令各关口刊刻定例设柜收税不得勒扣火耗需索陋规并禁关役包揽报单十一年户部请订正赋役全书又请如明制令各布政使或三年或五年将人丁地土缮造黄册以便稽查隙地漏粮之弊时户科给事中杜笃佑条奏关弊四事一裁吏役一查税累一关差回避一批文对核限章并下所司遵行是年减江西袁州瑞州二府浮粮又以各关有纳银数多给票数少者许商民首告十三年上以前明加派陋规屡经裁减犹恐有司胥吏有浸渔中饱之弊乃命户部右侍郎王宏祚将直省额定征收起存实数详稽往牍酌量时宜有参差遗漏悉行驳正凡自明季以渐加增豁免未尽者概行豁免至漕白杂项或改折或本色俱细加清核勒成一编颁示天下于是于赋役全书外又辅以会计赤历丈量黄册其征收则行一条鞭法给以易知由单又佐以截票串票印簿循环簿及粮册奏销册 【此外又有所谓序册者其条件悉如奏销册康熙四年以其糜费无益停止及康熙七年又以各省地丁欵目有奏销册己完未完实数有考成册皆每岁奏报其丁口增减册籍又五年一编审法已详密其黄册十年一造会计册每年一造俱停止至十八年并赤历册亦除之】 其各关税务令各关差当堂设柜设梁头货物条例商民亲自填簿输银投柜验明放行如有滥委差役苛索民间小船及往来行人衣服食物者该抚按据实参处十四年定关税照部颁条例刊榜竖立关口便商输纳十五年江西御史许之渐深言财赋之大害莫如蠧役官以参罚去而蠧役历久尚存前无所惩后无所诫遂至累万盈千而不知足请敕抚按将从前侵蠧姓名数目逐一清查籍其家业侵多者立枭市曹侵少者实时流配捐此所侵之数以清积蠧之源工科给事中史彪古又言国家财用原取足于正供乃今之州县有一项正供即有一项加派应勅各抚按将现行申饬私派之令刊入易知由单使闾阎共晓德意上以所奏皆切时弊令所司议行十六年将四川屯粮归并州县起科以裁卫所故也十八年令州县征收钱粮各置木柜排列公衙门首纳户眼同头柜以免克扣凡布政司即州县均遵部颁法马称兑勿令书吏高下其手时工科给事中阴应节言钱粮之弊一州县挪移一绅士包揽一土豪冒名绅户一隔县寄庄抗粮请饬该抚严查惩治从之是年定张家口杀虎口及两翼税额又以云南卫弁职田向例收租准俸不纳税粮嗣后各归卫所编入户口俱以本七折三征收其旧系每亩一斗九升至三斗者照军粮例起科三斗至五斗者概以三斗为额
　　康熙二年工科给事中吴国龙言直省解京各项钱粮国初原总归户部自顺治七年复令各部寺分管催收致欵项繁多易滋奸弊请嗣后一应杂项俱称地丁钱粮作十分考成除扣拨兵饷外通解户部其易知由单颁给民间者尽除别项名色是年以江西巡抚张朝璘言免南昌府属浮粮其漕米一项浮多亦并核实减免三年以直省各州县钱粮上司动用差提不无勒索令严行禁止如州县官挪移亏空捏称民欠或加派私征者即行革职该管官不即参报亦罪之四年谕户部设官原以养民近闻守令征收钱粮加添火耗或指公费科派或向行户强取借端肥已献媚上官致民无控告科道各官务将此等情弊不时纠参至夏秋分征原有定期来年预征民何以给嗣后永停预征之例又各关定例抽分溢额者加与纪录因而各差冀邀恩典困苦商民乃令悉照定额抽分永免溢额议叙之例其轮流差遣部员亦停止寻以王大臣九卿科道议定左右两翼张家口杀虎口四处仍差户部满官轮管其崇文门归顺天府治中天津关归天津道通州归通州道居庸关归昌密道龙泉各关归并陉道紫荆各关归直隶守道临清关归东昌道西新关归江镇道芜湖关归池太道关州关归驿传道浒墅关归苏常道淮安关归淮海道北新关归浙江布政使荆州关归荆州府同知九江关归九江道揠运厅归通蓟道赣关归吉南赣道太平桥归南雄府知府遇仙桥厂光厂归韶州府知府兼理嗣是履饬各关违例收税迟延措勒及地方官滥征私派之弊并责令在内科道在外督抚不时纠参失察者坐罪五年直隶巡抚王登联请征收关税处刊刻木板竖立关口并商贾往来孔道徧行晓谕以杜吏役滥征部议准行是年定居庸关税额罢崇文门出京货物税课六年以由单欵项繁多小民难以通晓令嗣后止将上中下等则应征银米实数开明其湖广陜西二省粮石派征本折数目向未开载行令照例填注免浙江丽水等九县积荒田赋令有司招垦成熟后另行起科又以江南石城等卫屯粮改折太重仍征本色时御史徐浩武言江南淮海道专管海防势难兼及税务其淮安关税应另委员管理户部因议各处关税俱应如所请于是以浙江北新南新两关改归杭州府同知七年幼以北新关改归浙江盐运使八年户科给事中苏拜言关税一差改隶外府佐贰各官俱有专掌且身为地方官畏惧上司希图足额必致增派商民请仍差满汉司官专理乃命以关税多者简差各部院贤能司员税少者交地方官征收于是定张家口杀虎口照旧遣差户部司员浒墅关芜湖关北新关九江关淮安关太平桥扬州关天津关西新关临清关简差各部院满汉贤能司员其揠运厅居庸龙泉紫荆荆州赣州各关仍交地方官管明年裁江南西新关户部差并归龙江关工部江南芜湖关工部差归并本关户部初直隶各省废藩田产改入民户号为更名地内有废藩自置之田给民佃种输粮外又纳租银上以既输赋又征银重为民累令与民田一例输粮免其纳租十年以广东屯粮十倍民赋田而荒弃者多令照民田重则起科 【嗣于三十年再令减则轻收照民田例】 十二年禁官吏无得私税市货十三年以正阳关税归凤阳府通判临淮关税发大使征收停差部员时江南有隐占诡寄包揽诸弊积习相沿百姓苦累至是申明截票之法诸弊悉除十八年令州县日收钱粮流水簿同奏销册于岁终赍司磨对停止岁造赤历册二十一年移九江关榷于湖口县先是潼关税额归有司征收岁止七千余两康熙十九年差郎中敦多礼监督每岁得课银四万有余至是上以秦省兵民苦于挽运看照旧额不必差遣部曹二十三年以湖南偏桥镇远二卫屯地屯粮并归贵州征收 【嗣后湖南屯粮屡经更定二十五年以同鼓卫并归新宁县三十六年以辰州卫归卢溪县又城步县有经征靖州卫屯粮仍归靖州绥宁俱照田一例起科】 又以侍郎金世鉴言令浙江沿海照山东例听民人往海上载五百石以上船只贸易捕采至收税处量货贵贱定税是时大开洋海市舶户科给事中孙蕙请设立专官收税上以不先酌定则例必为商累乃差郎中伊尔格图前往酌议伊尔格图因请给各关定例欵项于桥头渡口一并征收上谕开海原以利民非为税计若概征桥头渡口何异无税之地增一关乎寻以廷臣定议止收海上船载税其海口内桥津船车等物永停抽分是年定通惠河税差照各关例掣签二十四年以天下户口土田视昔有加其间条目易于混淆命重修赋役全书止载切要欵目删去丝杪尾数以除飞洒之弊又减洋船丈抽分数粤东向有东西二洋夷商往来皆量物抽税自明隆庆年间以夷人报货奸欺改定丈抽之法按船大小为额国朝开海禁以后皆因之至是伊尔格图言日前多载珍奇近系日用杂物请于原额外再减二分 【明季于西洋商船定为九等东洋定为五等其后于西洋货船酌减三分】 其江浙闽广东省印烙船只往外国者亦照例先是康熙四年已禁关差溢额议叙之例后因各关差采办铜觔价直不敷 【按在京宝泉宝源二局鼓铸铜觔例各关差分采】 因而稍稍溢额廷臣亦渐以议叙请行又各关定例四季造册送部以免擅改商人亲填部册而关差往往以解册需费为辞二十五年上以此等情形既以充肥私橐更图滥叨议叙令廷臣酌议加增铜价即于各关原额外量增均派以给铜直停其议叙无许溢额其报部册听其于任满汇报至于缺额处分原有例令御史敦拜乃请从重议处并刻限赔补日期以惩亏欠上以法令太严必致累商不允所请是年勅闽海关照粤关一例丈抽二十六年令天下免刻由单盖因官役有指称帋版之费用一派十民间受累经山西抚臣奏请遂饬免刊 【是时直省惟江苏所属仍听册报如旧】 时直省征纳钱粮设立二联印票一给纳户一存有司有司竟有通同奸胥藉称磨对将纳户票强留不给遂有已完作未完多征收少征者二十八年创行三联票法凡征收钱粮及豆麦等项俱如数登填一存州县一付差役应比一给纳户执照如官吏掯不与填及无票付执许民闲首告以监守自盗论是年饬各处榷关凡商民抵关交纳后毋得稽留苛勒又谕江浙闽广四处海关有沿海捕采鱼虾及民间日用货物仅为餬口者免税其海关各差一员管理嗣以闽海监督殷达礼言减闽海关额税银六千四百九十余两永为例先是国初定制绅衿户下不应差役因而民闲多诡寄绅户绅衿亦自此包纳银米耗羡尽入于私甚至衙役兵丁亦得效尤免差通行包揽徭役不均官民皆累二十九年乃令绅户将从前诡寄地亩尽还业户明年令直省州县卫所悉照赋役全书科则勒石公署门外使民悉知 【是时惟贵州值兵燹荒废正当招徕劝垦暂停勒石每遇岁征先期晓谕】 三十三年设立山海关差专员管理税务明年定山海关额税时湖广省里甲有大户小户之名小户输赋付大户收取不敢自封投柜其至大户驱使小户如奴隶然三十五年令小户别立里甲造册自纳严革包揽之弊是年又令洋海商船但收货物正税免其杂费三十七年减粤海关额税银三万二百八十余两着为例三十八年上谕向来偶因军需费繁各关差于正额外以所得盈余支纳充用今思官差熟肯自捐私财势必仍行苛处自今一概停罢是时直省荒土尽辟又屡设法清丈升减俱符实数自截票串票三联票行积弊渐清而民闲犹有巧立名色有合邑通里共挫同出者名曰软抬有各甲轮流独当者名曰硬驮官吏豪民皆得以包揽分肥三十九年乃设立滚单法滚单者每里中或五户或十户止用一单于纳户名下注明田亩若干该征银若千春应完若千秋应完若干分作十限每限应完银若干给甲内首名挨次滚催令纳户自封投柜不许里长银匠柜役称收一限若完二限又依次滚催法行民称甚便四十年以湖南沅州龙阳靖州黔阳四州县屯地有将赋役全书讹刊之数改正减免四十二年令州县征收串票分注漕项地丁数目四十四年以江南苏松常镇四府赋税繁重瘈销时不能全完者量为轻减又豁除湖北江夏等十八州县地课银三百六十两丈出坍地故也四十五年以湖南清浪平溪二卫屯粮艰于输运改征折色又丈出江西九江府属滨江地亩三千七十余顷上则改为下则五十一年四川巡抚年羹尧言川省荒地广辟而见征钱粮甫及原额十分之一宜立劝惩之法五年内有增及原额之四五分者即升不及一分者降调无增者参革御史段曦以为不可畧言川省自明季兵燹地广人稀我朝平定后虽屡经清查增报犹甫及原额十分之一今遽欲增及十分之四五是增见粮之三倍四倍贤能之员必罹参革不肖有司希图升进必至抑勒首报滋弊无穷祗宜严饬有司实心劝首上如所议五十二年特谕廷臣曰民之生齿日繁朕故欲知人丁之实数不在加征钱粮也嗣后止将见在钱粮册内有名丁数垂为定额其滋生人丁但核所增实数另造清册永不加赋寻以廷臣议定自康熙五十年额定人丁外新增者补足旧额缺数其余谓之盛世滋生册永不加赋五十五年以凤阳关税务交巡抚经理五十七年以南新北新两关交杭州补盗同知经理时闽浙总督觉罗满保言船货往来台湾必令到厦门盘验护送但有泊处厦港者有自台湾往四海关者宜分别在厦港贸易者照例征抽往各海关者听其在泊处报税从之是年令湖北沔阳卫屯粮较湖南清浪卫减则征收以系水漥故也六十年以淮安关税交江苏巡抚经理时因关差多以亏欠获罪有南新关监督询之巡抚王度昭如何不致缺额度昭告以从宽征收自然饶足后如所言而验明年世宗宪皇帝即位诏各关税务悉交地方官经理所有羡余该督抚题解应赏给者再行赏给
　　雍正元年议定九江浒墅扬州西新芜湖赣浙海闽海粤海太平桥均照淮安天津交与各抚委地方官兼理其崇文门仍差内务府官山海关左右两翼古北口潘桃口杀虎口浑河等处照例差遣部曹 【按二年淮安关仍差部员浒墅关交苏州织造管理】 是时履饬督抚毋误任属员饬关差毋信任家丁纵容胥吏扶同作弊乃定直省征纳钱粮该督抚于开征之始着该府遴选贤员与该州县同封银柜其委员以一二旬更替当众折封立即起解并坐委员以隐徇处分又诏部臣核减各关赢余于是将淮安北新南新凤阳天津临江江海浙海荆州等九关加增赢余悉行裁去先是康熙年间以浙江湖北山东三省匠班银自明季相沿历年已久而丁绝户存有司或派民户代完或自行赔补乃令匀派地内带完厥后又以广东丁银就各州县地亩分摊至是直隶巡抚利瓦伊钧请以直属丁随地转诏令廷臣集议于是议定直隶每地赋银一两摊人丁银二钱七厘有奇嗣后各省计人派丁者次第改随地亩矣 【按丁随地起之例广东四川已先行之此后淮奉天府民人入籍增减无数仍旧分征而山西省至乾隆十年始参用摊征之法其摊丁银数各州县按人丁多寡地赋广狭分为等差初无一定大概每地一两摊丁不过二钱】 二年移江西湖口榷关于九江口分设口岸于大始塘时江西巡抚裴■〈彳率〉度清厘湖口盈余奏请解部上以为数过多则必额外剥削商民乃谕关税多少系于年岁丰歉本难预定倘不及之年不可定求足数又谕各差归并巡抚以为封疆大吏必能加惠商旅但各关津岸远近不一所委家人难免额外苛求及勒取饭食之弊稍不遂欲则执送有司有司又以畏惮巡抚狥情枉法商民无所控告乃令各关差将应税货物征收则例逐项刊刷详单徧示津口其从前竖立之木榜不许藏匿遮葢又以征收钱粮间有儒户官户包揽令督抚晓谕粮户除去儒户宦户名目其州县征粮红簿统于上年冬季申送布政司铃葢印信届征给州县眼同纳户登记上司盘查即取司印红簿对验其征收卯簿该管官亲对完欠不使假守户书倘纳户银色不足州县官择银匠之信实者连名互保听民投铺倾销旋谕民间纳粮用自封投柜法本属便民偶有短少令其增补每至多索应将原银发还仍于原封内照数补足时有州县亏空钱粮阖属百姓代赔名曰乐捐其实强派上闻即行禁止是年以山西巡抚诺岷言提解火耗归公分给官吏养廉及他公用火耗者加于钱粮正额之外自明以来已有之盖因本色折银镕销之际不无折耗因而州县征收不得不稍取盈余以补耗羡之数行之既久州县分送上司上司苛索州县一切日用之资皆取给焉一遇公事重加征派名色繁多又不止于重耗而已至是诺岷请限定分数将州县应得之项听其如数扣存上以提解火耗使上司分火耗以养州县诚为善策但约定分数将来竟成定额必致有增无减见在征收钱粮皆百姓自封投柜同城官公同折封起解耗羡正项同解州县皆知重耗无益于已孰肯加征若将应得之数扣存势必额外取益浮于应得之数于是定为官给养廉之例是时天下草莱益辟通计直省田赋银较康熙二十四年增至一百九十一万八千有余粮增至四十余万石三年上谕以苏松浮粮圣祖时切轸念屡颁圣旨本欲核实裁减而彼时廷臣数以旧额相沿国课綦重执意覆奏且恐以一时减免倘后来国用不足又开议论之端是以从众而止然屡蠲旧穴实与减额无异今国家帑藏充溢准江苏州府正额蠲除三十万两松江府正额蠲免十五万两后又蠲江西南昌府额征银七万五千五百五十两时以川陜总督岳锺琪请定川省征收船料税悉照淮关尺寸则例沿途地方官不得任意需索四年豁除云南太和邓州等处士军丁银缘前明设守防于太和邓州等处因有土军名色沿久既非承佃军田之丁而纳粮之外兼输军赋每丁额银一两十倍民丁不无苦累悉令除之又谕州县征收火耗各省多寡不同倘有司于应取之外稍溢分数必罪五年减浙江嘉兴府额征银四万七千二百九十于两减湖州府额征银三万九千九百九十两
　　（臣）等谨按苏松嘉湖之赋独重于他省者由明洪武初四府民人为张士诚固守明太祖恶之平定之后乃籍诸豪族及富民田以为守田按私租簿为税额建文二年以太祖不过惩一时顽民岂可定为则例悉与减免亩不过一斗成祖尽革建文之政浙西之赋复重宣德以后屡减官田之额然官田与民田轻重终自悬殊至嘉靖之世乃行权宜之法并官民田为一例以官田之重税摊入民田于是官佃之困少苏而赋额之浮于他省者终不能议蠲我朝定鼎以来因陆续办理军需经费所在未遽裁减然圣祖加惠东南屡念及此旧逋新欠不时免蠲世宗仰承先志次第蠲免五十余万固征仁恩之广被亦以见承平日久泉府充溢云
　　六年福建巡抚常赉请听暹罗夷商来往厦门贸易照例征税运米至江浙闽广各关者亦如之得旨米谷不必上税着为例又江苏布政使高斌奏浒墅关见行征收则例与部颁原额不同请饬部刊刻本榜竖立关口寻以部议并直省各关亦按见征则例刊榜竖立又以夔州关税照淮关例派差监督是年芦沟桥盖造安歇会试举子官房工成饬崇文门查税官严饬巡察人役毋稽留举子借端苛索七年蠲除湖南武陵县之宿郎堰水淹浮粮又命盛京户部侍郎会同奉天府尹清查该地田亩肥瘠分别上中下三等起科解永为令 【向来奉天地亩概以上则征收缘彼处多有隐匿或三四亩祗报一亩者至是遣官清丈皆得实数故有是　　　谕】 又以陕西朝邑县与山西薄州接壤界近黄河近因河流西徒东涨则西坍令清丈分界酌定二省钱粮应豁应征之数定为额时直省俱有寄庄寄粮之名人地相隔有五六百里者至是顺庄编里之法行悉归就近完纳先是各关数税皆部颁号簿以便稽查而关差以船只来往不齐未必日有收收因而设私簿征收于报部时始将号部挨日填造与商船迥税串票毫不相符上谕各关嗣后于部颁号簿填写如无船只过税之日亦即注明免滋弊端是年以浙江南北两关文该省织造办理八年定征收落地税银溢额议处之例凡地方官征收落地税如有搜求需索致盈余之数倍于正额令该督抚参革上司失察痻庇议处其实在盈余者以八百两为率准加一级至多不过三级永以为例 【按落地税者在明季津头小岸皆有零星抽分名色纷杂因为弊薮　国初已尽除之惟于市集辐辏之处带征所数留为本地公用报出多者准其加级犹恐地方官征取过多以图议叙至是定以限制】 时仓场侍郎岳尔岱言联三版串之法应令有漕地方画一通行嗣后州县征收粮米预将花户的名填入联票如例纳户经承州县官分存对册完纳即行截给归农其未截给者即系欠户有粮无票有票无粮即系书吏侵蚀先是湖南永顺府秋粮二百八十两皆属永顺保靖桑植三土司交纳名为秋粮实不从田亩征收在永顺名火坑钱保靖名锄头钱桑植名烟火钱火坑者民闲坎爨每一坑征银二钱二分锄头者贫民种山一锄入山纳银三五钱不等烟火钱与火坑相等所交钱粮即于此内拨解至于成熟之田土官多择其肥者自种民闲止得零星硗确之地每年杂派数次此土司征民之陋规也自改土归流之后有司按土户均摊或照土司旧册摊派民已乐于输纳然无田之家尚以火坑等未除而有力之家隐占地亩多不输税至是特令豁秋粮一年其有产之家序一年自首官给印照为业有司按肥瘠定则一切杂派私征永行禁止是年清厘四川田赋令额粮稍重之州县照就近适中之科则核减征输十年定带征江南逋久限期直省惟江南为财赋之区而积久较他省倍蓗先是雍正三年江苏巡抚张楷清查红册自康熙五十一年至雍正元年惟萧贑榆无欠泰州砀山仪征江浦欠犹不过数百其嘉定长洲等四十七州县积欠至八百八十一万有奇请匀作十分每年带征一分十年按数征完其最多之州县匀作十五分次多者作十二分上巳勒部议行顾旧久未清而新欠弥重于是特遣户部侍郎王玑刑部侍郎彭维新等会同地方官彻底清查通计各属积欠一千一十一万六千有奇其中官侵吏蚀者四百七十二万六千有奇实在民欠者五百三十九万有奇乃令侵蚀之项分作十年带征民欠之项分作二十年带征如本年带征之数完纳若干即照所完之数蠲次年正额之数十一年令钱粮一钱以下准纳制钱其钱以十文折银一分凡大户零星尾欠及拆封短少在一钱以下者概准以钱折银后又令小户距城路远钱粮在一两以下者准附大户投柜如数在一两外及数少而愿自交者仍尊例自封投柜十二年定四川夔关商税以见在奏报七万三千七百四十两为定额其米税额难定令该抚不时稽察饬监数官尽数尽解时以黔省永宁县并归四川诏将永宁税裁革止留叙永厅税其钱粮一切俱照川省例行 【按永宁县与叙永厅同处一城从前厅隶四川县隶贵州各设税口征收盐茶等课至是县并属省止留厅税】 十三年定宽征钱粮之限定例地丁钱粮二月开征五月停忙八月接征十一月全完至是以物土异宜收获蚤晚不同令督抚按地方情形酌量征期不拘四月完半之数时给事中尚德言宣化府为南北通衢来往商货经张家口居庸关上税不应一货两征乃过府之时张家口监督复委家丁照数重数致肩背担负小物无不邀拦民情甚为不便又居庸关距张家品三百里监督势难兼及因而差家丁携印单征收书吏得以串通家人私用小票隐漏偷肥请定南北商货已上张家口居庸关税宣庥不许重征仍刊木榜竖立关口其居庸关另设税课大使一员所收税银月解监督照宣府例日用小物免征从之又特旨颁示天下凡市集落地税在人烟凑集之处准照例征收其乡镇村落全行禁革时有淮关监督年希尧于徐州所属例应地方官征收者改为关额私添税口并市集买卖征物亦勒令上税上知之交督抚究审并饬查明应征之处归地方官征收应革者即行革除
　　皇朝通志卷八十三
　　●皇朝通志卷八十四 
　　食货略四 
　　○食货略四 
　　赋税下 
　　△赋税下 
　　乾隆元年诏蠲除天下新淤旧坍沙脊鹻卤及捏报开荒浮粮 【按乾隆初年蠲正赋额银前后约计六十余万详见蠲赈门】 是时各处关税徧竖木榜商贾一目了然惟甘肃辽远并无部颁新例司事者各执腐烂旧本因而浮减不一布政司徐杞经心察核有府与府异县与县异一税而收处各别因言甘省税课除牙帖外有商畜二税内有过税坐税之分过税者系贩往别地尘纳过路之税坐税者系贩别地货物集市发卖轻重各别必须逐条刊刻大张晓示方免滥收脱漏又两江总督赵宏恩奏称龙江西新关旧有衙规茶果验票诸项在加一火耗之外应请革除如织造府承办差役及养廉不敷准在盈余内支存一万两动用俱从之又于九江赣口二关钞课令商人自行投柜收银之后发三联单一给商人一交巡抚一存税署以杜侵隐之弊是年以江南水灾停征该地关津米麦税二年以畿辅两泽愆期停征天津临清二关米麦税又以挑浚淮扬运河停经过该地米麦税时廷臣多以各省税务统归旗员经理为请上以设关原为查察奸究利益商民并非为收税之员身家计若以旗员贫乏而差遣之是教之贪矣乃不允所请又原任江西巡抚俞兆岳奏报九江赣口两关税课盈余较前共减九万有余上命部臣及新任巡抚查核旋谕之曰前因各省关税每多无名之征是以屡经厘剔减除今就江西一省少数十万两推之各省约计不下百有余万如果商民得沾实惠即更逾此数亦所乐闻但关税与物直原相表里税轻而物价不减是商民犹未沾实泽徒饱胥吏之橐耳督抚大吏宜督率司榷之员洁已奉公以副加惠商民之意若错会其意又欲多报嬴余以致商民受困罪更无可逭时又以淮安监督唐英具陈各项经费及书役饭食不敷状奏请动支盈余上以淮南等关必因书吏添设过多以致工食不足又关差养廉之数亦觉太丰着总督庆复酌量裁减以免日久滥征寻定浒墅关酌减人役工食养廉八千一百余两淮关酌减人役工食养廉四千九百七十余两定为额三年诏州县征收钱粮有私增火耗者该督抚严参治罪如督抚失察如例议处先是四川火耗较他省独重自雍正年闲陆续裁减有司不得中饱因有暗加戥头每两重至一钱有余而收粮之书吏倾销之银匠又从而侵渔之上闻传谕直省督抚转饬布政司制成画一之戥饬各州县确实遵行该上司不时密察如有丝毫溢取者罪是年停临清天津及江南各关米粮税四年以江南高湻县旧有草场田五千六不余顷系前明分给马户以供刍牧后照民田起科征银五百余两一半摊入民户一半马户承纳而此项田地久非马户承种民闲既输正赋又纳场租特令除之时有浒墅关监督海保于离关数百里之常熟无锡江阴等县私立栅座滥设巡船经御史舒赫德参奏上令两江总督及江苏巡抚查核题报督臣那苏密图因言浒墅关所辖湖河海道支港纷繁易于偷漏从前祗设崇福等三桥望海等七港守巡历任监督恐稽查难周添设蠡口港等十三处船栅以佐三桥七港之不及后又添设板桥等二十九处雍正八年将续增之二十九处尽行裁撤另设王庄等十处顾二房郎下等五处巡拦今查见在口岸三十八处有原报部之转水柏渎一港既于毛塘九里二处设立栅巡则二港可无复设其南北角各裁巡舡一只各处口岸暂为存留如有应行纳税之船俱令直赴大关报税不许各口擅立税房亦不许混指偷漏至于本地土货非捆载行远者不税船载米麦不及十石者不税农民交办租粮米麦无论多寡不税得旨照所请行是年以瓜洲由闸税务交两淮盐政经管以芜湖凤阳两关专差监督管理五年裁砖板闸工部关归并临清关征收从山东巡抚岳浚请也时江南岁额地丁漕白芦课杂税之外有名杂办者不在地丁项下编征仍入地丁汇作分数奏销欵目甚多沿自前明本朝赋役全书止编应解之欵并未开出办原委亦未编定如何征收于是有缺额累官者有征收累民者有累在官而因以及民者至是谕该督抚查核除有欵可征无累官民之项照旧征解其实在缺额有累官民者即请旨豁免六年谕外省关榷口岸惟报部有案者照旧设立其有私行增添之处着该督抚详查题报清厘之后再有违例苛索者罪督抚失察如例时两江总浚杨超曾上言设关之意不在取盈是以历来但有征商之令而不及于官物况米粮系民之所生发帑采买原为接济民食与逐末不同今既征船料又完税银取之司库以输关库于国课亮无增益于是定各属采买赈济及粜三补佁米谷过关时止纳船料毋税又湖广总督那苏图言武昌厂关正额盈余之外所收口岸银两除支销外岁得八千两应将此项办理地方利济军民之事至各关口岸银两因非正项既不收耗则宗关同一口岸不应独收耗羡从之时以各关正额尽收尽解盈余多寡本难每年画一而关差报满之时缺减止年之数部臣往往驳查上恐司榷者虑千部驳必致逐岁加增后将无所底止乃谕部臣关税盈缩本不悬殊若一年所报盈余之数稍不及甲可无驳查若过于短少亦祇令督抚确查实在情形自难逃乎公论顾查核过严则额数日增害在众庶查核稍宽则司榷侵蚀损于国帑此中轻重权衡着大学士会同该部详议具奏寻以部臣议定嗣后各关盈余数目与上年相仿者即行考核具奏如大相悬殊令该督抚查核有无隐漏等弊声明覆奏倘该督抚查奏不实扶同徇隐亦并议处七年免直省各关米豆麦税先是天津临清浒墅芜湖各关以地方岁歉递年停免至是上以特恩闲举未能普及且以养民之物而榷之非以厚民乃令直省各关概行豁免其各关征收则例不一有按梁头丈尺纳料者有收纳船户空船料银及无论有载无载按年抽单纳课者又有计在征税不收纳船料者船料一项部臣持论未定得旨向征船料者应照例征收向不征船料者岂可因免米豆税而转加征料时以山东临清关向征铜铺商铺相沿已久报部则统名船料至是以既蠲米税概行豁除后又奏定各关不得借免米粮有亏正额其有供端阙额者令其赔补是年定外洋夷商运米至闽粤俱海关自万石以上者免船货税十分之五五千石以上者免船货税十分之三 【嗣于十一年因暹罗商人皆不足五千石之数所载多苏木船锡等货更定免船货税十之二】 十年复开云南马白口税蠲福建浦城关缺额银二千七百余两时直省丁银俱于雍正年闲摊于地粮惟山西以各州县贫富参差未行至是亦按则摊入其阳曲等二十州县或以贸易民多或以田多沙鹻或以多征本色仍地丁分征十一年江苏布政司安宁请复米税畧言自免米粮税后弊窦丛生国课日少而米价之贵更增于前上以商贾乃无知愚人宜先化导不遽允十二年以福建台湾府丁银匀入官庄田园内征收其番民祗纳丁银所种田亩概不征赋又移诏安县溪雅税馆于悬钟以防偷漏十三年广东巡抚岳浚酌定太不关税务向无定则者九十五条照粤赣两关权其轻重量增者四十一条量减者四十九条照旧征收者二十五条均刊入条例竖榜太平遇仙桥浛光厂三处画一抽分是年复各关米粮税时以浒墅关监督图拉言自豁免米税后商贾惟知图利致市价反昂乃令如旧征收征后遇地方歉收之年仍停免又以广西浔梧二府关税及桂南平庆等府富川怀集等县杂税归该分守道查察以杜府州县隐漏是年东省岁歉特开海运免其税十四年户部言关榷盈余递年短少应较上届短至一分以上者按数定处分上谕盈余本有而岁减一岁其弊自在漏卮但所称与上届比较不无流弊有如甲盈一万下届之乙必思盈及万有五千再下届之丙又将增加二万似此相竞不已将何所止非理财之正道嗣后各关解交当以雍正十三年数目为额短少者该部按所定分数议处十七年以贵州毕节县税羡不敷令云南镇雄州运铜马匹回空时承运官岁办川盐百万觔带至镇雄营销以所收税银补毕节之不足是时盈余章程既定各关奏报较上届短数者部议交该督抚查明而督抚奉行故事不过转交监督自报取结声明终未有察出侵蚀情节据实参劾者十八年乃谕嗣后各关奏报盈余数目该部复核时无庸复交督抚查奏致滋案牍十九年御史胡定上言州县征收钱粮有自顾考成恐钱粮拖久勒令富户包都图等弊应令该督抚即行参处经部议准并定贡监生员包揽钱粮罪例先是外洋番船俱由粤东收口偶然一至宁波是以粤海税则较重闽海税则较轻嗣后奸牙市舶狃于税额轻微彼此串勾舍粤就浙岁至定海转运宁波二十二年浙江总督喀尔吉善会同两广熜督杨应琚将闽海科则较粤海课额按时地价值稍稍加重奏请定为章程上意不在增税但恐将来番舶云集又成一粤省澳门于海疆重地均有关系遂如所议以示限制自章程既定后外洋皆知违例纾道之无所利亦不复收泊宁波矣二十三年户科给事中黄登贤言州县钱粮应随征随解勿令久贮库内致有那移之弊并令各布政司于奏销册内将各属批解日月逐一开载以便稽核下部议行寻又以黄登贤言令各省钱粮奏销册去折征颜料一切杂项欵目二十五年准两广总督李侍尧奏删除粤海关一切官吏家人通事巡役人等规礼名色悉作归公造报二十七年江苏巡抚陈宏谋清厘浒墅关积弊四条一铺户代客完税包揽居奇请将包揽铺户列榜禁革仍令商人按簿亲填一各处船货抵关签验纳税给票之后始准过关以杜偷漏一坐关之员遴选佐杂照例半年更替不得任其恋缺致启弊窦一督抚与监督原相助为厘每月所征数目应令监督按月知会督抚仍于年满奏报时统咨知会从之二十八年以天津监督达色言令天津苑口十三口岸悉照大关部颁则例画一征收三十二年御史成德请将关税盈余归入正额上以盈余一项节经议定监督按数交部如实系侵渔自有罪例必定为正额转似于税外加额嗣于三十七年湖广总督陈辉祖又请于新垦民屯将丁银递年摊还至四十一年贵州巡抚裴宗锡言镇远关税羡不敷请于柳寿添设税口皆奉旨斥不准行尤足征旷典也其田赋科则递年轻减至于西邮底定入我版籍皇上经营措置则壤成赋列市开廛自二十四年参赞大臣奏定本地回民往外回带货物者牲畜则抽税二十分之一缎布皮张则十分抽一外番商人贩来货物牲商三十分抽一缎布皮张二十分抽一若不及抽分之数马一匹抽一腾格 【回部所用之普儿钱五十为一腾格】 大牛一头税二十五普儿小牛半之大羊一牵税十二普儿小羊半之杂项对象视其直之贵贱折收普儿腾格二十七年总督杨应琚经理屯政事宜酌定回民纳赋则例凡回民自种地亩视岁收纳十分之一承种官地平分入官其间有祇纳田赋者亦有带征租地者有征本色者亦有折征普儿腾格者有以官石征收者亦有就该地帕特玛折算者 【回部一帕特玛合官斗五石三斗】 厥后屯田益辟土益膏沃而赋粮科则如其旧二十八年又定伊犂哈尔沙尔铺面量大小作三等收税后又增定辟展乌鲁木齐阿克苏各属贸易照内地给票每银一两止税三分普儿一百收税三文
</div>
    <div class="pagination">
<a href="清朝通志_page94.html">上一页</a><span>...</span><a href="清朝通志_page90.html">90</a><a href="清朝通志_page91.html">91</a><a href="清朝通志_page92.html">92</a><a href="清朝通志_page93.html">93</a><a href="清朝通志_page94.html">94</a><span class="current-page">95</span><a href="清朝通志_page96.html">96</a><a href="清朝通志_page97.html">97</a><a href="清朝通志_page98.html">98</a><a href="清朝通志_page99.html">99</a><a href="清朝通志_page100.html">100</a><span>...</span><a href="清朝通志_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
