<!DOCTYPE html>
<html>
<head>
    <meta charset="UTF-8">
    <title>大明会典 - 第 532 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 532 页/共 713 页</h1>
    <div class="content">○又题准、原编马户、自嘉靖十五年至今、役久消乏。宜照上江二县铺户事例、该司会同科道、将原编及新报马户、从公研审、照依事產、分别上中下三等。令其更班买补马匹。以后每十年一次编审
○又题准、各营操马弱小、量於原价每匹一十二两外、加银一两。责令原编马户、选买高大马匹、给军骑操
○又题准、南京各营牧放马匹、往年俱在镇南等卫和尚港铜井地方、各圩滨江旷野、人马不便。查得各营教场、并京城内外三条街鸡鸣山等场地、俱係空閒、与各军住居相近。宜将各营马匹、除见居江北军人、尽令下圩外。其餘分為三班。一班存留操备。餘两班各随分定场地牧放。每两月一更、至九而周、次年復始。其铜井等处草场、俱丈量明白、召人佃种、照例徵租在官、以备买马支用
○隆庆二年、令南京各营马、减去八十三匹、以甦上江二县民困
凡每年春冬二季、本部委官一员、前往浦子口池河二营、照验操马、并应天卫种马。开具臕息分数回报
○每年四月、各营马匹、下圩牧放。本部咨行南京都察院、委御史一员、前去各牧放地方查点、每年春冬二季、本司管马官、会同南京兵科给事中、查验各营马匹、有老弱不堪者、即行变价、輳备买马支用
凡牧马草场。弘治十七年题准、凡佃种应天等府地方、并各该军卫牧马草场、每亩徵租银七分、以备买马支用
○十八年题准、南京应天卫牧马草场、查勘原额明白。中间若有军民住种、已成家业、难於迁发、情愿出办租银者、明立文案照例徵收
○又议准、南京锦衣等卫、应天等府、直隶滁州等州县、草场地亩租银、各径赴所属马政官处交纳、转解本部。其各该佃地人户。俱照彼处屯田事例、编立户由、转发收执。仍令该卫有司、将佃户花名籍贯、及草场顷亩、坐落某府州县若干、军旗舍餘民人佃种各若干、备造文册三本、一本送部、二本发该卫有司备照。以后仍三年一次攒造
○正德十三年题准、庐凤等府州县牧马草场、堪否耕种地土、督令养马人户耕种。俱免起科、听其出办备用马匹。但不係养马人户、原佃耕种地土、照旧起科徵银解部、发寺买马支用。若係承种不堪地土、俱令退出还官牧马、免纳租银。其养马人户名下地土、不许私自典卖与人承种。不係养马人户、该退出还官地上、亦不许朦朧隐占、事发从重究治
○嘉靖十年议准、庐凤淮杨四府、徐滁和三州、一应草场、除马户自种者、照前免徵。其小民承种该纳租银、自本年為始、俱免解部、每年徵收在官、遇派到备用并骑操马匹、或本折色、查将前银先儘扣作无田养马人户、并逃亡之家、各所办之数。有餘、方许摊助有田马户。仍督府州县正官、稽查吏裡人等、不许隐匿捏报、通同作弊。每年终、各府州县将所属收支过缘由、开列旧管□收、开除实在总撒数目、造册缴部
○十一年议准、应天、太平、镇江、寧国四府、广德州、建平县、牧马草场、租银未徵收者、自本年為始、悉照庐凤淮杨等府事例行
○三十一年题准、各卫草场租银、自嘉靖九年等清查造册。至今年久、姦民欺隐、豪右侵占、及各卫委官侵剋科歛。有司又无责成。行委御史一员、会同本部司官一员、亲诣各卫草场、查照原册四至、勘实改正。其应徵租银、行令该司、每年正月於各卫及有司官内、各选委一员管理。如至次年正月不完者、一体住俸。至三月不完、应参奏者参奏、提问者径自提问
○三十五年题准、南京各草场场地土、行委御史、会本部属官。查勘完日、将地亩租银数目、造册奏缴。以后查地催银、及一切应行事务、就行本司主事专一管理。仍给不坐名
敕书一道、令其钦遵行事
○四十一年题准、草田地、逐一丈量。通计锦衣等卫所、并太平、建阳卫、共二十八卫所、及滁和二州、江寧、江浦、六合、全椒、来安、含山、当涂、芜湖、繁昌九县、新增并旧管租银、共一万九千一百九十一两。内将新增租银六千七百七十餘两、尽数除免。续议前地内有原荒今熟、係各佃愿告陞科者、难以尽除。止将量出多餘、并加陞科则者、减免三千一百三十三两。餘三千六百四十二两、仍存留徵纳。并旧管租银、实共计一万六千一百八两
○隆庆二年题准、将御用监租银八百三十一两、归併该部。以后节年坍洗逃荒开垦陞科不一、今实在额银一万五千三十两。每五年、行各军卫有司、清查一次。每岁将前一年额徵灾免、并徵完数目、造册奏报
凡南京每季大小营操操练赏赐军士、及各都督下家丁、每岁犒赏银两、俱本司草场银内支给
凡各项地土租银。正德十四年奏准、典牧所牧养
孝陵神宫监牛隻地土、并大小教场、芦地水塘、本部收租輳买马匹支用。年终造册奏缴
○嘉靖十年议准、南京典牧所草场、并守备衙门、退出地土、每亩岁徵租银七分。其草场芦地花利照旧三分。通将前项地土顷亩、并每年该徵租银数目、及承佃人户姓名、造册二本。一本存留本部、每年照册收租。一本缴送兵部查考
○十一年议准、南京退出营房地基、并各卫沿城仓基教场等项地土租银、俱贮库、听南京各卫所造册支用。其歇荒草地、另召军民管业、量收草脚银两、亦送本部收贮、以备买马支用
○又议准、内外守备官员、每年新收芦洲银贮库、作正支销。不许仍前滥费。年终、各将收过银两数目、送部查考
○十四年议准、南京锦衣卫原额芦洲柴价租银、每年除量给该卫火把等项支用、通解本部贮库。该卫遇有修理等项、听於前银内支给。其退出新增地亩、俱赴部纳租、輳买马匹。该卫岁造册籍查照。各卫一体於营房租银支领。年终各将收支过银两数目、送部备照。仍五年一次委官清查、造册奏缴
凡供应牛隻。
国初、令凤庐扬三府、并滁和二州、应天六合县、民户领养。每牛一隻、牛头一丁。贴户九丁。母牛二年科犊一隻。俱南京太僕寺查管。每年
神宫监光禄寺酒醋麵局、挤乳拽磨等项、所用牛隻呈部行寺、於前牛内拨取、解典牧所、转送应用。若有患病瘦损无乳者、退出该所餧养、俟有臕息、仍送应用。供用倒死者、送太平门外瘞埋。退出该所死者、告行相剥皮、张、该所类奏、送南京工部转解该库交收。孳生牛犊、并陪偿牛隻、三年一次、印马御史赴南京
御马监关领牛字火印二把、督同各府官、扣算各衙门该用之数、照依印烙听用。多餘者、变卖价银、该府类解本部、发寺买马支用
○弘治二年
奏定、凤庐扬三府、滁和等州、孳牧牛共五千隻。母牛三千七百隻。犍牛一千三百隻
○十七年议准、南京各衙门供应牛隻、量减三分之一。行南京守备太监、严戒收牛人员、解到验中即收。有倒死者、养牛人役、照依京营倒死骑操马匹事例、责罚比较。在外牛隻、本部委官、会同南京太僕寺堂上官各一员、亲诣州县、审留犍牛五百隻、种母牛一千五百隻、共二千隻、定為额例、均派相应人户领养。二千隻外、即係多餘、变银解部、转发太僕寺、收备买马支用。每牛三年课犊一隻、自派养日為始、至过十年、原牛除豁。孳生印烙、遇本部取用、照数解发。其官吏群长人等科扰、及解牛人齎银赴京、通同揽头包纳者、事发从重问结
○正德十六年议准、养牛州县、犍母牛隻数目、照依种儿騍马法、改派均平。行南京太僕寺查勘原额、犍牛多、母牛少者、就将犍牛。改派母牛。每犍牛一隻、配母牛三隻、零牛量配改派、造册奏缴
○嘉靖七年奏准、南京光禄寺等衙门供应牛隻、犍牛一隻、折银六两。乳牛连犊、折银五两。茧角牛、亦折银五两。各令养牛人輳解南京兵部、转发光禄寺衙门、召商收买、及临时择买应用
○九年题准、每年会派牛隻、除
孝陵神宫监犍牛三隻照旧外。其餘各量减革。乳牛、司牲司止派六十隻。珍羞署止派五十四隻。良酝署止派四隻。犍牛、
内府供应库止派八集。酒醋麵局止派十隻。其司牲司、珍羞署、除岁解新牛之外。仍於旧牛内、每年拣选臕壮有犊有乳者、司牲司存留三十隻、珍羞署存留二十六隻、以防取乳缺用。该派牛隻、照依本部议定、每犍牛一隻、价六两。乳牛一隻、连犊、价五两。行令各府州县养牛人户、出办解部、转发光禄寺等衙门、召商收买应用。其各司署库局、养牛军厨、所领牛隻倒死者、照操军倒死官马追纳桩头事例、量从轻减。在半年之内倒死者、每隻罚银一两。一年之内倒死者、罚银五钱。若有侵剋草料者、以监守自盗从重论凡例不勾丁校尉力士年老有疾者、勘验明白、类咨兵部具奏放回、照例僉补★今不行☆

武库清吏司

凡南京各卫所逃故军匠、发册该府州县清勾其原籍无丁者、听该府州县差人齎文查理、备由批迴
○嘉靖九年奏准、各处起解新军到卫、不许该管官旗剥削、以致随解随逃。各该卫所、仍置立收军号簿、季终送部查考
○十二年题准、父祖充终身军役、逃回病故、例该补当一辈者、遇蒙
恩宥免其勾补、不為常例。其有例不该免、一概朦朧诉辩、有所规避者、从重问罪
○十三年、令各该巡抚都御史、会同巡按御史、将问发南京各卫充军人犯、备行司府州县、严限解部、转发著伍。每遇年终、仍将為事硃语、并各军籍贯花名、造册送部、以凭查考。中间如有违限不行解到者、本部查照、发单清勾
○十五年奏准、军士开逃、须在半年之外不行復役、并无妻子在营者、方许发单清勾。及行在外清军衙门。如无发单、不许起解查理。其应该清勾人数、务要严拘壮丁解补。不许将义男女婿搪塞
○又议准、在外军民户籍不明解查者、本司揭查军册、行南京户部、於后湖查民册、备抄类行原籍、以凭开豁
○万历十三年议准、南京应勾军数、六万四千有奇。天顺以前、年远户丁尽绝者、明白申豁。其近年逃故、严行清勾。年终将各有司清解多寡、举剌奖戒
○一各卫所、原係祖军、逃故无人顶替者、严行勾补。其义男、女婿、外甥等项、情愿接替者、简选精壮、许其补充、食粮操备。后遇户丁起解、不妨改正。其义男等项本身故绝、即与申豁
○一南京屯军免行清勾、听屯田御史召补精壮。其内府军匠、听户部将额匠月粮、每名扣银二钱二分五釐类解该监应用。仍查先年所拨别项军人、见在办纳工卯银两者、掣回原卫差操
凡南京五城兵马司官、三六九年考满。嘉靖十一年奏准、本部甄别贤否、填註考语、起送给由凡南京各衙门皂隶、照例差拨。其拨剩、及扣除、还官者、收贮本司、以备灾伤州县拨补
○弘治十三年题准、南京各衙门、节有添设官员、皂隶就彼行移浙江布政司苏州等府、行令近京原减退皂隶州县、照数僉派解部、拨发应役。其拨剩并该扣银两、俱送应天府寄库、以备取用
嘉靖六年裁定各衙门皂隶名数
南京六部、都察院、通政司、大理寺、额设直堂皂隶各三十名。内减部院各十名。司寺各十六名。其吏户礼兵工五部、各该把门看仓库皂隶一十一名。刑部把门看仓库一十四名。看监一百一名。都察院把门看仓库一十一名。看监九十一名。通政司把门看仓库看监一十一名。大理寺把门看仓库一十五名。内减刑部看仓库三名。大理寺四名。通政司看监四名。餘并仍旧
○南京六部各司、都察院各道、大理寺左右二寺、行人司、各直厅四名。都察院经歷司、通政司经歷司、各直厅四名。户部、刑部、都察院照磨所、并各衙门司务厅、各直厅二名。刑部各司、都察院各道、大理寺左右二寺、係理刑衙门、各用把门二名。本部职方武库二清吏司、俱有军囚人等、各用看监四名。内减职方武库二司看监二名。通政司经歷司直厅二名。餘并仍旧
○南京宗人府把门皂隶六名。经歷司直厅二名。詹事府把门二名。主簿厅直厅二名。内革詹事府把门二名。餘并仍旧★后革宗人府把门四名☆
○南京太常寺、国子监、各正堂皂隶十名。太常寺把门看仓库共四名。国子监把门看仓库共六名。太常寺典簿厅、博士厅、各直厅二名。国子监绳愆厅、典簿厅、各直厅三名。内革国子监典簿厅直厅一名。餘并仍旧
○南京鸿臚寺、翰林院、直堂皂隶各十五名。把门看仓各四名。并仍旧★后各革直堂九名、存六名☆
○南京光禄寺、尚宝司、六科、各看朝房皂隶四名。并仍旧
○南京钦天监直堂皂隶六名。看书把门共一十一名。主簿厅直厅二名。太医院直堂皂隶六名。把门二名。内革钦天监把门看书数内共四名。太医院直堂二名。餘并仍旧
○南京中军都督府直堂十三名。左右前后都督府各直堂八名。五府经歷司各直厅四名。并仍旧
○南京锦衣卫直堂皂隶二十名。镇抚司直厅五名。经歷司直厅四名。内革直堂八名、直厅各二名。其该卫官、以后添註虽多、直堂止照今定之数
万历九年裁革南京各衙门皂隶名数
南京吏礼兵刑工五部、裁革右侍郎、各减直堂一十名★十一年復☆
○南京通政使司、大理寺、各革五名★十一年、各復四名☆
○南京吏户礼兵工五部、并都察院、通政使司、大理寺、各革看仓皂隶二名、都察院看监减三十一名
○南京吏部文选、考功、二司直厅、各减一名。验封、稽勋二司各二名。户部陜西、湖广、山东、贵州、山西、河南、云南、四川、八司各一名。礼部仪制、祠祭、主客、精膳四司各二名。兵部武选、武库二司各一名。刑部贵州、浙江、湖广、云南、广西、四川、六司各二名。山东、陕西、江西、河南、福建、山西、六司各一名。工部虞衡司一名。都察院经歷司二名。十三道各一名。大理寺左右二寺各一名★十一年、復南京户部江西、湖广、山西、云南、四司、礼部仪制、祠祭二司、刑部浙江、湖广、广西三司、工部营缮、虞衡二司、大理左右寺、各一名
○南京宗人府革把门皂隶二名
○南京太常寺革直堂四名。看仓二名★十一年、復直堂四名
○南京鸿臚寺革看仓一名
○南京钦天监革直堂皂隶二名。把门等项二名
○南京中左二府各革直堂四名★十一年復★
○南京锦衣卫革直堂六名。镇抚司革直厅一名五分
凡缺官柴薪银两、本部每年季考武学、买办纸笔弓矢等项给赏、用八十餘两。车驾司快船银、每年付取一千八十两。漕运衙门运船银、每年咨取一千两。俱於前银动支
凡柴直文卷、三年一次、本部堂上、会同科道官、清查造册奏缴。若有陞迁事故官员、支过柴薪、不扣还者、查出题参追还
凡南京京卫武学、从本司提调。每月本部堂上官、照例下学考验
○嘉靖十一年奏准、每年季考武学官生、果有艺业精熟者、动支草场租银、并缺官柴薪、各差餘银两、买办纸札弓矢、量為给赏。年终将给赏过人员姓名、动支过银两数目、造册奏缴、并送本部查考
凡六年会举。本部会同外守备下学、照武举考试、取中官生职名、具本题奏。其取中幼官、就於各卫所把总掌印军政员缺銓补。武生留学作养、候袭职照前补用
凡火器。隆庆六年题准、南京大小等营、照京营分习火器事例。将本部库贮边銃连珠二种、分发各营坐营官、分散各军、操毕、照数交收贮库。合用铅子火药等项、俱动支本部车驾职方二司草场地租等银。督同委官製造、陆续支发各营、务要足用。岁终各造册、呈部查考
凡屯种军伍文册、每三年一次、通行在京有屯各卫所清造、收贮本司、以备勾取查对

刑部

尚书、左右侍郎、掌天下刑名、及徒隶勾覆关禁之政令。其属初曰宪部、曰比部、曰司门部、曰都官部。后改為十三清吏司、曰浙江、江西、福建、山东、四川、山西、湖广、广东、广西、河南、陜西、云南、贵州。建置沿革、详见吏部官制中

大明会典卷之一百五十九
十三司职掌

浙江等十三司。各部郎中员外郎、主事、令各清理所隶布政司刑名。仍量其繁简、带管直隶府州、并在京衙门。凡遇刑名、各照部分送问发落。具列于后

浙江清吏司

专管
浙江布政司　　浙江按察司
浙江都司　　　两浙盐运司
带管
崇府　　　　　　　　　中军都督府
御用监　　　　司设监
内官监　　　　成国公
刑科　　　　　神策卫
留守中卫　　　和阳卫
</div>
    <div class="pagination">
<a href="大明会典_page531.html">上一页</a><span>...</span><a href="大明会典_page527.html">527</a><a href="大明会典_page528.html">528</a><a href="大明会典_page529.html">529</a><a href="大明会典_page530.html">530</a><a href="大明会典_page531.html">531</a><span class="current-page">532</span><a href="大明会典_page533.html">533</a><a href="大明会典_page534.html">534</a><a href="大明会典_page535.html">535</a><a href="大明会典_page536.html">536</a><a href="大明会典_page537.html">537</a><span>...</span><a href="大明会典_page533.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
