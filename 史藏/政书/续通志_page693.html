<!DOCTYPE html>
<html>
<head>
    <meta charset="UTF-8">
    <title>续通志 - 第 693 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 693 页/共 1359 页</h1>
    <div class="content">以抗我师潜遣锐兵南攻驾前诸军则令镇定之师直冲戎帐攻其营砦沿河游兵不战而自屈矣否则遣骑兵千余步兵三千于濮州渡河横 
掠继以大军追北掩击亦可出其不意也已而契丹请盟赵德明遣使修贡称藩朝廷加赏锡且许通青盐以济边民从显之请也四年以疾还 
京师卒年七十六赠中书令谥忠肃录其二子显自三班不数年正枢任奖擢之速时无儗之者显吏军司时张永德以滑州节制为殿前都点 
检及显自枢密镇孟津兼相帅永德由太子太师为相帅同日宣制永德兼大夫反在显下时人讶之显居中执政矫情以厚胥吏龊龊自固而 
已在藩镇颇纵部曲扰下论者非之子希逸字仲庄以荫补供奉官好学尤熟唐史聚书万余卷换秩授朝奉大夫太子中允咸平初改殿中丞 
直史馆预修册府元龟加祠部员外郎卒希范至如京副使

　　钦定续通志卷三百九

　　●钦定续通志卷三百十　列传一百十

　　列传

　　宋 【十四】

　　○宋十四

　　扈蒙　　　　王着　　　　王祜【旭质】　　杨昭俭　　　鱼崇谅　　　张澹　　高锡

　　扈蒙
　　王着
　　王祜
　　杨昭俭
　　鱼崇谅
　　张澹
　　高锡

　　△扈蒙

　　扈蒙字口用幽州安次人少能文晋天福中举进士入汉为鄠县主簿赵思绾叛遣郭从义讨之郡县吏供给皆戎服趋事蒙冠服褎博举 
止舒缓从义颇讶之转运使李谷谓曰蒙文学名流不习吏事遂不之问周广顺中从归德军节度赵晖掌书记召为右拾遗直史馆知制诰蒙 
从弟载时为翰林学士兄弟并掌内外制时号二扈太祖即位由中书舍人迁翰林学士坐请托于同年仇华 【按长编载蒙以仆夫扈继远 
为从子属之同年生淮南转运使仇华使厘务继远盗官盐事发蒙坐夺金紫黜为左赞善大夫本传所称请托即此事也】 黜为太子左赞善 
大夫稍迁左补阙掌大名市征复知制诰充史馆修撰开宝中受诏与李穆等同修五代史连知贡举蒙上书言自今凡有裁制之官优恤之言 
发自宸衷可书简策者并委宰臣及参知政事每月轮知抄录以备史官撰集从之即以参知政事卢多逊典其事九年受朝干元殿降王在列 
声明大备蒙上圣功颂以述太祖受禅平一天下之功其词夸丽有诏褎之为卢多逊所恶出知江陵府太宗即位召拜中书舍人旋复翰林学 
士与李昉同修太祖实录太平兴国四年从征太原还转户部侍郎加承旨雍熙三年被疾以工部尚书致仕未几卒年七十二赠右仆射自张 
昭窦仪卒典章仪注多蒙所刊定初太祖受周禅追尊四庙亲郊以宣祖配天及太宗即位礼官以为舜郊喾商郊冥周郊后稷王业所因也若 
汉高之太公光武之南顿君虽有帝父之尊而无预配天之祭故自太平兴国三年六年再郊并以太祖配于礼为允太宗将东封蒙定议曰严 
父莫大于配天请以宣祖配天自雍熙元年罢封禅为郊祀遂行其礼识者非之蒙性沈厚不言人是非有笑疾虽帝前不自禁载字仲熙有传 
见五代史 【按宋史本传前有陶谷传改入贰臣】

　　△王着

　　王着字成象单州单父人性豁达无城府幼能属文汉干佑中举进士周祖镇大名世宗侍行闻著名召置门下因得谒见周广顺中世宗 
镇澶州辟观察支使随世宗入朝迁殿中丞即位拜度支员外郎显德三年充翰林学士恭帝立加金部郎中知制诰太祖即位加中书舍人建 
隆二年知贡举时亳州献紫芝郓州获白兔陇州贡黄鹦鹉着献颂因以规谏太祖甚嘉其意下诏褎之四年宿直禁中被酒夜扣滋德殿门求 
见帝怒黜为比部员外郎干德中改兵部员外郎二年复知制诰加史馆修撰判馆事三年就转户部郎中六年复为翰林学士加兵部郎中再 
知贡举开宝二年暴卒年四十二着少有俊才事周世宗以幕府旧僚眷待尤厚常召见命皇子出拜每呼学士而不名以嗜酒而不得相善与 
人交好延誉后进当世士大夫称之 【按宋史本传末云有传见五代史考辥居正欧阳修五代史俱无王着传今删】

　　△王祜

　　王祜字景叔大名莘人少笃志词学性倜傥有俊气晋天福中以书见桑维翰称其藻丽由是名间京师邺帅杜重威辟为观察支使汉初 
重威移镇睢阳反侧不自安祜尝劝之使无反汉不听佑坐是贬沁州 【按东都事畧作辽州】 司户参军因作书贻乡友以见志仕周厯魏 
县南乐二令太祖即位拜监察御史出知魏县移知光州迁殿中侍御史干德三年知制诰六年加集贤院修撰转户部员外郎太祖征太原已 
济河诸州馈集上党城中车乘塞路帝闻之将以稽留罪转运使赵普曰六师方至而转运使以获罪闻敌必谓储峙不充有以窥我矣非威远 
之道也俾能治剧者往莅其州足矣即命祜知潞州及至馈饷无乏路亦无雍班师召还会符彦卿镇大名颇不治太祖以祜代之俾察彦卿动 
静谓曰此卿故乡所谓昼锦者也祜以百口明彦卿无罪且曰五代之君多因猜忌杀无辜故享国不永愿陛下以为戒彦卿由是获免故世谓 
祜有阴德继以用兵岳表徙知襄州湖湘平移知潭州召还摄判吏部铨时左司员外郎侯陟自扬州还复判铨祜判门下省陟所注拟祜多驳 
正卢多逊与陟善陟因诉之多逊素恶祜不比己遂黜祜为镇国军行军司马太平兴国初移知河中府入为左司员外郎拜中书舍人充史馆 
修撰未几知开封府以病请告太宗谓祜文章清节兼着特拜兵部侍郎卒年六十四追封晋国公累赠太师尚书令兼中书令 【据欧阳修 
所撰王文正公旦全德元老之碑增】 初祜掌诰会卢多逊为学士阴倾赵普多逊累讽祜比己祜不从一日以宇文融排张说事劝释之多逊 
滋不悦及普再入多逊果败与宇文融事颇类识者服其先见祜子三人懿旦旭旦自有传初祜知贡举多拔擢寒俊毕士安柴成务皆其所取 
也后与其子旦同入两制居中书懿字文德励志为学举进士尝知袁州有政绩卒年四十九

　　王旭
　　王质

　　 王旭

　　旭字仲明严于治内恕以接物尤笃友义以荫补太祝尝知缑氏县时官邻邑者多贪猥民有永寍三镢缑氏一鎌之谣又知雍邱县真宗 
尹京时素闻其能及践阼三迁至殿中丞自旦居宰府旭以嫌不任职王矩尝荐旭材堪治剧真宗召旦谓曰前代弟兄同居要地者多矣朝廷 
任才岂以卿故屈之邪命授京府推官旦固辞改判南曹寻判国子监出知颍州荒政修举大中祥符间旦既薨扬厯中外早有政绩由兵部郎 
中出知应天府卒年六十八懿子睦旭子质皆能其官

　　 王质

　　质字子野少谨厚淳约力学问师事杨亿亿叹以为英妙伯父旦见其所为文嗟赏之以荫补太常寺奉礼郎后献文召试赐进士及第被 
荐为馆阁校勘改集贤校理累迁尚书祠部员外郎丁父忧与诸弟饭脱粟茹蔬终丧通判苏州州守黄宗旦少质尝因争事宗旦曰少年乃与 
丈人抗邪质曰事有当争职也卒不为屈宗旦得盗铸钱者百余人下狱治退告质曰吾以术钩致得之喜见于色质曰以术钩人寘之死而又 
喜仁者之政固如是乎宗旦惭沮为薄其罪还判尚书刑部吏部南曹知蔡州州人岁时祀吴元济庙质曰安有逆丑而庙食于民者毁之为更 
立狄仁杰李愬像而祀之蔡人至今号双庙以本曹郎中召为开封府推官时兄雍为三司判官质不欲兄弟并居省府恳辞得知寿州徙庐州 
盗杀其徒并赀而遁捕得之质论盗死大理以法不当死质曰盗杀其徒自首者原之所以携贰其党且许之自新此法意也今杀人取赀而捕 
获贷之岂法意乎疏上不报降监舒州灵仙观采古今炼形摄生之术撰宝元总录百卷逾年韩琦知审刑院请盗杀其徒非自首者勿原著为 
令于是郑戬叶清臣皆言质非罪且称其材起知泰州迁度支郎中徙荆湖北路转运使尝摄江陵府事或诉民约婚后期民言贫无赀故违约 
质问其费几何出私钱子之吏捕盗人衣者盗叩头曰平生不为过迫饥寒而至此质命取衣衣之遣去加史馆修撰同判吏部流内铨擢天章 
阁待制出知陕州卒质家世富贵兄弟习为骄侈而质克己好善自奉简素如寒士不喜畜财至不能自给初旦为中书舍人家贫与昆弟贷人 
息钱违期以所乘马偿之质阅书得故券召子弟示之曰此吾家素风尔曹当毋忘也范仲淹贬饶州治朋党方急质独载酒往饯或以诮质质 
曰范公贤者得为之党幸矣世以此益贤之

　　△杨昭俭

　　杨昭俭字仲宝京兆长安人昭俭少敏俊后唐长兴中登进士第解褐成德军节度推官拜左拾遗直史馆与中书舍人张昭远等同修明 
宗实录书成迁殿中侍御史晋天福初改礼部员外郎晋祖命宰相冯道为契丹册礼使以昭俭为介授职方员外郎旋加虞部郎中以本官知 
制诰不逾月三拜命时人荣之拜中书舍人又为翰林学士时骄将张彦泽镇泾原暴杀从事张式朝廷不加罪昭俭与刑部郎中李涛谏议大 
夫郑受益抗疏论列请寘之法疏奏不报会有诏令朝臣转对或有封事亦许以不时条奏昭俭复上疏愿回睿断诛彦泽以谢军吏由是权臣 
忌之会请告洛阳不赴晋祖丧为有司所纠停官未几起为河南少尹改秘书少监寻复中书舍人时河决数郡大发丁夫以本部帅董其役既 
而塞之晋少主喜诏立碑记其事昭俭表谏曰陛下刻石纪功不若降哀痛之诏摛翰颂美不若颁罪己之文言甚切至少主嗟赏之卒罢其事 
周世宗爱其才复召入翰林为学士改御史中丞多振举台献故事未几以鞫狱之失出为武胜军节度行军司马太祖开宝二年入为太子詹 
</div>
    <div class="pagination">
<a href="续通志_page692.html">上一页</a><span>...</span><a href="续通志_page688.html">688</a><a href="续通志_page689.html">689</a><a href="续通志_page690.html">690</a><a href="续通志_page691.html">691</a><a href="续通志_page692.html">692</a><span class="current-page">693</span><a href="续通志_page694.html">694</a><a href="续通志_page695.html">695</a><a href="续通志_page696.html">696</a><a href="续通志_page697.html">697</a><a href="续通志_page698.html">698</a><span>...</span><a href="续通志_page694.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
