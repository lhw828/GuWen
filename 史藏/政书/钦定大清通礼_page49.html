<!DOCTYPE html>
<html>
<head>
    <meta charset="UTF-8">
    <title>钦定大清通礼 - 第 49 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清通礼 - 第 49 页/共 98 页</h1>
    <div class="content">　　皇帝遣某官某
　　谕祭贤良祠王大臣等之灵曰功铭钟鼎尚书崇元祀之文德冠岩廊周礼着大烝之典盖旂常载绩本臣子之素懐而俎豆荐馨乃朝廷之崇报尔亲王等望重亲贤粹钟川岳竭忠诚而体国着勲德于当年大臣等或当
　　列祖开基之日佐命立功或际熙朝极盛之时宣猷赞化或驱除暴乱定疆宇于域中或震耀声灵收版图于海外内则台星卿月奏亮工熙载之勲外则赐钺授麾襄阜物安民之治老成谋国者进黄髪之嘉猷清白持身者表素丝之高节纯勤尽职则夙夜匪躬宻勿承休则堂亷一德我
　　皇考追思前迹特焕褒纶崇庙宇于神京布几筵而时祭盖以表扬既往沛酬庸褒德之恩激劝将来励懐古钦风之志朕寅承丕基嗣举旧章抚节物以懐贤洁牲牢而致享英灵如在尚克歆承读讫司祝以祝版安于中案篚内跪三叩兴退陪祀官三叩兴典仪赞行亚献礼司爵奉爵奠于左赞行终献礼司爵奉爵奠于右均如初仪赞礼郎赞跪叩兴承祭官暨陪祀官均行二跪六叩礼兴典仪赞奉祝帛送燎司祝司帛司香奉祝帛香以次送燎如仪承祭官避立西旁竢过复位典仪赞望燎陪祀官退赞礼郎各引承祭官分诣燎位视燎赞礼毕仍引由中门出各退
　　右祭京师贤良祠
　　直省会城嵗春秋仲月祭守土有功德大吏于贤良祠祭日视
　　京师以知府一人主之教授教谕训导等官执事祭品用羊一豕一果实五盘帛一尊爵鑪镫具主祭官上香奠帛三献行礼仪均与直省祭忠孝节义祠同祝辞曰维某年月日某官某致祭于贤良之灵曰惟
　　灵文武宪邦公忠体国当
　　皇朝之肇造心膂攸同値
　　列圣之丕承股肱作辅明良合德奋庸而庶绩咸熙中外宣猷敷泽而兆民永頼洵属庙廊之硕望允宜俎豆以明禋考绩纪勲崇报昭垂于令典陈牲奠币馨香只荐于嵗时尚
　　飨
　　右祭直省贤良祠
　　京师功臣专祠嵗以春秋仲月诹吉遣太常寺卿分诣致祭祭
　　定南武壮王之礼祠内一案以福晋配祭日太常寺官入祠具器陈羊一豕一果实五盘鑪一镫二中设一案少东陈祝文东设一案陈尊一香盘一素帛三爵九设洗于祠门内之东司祝司香司帛司爵典仪掌燎各以其职为位如常仪质明承祭官朝服诣祠赞礼郎二人引自中门入盥手毕升阶诣拜位前立典仪赞执事官各共廼职赞礼郎赞就位承祭官就位立赞礼郎引承祭官诣香案前赞上香司香跪奉香承祭官上炷香三上瓣香毕赞复位承祭官复位赞跪叩兴承祭官行二跪六叩礼兴典仪赞奠帛爵行初献礼司帛奉篚司爵奉爵各奠于案如常仪退司祝至祝案前跪三叩兴奉祝文立案右北面宣读辞曰维某年月日
　　皇帝遣某官某
　　谕祭于定南武壮王孔有德之灵曰人臣尽忠仗节矢天日而不渝朝廷恤死酬勲抚嵗时而增感尔定南武壮王孔有德肤功早着伟烈常存兹当仲【春秋】之辰益念忠良之绩特颁祭典用慰幽灵王如有知尚克歆飨读讫以祝文安于篚内跪叩如初兴退典仪赞亚献司爵献爵于左赞终献司爵献爵于右均如初仪赞礼郎赞跪叩兴承祭官行二跪六叩礼典仪赞奉祝帛送燎司祝司香司帛奉祝帛香以次送燎如仪承祭官避立拜位西旁竢过复位立典仪赞望燎赞礼郎引承祭官诣燎鑪前视燎赞礼毕仍引由中门出退
　　右祭定南武壮王
　　嵗春秋祭
　　恪僖公之礼祠内一案以夫人配祭日用素帛二爵六余陈设及行礼仪节与
　　定南武壮王同
　　祝辞曰维某年月日
　　皇帝遣某官某
　　谕祭于恪僖公遏必隆之灵曰沛隆恩于勲旧国有彜章展时祭于春秋礼逾常格尔恪僖公遏必隆名垂青简绩着丰碑追椒寝于所生宜专祀以有永兹当【春秋】仲申侑几筵灵如有知尚克歆飨
　　右祭恪僖公
　　嵗春秋祭
　　勤襄公之礼祠内三案勤襄公佟图頼居中忠勇公佟国纲左端纯公佟国维右各以夫人配祭日每案羊一豕一果实五盘鑪一镫二东西各设一案分陈香盘三素帛七爵二十有一尊三承祭官朝服诣祠就位以次至各案前上香毕复位行礼仪节均与祭
　　定南武壮王同
　　祝辞曰维某年月日
　　皇帝遣某官某
　　谕祭于勤襄公佟图頼忠勇公佟国纲端纯公佟国维之灵曰崇功报德礼首逮于元臣锡类推恩谊尤敦于懿戚考彛章而立庙因时序以荐觞惟尔一门宣猷累叶効忠贞而体国名著旂常秉孝义以型家芳传国史望高阀阅蔚为勲旧之宗庆衍庭帏光启
　　圣慈之范兹当【春秋】仲特遣专官设奠几筵灵其歆飨
　　右祭勤襄公
　　嵗春秋祭
　　文襄公之礼祠内一案以夫人配祭日用素帛三爵九余陈设及行礼仪节与
　　定南武壮王同
　　祝辞曰维某年月日
　　皇帝遣某官某
　　谕祭于文襄公图海之灵曰义重酬勲眷钧衡之旧德礼隆秩祀因节序以申恩尔文襄公图海望高国器功赞王猷表世德于防门生膺茀禄赠崇阶于鼎爵殁被荣名涣新綍而建祠遣专官而致祭时当【春秋】仲式布几筵灵其有知尚能歆格
　　右祭文襄公
　　嵗春秋祭
　　宏毅公之礼祠内一案祭日用素帛一爵三余陈设及行礼仪节与
　　定南武壮王同
　　祝辞曰维某年月日
　　皇帝遣某官某
　　谕祭于宏毅公额宜都巴图鲁之灵曰谊重酬庸茂典聿加于勲旧礼隆展祀嵗时宜备于馨香尔宏毅公额宜都巴图鲁开国名臣从龙上佐表成劳于钟鼎青史扬芬纪纬绩于旂常丰碑示宠既叨恩于庙食更赐祭于专祠式贲新纶允符彛宪时当仲【春秋】用布几筵灵而有知尚其歆格
　　右祭宏毅公
　　嵗春秋祭
　　恪僖公之礼祠内三案恪僖公哈世屯居中敏果公米思翰左庄慤公李荣保右各以夫人配祭日陈设行礼仪节与
　　勤襄公同
　　祝辞曰维某年月日
　　皇帝遣某官某
　　谕祭于恪僖公哈世屯敏果公米思翰庄慤公李荣保之灵曰礼隆念旧千秋之俎豆攸光义重酬庸奕代之馨香勿替考彛章而秩祀因时序以申恩惟尔一门夙称望族忠诚体国数传纪绩于旂常端敬型家累叶垂芳于图史祥开坤极早锡荣封佑启勲贤复新庙貌命祠官而陈芬苾落成已贲恩纶随节而展几筵嵗荐弥昭懿典兹当【春秋】仲常祀聿修灵如有知尚其歆格
　　右祭恪僖公
　　祭
　　盛京贤王祠之礼正殿设三案中案奉通达郡王鸡尔哈齐武功郡王礼敦慧哲郡王额尔哀左案奉宣献郡王界堪礼烈亲王代善饶余亲王阿巴泰右案奉郑简亲王济尔阿朗頴毅亲王萨哈亷怡贤亲王允祥位均南向每案羊一豕一果实五盘鑪镫具殿中少东设案一陈祝文东设一案陈尊九素帛九爵二十有七嵗春秋季月以奉天府尹承祭读祝赞礼暨执事官以
　　盛京礼部赞礼郎充余行礼仪节均与
　　京师贤良祠同
　　祝辞曰维某年月日
　　皇帝遣某官某
　　谕祭于通达郡王武功郡王慧哲郡王宣献郡王礼烈亲王饶余亲王郑简亲王頴毅亲王怡贤亲王之灵曰功推元祀懿亲光翊赞之勲礼重专祠时祭称褒崇之典溯谟猷而长在申禋祀以弥加惟王等川岳钟英亲贤备美当
　　列祖开基之日丕奋忠勤缅旧邦佐命之劳遹昭来许恩垂带砺既锡祉于银潢绩焕旂常亦扬芬于玉册新祠肇建懿典攸崇褒德酬庸笃念风云之会感时抚序式凭俎豆之馨兹以仲【春秋】用申告祭灵其不昧尚克歆承
　　右祭盛京贤王祠
　　祭
　　昭忠祠之礼凡亲王郡王贝勒贝子公侯伯大学士内大臣尚书都统将军总督一品子爵前锋统领防军统领侍郎廵抚副都统二品男爵三品京卿提督总兵官及武职加赠至正从一品等官各奉安于前室位均南向凡四品卿翰林学士布政使按察使一等侍卫叅领轻车都尉及武二品之
　　副将等官奉安于后正室凡五品少卿二等侍卫道府佐领骑都尉及武三品之叅将游击等官奉安于后左室凡侍讲侍读御史郎中员外郎主事三等侍卫云骑尉及武四品之都司等官奉安于后右室位均南向凡同知知州通判骁骑等校及武五品之守备等官奉安于前东配室凡知县笔帖式州同县佐以下及武六品之千把总等官奉安于前西配室东位西向西位东向配室左右及前庑东西羣房凡阵亡士卒以其名祔嵗春秋仲月诹吉遣大臣一人诣前室致祭太常寺官十有三人各分献所祀王公子孙暨诸臣子孙在京师者咸与行礼祭之日太常寺官入祠供具前室七案中室羊一豕一果实五盘左三案各果实五盘共羊一豕一右如之中左右各香案一鑪一镫二后正室五案后左右室各三案每案果实五盘共羊一豕一爵三【中案奠献余爵实酒豫设配室及房庑同】每室统香案一鑪镫具东西配室各五案陈设如之前庑及后东西羣房每案果实二盘豕肉一爵三鑪镫具前室中设一案少东北向供祝版东西序设案分陈香帛尊虚爵后室及前配室左右房庑分陈香帛【房庑不设帛】尊虚爵如仪漏未尽与祭者各服其服毕集祠门内太常寺典仪立室东檐下司祝立祝案东司香司帛司爵各以其职为位掌燎率燎人立燎鑪前质明承祭官暨分献官朝服诣祠赞礼郎引承祭官由中门入至东阶下盥手毕升阶就拜位前立引后室分献官各于中槛外序立引前配室及房庑各分献官于甬道上东西序立鸿胪寺官引陪祀宗室王公及大臣官弁后裔见任一品二品者于阶上东西三品以下五品以上于阶下东西六品以下及有职者在大门内阶下东西按班序立典仪赞执事官各共廼职赞礼郎赞就位承祭官就位赞礼郎引由前室中门入诣香案前立赞上香司香跪奉香承祭官上炷香三上瓣香以次诣左右香案前上香如仪赞复位承祭官复位赞跪叩兴承祭官分献官暨与祭者均行二跪六叩礼兴典仪赞奠帛爵行初献礼前室司帛奉篚各奠于案三叩兴司爵奉爵各奠于正中皆退同时后室东西配室房庑分献官分诣各香案前上香如仪执事生献帛于案司爵献爵中案正中退司祝诣祝案前跪三叩兴奉祝版立案右典仪赞读祝司祝北面宣读承祭官及分献官立听与祭者跪听辞曰维某年月日
　　皇帝遣某官某
　　谕祭八旗直省尽节立功王大臣等之灵曰周礼有司勲之职名勒旂常祭法载勤事之文光生俎豆盖舍生取义臣子抒报国之忱而报德酬庸朝廷示作忠之典英标如在渥泽宜颁尔王大臣等丹心自励正气挺生果敢本于性成见危授命忠诚矢于敌忾视死如归生当开创之年执锐披坚实頼干城之佐运际承平之日安边除暴亦资御侮之才或防阵以争先或守土而尽职或被诱不辱乃授首以从容或深入无援遂致身于仓卒虽天戈所指如振槁而摧枯乃大义为昭可凌霄而贯日我
　　皇考轸懐曩烈诞贲殊荣命立专祠俾膺特典王公将帅跻正宇之辉煌士卒偏裨列两庑而陪侍盖所以表忠贞于既往昭节义于无穷朕洪绍丕基遵行常祀恭书竹帛既扬久逺之芳徽礼荐牲牢勿替春秋之血食苾芬在列灵爽歆承读讫以祝版奉安于中案篚内跪叩如初兴退与祭者咸三叩兴亚献终献均如初仪赞礼郎赞跪叩兴承祭官分献官及与祭者均行二跪六叩礼典仪赞奉祝帛送燎有司奉祝帛香以次送燎承祭官视燎均如祭贤良祠之仪
　　右祭昭忠祠
　　祭
　　双忠祠之礼嵗春秋仲月遣官一人将事是日太常寺官具祝版备器陈龛位前统设一案陈羊一豕一果实五盘鑪镫具设案于祠内正中少东供祝版东设一案陈素帛二香盘一尊一爵六设洗于东阶下之南承祭官拜位在香案前正中司祝司香司帛司爵典仪掌燎各以其职为位质明承祭官朝服诣祠行礼仪节与祭
　　昭忠祠同
　　祝辞曰维某年月日
　　皇帝遣某官某
　　谕祭于襄烈伯傅清壮果伯拉布敦之灵曰臣子効匪躬之节报礼斯隆国家昭异数之恩褒忠罔替既旂常之永勒宜俎豆之世延惓抚流光长懐往绩尔襄烈伯傅清壮果伯拉布敦共矢精诚同宣义烈捐生絶塞己铭殊绩于钟镛晋爵崇阶用妥贞魂于庙食兹当【春秋】仲爰命祠官载考彛章聿修秩祀馨香申荐歴日月以如新琬琰扬芳与山河而共久尔灵不昧尚克歆承
　　右祭双忠祠
　　嵗春秋祭西征阵亡将士于兰州忠勇祠守土官一人主祭丞史二人分献执事以礼生充正祠祀诸将帅案各果实五盘素帛一尊一爵三鑪一镫二共羊一豕一两庑祀诸军卒案各果实二盘豕肉一尊一爵三鑪镫具祭之日所司备祝文具牲牢品物守土官朝服诣祠行三献礼仪与直省祭忠孝节义祠同
　　右祭忠勇祠
　　直省府州县嵗三月寒食节七月望日十月朔日祭厉坛于城北郊前期守土官饬所司具香烛公服诣
　　神只坛以祭厉告本境
　　城隍之位上香跪三叩兴退至日所司陈羊三豕三米饭三石尊酒楮帛于祭所设燎鑪于坛南黎明礼生奉请
　　城隍神位入坛设于正中香案一鑪镫具赞礼生二人引守土官公服诣
　　神位前赞跪守土官跪赞上香守土官三上香赞叩兴守土官三叩兴退执事者焚楮帛守土官诣燎鑪前祭酒三爵退礼生仍奉
　　城隍神位还
　　神只坛退
　　右直省祭厉【附】




　　钦定大清通礼巻十五
<史部,政书类,仪制之属,钦定大清通礼>
　　钦定四库全书
　　钦定大清通礼巻十六
　　吉礼
　　亲王世子郡王家祭之礼立庙七间中五间为堂左右二间隔以墙为夹室堂后楣以北五室中奉始封之王世世不祧高曾祖祢依世次为二昭二穆昭东穆西亲尽则祧由昭祧者藏主于东夹室升昭之二位于一室以二室奉升祔之主由穆祧者藏主于西夹室升祔亦如之庭缭以垣南为中门又南为庙门左右各设侧门庭东西庑各三间东藏遗衣冠西藏祭器乐器庙重檐丹楹采桷緑瓦红垩壁阶戺三出陛门绘五色花草出陛如之焚帛鑪在中门之内庭东南隅刲牲房在中门之外西向嵗以四时仲月诹吉祭其始封祖及高曾祖祢五世仲春之祭并出祧主合食
　　右庙制祭期
　　合食之礼既择日徧告在庙所出子孙成人以上者届期会行礼府属官僚咸陪祭先三日戒子弟属官有执事于庙者读祝一人通赞一人引赞一人职盥一人掌燎一人职拜褥二人以属官为之奉香每案一人奉帛每案一人奉爵每位一人以子孙为之主人斋于外寝陪祭执事者咸致斋右戒执事斋
　　祭前一日执事者入庙埽除拂拭主人盛服率执事诣庙引赞引主人入自东门【执事者随入】升东阶入堂左门北面视设神案堂中始封祖专案正位南向左东夹祧主共案东位西向右西夹祧主共案西位东向左次二昭共案东位西向右次二穆共案西位东向堂中少西设祝案一北向东序设香帛案一尊案一均西向设盥于东阶上既备引赞引主人降诣庭东廊下展乐器祭器阅祭文诣刲牲所视杀牲毕由庙东门出各退
　　右阅祭器视割牲
</div>
    <div class="pagination">
<a href="钦定大清通礼_page48.html">上一页</a><span>...</span><a href="钦定大清通礼_page44.html">44</a><a href="钦定大清通礼_page45.html">45</a><a href="钦定大清通礼_page46.html">46</a><a href="钦定大清通礼_page47.html">47</a><a href="钦定大清通礼_page48.html">48</a><span class="current-page">49</span><a href="钦定大清通礼_page50.html">50</a><a href="钦定大清通礼_page51.html">51</a><a href="钦定大清通礼_page52.html">52</a><a href="钦定大清通礼_page53.html">53</a><a href="钦定大清通礼_page54.html">54</a><span>...</span><a href="钦定大清通礼_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
