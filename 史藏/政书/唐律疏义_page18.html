<!DOCTYPE html>
<html>
<head>
    <meta charset="UTF-8">
    <title>唐律疏义 - 第 18 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐律疏义 - 第 18 页/共 35 页</h1>
    <div class="content">　　居父母丧生子
　　诸居父母丧生子及兄弟别籍异财者徒一年
　　疏义曰居父母丧生子已于名例免所居官章中解讫皆谓在二十七月内而姙娠生子者及兄弟别籍异财各徒一年别籍异财不相须其服内生子事若未发自首亦原
　　养子舍去
　　诸养子所养父母无子而舍去者徒二年若自生子及本生无子欲还者聴之
　　疏义曰依户令无子者聴养同宗于昭穆相当者既収养而輙舍去徒二年若所养父母自生子及本生父母无子欲还本生者并聴即两家并皆无子去往亦任其情若养处自生子及虽无子不愿留养欲遣还本生者任其所养父母
　　即养异姓男者徒一年与者笞五十其遗弃小儿年三嵗以下虽异姓聴収养即从其姓
　　疏义曰异姓之男本非族类违法収养故徒一年违法与者得笞五十养女者不坐其小儿年三嵗以下本生父母遗弃若不聴収养即性命将絶故虽异姓仍聴収养即从其姓如是父母遗失于后来识认合还本生失儿之家量酬乳哺之直
　　立嫡违法
　　诸立嫡违法者徒一年即嫡妻年五十以上无子者得立庶以长不以长者亦如之
　　疏义曰立嫡者本拟承袭嫡妻之长子为嫡子不依此立是名违法合徒一年即嫡妻年五十以上无子者谓妇人年五十以上不复乳育故许立庶子为嫡皆先立长不立长者亦徒一年故云亦如之依令无嫡子及有罪疾立嫡孙无嫡孙以次立嫡子同母弟无母弟立庶子无庶子立嫡孙同母弟无母弟立庶孙曽以下凖此无后者为户絶
　　养杂户为子孙
　　诸养杂户男为子孙者徒一年半养女杖一百官户各加一等与者亦如之
　　疏义曰杂户者前代犯罪没官散配诸司驱使亦附州县户贯赋役不同白丁若有百姓养杂户男为子孙者徒一年半养女者杖一百养官户者各加一等官户亦是配没官唯属诸司州县无贯与者各与养者同罪故云亦如之虽防赦皆合改正若当色自相养者同百姓养子之法杂户养官户或官户养杂户依户令杂户官户皆当色为婚据此即是别色凖法不得相养律既不制罪名宜依不应为之法养男从重养女从轻若私家部曲奴婢养杂户官户男女者依名例律部曲奴婢有犯本条无正文者各凖良人皆同百姓科罪
　　若养部曲及奴为子孙者杖一百各还正之【无主及主自养者聴从良】
　　疏义曰良人养部曲及奴为子孙者杖一百各还正之谓养杂户以下虽防赦皆正之各从本色注云无主谓所养部曲及奴无本主者及主自养谓主养当家部曲及奴为子孙亦各杖一百并聴从良为其经作子孙不可充贱故也若养客女及婢为女者从不应为法笞四十仍凖养子法聴从良其有还压为贱者并同放奴及部曲为良还压为贱之法
　　放部曲为良【问答二】
　　诸放部曲为良已给放书而压为贱者徒二年若压为部曲及放奴婢为良而压为贱者各减一等即压为部曲及放为部曲而压为贱者又各减一等各还正之疏义曰依户令放奴婢为良及部曲客女者并聴之皆由家长给手书长子以下连署仍经本属申牒除附若放部曲客女为良压为贱者徒二年若压为部曲者谓放部曲客女为良还压为部曲客女及放奴婢为良还压为贱各减一等合徒一年半即压为部曲者谓放奴婢为良压为部曲客女及放为部曲者谓放奴婢为部曲客女而压为贱者又各减一等合徒一年仍并改正从其本色故云各还正之此文不言客女者名例律称部曲者客女同故解同部曲之例
　　问曰放客女及婢为良却留为妾者合得何罪答曰妾者娶良人为之据户令自赎免贱本主不留为部曲者任其所乐况放客女及婢本主留为妾者依律无罪凖自赎免贱者例得留为妾
　　又问部曲娶良人女为妻夫死服满之后即合任情去住其有欲去不放或因压留为妾及更抑配与部曲及奴合得何罪
　　答曰服满不放律无正文当不应为重仍即任去若元取当色为妇未是良人留充本色凖法无罪若是良人女压留为妾即是有所威逼从不应得为重科或抑配与余部曲同放奴婢为良却压为部曲合徒一年如配与奴同与奴娶良人女合徒一年半上籍为婢者流三千里此等转嫁为妻及妾两相情愿者并不合得罪唯本是良者不得愿嫁贱人
　　相冒合户
　　诸相冒合户者徒二年无课役者减二等【谓以疎为亲及有所规避者】主司知情与同罪
　　疏义曰依赋役令文武职事官三品以上若郡王期亲及同居大功亲五品以上及国公同居期亲并免课役既为同居有所蠲免相冒合户故得徒二年无课役者或借资防赎罪事既轻于课役故减二等得徒一年注云谓以疎为亲律令所防各有等差若以疎相合即失户数规其资防即失课役如斯合户得此徒刑若蠲免更多或假防重者各依本法自从重论主司知情与同罪主司谓里正以上知冒户情有课役无课役各与同罪
　　即于法应别立户而不聴别应合户而不聴合者主司杖一百
　　疏义曰应别谓父母终亡服纪已阕兄弟欲别者应合户谓流离失乡父子异贯依令合户而主司不聴者各合杖一百应别应合之类非止此条略举为例余并凖此
　　卑幼私辄用财
　　诸同居卑幼私辄用财者十疋笞十十疋加一等罪止杖一百即同居应分不均平者计所侵坐赃论减一二等
　　疏义曰凡是同居之内必有尊长尊长既在子孙无所自専若卑幼不由尊长私辄用当家财物者十疋笞十十疋加一等罪止杖一百即同居应分谓凖令分别而财物不均平者凖户令应分田宅及财物者兄弟均分妻家所得之财不在分限兄弟亡者子承父分违此令文者是为不均平谓兄弟二人均分百疋之绢一取六十疋计所侵十疋合杖八十之类是名坐赃论减一二等
　　卖口分田
　　诸卖口分田者一亩笞十二十亩加一等罪止杖一百地还本主财没不追即应合卖者不用此律
　　疏义曰口分田谓计口受之非永业及居住园宅辄卖者礼云田里不鬻谓受之于公不得私自鬻卖违者一亩笞十十亩加一等罪止杖一百卖一顷八十一亩即为罪止地还本主财没不追即应合卖者谓永业田家贫卖供葬及口分田卖充宅及碾硙邸店之类狭乡乐迁就寛者凖令并许卖之其赐田欲卖者亦不在禁限其五品以上若勲官永业地亦并聴卖故云不用此律










　　唐律疏义卷十二
　　钦定四库全书
　　唐律疏义卷十三
　　唐　长孙无忌等　撰
　　户婚中【凡一十八条】
　　占田过限
　　诸占田过限者一亩笞十十亩加一等过杖六十二十亩加一等罪止徒一年若于寛闲之处者不坐
　　疏义曰王者制法农田百亩其官人永业凖品及老小寡妻受田各有等级非寛闲之乡不得限外更占若占田过限者一亩笞十十亩加一等过杖六十二十亩加一等一顷五十一亩罪止徒一年又依令受田悉足者为寛乡不足者为狭乡若占于寛闲之处不坐谓计口受足以外仍有剰田务从垦辟庶尽地利故所占虽多律不与罪仍须申牒立案不申请而占者从应言上不言上之罪
　　盗耕种公私田
　　诸盗耕种公私田者一亩以下笞三十五亩加一等过杖一百十亩加一等罪止徒一年半荒田减一等强者各加一等苗子归官主【下条苗子凖此】
　　疏义曰田地不可移徙所以不同真盗故云盗耕种公私田者一亩以下笞三十五亩加一等三十五亩有余杖一百过杖一百十亩加一等五十五亩有余罪止徒一年半荒田减一等谓在帐籍之内荒废未耕种者减熟田罪一等若强耕者各加一等熟田罪止徒二年荒田罪止徒一年半苗子各归官主称苗子者其子及草并征还官主下条苗子准此谓妄认及盗买卖侵夺私田盗耕墓地如此之类所有苗子各还官主其盗耕人田有荒有熟或窃或强一家之中罪名不等者并依例以重法并满轻法为坐若盗两家以上之田只从一家而断并满不加重者唯从一重科若亲属相侵得罪各依服纪准亲属盗财物法应减者节级减科若已上籍即从下条盗贸卖之坐
　　妄认盗卖公私田
　　诸妄认公私田若盗贸卖者一亩以下笞五十五亩加一等杖过一百十亩加一等罪止徒二年
　　疏义曰妄认公私之田称为已地若私窃贸易或盗卖与人者一亩以下笞五十五亩加一等二十五亩有余杖一百过杖一百十亩加一等五十五亩有余罪止徒二年贼盗律云防圈之属须絶离常处器物之属须移徙其地虽有盗名立法须为定例地既不离常处理与财物有殊故不计赃为罪亦无除免倍赃之例妄认者谓经理已得若未得者凖妄认奴婢财物之类未得法科之盗贸易者须易讫盗卖者须卖了依令田无文牒辄卖买者财没不追苗子及买地之财并入地主
　　在官侵夺私田
　　诸在官侵夺私田者一亩以下杖六十三亩加一等过杖一百五亩加一等罪止徒二年半园圃加一等疏义曰律称在官即是居官挟势侵夺百姓私田者一亩以下杖六十三亩加一等十二亩有余杖一百过杖一百五亩加一等三十二亩有余罪止徒二年半园圃谓莳果实种菜蔬之所而有篱院者以其沃瘠不类故加一等若侵夺地及园圃罪名不等亦凖并满之法或将职分官田贸易私家之地科断之法一准上条贸易为罪若得私家陪贴财物自依监主诈欺其官人两相侵者同百姓例即在官时侵夺贸易等去官事发科罪并凖初犯之时
　　盗耕人墓田
　　诸盗耕人墓田杖一百伤坟者徒一年即盗葬他人田者笞五十墓田加一等仍令移葬若不识盗葬者告里正移埋不告而移笞三十即无处移埋者聴于地主口分内埋之
　　疏义曰墓田广袤令有制限盗耕不问多少即杖一百伤坟者谓窀穸之所聚土为坟伤者合徒一年即将尸柩盗葬他人地中者笞五十若盗葬他人墓田中者加一等合杖六十如盗葬伤他人坟者亦同盗耕伤坟之罪仍各令移葬若不识盗葬之人告所部里正移埋不告而移虑失尸柩合笞三十即无处移埋者谓无闲荒之地可埋聴于地主口分内埋之郊内旱涝霜雹【问答一】
　　诸部内有旱涝霜雹虫蝗为害之处主司应言而不言及妄言者杖七十覆检不以实者与同罪若致枉有所征免赃重者坐赃论
　　疏义曰旱谓亢阳涝谓霖霪霜谓非时降霣雹谓损物为灾虫蝗谓螟螽蝥贼之类依令十分损四以上免租损六免租调损十以上课役俱免若桑麻损尽者各免调其应损免者皆主司合言主司谓里正以上里正须言于县县申州州申省多者奏闻其应言而不言及妄言者所由主司杖七十其有充使覆检不以实者与同罪亦合杖七十若不以实言上妄有増减致枉有所征免者谓应损而征不应损而免计所枉征免赃罪重于杖七十者坐赃论罪止徒三年既是以赃致罪皆合累倍而断
　　问曰有应得损免不与损免以枉征之物或将入已或用入官各合何罪
　　答曰应得损免而妄征亦凖上条妄脱漏増减之罪入官者坐赃论入私者以枉法论至死者加役流部内田畴荒芜
　　诸部内田畴荒芜者以十分论一分笞三十一分加一等罪止徒一年【州县各以长官为首佐职为从】户主犯者亦计所荒芜五分论一分笞三十一分加一等
　　疏义曰部内谓州县及里正所管田称畴者言田之畴类或云畴地畔也不耕谓之荒不锄谓之芜若部内总计凖口受田十分之中一分荒芜者笞三十假若管田百顷十顷荒芜笞三十一分加一等谓十顷加一等九十顷荒芜者罪止徒一年州县各以长官为首佐职为从县以令为首丞尉为从州即刺史为首长史司马司户为从里正一身得罪无四等罪名者止依首从为坐其检勾品官为佐职其主典律无罪名户主犯者亦计所荒芜五分论计户内所受之田假有受田五十亩十亩荒芜户主笞三十故云一分笞三十一分加一等即二十亩笞四十三十亩笞五十四十亩杖六十五十亩杖七十其受田多者各凖此法为罪
　　里正授田课农桑
　　诸里正依令授人田课农桑若应授而不授应还而不収应课而不课如此事类违法者失一事笞四十【一事谓失一事于一人若于一人失数事及一事失之于数人皆累为坐】
　　疏义曰依田令户内永业田课植桑五十根以上榆枣各十根以上土地不宜者任依乡法又条应収授之田每年起十月一日里正预校勘造簿县令总集应退应受之人对共给授又条授田先课役后不课役先无后少先贫后富其里正皆须依令造簿通送及课农桑若应合受田而不授应合还公田而不収应合课田农而不课应课植桑枣而不植如此事类违法者每一事有失合笞四十
　　注一事谓失一事于一人若于一人失数事及一事失之于数人皆累为坐
　　疏义曰一事谓失一事于一人者假若于一户之上不课种桑枣为一事合笞四十若于一人失数事谓于一人之身应受不授又不课桑枣及田畴荒芜及一事失之于数人谓应还不収之类在于数人之上皆累而为坐
　　三事加一等县失十事笞三十二十事加一等州随所管县多少通计为罪【州县各以长官为首佐职为从】
　　疏义曰假有里正应课而不课是一事应受而不授是二事应还而不収是三事授田先不课后课是四事先少后无是五事先富后贫是六事田畴荒芜是七事皆累为坐其应累者每三事加一等即失二十二事徒一年县失者亦凖里正所失十事笞三十二十事加一等一百七十事合徒一年州随所管县多少通计为罪谓管二县者失二十事笞三十失三百四十事徒一年其管县多者通计各凖此
　　各罪止徒一年故者各加二等
　　疏义曰州县以刺史县令为首其长官阙者即次官为首佐职及判户曺之司为从各罪止徒一年谓州县长官及里正各罪止徒一年故犯者各加二等即是一事杖六十县十事笞五十州管二县者二十事笞五十计加亦凖此通计为罪各罪止徒二年其州止管一县者各减县罪一等若有故失罪法不等者亦依并满之法假如授田等失七事合杖六十又有故犯三事亦合杖六十即以故犯三事并为失十事科杖七十其州县应累并者各凖此
　　应复除不给
　　诸应受复除而不给不应受而给者徒二年其小徭役者笞五十
　　疏义曰依令人居狭乡乐迁就寛乡去本居千里外复三年五百里外复二年三百里外复一年之类应给复除而所司不给不应受而所司妄给者徒二年其小徭役谓充夫及杂使凖令应免不免应役不役者合笞五十其妄给复除及应给不给凖赃重于徒二年者依上条妄脱漏増减以出入课役一口徒一年二口加一等赃重入已者以枉法论至死者加役流入官者坐赃论其不应受复除人而求请主司妄得复除者依名例若共监主为犯虽造意仍以监主为主即是所司为首得复者为从若他人为请求妄得复者自从嘱请法
　　差科赋役违法
　　诸差科赋役违法及不均平杖六十
　　疏义曰依令凡差科先富强后贫弱先多丁后少丁差科赋役违法及不均平谓贫富强弱先后闲要等差科不均平者各杖六十
　　若非法而擅赋敛及以法赋敛而擅加益赃重入官者计所擅坐赃论入私者以枉法论至死者加役流疏义曰依赋役令毎丁租二石调絁绢二丈绵三两布输二丈五尺麻三斤丁役二十日此是每年以法赋敛皆行公文依数输纳若临时别差科者自依临时处分如有不依此法而擅有所征敛或虽依格令式而擅加益入官者总计赃至六疋即是重于杖六十皆从坐赃科之假有擅加益入官绢满一百疋比敛众人之物法合倍论倍为五十疋坐赃罪止徒三年入私者以枉法论称入私不必入已但不入官者即为入私官人有禄枉法一尺杖一百一疋加一等十五疋绞无禄者减一等二十疋绞令云至死者加役流并不合绞其间赋敛虽有入官复有入私者即是罪名不等宜依并满之法假有擅赋敛得一百疋九十疋入官十疋入私从入官九十疋倍为四十五疋合徒二年半倍入私十疋为五疋亦徒二年半不得累徒五年须以入私十疋并满入官九十疋为一百疋倍为五十疋处徒三年
　　输课税物违期
　　诸部内输课税之物违期不充者以十分论一分笞四十一分加一等【州县皆以长官为首佐职以下节级连坐】
　　疏义曰输课税之物谓租调及庸地租杂税之类物有头数输有期限而违不充者以十分论一分笞四十假有当里之内征百石物十斛不充笞四十每十斛加一等全违期不入徒二年州县各以部内分数不充科罪凖此
　　注州县皆以长官为首佐职以下节级连坐
　　疏义曰刺史县令宣导之首课税违限责在长官佐职以下节级连坐既以长官为首通判官为第二从判官为第三从主典及检勾之官为第四从以劝导之首属在长官故不同判事差等其里正处百户之内事在一人既无节级连坐唯得部内不充之罪
　　户主不充者笞四十
　　疏义曰百姓当户应输课税依期不完即笞四十不据分数为坐
　　许嫁女报婚书【问答一】
　　诸许嫁女已报婚书及有私约【约谓先知夫身老幼疾残养庶之类】而辄悔者杖六十【男家自悔者不坐不追聘财】
　　疏义曰许嫁女已报婚书者谓男家致书礼请女氏答书许讫及有私约注云约谓先知夫身老幼疾残养庶之类老幼谓违本约相校倍年者疾残谓状当三疾支体不完养谓非已所生庶谓非嫡子及庶孽之类以其色目非一故云之类皆谓宿相谙委两情具惬私有契约或报婚书如此之流不得辄悔悔者杖六十婚仍如约若男家自悔者无罪聘财不追问曰有私约者凖文唯言老幼疾残养庶之类未知贫富贵贱亦入之类得为妄冒以否
　　答曰老幼疾残养庶之类此縁事不可改故须先约然许为婚且富贵不恒贫贱无定不入之类亦非妄冒
　　虽无许婚之书但受聘财亦是【聘财无多少之限酒食者非以财物为酒食者亦同聘财】
　　疏义曰婚礼先以聘财为信故礼云聘则为妻虽无许婚之书但受聘财亦是注云聘财无多少之限即受一尺以上并不得悔酒食非者为供设亲宾便是众人同费所送虽多不同聘财之限若以财物为酒食者谓送钱财以当酒食不限多少亦同聘财
　　若更许他人者杖一百已成者徒一年半后娶者知情减一等女追归前夫前夫不娶还娉财后夫婚如法疏义曰若更许他人者谓依私约报书或受聘财而别许他人者杖一百若已成者徒一年半后娶者知己许嫁之情而娶者减女家罪一等未成者依下条减已成者五等合杖六十已成徒一年女归前夫若前夫不娶女氏还聘财后夫婚如法
　　为婚女家妄冒
　　诸为婚而女家妄冒者徒一年男家妄冒者加一等未成者依本约已成者离之
　　疏义曰为婚之法必有行媒男女嫡庶长幼当时理有契约女家违约妄冒者徒一年男家妄冒者加一等未成者依本约谓依初许婚契约已成者离之违约之中理有多种或以尊卑或以大小之类皆是有妻更娶【问答一】
</div>
    <div class="pagination">
<a href="唐律疏义_page17.html">上一页</a><span>...</span><a href="唐律疏义_page13.html">13</a><a href="唐律疏义_page14.html">14</a><a href="唐律疏义_page15.html">15</a><a href="唐律疏义_page16.html">16</a><a href="唐律疏义_page17.html">17</a><span class="current-page">18</span><a href="唐律疏义_page19.html">19</a><a href="唐律疏义_page20.html">20</a><a href="唐律疏义_page21.html">21</a><a href="唐律疏义_page22.html">22</a><a href="唐律疏义_page23.html">23</a><span>...</span><a href="唐律疏义_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
