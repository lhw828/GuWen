<!DOCTYPE html>
<html>
<head>
    <meta charset="UTF-8">
    <title>钦定续通典 - 第 13 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 13 页/共 77 页</h1>
    <div class="content">






　　钦定续通典卷三十三
　　钦定四库全书
　　钦定续通典卷三十四
　　职官
　　东宫官
　　唐制东宫官置诸坊局皆因隋制【详见杜佑通典东宫官总叙】宋东宫官或以他官兼或置或省其制不常有太子太师太傅太保少师少傅少保太子賔客太子詹事左右庶子左右谕徳太子侍读侍讲【侍读侍讲皆前代所无】太子中舍人舍人资善堂翊善赞读直讲説书皇太子宫小学教授资善堂小学教授【翊善赞读直讲皆旧制説书而下南渡后增置】其左右春坊有主管左右春坊事一人以内臣兼同主管左右春坊事二人以武臣兼承受官一人以内侍充辽北面官皇太子特哩衮司有皇太子特哩衮又有皇太子只应司南面官东宫官有太子太师太太保少师少傅少保太子宾客太子詹事少詹事丞主簿太子司直其左右春坊多因唐宋之制金海陵天徳四年置宫师府三师三少詹事院詹事三寺十率府皆焉无左右春坊庶子有左右谕徳赞善元世祖至元十元年立詹事院备左右辅翼皇太子之任置左右詹事各一人副詹事詹事丞院判各二人吏属六十有二人别置宫臣宾客二人左右谕徳賛善各一人校书郎二人中庶子中允各一人三十一年改为徽政院成宗大徳九年复为詹事院寻罢十一年更置詹事院以后复废置不一文宗天厯元年改为储庆使司二年复为詹事院未防改为储政院院使六人同知二人佥院二人同佥二人院判二人至顺帝至正六年立皇太子宫傅府九年立端本堂为皇太子学宫置谕徳一人赞善二人文学二人正字二人司经二人十三年册立皇太子増置賔客二人中庶子中允各一人未几复立詹事院罢宫傅府置詹事三人同知詹事二人副詹事二人丞二人首领官四人中议长史各二人管勾照磨掾史之属员数有差明太祖洪武初置大本堂充古今圗籍其中召四方名儒训导皇太子亲王诸儒専经面授分畨夜直已而太子居文华堂诸儒迭班侍从又选才俊之士入充伴读时时赐宴赋诗商今古评论文学是时东宫官属自太子三少宾客外则有左右詹事同知詹事院事副詹事詹事丞左右率府使同知左右率府事左右率府副使谕徳赞善大夫皆以勲旧大臣兼领其职又有文学中舍正字侍正洗马庶子及赞读等官十五年更定左右春坊官各置庶子谕徳中允赞善司直郎又各设大学士寻定司经局官设洗马校书正字二十二年以官聫无统始置詹事院二十五年改院为府凡坊局皆各有印而事总于詹事府二十九年増设左右春坊清纪郎司諌通事舍人恵帝建文中増少卿寺丞各一人宾客二人又置资徳院资徳一人资善二人其属赞读赞书著作郎各二人掌典籍一人成祖复旧制英宗初命大学士提调讲读官然明时詹事府多由他官兼掌天顺以前或尚书侍郎都御史宪宗成化以后率以礼部尚书侍郎由翰林出身者兼掌之其协理者无常员春坊大学士自景帝景泰间倪谦刘定之而后仅杨廷和一任之后不复设其司直司读清纪郎亦不常置唯世宗嘉靖十八年以陆深为詹事崔诜为少詹事王教罗洪先华察等为谕徳赞善洗马皇甫涍唐顺之等为司直司諌皆天下名儒自明初宋濓诸人后宫僚莫盛于此嗣是出阁讲读毎防别员本府坊局仅为翰林官迁转之阶而已其南京詹事府止设主簿一人
　　太子六傅【三太　三少】
　　唐制太子太师太傅太保各一人掌辅导太子少师少傅少保各一人掌晓三师徳行以谕皇太子奉皇太子以观三师之道徳自太师以下唯其人不必备【泰和初赵宗儒进太子太傅文宗召访政理对曰尧舜之化慈俭而已愿陛下守之帝纳其言又卢钧守太子太师帝元日大飨含元殿钧年八十升降如仪音吐洪畅举朝咨叹】宋太子太师太傅太保太子少师少傅少保皆不常设仁宗升储置三少各一人防政李昉兼掌賔客及升首相遂进少傅此宰相兼官僚之始也丁谓兼少师冯拯兼少傅曹利用兼少保【时丁谓冯拯曹利用皆为太子少傅谓请师傅等十日一赴资善堂賔客以下只日互陪侍讲学上从之】是时实为东宫官余多以前宰执为致仕官若太子太师太傅太保以待宰相官未至仆射者及枢宻使致仕亦随本官髙下除授太子少师少傅少保以待前执政唯少师非经顾命不除若因迁转则递进一官至太师即迁司空真宗天禧末皇太子同聴政乃以首相兼少师自后神宗钦宗孝宗光宗在东宫皆不置宁宗开禧后建置不常多以时宰兼之辽南面官有太子太师【太宗大同元年见太子太师李崧】太子太傅【世宗天禄五年见太子太傅赵莹】太子太保【大同元年见太子太保赵莹】太子少师【圣宗太平十一年见太子少师萧从顺】太子少傅【兴宗重熈中耶律哈里为太子少傅】太子少保【大同元年见太子少保冯玉】金亦有太子太师太傅太保少师少傅少保掌保防东宫导以徳义【石琚于世宗时拜左丞兼太子少师尝请命太子习知故事或谮之曰琚希恩东宫世宗察其无他以此言告之琚对曰臣本孤身防陛下防擢备位执政兼师保之任臣愚以为太子天下本当使知民事遂言及之耳因请解少师】元东宫三师三少不恒有明太子太师太傅太保掌以道徳辅导太子而谨防翼之太子少师少傅少保掌奉太子以观三公之道徳而教谕焉无定员无専授洪武元年太祖有事亲征虑太子监国别设宫僚或生嫌隙乃以朝臣兼宫职李善长兼太子太师徐达兼太子少傅常遇春兼太子少保三年礼部尚书陶凯请选人専任东宫官罢兼领庶于辅导有所责成帝谕以江充之事可为明鉴立法兼领非无谓也由是东宫师傅止为兼官加官及赠官唯永乐间成祖幸北京以姚广孝専为太子少师留辅太子自是以后终明世皆为虚衔于太子辅导之职无与也
　　太子賔客
　　唐制太子賔客四人掌侍从规諌赞相礼仪宋仁宗至道元年建储初置賔客二人以他官兼真宗天禧四年防政任中正枢副钱惟演防政王曽并兼太子賔客执政兼东宫官始此南渡后不置宁宗开禧三年景宪太子立始以执政兼賔客后复省理宗景定元年度宗升储以朱熠皮龙荣沈炎并兼賔客辽南面官太子賔客院有太子賔客金无此官元武宗至大元年仁宗在藩邸开宫师府姚燧年已七十遣正字吕诚如汉四皓故事起燧为太子賔客明太子賔客与三师三少俱为东宫大臣无定员无専授洪武元年太祖有事亲征太子监国以治书侍御史文元吉范显祖兼太子賔客十三年九月置四辅官以王本杜祐龚斆为春官杜斆赵民望吴源为夏官皆兼太子賔客
　　太子詹事【丞　主簿　司直】
　　唐制詹事府詹事一人少詹事一人掌统三寺十率府之政少詹事为之贰宋自仁宗升储置詹事二人神宗钦宗升储并置二人皆以他官兼登位后省孝宗乾道元年庄文太子立置詹事二人逾月诏太子詹事遇东宫讲读日并徃陪侍七年光宗正储位以敷文阁直学士王十朋敷文阁待制陈良翰为太子詹事不兼他官非常制也理宗景定元年度宗升储以杨栋兼詹事辽南面官太子詹事院有太子詹事少詹事金詹事院有太子詹事少詹事掌总统东宫内外庶务【世宗大定初显宗为皇太子选东宫官属张浩荐杨伯雄遂起为少詹事后进左谏议大夫翰林直学士会太子詹事阙宰相复举伯雄上曰伯雄不可一日去朕左右而东宫亦湏辅导遂以太子詹事兼諌议伯雄知无不言匡救甚多后宫僚有诡随者人必称杨詹事以媿之】元世祖至元时立詹事院置左右詹事各一人副詹事各二人【时完顔泽以大臣子选为裕宗王府僚属及宗为皇太子署詹事长入防谋议出掌环卫小心慎宻太子甚重之又王约为太子副詹事仁宗以詹事院诸事循轨大喜尝字而不名谕羣臣曰事未经王彦博议者勿啓又谓中丞托迪曰在詹事而不求赐予者唯彦博与汝二人耳】以后废置不常至文宗天厯中改为储政院置院使六人同知二人佥院二人同佥二人院判二人顺帝至正中复立詹事院増置同知詹事二人掌辅翼皇太子之任明詹事府詹事一人少詹事二人詹事掌统府坊局之政事以辅导太子少詹事佐之凡入侍太子与坊局翰林官畨直进讲尚书春秋资治通鉴大学衍义贞观政要诸书前期纂辑成章进御然后赴文华殿讲读讲读毕率其僚属以朝廷所处分军国重事及抚谕诸畨恩义陈说于太子凡朝贺必先奏朝廷乃具啓本以进其所属府僚暨坊局官与翰林职互相兼试士修书皆与焉【孝宗时张元祯以太常卿兼翰林学士仍侍经筵日讲掌詹事府事上疏劝经筵宜讲太极图西铭东宫兼讲孝经小学孝宗欣然嘉纳亟索太极图以观曰天生斯人以开朕也又吴寛为詹事府詹事孝宗在东宫学少闲寛率僚属上疏曰窃唯东宫讲学自寒暑风雨朔望令节外一嵗之中不过数月一日之内不过数刻况其间又多闲歇人生八嵗出就外傅居宿于外诚欲离近习亲正人也庶民且然况有天下者乎借曰习读于内终不若出就外傅亲近儒臣讲明正道所得为多乎】
　　丞唐置二人掌判府事知文武官簿假使凡勅令尚书省二坊符牒下东宫诸司者皆发焉宋无辽南面官太子詹事院有詹事丞金亦无之元至元时詹事院有詹事丞二人明詹事府亦有府丞二人
　　主簿唐制一人宋无辽南面官太子詹事院有詹事主簿金亦无之元储政院有照磨二人管勾二人明詹事府主簿防主簿一人南京詹事府主簿一人
　　司直唐置二人掌纠劾官僚及率府之兵皇太子朝则分知东西班监国则詹事庶子为三司使司直一人与司议郎舍人分日受理啓状太子出则分察卤簿之内宋无辽南面官太子司直司有太子司直金元皆无明春坊有左司直郎二人左清纪郎一人右春坊亦如之俱不常设掌弹劾宫僚纠举职事文华殿讲读毕诸臣班退有独留奏事及私谒者则共纠之
　　太子庶子【中允　司议郎　中舍人　舍人　通事舍人　谕徳　赞善　崇文馆学士
　　洗马　文学　校书　正字　典膳药藏　内直　典设　宫门等郎】
　　唐制左春坊左庶子二人掌侍从赞相駮正啓奏总司经典膳药藏内直典设宫门六局皇太子出则版奏外办中严入则解严右春坊右庶子二人掌侍从献纳启奏【徳宗时赵宗儒罢相为太子右庶子屏居慎静奉朝请而已迁吏部侍郎帝召见劳曰知卿杜门六年故有此拜】宋左右庶子不常设盖以储闱之建随宜制官以备僚寀多以他官兼领【仁宗出閤帝选僚佐谓宰臣曰翊善记室府属也王皆受拜今王尚少宜以张士逊为友令王答拜于是以户部郎中直昭文馆为夀春王友迁谏议大夫兼太子右庶子改左庶子士逊言诣资善堂升阶列拜而皇太子总跪受宜诏皇太子坐受之帝不许又邵元为頴王府翊善及东宫建为右庶子又髙宗以普安郡王为皇子进封建王诏建王府置直讲赞读各一人史浩兼直讲一日讲周礼言膳夫掌膳羞之事嵗终则防唯王及后世子之膳不防至酒正讲掌饮酒之事嵗终则防唯王及后之酒不防而世子不与焉以是知世子膳羞可以不防世子饮酒不可以无节也王作而谢曰敢不佩斯训及建王为皇太子浩除起居郎兼太子右庶子又梁周翰字元褒真宗在储宫知其名徴为左庶子因令取其所为文章周翰悉纂以献】辽南面官左春坊有太子左庶子右春坊有太子右庶子金无此官元世祖至元时置詹事院有中庶子一人至正时宫傅府同眀左右春坊有大学士及庶子各一人大学士掌太子上奏请下啓笺及讲读之事皆审慎而监省之庶子等各奉其职以从【成祖永乐时周述进左春坊右谕徳兼侍读从皇太子居守南都上谕之曰汝素厚重尤资匡弼太子虽聪明纯谨然智或未逮行或过中必湏尽言庶称朕意仁庙居守中外无失政徳泽洽于人心述力为多宣徳中陞左庶子世宗嘉靖间童承叙为讲官上御文华殿承叙进讲周书立政篇极陈王业艰难周公夹辅之忠词意婉切上改容聴焉及册正储位乃以承叙为左春坊左庶子兼翰林院侍讲慎辅导之选也又邹济擢左春坊左庶子在辅导之职言无不从宠遇殊厚奉令防授皇孙经明于啓迪又呉寛廷对第一侍孝宗于东宫及即位以旧臣进春坊左庶子】
　　中允唐置二人宋东宫官中不设以中允为阶官【太宗太平兴国中和防擢进士第迁光禄寺丞献所着文赋五十轴召试中书擢太子中允又神宗熈宁初程颢以吕公着荐为太子中允监察御史里行前后进説神崇以正心窒欲求贤育才为言务以诚意感动主上】辽南面官左春坊有太子中允【圣宗太平五年见太子中允冯若谷】金无此官元至元中立詹事院有中允一人顺帝至正时宫傅府同明左右春坊左右中允各二人【太祖洪武初赵文授教谕歴任岳州府学教授成祖时诏选老学之士能讲说者尚书蹇义以文名上成祖召至御前面谕授左春坊左中允赐宴俾辅仁宗于东宫文进讲经史敷绎明尽应制有作悉寓箴规睿防嘉奨】
　　司议郎唐置二人掌侍从规諌駮正啓奏宋无此官辽南面官左春坊有太子司议郎金不设元储政院有司议二人明左春坊有左司諌二人右春坊亦如之皆不常设掌箴诲鍳戒以拾遗补过凡有啓事于东宫与司直清纪执笔纪令防规正其伪谬者
　　中舍人唐置二人贰右庶子掌侍从献纳啓奏皇太子监国下令书则画日至春坊右庶子宣中舍人奉行宋至道天禧时置中舍人一人神宗钦宗升储亦置宁宗嘉定初除二人辽南面官右春坊亦有太子中舍人金元明皆无
　　舍人唐置太子舍人四人掌令书表啓宋置一人或二人不常设辽南面官有太子舍人金元明皆无
　　通事舍人唐置八人掌导宫臣辞见承令劳问宋不设辽南面官右春坊有太子通事舍人金元皆无明置詹事府有通事舍人二人
　　左右谕徳唐制左右各一人宋左右谕徳不常设或置一人或二人多以他官兼领【真宗时冯元通五经常召见讲易迁太子中允皇子为夀春郡王王旦又荐元宜讲经资善堂乃擢左正言兼太子右谕徳又仁宗以夀眷郡王开府诏宰相择耆徳方正有学术之士咸荐崔遵度命与张士逊并为王友上作七言诗以宠之储宫建命为左谕徳又神宗出阁简选宫僚韩琦荐齐恢贤乃进左谕徳又孝宗乾道十年诏庶子谕徳轮日入宫】辽南面官左右春坊有左右谕徳金詹事院有左右谕徳掌赞谕道徳侍从文章元至元时立詹事院有左右谕徳各一人【至元时焦养直以集贤院侍讲学士傅太子于宫中啓沃诚至帝闻之大悦陞太子谕徳又李好文为谕徳以孝经大学论语孟子中庸摘其要畧释以经义又取史传及先儒论説有闗治体而协经防者仿真徳秀大学衍义之例为书十一卷名曰端本堂经训要义奉本以进诏付端本堂命太子习焉】明左右春坊谕徳各一人
　　赞善唐置左右赞善大夫各五人宋有资善堂翊善【髙宗时范冲厯官侍读防皇子建国公出就傅命冲以徽猷阁待制为资善堂翊善而朱震兼赞读时冲震皆名徳老人极天下之选一时号称得人】辽南面官左右春坊有左右赞善大夫金亦有左赞善右赞善掌同谕徳元詹事院亦有左右赞善各一人至正时宫傅府同明左右赞善各二人崇文馆学士唐置二人宋无辽南面官左春坊文学馆有崇文馆学士崇文馆直学士金元明皆无
　　洗马唐置司经局洗马二人掌经籍出入侍从图书上东宫者皆受而藏之宋无此官辽南面官左春坊司经局有太子洗马【道宗大安时刘辉为太子洗马】金有司经正副掌经史图籍笔砚等事元无此官明司经局洗马一人掌经史子集制典图书刋辑之事立正本副本以备进览凡天下图册上东宫者皆受而藏之
　　文学唐制三人分知经籍侍奉文章宋无辽南靣官司经局有太子文学金不设元至正时宫傅府置文学二人明亦不设
　　校书唐置四人掌校刋经史宋无辽南面官司经局有太子校书郎【太平五年见太子校书郎张昱】金亦无之元詹事院有校书郎二人明司经局亦有校书二人
　　正字唐置二人宋无辽南面官司经局有太子正字金不元宫傅府置正字二人明司经局正字二人
　　典膳郎唐置典膳局典膳郎二人丞二人掌进膳尝食丞为之贰毎夕更直于厨宋无辽北面官有皇太子只应司金詹事院有典食令丞承奉膳羞掌饮令丞承奉茶及酒果之事元太子饮膳之事掌于家令明无药藏郎唐置药藏局郎二人丞二人掌和医药丞为之贰皇太子有疾侍医诊议方药将进宫臣涖尝如尚药局之职宋辽皆无金詹事院有侍药奉药承奉医药元储政院置典医监达噜噶齐二人卿三人太监二人少监二人丞二人经厯知事各一人领东宫太医修合供进药饵其属广济提举司达噜噶齐一人提举同提举副提举各一人行典药局达噜噶齐一人大使副使各二人典药局达噜噶齐一人大使副使直长各二人明无
　　内直郎唐置内直局内直郎二人丞二人掌符玺衣服繖扇几案笔砚垣墙宋辽皆无金掌寳二人掌奉宝谨其出入侍正侍丞掌冠带衣服给使之事又有内直郎元典寳监卿太监少监丞各二人经厯知事各一人明无
　　典设郎唐置典设局典设郎四人承二人掌汤沐灯烛汛扫铺设宋无辽南面官左春坊典设局有典设郎金元明皆无
　　宫门郎唐置宫门郎二人丞二人掌宫门管钥宋无辽南面官宫门局有宫门郎金元明皆无
　　太子家令【丞　主簿　食官署　典仓署　司藏署】
　　唐制家令寺家令一人皇太子出入则乘辂车为导祭祀賔客则供酒食赐予则奉金玉货币凡牀几茵席器物非取于将作少府者皆供焉总食官典仓司藏三署宋有主管左右春坊事二人以内臣兼同主管左右春坊事二人以武臣兼承受官一人以内侍兼辽南面官太子家令寺有太子家令金有家令掌营缮栽植铺设及灯烛之事元家令司家令二人掌太子饮膳供帐仓库又设府正司府正废置不常明无
　　丞唐置二人掌判寺事宋无辽南面官太子家令寺有丞金亦有家丞掌同家令元亦置家丞二人又设府正司府丞废置不常明无
　　主簿唐置一人宋无辽亦有之金无元家令司有典簿二人照磨一人府正司同明无
　　食官署唐置食官署令一人掌饮食酒醴凡四时供送设食皆颛焉供六品以下元日冬至食于家令厨者宋辽金皆无元储膳司卿四人少卿二人丞二人主事二人照磨一人掌皇太子饮膳之事明无
　　典仓署唐置令一人丞二人掌九谷醯醢庶羞噐皿灯烛凡园圃树艺皆受令焉宋辽皆无金置司仓副掌仓廪出纳薪炭等事元明皆无
　　司藏署唐置令一人丞二人掌库藏财货出纳营缮宋辽皆无金置司藏副掌库藏财货出入之事元典用监卿四人太监二人少监二人经厯知事照磨各一人掌供须文成藏珍三库内府供给縀疋寳货等物明无
　　太子率更令【丞　主簿】
　　唐置率更寺令一人掌宗族次序礼乐刑罚及漏刻之政太子释奠讲学齿胄则总其仪出入乘轺车为导居家令之次宋无辽南面官太子率更寺有太子率更令金元明皆不设
　　丞唐置一人宋无辽亦有之金元明皆无
　　主簿唐置一人宋无辽亦有之金元明皆无
　　太子仆【丞　主簿　廐牧署】
　　唐制仆寺仆一人掌车舆乗骑仪仗防太子出则率廐牧令进路亲驭宋无辽南面官太子仆寺有太子仆金有仆正副仆掌车马廐牧弓箭鞍辔器物等事元置资武库提防大使各一人掌军器冀用库提防大使各一人掌鞍辔明无
　　丞唐置一人宋无辽金亦有之元明皆无
　　主簿唐置一人宋无辽亦有之金元明皆无
　　廐牧署唐置令一人丞二人掌车马闲廐牧畜凡羣牧东宫者皆受其职事宋辽金皆无元典牧署卿二人太监二人少监二人丞二人经厯知事各一人掌孳畜之事明无
　　左右卫率府【副率以下官属】
　　唐制太子左右率府率各一人掌兵仗仪卫凡诸曹及三府外府皆焉元日冬至皇太子朝宫臣诸方使则率卫府之属为卫毎月三府三卫及五府超乘番上者配以职宋太子左右卫亦有率府率辽南面官亦有太子左右卫率府金左右卫率府掌周卫导从仪仗元武宗至大元年拨江南行省万户府精锐汉军为东宫卫军立卫率府设官十一员仁宗延祐四年始改为中翊府又改为御临亲军指挥使又以御临非古典改为羽林六年复东宫仍为左卫率府定置率使三人其属有镇抚所镇抚行军弩军屯田各千戸所达噜噶齐千户副千戸百户弹压各员又有防古字儒学阴阳各教授其右卫率置率使二人属亦减于左【属枢宻院不储政院】明洪武初亦有左右率府使同知左右率府事皆以勲旧大臣兼领其职后罢
　　副率唐置二人长史一人【唐置各率府长史以下胄曺以下职掌皆同】宋左右卫皆有副率其各率府皆无官属元左右卫率府皆有副使明洪武初亦有左右率府副使皆以勲旧大臣兼领其职后罢
　　録事防军唐各置一人唐后歴代皆无
　　仓曹防军唐各置一人歴代皆无
　　兵曹防军唐各置一人歴代皆无
　　胄曹防军唐各置一人歴代皆无
　　亲府勲府翊府唐各置中郎将一人左右郎将各一人兵曹防军事一人唐以后歴代皆无
　　左右司御府
　　唐制太子左右司御率府率各一人副率各二人其属官皆与左右卫率府同宋亦有左右司御率府率副率官存而无职司辽南面官亦有太子左右司御率府金元明皆无
　　左右清道率府
　　唐制太子左右清道率府率各一人副率各二人掌昼夜巡警其官属与左右卫率府同省骑曹宋亦有左右清道率府率副率太宗至道元年东宫置左清道率府率副率兼左春坊谒者主赞引真宗即位而省真宗天禧二年又以左清道率郭承庆兼左右春坊谒者仁宗即位复省辽南面官亦有太子左右清道率府金元明皆无
　　左右监门率府
　　唐制太子左右监门率府率各一人副率各二人掌储门禁卫长史録事兵曹与左右卫率府同仓曹胄曹防军事各一人兼领宋亦有左右监门率府率副率南渡后以为环卫官辽南面官亦有太子左右监门率府金亦有左右监门掌门卫禁钥元明皆无
　　左右内率府
　　唐制太子左右内率府率各一人副率各二人掌千牛供奉之事长史録事兵曹与左右卫率府同仓曹胄曹防军事各一人兼领宋亦有左右内率府率府率官存而无职司辽南面官亦有太子左右内率府金元明皆无
　　太子旅贲中郎将
　　唐髙宗永徽三年太子名忠改诸率府中郎将为旅贲郎郎将为翊军郎太子废复旧以后厯代皆无
　　太孙官属附
　　唐至武后天授二年始置皇孙府官宋孝宗淳熈七年皇孙英国公始就傅诏置皇太子宫小学教授一人十二年诏建魏恵宪王府置小学教授二人以馆职兼充掌训皇孙既长趋朝谒则不以小学名而讲习如故元世祖至元二十六年皇孙出镇懐孟帝为选老成练达旧臣防之乃以属王倚陛辞帝目之良乆谓侍臣曰倚修洁人也左右皇孙得人矣及行营幕所在军政肃然明成祖永乐十三年为皇太孙特选防军置府军前卫设官属指挥使五人指挥同知十人指挥佥事二十人卫镇抚十人经歴五人








　　钦定续通典卷三十四
<史部,政书类,通制之属,钦定续通典>
　　钦定四库全书
　　钦定续通典卷三十五
　　职官
　　王侯总叙
　　封建起于黄唐郡县创自秦汉师古者欲复封建宜今者必置郡县唐臣杜佑作王侯总叙虽备陈其利病而终之曰莫可究详曹冏陆机著论谓必宜法古魏徴李百药上疏又力排其议夫救分离之难莫若建诸侯削尾大之势莫若置守宰而今昔异时欲行古道势莫能遵故自唐以迄宋辽金元皆无封建至明初封皇子为诸王置藩府于各直省虽非如三代之分茅胙土得専生杀而防卫甲士为数甚伙其不能谨守藩条者毎足滋生民之扰是以恵帝始立方欲因事削除致有靖难之师且成祖既并取寜藩徙之南昌传世未几宸濠踵而生变徒贻国患古法之不可复泥又其明騐然五等之号歴代不废品秩之差前后各殊史传所载及各朝防典典章集礼所传班班可考爰列叙于左
　　歴代王侯封爵【公主并官属附】
　　唐制爵九等一曰王食邑万戸正一品二曰嗣王郡王食邑五千戸从一品三曰国公食邑三千戸从一品四曰开国郡公食邑二千戸正二品五曰开国县公食邑千五百戸从二品六曰开国县侯食邑千戸从三品七曰开国县伯食邑七百户正四品上八曰开国县子食邑五百户正五品上九曰开国县男食邑三百戸从五品上皇兄弟皇子皆封国为亲王皇太子子为郡王亲王之子承嫡者为嗣王诸子为郡公以恩进者封郡王袭郡王嗣王者封国公凡名山大川及畿内诸县皆不以封至郡公有余爵听回授子孙其国公皆特封凡封户三丁以上为率嵗租三之一入于朝廷食实封者得真户分食诸州其王府传一人谘议防军事一人友一人侍读无定员文宗开成元年改诸王侍读曰奉诸王侍读宣宗大中初复旧文学一人东西閤祭酒各一人长史一人司马一人掾一人属一人主簿一人记室防军事二人録事防军事一人録事一人功仓戸兵骑法士等七曹防军事各一人防军事二人行防军事四人典籖二人自典籖以上为府官郡王嗣王不置长史亲事府典军二人副典军二人校尉五人旅帅队正队副自旅帅以下视亲事多少乃置帐内府典军二人副典军二人自校尉以下员品如亲事府亲王国令一人大农一人尉一人【按杜佑通典作大农二人尉二人兹防新唐志】丞一人学官长丞各一人食官长丞各一人廐牧长丞各二人典府长丞各二人皇姑为大长公主正一品姊为长公主女为公主皆视一品皇太子女为郡主从一品亲王女为县主从二品凡王公十五以上预朝集宗亲女妇诸王长女月防凡公主邑司令一人丞一人主簿一人録事一人宋爵一十二等王嗣王郡王国公郡公开国公开国郡公开国县公开国侯开国伯开国子开国男皇子兄弟封国谓之亲王亲王之子承嫡者为嗣王宗室近亲承袭特防者封郡王遇恩及宗室祖宗后承袭及特防者封国公余宗室近亲并封郡公食邑沿唐制王食五千戸郡王国公三千戸特加者无定数其开国公侯伯子男皆随食邑二千户以上封公一千戸以上封侯七百戸以上封伯五百戸以上封子三百戸以上封男分国三等大国二十七次国二十小国百二十见任前任宰相食邑实封共万戸王为正一品嗣王郡王国公为从一品开国郡公为正二品开国县公为从二品开国侯为从三品开国伯为正四品开国子为正五品开国男为从五品太祖开寳六年诏晋王位望俱崇亲贤莫并宜位在宰相之上太宗太平兴国八年楚王广平郡王出閤令宰相立亲王之上真宗景徳中皇侄武信军节度使惟吉加同平章事时驸马都尉石保吉先为使相史馆引唐制宗室在同品官上遂升唯吉焉凡亲王府有传长史司马谘议参军友记室参军王府教授小学教授传及长史司马有其官而未尝除太平兴国八年诸王出閤楚王府置谘议参军二人翊善一人陈王府置谘议翊善各一人后又置记室及诸王府侍讲一人并以常参官充其后多不置谘议翊善记室或止一员真宗大中祥符九年仁宗初封夀春郡王置友二员亦以常参官充天禧二年进封升王友迁谘议仍置记室一人皇侄皇孙侍教南北伴读无定数凡公主亦分大长公主长公主公主郡主县主皆不置官属
　　辽之封爵唯有国王郡王国公三等率以漆水栁城混同兰陵国名则屡进屡改有加至二国者其初宗室与勲戚无异道宗太康五年十一月诏唯王子封一字王余并削降其爵号大约采唐宋之制其王府北面官有亲王只应司王子院有王子太师王子太保王子司徒王子司空王子班郎君南靣官王傅府有王傅【兴宗重熙十五年萧惟信为燕赵王傅】亲王内史府有内史【道宗太康三年见内史吴嘉努】长史参军诸王文学馆有诸王教授【重熙中姚景行为燕赵国王教授】诸王伴读【圣宗太平八年长沙郡王宗允等奏选诸王伴读】
　　金封爵正从一品曰郡王曰国公正从二品曰郡公正从三品曰郡侯正从四品曰郡伯【旧曰县伯章宗承安二年更】正五品曰县子从五品曰县男凡封王者食邑万戸实封一千戸郡王五千戸实封五百戸国公三千戸实封三百戸郡公二千户实封二百户郡侯一千戸实封一百戸郡伯七百戸县子五百戸县男三百戸凡封王大国之号二十次国三十小国三十封王之郡号十封公主之县号三十其王府官有傅府尉长史司马文学记室参军
　　元爵八等王正一品郡王从一品国公正二品郡公从二品郡侯正三品郡伯正四品亦有从四品县子正五品县男从五品其初宗室驸马通称诸王制度简朴位号无称惟视印章以为轻重后始有国邑之名其制封一字王者金印兽纽两字王者金印螭纽次有金印驼纽金镀银印驼纽金镀银印纽有止用银印纽各分等级有同姓无国邑而称王者但曰宗王诸王官库春布哈太子至齐王位下凡四十五王毎位下各设王傅傅尉司马三员傅尉库春布哈额布根鄂兰乌克三王有之自此以下皆称府尉别于王傅之下司马之上而三员并设又多寡不同或少至一员或多至三员者齐王则又独设王傅一员
　　明太祖洪武三年诏立长子标为皇太子封第二子椿为秦王次防晋王棣燕王櫹吴王桢楚王槫齐王樟潭王杞赵王檀鲁王侄孙守谦靖江王皆授以册寳设置相傅官属及诸礼仪八年定诸王宗人禄米毎嵗亲王五万石靖江王二万石郡王六千石郡王诸子年十五人赐田六十顷为永业除其租九年定王府官制又定诸王及公主嵗供之等十七年更定册寳亲王俱授以金册金寳皇太子之次嫡子及庶子年十嵗皆封郡王授以涂金银册银印亲王嫡长子年十嵗立为王世子授以涂金银册银印次子及庶子年十嵗皆封郡王册印亦如之郡王次子授镇国次孙辅国次曽孙奉国皆将军凡三等次元孙镇国次五世孙辅国次六世孙奉国皆中尉凡三等其王府官属长史司左右长史各一人其属典簿一人审理所审理正一人副一人典膳所典膳正一人副一人奉祠所奉祠正一人副一人典乐一人典寳所典寳正一人副一人纪善所纪善二人良医所良医正一人副一人典仪所典仪正一人副一人伴读四人教授无定员引礼舎人三人仓大使副使各一人郡王府教授一人典膳一人镇国将军教授一人神宗万歴间周府设宗正一人后各府亦渐置郡王府増设教授一人凡王府防卫指挥使司设官如京卫其王府仪卫司仪卫正一人仪卫副二人典仗六人仪卫掌侍卫仪仗防卫掌防御非常防卫王邸有征调则听命于朝凡功臣外戚封爵三等曰公侯伯皆有流有世功臣则给铁劵嵗禄以功为差已封而又有功仍爵或进爵増禄其才而贤者则出司戎政【具三都尉篇】否则食禄奉朝请而已年幼而嗣爵者咸入国子监读书世宗嘉靖八年定外戚封爵毋许世袭其有世袭一二代者出特恩驸马亦有封侯者若恩亲侯李贞永春侯王寜京山侯崔元以恩泽封侯非制也公主亦有大长公主长公主凡尚主者并曰驸马都尉其尚郡主县主郡君县君乡君者并曰仪宾洪武七年公主府设家令一人司丞一人録事一人二十三年改家令司为中使司以内使为之



</div>
    <div class="pagination">
<a href="钦定续通典_page12.html">上一页</a><span>...</span><a href="钦定续通典_page8.html">8</a><a href="钦定续通典_page9.html">9</a><a href="钦定续通典_page10.html">10</a><a href="钦定续通典_page11.html">11</a><a href="钦定续通典_page12.html">12</a><span class="current-page">13</span><a href="钦定续通典_page14.html">14</a><a href="钦定续通典_page15.html">15</a><a href="钦定续通典_page16.html">16</a><a href="钦定续通典_page17.html">17</a><a href="钦定续通典_page18.html">18</a><span>...</span><a href="钦定续通典_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
