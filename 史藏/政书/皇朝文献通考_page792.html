<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 792 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 792 页/共 807 页</h1>
    <div class="content">　　萨木珠布公喀尔城【在拉萨东北一百五十里】
　　盆多城【在拉萨东北一百五十里】
　　【臣】等谨按西藏之俗凡有官舍民居之处建造楼居依山为堑即谓之城量地之大小人之多寡各设宗布木管理民事设丁布木管理兵丁
　　藏在卫西南五百余里东自噶木巴拉岭卫界西至玛尔岳木岭阿里界一千八百八十二里南自坡巴朗城之扎木拉岭北至们巴部落之北达鲁克裕木磋淖尔一千三百余里
　　藏地所属诸城
　　扎什伦博城【在拉萨西南五百六十里其先藏巴汗居此今为班禅喇嘛所居】日喀资城【在扎什伦博东三十里】
　　林绷城【在扎什伦博东二百二十里】
　　纳噶尔城【在扎什伦博东二百八十里】
　　堆朋城【在扎什伦博东三百六十里】
　　巴纳木城【在扎什伦博东八十五里】
　　佳勒则城【在扎什伦博东南一百二十里】
　　乌克林噶城【在扎什伦博东南三百八十五里】
　　定集城【在扎什伦博西南三百九十里】
　　罗噶尔城【在扎什伦博西南五百二十里】
　　坡巴朗城【在扎什伦博西南六百二十里】
　　喷磋克凌城【在扎什伦博西南七百里】
　　济隆城【在扎什伦博西南七百二十里】
　　济特城【在扎什伦博西南七百六十里】
　　叶尔摩城【在扎什伦博西南七百六十里】
　　乌穆城【在扎什伦博西二百里】
　　将罗尖城【在扎什伦博西三百里】
　　鄂摩城【在扎什伦博西北九十里】
　　将阿木凌城【在扎什伦博西北四百八十里】
　　喀木在卫东南八百三十二里近云南丽江府之北东自雅龙江西岸西至努卜公拉岭卫界一千四百里南自噶克拉冈里山北至穆鲁乌苏南岸一千七百里
　　喀木所属诸城
　　达尔城【在拉萨东南一千二百七十五里】
　　桑阿克吹城【在拉萨东南一千三百里】
　　硕班多城【在拉萨东南一千三百四十五里】
　　罗隆城【在拉萨东南一千六百五十里】
　　苏尔东城【在拉萨东南一千六百五十里】
　　衮珠城【在拉萨东南一千九百里】
　　匝坐里冈城【在拉萨东南二千一百五十里】
　　塘噶尔城【在拉萨东北二千二百里】
　　索克城【在拉萨东北一千三百里】
　　努布尔城【在拉萨东北一千三百里】
　　【臣】等谨按自塘噶尔城之东南则为巴塘巴塘之东北为里塘巴塘之东南为中甸西南为维西各有属地接四川打箭炉及云南丽江府鹤庆府边外界旧皆为喀木地分置堪布喇嘛管理于西藏自康熙五十年大兵定藏其众皆内附雍正五年设分治防员驻中甸维西地方属云南省管辖七年设立巴塘里塘二宣抚使司并増置各土司属四川省管辖
　　阿里为西藏之极西边境东自藏界玛尔岳木岭西至得巴堪布岭二千一百余里南自匝木萨喇岭北至乌巴拉岭一千二百余里
　　阿里所属诸城
　　布朗达克喀尔城【在扎什伦博西南二千二百余里】
　　噶尔东城【在扎什伦博西南二千三百里】
　　什徳城【在扎什伦博西南二千三百里】
　　古格扎什伦博城【在扎什伦博西南二千四百里】
　　冲隆城【在扎什伦博西南二千四百余里】
　　则布朗城【在扎什伦博西南二千五百余里】
　　楚玛尔徳城【在扎什伦博西南二千六百余里】
　　扎什冈城【在扎什伦博西二千七百余里】
　　罗多克喀尔城【在扎什伦博西二千八百里】
　　底木冈城【在扎什伦博西二千八百余里】
　　喀什城【在扎什伦博西二千八百里】
　　毕底城【在扎什伦博西三千余里】
　　【臣】等谨按西藏诸城之外又有附近部落在卫地拉萨东南者曰噶克卜部落居卫与喀木边界之间其相近为恭布部落在藏地扎什伦布西南者曰萨噶部落其西为卓书特部落们巴部落乃藏之西界阿里之东界至阿里之西北有达拉克部落其在喀木西北界者有拉塔部落舒布伦巴部落格尔济部落塞尔匝纳尔噶鲁部落瓦舒部落与青海接界并附属于西藏云



　　皇朝文献通考卷二百九十二
　　钦定四库全书
　　皇朝文献通考卷二百九十三
　　四裔考【一】
　　【臣】等谨按大地东西七万二千里南北如之中土居大地之中瀛海四环其縁边濵海而居者是谓之裔海外诸国亦谓之裔裔之为言边也三代以降中原幅视主徳为广狭四裔逺近亦随时转移懿惟我
　　国家统一函夏四裔賔服
　　列圣经营宅中驭外百余年来声教覃敷梯航洊至皇上继承
　　鸿烈平定凖夷回部辟疆二万余里前代号为冦敌者皆版籍重译贡市规模益逺试举今日四裔全势揆之东则朝鲜日本琉球南则安南南掌广南缅甸葫芦及海中暹罗港口东埔塞宋腒朥柔佛亚齐吕宋莽均达老苏禄文莱马辰旧港曼加萨噶
　　喇巴之属更逺而为意达里亚博尔都噶尔亚英吉利干丝腊荷兰佛朗机瑞国嗹国之属西则东西布噜特安集延霍罕纳木干玛尔噶朗塔什干巴达克山博罗尔爱乌罕之属北则俄罗斯左右哈萨克齐齐玉斯谔尔根齐之属固已跨越四瀛之界广逺绵邈什百前代矣考朝鲜在今兼有古髙句丽百济新罗沃沮诸国帖心内面恭顺有加日本当明时素扰内地今洋铜交市海波不扬至于西陲新附诸部逾葱岭来玉门不待招徕颙颙向风恐后咸切尊亲自非
　　圣徳洋溢曷克臻此抑臣尝稽之书传志外藩者司马迁大宛传所云旁有五六国者皆得自传闻唐书西域传半采释氏西域记并无朝贡之实何关藩服之义又其甚者元史西北地附録八十余国名号徒存方隅莫辨至于地名沿革纷如尤难缕指马端临通考以三韩为南接倭国今朝鲜南境濵海接日本岂以三韩为朝鲜耶考辽史辽阳府有辰州以辰韩得名是三韩即今宁古塔东北吉林乌拉地相传已乆无可致疑而以为南接倭国不足据矣后汉书东夷传称韩有三种遂以韩为部落之名第考韩与汗音相近汗者君上之称译音辗转或为可汗或为可韩或为克韩则三韩疑即三汗转音犹云马王辰王弁王云尔又如坚昆为唐回鹘别部见唐书回鹘传中旧説即今之俄罗斯亦无确据臣等防核旧志折衷
　　圣论往昔淆讹均为订正是惟当
　　国家顿纮壹轨之时万国车书见闻倍确爰举献琛奉朔及互市诸国稽其山川风俗之未登曩乗者着为斯考仰见我
　　朝声教暨讫之逺诸藩部倾心内附之诚惟
　　圣天子无外之量足以涵之也马考旧分东南西北四面王圻续考增东南西南二面分之处悉多牵率今南洋诸国由南方迤及西南日本琉球由正东迤及东南新附布噜特安集延巴达克山爱乌罕诸部由西北而及正西皆壤地相接难为强晰爰以环瀛之大总分四正方位云
　　东
　　朝鲜【一】
　　朝鲜为古营州外域箕子始封其地汉末改称髙丽明洪武中从其国王李成桂请复今名其建置沿革备详前考我
　　太祖髙皇帝肇兴东土附近诸部落以次服属朝鲜北境
　　与我接壤犹纳贡于明
　　上亦未之较也天命四年三月朝鲜以兵助明与明海盖道康应干兵合营富察之野我师与战大破之是时贝勒阿敏等方撃败明游击乔一琦兵一琦奔朝鲜将姜宏立营我师攻之急宏立不能支来告曰此来非吾愿如抚我当归顺众贝勒谕之曰若降当令主将来宏立尽执明兵掷山下一琦自缢宏立率兵五千降
　　上留宏立遣其部将张应京等还国是时国王李珲成桂
　　十世孙也立十一年矣
　　上因以书谕珲曰尔以兵助明吾知非尔意也迫于其势有不得已且明曾救尔倭难故报其恩尔原与我国无仇今擒尔统兵官属十人念王之故特留之王其与我合谋以仇明耶抑既已助明不相背负耶其详告我十年正月朝鲜国韩润偕其侄韩义来归
　　上以润为游撃义为备御官天聪元年正月命贝勒阿敏率师征朝鲜先是富察之役朝鲜复书无称谢语我军征瓦尔喀复出境拒我乌拉贝勒布占泰我
　　朝之姻也屡侵朝鲜以
　　上谕故息兵亦不报谢
　　太祖髙皇帝上賔不遣使吊问以是诸罪声讨正月壬午大军薄义州克其城杀府尹李筦等判官崔鸣亮
　　自杀留兵千人守之翼日攻定州获牧使金搢斩宣州副使竒协丙戌克汉山城获郡守朴田建留兵五百人守之戊子大军渡江克安州牧使金浚兵使南以兴赴火死杀郡守张憞等居民安堵癸巳次平壤城城中官民悉遁甲午师次中和是时国王李珲废侄李倧代立三年矣惶遽甚遣使求成贝勒阿敏责数其罪二月壬寅军至黄州癸卯逼王京倧挈子遁江华岛长子遁全州甲辰我军自平山进发倧复遣使来告曰敝邑无所逃罪惟
　　上国命是从愿悉索土物以献倘延社稷实同再造自克安州后求成之使络绎至是遣副将刘兴祚往江华岛谕倧驻营平山以待之倧遣族弟原昌君李觉等偕兴祚来请罪乃许之献马百虎豹皮百绵防苎布四百布万五千于是遣刘兴祚巴克什库尔禅往江华岛涖盟三月庚午刑白马乌牛誓告
　　天地和议成
　　上遣使谕阿敏曰朝鲜既经和好毋得秋毫扰累阿敏复
　　与李觉盟于平壤
　　上命分兵驻义州大军振旅而还四月李觉随大军入朝
　　召见赐宴五月遣归国
　　上御殿赐倧驼马雕鞍等物觉及从官俱赏赉七月倧遣副将沈正笏等献方物赍书来谢并请撤还义州驻兵遣国舅阿什达尔汉等往报之九月
　　上命镇守义州将士还归其城于朝鲜并许赎所俘人民十月倧遣使来谢献方物十二月命防将英俄尔岱往谕通市二年二月开市中江倧献米二千石别具千石供市籴八月倧遣侍郎郑文义等来贡三年正月遣使吴希楠来贡九月遣使来贡四年二月遣使朴兰英来贡八月遣使吴希楠来贡五年正月遣使朴兰英来贡先是朝鲜春秋贡方物俱有定额及是额渐减却之仍赐赉如例命英俄尔岱以人葠诣兰英馆赐倧兰英辞曰未纳贡何敢受赐英俄尔岱曰不纳贡者以尔渝盟减额故也兰英曰以我贡物为减
　　贵国赐物不亦减乎英俄尔岱怒曰曩尔助明侵我致我兴师问罪尔王窜入海岛我国寛大俾得返疆土尔等愿効职贡今敢作较量语耶兰英惧谢罪
　　上闻之留兰英子并偕来之李必章俱不遣遣阿朱户董纳密赍书偕朴兰英往责以违约减贡之罪三月倧遣使魏廷采来补贡春季方物五月
　　上将往征明之南海诸岛遣满达尔汉等赍书使朝鲜调兵船使至其国留三日乃见倧览书曰明国犹吾父也今征吾父之国岂可相助船殆不可借也閠十一月
　　上以朝鲜国人潜入我境窃葠猎取禽兽又杀我国人互市勒价夺取马匹牲畜隐匿我国罪犯渐减岁贡额数遣巴克什库尔禅等往谕贡献毋违定额有逃往者察明送还十二月巴克什库尔禅等还奏言倧已听命是月倧遣使张翼贡元旦方物复缺额六年正月遣使臣归国遗书责之九月倧遣朴兰英来朝贡春秋方物
　　上遣满达尔汉往吊李倧祖母丧十一月倧遣副将温枢纪来贡谢防吊恩先是遣巴都礼察哈喇等使朝鲜颁定贡额至是还奏言李倧于所定贡额止供什一金银牛角非国所出不肯应命
　　上命部臣逐朴兰英还并却贡物七年正月倧遣侍郎申得渊来贡方物并赍书言新定贡额比前十倍地之所生敢不如命其非土产愿赐豁除得渊还
　　上赐以书曰乃者尔国贡物数少质恶是以此番所定额数较多倘以新定之数不能一年两贡可以一次为期如依朕言往来如故不然一切遣使俱宜停止但互相交易可也若云金银缎帛非国所产则尔与明人交易往来不絶中国所有尔亦有之朕岂不知之耶尔若惜财则当以兵助我征明一次以偿侵我之罪再调大船三百助攻海岛以偿匿我逃民之罪诚若是则尔罪可免朕岂复向无罪之国索纎毫财物哉或助兵船或贡礼物王宜审思速定二月遣备御郎格等赴朝鲜会宁城互市倧上书言方今两国不通信使之时敝邦商贾裹足恐贵使虚行特为申告
　　上赐复书曰朕前书言不必遣使惟行互市者葢为尔国物渐恶又不遵议加增与其泛然遣使往来不如息兵互市故也今尔欲永絶互市是尔先启兵端朕亦无如之何矣四月明元帅孔有徳总兵耿仲明自海岛以舟师来降遣使谕朝鲜协济粮饷五月倧遣侍郎朴禄来贡六月令归国赐倧黑貂人葠朴禄等赏赉有差遣防将英俄尔岱等赍人葠往朝鲜互市
　　上赐倧书曰我国
　　天赐战舰不可轻弃故发兵守之道里遥逺输挽为艰暂就尔处给之较为便易尔国视明如父输粟者十次朕今既为兄独不与一次乎贡物虽不足额若屡却恐乖兄弟之和以故收纳至金银牛角王既吝此三物已之可也其余方物仍当如数王其熟筹之八月倧复书曰
</div>
    <div class="pagination">
<a href="皇朝文献通考_page791.html">上一页</a><span>...</span><a href="皇朝文献通考_page787.html">787</a><a href="皇朝文献通考_page788.html">788</a><a href="皇朝文献通考_page789.html">789</a><a href="皇朝文献通考_page790.html">790</a><a href="皇朝文献通考_page791.html">791</a><span class="current-page">792</span><a href="皇朝文献通考_page793.html">793</a><a href="皇朝文献通考_page794.html">794</a><a href="皇朝文献通考_page795.html">795</a><a href="皇朝文献通考_page796.html">796</a><a href="皇朝文献通考_page797.html">797</a><span>...</span><a href="皇朝文献通考_page793.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
