<!DOCTYPE html>
<html>
<head>
    <meta charset="UTF-8">
    <title>续通志 - 第 881 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 881 页/共 1359 页</h1>
    <div class="content">曰朕为进用士大夫一相之责也一相既贤则所荐皆贤愿曰陛下任相如此盖得治道之要又论史事桧曰靖康围城中失节者相与作私史 
公肆挤排帝曰卿不推异姓宜其不容愿曰桧非独是时不肯雷同宣和间耿延禧为学官以其父在东宫势倾一时士皆靡然从之独桧守正 
不易盖自桧再居相位每荐执政必选世无名誉柔佞易制者愿希桧意迎合附下罔上至是斥去天下快之又三年起知宣州玉牒书成加资 
政殿学士移知建康府二十二年卒年五十二初愿守宣城表弟王炎调蕲水令过之醉中谓愿曰尝于吕丞相处得公顷岁所通书其间颇及 
秦丞相之短尚记忆否愿闻之色如死灰遂留炎不听去会愿移守金陵宴监司大合乐守卒皆怠炎即青溪得客舟以行愿忧挠而卒

　　△楼照

　　楼照字仲晖婺州永康人登政和五年进士第调大名府户曹累改尚书考功员外郎帝在建康照谓今日之计当思古人量力之言察兵 
家知己之计力可以保淮南则以淮南为屏蔽权都建康渐图恢复力未可以保淮南则因长江为险阻权都吴会以养国力 【伏读通鉴辑 
览　　御批楼照谬说顾以量力知己为辞视保淮为末务淮防既撤而江险亦不足凭其失算更甚矣】 于是移跸临安擢右司郎中时铨曹 
患员多阙少自倅贰以下多添差照言光武并省吏员今纵未能损其所素有安可置其所本无绍兴二年秦桧罢相照亦以言者论去六年召 
为左司员外郎寻迁殿中侍御史明年迁起居郎言参仿唐制使户部长贰兼领诸路漕权内则可以总太计之出入外则可以制诸道之盈虚 
诏三省相度措置卒施行之又言监司郡守系民甚切乞令侍从官各举通判资序或尝任监察御史以上可任监司郡守者一二人诏从之七 
年宰相张浚之兄滉赐出身与郡中书舍人张焘封还乃命照行照又封还而竟为权起居舍人何抡书黄行下于是焘与照皆请补外以秘阁 
修撰知温州未几除中书舍人迁给事中兼直学士院九年以金人来和传敕草赦文寻兼侍读除端明殿学士佥书枢密院事继命往陕西宣 
谕德意照奏京城统制吴革知环州田敢成忠郎卢大受皆以节义为范琼刘豫所害乞赐褎恤又奏陕西诸路陷刘豫郡县有不从伪之人所 
籍赀产并令勘验给还照至东京检视宫室寻诣永安军谒陵寝遂至长安会李世辅自夏国欲归朝照以书招之世辅以二千人赴行在寻至 
凤翔以便宜命郭浩帅鄜延杨政帅熙河兰巩吴璘帅凤翔照欲尽移川口诸军于陕西璘曰移军陕右则蜀口空虚金若自南山捣蜀要我陕 
右军则我不战自屈当依山为屯控守要害于是璘政二军独屯内地照又会诸路监司于凤翔皆言蜀边屯驻大军之久坐困四川民力乃下 
其议语在胡世将传照还朝以亲老求归省许之命给假迎侍十四年以资政殿学士知绍兴府过阙入见除佥书枢密院事兼权参知政事寻 
为李文会詹大力所劾与祠久之除知宣州徙广州未行而卒年七十三后谥襄靖照蚤附蔡京改秩为台谏所论其后立朝至位二府皆与秦 
桧同时其宣谕陕西妄自尊大或论其好货失将士心云

　　△句龙如渊

　　句龙如渊字行父永康军道江人政和八年登上舍第沈浮州县二十年以张浚荐召试馆职绍兴六年除秘书省校书郎累迁起居舍人 
八年兼给事中同知贡举除中书舍人兼侍读直学士院面命草赵鼎罢相制如渊言陛下既罢鼎则用人才须耸动四方当速召君子显黜小 
人帝曰君子谓谁曰孙近李光小人谓谁曰吕本中先是词臣曾开以老病辞帝欲用如渊代之而赵鼎荐本中故如渊憾之又言臣观朝廷事 
非君臣情通未易能济大臣论一事不从尚未之觉至再至三遂以为陛下疏之或疑他人有以间之即不能尽诚陛下察其不诚又从而疑之 
安有君臣之间动相疑间而能久于其位者愿陛下明谕之帝曰前此未常有以此告朕者卿见秦桧亦宜语此时桧方得君如渊犹恐委桧未 
专故及之除御史中丞先是桧力主和执政侍从及内外诸臣皆以为非是上书谏止桧患之如渊为桧谋择人为台谏使尽击去桧大喜即擢 
如渊中司如渊凡事必言孟庾召节在途士论不与帝曰朕欲遣令使金国在廷莫更有小人否对曰如赵鼎为相尽隳纪纲乃窃贤相之名而 
去王庶在枢府尽用奸计乃以和议不合卖直而去刘大中以不孝得罪乃窃朝廷美职而去帝曰卿何不论对曰愿陛下不惜孟庾一人以正 
今日公论其它容臣一一为陛下别白之于是出庾知严州又连论庶大中皆罢之金国遣二使来议和许归河南地使者踞甚议受书之礼不 
决外议汹汹如渊建议取其书纳禁中于是同谏长请对又赴都堂与宰执议取书事宰执皆以为然帝亲笔召如渊李谊入对明日诏宰执就 
馆见金使受其书纳入人情始安九年奏召还曾开范同 【按范同于绍兴八年假太常少卿为接伴使九年以吏部侍郎为实录院修撰至 
十一年自翰林学士除参知政事罢未尝在外无有奏请召还考熊克中兴小纪载绍兴八年秋七月御史中丞常同出知湖州冬十二月礼部 
侍郎曾开出知婺州范同或系常同之悞】 而罢施庭臣莫将以谓开同之出虽曰语言之过而其心实出于爱君庭臣将之迁虽曰议论合而 
其迹终近于希进今国论既定好恶黜陟所宜深谨又论张邦昌时伪臣因赦复职非是帝是其言后卒不行如渊尝与施庭臣忿争庭臣谓如 
渊有指斥语帝谓秦桧曰以朕观之庭臣之罪小如渊之罪大 【按中兴小纪及建炎以来系年要录俱作如渊奏庭臣有指斥语高宗言如 
渊身任台纲自合早论至一月后因忿方奏此告讦也告讦之风出于末世三代所未闻以朕观之庭臣之罪小如渊之罪大与宋史本传互异 
】 桧请斥庭臣而徙如渊待其求去然后补外帝不可于是与庭臣皆罢初如渊与莫将及庭臣皆力主和议如渊缘此擢中司而将及庭臣皆 
峻用如渊入言路即劾二人至是与庭臣俱罢其后桧拟如渊知遂寍府帝曰此人用心不端遂巳两奉祠卒年六十二如渊始以张浚荐召而 
终乃翼秦桧挤赵鼎雠吕本中逐刘大中王庶心迹固可见矣子佃僎以

　　△薛弼

　　薛弼字直老温州永嘉人登政和二年进士第调怀州刑曹杭州教授初颁五礼新书释奠先圣误用下丁弼据礼是正诏从其议监左藏 
东库内侍王道使奴从旁视绢美恶多取之弼白版曹穷治人严惮之靖康初金兵攻汴京李纲定议坚守惟弼意与纲同围解迁光禄寺丞尝 
言姚平仲不可恃未几而败纲求太原弼言金必再至纲不当去宜先事河北金人果再入始命刑部侍郎宋伯友提举河防弼以点检粮草从 
之为计划甚切皆不能用乃乞罢归改三门白波辇运寻主管明道宫提举淮东盐事改湖南运判杨么据洞庭 【按杨么即杨太楚人谓年 
少者为么】 寇鼎州王■〈王燮〉久不能平更命岳飞讨之么陆耕水战楼船十余丈官军徒仰视不得近飞谋益造大舟弼曰若是则未可 
以岁月胜矣且彼之所长可避而不可鬬也今大旱湖水落洪若重购舟首勿与战逐筏断江路藳其上流使彼之长坐废而精骑直捣其垒则 
破坏在目前矣飞曰善兼旬积寇尽平进直秘阁时道殣相望弼以闻帝恻然命振之且使讲求富弼青州荒政民赖以苏除岳飞参谋官飞母 
死遁于庐山张宗元摄飞事部曲汹汹生异语弼语诸将数言而足除户部郎官再知荆南桃源剧盗伍俊既招安复谋叛提点刑狱万俟卨不 
能制乃以委弼弼许俊以靖州俊喜曰我得靖则地过桃源远矣俊至则斩以徇迁秘阁修撰陕西转运使以左司郎官召知虔州移黄州时福 
州大盗有号管天下伍黑龙满山红之属其众甚盛钤辖李贵为贼所获民作山砦自保守臣莫将议委漳泉汀建募强壮游手各千人为效用 
与殿司统制张渊同措置未及行诏升弼集英殿修撰与将两易弼至郡漕臣以游手易聚难散恐为他日患闻于朝事下弼议弼谓昔守章贡 
有武夫周虎臣陈敏者丁壮各数百皆能战视官军可一当十乃奏虎臣为副将敏为巡检选丁壮千人号奇兵日给糗粮责以灭贼凡四年而 
贼平弼后知广州擢敷文阁待制卒年六十三初秦桧居永嘉弼游其门弼结万俟卨且为桧用屡更事任通籍从官世以此少之

　　△罗汝楫 【罗愿】

　　罗汝楫字彦济徽州歙县人登政和二年进士第监登闻鼓院迁大理丞刑部员外郎奏命官犯公罪勿取特旨以终惠臣子又户口凋耗 
宜少宽养子之禁拜监察御史未踰月迁殿中侍御史与中丞何铸交章论岳飞罢其枢筦又言朱芾李若虚尝为飞议曹主帅有异意而不能 
谏又言飞狱具寺官聚断咸谓死有余罪寺丞何彦猷李若朴独以众议为非欲从轻典皆坐黜王庶谪道州郡丞孙行俭以官廨居之汝楫劾 
其无忌惮当斥且令庶徙居刘子羽知镇江上言和好非久远计宜及闲暇为备桧怒风汝楫论罢之尝言国家驻跸临安淮南不可置度外当 
重防海之寄守长江之要革窜名赏籍以劝有功迁起居郎兼侍讲兼权中书舍人除右谏议大夫有南雄守奏对言太后之归和议之力也当 
尽案前言和不便者时相是之骤用为台官中外悚惧多束装待遣汝楫言皆不当罪宜以崇寍事党为戒议遂寝迁御史中丞更侍御史汝楫 
求去迁吏部尚书充国信使除龙图阁学士知严州秩满请祠居丧未终而卒年七十累赠开府仪同三司子颢吁颉颂愿类愿字端良朱熹特 
称重之知鄂州以父故不敢入岳飞庙一日姑往祠之甫拜遽卒于像前

　　△萧振

　　萧振字德起温州平阳人登政和八年进士第调信州仪曹时州郡奉神霄宫务侈靡振与守议不合会方腊寇东南距信尤近守檄振摄 
贵溪弋阳二邑又檄振督军饷振治办无阙大将刘光世见而喜之调婺州兵曹兼功曹时振妇翁许景衡以给事中召振祝之曰公至朝幸勿 
见荐今执政多私其亲愿为时革弊景衡然之时盗贼猖獗婺卒扬言欲叛以应贼官吏震恐振选诸邑士兵强勇者几千人日习武以备蓄异 
谋者稍惧有一兵官素得军士心守疑而罢之羣卒数百人被甲挺刃斩仪门入振闻即往厉色叱曰车驾南巡大兵咫尺汝速死耶可急释械 
当为汝言众拜谢而去尝议城守振请以钱数万缗鸠工板筑未数月城垒屹然荐于朝授婺州教授改秩乞祠以执政荐召对敷奏数事皆中 
时病拜监察御史明年冬以亲老乞补外章七上不许面奏除提点浙西刑狱寻召为宗正少卿俄擢侍御史振本赵鼎所荐后因秦桧引入台 
时刘大中与鼎不主和议振遂劾大中以摇鼎大中既出鼎遂罢后振知绍兴府改兵部除徽猷阁待制知湖州陛辞奏曰国家讲和恐失诸将 
心宜遣使抚逾示以朝廷息兵宽民意虽两国通好战御之备宜勿弛白桧曰宰相如一元气不可有私私则万物为之不生桧不悦振至州桧 
欲取羡余振遗桧书谓财用在天下如血气之在一身移左以实右则病矣桧属以私事又不克尽从以亲老乞祠提举太平观后知台州海寇 
势张振至克之二十二年以杨炜狱词供涉镌徽猷待制谪居池州初炜将上书责李光徇秦桧议和时振为侍御史炜见振道书意振然其言 
及振知台州而炜治邑有声遂荐炜改秩又移书于桧从子秦昌时俾同荐之属吏密语振曰炜尝以书责李参政及太师昌时义不当举待制 
亦不可举振曰吾业巳许之岂可中辍遂因炜狱中供前事而贬明年诏除敷文阁待制知成都府安抚置制使军储适阙仓吏以窘告振奏留 
对籴米八万斛以足军食以其直归总计所总计者利在掊克即先告桧谓振唱为阙乏之语风御史劾振要誉复谪池阳而总计者以谮得蜀 
帅既而专用罗织掊克其民民益思振 【按建炎以来系年要录载绍兴二十四年秋七月右正言郑仲熊言萧振天资很戾趋向乖僻曩缘 
赵鼎用事倡为专门之说振阿附之自谓学出程颐初不知颐在先朝固尝见诋于识者如苏轼尤嫉其奸振亦何知乃藉为仕进之梯方台州 
之罢曾未数月起于谪籍付以四川之权朝廷屡下宽诏有可裕民者俾同诸司措画振为制置使略不关意乃敢言于朝欲以对籴军粮八万 
石截留不发初非真有意于民特出矫情惑众以沽一时之誉望赐窜斥以为窃名市私者之戒诏振落职依旧宫观池州居住太府卿总领四 
川财赋军马钱粮符行中充敷文阁待制四川安抚制置使兼知成都府据此劾振者郑仲熊所谓总计者符行中也又据系年要录称行中既 
帅蜀以郑霭总领四川财赋军马钱粮霭与行中在蜀中岁时馈遗秦桧不可胜计是行中实与郑霭相为狼狈其竭一路之膏血以媚权奸真 
全无人心者而郑仲熊希桧指论振诋及程子其人可知宋史未着其姓名兹录系年要录以当补阙】 桧死语得闻帝大感悟亟遣振还成都 
父老欢呼蜀道振至一切以宽治或问其故振曰承纵弛革之当严今继苛刻非宽则民力瘁矣帝嘉振治行进秩四等加敷文阁学士卒于成 
都府治年七十二振两为蜀守威行惠孚死之日民无老稚相与聚哭于道好奖善类端人正士多所交识居濒江自父微时见过客与掌渡者 
争多溺死振造大舟佣工以济人感其德名其江为萧家渡云子诚忱

　　钦定续通志卷三百八十一
</div>
    <div class="pagination">
<a href="续通志_page880.html">上一页</a><span>...</span><a href="续通志_page876.html">876</a><a href="续通志_page877.html">877</a><a href="续通志_page878.html">878</a><a href="续通志_page879.html">879</a><a href="续通志_page880.html">880</a><span class="current-page">881</span><a href="续通志_page882.html">882</a><a href="续通志_page883.html">883</a><a href="续通志_page884.html">884</a><a href="续通志_page885.html">885</a><a href="续通志_page886.html">886</a><span>...</span><a href="续通志_page882.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
