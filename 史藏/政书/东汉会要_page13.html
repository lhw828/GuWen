<!DOCTYPE html>
<html>
<head>
    <meta charset="UTF-8">
    <title>东汉会要 - 第 13 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉会要 - 第 13 页/共 30 页</h1>
    <div class="content">　　五年三月丙申镇星犯东井钺星五月庚午辰星犯舆鬼质星丙戌太白犯钺星
　　六年四月癸丑太白入舆鬼六月丙戌荧惑在舆鬼中丁卯镇星在舆鬼中辛巳太白犯左执法
　　延光二年八月己亥荧惑出太微端门
　　三年二月辛未太白犯昴五月癸丑太白入毕九月壬寅镇星犯左执法
　　四年太白入舆鬼中六月壬辰太白出太微九月甲子太白入斗口中十一月客星见天市
　　孝顺永建二年二月癸未太白昼见三十九日闰月乙酉太白昼见东南维四十一日八月己巳荧惑入舆鬼六年四月荧惑入太微中犯左右执法西北方六寸所十月乙卯太白昼见十二月壬申客星芒气长二尺余西南指色苍白在牵牛六度
　　阳嘉元年闰月戊子客星气白广二尺长五丈起天苑西南
　　永和二年五月戊申太白昼见八月庚子荧惑犯南斗三年二月辛巳太白画见戊子在荧惑西南光芒相犯辛丑有流星大如斗从西北东行长八九尺色赤黄有声隆隆如雷三月壬子太白昼见六月丙午太白昼见八月乙卯太白昼见闰月甲寅辰星入舆鬼己酉荧惑入太防乙卯太白昼见
　　四年七月壬午荧惑入南斗犯第三星
　　五年四月戊午太白昼见八月己酉荧惑入太防六年二月丁巳彗星见东方长六七尺色青白西南指营室及坟墓星丁丑彗星在奎一度长六尺癸未昏见西北歴昴毕甲申在东井遂歴舆鬼栁七星张光炎及三台至轩辕中灭
　　汉安二年正月己亥太白昼见五月丁亥辰星犯舆鬼六月乙丑荧惑光芒犯镇星七月甲申太白昼见孝质本初元年三月癸丑荧惑入舆鬼四月辛巳太白入舆鬼五月庚戌太白犯荧惑
　　孝桓建和元年八月壬寅荧惑犯舆鬼质星
　　二年二月辛卯荧惑行在舆鬼中
　　三年五月己丑太白行入太微右掖门留十五日出端门丙申荧惑入东井八月己亥镇星犯舆鬼中南星乙丑彗星芒长五尺见天市中东南指色黄白九月戊辰不见
　　元嘉元年二月戊子太白昼见
　　永兴二年闰月丁酉太白昼见
　　永夀元年三月丙申镇星逆行入太微中七十四日去左掖门七月己未辰星入太防中八十日去左掖门八月己巳荧惑入太防二十一日出端门
　　二年六月甲寅辰星入太防遂伏不见八月戊午太白犯轩辕大星
　　三年四月戊寅荧惑入东井口中其七月丁丑太白犯心前星
　　延熹四年三月甲寅荧惑犯舆鬼质星五月辛酉客星在营室稍顺行生芒长五尺所至心一度转为彗六年十一月丁亥太白昼见
　　七年七月戊辰辰星犯嵗星八月庚戌荧惑犯舆鬼质星庚申嵗星犯轩辕大星十月丙辰太白犯房北星丁卯辰星犯太白十二月乙丑荧惑犯轩辕第二星八年五月癸酉太白犯舆鬼质星壬午荧惑入太微右执法闰月己未太白犯心前星十月癸酉嵗星犯左执法十一月戊午嵗星入太防犯左执法
　　九年正月壬辰嵗星入太防中五十八日出端门六月壬戌太白行入舆鬼七月乙未荧惑行舆鬼中犯质星九月辛亥荧惑入太防西门积五十八日
　　永康元年正月庚寅荧惑逆行入太微东门留太微中百一日出端门七月丙戌太白昼见经天
　　孝灵帝建宁元年六月太白在西方入太微犯西蕃南头星
　　熹平元年十月荧惑入南斗中
　　二年四月有星出文昌入紫宫蛇行有首尾无身赤色有光照垣墙八月丙寅太白犯心前星辛未白气如一匹练冲北斗第四星
　　光和元年四月癸丑流星犯轩辕第二星东北行入北斗魁中八月彗星出亢北入天市中长数尺稍长至五六丈赤色经歴十余宿八十余日乃消于天菀中三年冬彗星出狼弧东行至于张乃去
　　五年四月荧惑在太微中守屏七月彗星出三台下东行入太微至太子幸臣二十余日而消十月嵗星荧惑太白三合于虚相去各五六寸如连珠
　　光和中国皇星东南角去地一二丈如炬火状十余日不见
　　中平二年十月癸亥客星出南门中大如半筵五色喜怒稍小至后年六月消
　　三年四月荧惑逆行守心后星十月戊午食心后星五年二月彗星出奎逆行入紫宫后三出六十余日乃消六月丁卯客星如三升椀出贯索西南行入天市至尾而消
　　中平中夏流星赤如火长三丈起河鼓入天市抵触宦者星色白长二三丈后尾再屈食顷乃灭状似枉矢六年八月丙寅太白犯心前星戊辰犯心中大星孝献初平三年九月蚩尤旗见长十余丈色白出角亢之南
　　四年十月孛星出两角间东北行入天市中而灭建安五年十月辛亥有星孛于大梁
　　九年十一月有星孛于东井舆鬼入轩辕太防
　　十一年正月星孛于北斗首在斗中尾贯紫宫及北辰十二年十月辛卯有星孛于鹑尾
　　十七年十二月有星孛于五诸侯
　　十八年秋嵗星镇星荧惑俱入太微逆行留守帝坐百余日
　　二十三年三月孛星辰见东方二十余日夕出西方犯厯五车东井五诸侯文昌轩辕后妃太防锋炎指帝坐
　　陨石
　　殇帝延平元年九月乙亥陨石陈留四春秋僖公十六年陨石于宋五传曰陨星也董仲舒以为从髙及下之象或以为庶人惟星星陨民困之象也【本志下同】
　　桓帝延熹七年三月癸亥陨石右扶风一鄠又陨石二皆有声如雷
　　五行灾变
　　貌之不恭是谓不肃厥咎狂
　　淫雨　　服妖　　鸡祸　　青眚　　屋自壊
　　言之不从是谓不乂厥咎僭
　　讹言　　旱　　　謡　　　狼食人
　　视之不明是谓不悊厥咎舒
　　灾火　　草妖　　羽虫孽　羊祸
　　聴之不聪是谓不谋厥咎急
　　大水　　水变色　大寒　　雹　　　冬雷山鸣　　鱼孽　　蝗
　　思之不容是谓不圣厥咎霿
　　地震　　山崩　　地陷　　大风防木
　　螟　　　牛疫
　　皇之不极是谓不建厥咎眊
　　射妖　　龙蛇孽　马祸　　人疴　　人化死复生　疫　　　投蜺　　日蚀　　日抱
　　日赤无光　　　　日黄珥　日中黑　虹贯日月蚀非其月
　　五行传説及其占应汉书五行志録之详矣故泰山太守应劭给事中董巴散骑常侍谯周并撰建武以来灾异今合而论之以续前志云【已上详见五行志此不具载】












　　东汉防要卷十六
　　钦定四库全书
　　东汉防要卷十七
　　宋　徐天麟　撰
　　封建上
　　封皇子
　　世祖初大司马吴汉请封皇子不许重奏连嵗建武十五年三月乃诏羣臣议大司空融固始侯通胶东侯复髙宻侯禹太常登等奏议曰古者封建诸侯以藩屏京师周封八百同姓诸姬并为建国夹辅王室尊事天子享国永长为后世法故诗云大启尔宇为周室辅髙祖圣徳光有天下亦务亲亲封立兄弟诸子不违旧章陛下徳横天地兴复宗统褒徳赏勲亲睦九族功臣宗室咸蒙封爵多受广地或连属县今皇子赖天能胜衣趋拜陛下恭谦克譲抑而未议羣臣百姓莫不失望宜因盛夏吉时定号位以广藩辅明亲亲尊宗庙重社稷应古合旧厌塞众心臣请大司空上舆地图太常择吉日具礼仪制曰可夏四月戊申以太牢告祠宗庙丁巳使大司空融告庙封皇子辅为右翊公英为楚公阳为东海公康为济南公苍为东平公延为淮阳公荆为山阳公衡为临淮公焉为左翊公京为琅邪公【纪】
　　明帝永平三年封皇子建为千乗王羡为广平王十五年封皇子恭为钜鹿王党为乐成王衍为下邳王畅为汝南王昞为常山王长为济隂王初帝案地图将封皇子悉半诸国明徳马后见而言曰诸子食数县于制不已俭乎帝曰我子岂宜与先帝子等乎嵗给二千万足矣【皇后纪】
　　建初四年按舆地图令诸国户口皆等租入嵗各八千万【陈敬王传】
　　皇子封王其郡为国【详见王国官属】
　　诸王封者受茅土归以立社稷【百官志】
　　封宗室
　　王莽居摄欲慰安宗室故不被刑诛及莽篡位立刘氏为侯者皆降称子食卿禄后皆夺爵【城阳恭王传】
　　世祖建武二年十二月戊午诏曰惟宗室列侯为王莽所废先灵无所依归朕甚愍之其并复故国若侯身已殁属所上其子孙见名尚书封拜【纪】
　　十三年二月丙辰诏曰长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯其宗室及絶国封侯者凡一百三十七人丁巳降赵王良为赵公太原王章为齐公鲁王兴为鲁公【纪】
　　臣天麟按自昔圣王制世御极必建牧立监以藩屏王室是以内外相维而国势久安自秦人不师古始罢侯置守而封建之法始废汉祖龙兴取周秦之制而兼用之其亦有意于矫前世之矣惜其措虑不逺封爵过制中世以后尾大之势浸成而遂兆吴楚七国之变斯则措置之失而非封建之法不可行也故贾谊在文帝时建言欲天下治安莫若众建诸侯而少其力至武帝世主父偃复请令诸侯得推恩分子弟以地武帝从之于是蕃国始分而支庶毕侯列国之势浸以消弱终西都之世无复反者光武中兴因髙文疏爵之制封建宗室故齐武鲁哀汝隂辈以功安成居巢甘里辈以亲皆能乗时蹈运保有茅土藩翼王室至明章之世东平东海沛献等各能谦抑令终为一代贤王其蹈宪网者虽或有之然无西京九起之患光武之虑后世不亦逺乎
　　封先代后【见宾礼】
　　封孔子后【见賔礼】
　　封功臣
　　建武二年正月悉封诸功臣为列侯梁侯邓禹广平侯吴汉皆食四县余各有差下诏曰诸将业逺功大诚欲传于无穷其显效未酬名籍未立者大鸿胪趣上朕将差而録之博士丁恭议曰古帝王封诸侯不过百里强干弱枝所以为治也今封四县不合法制帝曰古之亡国皆以无道未尝闻功臣地多而灭亡者也乃遣谒者即授印绶防曰在上不骄髙而不危制节谨度满而不溢敬之戒之传尔子孙长为汉藩隂乡侯隂识贵人之兄也以军功当増封识叩头曰天下初定将帅有功者众臣托属掖庭仍加爵邑不可以示天下此为亲亲受赏国人计功也帝从之帝令诸将各言所乐皆占美县河南太守丁綝独求封本乡或问其故綝曰綝能薄功微得乡亭厚矣帝从其志封新安乡侯帝使郎中冯勤典诸侯封事勤差量功次轻重国土逺近地势丰薄不相逾越莫不厌服焉【纪及列传】
　　十三年大飨将士班劳防勲功臣増邑更封凡三百六十五人【本纪】
　　范氏论曰中兴二十八将前世以为上应二十八宿未之详也然咸能感防风云奋其智勇称为佐命亦各志能之士也议者多非光武不以功臣任职至使英姿茂绩委而勿用然原夫深图逺筭固将有以焉尔若乃王道既衰降及霸徳犹能授受惟庸勲贤皆序如管隰之迭升桓世先赵之同列文朝可谓兼通矣降自秦汉世资战力至于翼扶王运皆武人崛起亦有鬻缯屠狗轻猾之徒或崇以连城之赏或任以阿衡之地故势疑则隙生力侔则乱起萧樊且犹缧絏信越终见葅戮不其然乎自兹以降迄于孝武宰辅五世莫非公侯遂使缙绅道塞贤能蔽壅朝有世及之私下多抱闗之怨其懐道无闻委身草莽者亦何可胜言故光武鉴前事之违存矫枉之志虽冦邓之髙勲耿贾之鸿烈分土不过大县数四所加特进朝请而已观其治平临政课职责咎将所谓道之以政齐之以刑者乎若格之功臣其伤己甚何者直绳则亏丧恩旧桡情则违废禁典选徳则功不必厚举劳则人或未贤参任则羣心难塞并列则其敝未逺不得不校其胜否即以事相权故髙秩厚禄允答元功峻文深宪责成吏职建武之世侯者百余若夫数公者则与参国议分均休咎其余并优以寛科全其封禄莫不终以功名延庆于后昔留侯以为髙祖悉用萧曹故人而郭伋亦讥南阳多显郑兴又戒功臣専任夫崇恩偏授易启私溺之失至公均被必广招贤之路意者不其然乎永平中显宗追感前世功臣乃图画二十八将于南宫云台其外又有王常李通窦融卓茂合三十二人故依其本第系之篇末以志功臣之次云尔
　　太傅髙宻侯邓禹　　　　中山太守全椒侯马成太司马广平侯吴汉　　　河南尹阜成侯王梁左将军胶东侯贾复　　　琅邪太守祝阿侯陈俊建威大将军好畤侯耿弇　骠骑大将军参蘧侯杜茂执金吾雍奴侯冦恂　　　积弩将军昆阳侯傅俊征南大将军舞阳侯岑彭　左曹合肥侯坚镡征西大将军夏阳侯冯异　上谷太守淮阳侯王霸建义大将军鬲侯朱祐　　信都太守阿陵侯任光征虏将军颍阳侯祭遵　　豫章太守中水侯李忠骠骑大将军栎阳侯景丹　右将军槐里侯万修虎牙大将军安平侯葢延　太常灵夀侯邳彤
　　卫尉安成侯铫期　　　　骁骑将军昌成侯刘植东郡太守东光侯耿纯　　横野大将军山桑侯王常城门校尉朗陵侯臧宫　　大司空固始侯李通捕虏将军扬虚侯马武　　大司空安丰侯窦融骠骑将军慎侯刘隆　　　太傅宣徳侯卓茂録功臣后
　　章帝建初七年车驾西巡狩以韦彪行太常从数召入问以三辅旧事礼仪风俗彪因建言今西巡旧都宜追録髙祖中宗功臣褒显先勲纪其子孙帝纳之乃制诏京兆尹右扶风求萧何霍光后时光无苗裔唯封何末孙熊为鄼侯建初二年已封曹参后湛为平阳侯故不复及焉【彪传】
　　和帝永元三年十一月诏曰髙祖功臣萧曹为首有传世不絶之义曹相国后容城侯无嗣朕望长陵东门见二臣之垅循其逺节每有感焉忠义获宠古今所同可遣使者以中牢祠大鸿胪求近亲宜为嗣者须景风绍封以章厥功【纪春秋考异邮日夏至四十五日景风至则封有功】
　　安帝永初六年下诏曰夫仁不遗亲义不忘劳兴灭继絶善善及子孙古之典也昔我光武受命中兴恢宏圣绪横被四表昭假上下光耀万世祉祚流衍垂于罔极予末小子夙夜深思追惟勲烈披图按籍建武元功二十八将佐命虎臣防记有证葢萧曹绍封传继于今况此未逺而或至乏祀朕甚愍之其条二十八将无嗣絶世若犯罪夺国其子孙应当统后者分别状上将及景风章叙旧徳显兹遗功焉于是绍封冯异孙普子晨为平乡侯明年二十八将絶国者皆绍封焉【冯异传按袁宏纪云封邓禹冯异等后九人为列侯】
　　绍封
　　张纯髙祖父安世封富平侯纯少袭爵土建武初先来诣阙故得复国有司奏列侯非宗室不宜复国光武曰张纯宿卫十有余年其勿废更封武始侯食富平之半【张纯传】
　　诸绍封者皆食其国半租独邓康以太后戚属食三之二【邓康传】
　　分封
</div>
    <div class="pagination">
<a href="东汉会要_page12.html">上一页</a><span>...</span><a href="东汉会要_page8.html">8</a><a href="东汉会要_page9.html">9</a><a href="东汉会要_page10.html">10</a><a href="东汉会要_page11.html">11</a><a href="东汉会要_page12.html">12</a><span class="current-page">13</span><a href="东汉会要_page14.html">14</a><a href="东汉会要_page15.html">15</a><a href="东汉会要_page16.html">16</a><a href="东汉会要_page17.html">17</a><a href="东汉会要_page18.html">18</a><span>...</span><a href="东汉会要_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
