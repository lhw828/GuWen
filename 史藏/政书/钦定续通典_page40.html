<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 40 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 40 页/共 77 页
  </h1>
  <div class="content">
   金用兵之制戈为前行号曰硬军弓矢在后设而不发非五十步不射弓力不过七斗箭镞至六七寸形如凿入輙不可出人携不满百队伍之法五十百千皆有长五长击柝十长执旗百长挟鼓千长则旗帜金鼓悉备五长战死四人皆斩十长战死五长皆斩百长战死十长皆斩凡为将自执旗人视其所向而趋自主帅至步卒皆自驭无从者国有大事适野环坐画灰而议自卑者始议毕即漫灭之人不闻声其宻如此将行军大防而饮使人人献防主帅聴而择焉其合者即为将任其事师还又大防问有功高下赏之以金若干举以示众或以为薄复增之初盛之时率用骑兵旗帜之外各有字记大小牌子系马上为号每五十人分为一队前二十人全装重甲持棍枪后三十人轻甲操戈每遇敌必有一二人跃马而出先觇阵之虚实或向其左右前后结队而驰击之百步之内弓矢齐发中者常多胜则整队而缓追败则复聚而不散其分合出入应变若神兵之所以强也太祖命舎音都统内外诸军取辽中京诏曰辽政不纲神人共弃今欲中外一统故命汝率大军以行讨伐尔其慎重兵事择用善谋赏罚必行粮饷必继勿扰降服勿纵俘掠见可而进毋淹师期事有从权无烦奏禀舎音遂克中京又乌珠临敌被白袍乗甲马以牙兵三千督战兵皆重铠甲号铁浮图戴铁兜牟周匝缀长檐三人为伍贯以韦索每进一步即用拒马拥之人进一步拒马亦进退不可却又以铁骑分左右翼号拐子马皆女直为之号长胜军専以攻坚战酣然后用之所向无前屡建竒绩
　　明太祖洪武六年命中书省大都督府御史台六部议教练军士律骑卒必善驰射枪刀步兵必善弓弩枪步射以十二矢之半逺可到近可中为程逺可到将弁百六十步军士百二十步近可中五十步彀弩以十二矢之五逺可到蹶张八十步划车六十步枪必进退熟习在京卫所以五千人为率取其一指挥以下官领赴御前騐试余以次畨试在外都司卫所每卫五千人取五之一千户以下官领赴京騐试余以次畨试军士步骑皆善将领各以其能受赏否则军士给钱六百为道里费将领自指挥使以下所统军士三分至六分不中者次第夺俸七分以上次第降官至为军止都指挥军士四分以上不中夺俸一年六分以上罢职李文忠下钱塘入宿城上秋毫无犯令曰敢擅入民居者斩一卒借民釡立磔以徇又韩雍征广西猺酋兼程而进一入军先斩失律指挥李英等四人将士股栗壁垒改观卒灭大藤诸贼又梁震为大同镇总兵大同镇兵素骄悍镇巡官畏祸每甘言煦之稍不如意即反唇瞪目飞章讹语相揺惑震受命率家丁五百人驰至云中申明约束曰我无尔凌尔无我叛王法军令具在我不敢破纪纲误国家家丁时时向镇兵语曰尔敢犯主将者恃众耳儿郎辈无不一以当百五步之内恐尔不得用其众矣镇兵由是敛戢
　　杂教令附
　　唐李筌太白隂经曰夫人以心定言定言以出令故须振雄畧出劲词鋭铁石之心凛风霜之气发挥号令申明军法经曰师众以顺为武军事有死无犯为敬故穰苴斩庄贾魏綘戮杨干而名闻诸侯威震邻国令之不行不可以称兵三令而不如法者吏士之罪也申明而不严整者将之过也先甲三日悬令于军门使军正执木宣于六军之众有犯令者使军正凖令按集军人而后行刑使六军皆知之
　　宋制赏格凡临阵对贼矢石未交先锋驰入防阵突众贼徒因而破败者为竒功或冦贼坚鋭城池险固山林阻隘道路遥逺及救兵不继如此之类既制胜克敌难易相逺并不可以常格酬叙委主将临时録奏旌赏明制令凡交锋之际突入敌阵透出其背杀败敌众者勇敢入阵斩将搴旗者本队已败敌众别队胜负未决而能救援克敌者受命能任其事出竒破敌成功者皆为竒功齐力进前者首先败敌者前队交锋未决后队向前杀败敌众者皆为头功凡建立竒功头功者其亲管头目即为报知妄报者治以重罪行营及下营之时擒获奸细者陞赏准头功哨马生擒敌一人赏银三十两斩首一级者二十两









　　钦定续通典卷九十三
&lt;史部,政书类,通制之属,钦定续通典&gt;
　　钦定四库全书
　　钦定续通典卷九十四
　　兵
　　料敌制胜
　　唐髙祖遣李密出关长史张窦徳言其必叛乃敕密更受节度密曰无故召还恐无生理遂斩使者入桃林县驱掠徒众直趋南山乘险而东使人驰告故将伊川刺史张善相令以兵应接而声言向洛行军总管盛彦师闻之率众蹑熊耳山南据要道令其众夹路而伏谕之曰俟贼半渡一时俱发或曰闻宻欲向洛而公入山何也彦师曰密声言向洛实欲出不意走襄城就张善相耳若贼入谷我后追之山路险隘一夫殿后必不能制今吾得先入谷擒之必矣密果南出半渡彦师击斩之传首长安又太宗征髙丽至元莬髙丽大骇城邑皆闭车驾次安市髙丽北部傉萨髙延夀帅兵十五万来援上谓诸将曰今为延夀防有三引兵直前连城为垒据险食粟掠吾牛马攻之不可猝下欲归则泥潦为阻坐困吾军上防也拔城中之众与之宵遁中防也不度智能来与吾战下防也卿曹观之彼必出下防成擒在吾目中矣后延夀果败举众防又唐休璟在边遇吐蕃大将麯莽布支率骑数万冦凉州休璟以兵数千临髙望之见贼旗铠鲜明谓麾下曰莽布支新将兵欲以示武耳然其下皆贵臣子弟不习战请为君破之乃披甲先登六战皆克又李光弼围安太清于怀州因史思明来救壁野水渡比暮还军留雍希颢守曰贼将髙晖李日越万人敌也必令劫我尔留此贼至勿与战若降与偕来是日思明果召日越曰光弼野次尔以铁骑五百夜取之不然无归日越至垒问曰太尉在乎曰去矣曰兵几何曰千人曰将为谁曰雍希颢日越谓其下曰我受命云何今获希颢归不免死遂请降希颢与俱至光弼厚待之表授大将髙晖亦降或问公降二将何易也光弼曰思明再败闻我野次彼固易之命将来袭必许以死希颢无名不足以为功日越惧死不降何待髙晖材出日越之右降者见遇贰者得不思奋乎嗣由地道攻城俘安太清以献又李晟讨朱泚之乱引兵叩都门防诸将图所向众对先防外城然后清宫晟曰外城有里闬之隘若设伏格战居人嚣溃非计也贼重兵精甲聚苑中今直击之是披其心腹将图走不暇诸将曰善乃自东渭桥移壁光泰门以薄都城连沟栅而贼将张庭芝李希倩求战晟顾曰贼不出是吾忧也今乃冒死来天诱之矣勒呉诜等纵兵鏖击晟以精骑鼔噪而从大破之乘胜入光泰门再战贼却走又杨朝晟为邠宁节度使请城方渠合道木波以遏吐蕃要路诏问须兵几何对曰邠宁兵足以城之帝曰向城盐州用兵七万今三城尤逼敌境何易邪对曰今发本镇兵不旬日至出其不意而城之敌谓吾众不减七万不敢轻来不过三旬吾城已毕敌虽至城旁草尽不能久留敌退则运刍粮实之此万全防也若大集诸道兵逾月始至敌亦集众来与我争战何暇筑城哉帝从之朝晟分军为三各筑一城三旬三城成朝晟军还至马岭吐蕃始出追之相距数日而去朝晟遂城马岭而还开地三百里皆如其防
　　五代梁攻郓州朱瑾来救梁诸将或劝太祖纵瑾入郓耗其食坚壁勿战此可以俱太祖曰瑾来必与时溥俱不若遣霍存邀之存伏兵萧县已而瑾果与溥俱出迷离存发伏击之遂败瑾等于石佛山
　　晋兵围张文礼于镇州久不下而定州王都引契丹来侵契丹至新乐晋人皆恐欲解围去庄宗未决郭崇韬曰契丹之来非救文礼为王都以利诱之耳且晋新破梁军宜乘已振之势不可遽自退怯庄宗然之果败契丹又庄宗既定魏州梁将刘鄩军于洹水时张源徳据贝州魏人请先击贝州然后东出师循地沧海庄宗曰贝州魏之边郡壁垒完坚源徳托附刘鄩势难卒解徳州西接贝州与沧帅共为首尾昨侦其无备可以轻骑取之若在彼驻军二贼自然势解各保孤城然后进击于是遣骑军昼夜兼行袭徳州郡将不意师至逾垣而遁遂克其城又庄宗闻梁人欲大举数道入冦深以为忧召诸将防议郭崇韬对曰臣尝细询康延孝以河南之事度已料彼日夜思之成败之机决在今岁梁今悉以精兵授段凝决河自固恃此不复为备凝非将材不足畏降者皆言大梁无兵陛下若留兵守魏固保杨刘自以精兵与郓州合势长驱入汴伪主授首则诸将自降矣庄宗意乃决济河至郓州中夜进军以李嗣源为前锋遇梁兵连破之擒王彦章庄宗谓诸将曰段凝犹在河上何向而可诸将以为东方诸镇兵皆在段凝麾下所余空城耳以天威临之无不下者若先广地东傅于海然后观衅而动可以万全康延孝固请亟取大梁嗣源曰今彦章就擒段凝必未之知就使有人走告之疑信之间尚须三日设若知吾所向即发救兵直路则阻决河须自白马南渡舟檝亦难猝办此去大梁至近无险信宿可至段凝未离河上友贞已为吾擒矣延孝之言是也庄宗从之遂灭梁
　　周太祖因刘旻攻晋州遣王峻将兵讨之峻军出自綘州前锋报过阬峻喜谓其属曰防阬晋綘之险也旻不分兵扼之使吾过此可以知其必败也峻军去晋州一舎旻闻周兵大至即解去
　　宋太祖谋伐蜀遣王全斌由凤州刘光仪由归州进光仪将行太祖示以地图指鎻江曰我军至此泝流而上慎勿以舟师争胜当先以步骑陆行出其不意击之俟其势却即以战櫂夹攻取之必矣及师至夔距鎻江三十里舎舟前进先夺浮梁复牵舟而上蜀监军武守谦领麾下与光仪骑将张廷翰战败遂入宁江城守将髙彦俦自焚死又曹彬潘美诸将北伐陛辞太宗谓曰潘美但先趋云应卿等以十万众声言取幽州且持重缓行不得贪利敌闻我兵至必悉众救范阳不暇援山后矣后彬违诏致败又景徳时刘永规知宜州在郡严酷众咸怨焉澄海军校陈进率所部害永防拥判官卢成钧为谋主婴城拒命诏东上閤门使曹利用等发兵讨之初奏至真宗谓王旦等曰司天屡言当有兵方忧逺地牧守不得其人今果有是当遣使翦除旦言利用精于方畧悉心王事此贼不过保其家属据城拒守或掠城中赀以趋山林如此不足为虑若选募骁勇立谋主直趋广州彼其智识必不及此犹虑为人诱教尔及闻贼分据柳州洛容县帝曰此不能离窟穴枉自弃耳不久遂平又王韶以龙图阁待制知熙州入朝防辖戬败景思立于踏白城围河州甚急韶自京师还至兴平闻之乃日夜驰至熙州熙方守城命撤之选兵得二万议所向诸将欲趋河州韶曰贼所以围城者恃有外援也今知救至必设伏待战且新胜气鋭未可与争当出其不意以攻其所恃此所谓扼吭虚形格势禁则自为解者也乃直叩定羌城破结和尔族断夏国通路进临宁河分命偏将入南山辖戬知援絶拔栅去又章楶知庆州时朝廷戢兵戒边吏勿妄动楶言夏人嗜利畏威不有惩艾边不得休息宜稍取其疆土如古削地之制以固吾圉然后诸路出兵择据要害不一再举势将自蹙矣遂乘便出讨以致其师夏果入围环州楶谍知之遣骁将伏兵洪徳城夏师过之鼓噪而出斩获甚众又孟珙少时从父宗政在襄金人攻襄珙料其必窥樊城乃献防宗政由罗家渡济河宗政然之翼日诸军临渡布阵金人果至渡伏发大败之又赵范赵葵击李全于扬州全败走范葵议所向葵曰出东门范曰西出尝不利贼必见易因其所易而图之必胜乃悉精鋭数千而西取官军素为贼所易者张其旗帜以诳之全望见喜直前突鬭范麾兵并进葵亲搏战诸军争奋贼始疑非前日军欲走入土城李虎军已塞其瓮门全窘从数十骑北走追及刺杀之
　　辽耶律乌鲁斯与晋将杜重威战于望都被围众言阵薄处可出乌鲁斯曰恐彼有他备竟引兵冲坚而出回视众所指处皆大堑也其料敌多此类
　　金太祖将举兵伐辽问都古噜纳曰辽名为大国其实空虚主骄而士怯战阵无勇可取也吾欲举兵仗义而西君以为何如都古噜纳曰以主公英武士众乐为用辽主荒于畋猎政令无常易与也太祖从之卒灭辽又萨里哈因宋呉玠拥重兵据泾州泾原以西多应之欲退守京兆俟河南河东军古英曰我退守呉玠必取凤翔京兆同华据潼关吾属无类矣不如速战我军阵泾之南原宋兵必自西原来古英与希卜苏各以选骑五百摧其两翼元帅当其中击之可以得志监军巴尔斯曰二子当其左右巴尔斯愿当其中元帅据冈阜多张旗帜为疑兵可以得志萨里哈从之呉玠兵果自西原来古英希卜苏击其左右自旦至午呉玠左右军少退巴尔斯当其前冲击之遂败玠军自此蜀人不敢复出关陜遂定
　　元太祖谕诸将曰金精兵在潼关南据连山北限大河难以遽破若假道于宋宋金世雠必能许我则下兵唐邓直大梁金急必征兵潼关然以数万之众千里赴援人马疲弊虽至弗能战破之必矣又郭侃从宗王实喇乌克西征至宻实勒防日暮已休复驱兵起只留数病卒西行十余里顿军令军中衔枚转箭敌不知也潜兵夜来袭杀病卒克鼐苏勒坦大惊曰东天将军神人也遂防后世祖即位侃上疏陈平宋之防其畧曰宋据东南以呉越为家其要地则荆襄而已今日之计当先取襄阳既克襄阳彼扬庐诸城弹丸地耳置之勿顾而直趋临安疾雷不及掩耳江淮巴蜀不攻自平后皆如其防又中统元年哈喇布哈珲塔哈据六盘山以兵应额呼布格商挺谓亷希宪曰为六盘有三防悉鋭而东直京兆上防也聚兵六盘观衅而动中防也重装北归以应和林下防也希宪曰彼将何从挺曰必出下防已而果然于是令巴沁汪良臣发兵御之六盘之兵既北而阿勒达尔自和林引兵南来与哈喇布哈珲塔哈遇于甘州哈喇布哈以语不合引其兵北去阿勒达尔遂与珲塔哈合军而南时诸王哈丹率骑兵与巴沁汪良臣兵合乃分为三道以拒之大战于甘州东杀阿勒达尔珲塔哈事闻帝大悦曰商孟卿古之良将也明刘基初见太祖太祖问征取计基曰士诚自守奴不足虑友谅劫主胁下名号不正地据上流其心无日忘我宜先图之陈氏灭张氏势孤一举可定然后北向中原王业可成也太祖大恱防友谅防太平谋东下势甚张诸将或议防或议奔据钟山太祖召基入内基奋曰主降及奔者可斩也太祖曰计安出基曰贼骄矣待其深入伏兵邀取之易耳天道后举者胜取威制胜以成王业在此举矣太祖用其防诱友谅至大破之又常遇春因陈友谅来援安庆料其必攻池州乃伏鋭士于九华山敌果来攻伏起擒斩万余人又张士诚攻新城李文忠帅朱亮祖等驰救去新城十里而军胡徳济使人告贼势方盛宜少驻以俟大军文忠曰兵在谋不在众乃下令曰彼众而骄吾少而鋭以鋭遇骄何忧不克彼军辎山积此天以富汝曹也勉之乃分左右军文忠横槊引铁骑数千乘髙驰下大军继之敌遂大溃又沐春嗣父英爵镇云南洪武时平越巂蛮立澜沧卫阿资复叛与何福讨之春曰此贼积年逋诛者以与诸土酋姻娅辗转亡匿今悉发诸酋从军縻系之而多设营堡制其出入贼必授首遂趋越州分道逼其城伏精兵道左以羸卒诱贼纵击大败之遂擒阿资
　　敌十五形帅十过附
　　宋许洞虎钤经曰猛而轻死者可伏而挑之也智而迟者可逼之也机事疾速而不精者可诱也机缓而精者可抗也自功者可间其下也信人者可诈也不信人者可离也刚愎自用者可乘也亲爱人者可侮也贪者可赂也鄙者可夺也亷者可汚也清者可辱也畏鬼神者可惊也懦而好用人者可欺也将有是十五者击之无疑也士卒使用无时者可击也士马秣食无时者可击也结营之地无出入之便者可击也临阵喧哗约之不止者可击也营栅无泉源溪涧者可击也动而不能避日耗月刑者可击也诸将争功者可击也谋臣放逐者可击也吏士怨怒者可击也传呼不应节者可击也是十者但候而击之无疑焉
　　察而后动
　　唐兵围洛阳掘堑筑垒而守之城中乏食窦建徳悉众来援太宗集将佐议之郭孝恪曰世充穷蹙垂将面缚建徳逺来助之此天意欲两亡之也若据守虎牢以军汜水伺间而动破之必矣
　　五代时南唐李金全将兵救河中军于沂州之境方与诸将防食候骑白有汉兵数百在涧北皆羸弱请掩之金全令曰敢言过涧者斩及暮汉伏兵四起金鼓闻十余里金全曰向可与之战乎于是退保海州
　　宋韩世忠征刘忠与贼对垒奕碁张饮坚壁不动众莫测一夕驰骑穿贼营者呵问即以贼军号随声应之周览以出喜曰此天赐也遂伏精兵于白面山与诸将防营而进贼兵方迎战所伏兵已驰入中军夺望楼植旗盖传呼如雷贼惊溃因斩忠
　　金太祖天辅时辽耶律伊都降金金以为监军久不迁常怏怏伊都有叛心遣使约燕京统军诰里反诰里亦契丹人时金西监军乌舎自云中来燕防闻其事而未信回行数百里因猎居庸之东遥见二骑驰逓交相遇于道立马久谈乌舎疑之命数骑追一人至诘曰尔何人也曰伊都使者以军事诣燕京统军司诰里乌舎曰尔等适立马话及何事曰问乌舎曰非也问之语无许久又曰话别乌舎曰亦非也话别之语无许久又曰叙家事乌舎曰家事固非立马叙又曰叙往事乌舎曰往事亦非立马叙驰者词穷面颤且战栗不已乌舎察其言色兼素疑伊都诰里皆契丹反覆无定因以诈折之曰我知汝二人宻议反者近有人宻告伊都诰里反期于今日各有使至我故来此伺果得尔軰夫何隠焉其人谓乌舎果知不敢隠伊都之叛由是败
　　元阿珠沉几有智畧入觐与参政阿尔哈雅奏请伐宋帝命相臣议久不决阿珠进曰臣久在行间备见宋兵弱于往昔失今不取时不再来帝即可其奏诏益兵十万与丞相巴延参政阿尔哈雅等同伐宋又汪良臣将兵攻嘉定昝万夀坚守不出良臣度有伏兵先大搜山谷果得而杀之乃进垒薄城万夀悉军出战大破之万夀乞降
　　明王守仁讨横水贼始仍故事招安之因给以牛种俾力耕自新所遣使与绘者俱尽图其山谷险易猝以秋髙进兵食其所获贼不及备大破之
　　验虚声知无实
　　五代汉髙祖天福十二年四月【汉髙祖于晋少帝开运四年二月即位仍称天福十二年】收复承天军军太原东都土门所冲也乃留步卒一千戍之备其不虞时契丹还众每惊溃敌乃焚其井邑一日之中狼烟百余举髙祖曰此必敌之将退张虚势也乃遣亲将叶仁鲁领步骑三千趣之防敌党发掘掠取不意军至败之斩级获马各千余而还
　　金阿苏叛奔辽太祖遣实古纳尼楚赫往索阿苏实古纳等还具言辽主骄肆废弛之状于是议伐辽辽统军司闻始为备命统军萧托卜嘉调诸军于宁江州太祖使富卦喇复索阿苏实观其形势富卦喇还言辽兵多不知其数太祖曰彼初调兵岂能遽集如此复遣呼实布往还言惟四院统军司与宁江州军及渤海八百人耳太祖曰果如吾言谓诸将佐曰辽人知我将举兵集诸路军备我我必先发制之无为人制众皆曰善乃举兵伐辽又宗望伐宋渡江败宋兵于江上遣璸都等以兵追宋主宋主入防稽若为坚守计有兵数千列阵于郭东竹苇间诸将欲击之璸都曰此诈也不若急攻城不然将由他门逸去诸将犹豫未决而宋主果于他门以单舟入海不获而还
　　元阿珠既筑垒断襄阳粮道宋将夏贵范文虎复相继来援又分兵出入东岸林谷间阿珠谓诸将曰此张虚形不可与战宜整舟师备新堡诸将从之明曰宋兵果趋新堡大破之
　　敌降审察
　　唐突厥阿史徳温傅反与阿史那伏念合诏裴行俭总诸军讨之伏念宻送降欵请自効行俭不泄其事而宻表以闻数日有烟尘涨天而至斥堠惶骇来白行俭召三军谓曰此伏念执温傅来降非他也然受降如受敌但须严备更遣单使仍前劳之少间伏念果率属缚温傅来军门请罪尽平突厥余党
　　宋夏州李继迁遁斤泽都巡检曹光实选精骑袭之继迁仅以身免获其母妻于是继迁复结婚于豪酋转徙伏匿浸以强盛使人绐光实曰我数奔北势窘不能自存矣公许我降乎因陈舅甥之礼期某日于葭芦川降光实信之且欲擅其功故不与人谋至期继迁设伏止领十数人近城迎光实从百骑赴之继迁前导北行至其地忽举手挥鞭伏兵尽起光实被害又元昊遣髙延徳还延州与范仲淹约和仲淹自为书遗元昊反覆戒谕令去帝号尽臣节以报累朝厚待之恩韩琦闻之曰无约而请和者谋也命诸将戒严而自行边至髙平元昊果遣众冦渭州薄怀逺城琦乃趋镇戎军尽出其兵以御之
　　辽韩匡嗣耶律沙伐宋以报围城之役耶律休格率本部兵从匡嗣等战于满城翌日将复战宋人请降匡嗣信之休格曰彼众整而鋭必不肯屈乃诱我耳宜严兵以待匡嗣不听休格引兵凭髙而视须臾南兵大至鼓噪疾驰匡嗣仓卒不知所为士卒弃旗鼓而走遂败绩休格整兵进击敌乃却
　　元郭侃征西屡捷至大房其将珠苏尔致书请降左右以为信然易之侃曰军机多诈不可信也若中彼计耻莫大焉乃严阵以待珠苏尔果以兵来邀侃与战大破之巴尔苏勒坦降下其城一百八十五又李恒围隆兴宋转运使刘槃请降恒察其诈宻为之备槃果以鋭兵突至恒击败之杀获殆尽乃降又星节为湖广行省平章政事值汝颍妖贼起防僚属议之或曰有郑万户老将也宜起而用之星节乃命募土兵完城池修器械严巡警悉以其事属郑贼闻之遣其党二千人来约降星节与郑谋曰此诈也然降而却之则不可受而审之可也果得其情乃歼之械其渠魁数十人以待命适有防召星节为大司农同僚受贼赂乃诬郑罪而释其所械者明日贼大至内外响应城遂陷又伊苏擒娄特穆尔布哈贼党程思忠等乞降于参政撤淩特穆尔为请命于朝诏许之命伊苏退师伊苏度贼必以计怠我师乃严备以侦之程思忠果弃城遁去亟追至瑞州杀获万计贼遂东走
　　明邓愈驻兵于临江之平塘时邓克明据抚州遣使通欵而实无献城之意愈知其情卷甲夜趋比旦入城克明单骑遁
　　臣等谨案元刘元振为成都经畧使宋泸州守将刘整宻送欵求降元振往受之诸将皆曰刘整无故而降不可信也元振曰宋权臣当国赏罚无章有功者往往以计除之是以将士离心且整本非南人而居泸南重地事势与李全何异此举无可疑者遂行其父哈玛尔戒之曰刘整宋之名将泸乃蜀之重地今整遽以泸降情伪不可知汝无为一身虑事成则为国家利不成则当效死乃其分也元振至泸整开门出迎元振弃众而先下马与整相见示以不疑明日请入城元振释戎服从数骑与整联辔而入饮燕至醉整心服焉元振还宋泸州主帅俞兴率兵围泸州昼夜急攻城几陷左右劝元振曰事势如此宜思变通整本非吾人与俱死无益也元振曰人以诚归我既受其降岂可以急而弃之且泸之得失关国家利害吾有死而已乃犒将士募善游者赍蜡书至成都求援又权造金牌分赏有功未几援至元振与整出城合击兴兵大败之兴退走据此实与杜典之意互相为用夫敌情多诈受降者固不可不审察以烛其几然使过于疑则又无以服防者之心而收实效观刘元振之处刘整可谓信义交至而刘整亦卒无叛意要惟能审察而后能不疑此又临敌者所当知也谨附识于此








　　钦定续通典卷九十四
　　钦定四库全书
　　钦定续通典卷九十五
　　兵
　　间谍
　　唐郭元振为武卫参军会吐蕃乞和其大将论钦陵请罢四鎭兵元振言吐蕃倦徭戍久矣咸愿和解以钦陵欲裂四鎭专制其国故未归欵陛下诚能嵗发和亲使而钦陵不从则其下必怨斯离间之渐也如其计后吐蕃君臣相猜携卒诛钦陵又李晟逻得朱泚将姚令言等谍者令释缚饭饮之遣还敕曰为我谢令言等善为贼守勿不忠于泚乃引兵叩都门贼不敢出
　　宋太祖忌江南林仁肇威名赂其侍者窃取仁肇画像悬别室引江南使者观之问何人使者曰林仁肇也曰仁肇将来降先持此为信又指空馆曰将以此赐仁肇使者归白江南主江南主不知其间鸩杀仁肇又曹玮驭军严明尤善用间周知敌动静时李继迁叛徙玮知鎭戎军继迁虐用其民玮知其下多怨即移书诸部谕以朝廷恩信以离诸羌由是康诺尔等族请内附渭州有告戍卒叛入夏国者玮方对客奕棋不聴言者不已遽曰吾使之往也未几夏人斩叛者投其首境上又种世衡居青涧城时夏元昊方强其贵人伊勒纲朗淩裕勒且兄弟有材谋亲信用事边臣欲以谋间之鄜延经畧使厐籍两为保安军守刘拯书赂番部博绰以逹伊勒兄弟而泾原路王沿葛懐敏亦遣人持书及金寳以遗裕勒且会纲朗凌令朗黙特实竒黙囊等三人诣世衡请降世衡知其诈曰与其杀之不若因以为间留使监商税出入骑从甚宠有僧王光信者趫勇善骑射习知番部山川道路世衡出兵常使为乡导数荡族帐奏以为三班借职改名嵩世衡为蜡书遣嵩遗纲朗凌言朗黙特等已至朝廷知王有向汉心命为夏州节度使奉钱月万缗旌节已至趣其归附以枣缀画龟喻其早归之意纲朗凌得书大惧自所治执嵩归元昊元昊疑纲朗凌贰已不遣还所治且锢嵩穽中使其臣李文贵以纲朗凌防报世衡且言不逹所遗书意或许通和愿赐一言世衡以白籍时朝廷已欲招抚籍召文贵至谕以国家开纳意纵使还报元昊得报出嵩礼之甚厚使与文贵偕来自是继遣使者请降称臣如旧世衡闻伊勒兄弟诛为文越境祭之【一云纲朗凌号伊勒王裕勒且号天都王世衡既以计诛伊勒欲并间天都因设祭境上书祭文于版述一将相结有意本朝悼其垂成而失其文杂纸币中伺敌至急爇之以归版字不可遽灭敌得之以献元昊天都亦以此得罪元昊既失心腹之将悔恨无及乃定和议】又岳飞知刘豫结尼雅满而乌珠恶刘豫可以间而动会军中得乌珠谍者飞阳责之曰汝非吾军中人张斌乎前遣汝至齐诱致四太子何竟不报今齐使至尔乃来不亦缓乎谍冀缓死即诡服乃作蜡书若与豫诱四太子状谓谍曰姑贷汝图后效刲股纳书戒勿泄谍归以书示乌珠果疑豫驰白其主废之
　　金世祖既平和诺克萨逹富珠哩部布呼犹保萨阿宗村招之不出布呼之属曰舒噜舒噜之母嫁于图们部逹尔罕贝勒而为之妾逹尔罕与族兄弟玛赛音贝勒俱事世祖世祖欲间舒噜于布呼谓逹尔罕曰汝之事我不如玛赛音之坚固也盖谓舒噜母子一彼焉一此焉以此撼舒噜舒噜闻之遂杀布呼而降又赫舍哩志寜讨鄂斡大败之鄂斡入于奚中志寜获败将硕和卓释弗杀许以官赏纵之归约以捕鄂斡自効硕和卓既去见鄂斡秘不言见获事乃反间奚人于鄂斡曰陷泉失利奚人有贰志不可不察当是时鄂斡屡败其下亦各有心硕和卓乃与贼帅实图根执鄂斡降又完顔霆改大名路提控取玉田三河香河三县徙屯滨棣淄留副将孙江守沧州江降于王檝而将兵围观州霆乃诈作书与孙江约同取沧州者王檝得其书果疑孙江与霆有谋召江还杀之霆乃定观州而还
　　明太祖驻建康陈友谅率兵六十万顺流攻取又遣使约张士诚同入冦太祖虑二人谋合为害益难支乃因康茂才与友谅旧知遣为间绐伪降约为内应招之速来绐告以虚实使分兵三道以弱其势遂令阍者至友谅军友谅得书甚喜问曰康公何在阍者曰见守江东木桥乃与酒食遣还谓曰吾至呼老康为验阍者还以告乃命李善长亟撤江东桥易以铁石友谅率舟师至太祖命冯胜常遇春伏于石灰山侧徐逹于南门外杨璟于大胜港张徳胜朱虎将艨艟出龙江闗外自总大军于狮子山友谅以舟不得进径冲江东桥见大石惊呼老康无应之者即遣兵登岸立栅太祖下令诸军拔栅争战伏兵起大破之友谅走还又徐逹攻平江不下时莫天佑为张士诚守无锡更相唇齿其将杨茂善泅数从水中为侦逹获茂释而厚赏之使往来为间因尽得其虚实遂破之又王守仁勘事福建路经南贑值宸濠叛乱乃与县令顾泌约知府伍文定等起兵讨贼恐濠直趋南京遣谍四出投檄言京师湖广广东西江浙等处各发兵数十万以疑濠使其迟出逺近闻风有备又密致书与贼心腹李士实刘养正及闵念四吴十三若有约内应者濠得致书人及密书遂疑士实等士实劝濠舍安庆直趋南京否则径出蕲黄趋京师濠不听以至于败又沈希仪为右江栁庆参将驻栁州时象州武宣融县猺反诏讨之希仪谓图胜算莫如得贼情得贼情莫如用谍间使官府人为之则贼生疑于是隂求得与猺通贩易者数十人释其罪而厚抚之使诇贼贼动静希仪无不知之虽肘腋亲近絶不得闻人皆以为神希仪初至令熟猺得出入城中无所禁因厚赏其者使为谍后渐令猺妇人见其妻赉以酒食缯布其夫常以贼情告者则隂厚之诸猺妇利赏争劝其夫输贼情或自入府言之以故贼益无所匿形多易靣为熟猺自是栁城四旁数百里无敢攘敓者
　　不信敌间附
　　唐李希烈反迁曹王臯镇江西至豫章大集将吏得裨校伊愼擢为大将治战舰裒兵二万以士二千五百委慎等教之初愼尝从希烈平襄州至是希烈惧为臯用乃遗慎七属甲诈为慎书行间焉徳宗遣中使即军中斩之臯乃抗疏论雪上章未报会贼兵泝江来冦臯乃召慎勉之令战斩首数千朝廷始信其不二
　　【臣】等谨案用间之法我以间往敌亦以间来惟我不信间而后可以用间杜典无此目谨仿其例増附于此
　　行师先在量力不可穷兵
　　唐李光弼讨史思明时鱼朝恩屡上贼可灭状诏谕光弼光弼固言贼方鋭未可轻动仆固懐恩媢光弼功隂佐朝恩陈扫除计使者来督战不得已出师北邙令附山阻险而阵懐恩不从贼据髙原委物佯北官军争获之伏发大溃
　　宋赵范赵葵欲乗时抚定中原建守河据闗收复三京之议朝臣多以为未可独郑清之力主其説乃命赵范移司黄州刻日进兵乔行简时在告上疏曰臣不忧师出之无功而忧事力之不可继有功而至于不可继则其忧始深矣夫规恢进取必须选将练兵丰财足食今将乏卒寡财匮食竭臣恐北方未可图而南方已先骚动矣不听诏全子才合淮西兵万人赴汴赵葵以淮西兵五万人取泗州由泗趋汴防子才军命杨谊等将兵入洛阳谊至洛东三十里遇敌伏兵大溃葵等亦弃汴而归
　　辽太祖天赞二年皇子辉库济为大元帅图鲁卜为副既克平州进军燕赵攻下曲阳北平至易州易人来拒逾濠而阵李景章出降言城中人无鬬志大元帅将修攻具图鲁卜谏曰我师逺来人马疲惫势不可久留乃止军还大元帅以其谋闻太祖大恱赐赉优渥
　　金太祖伐辽克临潢府至沃赫河宗干谏曰地逺时暑士疲马乏若深入敌境粮运不继恐有后艰帝从之遂班师又布萨忠义移军压淮境遣赫舍哩志寜率偏师渡淮取旴濠庐和滁等州宋人惧而世宗意天下厌苦兵革思与百姓休息诏忠义度宜以行忠义使右监军宗叙入奏将近暑月乞俟秋凉进发诏许之又布萨揆伐宋下眞州宋遣陈璧来告和揆以乞辞未诚徒欲缓师却之宋人不获请成乃决巨胜成公雷塘渚积水以为阻尽焚其庐舍储积过江遁去揆以方春地湿不可久留且欲休养士马振旅而还元阿巴齐从皇子镇南王征交阯至思明州贼阻险拒守阿巴齐选精鋭与贼战于女儿关斩馘万计余兵弃关走于是大军深入进至交州陈日煊空其城而遁阿巴齐曰贼弃巢穴而匿山海者意待吾之敝而乗之耳将士多北人春夏之交瘴疠交作贼弗就擒吾不能持久矣今出兵分定其地招降纳附勿纵士卒侵掠急捕日煊此策之善者也
　　临敌易将
　　五代梁王彦章将军攻晋之夹寨南城叚凝副之彦章血战功独多叚凝有异志隂与梁之要臣赵岩张汉杰交通匿彦章捷书而独进凝所奏末帝初疑其事已而使者至军独赐劳凝而不及彦章军士皆失色及杨刘之败凝乃诬奏彦章使酒轻敌以至于败赵岩等从中毁之遂罢彦章以凝为招讨使凝寻帅精兵数万降唐
　　金宣宗贞祐三年诏诸道按察司讲究防秋卢庸陈便宜有曰掌军之官不宜临时易代临敌易将乃兵家所忌将非其人屡代何益时论韪之
　　元舒穆噜额森从穆呼哩取东京时金人新易东京留守将至额森谍知之即与数骑邀而致之懐其所受诰命至东京谓守门者曰我新留守也入据府中问吏列兵于城何为交以边备对额森曰吾自朝廷来中外晏然奈何欲陈兵以动揺人心乎即命撤守备曰冦至在我是夜下令易置将佐部伍三日穆呼哩至入东京不费一矢又顺帝至正十三年张士诚据髙邮叛右丞相托克托总大军出讨数败士诚围高邮隳其外城城且下顺帝信谗解托克托兵柄削官爵以他将代之士诚乗间奋击元兵溃去由是复振
　　明世宗嘉靖时倭冦猖獗东南命张经总督江南江北浙江山东福建湖广诸军讨之便宜行事时倭二万余据柘林川沙洼其党方踵至经日选将练兵为捣巢计以江浙山东兵屡败欲俟所徴两广狼土兵至用之乃遣总兵官俞大猷游击邹继芳参将汤克寛分屯金山卫闵港乍浦犄贼三面以待永顺保靖兵之集会侍郎赵文华以祭海至与浙江巡按胡宗宪比屡趋经进兵经曰贼狡且众待永保兵至夹攻庶万全文华遂密疏经糜饷殃民畏贼失机帝怒即下诏逮经以苏松巡抚周珫代之方文华之拜疏也永保兵已至其日即有石塘湾之捷至五月朔倭突嘉兴经遣参将卢镗督保靖兵以大猷督永顺兵由泖湖趋平望以克寛引舟师由中路击之合战于王江泾斩贼首一千九百余级焚溺死者甚众给事中李用敬等言王师大捷倭夺气不宜易帅帝不听卒论经死珫涖任无所展布贼复炽狼土兵亦不奉珫节制大肆焚掠于是东南民既苦倭复苦兵矣
　　军政不一必败
　　唐初刘黑闼引突厥冦河北淮阳王道元授山东道行军总管师次下博与贼军遇道元帅骑先登命副将史万寳督军继进万寳与之不恊及道元深入而拥兵不进谓所亲曰吾奉手诏言淮阳小儿虽名为将而军之进止皆委于吾今其轻鋭越泥泞交战吾军若动必防泥泞莫如结阵以待之虽不利王而利国也道元遂为贼所擒又苏定方从大将军程知节征贺鲁至鹰娑川突厥引二万骑来拒总管苏海政与战未决既而突厥别部鼠尼施等又领二万余骑续至定方正歇马隔一小岭去知节十里许望见尘起率五百骑驰往击之敌众大溃追奔二十里副总管王文度害其功谓知节曰虽云破贼官军亦有死伤今当结为方阵辎重并纳腹中四面布队人马披甲敌来即战自保万全又矫制收军不许深入终日跨马披甲结阵由是马癯卒劳无鬬志定方谓知节曰本来讨贼今乃坐守何功之立哉且公为大将阃外之事不许自专别遣军副专其号令理必不然须囚系文度飞表奏之知节不从师竟无功五代周世宗南征徙下蔡浮桥于涡口为镇淮军筑二城以夹淮时南唐元帅李景逹遣朱元等屯紫金山筑甬道以饷夀州周师连破紫金诸寨景逹虽为元帅而兵事皆决于陈觉觉与元素有隙以元李守贞客反覆难信南唐主李景遣大将杨守忠代元且召之元愤怒叛降于周诸军皆溃景逹以舟兵奔还金陵
　　宋潘美与契丹耶律色珍战于飞狐败绩议引兵防云应寰朔吏民内徙时色珍乗胜入寰州兵势甚盛美副将杨业欲避其锋但领兵出大石路直入石碣谷防军王侁等以为畏懦欲从雁门北川中往业不可侁曰君侯素号无敌今逗挠不战得非有他志乎业曰业非避死盖时有未利徒杀士卒而功不立今君责业以不死当为诸公先将行指陈家谷口曰诸君幸于此张步兵强弩以相援也业转战当至此可夹击之不然无遗类矣美乃与侁帅麾下阵于谷口业进与色珍战大败退趋狼牙村侁自寅至已不得业报使人登多罗台望之无所见以为契丹败走欲争其功即领兵离谷口美不能制乃縁交河西南而进行二十里闻业败即麾兵却走业且战且行至谷口望见无人拊膺大恸再率麾下力战身被数十创士卒殆尽遂被擒于是云应朔诸城皆复防又李显忠克复宿州与别将邵宏渊不相能金布萨率步骑十万来攻晨薄城列大阵显忠谓宏渊并力夹击宏渊按兵不动显忠独以所部力战俄而敌大至显忠用克敌弓射却之宏渊谓众曰当此盛夏揺扇于清凉犹不堪况烈日中被甲苦战乎人心遂揺无鬬志显忠移军入城统制张训通等以显忠宏渊不协各遁去金人乗虚复来攻城显忠竭力捍御敌始退宏渊又言金添生兵二十万来傥我兵不返恐变生不测显忠知宏渊无固志势不可孤立遂夜引还
　　元噶扎尔受命参议陜西行枢密院事比入奏曰闗陜要地军务非轻阿道伊埒国之元臣陛下方委任之伏虑临时议论不协必误大计傥有异同臣请得以上闻帝可其奏明李景隆与郭英吴杰合兵伐燕燕王帅诸将进驻固安谓邱福等曰李九江等皆匹夫无能为惟恃其众耳然众岂可恃也人众易乱击前则后不知击左则右不应将帅不专政令不一甲兵粮饷适足为吾资耳尔等但秣马厉兵以待既而战于白沟河景隆等果大败
　　军无政令败
　　宋李纲为两路宣抚使练士卒修器甲期兵集大举而朝廷降诏罢所起兵纲上疏言秋髙马肥敌必深入宗社安危殆未可知防秋兵尽集尚恐不足今河北河东日告危急未有一人一骑以副其求奈何甫集之兵又皆散遣且以军法勒诸路起兵而以寸纸罢之臣恐后时有所号召无复应者矣疏上不报
　　金哀宗天兴时闻元兵至以检尔佳萨哈为总帅率步兵三万巡河渡命内族长乐监其军行至封邱而还朝廷置而不问于是萨满爱实上言曰萨哈统兵三万本欲乗元兵逺至喘息未定而击之出京才十里不逄一人一骑已畏缩不敢进设遇元兵其肯用命乎乞斩二人以肃军政不报
　　明张玉因耿炳文帅师北向往觇其营还报成祖曰炳文军无纪律其上有败气无能为遂诏问诸将所向众莫对玉曰当径趋真定彼虽众新集志未齐一我军乗胜可一鼓破之成祖曰玉言正合吾意吾倚玉一人足办矣
　　推诚
　　唐张俭刺朔州属李靖既平突厥有思结部者穷归于俭俭受而安集之其在碛北者亲属私相过省俭不禁示覊縻而已及俭徙胜州后将谓其将叛遽以奏闻朝廷议发兵进讨仍起俭为使就观动静俭单骑入其部落召诸首领慰谕推腹心咸匍匐归命又郭子仪镇河中时仆固懐恩率吐蕃囘纥等三十万众掠泾邠躏鳯翔入醴泉奉天京师大震召子仪屯泾阳军才万人比到敌骑围已合乃使李国臣拒其东魏楚玉当其南陈囘光当其西朱元琮当其北子仪率甲骑二千出没左右前后囘纥见而问曰此谁也报曰郭令公惊曰令公存乎懐恩言天可汗已弃四海令公亦谢世故我从以来今令公存天可汗存乎报曰皇帝万夀囘纥悟曰懐恩欺我子仪又使谕之曰公等顷嵗逺渉万里剪除凶逆恢复二京我与若休戚同之今乃叶旧好助叛臣何其愚也且懐恩背主弃亲于公等何有囘纥曰本谓公亡不然何以至此今诚存我得见乎子仪将出左右谏曰敌人之心不可信也请毋往子仪曰敌众数十倍吾将示以至诚左右又请以骑五百从不听即传呼曰令公来敌皆持满待子仪以数十骑免胄徐出而劳之曰安乎公等久同忠义何至于是囘纥皆舍兵下马齐拜曰果吾父也子仪召其首领各饮之酒与之佳锦欢好如初又曹王臯迁湖南观察使前使辛京杲贪虐有部将王国良者戍武冈頼其富即劾以死国良惧遂散财聚众据县以叛敛诸道兵讨之再嵗不能下臯至遣使遗国良书曰观将军非敢大逆者盖逃谗抗死尔将军遇我何不速降我固为京杲诬者幸雪何忍以兵加将军哉以为不然我以阵术破将军阵以攻法屠将军城非将军所度也国良得书喜且畏因请降然内尚首鼠臯即日单骑称使者造国良垒国良延使者入臯遂大呼军中曰有识曹王者乎乃我也来受国良降国良安在一军愕眙不敢动适有识者走至传呼曰是国良匍匐叩头请罪臯执手约为昆弟尽焚攻守具散其兵令赴农桑有诏赦之赐名惟新又马燧讨李懐光于长春宫懐光将徐庭光以兵六千守宫城御备甚严燧度长春不下则懐光自固久攻所伤必多乃挺身至城下呼庭光庭光素惮燧威名拜于城上燧度庭光心已屈乃徐曰我来自朝廷可西面受命庭光复拜燧曰公等皆朔方将士禄山以来首建大勲四十余年功伐最髙奈何弃祖父之勲力背君上为灭族之计耶从吾言非止免祸富贵可图也贼众俱不对燧又曰尔以吾为欺邪今相去不逺数步尔当射我乃披襟示之庭光感泣俯伏军士亦泣下乃率众出降燧以数骑径入城处之不疑莫不畏服
　　五代唐李茂贞为鳯翔节度性至寛有部将符昭者人或告其谋变茂贞亲至其家去爪牙熟寝经宿而还上下遂服之
　　宋宗泽尹开封威望素着会巨冦王善拥众七十万车万乗欲据京城泽驰至其营泣曰朝廷危难乃汝立功之秋不可失也善感泣曰敢不効力遂解甲降又魏胜知海州治军旅获金谍者犒以酒食厚赂遣还有自北方来归者与之同卧起共饮食示以不疑周其窭乏使之感激自是山东河北归附者众得金人虚实悉以上闻
　　金萧仲恭使宋且还宋人意仲恭耶律伊都皆有亡国之戚而伊都为金监军有兵权可诱而用之乃以蜡丸书令仲恭致之伊都使为内应仲恭素忠信无反覆志但恐宋人留不遣遂阳许还见宗望即以蜡丸书献之宗望察仲恭无他薄罚之于是再举伐宋又杨仲武迁同知临洮尹临洮地接西羌与玛尔布杂居边将贪暴玛尔布苦之遂相率为冦仲武乃从数骑入其营谕之曰此皆将校侵渔汝等以至此尔今惩治此軰不复扰害汝也并以祸福晓之羌人喜悦冦掠遂息后玛尔布复掠熙河主帅使人谕之不肯去曰杨总管来我乃解去熙河具奏诏复遣仲武当是时玛尔布谓仲武不能复来及仲武至与其酋帅相见责以负约对曰边将苦我我之来求诉于上官耳今幸见公愿终不复犯塞乃举酒酹天折箭为誓仲武因以卮酒饮之曰当更为汝请若复背约必用兵矣羌人罗拜而去
　　元安扎尔讨平泾州师还原州降民弃老幼夜亡走众曰此必反也宜诛之以警其余安扎尔曰此辈惧吾驱之北徙耳遣人谕之曰汝等若走以军法治罪父母妻子并诛矣汝归保无他于是州民皆复归豪民陈茍集数千人潜匿新寨诸洞众议以火攻之安扎尔曰招谕不出攻之未晚遂偕数骑抵寨纵马解弓矢召茍遥语折矢与为誓茍即相呼罗拜谢更生之恩皆降又赛音谔徳齐镇四川宋将昝万夀拥强兵守嘉定与赛音谔徳齐军对垒一以诚意待之不为侵掠万夀心服未几赛音谔徳齐召还万夀请置酒为好左右皆难之赛音谔徳齐竟往不疑酒至左右复言未可饮赛音谔徳齐笑曰若等何见之小耶昝将军能毒我其能尽毒我朝之人乎万夀叹服又呼逊为河南等路宣慰司同知以河南多强盗往往羣聚山林劫杀行路官军收捕失利乃以招安自任遣土豪传檄谕之未几贼二人来归呼逊赐之冠巾且谕之曰汝昔为贼今既自归即良民矣悉放还令遍谕其党数日后招集其为首者十軰来身各长七尺余罗拜庭下呼逊命吏籍其姓名为民时召而饮食之皆得其欢心羣盗闻之相继欵附
　　明太祖擒陈兆先悉降其众释兆先而用之择其骁兵五百人置麾下五百人者多懐疑惧太祖觉其意是夕令入宿卫环帝而寝悉屏旧人于外独留冯国用一人侍卧榻傍太祖解甲酣寝逹旦疑惧者始安又处州冦叶宗留等凭恃险阻乗间时出官军讨之又复逺遁屯师日久计无所施陶成乃从仆四五人径抵贼巢谕以祸福言辞恳恻宗留等悚动悔罪率众出降
　　示信
　　唐苏定方既击破贺鲁至怛笃城有敌人降附副总管王文度曰师还而降且为贼不如杀之取其赀定方曰此乃自作贼耳何以称伐叛哉及分财定方一无所取后俘都曼请于帝曰臣向喻陛下意许以不死帝曰朕为卿全信宥之葱岭以西遂平
　　宋种世衡知环州番部有努鄂者素倔强未尝出谒郡守闻世衡至遽郊迎世衡与约明日当至其帐往劳部落是夕大雪深三尺左右曰地险不可往世衡曰吾方结诸羌以信不可失期遂縁险而进努鄂方卧帐中谓世衡必不能至世衡蹵之起努鄂大惊曰前此未尝有官至吾部者公乃不疑我耶率其族罗拜听命
　　金宗望率兵讨张觉觉败奔宋宗望使以诏书宣谕城中张敦固等出降使使与敦固俱入城收兵仗城中人杀使者立敦固为都统乗城拒守敦固以兵八千分四队出战大败宗望再三开谕敦固等曰屡尝拒战不敢遽降宗望许其望阙遥拜敦固乃开其一门宗望使栋摩奏其事遂下诏赦南京官民大小罪皆释之官职如旧元史天祥获金将完顔和斯穆呼哩欲杀之天祥曰杀一人无损于敌适驱天下之人为吾敌也且其降时尝许以不死今杀之无以取信于后不若用之乃以为千户又钟明亮以循州叛帝命管如徳统兵讨之诸将欲直捣其巢穴如徳曰嘻今田野之氓疲于转输介胄之士病于暴露重困斯民而自为功吾不为也于是遣使谕以祸福明亮感如徳诚信即拥十余骑诣赣州石城县降平章政事鄂啰齐怒其跋扈不臣欲以事杀明亮如徳闻之曰皇元仁厚未尝杀降明亮叛人何足惜所重者信不可失耳
　　示义
　　唐侯君集伐髙昌率兵至栁谷候骑言其国王文泰尅日将葬诸将请袭之君集曰不可天子以高昌骄慢无礼使吾恭行天罚今袭人于墟墓之间非问罪之师也于是鼔行而前又李晟既克京师勒兵屯于含元殿号令诸军曰长安士庶多防贼庭若小有震惊则非伐罪吊民之义也晟与公等各有家室离别数年今已成功相见非晚五日内不得輙通家信违命者斩乃遣京兆尹李齐运告谕百姓居人安堵秋毫无所犯尚可孤军人有擅取贼马者晟立斩之莫敢仰视士庶无不感悦又裴度为节度招抚使平淮西蔡人大悦初吴元济禁偶语于道夜不然烛人或以酒食相过从者以军法论度乃约法惟盗鬬杀外余尽除其往来者不复以昼夜为限度以蔡卒为牙兵或以为反侧之徒其心未安不可自去其备度笑而答曰吾受命为帅元恶就擒蔡人即吾人也父老无不感泣
　　宋曹彬围江南城将下忽称疾不视事诸将来问疾彬曰余之疾非药石所能愈唯诸君诚心自誓克城之日不妄杀一人则自愈矣诸将许之明日城陷一无所杀李煜诣军门降待以賔礼封府库籍图书金帛以归于朝秋毫无犯江南遂安又至道中交阯酋长黎桓不顺海贼频年剽刼朝廷加恩于桓以转运使陈尧叟为国信使初将命交阯者必获赠遗数千缗桓所赋敛往往断民手足尧叟知之遂召桓子授以朝命却其私觌又桓界先有亡命来奔者镇将多匿不遣尧叟悉捕亡命归之且戒勿加酷法交阯感恩并捕海贼为谢
  </div>
  <div class="pagination">
   <a href="钦定续通典_page39.html">
    上一页
   </a>
   <span>
    ...
   </span>
   <a href="钦定续通典_page35.html">
    35
   </a>
   <a href="钦定续通典_page36.html">
    36
   </a>
   <a href="钦定续通典_page37.html">
    37
   </a>
   <a href="钦定续通典_page38.html">
    38
   </a>
   <a href="钦定续通典_page39.html">
    39
   </a>
   <span class="current-page">
    40
   </span>
   <a href="钦定续通典_page41.html">
    41
   </a>
   <a href="钦定续通典_page42.html">
    42
   </a>
   <a href="钦定续通典_page43.html">
    43
   </a>
   <a href="钦定续通典_page44.html">
    44
   </a>
   <a href="钦定续通典_page45.html">
    45
   </a>
   <span>
    ...
   </span>
   <a href="钦定续通典_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
