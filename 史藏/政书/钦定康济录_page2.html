<!DOCTYPE html>
<html>
<head>
    <meta charset="UTF-8">
    <title>钦定康济录 - 第 2 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定康济录 - 第 2 页/共 19 页</h1>
    <div class="content">

　　钦定四库全书
　　钦定康济录总目
　　第一卷
　　前代救援之典
　　第二卷
　　先事之政【目六】
　　【一教农桑以免冻馁　二讲水利以备旱涝三建社仓以使赈贷　四严保甲以革奸顽五奏截留以资急用　六稽常平以杜侵欺】
　　第三卷
　　临事之政【目二十】
　　【一急祈祷以囘天意　二求才能以捍灾伤三命条陈以开言路　四先审户以防冒恩五借国帑以广籴粜　六理囚系以释含寃七禁遏籴以除不义　八发积储以救穷困九不抑价以招商运　十开粥厰以活垂危安流民以免颠沛　　劝富豪以助济施乞蠲赈以纾羣黎　　兴工作以食饿夫育婴儿以慈孤防　　视存亡以惠急需弭盗贼以息奸宄　　甘专擅以奋救援扑蝗蝻以保稼穑　　贷牛种以急耕耘】
　　第四卷
　　事后之政【目六】
　　【一赎难卖以全骨肉　二怜初泰以大抚绥三必赏罚以风继起　四筹匮乏以防荐饥五尚节俭以裕衣食　六敦风俗以享太平】
　　附録
　　【摘要备观　赈粥湏知　捕蝗必览社仓条约】











　　钦定四库全书
　　钦定康济录卷之一
　　前代救援之典
　　总叙圣贤之治天下岂不欲斯民含哺鼓腹日游于太和之世哉无如水旱之灾尧汤不免使无良防以处之致民有饥馁之忧流离之患如保之怀肯恝然乎于是以不忍人之心行不忍人之政荒政从之而出矣是政也非谱而何夫古有治谱欲其前后相师以修其政令何独至于救饥而不以前人为谱哉爰集圣贤之言行已昭救济之谋猷者或总列于前或分陈于后果能仿而行之惠我元元如登大有是谱也不犹有脚之阳春力可回天者耶常目在焉苍生幸矣
　　唐尧之为君也存心于天下加志于穷民一民饥曰我饥之也一民寒曰我寒之也一民有罪曰我陷之也百姓戴之如日月亲之如父母
　　谨案三称我字是圣人以全副精神注之一肩任来之意四海虽大若以我之为君有一民为饥寒所困而陷于法网者非我之教养有亏欤故朝乾夕惕泽润生民举天地间尽在春风和气中也
　　虞舜弹五之琴歌曰南风之薰兮可以觧吾民之愠兮南风之时兮可以阜吾民之财兮
　　谨案大舜认定民是吾之民愠必为之解财必为之阜方遂其惠养元元之意肯令凶年饥嵗流离失所而不急为轸恤哉
　　商汤因旱祷于桑林以六事自责曰政不节欤民失职欤宫室崇欤妇谒盛欤苞苴行欤谗夫昌欤何以不雨而至斯极也言未已大雨方数千里
　　谨案汤在位三十祀而遇大旱之年共有七民无菜色者要非无备而能然也祷之尚如是之切上苍有不为之感动哉是六事之责不可少而九年之蓄尤不可缺也
　　周武王立重泉之戍令曰民有百鼔之粟者不行民举所最粟以避重泉之戍而国谷二十倍【最聚也】
　　谨案谷不足不足以救饥令不严不足以惧民严令积谷圣王权变之道也即豫备不虞之典也尚父不云乎敬胜怠者吉怠胜敬者凶安不忘危敬胜之事也故虽禾黍油油必令仓箱盈足诚以丰年多蓄则饥馑可无虞耳
　　周公曰呜呼君子所其无逸先知稼穑之艰难乃逸则知小人之依
　　注云鱼无水则死木无土则枯民非稼穑则无以生也四民之事莫劳于稼穑生民之功莫盛于稼穑周公发无逸之训以戒成王惧其知逸而不知无逸也岂独成王之所当知哉实千万世人主之准则也
　　孔子自鲁适齐时齐旱饥景公问曰如之何对曰凶年力役不兴驰道不修祈以玉帛祀以下牲此贤君自贬以救民之礼也
　　谨案时当饥馑若不节一人之用度救万姓之流离天命民碞之际岂不大可畏耶故夫子以此告之使景公急以救民为事也
　　易经益卦象曰益损上益下民説无疆自上下下其道大光
　　大全云恩由上防非仅一切转移之术始为益之名者也要在制民常产之外若山林川泽之利损以与民货税田租之类量加蠲免如是益下而民有不欣欣然尽发爱戴之心者欤
　　书经帝曰弃黎民阻饥汝后稷播时百谷
　　谨案舜之民曷尝阻于饥哉然舜以黎民非百谷不能生其身非后稷莫能教其耕故必谆谆戒勉益见圣主贤臣安不忘危豫备不虞之意耳
　　诗经大雅倬彼云汉昭囘于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听又曰靡人不周无不能止
　　【宋】董煟曰靡神不举靡爱斯牲说谓慰安人心然山川祷祀从古有之亦见古人忧畏之切至七章言靡人不周无不能止非当时有实惠及于民安能如是
　　春秋鲁僖公二年冬十月不雨　三年春王正月不雨夏四月不雨　僖公忧闵元服避舍躬节俭绌女谒辍乐休工释更徭之逋罢军冦之诛去苛刻惨毒之政所蠲浮令四十五事放谗佞郭都之等十三人诛领人之吏受货赂赵侃等九人率羣臣祷于山川天即为之大雨
　　谨案天以水旱困人正欲长民者之惠爱苍生耳茍能遇灾而惧恤民之瘼更新善政天将消其灾而锡之福矣从古天人相感之理如响应声夫岂独僖公一事哉
　　礼记王制云国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通制国用虽有凶旱水溢民无菜色然后天子食日举以乐
　　谨案无三年之蓄尚非其国后之各省其所蓄不知有几隋唐行之而有效紫阳施之而见功者社仓也庶几乎其得之欤夫粟既积之于京师复徧之于天下仓箱足而积贮丰小民将击壤而歌矣圣人所以能乐民之乐也
　　周礼大司徒以荒政十二聚万民一曰散财【贷种食也】二曰薄征【轻赋税也】三曰缓刑【省刑罚也】四曰弛力【息徭役也】五曰舍禁【山泽无禁也】六曰去几【去闗防之几察使百货流通】七曰礼【杀吉礼也】八曰杀哀【节凶礼也】九曰蕃乐【谓闭藏乐器而不作】十曰多昏【多昏配则男女得以相保】十一曰索鬼神【求废祀而修之也】十二曰除盗贼【安良民也】大司徒以保息六养万民一曰慈防二曰养老三曰振穷四曰恤贫五曰寛疾六曰安富
　　谨案语云三代而上有荒嵗而无荒民其所以无荒民者必上之人有以豫备故也即富者尚欲安之况老防贫穷疾病之类有不在其怀保之中耶嗟夫政之不可偏废如人身之脉络不可一经不治致令其受病也世之为政者果能视此而无愧焉康阜之休旁敷四海矣
　　谷梁传一谷不升谓之嗛二谷不升谓之饥三谷不升谓之馑四谷不升谓之荒五谷不升谓之大祲大祲之礼君食不兼味台榭不涂弛廷道不除百官布而不制鬼神祷而不祀【嗛同歉不满之意也】
　　【明】邱濬曰君食不兼味以下即周礼膳夫所谓大荒则不举者也譬如父母焉其子不哺而已乃日余膏粱于心安乎
　　齐籴贱桓公恐五谷之归于诸侯欲为百姓藏之问于管子管子曰今者夷吾过市有新成囷京者二家君请式璧而聘之桓公从之民争为囷京以藏谷
　　谨案桓公之虑固深管子之智更羙倘不赏一二人以风众人其谁我从此所谓藏富于民而君不致独贫者也曷尝尽敛于太仓之内哉夫国无三年之蓄者国非其国然则交相致益而后富强可甲于天下
　　周惠王十七年十二月卫文公立公大布之衣大帛之冠务材训农通商惠工敬教劝学授方任能元年革车三十乘季年乃三百乘
　　谨案治国不可以纵欲守位贵从乎民好膺民社者治本是图躬行节俭则恩膏沛于万姓菽粟足于仓箱矣懿公好鹤而文公能勤民布政不数年间国以富厚民用和辑人主好恶之间不可不慎也如此
　　周敬王四十年夏五月荧惑守心【宿名】心宋之分野也景公忧之司星子韦曰可移于相公曰相吾之股肱曰可移于民公曰君者待民曰可移于嵗公曰嵗饥民困吾谁为君子韦曰天髙听卑君有君人之言三荧惑宜有动于是之果徙三度
　　谨案观景公之言盖不专为一身而忧之矣相是股肱民为邦本此数语何尝有意格天而天则为之格矣可见天人感应之理原在乎呼吸间子韦知其理而之果徙三度仁哉景公智哉子韦也
　　魏文侯时租赋增倍于常或有贺者文侯曰今户口不加而租赋嵗倍此由课多也譬如冶焉令大则薄令小则厚治人亦如之夫贪其赋税不爱民人是虞人反裘而负薪也徒惜其毛不知皮尽而毛安所附是两匮之势也
　　谨案理势明则言辞逹文侯之论增赋不事支流旁干直能探本穷源贺者应惭伪者应惧君子知此民困必苏非社稷之福哉
　　李悝为魏文侯作平籴法曰籴甚贵则伤民甚贱则伤农若民伤则离散农伤则国贫故甚贵与甚贱其伤一也善为国者使民无伤而农益劝故大熟则上籴三而舍一中熟籴二下熟籴一使民适足价平而止小饥则发小熟之敛中饥则发中熟之敛大饥则发大熟之敛以粜于民故虽遇水旱饥馑籴不贵而民不散行之魏国日益富强
　　谨案收籴于丰熟之时出粜于荒歉之日务必平价而止民农皆不令伤非法之出于万全耶有何水旱之足虑嘉谋若此食禄何惭在位者鉴此类推广其仁术不负敦本爱民之君子矣
　　汉文帝二月诏曰方春和时草木羣生之物皆有以自乐而吾百姓鳏寡孤独困穷之人或阽于危亡而莫之省忧为民父母将何如其议所以赈贷之
　　谨案文帝以草木羣生之乐其乐因念吾民穷困之颠连广其仁术赈贷并行是阳春之所不及者文帝得而及之矣否则枯木有时畅茂穷檐赤子乐嵗终身苦是草木之弗若不亦深可叹乎抚黎元者能触景念民勿忘先王对时育物之怀则太和元气长流行于宇宙中矣
　　文帝癸酉十二年错上言曰夫人情一日不再食则饥终嵗不制衣则寒夫腹饥不得食肤寒不得衣虽慈父不能保其子君安能以有其民哉是故明君贵五谷而贱金玉方今之务莫若使民务农而已欲民务农在于贵粟贵粟之道在于使民以粟为赏罚今募天下之人入粟于边以受爵免罪不过三嵗塞下之粟必多矣帝从之令民入粟于边拜爵各以多少级数为差谨案自古以民饥而扰天下者不一而足未闻无珠玉而扰其国者也错劝其君贱珠玉寳五谷足国之本务其在是乎所以称智囊也
　　景帝后元二年夏四月诏曰雕文刻镂伤农事者也锦绣纂组害女工者也农事伤则饥之本女工害则寒之原也夫饥寒并至而能亡为非者寡矣今嵗或不登民食颇寡其咎安在或诈伪为吏吏以货赂为市渔夺百姓侵牟万民其令二千石各修其职不事官职耗乱者丞相以闻请其罪
　　谨案此诏专重农桑委其责于太守政治之方莫若此矣况又令丞相不时奏闻此大法小亷民安物阜周之成康汉之文景皆以贤君称也
　　武帝时董仲舒对策曰郡守县令民之师帅所以承流而宣化也师帅不贤则主徳不宣恩泽不流是以隂阳错缪氛气充塞羣生寡遂黎民未济也
　　谨案仲舒以承流宣化责成郡守县令此真握要之言大吏贵而不切散官踈而无权惟府县官有守土之专政令声教易与相通末俗頺风力能振作刘向素称董仲舒有王佐之才者以其论事切中机要而立意本于正大也
　　武帝征和四年四月以赵过为捜粟都尉过教民为代田一亩三畎【畎者田中之沟也广一尺深一尺】嵗代处【代易也嵗易其处】故曰代田毎耨輙附根根深耐风与旱其耕耘田器皆有便巧用力少而得谷多民皆便之
　　谨案诗云诞后稷之穑有相之道从古教稼任地各有便宜以尽辅相裁成之责武帝为民治农事必使良才贤牧讲求于陇亩之间以人工代天巧神明变化总期便民而不敢逸于图治休哉盛业其汉治之隆欤
　　光武帝建武二十五年冬十月监军谒者宋均见蛮方饥馁困厄均与诸将议曰夫忠臣出境有可以安国家者专之可也乃矫制告谕羣蛮而降之蛮地遂平均未至先自劾矫制之罪上嘉其功迎赐以金帛
　　谨案天灾可畏饥徧蛮方设或再加困鬭血刃者固多僵仆者要亦不少岂好生之心哉监军矫制而谕之降既得上国之体且服小丑之心以仁布徳以智全仁宜乎上之奨赏矣后之衔命阃外者其将以此为法乎
　　明帝永平三年大起北宫时天大旱尚书仆射钟离意谒阙免冠上疏曰昔成汤遭旱以六事自责切见北宫大作民失农时自古非苦宫室小狭但患民不安宁宜且罢止以应天心上即时罢之遂应时澍雨
　　谨案苍苍者天耶孰谓理居元渺一时无以格之哉当时劳民伤财人心不安而天意示警仆射免冠切谏上即罢役时雨降而禾稼生可见风雨之调和原在人心之喜豫盖心和而气和气和而隂阳交泰矣王政本符乎情理天心总寄于民心信哉
　　和帝永元五年遣使分行三十余郡凡贫民之不能自食者悉开仓赈给
　　谨案和帝年十四五能恤贫民能除窦宪亦云贤矣苐天性聪明不如圣学日跻深邃孰谓师保翼助之功迂阔而不可近哉
　　安帝时皇太后邓氏毎闻民饥或逹旦不寐躬自减彻以救灾危故虽有水旱交侵宇内复宁嵗仍丰稔是勤政之效也
　　谨案民不赖君何能活于凶嵗君不得民何以享其太平此君民一体之意也假如手足有病而心腹独能舒泰乎皇太后逹旦不寐以救饥民世称贤后良有以也
　　桓帝永夀三年春或上言民之贫困以货杂钱薄宜改铸大钱事下四府羣僚及太学能言之士议之太学生刘陶上议曰当今之忧不在于货在乎民饥窃见比年以来良苖尽于蝗螟之口杼轴空于公私之求民所患者岂谓钱货之厚薄铢两之轻重哉就使当今沙砾化为南金瓦石化为和玉使百姓渴无所饮饥无所食虽羲皇之纯徳唐虞之文明犹不能以保萧墙之内也盖民可百年无货不可一朝有饥故食为至急也
　　谨案古之帝王毎求直言时开言路民情得以上逹使闾阎疾苦无时不昭掲于九重是以政令所布深惬民怀惠泽所流且周百世而嘉谋嘉猷并借以垂光于千载耳
　　吴孙权赤乌三年民饥诏遣使开仓廪赈贫者
　　谨案国之赖民犹鱼之借水鱼无水则不生国无民则难与治三国之主强半称雄肯置其苍生于沟壑哉但遣使之中又贵择人必得公平亷干精明寛厚之臣而后可盖百万生民之命悬于一人之手岂云细事细阅其史一无所贬亦曰知人
　　北魏髙宗和平四年十月以定相二州霣霜杀稼免民田租　承明元年八月以长安二蚕多死免民赋之半谨案稼与蚕小民养生之本也茍于此而无所得衣食已亏催科再急不廹人于盗薮也鲜矣今魏不特因霜害稼而免其田租且缘蚕息无收而蠲其半赋恩何溥也仁哉斯制矣
　　髙祖太和二十年以久旱自癸未不食至于乙酉羣臣皆诣中书省请见髙祖在崇虚楼遣舍人辞焉且问来故豫州刺史王肃对曰今四郊雨已沾洽独京城微少庶民未乏一餐而陛下辍膳三日臣下惶惶无复情地髙祖使舍人应之曰朕不食数日犹无所感比来中外贵贱皆言四郊有雨朕疑其欲相寛免未必有实方将遣使视之果如其言即当进膳如其不然朕何以生为当以身为万民塞咎耳是夕大雨
　　谨案君心即是天心君能以万民为心天未有不以一人为念者也民未饥而君已饥天肯负爱民之君乎此魏髙祖辍膳三日而时雨降可见感通之理原在君心君之爱民正所以爱身天之爱君原欲其爱民天也君也民也分之则有三合之则一体理本相通道无二致敬天勤民者所当三复斯防
　　城阳王徽为并州刺史先是州界夏霜禾稼不熟民庶逃散安业者少徽輙开仓赈之文武共谏止徽曰昔汲长孺郡守尔尚輙开仓赈救民灾况我皇家亲近受委大藩岂可拘法而不救民困也先给后表孝明嘉之加安北将军
　　谨案皮之不存毛将安附备位大藩而不知为朝廷旬宣布化子惠黎元忝厥职也甚矣观安北将军之明断先给后表一转移间深合古名臣爱防百姓之至意后之君子可勿鉴诸
　　宋文帝元嘉十二年吴郡大水钱唐升米三百以扬州治中从事史沈演之兼散骑常侍廵行拯恤许以便宜从事演之开仓廪赈饥民凡有生子者口赐米一斗刑狱有疑枉者悉判遣之百姓蒙赖
　　谨案羙哉元嘉之政可见称于天下后世者盖由饥馑之年令臣便宜从事无一人之不被其泽也民当枵腹离散之际谁不思邀惠于朝廷以生其骨月倘廵行拯恤者惠此而失彼有始而无终民受虚名仍无实济何烦此使为哉演之得便宜之权免掣肘之患小者不遗于黄口壮者可释于囹圄尚有泪如淫雨并垂于空釡鹑衣之上欤古云上有便宜之令下无专擅之臣信哉此言也
　　唐元宗开元十五年八月制曰河北州县水灾尤甚言念蒸民何以自给朕当宁兴思有劳旰昃在予之责用轸于怀宜令所司量支东都租米二十万石赈给　二十二年十一月敕曰百姓屡空朕孰与足言念于此良所疚怀又闻京畿及闗辅有损田百姓等属频年不稔久乏粮储虽今嵗薄收未免辛苦宜从蠲省勿用虚弊至如州县不急之务差科徭役并积久欠负等一切并停其今年租八等已下特宜放免地税受田一顷已下者亦宜放免
　　谨案开元之政大有可观即此二诏忧勤寛大之意露于言表此时也官廷肃穆辅理承化者多称贤佐是以有灾即得上闻遇荒即行补救委曲详尽有实惠而无虚名总之贱货尊贤去蔽去吝四者古昔圣贤所为翼翼小心守之而勿失者也岂独为荒政云尔哉实万世致治之常道也
　　郭子仪因河中军士常苦乏食乃自耕荒田百亩将校以是为差于是士卒皆不劝而耕是嵗河中野无旷土军有余粮
　　谨案羊祜镇襄阳垦田八百余顷祜之始至也军无隔日之粮及至季年有十年之积汾阳之在河中身体而力行之上不致吾君忧国帑之无输下不苦吾民有助饷之拮据一事举而爱及于君民非贤将而能若是乎
</div>
    <div class="pagination">
<a href="钦定康济录.html">上一页</a><a href="钦定康济录.html">1</a><span class="current-page">2</span><a href="钦定康济录_page3.html">3</a><a href="钦定康济录_page4.html">4</a><a href="钦定康济录_page5.html">5</a><a href="钦定康济录_page6.html">6</a><a href="钦定康济录_page7.html">7</a><span>...</span><a href="钦定康济录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
