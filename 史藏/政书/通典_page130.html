<!DOCTYPE html>
<html>
 <head>
  <meta charset="utf-8"/>
  <title>
   通典 - 第 130 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 130 页/共 149 页
  </h1>
  <div class="content">
   吐蕃
　　吐蕃在吐谷浑西南，不知有国之所由。或云：秃发利鹿孤有子樊尼，其主檀为乞伏炽盘所灭，樊尼率余种依沮渠蒙逊，其后子孙西魏时为临松郡丞今张掖郡张掖县界。与主簿，皆得众心，因魏末中华扰乱，招抚群羌，日以强大，遂改姓为窣苏骨反野，至今故其人号其主曰赞府，贵臣曰主簿。又或云：始祖赞普自言天神所生，号鹘堤悉补野，因以为姓。窣野与悉补野言讹，其实一也。或云本姓弃苏农也。
　　其国出鄯城五百里，过乌海，入吐谷浑部落弥多弥、苏毗及白兰等国，至吐蕃界。其国风雨雷雹，每隔日有之。盛夏节气如中国暮春之月。山有积雪，地有冷瘴，令人气急，不甚为害。
　　其俗重汉缯而贵瑟瑟，男女用为首饰。其君长或在跋布川，或居逻娑川，有小城而不居。坐大帐，张大拂庐，其下可容数百人。兵卫极严，而衙府甚狭。俗养牛羊，取奶酪供食，兼取毛为褐而衣焉。不食驴马肉，以麦为。人死，杀牛马以殉，取牛马头积累于墓上。其墓正方，累石为之，状若平头屋。其臣与君自为友，号曰共命人，其数不过五人。君死之日，共命人皆日夜纵酒，葬日，于脚下针，血尽乃死，便以殉葬。又有亲信人，用刀当脑缝锯，亦有将四尺木，大如指，刺两肋下，死者十有四五，亦殉葬焉。设官，父死子代，绝嗣即近亲袭焉。非其种类，辄不相伏。其官章饰有五等：一谓瑟瑟，二谓金，三谓金饰银上，四谓银，五谓熟铜。各以方圆三寸，褐上装之，安膊前，以辨贵贱。法令严肃。兵器有弓、刀、楯、、甲、冑。每战，前队皆死，后队方进。人马俱披锁子甲，其制甚精，周体皆遍，唯开两眼，非劲弓利刃之所能伤也。其战必下马列行而阵，死则递收之，终不肯退。枪细，而长于中国者。弓矢弱而甲坚。人皆用剑，不战亦负剑而行。其驿以铁箭为契，其箭长七寸，若急驿，膊前加着一银鹘。有草名速古芒，叶长二寸，状若斜蒿。有鼠，尾长于常鼠。其国禁杀鼠，杀鼠者加其罪。有可跋海，去赤岭百里，方圆七十里，东南流入蛮，与蛮西洱河合流而东，号为漾鼻水。又东南出，会川为泸水焉。自赤岭至逻娑川，绝无大树木，唯有杨柳，人以为资。置大论，以统理国事。无文字，刻木结绳为约。征兵用金箭。寇至举燧。与其臣下一年一小盟，用羊、狗、弥猴。三年一大盟。用人、马、牛、驴。以麦熟为岁首。其国都号为逻娑城。用法严整，议事则自下而起，因人所利而行之，此其所以能强且久也。重壮贱老，母拜于子。重兵死，恶病终，以累代战没者为甲门。临阵奔北者，悬狐尾于其首，表其似狐之怯。
　　其赞普弄赞，雄霸西域。隋开皇中，其主论赞索弄赞都牂牁西疋播城已五十年矣。国界西南与婆罗门接。自大唐初，已有胜兵数十万，号为强国。男女皆辫发裘，以涂面。无器物，以手捧酒而饮之。屈木令圆，以皮作底，就中而食。俗多金及小马。党项、白兰诸部及吐谷浑、西域诸国咸畏惧之。
　　至其主弃苏农赞，贞观十五年正月，以宗室女封文成公主，降于吐蕃赞普，命礼部尚书江夏王道宗送之。赞普亲迎于河源，见王人，执子婿礼甚谨。睹大国服饰礼仪之美，俯仰有媿沮之色，谓所亲曰：「我祖父未有通婚大国者，今我得尚大唐公主，当筑一城，以夸后代。」仍遣酋豪子弟，请入国学，以习诗书。高宗初，封賨王。
　　苏农死，其子早卒，以孙代立，号乞梨拔布，幼小，大相禄东赞摄知国事，总章中，以兵临吐谷浑。吐谷浑告急。咸亨中，高宗令将军薛仁贵、郭待封等率众十余万伐之，至大非川，为大论钦陵所败，因遂灭吐谷浑。钦陵姓薛氏。其父禄东赞颇晓兵术，吐蕃赞府以国事委之，讲兵训师，雅有节制。吐蕃之并兼诸羌，雄霸西土，东赞有力焉。有子五人。及东赞死，钦陵兄弟复专其国。上元中，寇鄯、廓等州。仪凤三年，遣工部尚书刘审礼为洮河军总管，率兵十八万以讨之，战于青海，军败，没于阵。调露二年，中书令李敬玄战于大非川，又败绩。续遣黑齿常之袭击，破之。武太后如意初，武威军总管王孝杰大破吐蕃，复龟兹、于阗、疏勒、碎叶四镇。
　　至万岁通天初，又寇凉州，执都督许钦明。钦陵兄弟皆有才略，钦陵多居中，诸弟分领方面，诸蕃惮之。二年，吐蕃大论钦陵遣使请和。武太后遣前梓州通泉县尉郭元振往，至野狐河，与陵遇，陵曰：「大国久不许陵和，陵久不遣蕃使，以久无报命，故去秋有甘凉之抄，斯实陵罪，今欲和好，能无惧乎！」振乃谓曰：「论先考东赞，以宏才大略，服事先朝，结好通亲，荷荣承宠，本期传之永代，垂于无穷。论不慕守旧恩，中致猜阻，无故自绝，日寻干戈，屡犯我河湟，频扰我边鄙。且父通之，子绝之，岂为孝乎！父事之，子叛之，岂为忠乎！然论之英声，籍甚遐外，各自为主，奚为惧乎。」陵曰：「如所来言，陵无忧矣。今天恩既许和好，其两国戍守，咸请罢置，以便万姓。各守本境，靡有交争，岂不休哉！然以西十姓突厥，四镇诸国，或时附蕃，或时归汉，斯皆类多翻覆。乞圣恩含弘，拔去镇守，分离属国，各建侯王，使其国居，人自为守，既不款汉，又不属蕃，岂不人免忧虞，荒陬幸甚。」振曰：「十姓、四镇，本将镇静戎落，以抚宁西土，通诸大邦，非有他求。论今奚疑而有忧虞乎？」论曰：「使人此词，诚为实论。然缘边守将，多好功名，见利而动，罕守诚信，此蕃国之所为深忧也。」振曰：「十姓诸部，与论种类不同，山川亦异。爰览古昔，各自区分，复为我编人，积有年岁。今论欲一言而分离数部，得非昧弱苟利乎？」陵曰：「使人岂不疑陵贪冒无厌，谬陈利害，窥窃诸部，以为汉边患耶？陵虽识不逮远，请为使人明之。陵若爱汉土地，贪汉财币，则青海、湟川，实迩汉边，其去中州，盖三四千里，必有窥羡，何不争利于此中。而突厥诸部，悬在万里之外，碛漠广莽，殊异中国。安有争地于万里外，而能为汉边患哉！舍近务远，计岂然也？但中州人士，深谋多计，天下诸国，皆为汉并，虽大海之外，穹塞之表，靡不磨灭矣。今吐蕃块然独在者，非汉不贪其土地，不爱其臣仆，实陵兄弟小心谨密，得保守之耳。而十姓中，五咄六诸部落僻近安西，是与吐蕃颇为辽远。俟斤诸部密近蕃境，其所限者，唯界一碛，骑士腾突，旬月即可以蹂践蕃庭，为吐蕃之巨蠹者，唯斯一隅。且乌海黄河，关源阻深，风土疫疠，纵有谋夫猛将，亦不能为蕃患矣，故陵无敢谬求。西边沙路，坦达夷漫，故纵羸兵庸将，亦易以为蕃患，故陵有此请。实非欲侵渔诸部，以生心于汉边。陵若实有谋汉之怀，有伺隙之意，则甘凉右地，暨于积石，此道绵细，几二千里，其广者不过二三百里，狭者纔百里，陵若遣兵，或出张掖，或出玉门，使大国春不遑种，秋无所获，五六岁中，或可断汉右界矣，又何为弃所易而窥所难乎？此足明陵心矣。往者高宗以刘审礼有青海之役，乃使黄仁素、贾守义来和。陵之上下将士，咸无猜忌，故边守不戒严。和事曾未毕，则为好功名人崔知辨从五俟斤路，乘我闲隙，疮痍我众，驱掠牛羊，盖以万计，自此陵之国人大危栗和事矣。今之此求，但惧好功名者之吞噬，冀此为翰屏以虞之，实非有他怀焉。」振曰：「兹事漫汗体大，非末吏所能明。论当发使奉章以闻，取裁于圣主。」陵乃命郎宗乞思若为使。振曰：「今遣使之后，国不可更犯汉边。且蕃使前后入朝不时遣者，良以使去之后，兵仍犯汉，故朝廷踌，曰是绐徒改反我也。以为侦谍，不以为使人，遂迁延无报。今若踵前陵塞，是故陷所去人使，孰谓请和也。」陵俛首踧踖久之，曰：「陵与国人咸憾崔知辨之前事，故尝有此举，以虞好功者之来侵。比实以选练骑士三万，分路出师。使人既有此言，今既于和事非便，安可相违。」即罢兵散卒，遂指天为信，斯具之表矣。
　　振与思若至，时朝廷以四镇十姓事，欲罢则有所顾，欲拒则有所难，沉吟久之，莫之能决。振为役夏奉戎，竭内事外，非计之得，乃献疏曰：「臣闻利或生害，害亦生利。国家奄有天下，园囿八荒，而万机百揆之中，最难消息者，唯吐蕃与默啜耳。今吐蕃请和，默啜受命，是将大利于中国也。若图之不审，则害亦随之；如防害有方，则利亦随之。今钦陵所论，唯分裂十姓地界，抽去四镇兵防，此是钦陵切论者。若以为可允，则当分明断决之，若以为不可允，则当设册以羁縻之，终不可直拒绝以阻其意，使兴边患也。臣窃料此事关陇动静之机，岂可轻举措哉。使彼既和未绝，则其恶亦不得顿生。请借人事为比，设如人家遭盗，一则攻其内室，一则寇其外落，主人必不先于外寇而忧在内室矣。何则？以内患近而外患远也。今国之外患者，十姓四镇是；内患者，甘、凉、瓜、肃是。复关陇之人，久事屯田戍，向三十年，臣料其力用久竭弊矣。脱一朝甘、凉有不虞，此中岂堪广调发耶？臣实病之，不知朝廷以为何如。夫善为国者，当先料内以敌外，不贪外以害内。今议事者舍近患而靡恤，务远患而是贪，臣愚驽，罔识厥策。必以四镇殷重，事不可依，何不言事以答之。如钦陵云『四镇诸部与蕃界接，惧汉侵窃，故有是请』，此则吐蕃所要者。然青海、吐蕃密近兰、金城郡。鄯，今西平郡。北为汉患，实在兹辈，斯亦国家之所要者。今宜报陵云，国家非四镇，本置此以扼蕃国之尾，分蕃国之力，使不得并兵东侵；今若顿委之于蕃，恐蕃力强，易为东扰；必实无东侵意，则宜还汉吐浑诸部及青海故地，即俟斤部落当以与蕃。如此足塞陵口而和事未全绝也。如后小有乖，则曲在彼。兼西边诸国，款附岁久，论其情义，岂可与吐蕃同日而言。今未知其利害，未审其情实，径有分裂，亦恐伤诸国之意，非制驭之长筭也。待筹损益，知其利便，续以有报，如此则亦和未为绝，更使彼蕃悬情上国，是亦诱抚之方。伏愿省择，使无遗筭，以惠百姓也。」
　　其后赞府年长，忌钦陵，乃与首领论岩等密图之。言将猎，召兵执钦陵亲党二千余人，杀之，自帅众讨钦陵。钦陵自杀，其亲信左右同日自杀者百余人。其弟赞婆，先在东境，率千余人来降，授右卫大将军。
　　乞梨拔布神龙初死，其子立。乞梨弩悉笼时年七岁，祖母禄没氏摄位。至中宗神龙三年四月，以所养嗣雍王守礼女封金城公主，出降吐蕃赞普。景龙四年正月，幸始平县，送金城公主，以左骁卫大将军杨矩为使。二月，改始平县为金城县，又改其地为凤台乡、怆别里。天宝十四年死，其子立，号乞梨悉笼纳赞。
　　　　　大羊同
　　大羊同，东接吐蕃，西接小羊同，北直于阗，东西千余里，胜兵八九万人。其人辫发裘，畜牧为业。地多风雪，冰厚丈余。所出物产，颇同蕃俗。无文字，但刻木结绳而已。刑法严峻。其酋豪死，抉于穴反去其脑，实以珠玉，剖其五脏，易以黄金，假造金鼻银齿，以人为殉，卜以吉辰，藏诸岩穴，他人莫知其所，多杀牸牛羊马，以充祭祀，葬毕服除。其王姓姜葛，有四大臣分掌国事。自古未通，大唐贞观十五年，遣使来朝。
　　　　　悉立
　　悉立在吐蕃西南，户五万，有城邑村落，依溪涧。丈夫以缯彩缠头，亡褐；妇人辫发，着短裙。以蒸报为俗。畜多水牛、羖羊、鸡、豕。谷宜稻、麦、豆，饶甘蔗诸果。死葬于中野，不为封树。丧制以黑为衣，一年就吉。刑有刖劓。羁事吐蕃，自古未通中国。大唐贞观二十年，遣使贡方物。
　　　　　章求拔
　　章求拔，或云章揭拔，本西羌种也。在悉立西南，居四山之内，近代移出山，西接东天竺，遂改衣服，变西羌之俗。其地延袤八九百里，胜兵二千余人，居无城郭，好为寇掠，商旅患之。闻悉立入朝，亦遣使朝贡。
　　　　　泥婆罗
　　泥婆罗国，在吐蕃西。其俗，翦发与眉齐，穿耳，揎以竹筩，缓至肩者以为姣丽。食用手。其器皆铜。多商贾，少田作。以铜为钱，面文为人，背文为马。其牛鼻不穿孔。衣服以一幅布蔽身，日数盥漱。以板为屋，壁皆雕画。俗重博戏。颇解推测盈虚，兼通历术。事五天神，镌石为像，每日清水浴神，烹羊而祭。其王那陵提婆，身着真珠诸宝，耳垂金钩玉铛，佩宝装伏突，坐狮子座，常散花燃香，大臣及左右并坐于地。有阿耆婆沵池，周回二十余步，以物投之，即生烟焰，悬釜而炊，须臾而熟。唐永徽二年，遣使朝贡。
通典卷第一百九十一　边防七
　　西戎三
　　　西戎总序　楼兰　且末　杅弥　车师高昌附　龟兹
　　　　　西戎总序
　　西域以汉孝武时始通，本三十六国，皆在匈奴之西，乌孙之南。南北有大山，中央有河，东西六千余里，南北千余里。东则接汉，阨以玉门、阳关，二关并在今炖煌郡。西则限以葱岭。诸国大率土著，有城郭田畜，与匈奴、乌孙异俗，故皆役属匈奴。匈奴西边日逐王领西域，赋税取足焉。其南山，东出金城，今金城、会宁、安乡、西平等即汉金城郡地。与汉南山属焉。属，联也。自玉门、阳关出西域，有两道。从鄯善傍南山北，陂河西行，循河曰陂。彼义反。史记曰：「陂山通道」。至莎车，为南道；西踰葱岭，则出大月氏、安息，氏音支。自车师前王庭今交河郡。随北山，陂河西行至疏勒，为北道。西踰葱岭，则出大宛、康居、奄蔡焉。
　　自张骞开西域之迹，其后霍去病击破匈奴右地，降浑邪、休屠王，屠音除。遂空其地，始筑令居以西，令音铃。县名，今西平郡之西北。初置酒泉郡，后稍发徙人充实之，分置武威张掖炖煌酒泉四郡，地并今郡。据两关焉。自李广利伐大宛之后，西域震惧，多遣使来贡献。于是东自炖煌，西至盐泽，即蒲昌海，在今交河、北庭界中。往往起亭障。
　　是时军旅连出，师行二三十年，海内虚耗。征和中，贰师李广利以军降匈奴。帝既悔远征伐，而搜粟都尉桑弘羊与丞相御史奏言：「故轮台以东捷枝、渠犁，皆故国，地轮台、渠犁，地名，今在交河、北庭界中，其地相连。广，饶水草，有溉田五千顷以上，处温和，田美，可益通沟渠，种五谷，与中国同时熟。田一岁，有积谷，募人壮健有累重敢徙者诣田所，累重，谓妻子家属。就畜积为本业，益垦溉田，稍筑列亭，连城而西，以威西国。」帝乃下诏，深陈既往之悔，曰：「前有司奏，欲益人赋三十助边用，每口取三十钱。是重困老弱孤独也。而今又请遣卒田轮台。轮台西于车师千余里，前开陵侯击车师时，开陵侯，匈奴介和王来降者也。危须、尉犁、楼兰六国皆发畜食迎汉军，又自发兵，凡数万人，王各自将，共围车师，降其王。诸国兵便罢，力不能复至道上食汉军。汉军破城，食至多，壮士自载不足以竟师，虽各自载粮，而在道已尽，至归涂，而尚苦乏食，不终师旅之事。强者尽食畜产，羸者道死数千人。朕发酒泉驴、橐驼负食，出玉门迎军。吏卒起张掖，不甚远，然尚冢留甚众。冢留，言食前后离冢，不相逮及。冢音斯。曩者，朕之不明，以军候弘上书言『匈奴缚马足，置城下，驰言「秦人，我乞若马」』，谓中国人为秦人，习故言也。乞若犹言乞汝。乞音气。又汉使者久留不还，故遣贰师将军，欲以为使者威重也。古者卿大夫与谋，参以蓍龟，不吉不行。谓共卿大夫谋事，尚不专决，犹杂问蓍龟。乃者，丞相御史二千石诸大夫郎为文学者，皆言祥善，而易之卦得大过，爻在九五，其繇曰「枯杨生华」，象曰「枯杨生华，何可久也」，谓匈奴破不久。匈奴困败。公交车方士、太史理星占气及太卜龟蓍，皆以为吉，匈奴必破，时不可得也。今便利之时，后不可再得。卦诸将，贰师最吉。卜遣诸将，而于卦中贰师最得吉。故朕亲发贰师。今计谋卦兆皆反缪。失一狼，走千羊。乃者贰师败，军士死略离散，言死及被虏掠，并自离散。悲痛常在朕心。今请远田轮台，欲起亭隧，隧，依深险之处开行道。是扰劳天下，非所以优人也。朕不忍闻。且匈奴得汉降者，常提掖搜索，问以所闻。搜索者，恐其或私赍文书。今边塞未正，阑出不禁，鄣候长吏使卒猎兽，以皮肉为利，辛苦而烽火乏，失亦上集不得，为边塞有阑出逃亡之人，而主者不禁。又长吏利于皮肉，多使鄣候之卒猎兽，故令烽火有乏。又其人劳苦，因致奔亡。凡有此失，皆不集于所上文书。后降者来，若捕生口虏，乃知之。既不上文书，所以当时不知，至有降者来，及捕生口，或虏得匈奴人言之，乃知此事。当今务在禁苛暴，止擅赋，力本农，修马复令，因养马以免徭赋也。复，方目反。以补缺，无乏武备而已。郡国二千石各上进畜马方略补边状，与计对。」与上计者同来赴对。由是不复出军。而封丞相车千秋为富人侯，以明休息，思富养人也。
　　昭帝时，乃用桑弘羊前议，以给使外国者。
　　至宣帝，遣卫司马使护鄯善以西数国。及破姑师，未尽殄，分以为车师前后王及山北六国。时汉独护南道，未能尽并北道也。神爵三年，匈奴日逐王来降，护鄯善以西使者郑吉迎之，乃因使吉并护北道，故号曰都护。都护之起，自吉置矣。由此匈奴益弱，不得近西域。于是徙屯田，田于北胥鞬，披莎车之地，鞬，居言反。披，分也。屯田校尉始属都护。都护督察乌孙、康居诸外国。都护理乌垒城，去阳关二千七百四十里，与渠犁田官相近，土地肥饶，于西域为中，故理焉。
　　至元帝，复戊己二校尉，屯田于车师前王庭。戊己，中央，镇覆四方，又开渠播种，以为厌胜，故称戊己焉。哀平闲，自相分割为五十五国。
　　凡国，自译长、城长、君、监、吏、大禄、百长、千长、都尉、且子余反渠、当户、将、相至侯、王，皆佩汉印绶，凡三百七十六人。而康居、大月氏、安息、罽宾、乌弋之属，皆以绝远，不在数中。其来贡献，则与相报，不督录总领也。
　　至王莽时，四边扰乱，与中国遂绝，并复役属匈奴。
　　前往西域有二道，自元始以后有三道。从玉门关西出，经婼羌婼，而遮反。转西，越葱岭，经悬度，入大月氏，为南道。从玉门关西出，发都护井，回三陇沙北头，经居卢仓，从沙西井转西北，过龙堆，到故楼兰，转西诣龟兹，至葱岭，为中道。从玉门关西北出，经横坑，辟三陇沙及龙堆，出五船北，到车师界戊己校尉所理高昌，转西与中道合龟兹，为新道。
　　至后汉永平中，匈奴胁服诸国，共寇河西郡县，今武威、张掖等郡之地。城门昼闭。明帝乃命将北征匈奴，取伊吾卢地，今伊吾县。置宜禾都尉以屯田，遂通西域于阗诸国。西域自绝六十五载，乃复通焉。明年，始复置都护、戊己校尉。及明帝崩，焉耆、龟兹攻没都护陈睦，匈奴、车师围戊己校尉。
　　章帝不欲疲弊中国以事夷狄，乃迎还戊己校尉，不复遣都护，复罢屯田，匈奴因遣兵守伊吾地。时军司马班超留于阗，绥集诸国。
　　和帝永元初，窦宪大破匈奴，因遣副校尉阎盘掩击伊吾，破之。三年，班超遂定西域，因以超为都护，居龟兹。复置戊己校尉。于是五十余国悉纳质内属。其条支、安息诸国至于海滨四万里外，皆重译贡献。九年，班超遣掾甘英穷临西海而还，皆前代所不至，莫不备其风土，传其珍怪焉。及超被征，以任尚为都护，尚谓超曰：「猥承君后，宜以诲之。」超曰：「塞外吏士，本非孝子顺孙，皆罪过徙补边屯。而蛮夷怀鸟兽之心，难养易败。今君性严急，水清无大鱼，察政不得下和，宜荡佚简易，宽小过，总大纲而已。」超去后，尚私谓所亲曰：「我以班君当有奇策，今所言平平耳。」尚至数年，安帝初，西域背叛，如超所诫。频攻围都护任尚、段禧等，朝廷以其险远，难相应赴，诏罢都护，由此遂弃西域。北匈奴即复收属诸国，共为边寇十余岁。炖煌太守曹宗请出兵击匈奴，复欲进取西域。邓太后不许，但令置护西域副校尉，居炖煌，羁縻而已。
　　其后匈奴连与车师入寇河西，汉不能禁，议者因欲闭玉门、阳关，以绝其患。尚书陈忠上疏曰：「臣闻八蛮之寇，莫甚北虏。高祖窘平城之围，文帝屈供奉之耻。故孝武愤怒，深惟久长之计，命遣武臣，浮河绝漠，穷破虏庭。遂开河西四郡，以隔绝南羌，收三十六国，断匈奴右臂。是以单于孤特，窜迹远藏。由此观之，戎狄可以威服，难以化狎。西域内附日久，区区东向扣关者数矣，此其不乐匈奴、慕汉之效也。今北虏已破车师，势必南攻鄯善，弃而不救，则诸国从矣。若然，则虏财贿益增，胆势益殖，威临南羌，与之交连。如此，河西四郡危矣。河西既危，不得不救，则百倍之役兴，不訾之费发矣。议者但念西国绝远，恤之烦费，不见先代苦心勤劳之意也。臣以为炖煌宜置校尉，按旧增四郡屯兵，以西抚诸国。庶足折冲万里，震怖匈奴。」太后又召班超之子勇问之。勇议曰：「昔者孝武皇帝患匈奴强盛，开通西域，诸论者以为夺匈奴府藏，断其右臂。遭王莽篡盗，征求无厌，胡夷忿毒，遂以背叛。光武中兴，未遑外事，故匈奴负强，驱率诸国。及至永平，再攻炖煌、河西郡，城门昼闭。明帝命武臣出征西域，故匈奴远遁，边境得安。及至永元，莫不内属。会闲者羌乱，西域复绝，北虏遂遣责诸国，备其逋租，高其价直，严以期会。鄯善、车师皆怀忿怒，思乐事汉，其路无从。前所以时有叛者，皆由牧养失宜，还为其害。旧炖煌郡有营兵三百人，宜复之，复置护西域副校尉，居于炖煌，如永元故事。又宜遣西域长史将五百人屯楼兰，西当焉耆、龟兹径路，南强鄯善、于阗心胆，北扞匈奴，东近炖煌。如此诚便。」长乐卫尉谭显等难曰：「朝廷前所以弃西域者，以其无益于中国而费难供也。今车师已属匈奴，鄯善不可保信，一朝反复，班将军能保北虏不为边害乎？」勇对曰：「今中国置州牧者，以禁郡县奸猾盗贼也。若州牧能保盗贼不起者，臣亦愿以腰斩保匈奴之不为边害也。今通西域则虏势必弱，虏势弱则为患微矣。孰与归其府藏，续其右臂哉！为置校尉以扞北抚西，设长史以招怀诸国，若弃而不立，则西域屈就北虏，缘边之郡将受困苦，恐河西城门复有昼闭之儆矣。今不廓开朝廷之德，而拘屯戍之费，若北虏遂炽，岂安边久长之策哉！」大尉属毛轸难曰：「今若置校尉，则西域络绎遣使，求索无厌，与之则费难供，不与则失其心。一朝为匈奴所迫，当复求救，则为役大矣。」勇对曰：「今设以西域归匈奴，而使其因西域租入之饶，兵马之众，以扰动缘边，是为富仇雠之财，增暴夷之势也。置校尉者，宣威布德，以系诸国内向之心，以疑匈奴觊觎之情，而无费财耗国之虑也。且西域之人无他求索，其来入者，不过廪食而已。今若拒绝，势必北属，夷虏并力以寇并、凉，则中国之费不止十亿。」于是从忠、勇议。乃以勇为西域长史，将五百人西屯柳中。今交河郡县。勇遂破平车师。自建武至于延光，西域三绝复通。
　　顺帝永建二年，勇复击降焉耆。于是龟兹、疏勒、于阗、莎车等十七国皆来服从，而乌孙、葱岭以西遂绝。六年，帝以伊吾旧膏腴之地，傍近西域，匈奴资之以为抄暴，复令开设屯田如永元时事，置伊吾司马一人。自阳嘉以后，朝威稍损，诸国骄放，转相陵伐矣。
　　自魏及晋，中原多故，西域朝贡不过三数国焉。
　　至后魏太武帝，使董琬使西域，还，具言其地为三域：自葱岭以东，流沙以西为一域；姑墨以南，月氏以北为一域；两海之闲，水泽以南为一域。三域之内，诸小渠长盖以百数。其出西域，更为四道：自玉门度流沙，西行二千里至鄯善，为一道；自玉门度流沙，北行二千二百里至车师，为一道；从莎车西行一百里至葱岭，西千三百里至伽部，为一道；自莎车西南五百里至葱岭，西南千三百里至波路，为一道焉。于是贡献者十有六国。
　　孝文延兴中，尚书奏以炖煌一镇，介远西北，寇贼路冲，虑或不固，欲移就凉州。群官会议。给事中韩秀曰：「此蹙国之事，非辟土之宜。愚谓炖煌之立，其来久矣。虽土邻强寇，而兵人素习，纵有奸窃，不能为害，循常置戍，足以自全，进断北狄之觇途，退塞西夷之窥路。若徙就姑臧，虑人怀异意，或贪留重迁，情不愿徙，脱引寇内侵，深为国患。且炖煌去凉卅及千余里，拾远就近，防制有阙。一朝废置，是启戎心，则夷狄交构，互相来往。恐丑徒协契，侵窃凉土，边役繁兴，艰难方甚。」乃从秀议。
　　隋炀帝时，遣侍御史韦节、司隶从事杜行满使于西蕃诸国。至罽宾，得玛瑙杯；王舍城，得佛经；史国，得十舞女、师子皮、火鼠毛而还。帝复令裴矩于武威、张掖闲往来以引致之，皆啖以厚利，令转相讽谕。大业中，相率而来朝者四十余国，帝因置西戎校尉以应接之。自炖煌西出玉门、阳关，涉鄯善，北通伊吾千里。自伊吾北通车师前部高昌壁千二百里。自高昌壁北通车师后部金蒲城今北庭府县。五百里。此其西域之门户内地，故汉戊己校尉更互屯焉。伊吾地宜五谷、桑、麻、蒲萄，其北及柳中皆膏腴之地。故汉帝与匈奴争车师、伊吾，以制西域。至隋，有商胡杂居，胜兵千余人，附于铁勒，人甚骄悍，厥田良沃。隋末内属，置伊吾郡。属天下乱，又臣突厥。
　　大唐贞观四年，以颉利破灭，遂举其属七城来降，因列其地为西伊州，同于编户。至武太后如意初，武威军总管王孝杰大破吐番，复龟兹、于阗、疏勒、碎叶四镇，自是诸国朝贡，侔于前代矣。神龙以后，黑衣大食强盛，渐并诸国，至于西海，分兵镇守焉。族子环随镇西节度使高仙芝西征，天宝十载至西海，宝应初，因贾商船舶自广州而回，着经行记。今之所纂，其小国无异闻者，则不暇录焉。诸家纂西域事，皆多引诸僧游历传记，如法明游天竺记、支僧载外国事、法盛历诸国传、道安西域志。惟佛国记、昙勇外国传、智猛外国传、支昙谛乌山铭、翻经法师外国传之类，皆盛论释氏诡异奇迹，参以他书，则皆纰谬，故多略焉。
　　　　　楼兰
　　楼兰，在婼羌西北，汉时通焉。王理扜泥城，去阳关千六百里，东去长安六千一百里。户千五百。西北去都护理所千八百里，至山国千三百余里，此国山居，故名山国。西北至车师千九百里。地沙卤，寄田仰谷旁国。国多出葭苇、柽柳、胡桐、白草。白草，牛马所嗜也。胡桐似桐，虫食其树而沫下流出者，俗名为胡桐泪，言似眼泪也。可以汗金银。人随畜牧逐水草，有驴马，多橐驼。能作兵器，与婼羌同。
　　初，汉武帝因张骞之言，甘心欲通大宛诸国，使者一岁中多至十余辈。楼兰、姑师当道，苦之，每供给使者，受其劳费，故厌苦也。攻劫汉使王恢等。汉将赵破奴率属国骑谓诸外国属汉者。及郡兵击之，虏楼兰王，遂破姑师，于是列亭障至玉门矣。楼兰既降服贡献，匈奴闻，发兵击之。于是楼兰遣一子质匈奴，一子质汉。后贰师将军击大宛，便道引兵捕楼兰王。将诣阙，簿责王，对曰：「小国在大国闲，不两属无以自安，愿徙国入于汉地。」上直其言，遣归国。楼兰王死，后王立。楼兰国最在东垂，近汉，当白龙堆，乏水草，常主发道，负水担粮，送迎汉使，又数为吏卒所寇，惩艾不便与汉通。艾读曰乂。后复为匈奴反闲，数遮汉使。昭帝遣平乐监傅介子往刺其王，悬首北阙下。乃立其弟尉屠耆为王，更名其国为鄯善。王自请天子曰：「身在汉久，今归，单弱，而前王有子在，恐为所拒。国中有伊循城，其地肥美，愿汉遣一将屯田积谷，令臣得依其威重。」于是汉遣司马一人，吏士四十人，田伊循以镇抚之。其后置都尉，伊循官置始此矣。鄯善当汉道冲，西通且末且，此余反。七百二十里。自且末以往皆种五谷，土地、草木、产畜、作兵，略与汉同。自后无闻。
　　至后魏太武时，其国为沮渠安周所攻，其王西奔且末，而且末役属之。西魏大统八年，其王兄鄯来率众内附。
　　　　　且末
　　且末国，汉时通焉。王治且末城，去长安六千八百里。户二百三十。西北至都护理所二千二百里，北接尉犁、丁零，东接白提，西接波斯、精绝，南至小宛可三日行。地有蒲萄诸果。人皆翦发，着帽，小袖衣，为衫则开颈而缝前。多牛羊骡驴。其王安末深盘，梁武帝普通五年，遣使贡献，谓之末国。梁史云即且末。其国西北有流沙数百里，夏月有热风，为行旅之患。风之欲至，老驼先知，即鸣而聚立，埋口鼻于沙中，人每以为候，即将拥蔽鼻口。其风迅驶，斯须过尽，若不防者，必至危毙。
　　　　　杅弥
　　杅弥，汉时通焉。王理杅弥城，去长安九千三百里。户三千三百。东北至都护理所三千五百里，南与渠勒、东北与龟兹、西北与姑墨接，西通于阗四百里。后汉改其国曰拘弥，居宁弥城，亦曰宁弥城国。顺帝永建中，为于阗王放前破杀其王兴。阳嘉初，炖煌太守徐由遣疏勒发兵击破于阗，遂更立拘弥王。灵帝熹平中，又为于阗所破，杀掠殆尽，众纔千口。
　　　　　车师高昌附
　　车师前王、后王，并汉时通焉。前王国一曰前部，理交河城。今交河郡。水分流绕城下，故为号。去长安八千一百里。户千五百。西南至都护理所千八百里。西域长史及戊己校尉并理于此。去炖煌十三日行。其地东西三百里，南北五百里，四面多大山。后王国理务涂谷，即今蒲城，今北庭府蒲类县也。去长安八千九百里。户六百。西南至都护理所一千二百三十余里，北与匈奴接。
　　初汉武帝征和四年中，遣重合侯马通将诸国之兵，共围车师，车师王降服。后其王乌贵与匈奴结亲，遂教之遮汉道通乌孙者。宣帝地节二年，遣侍郎郑吉、校尉司马音许吏反。将免刑罪人田渠犁，积谷，欲以攻车师。至秋收谷，吉、发城郭诸国兵共击车师，攻交河城，破之。王尚在北石城中，未得，会吉食尽，归渠犁田。秋收后，更往攻石城。王乃轻骑奔乌孙焉。吉还田渠犁及车师，益积谷以安西国，侵匈奴。匈奴大臣皆曰：「车师地肥美，近匈奴，使汉得之，多田积谷，必害我国，不可不争也。」遣骑来击吉，吉将田士卒保车师城。匈奴围城数日乃解。吉上书：「车师去渠犁千余里，闲以山河，北近匈奴，汉兵在渠犁者势不能相救，愿益田卒。」于是召故车师太子军宿在焉耆者，立以为王，尽徙车师国人令居渠犁，遂以车师故地与匈奴。车师王得近汉田官，与匈奴绝，亦安乐亲汉。其后置戊己校尉，屯田车师故地。即今交河郡。汉取之，以置校尉。
　　平帝元始中，车师后王国有新道，出五船北，通玉门关，往来差近，戊己校尉徐普欲开以省道里，避白龙堆之阨。车师后王姑句音钩以道通当为拄置，心不便也。拄，支拄也。言有所置立，而支拄于己，故心不便也。拄音竹禹反。地又颇与匈奴南将军地接，其后举国降匈奴。尽举一国之众。是时，王莽易匈奴单于玺，单于怒，大击北边，而西域亦瓦解。焉耆国近匈奴，先叛，杀都护但钦，莽不能讨，西域因绝。
　　至后汉和帝永元二年，大将军窦宪破北匈奴，车师震慑，之涉反。前后王各遣子入侍。其后屡叛。至安帝延光四年，长史班勇击其后王军就，大破，斩之。桓帝永兴初，后部王阿罗多攻围汉屯田且固城，杀伤吏士。后部候炭遮领余人叛阿罗多，诣汉降。阿罗多从百余骑亡走北匈奴中。汉立后部故王军就质子卑君为后部王。阿罗多复从匈奴中来降，于是更立阿罗多为王，将卑君还炖煌，以后部人三百帐别属役之。食其税。帐者，犹中国户之数。
　　至魏时，赐其王壹多离守魏侍中，号大都尉。晋以交河城为高昌郡。盖因其地高敞、人庶昌盛立名。或云昔汉武帝遣兵西讨，师旅顿弊者因住焉，有汉时高昌垒故也。张轨、吕光、沮渠蒙逊在河西，皆置太守以统之。
　　后魏太武时，其前部王为沮渠无讳所攻，遣使上表云：「不能自全，遂舍国东奔，三分免一，在焉耆东界，幸垂赈救。」魏使抚慰，开焉耆仓给之。文成帝末，其地又为蠕蠕所并，立阚伯周为王。高昌称王自此始。阚，苦滥反。孝文太和五年，高车王阿伏至罗杀阚王，以炖煌人张孟明为高昌王。太和二年，孟明为国人所杀，立马儒为王，以巩顾礼、曲嘉为左右长史。儒又通使后魏，请内属。人皆恋土，不愿东迁，相与杀儒，立嘉为王。曲嘉字灵凤，金城郡榆中人。今郡地。既立為王，會焉耆為噠所破，眾不能自立，請主於嘉。嘉遣其第二子为焉耆王，由是始大，益为国人所服。
　　其都城周回千八百四十步，于坐室画鲁哀公问政于孔子之像。国内有城十八，置四十六镇。官有令尹，有交河公，田地公，皆其王子也。余官多同中国。大事决之于王，小事则太子及二公随状断。平章录纪，事讫即除，籍书之外，无久掌文案。官人虽有列位，并无曹府，唯每朝集于衙门，评议众事。诸城各有户曹、水曹、田曹。每城遣司马、侍郎相监检校，名为城令。服饰，丈夫从胡法，妇人略同华夏。兵器有弓、箭、刀、楯、甲、。文字亦同华夏，兼用胡书。有毛诗、论语、孝经、历代子史，集学官弟子，以相教授。虽习读之，而皆为胡语。赋税则计田输银，无者输麻布。其刑法、风俗、婚姻、丧葬与华夏大同。其人面貌类高丽，辫发施之于背，女子头发辫而垂。其地高燥，多石碛，气候温暖，与益州相似。谷麦再熟，宜蚕，多五果。有草名为羊刺，其上生蜜，而味甚佳。赤盐如朱，白盐如玉。多蒲萄酒。俗事天神，兼信佛法。国中羊马牧于隐僻，以避外寇，非贵人不知其所。又有草实如茧，中丝如细纑，名为白迭子，国人取织以为布，交市用焉。其国北有赤石山，山北七十里有贪汗山，夏有积雪。此山之北，铁勒界也。从武威西北有捷路，度沙碛一千余里，四面茫然，无有蹊径。欲往者，不可准记，唯以人畜骸骨及驼粪为验。路中或闻歌哭之声，行人寻之，多致亡失，盖魑魅魍魉也。故商旅往来，多取伊吾路。
　　孝明帝正光中，嘉遣使求借五经、诸史，并请国子助教刘燮以为博士。
　　隋文帝开皇中，突厥破其四城，有二千人来归中国。嘉孙伯雅立，其大母本突厥可汗女，其父死，突厥令依其俗，伯雅不从者久之。突厥逼之，不得已而从。炀帝大业五年，伯雅来朝，因从击高丽。还，尚宗女华容公主。八年，归蕃。
　　至大唐武德中，遣使献狗，雌雄各一，高六寸，长尺余，性甚惠，能牵马衔烛，云本生拂菻国。其后不供职贡。贞观四年，其王文泰来朝。伯雅子。后与西突厥连结，诸国朝贡者，皆路出高昌，文泰稍拥绝之。至十三年，太宗谓其使曰：「高昌数年来朝贡脱略。我使人至彼，文泰云：『鹰飞于天，雉窜于蒿，游于堂，鼠安于穴，各得其所，岂不快耶！』明年当发兵，以击汝国。」十四年八月，交河道行军大总管侯君集平高昌国，下其郡三、县五、城三十二，户八千四十六，口万七千七百三十，马四千三百疋。太宗以其地为西州，以交河城为交河县，始昌城为天山县，田地城为柳中县，东镇城为蒲昌县，高昌城为高昌县。初，西突厥遣其叶护屯兵于可汗浮图城，与高昌为影响，至是惧而来降，以其地为庭州，并置蒲类县，每岁调内地更发千人镇遏焉。
　　黄门侍郎褚遂良上疏曰：「臣闻古者哲后，必先华夏而后戎狄，务广德化，不事遐荒。是以周宣薄伐，至境而止；始皇远塞，中国分离。汉武负文景之聚财，翫士马之余力，始通西域，将三十年。复得天马于宛城，采蒲萄于安息。而海内空竭，生人物故，所以租至六畜，算至舟车，因之年凶，盗贼并起。搜粟都尉桑弘羊复希主意，请遣士卒远田轮台，筑城以威西域。武帝翻然追悔，弃轮台之野，下哀痛之诏，人神感悦，海内乂康。向使不然，生灵尽矣。是以光武中兴，不踰葱岭；孝章即位，都护来归。今诛灭高昌，威加西域，收其鲸鲵，以为州县。然则王师初发之岁，河西供役之年，飞挽粟，十室九空，数郡萧然，五年不复。陛下岁遣千余人远事屯戍，终年离别，万里思归。去者资装，自须营办，既卖菽粟，倾其机杼。经途死亡，复在言外。兼遣罪人，增其防遏。彼罪人者，生于贩肆，终朝惰业，犯禁违公，必能扰于边城，无益于行阵。所遣之内，复有逃亡，官司捕捉，为国生事。设令张掖尘飞，酒泉烽举，岂能得高昌一人斗粟而及事乎？终须起发陇右诸州，星驰电击。由斯而言，此河西者方己腹心，彼高昌者他人手足，岂得麋费中华，以事无用。书曰『不作无益害有益』，此之谓也。陛下平颉利以沙塞，灭吐浑于西海，突厥余众，为立可汗，吐浑遗萌，更树君长。复立高昌，非无前例，此所谓有罪而诛之，既伏而立之。四海百蛮，谁不闻见，蠕动怀生，畏威慕德。宜择高昌可立者而立之，征给首领，兼还本国，负戴汉恩，长为藩翰。中国不扰，既富且宁，传之子孙，以贻永代矣。」不从。
　　　　　龟兹
　　龟兹，一曰丘兹，又曰屈茨。汉时通焉。王理延城，今名伊逻卢城。都白山之南二百里，隋西域图记云：「白山一名阿羯山，常有火及煙，即是出砂之處。」东去长安七千五百里。户七千。南与精绝、东南与且末、西南与杅弥、北与乌孙、西与姑墨接。能铸冶。俗有城郭。东至都护理所乌垒城四百里。乌垒户百十。与都护同理。其南三百里至渠犁。渠犁，城都尉一人，户百三十。东北与尉犁、东南与且末、南与精绝接。昭帝田轮台，与渠犁地皆相连也。宣帝时，乌孙公主遣女。东有大河东流，号计戍水，据汉书则黄河也。其真黄河也，见雍州西平郡篇。
　　大唐贞观二十三年，将军阿史那社尔伐龟兹，虏其王而归，立嗣子素稽为王。今安西都府所理，则龟兹城也。今王则震之后也。今并有汉时姑墨、温宿、尉头三国之地。
通典卷第一百九十二　边防八
　　西戎四
　　　焉耆　于阗　疏勒　乌孙　姑墨　温宿　乌秅　难兜　大宛　莎车　罽宾　乌弋山离　条支　安息　大夏　大月氏　小月氏
　　　　　焉耆
　　焉耆，汉时通焉。王理员渠城，员，于君反。在白山之南七十里，去长安七千三百里。户四千。西南至都护理所四百里，南去尉犁百里，北与乌孙接，东去交河城今郡九百里，西去龟兹九百里，皆沙碛。其国近海水，多鱼盐蒲苇之利。四面有大山，道险阨易守。海水曲入四山之内，周匝其城三十余里。
　　后汉明帝永平末，有户万五千，与龟兹共攻没都护陈睦。至和帝永元六年，都护班超发诸国兵讨之，杀其王。超乃立焉耆左候元孟为王。至安帝时，西域背叛。延光中，超子勇为西域长史，复讨定之。
　　至晋武帝太康中，其王龙安遣子入侍，安夫人●胡之女，●，古迈反。妊身十二月，剖生子，曰会，立为世子。会少而勇杰，安病笃，谓会曰：「我尝为龟兹王白山所辱，汝能雪之，乃吾子也。」及会立，袭灭白山，遂据其国，遣子熙归本国为王。会有胆气筹略，遂霸西域，葱岭以东莫不率服。
　　其俗丈夫翦发，妇人衣襦，着大葱。婚姻同华夏。兵有弓、刀、甲、。死亡者皆焚而后葬，其服制满七日则除之。俗事天神。气候寒，土田良沃，谷有稻、粟、菽、麦，畜有驼、马、牛、羊。养蚕不以为丝，唯取绵纩。俗尚蒲萄酒，兼爱音乐。
　　其后张骏遣沙州刺史杨宣率众疆理西域，宣以部将张植为前锋，军次其国，进屯铁门，未至十余里，熙又率众先要之于遮留谷。植将至，或曰：「汉祖畏于柏人，岑彭死于彭亡，谷名遮留，殆将有伏。」单骑尝之，果有伏发，植击败之，进据尉犁，熙降于宣。吕光僭位，熙遣子入侍。
　　至魏，遣成周公万度归讨之，其王鸠尸卑那众大溃，单骑走入山中。度归进屠其城，四鄙诸戎皆降服。焉耆为国，斗绝一隅，不乱日久，获其珍奇异玩，殊方诡谲难名之物，橐驼、马、牛、杂畜巨万焉。至后周武帝保定四年，其王遣使献名马。又，隋炀帝大业中，其王龙突骑遣使贡方物。
　　大唐贞观六年正月，又遣使贡方物。今其王龙姓，即突骑之后。尽并有汉时尉犁、危须、山国三国之地，并鄯善之北界矣。
　　　　　于阗
　　于阗，汉时通焉。都葱岭之北二百余里，去长安九千七百里。户三万二千。东北至都护理所三千九百里。南与婼羌接，北与姑墨接。东北去龟兹千四百里，东至鄯善千五百里，西通皮山国四百里，去朱俱波国千里，西北至疏勒国千五百里。其国之西，水皆西流，注西海。其东，水东流，注盐泽。即蒲昌海。国有阿耨达山，据汉书，河源出焉。名首拔河，亦名树拔河，或云即黄河也。北流七百里，入计戍水，一名计首水，即葱岭南河，同入盐泽。或云阿耨达即昆仑山。耨，内屋反。风俗物产与龟兹略同。
　　后汉建武末，莎车王贤强盛，攻并于阗，徙其主俞林为骊归王，以莎车将军居德为于阗王。明帝永平中，居德死后，于阗将休莫霸自立为王。休莫霸死，兄子广德立后，遂灭莎车，其国转强盛，从精绝西北至疏勒十三国皆服从。而鄯善王亦始强焉。自是南道自葱岭以东，唯此二国为大。
　　后汉、魏、后魏、梁、后周、隋、大唐贞观中，并遣使通焉。今王姓尉迟。国西五百里有比摩寺，俗云是老子化胡成佛之所。初老子至此，白日升天，与群胡辞诀，言我暂游天上，寻当下生。其后出天竺国，化为胡王太子，自称曰佛，因立此寺焉。其王锦帽，金鼠冠，妻戴金花。其王发不令人见，俗云若见发，年必俭。
　　其地多水潦砂石。气候温，土良沃，宜稻麦，多蒲萄。有水出玉，曰玉河。国人善铸铜器。其居曰西山城，有屋室市井蓏蔬，与中国同。蓏，力果反。王所居加以朱画。其人恭敬，相见则跪，其跪一膝至地。书则以木为笔札，以玉为印。国人得书，先戴于首，而后开封。自高昌以西，诸国人多深目高鼻，惟此一国，貌不甚胡，颇类华夏。
　　自汉孝武帝至今，中国诏令、书册、符节，悉得传以相付，敬而存焉。今并有汉戎卢、杆弥、渠勒、皮山、精绝五国之地。
　　　　　疏勒
　　疏勒，汉时通焉。王理疏勒城，去长安九千三百里。户千五百。都白山南百余里。东至都尉理所二千二百里。南有河，西带葱岭，亦名雪山，在国西北百余里，河所出。东去龟兹千五百里，西去拨汗国拨汗一名判汗。千里，当大月氏、大宛、康居道。南去莎车五六百里，北去朱俱波八九百里。隋史云：「东北去突厥牙帐千余里，东南去瓜州四千六百里。」在于阗国北千五百里。土多稻、粟、蔗、麦、铜、铁、绵、锦、雌黄。
　　后汉明帝永平中，龟兹王建攻杀疏勒王成，自以龟兹左候兜题为疏勒王。汉遣班超劫缚兜题，而立成之兄子忠为疏勒王。忠后反叛，超击斩之。耿恭为戊己校尉，屯车师后王金蒲城，为匈奴所攻，恭引众入疏勒。城中乏水，穿井十五丈不得水。恭整衣冠向井拜，拔刀刺山，飞泉涌出。贼遂退。安帝元初中，疏勒王安国死，舅臣盘立为王，渐以强盛，户至二万一千。顺帝永建二年，遣使奉献。至灵帝建宁初，为季父和得所杀，自立为王。其后连相杀害，汉不能复禁。
　　至后魏孝文末，贡献，隋炀帝大业中又通焉。其王手足皆六指，产子非六则不育。王戴金师子冠。
　　唐贞观中朝贡。今其国王姓裴，并有汉时莎车、捐毒、休循三国之地，侍子常在京师。杜环经行记云：「拔汗那国在怛逻斯南千里，东隔山，去疏勒二千余里，西去石国千余里。城有数十，兵有数万。大唐天宝十年，嫁和义公主于此。国主有波罗林，林下有球场。又有野鼠，遍于山谷。偏宜蒲陶、馣罗果、香枣、桃、李。从此国至西海，尽居土室，衣羊皮、迭布，男子妇人皆着。妇人不饰铅粉，以青黛涂眼而已。」馣音谙。
　　　　　乌孙
　　乌孙，汉时通焉。大昆弥理赤谷城，乌孙于西域诸戎其形最异。今之胡人，青眼赤髭鬓，状类弥猴者，本其种也。其国谓王曰昆弥，亦曰昆莫。去长安八千九百里。户十二万。东至都护理所千七百里，西至康居蕃内地五千里。地平。多雨，寒。山多松樠。其心似松。音武元反。不田作种树，树，殖也。随畜逐水草，与匈奴同俗。国多马，富人至四五千疋。东与匈奴、西北与康居、西与大宛、南与城郭诸国接。本塞地也，大月氏西破走塞王，塞王南越悬度，大月氏居其地。后乌孙昆莫击破大月氏，大月氏徙西，臣大夏，而乌孙昆莫居之。昆莫、昆弥，皆王号也。故乌孙国有塞种、大月氏种焉。
　　始张骞言乌孙本与大月氏共在炖煌闲，今乌孙强大，可厚赂招，令东居故地，妻以公主，以制匈奴。武帝即位，令骞赍金币往，昆莫于是始献马，愿尚公主。元封中，遣江都王建女细君为公主，以妻焉。公主别理宫室而居，岁时一再与昆莫会，置酒饮食，昆莫年老，语言不通，公主悲愁，自作歌以述意，天子闻而怜之。昆莫死，孙岑陬立。岑陬者，官号也，名军须靡。公主死，汉复以楚王戊之孙解忧为公主，妻之。岑陬死，季父子翁归靡立，号曰肥王，复尚解忧公主。宣帝初，公主及昆弥翁归靡上书，言「匈奴连岁侵击，欲发国半精兵，自给人马五万骑，尽力击匈奴，唯天子出兵以救」。本始二年，汉发十五万骑，五将军分道并出。遣校尉常惠持节护乌孙兵，昆弥将五万骑从西方入，至匈奴右谷蠡王庭，谷音鹿。蠡音黎。获四万级，马、牛、羊、驴、橐驼七十余万。
　　宣帝时，都护郑吉请分乌孙为大昆弥、小昆弥。后段会宗为都护时，乌孙兵围，驿骑上书，愿发城郭、炖煌兵以自救。丞相王商、大将军王凤及百僚议数日，不决。上召陈汤问。对曰：「臣以为此必无可忧。夫胡兵五而当汉兵一。何者？兵刃朴钝，弓弩不利。今闻颇得汉工，然犹三而当一。又兵法曰：『客倍而主人半然后料敌。』今乌孙人众不足以胜会宗，惟陛下勿忧。且兵轻行五十里，重行三十里，今会宗发城郭、炖煌，历时而至，所谓报雠之兵，非救急之用也。乌孙瓦合，不能久攻，不过五日，当有吉语闻。」居四日，军书至，言已解。会宗招还亡畔，安定之。
　　归靡死，乌孙贵人共立岑陬子泥靡，代为昆弥，号狂王，复尚解忧，生一男鸱靡，王不与主和，又暴恶失众。汉使卫司马魏和意、副候任昌送侍子，公主言狂王为乌孙所患苦，易诛也。遂谋置酒会，罢，使士拔剑，旁下，狂王伤，上马驰去。其子细沈瘦会兵围和意、昌及公主于赤谷城。数月，城中困急。都护郑吉发诸国兵救之，乃解去。初，肥王翁归靡胡妇子乌就屠，狂王伤时惊，与诸音翕侯俱去，居北山中，扬言母家匈奴兵来，故众归之。后遂袭杀王，自为昆弥。宣帝诏立肥王之子元贵靡为大昆弥，乌就屠为小昆弥。后元贵靡孙雌栗靡立，国乱，段会宗立其季父伊秩靡为大昆弥。哀帝元寿二年，伊秩靡与匈奴单于乌珠留，名囊知牙斯，呼韩邪之子。并入朝，汉以为荣。自乌孙分立两昆弥后，汉用忧劳，且无宁岁。言或镇抚，或威制之，故多事。其后无闻。
　　至后魏时，亦朝贡。其国数为蠕蠕所侵，西徙葱岭。
　　　　　姑墨
　　姑墨，汉时通焉。王理南城，去长安八千一百里。户三千五百。东至都护理所二千里，南至于阗马行十五日，北界接乌孙。出铜、铁、雌黄。东通龟兹六百里。王莽时，其王丞杀温宿王，并其国。至后魏时，役属龟兹。
　　　　　温宿
　　温宿，汉时通焉。王理温宿城，今京兆府醴泉县北有山名温宿岭者，本因汉时得温宿国人令居此田牧，因名也。去长安八千三百余里。户二千二百。东至都护理所二千三百余里，西至尉头三百里，北至乌孙赤谷六百余里。土地物类所有与鄯善诸国同。东通姑墨二百余里。至后魏时，亦役属龟兹。
　　　　　乌秅
　　乌秅，上一加反。下直加反。汉时通焉。王理乌秅城，去长安万里。户五百。东北至都护理所四千九百里，北与子合、蒲黎，西与难兜接。山居，田石闲。有白草。累石为室。人接手饮。自高山下溪涧中饮水，故接连其手，如猿饮。出小步马，小，细也。细步，言其能蹀足，所谓百步千迹。有驴无牛。西有悬度，石山也，溪谷不通，以绳索相引而渡。去阳关五千九百里，去都护理所五千里。其国后魏又通，谓之于摩国。
　　　　　难兜
  </div>
  <div class="pagination">
   <a href="通典_page129.html">
    上一页
   </a>
   <span>
    ...
   </span>
   <a href="通典_page125.html">
    125
   </a>
   <a href="通典_page126.html">
    126
   </a>
   <a href="通典_page127.html">
    127
   </a>
   <a href="通典_page128.html">
    128
   </a>
   <a href="通典_page129.html">
    129
   </a>
   <span class="current-page">
    130
   </span>
   <a href="通典_page131.html">
    131
   </a>
   <a href="通典_page132.html">
    132
   </a>
   <a href="通典_page133.html">
    133
   </a>
   <a href="通典_page134.html">
    134
   </a>
   <a href="通典_page135.html">
    135
   </a>
   <span>
    ...
   </span>
   <a href="通典_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
