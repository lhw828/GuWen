<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 376 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 376 页/共 1125 页
  </h1>
  <div class="content">
   言：「顺州蛮叛，内殿崇班、知古弄峒零崇 讨平之，及知归化州、文思副使侬智会率丁壮千二百余人应援，乞推赏。」诏崇 为供备库副使，智会为宫苑副使。六月十九日，鼎州言：都监向世温自陈归明及三考，乞再任。上批：江南诸向首出归明，最为忠顺，可依所乞。四年四月七日，谢麟言：招纳溪峒中胜等州首领杨晟向等，乞补授名目。诏乞补奉职人与三班差使，借职与下班殿侍殿侍：原脱，据《长编》卷三一二补。，殿侍与军将、守阙军将。麟又言：「准诏：置托口、小由、古诚、奉爱四寨。既筑四寨，其黔阳县等并在腹里，合减戍兵五百五十人防托新寨，乞赐博易庶务。四寨民性顽犷，幸各安居，已晓谕赴所属寄纳刀弩，欲官为买之。溪江产麸金，欲募人淘采中卖，以业游手。并乞蠲城寨身丁税七年。」从之。八月，诏河北转运副使贾青相度新建溪峒徽、诚州隶属湖南、湖北于何路为便以闻。后青具道里以闻，乃诏诚州治渠阳，隶荆湖北路，徽州为莳竹县，隶湖南邵州。六月一日，荆湖北路转运使孙颀等言：「乞于辰州会溪城量益戍兵五七百人，渐招纳上溪诸蛮，差知辰州张麟臣、通判柳 措置。」从之。二十六日，权荆湖南路转运副使朱初平言：「徽、诚州归明团峒应未建城寨以前建：原作「见」，据《长编》卷三一三改。，有相雠杀及他讼，并令以溪峒旧法理断讫。乞自今有侵犯，并须经官陈诉，如敢擅相雠杀，并依汉法处断；其有逃避，即官司会合擒捕及本处收捉施行。」从之。十二月十七日，相度新建徽州朝散大夫贾青言：「准朝旨下朱初平奏，令臣相度新建徽、诚州乞招纳元属溪峒地分道路以至地里远近，并附入州县图籍，令县邑城寨常切开广，于新城地买官田，及许百姓置田，其少牛具种粮之类，听结保赴官借贷。并如初平所奏。」从之。五年正月二十六日，客省副使、知辰州谢麟言：「本州岛旁近户口或远隶他州，见有封疆不足城守见：原作「具」，据《长编》卷三二二改。，乞增割户口割：原作「额」，据《长编》卷三二二改。、山川，并降属县名额。」诏：「沅州新修贯保、托口、小由由：原作「田」，据上文及《长编》卷三二二、《宋史》卷八八《地理志》改。、丰山堡寨系控扼蛮蜒形势之地形：原作「刑」，据《长编》卷三二二改。，宜以频渠河贯堡寨为治所，合置渠阳县，隶诚州。」仍以麟知沅州，主管沅、诚州沿边安抚公事，又以西京左藏库副使、合门通事舍人周士隆知诚州，置兵马监押职官、司户参军各一员，并令谢麟举官一次。诚州官任满，依沅州酬奖。三月十九日，湖北都钤辖司言：「准诏取问沅州龙赐、古、监三州知州押案并头角人等，各不愿补班行，依旧进奉。」从之。七月二日，广西经略司言：「知宜州王奇与贼'失利，贼兵退守大江回穴，谍知溪峒蒙承想万余人欲攻思立寨，已戒和斌据险拒之。」诏就差知沅州、西上合门使谢麟经制宜州溪峒事，宜州军在前者，并听麟节制，委麟选官权领沅州。八月二十四日，权荆湖北路转运副使赵杨等言：「巡历至诚州，城池楼橹足以保民防患。上江多星、铜鼓、牛镇等团，并至城下贸 
      
易，可渐招抚，置城寨。及下荆湖南路安抚、转运司，委知邵州关杞于莳竹县招谕芙蓉、石驿未归明人户。」诏且令招纳，未得置城寨。十一月十二日，知诚州周士隆言：「准朝旨招纳上江、多星、铜鼓、潭溪、上和、鸡公两路溪峒，所有西道胡耳、塞溪等处犬牙相入，切虑犒赏不及，或不虞生事。乞下谢麟措置，或许本州岛抚纳。」诏赵杨相度。及荆湖南路转运司言：邵州界溪四团人户袁通晓等乞归明，诏听招纳。二十八日，诏：「诚州西路胡耳、塞溪等处更不候赵杨相度，依荆湖北路都钤辖司所奏，令诚州一面抚纳诚：原作「城」，据上文改。。」六年正月三日，荆湖南路转运司言：「邵州莳竹县接近芙蓉、石驿未归明溪峒，各愿纳土，乞增赐公使钱。」诏赐钱千缗。二十日，经制宜州溪峒、西上合门使、知沅州谢麟言：「昨具状乞济师讨荡，建置城邑，奉诏接纳 首，不得进兵，巧以方略措置。遂选差将官进屯控要县寨，招降元谋贼首罗世念并逐峒头领种族四千八百人，赍所劫溪峒都巡检使印赴军前，纳衣甲、器械二万；并生界思广峒首长具到人烟户千四百二十七、口六千二百六十三，纳土归顺。其桀黠酋首已付有司，听朝旨措置。」诏谢麟领果州刺史，减磨勘三年；皇城使、昭州刺史带御器械和斌领荣州团练使；知安化州及思广等五十二峒首领罗世念为内殿承制，蒙承想、蒙全圣、蒙光仲、蒙光赵并为西头供奉官；蒙全叫、蒙令倅、蒙怀恩、蒙光速、潘曹并为右侍禁；潘全剑为奉职，并给俸与春冬衣。初，安化上、中、下三州及北遐镇月赴宜州公参及中卖板木，宜州岁四管设，及三岁听蛮人二百九十四输所贡兵械，于思立寨本州岛支答赏物及其道费，补知州、奉职、监州、借职，有官迁一资，其班行则加勋，皆宜州溪峒司施行。前知宜州钱师孟、通判曹觌擅裁损例册，酒食不如旧，买板木不及价，赏答贡物估价亏其实，迁补文字至五年不给，故自五年三月侵掠省地，经略司问致寇状，而宜州但以山稻不稔、溪峒大雪、牛羊多死为言，经略司亦不能察也。其五月，效用前如京使费万战死，六月，知宜州王奇战死。事闻，诏以麟、斌经制溪峒事，以觌、师孟属吏焉。世念兄、弟、儿、侄百六人补西头供奉官、右侍禁、披带班、下班殿侍，令麟分擘，于广南、荆湖路监当物务及指使。四月一日，湖北路转运司言：「诚州潭溪峒直抵广西都怀寨，若通北路，中彻融州，实可扼三路溪峒之喉噤，望下广西协力经营。」诏熊本应副，毋得诪张，致失机会。五月十三日，西上合门使、果州刺史谢麟言：「先准朝旨，拨托口、小由、贯保、丰山四寨并若水仓隶属诚州。缘沅州与诚州元自梅口江为界，今因割移四堡，遂以洪江口为界，自洪江口至梅口江为界，今因割移四堡，遂以洪江口为界，自洪江口至梅口江约三驿，又从托口寨卢阳县界至梅口江约四驿，削取沅州封守附益诚州太广，不惟沅州户赋 
      
人兵不足以成郡，兼诚州见招纳上和、潭溪等峒，自可以开托疆封，兼『HTXXL』狤狼、九衙等诸峒并在托口寨西南，见隶沅州，水陆道皆在托口寨，设或溪峒入寇，诚州地远，力不能制，沅州又为托口等寨所隔，难便措置，或以生事。乞以小由、托口两寨依旧隶沅州，以大由等溪峒割隶诚州。」从之。六月三日，诏邵州芙蓉、石驿等溪峒归明蛮头首等与补名目人数，并依熙宁九年招纳三州一镇蛮例。十月十八日，诏补潭溪峒归明大首领杨晟想等二人为三班奉职，余补差使二人，下班殿侍九人，军将、牙职二百九人，以荆湖北路转运司言「招纳晟想等千一百二十四户献纳器械，乞岁入课米，比三州一镇」也。后考其实，元课米乃于所给俸内除留入官，为课米之直。使若归诚输力，而实以利诱致之，三州一镇，亦皆类此。十二月三日，诏：「潭溪归明人杨晟像为右班殿直，杨晟向为三班奉职，杨昌卑为三班借职。」后湖北路转运司言后：原作「复」，据《长编》卷三四一改。：「晟向大首领，桀黠能用其众。」以为左班殿直。七年四月十五日，诏右侍禁刘诏迁一官，减磨勘二年，权诚州军事推官陈尚能为宣德郎，军大将蔡义转三班借职，右班殿直杨昌尧、王戟、杨晟臻各减磨勘二年二年：《长编》卷三四一作「三年」。，李开减六年，召募进士梁传、邵州司士参军李夔并为三班差使；杨晟敢等十五人，授左右班殿直者七人，奉职者三人，借职者五人；杨晟台别赐绢五十；吏兵支赐有差。以湖北转运、都钤辖司言「招纳西南一带溪峒并开路毕功」也。二十五日，知荆南孙颀降敕奖谕敕：原作「职」，据《长编》卷三四五改。，赐银、绢二百，转运副使赵杨、转运判官高镈、知诚州周士隆各迁一官，以招纳潭溪、上和等处归明人及开道通广西融州王口寨功毕也。五月十二日五月：原脱，据《长编》卷三四五补。，降诏奖谕知桂州熊本，赐银、绢三百，广南西路经略司主管机宜文字程节迁两官，干当公事程遵彦、知融州温杲、都巡检刘舜宾、王口寨监押杜临各迁一官，余迁官、减磨勘年、赐绢有差，以招纳广西浔、融、王江溪峒蛮并开路功毕也。六月二十三日，权知诚州周士隆言：「准诏酬赏招纳溪峒开修道路有功人等，刘锡、田延 、何广各赐绢三十。以锡等蹈涉危险，极为劳苦，田延 乞与改官，刘锡、何广乞各与名目，今在新路堡寨干当。」诏延 迁一资，锡下班殿侍，广军将。八月一日，荆湖路相度公事所言：「王江一带自大湴口以上接连檀溪诸蛮檀：原作「擅」，据下文及《长编》卷三四八改。，与今道路相接，朝旨专委主管广西经略司机宜文字程节招纳措置。本处地里阔远，蛮已归附，须筑一堡寨以为守备。」诏节相度。节言：「王江上流地名安口，控扼诸峒，其地宽平，可建城寨。然由王口而上，其大湴口、老江口皆生蛮徭团族，唯以略峒民板木为生。今虽效顺，各有俸给，若建城寨，亦须兵威弹压。今欲沿江及中心岭各治道路渐进，先置堡铺于吉老江，量留兵丁，以防钞截粮道， 
      
然后安口可以即功。」又言：「王江一带团峒东由三口三甲，西连三都乐土，南接宜州安化，北与诚州新招檀溪地密相邻。比熙宁中，尝遣承制刘初领兵丁置寨于安口，诸蛮并力杀伤官军，自此蛮情愈更生梗生梗：原作「主便」，据《长编》卷三四八改。，今 招纳，例皆效颇，既当开道路，置堡寨驿铺，分兵丁防守，乃为久安之计。又缘事干两路，须与诚州同时措置须：原作「顷」，据《长编》卷三四八改。，庶使诸蛮力有所分，易为办集。」从之。十月一日，诏湖南邵州武冈县减将下防托弩手二百，以其钱粮募土人入溪峒土：原作「工」，据《长编》卷三四九改。，从钤辖司请也。八年二月三日，诏：「邵州芙蓉、石驿、浮城等峒已修寨铺，其归明户及元首地百姓如省地法，应婚姻出入、典卖买田、招佃客，并听从便。」从知邵州关杞请也 ：原作「祀」，据同书蕃夷五之八八及《长编》卷三五一改。。五月二十四日，荆湖北路钤辖、转运司言：「辰州江外生蛮覃仕稳等乞纳土归明，望许依辰州熊 所申事理招纳。」诏荆湖北路不得妄有招纳，致生边事。哲宗元佑元年正月二十八日，广南西路经略安抚司言：「宜州溪峒司申：莫世忍乞差人进奉。」诏：「许进奉，更不令赴阙，其表状，仰收接投进；所进物，令本司桩管以闻。」八月十八日，诏：「今后朱崖、万安、昌化，令经略、转运司同奏举大使臣充军使兼溪峒巡检，到任、得替，并转一官。」二年七月十二日，改诚州为渠阳军，从荆湖北路都钤辖、转运、提刑司请也。十二月二十七日，诏湖北转运副使李茂直：「溪峒非元谋为首及徒伴、胁从，听其出入，各令以谋捕送为首之人赴官给赏。」以枢密院言「天材诸峒蛮侵掠边户」故也。三年正月十三日，诏湖北转运副使李茂直：「渠阳蛮已归顺人，贼酋即拘留，余悉抚谕谕：原脱，据《长编》卷四○八补。，遣人使归，招未顺服者。即酋长终无向化意，其按旧令以从事。」三月二日，诏夔州路转运司，谕施州蛮田忠进以朝旨放罪，仍限百日听经官陈首，若及一年能弹压蛮众不复作过，即次第保奏，特与真命。七日，天材蛮寇多星堡。诏胡田按实以闻，若因官吏侵扰生事，及不犯堡寨有所杀略，即行抚纳；若无故啸聚，自谋作过，即立赏募人捕杀，务得首恶及合谋者，其余徒众(喻)[谕]以放罪，使彼疑沮自解，势不久立。仍令李茂直同措置以闻。四月八日，广西路经略司言：融州蛮粟仁催、渠阳军蛮杨晟台等结集，往来于两路为民患，已督兵将讨荡。诏勿进兵深入，择其唱率首恶之人，立赏募人捕杀。五月十五日，改邕州怀化峒为州。先是，知峒零崇 纳土，自顺州废，即弃巢穴归省地，朝廷录其功，授以使额，而有是命。七月十二日，诏皇城使汉州刺史广南西路兵马钤辖张整、内殿承制合门祗候知融州温暠各降三官，张整就添差监江州税，温暠就差监歙州茶盐酒税；右侍禁权邵州临口寨主锺仲仁、左侍禁管勾融州临溪堡事兼地分同巡验杜震各降两官冲替，仍今后各不得差充广南、荆湖路差遣。整、暠坐 
      
擅斩蛮人杨进新等十九人，仲仁、震坐诱致进新等。以边事未宁，特免究治。八月二十二日，诏东头供奉官施州歌罗寨主辛则追三官，江南西路监当，以诱误夷人妄有杀戮、诈求功赏故也。十月十四日， 荆湖南北、广南西路：「朝(延)[廷]疆理四海，务在柔远。顷荆湖诸蛮近汉者无所统一，因其请吏，量置城邑以抚治之。后来边臣希功，献议创通融州道路，侵逼峒穴，致生疑惧。朝廷知其无用，旋以裁减，而边吏失于抚遏，遂尔扇摇作过。然按其地，止是道路，蛮人因使臣刘宗闵焚毁舍屋，夤缘生事，杀伤兵丁，繇此自疑，不敢出首。今宗闵以追官勒停外，其湖北、广西见作过杨晟台等特免诛讨其：原作「具」，据《长编》卷四一五改。，除存留守把兵丁外，并罢添屯军马。其湖北所开道路，创置多星、收溪、天村、罗蒙、大由等堡寨并废。广西、湖南创置堡寨，令经略、钤辖司度量准此。」十一月十九日，枢密院言：湖北都钤辖唐义问奏：「多星堡金谷屋宇般毁殆尽，其城堡若存旧址，即虑蛮人聚集为奸。」诏苗时中、谢麟、唐义问以废罢堡寨城壁量度毁撤，其沅州渠阳寨先废堡寨如有城壁尚存者，亦相度施行讫以闻。十二月三日，枢密院言：「荆湖北路罗家蛮掠财物、烧庐舍，□民被其害。据唐义问累奏移废城寨已毕，而蛮情不体宽恩，侵犯不已。若不随宜讨杀，恐益后患。欲令义问及程节开析措置以闻。如诸蛮尚潜伏屯结，即选将讨捕，仍告谕归明团峒蛮人毋辄惊扰。」从之。四年正月二十七日，荆湖北路都钤辖、转运司言：「蛮贼寇澧州义 铺，故遗下文字，意望招安，给赐真命券历。若堕其计，恐远近蛮人观望。欲召正、副都头覃文懿等并都誓主彭仕诚严行约束，如更透漏蛮人入省地作过，责认勒住半年或一年请受，庶几边境不致生事。」从之。七月二十七日，枢密院言：「邵州蛮人作过，已令湖南安抚、(铃)[钤]辖司处置，虑去邵州遥远。」诏荆湖南路安抚谢麟体度蛮事，如尚未宁息，即交割潭州公事，与以次官量带兵甲前去邵州专一措置，候事平日归任。继而谢麟言：「邵州关硖、城步、真良等处团峒元谋作过酋首杨晟进等四十三人投降。」上批：等第补授奉职至军将，充江浙僻郡指挥，土军将校随处羁管。十一月四日，溪峒知堡静州彭儒武、押案副使彭仕贵、知永顺州彭儒同、押案副使彭仕亮、知渭州彭师聪、押案副使彭仕顺各进贡兴龙节、冬至、正旦节溪布有差。十七日，溪峒知龙赐州彭允宗、押案副使彭允金、知监州彭仕明、押案副使彭儒勇、知吉州彭儒崇各进奉兴龙节、冬至、正旦节溪布。六年正月二十五日，夔州路转运司言：「施、黔州蛮人入贡，乞就本州岛投纳贡布，止具奏状闻奏，仍厚为馆设。」从之。二月二十二日，诏：「以今供备库使诚州刺史杨昌达知诚州，供备库副使杨昌寿同知诚州。自今知州 
      
阙，迁同知州充，无即以前知州子孙充同知；如无子孙，令知州于同知州族内选择忠顺协方之人，令荆湖北路都钤转司遇有阙，即保明以闻。」三月二十七日，诏自今诚州知州、同知州合承袭人，知州与供备库使、诚州刺史，同知州与供备库副使。五月十二日，枢密院言：「昨渠阳贯堡寨罢戍之后，虑有遗民尚在溪峒。」诏令荆湖北路都钤辖司委忠顺蛮官招致并边县寨诏：原脱，据《长编》卷四五八补。，给公据津遣归乡。其蛮官据招到人，每名支赏钱十贯，仍以盐彩充。」七月十三日，三省、枢密院言：「通判沅州贺玮奏："本州岛蛮汉杂居，相犯则汉人独被刑，而归明人止罚赎，实为未当。乞将沅州、诚州蛮汉人相犯立定年限，一断以法。"下本路监司，相度到：沅州归明人，除附近城寨及与汉人杂居处，若有相犯或有相侵合以法令从事外，有渠阳寨归明人并去城寨至远蛮人，欲依沅州一州 ，除强盗强：原作「疆」，据《长编》卷四六二改。、杀人、放火、诱略人以上罪并情理凶恶者，送本州岛按治，余并令本县寨斟酌罚赎，更候二三年取旨。」从之。八月二日，赐朝奉郎、直龙图阁、专切措置荆湖北路边事唐义问银绢一百匹两，以渠阳贯堡寨成，护领居民出溪无虞也。二十二日，诏故银青光禄大夫、检校国子祭酒、知溪峒新远州田洪佑长男思迁承父故官。闰八月八日，夔州路转运、提刑、梓夔路兵马钤辖司言：「今后施州清江、建始两县防托人户每遇轮差，在诸寨除防托外，其本寨官员将校等如敢辄役使，并科违制之罪，敕降去官不原，许被役人陈告。如合要修城寨，申取转运司指挥。」从之。七年正月一日，枢密院言：「永州蛮徭困乏粮食，出没剽劫。除已赈济外，欲诏安抚、钤辖司募勇敢效用人，及晓谕徭众能自相捕，依格给赏。应合添使臣处，选有才略三两员量带兵甲，于要害处掩杀，毋得妄诛。」从之。十二月二十八日，荆湖北路都钤辖唐义问言：「渠阳蛮连年作过，朝廷发近兵讨荡，已画江立界。今虽宁帖，然不可便恃无事，不为预备。请今后蛮人结集，辄离巢穴入寇，即量事势随机杀逐出界。若在溪峒自相雠杀，但令城寨密为防备，毋辄出兵应援。若攻犯归明篱落，不侵省地，只令沅州依杨晟同例，量事大小支斗酒盐彩，令自犒召邻近团峒救助杀逐。」从之。八年正月二十三日，枢密院言：「湖北转运副使喻陟、知沅州余卞奏："本州岛边面宁帖，夷汉安居。"今据湖北钤辖司奏北：原作「地」，据《长编》卷四八○改。："余卞申：杨晟好等结集溪峒，欲并杨晟同寨栅。"虑缘边官吏初作无事，洎结集渐盛，隐庇不得，方立赏逐捕。欲令指挥沅州，今后如有蛮人作过，并须觉察堤备，不得隐庇，养成边患。」从之。绍圣元年闰四月二十七日，诏：「西京左藏库副使成卓为久在南方，与溪峒酋首及谅州知州等接熟，恐密相交结，扇摇边事。可添差徐州兵马都监。」二年七月八日，诏供备库副使 
      
秦世章等转官、减年有差。以荆湖南路安抚司言其捕杀永州黄里峒徭贼有劳故也。八月五日，诏左朝奉大夫、前知永州刘蒙抚遏蛮人有术，各安生业，减一年磨勘。元符二年二月二十四日，诏故银青光禄大夫、检校国子祭酒、知溪峒新远州军州兼监察御史田思迁长男彦伊特许承袭。徽宗崇宁元年十一月四日，枢密院言：「知邵州黄克俊奏：知溪峒徽州杨光衔等乞如元丰以徽州为莳竹县，并诚州各创置城寨。」诏克俊按实，如委忠顺，即依所乞。二年正月五日，中书省言：「辰、沅溪峒并以纳土，改诚州为靖州，徽州为莳竹县。」四年八月六日，广南西路经略使王祖言奏：「王江、古州等处归顺，自怀远军至古州南，西至安化，北至靖州，广袤二千余里，乞置提举溪峒官二中。」诏从之，仍以平州为名。大观二年九月一日，太师、尚书左仆射兼门下侍郎、魏国公蔡京等言：「据黔南等路奏，安化上三州一镇山河土地尽献纳朝廷，上州周围三千五百余里，户一万，人六万五千，永为王民。又思广峒蒙光明等献纳土地，周围计一千五百里，户八百，人九千余。又落安知峒程大法等献地，周围二千五百里，户八千，人四万五千余。又都丹团黄光明献纳土地，周围二千余里，户七千余，人四万余。以上计五万一千一百余户，二十六万二千余人，幅员二万九千余里，各款塞听命，已相度列置州县。又据靖州西道路诸蛮杨再立献纳土地二百七十五人，计七状，周围三千余里，户四千五百，人一万一千。又辰州蛮人覃都、管骂等三十五栅团人各纳土，输出贡，周围六百余里，三千余户。及涪州夷人骆世华归顺中华，地土东西计六程，南北五程，情愿请税承输，未耕之地并乞入官，幅员一千一百余里，至涪州一十三程，汉夜郎地分，唐属黔中，措置建立州县城寨。又上夷州首领任应举乞将所管夷州四县进纳入官，与置州县，输纳税赋。又下夷州首领任汉宗等各愿将所管东西四程、南北五程见佃土地即请税承纳，(余)[余]尽献入官。又南平军夷人木攀族大首领赵泰等献土归化，见耕佃土地请税，作汉家百姓，其余土地召人耕佃，管界东西五程，南北六程，周匝十八程。又播州夷人杨光言所管系唐朝所建地唐州平，生户一万余家，乞献纳朝廷。又宽乐州、安砂州、谱州、四州、七源州县先次纳土归明，愿将所管州县纳税，永为王民，计二万人、一十六州、三十三县、五十余峒，幅员之广，又一万里。及赍到印记三十四颗。」及具地图以闻，上表称贺。政和三年三月二十九日，武经大夫、新差权发遣广南西路都监、权发遣宾州黄远奏：「伏自陛下登宝位以来，尤着意于南方，而夜郎羊柯之民一旦尽归王化，俾远人皆有蚁慕之心，故邕州管下右江化外之人咸欲款塞归明，愿为王民焉。 
      
爰自右江溪峒州县与外界蛮獠地邻相接，烟户相望，仅五十余处，凡省地州县边环外界，迤逦深入，共四百五十余处，州蛮落疆封周几万里。臣与管下州县峒首领情愿持本国印记并诸州县铜印记、地土及首领户口献纳，尽归皇化。乞依特磨道富州例，给赐官班、衣袄、印记与臣，依旧部辖管下州峒首领住坐，永为省民，守御边疆，逐年将毡马赴官中卖，禀听州寨缓急使唤。如向去臣与管下首领犯朝廷恩德，在臣甘受诛戮。伏望朝廷早赐差元陈献自杞等州邕州进士黄光收并上隆州黄远等，前来引接臣并管下首领前去赴广西经略司听候指挥。」诏令王觉与黄远同共措置。七月六日，诏辰州升为溪峒沿边安抚，令知州兼领。 

四年七月四日，臣僚言：「湖南沿边之地与徭人相接，其城寨巡尉官，乞从安抚司选择武勇晓兵法能训练士卒者为之，勿以出职胥吏充选。」从之。六年七月二十日，诏：「晏州卜漏、沅州黄安俊、定边军李吪 父子皆内附归顺，累世受恩，一旦叛逆，侵犯城寨，杀伤夷民，兴师致讨，凶渠授首。可令逐州枭首七日，函于甲库，永为叛贼之戒。」宣和四年六月六日，臣僚言：「五溪郡县辟自先朝，中更元佑废罢，比虽兴复，然徭贼屡肆跳梁，盖缘荆南钤辖司去边远，难以弹压。政和六年九月，诏以荆湖北路荆南、归、峡、安、复州、荆门、汉阳为荆南路，带都钤辖，治荆南；以鼎、澧、岳、鄂、辰、沅、靖为鼎澧路，带都钤辖，治鼎州。其未分路已前，徭贼雷平周等连年出没，致烦朝廷兴师，自分路后，至今并无边事。比者，靖州五溪杨晟寔作过，缘帅司在荆南，去边既远，又隔大江，难以应援，赖提举刀弩手司唐悫调发应副，遂致贼不敢滋蔓。是则并路分路，利害相远。乞依已降处分为两路。」从之。光尧皇帝建炎四年九月二十六日，枢密院言：「守阙进义副尉刘九状："昨随父纳土归明，九系头领，只作小儿排行称呼。今蒙枢密院收留充使臣，欲乞改正作刘 名字。"」从之。绍兴二年九月四日赦：「四川沿边溪峒蛮徭，虑恐非时差使，致有失所，仰帅臣严切约束守臣及主管官司常加存抚，务在周恤远人。如非时辄有科率搔扰，并按劾以闻。」十月四日，监察御史明 言：「溪峒归明官，应湖南边郡及二广皆有，自崇、观以来，员数寖多，当时务要优恤，于是添差州郡指使，及添差酒税之类，本不取其才，及诸州措置隘寨，阙人把托，又尽令管押兵夫。所管押是乡民，其归明官生长溪峒，初无爱民之意，亦不习朝廷法令，贪婪无厌，鞭笞摧辱，无所赴愬。议者欲令帅臣藉其姓名，同州县官三年一易。或云只循旧添差，罢其管押兵夫之事。欲望札付二广、湖南帅臣密行措置，务令适宜，既不致归明官失所致怨，亦无使远民受害。」诏令广南、荆湖路帅臣限五日措置闻奏。 
绍 
      
兴四年，辰州言：归明保静、南渭、永顺三州彭儒武等久欲奉表入贡。诏以道路未通，俾荆湖北帅司慰谕，免赴阙，遣人持表及方物赴行在，仍优赐以答之。《会要》：绍兴四年四月二十四日，辰州言：「归明保静、南渭、永顺三州彭儒武等状：于建炎元年差人员赍土贡、文表到澧州，为道路未通，且令回峒，至今八年，乞放行进奉。」诏令荆湖北路安抚司行下本州岛婉顺说谕，为道路未可前来，特免赴阙，止就辰州交割所进物色，估价优与回赐，其合用钱，本州岛应管转运、提刑司钱内取拨。所有章表、进奉物色，差人押赴行在。 

九月，诏荆湖南、北路溪峒头首土人及主管年满人合给恩赐，俾各路帅司会计核实以闻。《会要》：九月十五日，诏：「应荆湖南、北路溪峒头首土人内有子孙依条合行承袭职名差遣之人，及主管年满之人合得恩赐之类，并仰逐路帅司疾速取会诣实，保明奏闻。」五年七月四日，夔州安抚司言：「思州元系田佑恭兄弟地土思：原作「恩」，据《宋史》卷八九《地理志》改。下同。，政和中赐名思州，宣和中改为务川城，绍兴二年依旧改为思州，差田佑恭知州外，乞依川峡宣抚司已行事理给降思州 额，其余只依务川城体例，更不赠官置吏。」从之。 
十年，承信郎、琴州溪峒杨进颙等，率族属归生界五百余户，疆土三百余里，献累世所造兵器及金炉、酒杯各一，求入觐。诏本路帅司敦遣以行。《会要》：今年秋间，前进奉一行更不破官中路费，朝旦一次。诏依，令本路帅(师)〔司〕津遣。 
十五年，前知全州高楫言：「徭人今皆微弱，砦官每纵人深入，略其财物，遂致乘间窃发。宜诏与溪峒接壤州郡毋侵徭人。」帝从其言。《会要》：二十二年十一月十八日，南郊赦：「应荆湖、广南路溪峒头首土人内有子孙依条合承袭职名差遣，及主管年满人合得恩赐之类，并仰逐路帅司疾速取会诣实，保明奏闻。」
二十四年，禽杨正修及其弟正拱，送理寺狱鞫治，斩之。《会要》：八月十八日，权知静江府吕愿(忠)[中]言：「窃见绍兴九年帅司亦尝招接化外蛮人数十人至本府，日久'阋，往返在道，死者几半，而未至者不相响应，其事遂寖。今次诸蛮至境上者几万人，臣止令择其渠率七百七十八人至静江，劳 
      
以酒食，申喻朝廷威德，莫不欢欣鼓舞。已而列于庭下，奏夷乐，胡跪献觞再三，酬祝云：誓坚向化之心，不复敢萌他志，子子孙孙，世为王民。旁郡之民来观者数十万，阗咽衢路。比其出塞，更无一人疾病，庙社之福，天实相之。乞宣付史馆。」从之。二十六年八月十五日，户、兵部言：「珍州遵义寨沿边管界同巡检杨诠以蕃马十匹，令男震诣阙进贡，所有合得回赐，乞下本路漕司以系省钱参酌一面回赐。」诏依，杨震补进武校尉。九月十八日，权发遣融州张希道言：「沿边溪峒徭人渐被圣化之久，近闻多因博易之际，不得均平，甚者诬以结连作祸，擅兴捕捉，妄生事端，希求赏典，恐致人情不宁。乞严切应上溪峒沿边州县常令优加抚恤，以体惠绥怀远之意。」从之。 
二十八年七月，杨进京等复求入贡。诏以道远慰谕之。《会要》：二十八年七月二十四日，诏：「武冈军管下溪峒首领杨进经等乞进贡朝见，可令本军婉顺说谕路远，不须赴阙。所贡物当官依实估价折还，不得少有亏损，仍于物价上更与优支五分。其钱令本路转运司于上供钱内疾速应付。贡物附纲起发。」十一月二十三日， ：「应溪峒日前有词诉勾追未到，或已到而干证余人未足，致结绝未得，禁系日久，情实可矜，并与原放。」三十一年五月九日，夔州路兵马钤辖司奏：「故杨铨妻任氏乞将故翁杨文锡纳土初补官资，依杨选例与杨震承袭，于见今进武校尉上改转承节郎。」从之。同日，兵部言：「进武副尉、权珍州绥阳县同巡检任安寿承袭故父任应佑而补承信郎阳：原脱，据《宋史》卷八九《地理志》补。，于安寿见任进义副尉上转授。」从之。寿皇圣帝隆兴二年四月二十七日，右正言尹穑言：「湖南州县地界多与溪峒蛮徭差互连接，以故省民与徭人交结往来，以田产擅生交易。其间豪猾大姓规免税役，多以产业寄隐徭人户下，内亏国赋，外滋边隙。欲望下湖南安抚司，于逐州选差办吏，亲诣所属州县，将省地与徭人相连旧有界至处明立封堠，自今不许省民将田产典卖与徭人，及私以产业寄隐，并许乡保四邻陈告，以其田土给与告人。若官吏更不检察，停降决配。已前卖入徭户田等，难以遽行改追，祗令置籍。如有徭人情愿退还所买省地田产者，州县以官钱代支元价。仍明出榜文委曲晓谕。」从之。干道元年正月一日，南郊赦书：「荆湖、广南路溪峒头首土人内有子孙依条合承袭职名差遣，及主管年满人合得恩赐之类，并仰逐路帅司疾速取会诣实，保明闻奏。」二年六月一日，诏：「沿边如有溪峒侵盗，先将本地分官委帅、宪司体究，重作行遣。」从知沅州曾连奏请也。连后言：「溪峒侵盗，苟发所部，虽能擒捕，(正)[止]许以功赎过，更不推赏。」事下刑部，以为法不可行，遂寝。三年五月十三日，泸南沿边安抚司言：泸州 
      
江安县南、北两岸夷人有犯，断罪不一。自今江安县南岸一带夷人有犯十恶及杀伤人罪至死者，悉依汉法，余仍旧法施行。」刑部契勘：「续降绍兴三十一年十月 旨："夔州路所部州军自今熟夷同类自相杀伤，罪至死者，于死者上减等。"泸州夷人与夔路夷人一同，欲依绍兴三十一年十月夔州路已得旨，于死罪上减等从流，罪不至死，并依本俗专法。余沿边溪峒有熟夷人，亦乞仿此施行。」从之。六年，徭人杨再彤等啸聚数千人，犯沅州界。七年二月四日，诏荆南差官军五百人前往弹压。初，徭人因与省户争，二人伤死，知州孙叙杰辄以兵巡行，破其寨栅十三，夺还省地数十里，召耕佃。于是徭人结连为边患，诸司以闻。调常德府戍兵三百人，且差官说谕，又虑其不服也，及更差官军一二千人。宰臣虞允文奏曰：「守臣贪功生事，致蛮峒作过。今所仇视惟守臣，若易孙叔杰，徭人自定。亦须量发官军，示以兵力，然后与打誓，则誓固矣。」上令就近选守臣有才力者往代之，且令开示恩信，(论)[谕]以祸福，俾各安业，勿贻后悔。克家曰：「故当如此施行，更须以官军临之，彼方肯退听。」上然之。七年三月一日，诏沅州守臣孙叔杰放罢。其后叔杰再追三官，若溪知寨樊光远追四官，并勒停。以光远妄疑徭人，叔杰用谣言，遂开边隙，死者甚众，于是守臣叶行己抚谕复业，事闻，故有是命。十一月二十六日，权发遣沅州兼沿边溪峒巡检使叶行己言：「委判官魏昌衍等往波州省地抚谕，赏犒杨再彤等彤：原作「取」，据上下文及同书兵二九之二三、蕃夷五之九八改。，刑牲歃血，面立誓状回归，民夷各已安业。」诏叶行己特转两官。其后言者论：「元降诏旨令谕再彤等躬赴官禀命，行己乃遣吏往波州，非旨挥本意，且单辞难凭，乞下湖北路诸司核实保明以闻。」从之。
嘉泰三年，前知潭州、湖南要抚赵彦励上言：「湖南九郡，皆接溪峒，蛮夷叛服不常，制驭之方，岂无其说 臣以为宜择素有勇智、为徭人所信服者，立为酋长，借补小官以镇抚之，安边之上策也。」帝下其议，既而诸司复上言：「往时溪峒设首领、峒主、头角官及防遏、指挥等使，皆其长也，比年往往行贿得之，为害滋甚。今宜一新蛮夷耳目，如赵彦励之请，所谓以蛮夷治蛮夷，策之上也。」帝从之。《会要》：淳熙元年九月二十八日，诏前宜州溪峒都巡检使常恭追两官勒停，送江州编管。以枢密院言：「在职辄敢交通异域，传送申奏，妄乱陈献事 
      
端。」故有是命。十月十三日，诏知思州田汝弼依田汝端例，特与转一官。以吏部言：「从义郎、知思州田汝弼称："前任思州都巡检，通管州事，在任九考，合理三任。乞将任满赏减半转官。"照得思州系溪峒承袭州军，其兄田汝端知思州两任，酬赏特转两官。」故有是诏。三年四月九日，诏：「靖州界徭人姚明敖等侵扰省地作过，令荆鄂驻札明椿选委有智勇才干兵官一员，统押精锐官兵一千人疾速前去，措置会合屯戍官兵等弹压掩捕，逼逐出界，务要边境日下宁静。仍令明椿面授方略，严行戒饬，使之速达功效，当议同推优赏。其或退懦寡谋，亦与主帅同罚。」八月十三日，湖北提刑司言：「靖州博米之弊：徭人用米博盐四斤，折钱一贯，约米一石，其所散盐不特杂和沙泥，又且减免斤两；其所米不特大多量「所」字下疑有脱字。，又且加耗费。乞下靖州，每岁博籴，止得差官置场，用钱用盐，从民间情愿，两平博易，不得辄有科敷。又科盐之弊：每岁计钱买盐，发下属县塞堡，不问已经减 折阅，每袋定要认作三百斤，每斤要钱二百五十文足。盐价既高，又亏斤两，多杂沙泥，无人愿买，不免科率徭峒头首人，分抑众徭俵盐纳钱。又丁米之弊：徭人每丁岁纳三斗三升，谓之身丁米。今则应系徭人并令就州城纳米，其间有去城百余里，往返等候，动经数日，而所纳米加增斛面，多收耗剩，每米一石，纳得三斗三升，或又高估价直折纳，县不销钞，时常追呼被扰。乞下靖州，毋得将盐科扰，其丁米止得各就近属县塞堡，从便平量给钞，毋得多收斛面耗剩，及勒令折钱之类。如违，并以违制科罪。」从之。十一月十二日，南郊赦：「沿边蕃部溪峒，间因州县失于拊循，致有侵犯省界作过，虽已招捕平定，尚虑心怀疑畏，或逃窜山谷，令帅司给牓，谕以赦恩宽宥，各令复业。以前罪犯，一切不问。其旧来通博买去处，并从其便。日后委守臣常加存抚，仍约束所部官吏，毋得少有科扰，以称绥怀之意。」四年二月十七日，诏湖南、北、四川、二广州军：「应有溪峒去处，务先恩信绥远，毋弛防闲，毋袭科扰，毋贪功而启衅。仍委逐路帅、宪臣常切觉察。」从湖北提刑周嗣武请也。十八日，臣僚言：「辰、沅、靖三州蛮大抵散居诸洞，莫相统摄，初无叛背之意，以沿边州县作过之吏与奸猾小人因事逃入洞中，多方扇诱，遂致侵扰省地。乞令有司检照条制，凡捉获及告首谋入溪峒之人，与不能防闲而致越免者，比常法外厚立赏罚。」诏敕令所看详立法。五月二十日，诏泸州安溪寨夷巡检故王道华男王阿八之侄王鉴承袭道华元补职名。王阿八状：「曾祖王募越赐名忠顺，于大观三年内将本族父祖已业田土献纳朝廷归顺，初补从义郎，主管本地分南岸一带巡检职事。宣和五年身亡，祖父王道华承袭，绍兴三年，奉敕补承信郎。至祖父初故，父王
      
士宗未曾承袭，隆兴二年身死，阿八当承袭，以见患风疾，不愿承袭，兼亦无长成儿男。今将祖父王道华元补官职乞与的亲侄男王鉴承袭干当，依旧弹压。」故有是命。七月二十四日，诏：「承节郎、差充承袭管辖衡州常宁县溪峒事李昂霄男当年，特与升转进义副尉，同共管辖，日后承袭。」兵部照得李昂霄祖父李明与李世和元系溪峒头首，因开拓禁山，为通王民，供纳省税，补三班差使，后来衡州奏世和状称：「守把三十余年，因徭人雷师结集党侵入地分，系男李才绩捉获雷师了当，若令管辖溪峒，仍乞补班行名目，许令承袭。」得旨：李世和转两官，李才绩特与补进武校尉。今李当年已因收捕李金贼党，补守阙进勇副尉，与李才绩事体颇同，依法合承袭。」故有是命。六年九月十六日，明堂赦：「应荆湖、广南、川峡等路溪峒头首十一人内有子孙依条合承袭职名差遣，及主管年满人合得恩赐之类，并仰逐路帅司疾速取会诣实，保明闻奏。」八年五月八日，诏：「衡州常宁县管下溪峒之民，毋得于省地创置产业；王民地著者，亦不许与溪洞以山林陇亩相为贸易。稍有违戾，即寘于理理：疑误。。守令不能遵奉条令者，坐以除籍为民之罪。如溪洞之民愿以所置产业鬻与省民者，听。仍令部刺史纠察以闻。」臣僚言：「溪洞之民，往往于洞外买省地之田以为己业，役省地之民以为耕夫，而岁以租赋输之于官，官吏虑其生事，而幸其输租于我，则因循而不敢问，遂致其田多为溪洞所有，其民多为溪洞所役。」故有是诏。六月二十六日，诏靖州屯戍官兵听守臣节制，其钱粮令广西漕臣如期支拨，毋得分下州军。臣僚言：「靖之为州，障重湖，蔽二广，实南服之要区。凡溪洞，近连川广，远接生界，不知其防千百，稍失控制， 噪并起。崇宁进筑之初，几拓军人共三千人。建炎以来，朝廷于都统司或帅司差拨二百人屯戍，知非州郡所辖，轻慢守臣，骚扰居民，通连蛮獠，私与交易。或有所犯，州郡须先关白所属主帅，得报，方敢断治，亦已后时。乞特降指挥，应屯戍官兵令受守臣节制。上曰：「所论亦佳。靖属湖北，何故仰给广西 」赵雄等奏曰：「靖本溪洞，四面皆蛮徭，神宗时始开创为诚州，元佑间常废，寻复为军。徽宗朝改为靖州，与桂府为邻，故令广西转运司应副钱粮。近岁漕司阙乏，始就诸州科拨，所以不能如约。今当戒漕司止就本司支。」故有是诏。七月十八日，臣僚言：「泸、叙皆接蛮夷，叙州管下石门、马湖生蛮许赴官中卖蛮马，优支价直，本以恩结，而设官驻兵捍御，乃为威伏。盖石门、马湖生蛮所居巢穴皆在蛮江上源，通嘉、眉、泸、叙蜀江，常年中马，操舟顺流直抵叙州城下，朝廷为蛮通水路，附近置横江一带寨，蛮江口置 水，巡检控把。自叙至泸南安抚司边蜀江三百里，南溪县置驻泊兵马都监，江安县、纳 
       
溪寨皆置都巡检，各有戍兵，上下相接把拓，虑防蛮人冲突作过，甚为良法。比年以来，逐处正官往往避事，多是计会上司抽差别兼优等职事，请给并皆带行，候任满就赏，批罢本州岛，却差权官。既所请不给，不为久计，代人负荷，又无赏典，是至职事弛废。乞严赐指挥，不得辄有抽差，使常加意边防，以备不测。其余沿边州军，亦乞依此施行。」从之。九年五月二十四日，诏知雅州宋德迈、荣经知县冯俨并籍记姓名旌擢，王思恭特补进义副尉。以四川安抚制置使陈岘言「(防)[访]闻荣经苦埧自干道六年以蕃人郝索索：原作「素」，据下文改。、畜耶、出牙、严千、卜畜、波兰、真结、银擢等初为砂平、岩州两族争''：原作「闹」，据文意改。，潜入苦埧居住，后来节次增添，创开平路，栽种茶苗，占据险隘，起筑碉囤、战棚，藏畜弓箭，遂成巢穴，亦有汉人为之佐助。臣照得雅州荣经县西接沉黎，北连碉门，虽名极边，其实近里。昨来五部落等每至碉门互市，因有此为隔，并从山后经行，迂回曲折迂：原作「迁」，据文意改。，易以关防。今郝索等乃于山间省地上凿成小路郝：原作「赦」，据上下文改。，横亘二百余里，停藏诸夷，往来不绝。若不措置，深恐囊橐既久，为害实深。行下雅州并荣经县相度，差人说谕拨遣前项蕃人归部。续雅州申：乞出给委曲，付苦埧安边把截将、借补进武校尉王思恭多方说谕，候起遣了日，特为保奏给降真命，专一任责把截苦埧一带边面。臣遂从所申，给札付王思恭
，如果能拨归部族，栈闭新路，当议保奏推恩。王思恭同共亲兄子侄等起遣蕃人郝索归部，实是宣力有劳，乞将王思恭补正名，给降付身。其雅州知州宋德迈，又荣经知县冯俨，皆素有吏能，今其临事不苟，措置详密，亦乞籍记旌擢」故也。十一月十四日，三省言：「田祖周家辄敢收买省地田产，藏匿向敏恭不令出官，与谭汝翼节次雠杀，不伏安抚司追呼，理合依法穷治。今来为能悔过，听从母冉氏训谕，将买过省地归纳。」诏帅、漕司晓谕田祖周，限指挥到日，将向敏恭解发赴安抚司，今后不得侵买省地，及与省民妄有争竞。如敢违犯，重作施行。其归纳到田土，特与给还元价。冉氏元封孺人，特加三等邑号，与封恭人。十年四月五日，诏湖南、广西帅、县，相度其入溪洞小路非旧有者，从宜窒塞，所有移置巡检约束征税，各从长措置。以全州奏：「本州岛密通溪洞，其民本无奸巧，特以平居无事，失于防闲，四方亡命，萃为渊薮，相与出没，驯致变乱。如往岁民间武冈杨再兴，近年桂阳陈峒，其始皆出于此。朝廷法禁非不严密，监司、州部非不奉行，而不能禁止者，盖客旅苟避征税，多取间道；游手不逞之徒在外作过，自知无所逃避，及诸路强盗之贷命者，例配广南，或中道亡逸，或至配所，相与结党逃窜，往往皆取小路亡入洞中。虽备坐条法禁止，熟接连广远，私溪小径非一，有自静江府兴安县大通虚而入者，径通 
       
杨再兴旧峒再：原脱，据上文补。，正其顷年出没之路。又有自邵州石限经武冈军新宁盆溪洞而入者，又有自永州东安而入者，又有自武冈军八十里山口而入者，皆可以径至溪洞。既经涉邻州地里，臣以一州约束，不能行于界外。乞措置窒塞，就附近巡检司分差兵卒于路口屯戍，将闲慢巡检移置路口驻札，专一把截。」故有是命。五月十六日，夔路安抚司言：「杨炳乞承袭祖父杨文锡纳土初官修武郎，勿差充珍州遵义寨沿边管界都巡检职事。」从之。十二月二十一日，夔路安抚司言：「据珍州故秉义郎杨文奉男诚妻任氏称：文奉于大观中，以所管播州五县田土进纳，文奉身亡，故夫诚于淳熙七年十二月内带领家丁义军巡逻，被主夷暗箭射死主：疑当作「生」。，止有男霖见年三十岁，所管蕃篱守把九溪十洞五蕃夷獠，实是懃劳，乞照淳熙九年明堂赦，承袭衣奉纳土初官秉义郎衣奉：疑当作「文奉。」。」从之。同日，臣僚言：「叙州既外控蛮夷，而城之内外(棘)[僰]夷、葛獠又动以万计，与汉人杂处。其熟户居省地官庄者，多为义军子弟，而庆符一县与来附一驿，乃是政和新纳土，其夷人田地即不许与汉人私相交易。近来多是他州客游或官员士庶因而寄居，贪并夷人之田，间有词讼，豪民行赂，计嘱上下，译者从而变其情，诛求屈抑，无可赴诉，一旦不胜其愤， 起而为盗贼。乞申严条法，不许汉人侵买夷人田地，及严责州县，应夷人词诉，务尽其情，无事之时，常加抚恤，勿令失所。」诏四川制置司及本路帅司、监司严行觉察，如州县尚有违戾，按劾以闻。十一年四月十一日，诏泸州安溪寨故进士夷官承节郎王募弱孙男镇许承袭，与补承信郎。以潼川府路安抚司奏请也。十二月六日，诏承节郎、思州石南知堡田祖周转一官，进士冯思免文解一次。以夔州路转运司言：「田汝弼男田祖周母子兄弟能听冯思说，尽将买到黔江县田土归纳入官，更不请领价钱，委见悔过自新，恭顺可嘉。乞将田祖周及元说谕进士凭思少赐旌赏。」故有是命。十二年七月七日，枢密院言：「兵部申："湖南安抚司奏，杨世俊乞承袭父杨进通初补承信郎官资。"」诏杨世俊许承袭，与补承信郎。二十八日，诏：「知溪峒安副州田彦武男承政，特授银青光禄大夫、检校国子祭酒、忠顺将军、知溪峒安副州军州事，充宁边寨东路沿边溪洞把截外夷都巡检副使，兼监察御史、武骑尉。」以夔州路兵马钤辖、安抚司言：「施州保明：夷官田彦武为衰老不堪守把边面，乞令承政生前承袭。」故有是命。十四年十二月三日，诏归明官承信郎、就差茂州威戎军把截一十七村蕃族边面事董公纯男忠义承袭官职。以茂州申：「公纯自陈承袭补官把截边面已及二十余年，别无透漏生事，兼年仅六十，窃虑管干有失枝梧，乞令长男忠义承袭。」故有是命。绍熙二年十一月二十七日，南郊 
       
赦：「应荆湖、广南、川峡等路溪洞头首土人内有子(系)[孙]依条合承袭职名差遣，及主管年满人合得恩赐之类，并仰逐路帅司疾速取会诣实，保明闻奏。」三年三月十八日，广南西路经略、安抚、转运、提点刑狱〔司〕言：「照对宜州蛮贼蒙令堂、莫文察等作过不一，逐司措置外，本路被边州宜州尤为紧要，盖缘西接南丹，北接安化、茅难、荔波五团，南接虾水、地州、三旺诸洞，地势介僻，蛮情狡诈，最艰控驭。自来朝廷给生料券，岁计盐数万斤，钱数千缗，按月支散，以维其心，随山川险阻，列置隘栅五十余处，土丁、将兵分番戍守，以扼其路。今蛮贼徒党渐众，围打山寨，出没不时。窃见本路副总管、新兼知郁林州沙世坚素有韬钤，累有边檄立功， 蛮畏服。曩岁安化蛮酋蒙光渐等作过，破宜州思立等寨，经略司檄沙世坚收捕，当阵杀获蛮酋，纳剑请降，结立信誓，累年宁贴。本司相度：欲令世坚兼知宜州，不惟目前蛮贼可使退归巢穴，向去措划必能为悠远安边之利。」从之。五月一日，诏杨辙承袭，与补承信郎、南平军播川城同巡检。以夔州路安抚司奏：「辙系杨逡嫡亲侄，可以承袭。」故有是命。四年七月二日，诏进勇副尉、权〔宜〕州河池县尉吴珙、思立寨将领吴宗孟各与转两资。以广西经略安抚司奏：「珙、孟宗弹压诸蛮孟宗：前言「宗孟」，当有一误。，擒杀蛮贼，乞与补转官资。」故有是命。绍(兴)[熙]五年七月二十五日，诏王天麟许承袭，与补承信郎、泸州安溪寨南岸一带巡检。以潼川路安抚司言：「天麟系王鉴的亲长男，随侍巡历，谙知夷情，合系本人承袭。」故有是命。九月十四日，明堂赦：「应荆湖、广南、川峡等路溪洞头首土人内有子孙依条合承袭职名差遣，及主管年满人合得恩赐之类，并仰，逐路帅司疾速取会诣实，保明闻奏。」自后，郊祀、明堂大礼赦亦如之。庆元四年正月九日，广西经略安抚司言：「宜州徭贼蒙洞、袁康等出犯省地，夺劫官盐作过，差发官兵丁效人等前去收捕并招降了当。一、两次立第一等功陈礼等二十七人，两次立第一等、第二等功区光等三十人，两次立第一等、第二等功杨璋等四人，一次立第一等功吴钴等八十八人，乞推赏。」诏陈礼等各特与补转一资。嘉泰三年正月十二日，前知潭州、湖南安抚赵彦励言：「湖南九郡，皆与溪洞相接，其地阔远，南接二广，北连湖右，其人狼子野心，不能长保其无事。或因饥馑，或因雠怨，或行劫掠，或至杀伤，州县稍失堤防，则不安巢穴，越界生事，为害不细。为今日计，莫若平居无事之时，择其土豪为徭人所信服者为总首，以任弹压之责，潜以驭之。凡细微争'，止令总首弹压，开谕劝解，自无浸淫之患。盖总首者，语言、嗜好皆与之同，朝夕相接，婚姻相通，习知其利害，审察其情伪，而其力足以惠利之。每遇饥岁，则籴粟以赈其困乏，徭人莫不感悦，而听从其言。若先借补以小 
       
小名目，使得藉此以荣其身，而见重于乡曲，彼必自爱惜而尽忠于公家。如此，则徭民之众，可坐以致之。然亦须五年弹压，委有劳效，然后正补以所借之官，所(捐)[损]者虚名，所得者实利。安边之策，莫急于此。」诏令本路诸司相度，措置条具。既而本路诸司言：「赵彦励奏请溪峒乞置总首，此控制蛮徭之上策也。所谓总首者，必择其平日知虑出于 蛮之右者而为之，无事则使之相安，有事则责之弹压。今诸州所申溪峒亦各有长，惟其名之不同，或谓之首领，或谓之峒主，或谓之头角官，或谓之防遏使、指挥使，不一而足。上件色目，近年以来不为无弊，或有夤缘差，或以贿赂得，名存实亡，万一狼子野心不安巢穴，窃恐为总首者不足以钤制。若非朝廷申明行下，一新蛮徭之耳目，使为之首者各知勉励，以供其职，其有庸懦无能者，许从州郡择众所推服者易置之，保明申帅司核实，借补以小小官资，数年之后，委有劳效，所借之官，锡以真命。其身既荣，颇知自爱，边陲有警，责之弹压，彼必奔走奉命之不暇。所谓以蛮徭治蛮徭，其策莫急于此。赵彦励所请，委是经久可行，乞下本路监司遵守施行。」从之。四年六月十九日，臣僚言：「窃见蜀之边夷常为边患，而莅于提刑司者，在嘉定属邑，曰峨眉，则有虚恨蛮；曰犍为，则有夷都都：原脱，据下文补。、董蛮。嘉佑间，虚恨一再寇边，历治平、熙宁以迄绍(熙)[圣]，入寇无虚岁。政和间，其酋以状来乞博易，有旨弗许，寨将惧其侵边，始创为茶盐等犒遗，蛮酋因以为例，岁辄邀求，名曰年计。绍兴之末，复因其寇掠，提刑司措置令还所掠保护、笼蓬等四寨，支犒银、布、茶、盐、锅铛之属各有差，谓之四寨贴补，间一给之，而寨将之私赂不与焉。然犹时有侵掠，迄今有酋崖烈尚未打誓。夷都、董蛮初以土豪侵据地险，朝廷命岁与之赂，名曰索税，所给不过生紬、茶、盐，岁持三印纸如券「岁持三岁印纸如券」下「初在江南」至「而得备御之实」为衍文错入，当置于本书蕃夷五之七○「乃知旧寨」句下。。」初在江南，其寨下所管田，膏腴接畛几数千亩，自旧寨攻破，新寨移筑之后，土丁死亡溃散，存者皆无固志，于是向来耕垦之田，悉成荒野，极为可惜。又思前人建寨于此，不为无说，盖欲接连笼鸠、沐川、威宁、白崖诸堡，互为声援，可相救应。今移筑新寨于江北，固保目前之安，但便有一江之阻，其笼鸠诸寨不免形势孤绝，气脉间断，缓急救应，比昔尤难。且小夷今春乘虚猝然豨突，攻破此寨，其气方张，大言虚喝，殊有轻汉心。今移筑新城于江北，旧城遂废不修，似大示中国之怯形，益长丑类之骄气。又夷心贪惏无厌，他时便指旧寨之地为己有，或重有邀索，尤费应对。今来措置将旧寨重行修筑，其利有三：可以护江南之耕者，使恃以无恐，昼则力作田上，暮则入保塞中，数千亩之田，不至荒茀，此其利一也；连接笼鸠诸堡，不失殊之势此句疑有脱误。，互为声援，缓急可相策应，此其利二也；他时新、旧两城对峙，相为掎角，首尾 
       
相救，腹背击敌，此正兵家之要策，又可以张中国之威，破小夷之胆，此其利三也。缘前来初得于传闻，谓旧寨居南山之趾，蛮贼来攻，乘高下瞰，矢石雨注，则在兵家是为死地，不容不移，及屡遣人审视，乃知寨地去山向远，弓弩箭力所不能及，况蛮弓射不逮三四十步，尤不足畏。盖今春此寨之破，缘城中守备太弛，旁寨又不应援，蛮贼伺间，并力攻破，乃将士之谬，非城之罪也。除已一面差官调兵前去兴工修复，仍就委御前后军统领刘雄专一提督点检，务令工役坚壮，堪以守御，约九月内一切了毕，其于边面委为有补。缘上件事实系西南备御之要，不容不以上闻。欲乞下本路转运司，自(丁)[今]差注利店寨官，令通管新、旧两城，仍所入(御)〔衔〕，庶责有所归，两城相维，不至隳坏，实为长久之利。」从之。 

五年，臣僚上言：「辰、沅、靖等州旧尝募民为弓弩手，给地以耕，俾为世业，边陲获保障之安，州县无转输之费。比年多故，其制寖弛，徭蛮因之为乱，沿边诸郡悉受其害，比申朝廷调兵招捕，旷日持久，蛮夷习玩，成其猖獗之势，其如杨晟台、李金、姚明教、罗孟二、李元砺、陈廷佐之徒，皆近事之明验也。为今计者，宜讲旧制，可纾馈饷之劳，而得备御之实，其安边息民之长策欤!」《会要》：五年六月二十八日，臣僚言：「恭闻祖宗盛时，于辰、沅、靖等州应近蛮徭溪洞去处，募民为弓弩手，耕(置)[殖]其地，以为永业，全藉捍御蛮獠，县官不费供亿。厥后此制寖弛，不复耕垦，旧额空存，每遇蛮獠为梗，沿溪诸郡皆被其害。逮及申奏，调发大兵，动经三两月余，而猖獗渐久，内地荡然。故大者如杨晟台、李金、姚明教，及近者罗孟二、李元砺、陈廷佐之徒，劫掠平民，侵扰州县，为害不细。为今之计，莫若讲明旧制，不失寓兵于农之意，坐省馈饷，而得备御之实。」「乞取稍不如意「乞取」至卷末一段文字系错简，当接于蕃夷五之一○三「岁持三岁印纸如券」后。，辄肆杀伤，其后边寨苟欲无事，增给茶盐、绢色等数益广。然干道间，寇利店、威宁，生聚之为一空；淳熙间，寇笼鸠，频年为患，掠边民以为货。臣尝考其故，年计等支犒，官司岁给下寨收买，既弊于州郡之失时，又弊于寨将之侵用，因循欠阙，无以示信，以致蛮夷滞留寨下，动辄生衅。臣已行下嘉定府相度，勿给其钱，从本府先期计置当犒物色，发下诸寨，仍与蛮夷约定受犒之时，毋令久留境上，贻患边民。不惟中国诚心可恃，抑足以阴折夷落猖獗之心。乞令嘉定府常切遵守。」从之。(本卷郭声波校点)
 蕃夷 宋会要辑稿 蕃夷六 唃厮啰 
     
宋会要辑稿 蕃夷六

唃厮啰
【宋会要】
唃厮啰，汉名佛儿，始于廓州城起立文法廓：原作「郭」，据《长编》卷八二改。，渐为蕃部归顺，赴宗哥城居住，为其妻族纳厮结等窃诱往邈川城温逋奇所住坐，又十余年，因入贡，朝廷封厮啰充宁远大将军、爱州团练使。三男：瞎毡、磨毡角、董毡住坐，以时入贡马。 

真宗大中祥符七年，知秦州张佶置大落门新(塞)[寨]。先是，佶欲近渭置采木场，蕃族闻之，即徙帐去，佶不能遂抚之，戎人辄悔，因向导钞劫，佶深入掩击，悉败走，既而求和，佶不许。时宗哥族立遵、唃厮啰、温逋奇等帐族甚盛，胜兵六七万，与夏州抗敌，希望朝廷恩命。佶奏请拒绝。泾原曹玮又言：宜厚厮啰以拒德明也。 
五月二十五日，以渭州蕃族首领唃厮啰为殿直，充巡检使。先是，厮啰率帐下来归，给以土田，未及播种，且求俸给瞻用，故有是命。 
八年二月，宗哥族唃厮啰、立遵、温逋斯、木罗丹并遣使贡马，充赐行李物色充：疑当作「乞」。、茶药，诏估其直，得钱七百六十万，诏赐袍笏、金带、器币、供帐什物、茶药有差，凡有金七千两，他物称是。时宗哥立文法，聚众数十万，请讨夏州以自效。帝以为戎人多诈，虑缓急侵寇及骚熟户，乃命曹玮知秦州兼两路沿边安抚使以备之。 
八月二十九日，曹玮上言：「唃厮啰所部刘王叔遣帐下青波来告，近遣西凉厮铎督部兵十万掩杀北界部落 
     
胜捷，续遣人献首级次。」是冬，侍禁杨承吉使宗哥还，言蕃部甚畏秦州近边丁家、马家二族，人马颇众，甚依倚朝廷。又唃厮啰以立遵为谋主，立遵贪而虐，好行杀戳，其下恐惧。近筑一城，周回二里许，兴役之际，无他号令，但急鼓则增土，缓则下杵，不日而就，夷人禀畏如此。其地东至秦州永宁寨九百一十五里宁寨：原作「寿塞」，据《长编》卷八五、《文献通考》卷三三五、《宋史》卷四九二《吐蕃传》改。，东北至西凉府地五百里，西北至甘州城五百里，东至兰州城三百里，南至河州城四百一十五里，又东至龛谷五百五十里，西南至青海四百里，又东至新渭州千八百九十里。承吉以图来上吉：原作「佶」，据上文及《长编》卷八五、《宋史》卷八《真宗纪》改。。 
十月，宗哥蕃部厮铎督遣使求贡。 
九年三月，宗哥唃厮啰、立遵遣使来献马五百八十二疋。诏赐器币总万二千计以答之。 
十二月十七日，以宗哥族李遵为保顺军节度使，仍赐袭衣、金带、器币、鞍勒马、铠甲。遵一名立遵，一名郢成兰逋叱，佐唃厮啰裁制蕃族，多恣陵暴，至是，屡祈恩典，且求赞普之号。曹玮言曹：原作「遭」，据上文改。：「遵所求无厌，不可悉许，唯恩命、俸给望依厮铎督例铎：原作「译」，据上文改。。」宰臣王旦曰：「赞普，戎王也，立遵既求赞普，唃厮啰居立遵之上而无所求，盖妄自尊大之甚也。臣以为彼既求恩，不可不纳，但当为之制节。」故有是命。 
天禧三年二月，宗哥唃厮啰、李遵遣蕃僧景遵等十人来贡。 
四年，宗哥唃厮啰复作文法。诏遣近臣巡边，察其变诈。
仁宗天圣年中，知秦州王博文遣右都押衙李文素等入蕃，往邈 
     
川招诱唃厮啰羌人入汉，上京进马，乞官职。诏除宁远大将军、爱州团练使。 
景佑二年十二月二十一日，除唃厮啰保顺军节度观察留后，依旧邈川首领。 
宝元元年十二月二十三日，诏赐唃厮啰彩绢十疋，角茶十斤，散茶千五百斤。 
二年二月五日，赐唃厮啰诏曰唃：原作「角」，据上下文改。：「朕以昊贼僭狂，侵扰边境。卿资忠济勇，效顺输诚，授任高牙，保我西略。愤兹丑类，尝议剪除，相得传闻，共深雠嫉。所宜早兴师旅，往袭空虚，乘彼未还，拔其根本。父子竭力，殄族抗渠，今正其时，机不可失。今来昊贼犯边，卿俟诏到日，连领手下军径往贼界，同共剪除杀戮。如能有心荡灭得昊贼，即当授卿银、夏等州节制。仍(羌)[差]心腹人赍起发兵马、日数文字，报与缘边经略安抚司，以凭发兵应援。」仍赐袭衣、金带、绢二万疋。 
四月十二日，保顺军节度、邈川大首领唃厮啰男瞎毡、磨毡角各赐袭衣、金带、银币、茶茗诸物及银装胡床、银水罐等，仍月给彩绢十五疋。时已授团练使，俸料恩(赍)[赉]并有加赐。 
康定二年正月十八日，授唃厮啰检校太保、充保顺河西等军节度使。 
庆历七年五月二十八日，臣僚上言：「唃厮啰子瞎毡别作一城住坐，欲绝往来进奉之路，恐与元昊相通，亦虑夏国有结亲之好，乞赍诏敕存抚。」知秦州梁适亦言：「唃厮啰父子欲依例只作经略。苟意度差人量赍信物，以存抚为名，因便令体量探事宜及招买鞍 
     
马。」从之。 
皇佑五年十二月，赐西蕃磨毡角进奉人蕃部首领衣服、银带有(羌)[差]：磨毡角下芭温度、祝厮给四每，李氏下两丙离叱腊丹、物阿厮因，男欺丁下纳儿剥，蕃官李田子讷儿下李凡毡罗，遵兰毡边朱下讷下亦麻，蕃官李郢成下彪逋，各赐红团花大锦夹旋襕、银带、银器五两、(依)[衣]着十匹；蕃部从人四十五人，各赐荣小绫锦旋襕、银带；进奉首领、紫衣僧遵阑毡结逋，首领、紫衣僧沈遵，首领、紫衣僧党遵叱腊青，各赐紫衣三件、银器五两、衣着十疋。 
嘉佑三年五月，以西蕃恩州团练使(麾)[磨]毡角子乞瞎撒欺丁为顺州刺史。十月，以故西蕃奖州团练使瞎毡子瞎欺丁木征为河州刺史「丁」下原衍一「丁」字，据下文删。，瞎欺丁兀籛为本族都军主主：原作「王」，据《长编》卷一八八改。，瞎吴叱为军主叱：原作「比」，据《文献通考》卷三三五、《宋史》卷四九二改。。 
四年十二月，诏唃厮啰进奉首领赴殿宴，升其坐近北一间。初，秦凤路经略司言：「唃厮啰首领每到阙遇宴，坐馆下，而见夏国人使坐朵殿上，意颇不平。」故特升之。 
八年三月，遗赐西蕃唃厮啰金束带、盘球晕锦衣、银器二百两、白绢二百匹、角茶散茶各百斤。治平四年正月遗赐准此。 

八月十五日，秦凤路经略司言：「西蕃唃厮啰蕃僧马取逋厮鸡死，有侄蕃僧僧结巴承袭紫衣。」从之。 
英宗治平元年六月十四日，秦凤路经略司言：西蕃唃厮啰进奉首领沈遵太师乞换汉官，其沈遵元系磨〔毡〕角下蕃僧，每月支彩一疋，乞与换本(旋)[族]正军主，请受依旧。」从之。 
十 
     
七日，诏唃厮啰每原本缺《长编》卷二○二作「年赐」，疑脱字即此二字。大彩一百疋，角茶二百斤，散茶三百斤，子董毡加防御使，每月添大彩五疋、角茶五斤、散茶十斤。 
七月，以西蕃瞎毡子瞎欺丁木征为河州刺史。初，木征为瞎药鸡罗所诱，据近寨青唐族立文法，至是内附，故命之。 
二十一日，秦凤路经略司言凤：原作「奉」，据下文改。：「唃厮啰首领蕃僧曹遵等赍到蕃字，寻译数内陈乞李波机瞎乞加官职、俸钱。」枢密院勘会：「见系本(旋)[族]军主，今进贡，乞量加职名、请受。」诏李波机瞎转本族副都军主，每年添大彩三疋、散茶一十斤。 
十月十九日，秦凤路经略安抚司言：「邈川瞎毡男结瓦那征乞官职、(奉)[俸]钱。」诏为副军(三)[主]，月给茶、彩有差。 
十二月二十三日，西蕃保顺军节度使董毡乞所属蕃官叱腊龊等二十三人官职请俸。诏以登极推恩，特与迁转，及月赐茶、彩有差。以上《国朝会要》。
 蕃夷 宋会要辑稿 蕃夷六 吐蕃 
     
吐蕃
【宋会要】
     
治平四年二月，神宗即位，未改元。泾原路经略司言：「西蕃首领拽罗钵、鸠令结等二人，前后共招呼过顺汉不顺汉蕃部共三百余帐归投西界，又于静边寨招诱人户。其蕃部喝装与芭撒鸠令光以告，巡检弓箭手指挥使麻英掩捕获之。喝装等乞早与补职。」诏喝装补都虞候，仍赐钱五百千；麻英授下班殿侍、三班差使，充弓箭手巡检；芭撒鸠令光(军)补军使，仍各赐钱百千。其蕃部袄子、腰带、茶彩，令经略司依例支给，拽罗钵、鸠令佶斩首，徇于军。 
九日，诏西蕃邈川首领、保顺军节度使、检校司空董毡除检校太保。
闰三月，陕西路缘边宣抚使郭逵言：「秦州青鸡川蕃官首领药厮哥愿献青鸡川地土，乞修展城寨，招置弓箭手。本司已于青鸡川南路年谷口修置城寨。」从之。
  </div>
  <div class="pagination">
   <a href="宋会要辑稿_page375.html">
    上一页
   </a>
   <span>
    ...
   </span>
   <a href="宋会要辑稿_page371.html">
    371
   </a>
   <a href="宋会要辑稿_page372.html">
    372
   </a>
   <a href="宋会要辑稿_page373.html">
    373
   </a>
   <a href="宋会要辑稿_page374.html">
    374
   </a>
   <a href="宋会要辑稿_page375.html">
    375
   </a>
   <span class="current-page">
    376
   </span>
   <a href="宋会要辑稿_page377.html">
    377
   </a>
   <a href="宋会要辑稿_page378.html">
    378
   </a>
   <a href="宋会要辑稿_page379.html">
    379
   </a>
   <a href="宋会要辑稿_page380.html">
    380
   </a>
   <a href="宋会要辑稿_page381.html">
    381
   </a>
   <span>
    ...
   </span>
   <a href="宋会要辑稿_page377.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
