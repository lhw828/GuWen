<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 208 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 208 页/共 455 页</h1>
    <div class="content">　　二年六月命御史大夫白彦敬西北路市马
　　至六年右丞相赫舍哩良弼请于榷塲市马毋拘牝牡今官马甚少一旦边境有警乃调于民不亦晚乎帝从之
　　三年八月命诸官员年老者许存马一二匹余并括买入官
　　八年四月诏行杀马之禁
　　诏曰马者军旅所用牛者农畊之资杀牛有禁马亦何殊其令禁之
　　七月制盗羣牧马者死告者给钱三百贯
　　十六年四月制商贾舟车不得用马
　　二十年三月更定羣牧官详衮托迪知押羣牧人滋息损耗赏罚格
　　时置牧所七曰特们图们【在抚州】阿都齐布沙堪【布沙堪本阿都齐之地大定七年分置承安三年改为班第音乌哷济库】额勒本【承安三年改为乌逊乌哷济库乌哷济库者言滋息也】和啰噶伊啰干【在武平县临潢泰州之境】至二十八年羣牧所蕃息之久马至四十七万牛十三万羊八十七万驼四千时陜西军人以春牧马经夏不收饲瘠弱多死统军使富珠哩阿喽罕以时牧秣之故死损者少
　　【臣】等谨按金史地里志羣牧十二处曰乌都温曰布沙湛曰伊啰干曰鄂尔多曰嘉勒干曰额勒本曰乌展曰特们曰托克托圆曰乌拉图曰腾曰布希盖承安以后创置者多不止于七所也
　　选举志曰金制羣牧官三周嵗为满所牧之畜以十为率驼増二头马増二匹牛亦如之羊增四口而大马百死十五匹者及能徴前官所亏三分为率能尽徴及徴二分半以上为上等陞一品级驼增一马牛增二半增三大马百死二十五徴前官所亏二分以上为中等约量陞除驼不増马牛増一羊増二大马百死三十徴亏一分以上为下等依本等除余畜皆依原数而大马百死四十徴亏不及一分者降一等此明昌四年制也五年制马牛羊亏原数十之一騬马百死四十徴亏不及一分者降一等决四十若驼马牛羊亏原数一分马百死四十徴亏不得者杖八十降同前
　　二十一年敕诸所马三嵗者付女直人收之牛或以借民耕或又令民畜羊或以赈贫戸时遣使阅实其数缺则杖其官而令牧人偿之匿其实者监察举觉之二十四年六月阅马于绿波淀
　　章宗明昌五年散騬马令中都西京河北东西路騐民物力分畜之又令他路民养马者死则于前四路所养者给换若欲用则悉以送官
　　六年三月以北边粮运括羣牧所三招讨司明安穆昆随乣及徳哷徳唐古部诸茂西京太原官民驼五千充之唯民以驼载为业者勿括
　　承安五年七月初置富森羣牧
　　泰和四年六月罢诸羣牧提举
　　五年诏河南宣抚使布萨揆括战马
　　时诏括马利涉军节度使富察哲鲁使百姓饲养以须御史劾之既而伐宋诸路括马皆瘦唯隆州马肥乃释哲鲁
　　六年四月诏内外职官纳马各有数
　　七月诏禁卖马入外境但至界欲卖而为所捕即论死卫绍王大安三年三月括民间马令职官出马有差崇庆元年五月括陜西马
　　宣宗贞祐二年十月诏遣官市木波西羗马
　　是年二月彰化军节度使张行信上书曰马者甲兵之本方军旅未息马政不可缓也臣自到泾闻陜右豪民多市于河州转入内地利盖百倍及见省差官平凉府判官乌库哩和勒端市于洮州以银百锭几得马千匹云生羗木波诸部蕃族人戸畜牧甚广葢前所遣官或抑其值或以势凌夺遂失其利且常患银少所以不能多得也又闻番地今秋薄收鬻马得银辄以易粟冬春之交必艰食马价甚低乞令所司辇银粟于河洮等州选委知番情达时变如和勒端者贸易之若捐银万两可得良马千匹此会不可失唯朝廷亟图之时采纳焉后帝论马政顾平章政事珠格髙琪曰往嵗市马西夏今肯市否对曰木波畜马甚多市之可得括缘边部落马亦不少矣宣宗曰尽括边马缓急如之何阅三日复奏曰河南镇防二十余军计可得精骑二万缓急亦足用宣宗曰马虽多必养之有法习之有时详谕所司令加意焉
　　三年七月括民间臝给诸军与马防用
　　十一月诏市民间挽车羸疾牝马置羣牧中以图孳息兴定元年三月定民间收溃军亡马之法及以马送官酬直之格
　　上等马一匹银五十两中下递减十两不愿酬直者上等二匹补一官杂班任使中等三匹下等四匹亦如之令下十日陈首限外匿及杀并绞
　　十月遣官括市民马立赏格以示劝
　　五百匹以上钞千贯千匹以上一官二千匹以上两官
　　哀宗天兴二年七月定进马迁赏格毎甲马一匹或二匹以上迁赏有差又定括马隐罪格
　　时帅臣范真姬汝作等各以马进凡得千余匹以穆延阿克占领之
　　元太宗六年五月大会诸王百僚凡来防用善马五十匹为一覊守者五人饲羸马三人但盗马一二者即论死
　　世祖中统元年五月命诸路市马万匹送开平府二年五月禁私杀马牛申严越境私商贩马匹者罪死至至元二年正月诏申严越界贩马之禁违者处死十一月省院官议收到私走间道盗贩马匹曾过南界人三千八百四戸悉令充军三年十一月申严杀马牛之禁十二年五月又申其禁
　　六月诏定中外官所乗马数各有差
　　十月括西京两路官民有壮马皆从军
　　令宣徳军杨廷训统之有力者自备甲仗无力者官与供给两路鄂啰官幷在家军人凡有马者并付新军刘总管统领昻吉所管西夏军幷丰州荨麻林夏水阿喽罕皆备鞍马甲仗及博啰罕所管兵凡徒行者市马给之并令从军
　　十一月命诸路市马二万五千余匹授防古军之无马者
　　三年二月诏诸道以今岁民赋市马
　　四年二月命河东宣慰司市马百二十九匹赐诸王八刺军士之无马者
　　至七月又诏东平大名河南宣慰司市马千五百五十匹给阿珠等军又冀州防古百户爱实等犯盐禁命没入马百二十余匹给军士之无马者
　　是年立羣牧所
　　至至元十六年改尚牧监掌阿哈斯马匹受给造作鞍辔之事十九年改太仆院二十年改卫尉院二十四年罢院立太仆寺又别置尚乗寺以管鞍辔而本寺止管阿迪斯马匹
　　兵志曰中统四年立羣牧所其牧地东越耽罗北逾和林图们西至甘肃南暨云南等地凡一十四处自上都大都以至谔尼巴雅尔济兰格尔无非牧地马之羣或千百或三五十左股烙以官印号大印子马其印有必实古必达古库卜沁谔斯库鄂兰等名牧人曰哈噶齐哈喇齐有千戸百戸父子相承任事自夏及冬随地之宜行逐水草十月各至本地朝廷嵗以九月十月遣寺官驰驿阅视较其多寡有所产驹即烙印取勘收除见在数目造防古回回汉字文册以闻其总数盖不可知也凡病死者三则令牧人偿大牝马二二则偿二岁马一一则赏牝羊一其无马者以羊驼牛折纳太庙祀事暨诸寺影堂用乳酪则供牝马驾仗及宫人出入则供尚乗马车驾行幸上都太仆卿以下皆从先驱马出建徳门外取其肥可取乳者以行汰其羸瘦不堪者还于羣自天子以及诸王诸官各以脱罗氊置撒帐为取乳室车驾还京师太仆卿先期遣使徴马五十鄂玛堆来京师鄂玛堆者承乳车之名也既至俾哈噶齐哈喇齐之在朝为卿大夫者亲秣饲之日酿黒马乳以奉玉食谓之细乳毎鄂玛堆牝马四十毎牝马一官给刍一束菽八升驹一给刍一束菽五升菽贵则半以小稻充自诸王百官而下亦有马乳之供鄂玛堆如前之数而马减四之一谓之麤乳刍粟要旬取给于度支寺官亦以旬诣闲廏阅肥瘠又自世祖而下山陵各有鄂玛堆取马乳以供祀事号金陵挤马越五年尽以与守山陵使者凡御位下正宫位下随朝诸色目人员甘肃土番耽罗云南占城芦州河西亦溪卜薛和林鄂诺吉鲁尔阿勒呼木玛古哈喇木连伊竒喇斯伊苏呼察青海阿齐托卜辉罕哲哩木齐达勒等处草地内及江南腹里诸处应有系官孳生马牛驼骡羊防数之处一十四道牧地各置千户百户
　　【臣】等谨按志云中统四年即立羣牧所考是年纪文并不书此制直至至元九年八月纪文始书立羣牧所掌牧马及尚方鞍勒年分相去甚逺不知孰是防之百官志亦书中统四年故从志而不从纪至二十一年二月纪又书罢羣牧所夫自十六年以后屡易其名何至二十一年尚称羣牧岂専指千户百戸等牧养之事而言耶防之百官志兵志皆无可徴纪载之疎甚矣
　　七年六月敕西夏中兴市马五百匹
　　十一年四月括诸路马五万匹
　　十二年六月定乌噜卫士人各马二匹从者一匹十四年三月括马三万二千二百六匹孕驹者还其主十七年二月诏王相府于诸鄂啰市马二万六千三百匹
　　二十一年六月以马一万一百九十五赐托多尔朶海扎拉伊尔所部贫军
　　二十三年六月括诸路马凡色目人有马者三取其二汉民悉入官敢匿与互市者罪之
　　二十四年五月括江南僧道马匹
　　六月括平滦路马
　　二十五年命南京宣慰司百家奴括五路民马
　　五月敕武平路括马千匹
　　二十六年七月命百官市马助边
　　先是二十四年六月百官以职守不得从征纳顔愿献马以给衞士至是有此命时诏括马毋及勲臣之家平章政事博尔欢曰吾马成羣所治地方三千里不先出马何以为吏民之倡乃先入善马十有八
　　又发至元钞万锭市马于燕南山东河南太原平阳保定河间平滦
　　十二月括天下马一品二品官许乗五匹三品三匹四五品二匹六品以下一匹余皆括入官
　　二十七年十一月括辽阳马万六千匹择肥者给都哩特穆尔所部军
　　三十年三月括天下马十万匹
　　时宗王海都将犯边巴延以闻帝命月额鲁与尚书左丞李庭议所以为备庭请下括马之令凡得马十一万匹军中赖其用
　　成宗元贞元年二月以特黙齐军出征马不足诏除军民官吏所乗凡有马者尽括之
　　三月遣密拉章以钞五万锭授征西元帅令市马万匹分赐二十四城贫乏军校
　　二年十月以宣徳奉圣怀来缙山等处牧宿衞马大徳二年十二月括诸路马除牝朶携驹者齿三嵗以上并拘之
　　三年正月括诸路马隶防古军籍者免之
　　武宗至大元年九月中书省臣言连嵗不登大都去嵗饲马九万四千匹请减为五万匹外路饲马十一万九千余匹请减为六万匹从之
　　四年十月【时仁宗已即位】置羣牧监掌兴圣宫位下畜牧仁宗延祐七年四月【时英宗已即位】括马三万匹给防古流民遣还其部
　　七月括马于大同兴和冀宁三路以颁衞士
　　英宗至治二年二月括马赐宗仁衞
　　泰定帝泰定元年六月中书省臣张珪等请复团槽牧马之制
　　珪等奏曰库特齐牧养马驼嵗有常法分布郡县各有常数而宿衞近侍委之仆御役民牧放始至即夺其居俾饮食之残伤桑果百害蜂起其仆御四出无所拘钤私鬻刍豆瘠损马驼大徳中始责州县正官监视葢暖棚团槽以牧之至治初复散之民间其害如故监察御史及河间路守臣屡言之臣等议宜如大徳团槽之制正官监临阅视肥瘠拘钤宿卫仆御着为令帝不从至二年四月和市牝马有驹者万匹始敕宿卫驼马散牧民间者归官廏饲之
　　八月命支度监汰阿都齐所掌驼马于外郡饲之文宗天厯元年九月命有司括马又遣使分行河间保定真定及河南等路括民马又括河东山东马
　　十月以所括河北诸路马四百匹给四宿衞阿都齐二百匹给中宫阿都齐余二千匹分牧于内郡
　　令广平大名两路括马
　　至顺元年九月出马八万匹令于河间保定等路分牧之
　　二年九月监察御史陈思谦请置羣牧司从之
　　思谦言军站消乏佥补则无实之戸接济则无羡余之财倘有征行必括民间之马茍能修马政亦其一助也方今西越流沙北际沙漠东及辽海地气高寒水甘草美无非牧养之地宜设置羣牧使司统领十监専治马政幷畜牛羊数年之后马实蕃盛或给军以收兵威或给站以优民力牛羊之富又足以给国用非小补也帝可其奏命中书议行之
　　十一月诏以四川盐给云南所牧马
　　云南行省言亦乞不薛之地所牧国马嵗给盐以毎月上寅日啖之则马健无病比因伯忽叛乱云南盐不可到马多病死诏令四川行省以盐给之
　　顺帝至元三年四月汉人南人高丽人凡有马者拘入官
　　六年正月察罕诺尔等处马灾赈钞六千八百五十八锭
　　至正十一年括马
　　十二年正月拘刷河南陜西辽阳三省及上都大都腹里等处汉人马
　　二月以出征马少出币帛各一十万匹于迤北万戸千戸所易马
　　十四年三月诏和买马于北边以供军用凡有马之家十匹内和买二匹毎匹给钞一十锭
　　十六年三月诏和买马六万匹
　　展齐
　　【臣】等谨按元史兵志附载非兵而兵者数事如展齐弓手急递铺兵鹰房捕猎是也置邮传命虽平居亦用之而其要以军务为最重特节录之以附马政之末志云元制展齐者驿传之译名也葢以通达边情布宣号令凡站陆则以马以牛以驴以车水则以舟其给驿传玺书谓之铺马圣防遇军务之急则又以金字圆符为信银字者次之内则掌之天府外则国人之为长官者主之其官有驿令有提领又置托克托和斯以司辨诘皆总之于通政院及中书兵部太宗元年敕诸牛铺马站毎百戸置汉车一十具【按车展齐中亦用之然车岂有汉车他様车之名耶疑或是汉军一十员之误无可详考不敢臆断且以后十三户供车一辆之语证之或竟是车未可知也】四年五月谕随路官员及展齐人等使臣无牌面文字而给马者与有牌面而不给者皆有罪若军情急速虽无亦给世祖至元七年十一月立诸站都统领使司往来使臣令托克托和斯盘问十三年改诸站都统领使司为通政院十九年四月诏南方騐田粮及七十石者准当站马一匹九月通政院言毎展齐三五戸共当正马一匹十三戸供车一辆近年多为诸王公主招收致站戸损弊乞换补站戸从之二十五年又命南方站戸以粮七十石出马一匹或十石之下八九戸共之或三二十石之上两三戸共之若七十石之上自请独当者聴之二十九年三月命通政院分官四员于江南四省整理展齐凡腹里及各行中书省所设展齐之处志中皆罗列之其马牛驴与车为数甚多今不备采所给各衙门铺马圣防几道逐时多有志亦详列其使臣往来之分例支给亦有定制因与马政无闗故不载也水站用舟不比陆站之多故亦畧而不录
　　明太祖都金陵令应天太平镇江庐州凤阳扬州六府滁和二州民牧马
　　兵志曰明制马之属内廐者曰御马监中官掌之牧于大坝葢仿周礼十有二闲意牧于官者为太仆寺行太仆寺苑马寺及各军衞即唐四十八监意牧于民者南则直隶应天等府北则直隶及山东河南等府即宋保马意其曰备养马者始于正统末选马给边边马足而寄牧于畿甸者也官牧给边镇民牧给京军皆有孶生驹官牧之地曰草塲或为军民佃种曰熟地嵗徴租佐牧人市马牧之人曰恩军曰队军曰改编军曰充发军曰抽发军苑马分三等上苑万中七千下四千一夫牧马十匹五十夫设圉长一人凡马肥瘠登耗籍其毛齿而时省之三嵗寺卿偕御史印烙鬻其羸劣以转市边卫营堡府州县军民壮骑操马则掌于行寺卿边用不足又以茶易于番以货市于边其民牧皆视丁田授马始曰戸马既曰种马按嵗徴驹种马死孶生不及数辄赔补此其大凡也
　　洪武元年正月置各处驿马騐民田粮备之
　　【臣】等谨按实录前后所载马有上中下三等大率上马一匹粮一百石中马八十石下马六十石如一戸不及一百石者合众戸为之又十六年八月设浦子口等处驿马一驿上马二十匹中马十匹以苏松嘉湖四府之民为马户田四十顷之上者出上马一匹三十顷之上者中马一匹二十顷之上者下马一匹此騐田粮之多寡分马上中下之等级也至二十一年三月定凤阳等处驿马人户先是以杭州徽州等府市井富民备马应役至是定其户数上马一匹一百三十八戸中马一百十八户下马九十八戸此以戸数之多寡分马上中下之等级也
　　四年闰三月置羣牧监于达勒达锡里营所随水草利便立官署専职牧养
　　五年二月置茶马司盐马司
　　先是戸部请收汉中府茶园茶于西番易马至是遂立秦州茶马司又于四川纳溪白渡置盐马司以盐易马又以户部言收四川巴茶贮以易马统于茶盐都转运司赐金牌信符于番族以防诈伪毎三年遣廷臣召诸番合符交易上马茶百二十觔中七十觔下五十觔以私茶出者罪死末年易马至万三千五百余匹
　　【臣】等谨按兵志所言止得其大概考实录及典彚诸书自秦州置茶马司后所置之州不一如河州永宁乌撒乌防东川芒部以及雅州各以茶盐易马间有用布者第其间嵗易马数多寡不同给值茶盐轻重不一若永宁马价与河州同凡上马毎匹给茶四十觔中马三十觔下马二十觔此价值最轻而有上中下之不一者其有画一者如十七年五月定乌撒岁易六千五百匹乌防东川芒部皆四千匹毎马一匹俱给布三十匹或茶百觔盐如之此则无上中下之别矣若最重者无如四川之雅州向以路逺毎匹给茶至一千八百觔后于二十二年六月裁定上马一匹茶一百二十觔中马七十觔驹马五十觔此又价值最重而有上中下之不一者也是以二十五年于河州等卫以茶三十余万觔得马一万三百四十余匹三十一年二月于西番以茶五十余万觔得马一万三千一百一十八匹而内地之马渐充矣
　　六年二月置羣牧监于滁州寻改为太仆寺始定养马之法
　　初令应天等处民牧马至是始定其法江北民以便水草一戸养一匹【复于二十三年改五户养一匹】江南民十一戸养一匹皆复其身官给善马为种率三牝置一牡毎一百匹为一羣设羣头与羣副掌之牧马岁课一驹缺驹损毙者责偿之寺官视马肥瘠而劝惩之任满吏部考其生息之多寡以为殿最焉自后马大孳息故于七年四月置孳牧所于中立府八月増设牧监羣官共二十七处俱隶于太仆寺又于十年三月増置滁阳等五牧监领四十八羣二十三年七月命太仆卿祝孟献验视马数添省羣监遂罢太仆寺牧监九羣五十四惟存大兴天长舒城三牧监置草塲于汤泉滁州等地所隶七羣
　　十六年正月敕西番以马为土赋
　　先是八年五月以西番产马命内使赵成持罗绮绫帛幷巴茶往市之至是以归附久未甞责其贡赋宜计地供马如三千户则三户共出马一匹四千戸则四戸共出马一匹定为土赋
　　防典曰各土官衙门秋粮各依原认数目折纳马匹有二十五石余折一匹者有五十余石折一匹者马或不堪责令赔纳
　　【臣】等谨按洪武初年最重马政产马之地悉遣使市之四年八月以布万匹买马给军十八年髙丽贡马五千后定毎年贡五十匹是时内外贡献皆以马为币二十年遣官市马髙丽二十四年诏髙丽市马万匹又侍郎李浩还自琉球市马四十匹言其国贵磁器鐡釡等物自后市马多用之员外程益等市马广东民间马少求诸蛮境以售官帝命增给其直自是马益多矣
　　十七年十月禁辽东将士私卖官马
</div>
    <div class="pagination">
<a href="钦定续文献通考_page207.html">上一页</a><span>...</span><a href="钦定续文献通考_page203.html">203</a><a href="钦定续文献通考_page204.html">204</a><a href="钦定续文献通考_page205.html">205</a><a href="钦定续文献通考_page206.html">206</a><a href="钦定续文献通考_page207.html">207</a><span class="current-page">208</span><a href="钦定续文献通考_page209.html">209</a><a href="钦定续文献通考_page210.html">210</a><a href="钦定续文献通考_page211.html">211</a><a href="钦定续文献通考_page212.html">212</a><a href="钦定续文献通考_page213.html">213</a><span>...</span><a href="钦定续文献通考_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
