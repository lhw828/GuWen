<!DOCTYPE html>
<html>
<head>
    <meta charset="UTF-8">
    <title>通典 - 第 50 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 50 页/共 149 页</h1>
    <div class="content">　　鲁哀公十一年，吴子伐齐。将战，齐将公孙夏命其徒歌虞殡。杜元凯曰：「虞殡，送葬歌曲也。公孙夏示必死，故命其徒而歌之。」孔颖达曰：「虞殡者，谓启殡将虞之歌也。今人谓之挽歌。」
　　汉高帝时，齐王田横自杀，其故吏不敢哭泣，但随柩叙哀。而后代相承，以为挽歌，盖因于古也。
　　晋成帝咸康七年，杜后崩，有司闻奏，依旧选公卿以下六品子弟六十人为挽郎，诏又停之。
　　挚虞云：「汉魏故事，大丧及大臣之丧，执綍者挽歌。新礼以为挽歌出于汉武帝役人劳歌，声辞哀切，遂以为送终之礼，虽音曲摧怆，非经典所制，不宜以歌为名。按挽歌，诗称『君子作歌，惟以告哀』。以歌为名，亦无所嫌，宜定新礼如旧。」
　　宋文帝元嘉十七年，元皇后崩，诏停选挽郎。
　　大唐元陵之制「属三缪练绋于辒辌车为挽，凡六绋，各长三十丈，围七寸。执绋挽士，虎贲千人，皆白布葱褶，白布介帻。分为两番。挽郎二百人，皆服白布深衣，白布介帻，助之挽两边，各一绋。挽歌二部，各六十四人，八人为列，执翣。品官左右各六人，皆服白布衣，白布介帻。左右司馬各八人，皆戴白布武弁，服白布，音屬，謂襦長。无领缘，并执铎。代哭百五十人，衣帻与挽歌同。至时，有司引列于辒辌车之前后。其百官制，鸿胪寺司仪署令掌挽歌。三品以上六行三十人，六品以上四行十六人，皆白练衣，皆执铎帗。」
　　　　葬仪合葬附○周　晋　大唐
　　周制，冢人掌公墓之地，辨其兆域而为之图。先王之葬居中，以昭穆为左右。公，君也。图，谓画其地形及丘垄所处而藏之。先王造茔者，昭居左，穆居右，夹处东西。方相氏掌蒙熊皮，黄金四目，玄衣朱裳，执戈扬盾。大丧，先柩，及墓入圹，以戈击四隅，驱方良。圹，穿地中也。方良，魍魉也，木石之怪。旅贲氏缞葛，执戈盾夹王车，左八人，右八人，车止则持轮。巾车持盖从车持旌。从车，随柩路。持盖旌者，王平生车建旌，雨则有盖。今蜃车无盖，执而随之，象生时有也。所执者铭旌。丧祝掌劝防之事，劝犹倡帅前引者。防谓执披备倾亏也。及辟，令启。郑众云：「辟谓除菆涂椁。令启谓丧祝主命役人开之。」辟音毗亦反。菆音在官反。小祝设道赍之奠，分祷五祀。赍犹送也。送道之奠，谓遣奠也。分其牲体，以祭五祀，告王去此宫中不复反，故祭之。礼，王七祀，五者，司命、大厉，平生出入不以告。及圹，丧祝脱载除饰。郑众云：「去棺饰；谓帷荒池绞翣之属，令可举移安措。」司几筵设苇席，右素几。其椁席用萑，黼纯。椁席，藏中神座之席。掌蜃掌敛互物蜃物，以供闉圹之蜃。互物，蚌蛤之属。闉，塞也。将井椁，先塞下以蜃，御湿也。遂入藏凶器。成葬，小宗伯诏相丧祭之礼，而祭墓为位。成葬，丘已封也。天子之冢，盖不一日而毕。位，坛位也。先祖形体托于此地，祀其神以安之，冢人为尸。又冢人云：「凡诸侯及诸臣葬于王墓者，授之兆。凡诸侯居左右以前，卿大夫士居后，各以其族。子孙各就其所出王，以尊卑处其前后，而亦并昭穆。凡死于兵者，不入兆域。战败无勇，投诸茔外以罚之。凡有功者居前，居王墓之前，处昭穆之中央。以爵等为丘封之度，与其树数。」别尊卑也。王公曰丘，诸臣曰封。汉律曰：「列侯坟高四丈，关内侯以下至庶人，各有差。」柩行至于圹，陈器于道东西，北上。统于圹。茵先入。当藉柩也。元士则葬用輁轴，加茵焉。属引。于是脱载除饰，属引于缄耳。君葬用辁车，四綍二碑，御棺用羽葆。大夫用辁车，二綍二碑，御棺用茅。士葬用国车，二綍无碑，比出宫，御棺用功布。辁车，柩车也。尊卑之差。在棺曰綍，行道曰引，至圹将窆，又曰綍，用綍而设碑，是以连言之。碑，桓楹也，将葬，树于圹四隅，以繂绕之以下棺也。御棺，居前为节度也。士言比出宫用功布，则出宫而止，至圹无矣。主人袒，众主人西面北上，妇人东面，皆不哭。夹羡道为位。乃窆，主人哭踊无算。窆，下棺也。袭，赠用制币玄纁束，拜，稽颡，踊如初。丈八尺曰制，二制合之，束，十制五合。卒，袒，拜宾，主妇亦拜宾，即位，拾踊三，袭。主妇拜女宾也。即位，反位也。宾出，则拜送。相问之宾。藏器于旁，加见；器，用器、役器也。见，棺饰，更谓之见者，加此则棺柩不复见矣。先言藏器乃云加见者，器在见内也。内之者，明君子之于事终不自逸也。见音古苋反。藏苞筲于旁；于旁者，在见外也。不言瓮甒，馔相次可知也。两两而居。丧大记曰：「棺椁之闲，君容柷，大夫容壶，士容甒。」加折，却之；加抗席，覆之；加抗木。天子七月而葬，五重八翣；诸侯五月而葬，三重六翣；大夫三月而葬，再重四翣。五重者，谓抗木与茵也。葬者抗木在上，茵在下也。既夕云：「抗木横三缩二，加抗席三，加茵，用疏布，缁翦，有幅，亦缩二横三。」实土三。主人拜乡人，谢其勤劳。即位，踊袭如初。哀亲之在斯也。乃反哭。
　　檀弓云：「合葬非古也，自周以来。」古谓殷以前。「季武子曰：『周公盖祔。』」祔谓合葬也。合葬自周公以来。「孔子曰：『卫人之祔也，离之；祔谓合葬也。离之，有以闲其椁中。鲁人之祔也，合之，善夫！』」善夫，善鲁祔葬当合。「孔子合葬于防」。防，鲁地。
　　说曰：记云葬于北方，北首，三代之达礼也，之幽之故也。北方，国北。弁绖葛而葬，与神交之道也，接神之道，不可纯凶也。天子诸侯变服而葬，冠素弁，以葛为环绖。既虞卒哭，乃服受服也。杂记曰：「凡弁绖，其缞侈袂。」有敬心焉。踰时哀衰而敬生也。敬则服有饰也。大夫士三月而葬，未踰时。周人弁而葬，殷人冔而葬。周弁殷冔，俱象祭冠而素，礼同。
　　凡殉葬，非礼也。陈子车死于卫，其妻与其家大夫谋以殉葬，定，而后陈子亢至，曰：「夫子疾，莫养于下，请以殉葬。」子亢曰：「以殉葬，非礼也。虽然，则彼疾当养者，孰若妻与宰？得已，则吾欲已；不得已，则吾欲以二子者之为之也。」子亢，子车弟，孔子弟子。下，地下也。度谏之不能止，以斯言拒之。已犹止也。于是弗果用。果，决。
　　陈干昔寝疾，属其兄弟，而命其子尊己曰：「如我死，则必大为我棺，吾二婢子夹我。」婢子，妾也。既死，其子曰：「以殉葬，非礼也，况又同棺乎！」弗果杀。善尊己不陷父于不义。
　　子路曰：「伤哉贫也！生无以为养，死无以为礼也。」孔子曰：「啜菽饮水尽其欢，斯之谓孝；敛手足形，还葬而无椁，称其财，斯之谓礼。」还犹疾也。谓不及其日月。
　　国子高曰：「葬也者，藏也。藏也者，欲人之弗得见也。是故衣足以饰身，棺周于衣，椁周于棺，土周于椁；言皆所以为深邃，难人发见之也。国子高，成子高也。成，谥也。反壤树之哉！」反，复也。怪不如太古也，而反封树之。意在于俭，非周礼。又曰：「吾闻之也，生有益于人，死不害于人。吾纵生无益于人，可以死害于人乎？我死，则择不食之地而葬我焉。」不食地，谓不垦耕。
　　夫子居于宋，见桓司马自为石椁，三年而不成。夫子曰：「若是其靡也，死不如速朽之愈也。」
　　子游问丧具，夫子曰：「称家之有无。」子游曰：「有无恶音乌乎齐？」音剂。恶乎齐，问丰省之比。夫子曰：「有，无过礼。苟亡矣，敛手足形，还葬，还之言便也。言已敛即葬之，不待三月。悬棺而窆，不设碑繂，不备礼也。窆，下棺也。人岂有非之者哉？」不责于人所不能。
　　孔子之丧，有自燕来观者，舍于子夏氏。子夏曰：「圣人之葬人，与人之葬圣人也，子何观焉？昔者夫子言之曰：『吾见封之若堂者矣，见若坊者矣，坊形旁杀平上而长。见若覆夏屋者矣，覆谓茨瓦也。夏屋，今之门庑也。其形旁广而卑。见若斧者矣。』斧形旁杀刃上而长。从若斧者焉，孔子以为刃上难登，狭又易为功。马鬣封之谓也。俗闲名。今一日而三斩板，而已封，板盖广二尺，长六尺。斩板谓断其缩也。三断止之旁杀，盖高四尺。诗曰：「缩板以载。」尚行夫子之志乎哉！」尚，庶几也。
　　曾子问：「葬引至于堩，日有食之，则有变乎？且不乎？」堩，道也。变谓异礼也。堩音古邓反。孔子曰：「昔者，吾从老聃助葬于巷党，及堩，日有食之。老聃曰：『丘！止柩，就道右，止哭以听变。』既明反而后行，曰『礼也』。巷党，党名也。就道右者，行相左也。变，日蚀也。反复也。反葬，而丘问之曰：『夫柩，不可以反者也，日有食之，不知其已之迟数，则岂如行哉？』已，止也。数读作速。老聃曰：『诸侯朝天子，见日而行，逮日而舍，奠；大夫使，见日而行，逮日而舍。舍奠，每将舍，奠行主。夫柩不早出，不暮宿。』」侵晨夜则近奸寇。
　　春秋左氏传曰：鲁成公二年，宋文公卒，始厚葬，用蜃炭，益车马，始用殉，烧蛤为炭以瘗圹，多埋车马，用人从葬。重器备，重犹多也。椁有四阿，棺有翰桧。四阿，四注椁也。翰，旁饰。桧，上饰。皆王礼。君子谓华元、乐举于是乎不臣。臣，治烦去惑者也，是以伏死而争。今二子者，君生则纵其惑，谓文十八年，杀母弟须。死又益其侈，是弃君于恶也，何臣之为？若言何用为臣。
　　鲁昭公十二年，左传曰：「郑简公卒，将为葬除，及游氏之庙，游氏，子太叔族。将毁焉。子太叔使其除徒执用以立，而无庸毁，用，毁庙具。曰：『子产过女而问何故不毁，乃曰「不忍庙也。诺，将毁矣」！』教毁庙者之辞。既如是，子产乃使避之。司墓之室，有当道者，毁之则朝而塴，补邓反，下棺。弗毁则日中而塴。子太叔请毁之，曰：『无若诸侯之宾何？』不欲久留宾。子产曰：『诸侯之宾能来会吾丧，岂惮日中？无损于宾而民不害，何故不为？』遂弗毁，日中而葬。君子谓子产于是乎知礼，礼无毁人以自成也。」
　　曾子问曰：「下殇，土周葬于园，遂舆机而往，涂迩故也。土周，堲周也。周人以夏后氏之堲周，葬下殇于园中，以其去成人远，不就墓也。机，轝尸之床也。以绳其中央，又以绳从旁钩之。礼以机举尸，轝之以就园而敛葬焉，涂近故耳。今墓远，则其葬也如之何？」今人敛下殇于宫中，而葬之于墓，与成人同。墓涂乃远，其葬当轝其棺乎？载之也？问礼之变也。孔子曰：「吾闻诸老聃曰：昔者史佚有子而死，下殇也。墓远，盖欲葬墓如长殇，从成人也。长殇有送葬车者，则棺载之矣。史佚，武王时贤史也。贤犹有不知。召公谓之曰：『何以不棺敛于宫中？』欲其棺敛于宫中，如成人也。敛于宫中，则葬当载之。棺音古患反，下棺衣同。史佚曰：『吾敢乎哉！』畏知礼者。召公言于周公，为史佚问。周公曰：『岂，不可！』言是岂，于礼不可也。不许之。史佚行之。失指，以为许也，遂用召公之言。下殇用棺衣棺，自史佚始也。」棺，谓敛于棺也。
　　曾子问曰：「并有丧如之何？何先何后？」并谓父母若亲同者同月死也。孔子曰：「葬，先轻而后重；其奠也，先重而后轻：礼也。自启及葬，不奠，不奠，务于当葬者。行葬不哀次，不哀次，轻于在殡者。反葬奠，而后辞于宾，遂修葬事。辞于宾，谓告将葬启期也。其虞也，先重而后轻，礼也。」
　　晋贺循葬礼云：「至墓之位，男子西向，妇人东向。先施幔屋于埏道北，南向。柩车既至，当坐而住。遂下衣几及奠祭。哭毕柩进，即圹中神位。既窆，乃下器圹中。荐棺以席，缘以绀缯。植翣于墙，左右挟棺，如在道仪。」
　　大唐元陵仪注：「山陵日，依时刻，吉凶二驾备列讫，尚辇帅腰舆伞扇入诣神座前，内侍捧几，内谒者捧香炉，各置舆上。中官帅其属舁衣箱以出。神舆至玉辂后，内常侍捧几置辂中，舆等退就列。中官以衣箱传授尚衣奉御，置于玉辂及副车中。神驾动，警跸如常，千牛将军夹辂而趋。至侍臣上马所，礼生赞侍臣上马，侍臣上马讫，夹侍于前，礼生在供奉官内。诸侍卫之官，各督其属，左右翊神驾动，卤簿官以黄麾麾之，鼓吹振作，警跸如常。当陵门，以赤麾麾之，鼓吹不作。侍臣下马，步导于前，神驾至吉帷宫，回车南向。尚辇帅腰舆伞扇至辂后，内常侍奉几置舆上，伞扇侍奉至帐殿下，内侍捧几置座上，内谒者捧香炉置座前，舆等退就列。玉辂及卤簿侍卫之官，停列于帷宫门外。吉驾引，礼官赞侍中进辒辌车灵驾前，奏请灵驾发引，俛伏，兴，退。司马执铎，挽郎执绋，挽歌振作；及挽以进，内外哭从，以赴山陵。灵驾至陵门西凶帷帐殿下，回驾南向。公主及内官以下并降车，障以行帷，哭于凶帐殿之西，东向北上。群官皇亲哭者序立于帷门外，东西相向，北上。哭十五举音，止，各退就次。前三刻，奉礼郎于隧道东南，量远近，设皇亲诸亲奉辞位。又于其南设应从文武官五品以下奉辞位，又于其南设六品以下奉辞位。每等异位，重行，西面北上。设奉礼郎位于其北，礼生二人立于其南，差退。内谒者于隧道西南稍北，帷内设公主、王妃及内官以下奉辞位，东向北上。前一刻，所司设奠席于辒辌车前，设罍洗于东南，罍在洗西，篚在洗东。于是群官列位序立。光禄卿帅其属以馔奠于席上。礼官引太尉诣罍洗，盥手洗爵，诣樽坫所，太祝酌醴齐讫，太尉跪奠于馔前，俛伏，兴。太祝持版进太尉之左，跪读文讫，奠版，俛伏，兴。太尉再拜。在位者皆再拜。发引，至南神门，将作监进龙輴于灵驾之后。礼官赞侍中进辒辌灵驾前，跪，奏称『请降灵驾，御龙輴』，俛伏，兴，退舁梓宫。所由乃奉迁梓宫至龙輴，舁梓宫官左右捧从。司空以巾拭梓宫，并拂夷衾。少府属绋于龙輴。礼官赞侍中进龙輴前，跪奏称『请引龙輴即玄宫』，俛伏，兴，退。挽郎执绋，奉引龙輴，左回北首。礼官赞司徒前导，白幰弩、素信幡、大旐及翣，皆依次而引，近伏近侍夹进如礼官导。通事舍人引太尉先导于龙輴之左。主节官帅持节者脱节在太尉之前，差退。代哭者及挽歌皆序立于门外之西，重行东向，押官排比以俟。皇亲、诸亲、群官等哭从。公主、王妃及内官等障以行帷。龙輴至羡道，停于帷下，南首以俟。时妃主内官以下，于羡道西南帷内就位，东向哭。通事舍人分引群官、皇亲、诸亲各就奉辞位，所由各赞哭，在位者皆哭。其吉卤簿侍奉官少前，序立于门外之东，西向北上，哭。皆三十举音，止，再拜奉辞。至时，内官以下吉服，奉迁梓宫入自羡道，奉接安于御榻褥上，北首，覆以御衾。龙輴退出。其押吉卤簿官，并服白布巾衫就哭；将掩玄宫，并依前服吉服。初，梓宫降自羡道，奉礼郎设太尉进宝册赠玉币位于羡道东南，西向；设礼仪使奉宝册玉币位于太尉之南；又设秘书监位于其南。礼官导通事舍人引太尉以下俱吉公服各就位。又导持节者服节衣引太尉之前；礼部侍郎奉宝绶案、谥册案、哀册案，每案四人对举，用九品以上清资官舁。立于太尉之西南；少府监奉赠玉，置于匣，帅其属捧立于礼部侍郎之西；太府卿奉币玄三纁二，置于篚，帅其属捧立少府监之西，俱北面，各立于宝册玉币之后。按玄衣纁裳，周制也。当时所服，故以为币。服，近代及今，则皆不用。滞儒执古，仪注复存，且非古所上，不取触途皆尔。其吉制非允，岂可悉行。斯未达礼从宜及随时之义也。具昏礼篇，不复重载。立定，礼官导通事舍人，引礼部侍郎取宝绶于案，进授太尉。又礼生一人引秘书监取谥册、哀册，进授礼仪使。其册如重，则判官助举。又引少府监取玉于匣，并荐巾。又引太府卿取币进授礼仪使，以币承巾玉。礼部侍郎以下并退。龙輴既出，礼仪官分赞太尉、礼仪使奉宝册玉币，并降自羡道。至玄宫，太尉奉宝绶入，跪奠于宝帐内神座之西，俛伏，兴，退。礼仪使以谥册跪奠于宝绶之西，又以哀册跪奠于谥册之西，又奉玉币跪奠于神座之东。并退出复位。礼生引将作监、少府监入陈明器，白幰弩，素信幡、翣等，分树倚于墙，大旐置于户内。其趺竿烧之。自余明器，各以次逐便陈之，使有行列。陈布讫，并内官以下，并出羡道就位。所由赞内外哭、群官、皇亲、诸亲并吉仪侍奉官皆哭，三十举音，再拜，又再拜奉辞讫，引退以出。中官赞公主、王妃并退出，周以行帷，至门，乘车以扈从。礼生导主节官，帅持节者，引太尉及司空、山陵使、将作监、御史一人监锁闭玄宫。司空复土九锸。所司帅作工续以终事。其先除服者，并改服。凶仪卤簿，解严退散。辒辌车、龙輴之属，于柏城内庚地焚之。其通人臣用者则不焚。」
　　神龙元年十二月，将合葬则天皇后于干陵，给事中严善思上表曰：「臣谨按天元房录葬法云：『尊者先葬，卑者不合于后开入。』臣伏闻则天大圣皇后欲开干陵合葬，然以则天皇后卑于天皇大帝，若欲开陵合葬，即是以卑动尊，事既违经，恐非安稳。臣又闻干陵玄宫，其门以石闭塞，其石缝铸铁以固其中。今若开陵，其门必须镌凿。然以神明之道，体尚幽玄，今乃动众加功，诚恐多所惊黩。又若别开门道，以入玄宫，即往者葬时神位先定，今更改作，为害益深。伏以汉时诸陵，皇后多不合葬。魏晋以降，始有合者。然以西汉积年，尚余四百；魏晋以后，祚皆不长。伏望依汉朝之故事，改魏晋之颓纲。于干陵之旁，更择吉地，取生墓之法，别起一陵，既得从葬之仪，又成固本之业。伏以合葬者，缘人私情；不合葬者，前循故事。若以神道有知，幽涂自得通会；若以死者无知，合之复有何益？伏望少回天眷，俯览臣言，行古昔之明规，割私情之爱欲，使社稷长享，天下乂安。」疏奏，令百官详议。寻有敕令，准遗诏合葬。
　　开元二十一年二月，定安公主初降王同皎，后降韦濯，又降博陵崔铣，铣复先卒，及是公主薨，其子驸马王繇请其父合葬，敕旨依。给事中夏侯铦驳之曰：「公主自昔降婚，梧桐半死；逮乎再醮，琴瑟两亡。则生存之时，已与前夫义绝；殂谢之日，合从后夫礼葬。今若依繇所请，却祔旧姻，恐魂而有知，王皎不纳于幽壤；死而可作，崔铣必诉于玄天。国有典章，事难逾越。原繇此意，虽申罔极之情；本礼而行，或致不稽之诮。铦谬膺驳正，敢旷司存；请旁移礼官，并求指定。」下太常寺请议。
　　贞观十一年十月，诏曰：「诸侯列葬，周文创陈其礼；大臣陪陵，魏武重申其制。去病佐汉，还奉茂陵之茔；夷吾相齐，终托牛山之墓。斯盖往圣垂范，前贤遗则，在曩昔之宿心，笃始终之大义也。皇运之初，时逢交丧，谋臣武将等先朝特蒙顾遇者，自今以后，身薨之日，所司宜即以闻，并于献陵左侧，赐以墓地，并给东园秘器。」
　　丧葬令：「凡五品以上薨卒及葬祭者，应须布深衣、帻、素幕、轝，皆官借之。其内外命妇应得卤簿者，亦如之。其墓田之制，一品，茔，先方九十步，今减至七十步；坟先高丈八尺，减至丈六尺。二品，先方八十步，今减至六十步；坟先高丈六尺，减至丈四尺。三品，先方七十步，减至五十步；坟先高丈四尺，减至丈二尺。其四品，先方六十步，减至四十步；坟先高丈二尺，减至丈一尺。五品，先方五十步，减至三十步；坟高一丈，减至九尺。六品以下，先方二十步，减至十五步；坟高八尺，减至七尺。其庶人先无文，其地七步，坟高四尺。其送葬祭盘，不许作假花果及楼阁，数不得过一牙盘。」其百官葬仪具开元礼。
通典卷第八十七　礼四十七　沿革四十七　凶礼九
　　丧制之五
　　　虞祭　既虞饯尸及卒哭祭　祔祭　小祥变　大祥变　禫变　五服成服及变除　五服缞裳制度　斩缞丧既葬缉缞议
　　　　虞祭周　后汉　宋　大唐
　　周制，士丧既葬，实土三，主人拜乡人，即位踊袭，乃反哭。有司修虞事。特豕馈食，有司，当时主事者。馈犹归也。将踊袒，既踊即袭，乃反哭。侧烹于庙门外之右，东面。侧烹，烹一胖也。烹于爨用镬。不于门东，未可以吉也。是日也，以虞易奠，祔而以吉祭易丧祭。鬼神所在则曰庙，尊言也。设洗于西阶西南，水在洗西，篚在东。反吉也，亦当西荣也。樽于室中北墉下，当户。素几苇席在西序下。有几，始鬼神之。陈三鼎于门外之右。门西。主人及兄弟如葬服，宾执事者如吊服，皆即位于门外之左，如朝夕临位。妇人及内兄弟服，即位于堂，亦如之。祝免澡葛绖带，布席于室中，东面，右几，降出，及宗人即位于门西，东面南上。祝亦执事也。免者，祭祀之礼，祝所亲也。澡，理也，理葛以为首绖及带，接神宜变也。宗人请拜宾。主人即位于堂，众主人及兄弟、宾即位于西方，如反哭位。祝盥，升取苴，降洗之，升，入设于几东席上，东缩。缩，纵。主人倚杖入，祝从，主人北旋，倚仗于西序乃入也。丧服小记曰：「虞杖不入室。」赞荐菹醢。主妇不荐者，齐斩之服不执事也。曾子问曰：「士祭不足，则取于兄弟大功以下者。」鼎入设西阶前。俎、豆、敦、铏入设。铏，菜羹也。敦音对，黍稷器。祝酌醴，祝奠觯于铏南，复位，主人再拜稽首。复位，复主人之左。祝飨曰：「哀子某，哀明相，夙兴夜处不宁，曰，辞也，祝辞也。丧祭称哀。相，助祭者。诗云：「于穆清庙，肃雍明相。」不宁，悲思不安也。敢用洁牲刚鬣，敢，昧冒之辞也。豕曰刚鬣。芗合，黍也。嘉荐，普淖，嘉荐，菹醢也。普淖，黍稷也。明齐溲酒，明齐，新水也，言以新水溲酿此酒也。齐音剂。溲音搜。哀荐祫事，始虞谓之祫事者，主欲其合于先祖也，以与先祖合为安也。适尔皇祖某甫尔，汝也。汝死者也。告之以适皇祖，所以安之。皇，君也。某甫，皇祖字也。飨。」命佐食祭。飨，告神飨此祭。祝取奠觯，祭亦如之，主人再拜。主道也。祝祝，卒，主人拜如初，哭，出复位。祝迎尸，尸入门，丈夫踊，妇人踊。踊不同文者，有先后。尸入主人不降者，丧事主哀，不主敬。妇人入于房。避执事也。尸卒食，主人洗废爵，酌酒酳尸。祝酌授尸，尸以酢主人，主人拜受爵，尸答拜。主人献祝、献佐食。主妇洗足爵于房中，酌，亚献尸，如主人仪。昏礼曰：「内洗在北堂，直室东隅。」两笾枣栗设于会南。宾长洗繶爵，三献，燔从，如初仪。繶爵，口足之闲有篆文，又弥饰。繶，缘也，音忆。妇人复位。复堂上西面位。事已，尸将出，当哭踊。祝出户，西面告利成，主人哭，西面告，告主人也。利犹养也，成犹毕也，主人礼毕也。不言礼毕，于尸嫌之也。皆哭。丈夫妇人于主人哭，斯哭矣。祝入，尸谡。谡，起也。祝入而无事，尸则知起矣。不告尸者，无遣尊者之道也。祝前尸，出户踊初，降堂踊如初，出门亦如之。前，导也。如初者，出如入，降如升，三者之节悲哀同也。祝反，入彻，设于西北隅，几在南，厞用席。改设馔者，不知鬼神之节，改设之，庶几歆享，所以为厌饫也。几在南，变右文，明东面。不南面，渐也。厞，隐也，隐之者，从其幽暗者也。厞音扶味反，屋西北隅。赞阖牖户。鬼神尚幽暗，或者远人乎？赞，佐食者。主人降，宾出。宗人诏主人降，宾则出庙门。主人出门，哭者止，皆复位。门外未入位。宗人告事毕。宾出，主人送拜稽颡。送拜者，明于大门外也。宾执事者皆去，则彻室中之馔。。
　　无尸则礼及荐馔皆如初。无尸，谓无孙列可使者也，殇亦如是也。礼谓衣服、即位、升降如有尸也。既飨，祝祝之右反卒，不绥祭，绥当作隳，音许规反。无泰羹、湆、胾、从献，主人哭，出复位。祝阖牖户，降复位于门西，门西北面位。男女拾踊三。拾，更也，三更踊。拾音其劫反。如食闲，隐之如尸一食九饭之顷。祝升，止哭，声三，启户，声者，噫歆也。将启户，警觉神。主人入，亲之。祝从，启牖向。牖先阖后敨，扇在内也。向牖一名也。卒彻，祝、佐食降复位。祝复门西北面位，佐食复西方位也。不复设西北隅者，重闭牖户，亵也。始虞用柔日。葬之日，日中也。虞欲安之，柔日阴也，阴取其静也。再虞皆如初，曰哀荐虞事。丁日葬，则己日再虞，其祝辞异者一言耳。三虞、卒哭、他，用刚日，亦如初，曰哀荐成事。当祔于庙，为神安于此。后虞改用刚日，刚日阳也，取其动也。士则庚日三虞，壬日卒哭，其祝辞异者亦一言耳。他谓不及时而葬者。丧服小记曰：「报葬者报虞者，三月而后卒哭。」然则虞卒哭之闲有祭事者，亦用刚日。其祭无名，谓之他者，假设言之。凡虞，天子九，诸侯七，大夫五，士三。虞祭之数。按杂记云：「天子九，诸侯七，大夫五，士三。」士当葬日，柔日一虞，隔明日至后柔日，为二虞，其明日刚日又虞，凡四日也。以次准推之，则大夫五虞，当八日；诸侯七虞，当十二日。虞必用柔日者，取其安静。最后用刚日者，象阳动，以其将祔庙也。凡日之数，甲刚乙柔，景刚丁柔，其余皆仿此。
　　说曰：孔子曰：「既封，主人赠而祝宿虞尸。赠，以其币送死者于圹也。于主人赠，祝先归。于主人必降。既反哭，主人与有司视虞牲。日中将虞，省其牲也。有司以几筵舍奠于墓左，反，日中而虞。所使奠墓有司来归乃虞也。舍奠墓左，为父母形体在此，礼其地神也。舍音释。葬日虞，弗忍一日离也。不忍其无归也。是日也，以虞易奠。」虞，丧祭也。将虞，沐浴，不栉。沐浴者，将祭自洁清也。不栉，未在于饰也。唯三年之丧不栉，自期以下栉可也。男则男尸，女则女尸。女尸必使异姓，不使贱者。异姓妇也。贱者，谓庶孙之妾也。尸配尊者，必使嫡。尸服卒者之上服。上服者，如特牲士玄端也。不以爵弁服为上者，祭于君之服，非所以自配鬼神也。士之妻则绡衣。报葬者报虞者，三月而后卒哭。报读为赴疾之赴，谓不及期而葬也。既葬即虞，虞，安神也。卒哭之祭，待哀杀也。既葬而不报虞，则虽主人，皆冠；及虞，则皆絻。有故不得疾虞，虽主人，皆冠，不可久无饰也。皆絻，自主人至缌麻也。远葬者比反哭者，皆冠；及郊而后絻，反哭。墓在四郊之外者。曾子问曰：「并有丧，何先何后？」并谓父母若亲同者同月死也。孔子曰：「葬，先轻而后重；其虞也，先重而后轻：礼也。」
　　后汉郑玄云：「子为父三月而葬，腰绖散垂，如始时也。葬日，日中而虞。反哭，升自西阶，虞祭于堂，杖不入室。凡葬以平明，日中反虞者安也，棺柩已去，恐父母精神彷徨无所依，故祭以安之也。」蜀谯周云：「为父，至葬，腰绖散垂如小敛时。反哭于庙，升自西阶。虞祭于寝，杖不入室。」射慈云：「为父既葬，日中反哭。诸侯于太祖庙。别子为卿大夫，亦于太祖庙。其非别子为卿大夫，于皇考庙。上士于皇考庙，中士、下士于王考庙。皆升自西阶，东面哭踊，虞祭于殡宫。」
　　宋崔凯云：「子为父，三月而葬。将启出棺，皆絻散带垂。既启，袒，哭踊无数。日中虞，絻无时之哭矣。」
　　大唐元陵仪注：「将启，太祝捧主匮置于座，启匮于前，捧出神主，置于座上，东向。诸侍奉官各退就位，舆伞等亦退。通事舍人引群官俱退于太极殿门外，就次，以俟虞祭。所由陈杖卫如式。典仪设太尉、司徒、宗正卿、礼仪使及诸行事官位于东阶之东，设太祝等位于公卿之前少南，如不亲行事，中书、门下差奏摄。又少南设典仪位，俱西向。典仪帅礼生二人先就次立，礼生乃引太尉、司徒以下祭服立于左延明门外之南，北向西上。光禄卿帅其属捧馔立于太尉、司徒之东，太祝帅斋郎捧祝版立于馔东。立定，礼生乃引太尉、司徒以下入就位，通事舍人分引群官、皇亲、诸亲皆素服各入就位。侍中版奏『中严』，皇帝素服就次。诸王升就位。如不获亲奠，即太尉行事如常。光禄卿帅其属捧馔入，俟于东阶之前，太祝帅斋郎捧祝版立于其南。光禄卿帅其属升设醴甒、酒樽于帷门外前楹中闲之东，北向西上。設篚於樽西，實觶一、杓一，皆有。设罍洗于东阶之东，北向，罍水在洗东；篚在洗西，南肆，實爵二、巾一，有。执罍洗者立于其后。侍中版奏『外办』，近侍扶引皇帝再拜，通事舍人分赞群官在内外位者哭拜。礼生引礼仪使省馔讫，升就位。礼官升位后，光禄卿帅进馔捧馔，司徒捧俎，光禄卿引馔及诸执事官并升自东阶，设于帷东门外席上讫，降复位。太尉捧祝版升立于樽所，执樽篚者各立于樽篚之后。礼仪使导皇帝于馔东，西面。礼仪使跪奏『请皇帝止哭奉奠』，承传内外皆止哭。太祝以觯酌醴齐于皇帝之左，跪进；皇帝受醴齐，跪奠于馔前，俛伏，兴。太祝持版进神座之南，北面跪读祝文讫，奠版，俛伏，兴。礼仪使导皇帝复位，跪奏『请再拜』，皇帝哭再拜。礼生引太尉亚献终献讫，降复位如常仪。通事舍人分赞内外哭再拜。礼仪使又跪奏『请再拜』，俛伏，兴，皇帝哭再拜。奉礼郎传赞内外再拜。礼仪使跪奏『礼毕』，俛伏，兴，近侍扶皇帝还合，群官等俱退。太祝乃跪匮神主，遂闭帷门，降出。内侍之属及行事者皆出。祝版焚于左延明门外。百僚乃于太极门外奉慰如常仪。每虞日朝哭礼皆准此。」如不亲行事，则宗正卿亚献，光禄卿终献。其百官之制，既葬而虞，其仪具开元礼。
　　　　既虞饯尸及卒哭祭周
　　周制，士丧，三虞献毕，未彻乃饯。卒哭之祭既三献也。饯，送行之酒也。诗曰：「出宿于济，饮饯于祢。」尸将祔于皇祖，是以饯送之也。樽两甒于庙门外之右。馔笾豆，脯四脡，酒宜脯也。有干肉折俎。干肉，牲体之脯。尸出，执几从，席从。祝亦告利成，入前尸，尸乃出也。几席，素几苇席。尸出门右，南面。候设席也。席设于樽西北，东面，几在南。宾出复位。将入临之位也。主人出，即位于门东，少南，妇人出即位于主人之北，皆西面，哭不止。妇人出者，重饯尸也。尸即席坐。唯主人不哭，洗废爵，酌献尸，尸拜受，主人拜送，哭，复位。荐脯醢，设俎于荐东，朐在南。主人及兄弟踊，妇人亦如之。主妇洗足爵亚献尸，如主人仪，踊如初。宾长洗繶爵三献，踊如初。佐食取俎实于篚。尸谡，从者奉篚哭从之，祝前，哭者皆从，及大门内，踊如初。男女从尸，男由左，女由右也。及，至也。从尸不出大门者，犹庙门外无事尸之礼也。尸出大门，哭则止。以饯于外，大门犹庙门也。宾出，主人送，拜稽颡。送宾拜于大门外也。主妇亦拜宾。女宾也。不言出，不言送，拜之于闱门之内也。丈夫说绖带于庙门外，既卒哭，当变麻，受以葛。妇人说首绖，不说带。不说带，齐斩妇人带不变也。妇人少变而重带，带，下体之上也。大功小功者葛带，时亦不说者，未可以轻文变于主妇之质也。至祔，葛带以即位。无尸则不饯，犹出几席设如初，拾踊三，以饯尸者本为送神也。丈夫妇人亦从几席而出。丈夫妇人更踊。哭止，告事毕，宾出。
　　凡丧，天子七月而葬，九月而卒哭；诸侯五月而葬，七月而卒哭；大夫三月而葬，五月而卒哭；士三月而葬，是月也卒哭。尊卑之差。将明旦而祔，则荐。荐谓卒哭之祭。卒辞曰：「哀子某，来日某，隮祔尔于尔皇祖某甫，尚飨。」卒辞，卒哭之祝辞也。隮，升也。尚，庶几也。不称馔，明主为告祔也。女子曰皇祖妣某氏，女孙祔于皇祖母也。妇曰孙妇于皇祖姑某氏。不言尔曰孙妇，妇差疏也。其它辞一也。飨辞曰：「哀子某，圭为而哀荐之，飨。」飨辞，劝强尸之辞也。圭，洁也。凡吉祭飨尸，曰孝子也。卒哭曰成事，既虞之后，卒哭而祭，其辞盖曰「哀荐成事」，成祭事也，祭以吉为成也。是日也，以吉祭易丧祭。卒哭，吉祭。明日，以其班祔。卒哭之明日也。班，次也。父母之丧，既虞卒哭，柱楣翦屏，芐翦不纳。君既卒哭，而服王事。大夫既卒哭，弁绖带，金革之事无避也。此权礼也。弁绖带者，变丧服而吊服，轻，可以即事也。
　　　　祔祭殷　周　晋　大唐
　　殷人练而祔，孔子善之。周而神之，人情也。
　　周制，卒哭而祔。士丧，既卒哭之明日，沐浴，栉，搔翦，弥自饰也。用专肤为折俎，取诸脰膉。专犹厚也。折俎谓主妇以下俎也。体尽人多，故折骨以为之。今以脰膉，贬于纯吉也。其它如馈食。如特牲馈食之事也。用嗣尸。虞祔尚质，未暇筮尸。曰：「孝子某，孝显相，夙兴夜处，小心畏忌，不惰其身，不宁。称孝者，吉祭也。用尹祭，尹祭，脯也。大夫士祭无云脯者，今不言牲号，而云尹祭，记者误耳。嘉荐，普淖，普荐，溲酒，普荐，铏羹也。不称牲，记其异也。适尔皇祖某甫，以隮祔尔孙某甫，尚飨。」欲其祔合，两告之也。曾子问曰：「天子崩，国君薨，则祝取群庙之主而藏诸祖庙，礼也。卒哭成事，而后主各反其庙。」然则士之皇祖，于卒哭亦反其庙矣。无主其反庙之礼未闻，其以币告之乎？
　　说曰：卒哭明日，祔于祖父。祭告于其祖之庙。其变而之吉祭也，比至于祔，必于是日也接，不忍一日末有所归也。末，无也。日有所用接之，虞礼所谓「他用刚日」者也。其祭，辞曰「哀荐」「成事」也。士大夫不得祔于诸侯，祔于诸祖父之为士大夫者，其妻祔于诸祖姑。妾祔于妾祖姑，亡则中一以上而祔之。祔必以其昭穆。士大夫，谓公子公孙为士大夫者也。不得祔于诸侯，卑别之也。既卒哭，各就其先君为祖者兄弟之庙而祔之。中犹闲也。诸侯不得祔于天子，天子、诸侯、大夫可以祔于士。人莫敢卑其祖也。祖爵尊，子孙爵卑，则不得上祔。祖爵虽卑，则祔之。妾无妾祖姑者，易牲而祔于女君可也。女君，嫡祖姑也。易牲而祔，凡妾下女君一等。妇祔于祖姑，祖姑有三人，则祔于亲者。谓舅之母死，而又有继母二人也。亲者，谓舅所生者也。其妻为大夫而卒，而后其夫不为大夫，而祔于其妻则不易牲。妻卒而后夫为大夫，而祔于其妻，则以大夫牲。妻为大夫，夫为大夫时卒也，不易牲，以士牲也。此谓始来仕无庙者也。无庙者不祔。宗子去国，乃以庙从。又云：大夫祔于士，士不祔于大夫，祔于大夫之昆弟之为士者，无昆弟则从其昭穆，虽王父母在亦然。大夫祔于士，不敢以己尊自殊于其祖也。士不祔于大夫，自卑别于尊者也。大夫之昆弟，谓为士者。从其昭穆中一以上，祖又祖而已。祔者祔于先死者。妇祔于其夫之所祔之妃，无妃则亦从其昭穆之妃。妾祔于妾祖姑，无妾祖姑则从其昭穆之妾。夫所祔之妃，于妇则祖姑也。公子祔于公子。不敢戚君。男子祔于王父则配，女子祔于王母则不配。配谓并祭王母，不配则不祭王父也。有事于尊者，可以及卑；有事于卑者，不敢援尊。配与不配，祭馔如一，祝辞异者，不言以某妃配某氏耳。女子谓未嫁者也。嫁未三月而死，犹归葬于女氏之党。妇之丧，虞，卒哭，其夫若子主之，祔则舅主之。妇谓凡嫡妇、庶妇也。虞卒哭祭妇，非舅事也。祔祖庙，尊者宜主焉。王父死，未练祥而孙又死，犹是祔于王父也。未练祥，嫌未祫祭序于昭穆耳。王父既祔，则孙可祔焉。父母之丧偕，先葬者不虞祔，待后事，其葬服斩缞。偕，俱也，谓同月若同日死也。先葬者，母也。曾子问曰：「葬先轻而后重。」又曰：「反葬奠而后辞于殡，遂修葬事。其虞也，先重而后轻。」待后事谓如此也。其葬服斩缞者，丧之崇，哀宜从重也。假令父死在前月而同月葬，犹服斩缞，不葬不变服也。言其葬服斩缞，则虞祔各以其服矣。及练祥皆然，卒事反服重。有父母之丧，尚功缞，而祔兄弟之殇，则练冠。祔于殇，称阳童某父，不名，神也。此兄弟之殇，谓大功亲以下之殇也。斩缞齐缞之丧，练皆受以大功之缞。此谓之功缞，以是时而祔大功亲以下之殇，大功亲以下之殇轻，不易服也。冠而兄为殇，谓同年者也。兄十九而死，己明年因丧而冠。阳童谓庶殇也。宗子则曰阴童。童，未成人之称也。某父，且字也，尊神不名，为之造字。主妾之丧则自祔，至于练祥，皆使其子主之。其殡祭，不于正室。祔自为之者，以其祭于祖庙也。上大夫祔太牢，下大夫少牢。祔与虞异。朋友之丧，虞祔而已。
　　晋贺循云：「卒哭祭之明日，以其班祔于祖庙，各以昭穆之次，各有牲牢，所用卒哭。今无庙，其仪：于客堂设亡者祖坐，东向；又为亡者坐于北，少退。平明持馔具设及主人之节，皆如卒哭仪。先向祖座拜，次向祔座拜，讫，西面南上伏哭。主人进酌祖座，祝曰：『曾孙某，敢用洁牲嘉荐于曾祖某君，以隮祔某君之孙某。』又酌亡者座，祝曰：『哀子某，夙兴夜处不宁，敢用洁牲嘉荐，祔事于皇祖某君，适明祖某君，尚飨。』皆起再拜，伏哭尽哀，复各再拜，以次出。妻妾妇女以次向神座再拜讫，南向东上，异等少退，哭尽哀，各再拜还房。遂彻之。自祔之后，唯朔日月半殷奠而已，其馔如来时仪，即日彻之。」
　　宋崔凯云：「祔祭于祖庙，祭于祖父，以今亡者祔祀之也。以卒哭明日，其辞曰：『哀子某，敢用洁牲刚鬣普淖普荐醴酒，用荐祔事，适尔皇祖某甫以隮祔。』女子祔于祖姑，此皆于今亡者为祖姑也。今代皆无庙堂，于客堂设其祖座，东面，今亡者在其北，亦东面而共此馔也。若祖父母生存，无亡祖可祔者，当中一以上祔高祖父母姑也。」
　　大唐元陵仪注：
　　　　祔庙前二日告迁，其礼如常告之仪。宗正起科申牒所由，祝文出秘书省。所由先备腰舆等并舁人。帝以三卫充，后以中官充。告讫，太祝先匮代祖神主，奉迁于西夹室埳中，锁闭如式。次腰舆迁第三室神主，二主各一腰舆。凡主出则帝主先出，其入室则后主先入。入第二室；宫闱令捧后主先置于埳室，太祝捧帝主复置于埳室，俱东向。次迁第四室入第三室，次迁第五室入第四室，次迁第六室入第五室，次迁第七室入第六室，室有二后，昭成于前，肃明于后。次迁第八室入第七室，次迁第九室入第八室，皆如上仪。入埳室各锁闭讫，次所司移幄帐等物，依次各迁入本室讫，其九室应缘幄帐、香案、斧扆、席褥等所司先造，其日陈设于室中。其代祖室旧帐幄等物，并移于西夹室中，虚设锁闭如式。
　　　　将迁代宗睿文孝武皇帝，所司先择日，奏定，散下所由，各供其职。应用法驾卤簿，黄麾大仗，前一日陈设，及太庙四门量设方色兵仗如仪。将作监先清扫庙之内外。京兆府修路，从承天门向南至太府寺南街，向东入太庙三门，又向南，又向东至庙南门。宗正具祔飨料，差三公及应行事官斋戒，如常飨仪。其祝文具祔飨意，出秘书省。又申太极殿告灵座料如例程。其祝文出秘书省。太乐令设登歌于太庙殿上，并如例程。尚舍于庙南门道西设神主幄座，东向，幄内设床、席、褥、黼扆、香案如式。内中尚先造栗木主并匮及趺，其制度并如常仪。祔前一日盛以箱，覆以帕，置于腰舆，诣庙南门幄帐中；太祝捧置于座上，乃下帘帷。内侍省量差中官侍卫。礼仪使奏请差题神主官，即以飨前一日，尚舍具香汤并题神主席褥；内中尚具浴神主盆并白罗巾、光漆、笔墨等诣于幄帐所。礼仪使与题神主官等，其日质明，诣幄下。太祝以香汤浴栗主，拭以罗巾。题栗主官盥洗，捧栗主就褥，题云『代宗睿文孝武皇帝神主』，墨书讫，以光漆重摸之，遂捧授；太祝受，诣帐座，置于匮中所，侍卫如式。
　　　　前一日，尚舍与西内使、计会、鸿胪除太极殿上白幕，并以吉幕代之。殿中省除版城。太仆进玉辂于承天门外，当中南向，及诸辇辂、羽仪、仗卫、伞扇陈列于玉辂前，左右金吾引驾，所由陈布如式。太常奏前一日之夕，严警于承天门外之南；皇城留守奏祔飨日质明，开朱雀门；大内留守与内检校使奏开太极殿门、嘉德门、承天门。卫尉于太极殿门外廊下，量设文武百官次；又于太庙南门外，量设百官次于道东，如在太极殿庭仪。
　　　　先奏灵座祔之日，质明，宗正卿帅执馔斋郎，光禄卿帅太官良酝实樽俎笾豆并应行事官，皆祭服序列于左延明门以俟。至祭时，应行事官诣太极殿东阶下，西向序立，典仪于太极殿庭布文武官、皇亲、诸亲位如常仪。俟祭官欲升殿行事时，通事舍人引文武百僚等常服入就位，礼生赞众官再拜，在位者皆再拜。尚辇帅腰舆、香案、伞扇入诣殿庭阶下，分东西立。侍从官摄侍中中书令以下，并列位于左右序立。太仆进玉辂于嘉德门外，当中南向。礼生引祭官等行告礼如常仪。告讫，宗正卿、光禄卿帅斋郎长祠彻馔。礼官引侍中升，尚辇帅腰舆升诣帐座前，其伞扇侍臣等夹于阶间。侍中进跪于幄前，西向奏：『请降座升舆祔庙。』内侍捧几置舆上，太祝匮神主，捧置舆上几后，扶侍降自西阶，伞扇侍臣夹引以出，自太极殿门中门出，在位文武百官及皇亲、诸亲等便从神舆而出。至嘉德门，分左右序立，神舆至玉辂后。侍中跪奏：『请降舆升辂。』内侍捧几置辂中，太祝捧匮升辂，其太祝便于辂中侍奉。千牛将军夹辂而趋。出承天门五十步，侍中进，当辂前跪奏『请敕侍臣上马』，侍臣等皆上马，鼓吹振作。其文武百官等候玉辂出承天门，各逐便路先赴太庙南门次，以俟神舆。卤簿至庙门西三门，鼓吹止，分左右以俟飨讫，退。其仪仗等并于庙南门分左右列位，俟飨礼毕，退。玉辂既发赴庙，尚舍收拆殿上帷幄及版城等，应合收者，与内检校使、计会处置。西宫内人缞裳，其日并焚之。
　　　　其日，太庙祔飨应缘斋戒斋官、陈设樽彝酒醴坫爵、省牲告洁、进署祝版、陈设乐器，并如东飨常仪。玉辂将至庙西门，尚舍奉御设奉谒褥位于庙庭横阶南，当中北向。奉礼郎于庙南门外稍南，设文武百官及皇亲诸亲位，如太极殿庭之仪，又于庙庭横阶南，设文武百官及皇亲诸亲位，亦准此。其六品以下非常参官，并列位于庙南门外。通事舍人引文武百官、皇亲诸亲等，常服就南门外位。礼生引应飨官俱祭服立于庙东门外，北向西上位立。又礼生引礼仪使、御史以下执事官等先入，当中阶，北向立于褥位之南。礼生赞再拜，礼仪使、御史以下皆再拜讫，引自东阶升，各就位。次引司空入就位，再拜，行扫除讫，降复位。礼官与太祝自西第一室开埳室，捧神主匮，置于幄中近东，启匮出神主，捧置于座几后趺上；次宫闱令入室，捧后主匮，置于幄中近西，启匮出后主，置于座几后趺上。自第一室至第八室，皆如上仪。讫，并斋郎室长各于本室依仪出入，须知次序。太祝退立于樽坫所，宫闱令退就阶下执事位。
　　　　玉辂既至庙南门，回辂南向。侍臣等序列于辂前。神舆入幄，则侍臣列于幄门外。尚辇帅腰舆进辂后，侍中跪奏『请降辂升舆诣幄座』。内侍捧几置舆上，太祝捧神主匮置舆上几后，遂舁诣幄座；内侍捧几置座上，东向，太祝捧匮置几后。讫，礼生于庙东门引行事官、太尉以下入就庙庭位，西向立。其殿上御史、礼官、太祝、乐官等，各逐便自东西阶下相向序立，候神主升殿，却复阶上位。
　　　　侍中进于幄座前，跪奏『请降座升舆祔谒』。内侍捧几置舆上，太祝捧栗木神主匮置几后。礼官引入，通事舍人引文武百官、皇亲、诸亲自南门外，分左右从入，就东西班位立。神舆至庙门，伞扇分左右立于门外。神舆至庙庭褥位，侍中各退就本班。其侍中未退。太祝捧匮跪置于褥，启匮出神主，置于趺上。讫，侍中进于褥位西，北面跪奏称『以今吉辰，代宗睿文孝武皇帝祔谒』。奏讫，俛伏，兴，退。
　　　　少顷，侍中诣褥之西，东面跪奏『请升舆祔飨』。俛伏，兴，退降就位本班。太祝进跪于褥位，捧神主匮于舆。其匮盖亦置舆上近后。腰舆既升，礼官奉引神舆，诣玄宗室，太祝跪捧神主匮，置于东壁下祔位褥上西南，退立户外。少顷，太祝进就褥跪，捧神主置于舆，奉引入第九室；至帷座前，内侍捧几置于座，如幄中别有几，其几留于腰舆而退。太祝捧神主置于曲几后趺上，以题处向北也。其匮置于几东近后。腰舆退于幄座之西近北，舁腰舆所由并降自东阶，由庙东门出。神主置座讫，礼生赞再拜，太尉以下及应在位官并再拜。
　　　　礼生诣太尉之左，白『有司谨具，请行事』。登歌，奏永和之乐九成毕，礼生赞再拜，太尉以下及在位者皆再拜。礼生引太尉盥洗，执瓒升，诣从西第一室，酌郁鬯，登歌作，太尉入室神座前，祼讫，奠瓒于馔席，俛伏，兴，退出户，北向再拜。次引诣第二室，次引诣第三室，以至第九室，皆如上仪。讫，登歌止，引太尉降复位。太祝奠毛血之豆，礼生引司徒执俎入自正门。俎初入门，雍和之乐作；馔升阶，乐止。礼生彻毛血之豆，降自东阶以出。诸太祝取萧蒿焚于炉炭。馔升设讫，斋郎降自东阶，由庙东门以出。礼生引太尉盥洗，执爵奏自第一室至第八室，各奏本室乐；至第九室，奏保大之乐。行飨礼亚献终献，并如常飨之仪。讫，降复位。登歌作。太祝各入室彻豆，还樽所，登歌止。礼生唱赐胙，又唱再拜，众官应在位者皆再拜。其三献官不拜。永和之乐作，礼生又唱再拜，在位者皆再拜，乐一成止。礼生进太尉之左，白『礼毕』。礼生引飨官自东门出，通事舍人引在位群官南门出。太祝入室，各匮神主纳于埳室如常仪。礼官帅腰舆诣庙门南幄下，太祝捧桑木主并匮置于舆，遂自庙门南西偏门舁入，诣庙殿北帘下两阶之闲。将作先具锹镢穿坎，方深令可容木主匮，遂埋之而退。明日，百僚及皇亲诸亲诣延英门，进名奉慰如常仪。
　　其百官之制，如开元礼。若祔曾祖妣，则不告祖。若父在，不可递迁祖、祖妣、先妣，宜于庙东北，别立一室藏其主，待后者同祔也。嫡殇者时享，皆祔食祖，别无祝文，亦不拜。设祔食之座于祖座之左，西向，献一而已，以其从祖祔食。祝辞末云「孙某祔食」。庶子不祔食，庶子之嫡祔如嫡殇。
　　　　小祥变周　大唐
　　周制，士丧，周而小祥。小祥，祭名。祥，吉也。筮日、筮尸、视濯，皆腰、绖、杖、绳屦，有司告具而后去杖。筮日、筮尸，有司告事毕而后杖，拜送宾。临事去杖，敬也。濯谓溉祭器也。辞曰「荐此常事」。祝辞之异于虞祔者也。言常者，周而祭礼也。古文常为祥。周之丧，二年也。故周祭，礼也；周而除丧，道也。祭不为除丧也。此谓练祭也。礼，正月存亲，亲亡至今而周，周则宜祭。周，天道一变，哀恻之情益衰，衰则宜除，不相为也。十三月而练冠。又云：周之丧，十一月而练，自诸侯达诸士。小祥之祭，主人之酢也哜之，众宾兄弟皆啐之。哜啐皆尝也。哜至齿，啐入口。既练，居外寝垩室，不与人居。君谋国政，大夫谋家事。始食菜果，饭素食。哭无时。外寝，中门之外，大门之内，垒墼为之，不涂塈，谓之垩室。哭无时者，不复朝夕哭也，或数日哀至而哭。戴德云：「哭时，随其哀杀，五日十日可哭矣。」寝有席。练冠縓缘，腰绖不除，男子除乎首，妇人除乎带。所除服者先重者，易服者易轻者。妇人葛绖不葛带。易服谓为后丧所变也。妇人重带，带在下体之上，妇人重之，避男子也。其为带，犹五分绖去一耳。又云：练，练衣黄里，縓缘，小祥练冠练中衣，以黄为内。縓为饰者，黄之色卑于纁。縓，纁之类也，明外除也。葛腰绖，绳屦，无絇，角瑱，瑱，充耳也。吉时以玉，人君有瑱也。鹿裘衡长袪，衡当为横。袪谓褎缘袂口也。练而为裘，横广之，又长之，又为袪，则先时狭短无袪可知也。袪，裼之可也。裼，表裘也。有袪而裼之，备饰也。玉藻曰：「麛裘青豻褎，绞衣以裼之。」鹿裘亦用绞衣也。
　　大唐元陵仪注：「前二日，内所司先具八升练布冠、缞裳、腰绖等，光禄卿具太牢馔，宗正进署祝版。前一日之夕，毁庐为垩室，高七尺五寸，长丈二尺，阔一丈，将作监句当。尚舍奉御设蒲席于室内，内所由陈练冠于别次。其日，依时刻内所由先入，整拂几筵，荐香烛于灵前。内外及百僚俱服缞服，去杖，通事舍人引就位。侍中版奏『外办』，皇帝服缞裳绖，去杖，近侍扶就位，西面哭，内外在位者皆哭，十五举声。礼仪使奏请再拜，皇帝再拜，内外在位者皆再拜。近侍扶皇帝就次，所司以练布冠缞裳进内，服讫，内外及百僚各服其服。两省五品以上及卿，御史大夫、中丞，尚书省四品以上诸司，三品以上正员长官，准礼合除首绖，练八升而为冠，以六升布为缞裳，今荆州布也。其头及衫葱等，亦准此。藏其所换初服，以俟山陵时却服。通事舍人引百僚入就位，立定。近侍扶皇帝就位哭踊，内外百僚皆哭踊。光禄卿引馔升设于灵幄前，太祝以爵酌醴酒。礼仪使奏请止哭，内外俱止哭。太祝以酒爵授礼仪使，礼仪使受酒，跪进，皇帝受酒，跪奠于馔前，俛伏，兴，少退。太祝持版，跪于馔前近南，北向读祝版曰：『维年月日，子哀子嗣皇帝臣某，敢昭告于考大行皇帝，天祸所锺，攀号无及，以日易月，奄及小祥，烦冤荼苦，触绪縻溃。谨以一元大武、柔毛、刚鬣、明粢、芗合、芗萁、嘉蔬、嘉荐、醴齐，祗荐祥事，尚飨。』读讫，礼仪使奏请再拜，皇帝哭踊再拜，内外在位者皆哭踊再拜。皇帝还次。通事舍人引群官退。其奉慰如常仪。」其百官仪制具开元礼。
　　　　大祥变周　大唐
　　周制，自小祥又周而大祥，吉服而筮尸，祝曰「荐此祥事」。凡变除者，必服其吉服以即祭事，不以凶临吉也。主人之除也，于夕为期，朝服。祥因其故服。为期，谓祭期也。朝服以期，至明日而祥祭，亦朝服，始即吉，正祭服也。又曰：「祥而缟。」缟冠，素纰。除成丧者，其祭也，朝服缟冠。祭犹缟冠，未纯吉。既祭，乃服大祥素缟麻衣。大祥有酰酱，居复寝，素缟麻衣。大祥除缞杖。礼，既祥，白屦无絇，素冠缟缨。有子既祥，而丝屦组缨，时讥其早也。有子，有若也。其祭时，尸酢主人，主人啐之，众宾兄弟皆饮之可也。啐，尝也。啐，入口也。凡侍祭丧者，告宾祭荐而不食。荐，脯醢也。吉祭，告宾祭荐，宾既祭而食之。丧祭，宾不食之。
　　大唐元陵仪注：「祭前二日，内所司先具大祥服，浅黑絁头，帽子，巾子，大麻布衫，白皮腰带，麻鞋。光禄卿具太牢馔，宗正进署祝版。前一日之夕，将作除垩室，内所由陈大祥服于别次。其日，未明，内所由先整拂几筵，荐香烛于灵幄前，内外百僚俱服缞裳，去杖。至传点时，通事舍人各引入就位。侍中版奏『外办』，皇帝服缞裳，去杖，近侍扶就位，西向哭踊，内外在位者皆哭踊，十五举声。礼仪使奏请再拜，皇帝再拜；赞者承传内外在位者皆再拜。讫，礼仪使奏『请止哭就次变服』。奏讫，与礼官等趋出。近侍扶皇帝就次，变大祥服。内外百僚皆就次，变服素服讫，黑絁头，腰带，白衫，麻鞋。各入就位立定。近侍扶皇帝就位哭踊。礼官省馔，光禄卿引馔升设灵幄前，太祝五品以上供奉官一人摄。执爵酌醴酒。礼仪使奉引皇帝稍进，诣馔前。礼仪使请止哭，内外俱止哭。太祝以酒授礼仪使，礼仪使受酒跪进，皇帝受酒，跪奠于馔前，俛伏，兴，少退。太祝持版于馔南，北向读祝文讫，礼仪使奏请再拜，皇帝哭踊再拜。赞者承传内外在位者皆哭再拜，十五举声。礼仪使奏礼毕，与礼官等趋出。近侍扶皇帝还次。通事舍人引群官序出太极门。其奉慰如常仪。百僚奉慰讫，以素服诣延英门起居。」谨按：礼云「大祥素缟麻衣」。又云「缟冠素纰，既祥之冠」。今所司具浅墨絁，此即古之綅冠也。按礼云「禫而綅」，黑经白纬曰綅，则宜施之于禫。今于大祥服之，盖从当时宜。其百官仪制，具开元礼。
　　　　禫变周　大唐
　　周制，士丧，既大祥，中月而禫。郑玄曰：「中犹闲也。禫，祭名也。与大祥闲一月。自丧至此凡二十七月。禫之言澹，澹然，平安意也。禫而纤，无所不佩。旧说纤冠者，彩缨也。无所不佩，纷帨之属如平常也。黑经白纬曰纤。是月也，吉祭，犹未配。是禫月也，当四时之祭月则祭，犹未以某妃配，哀未忘也。少牢馈食礼曰：「孝孙某，敢用柔毛刚鬣，嘉荐普淖，用荐岁事于皇祖伯某，以某妃配某氏，尚飨。」是月禫，徙月乐。言禫明月可以用乐。孟献子禫，悬而不乐，比御而不入。可以御妇人矣，尚不复寝也。孟献子，鲁大夫仲孙蔑。孔子曰：「献子加于人一等矣。」加犹踰也。周之丧，十五月而禫。此谓父在为母。
　　大唐元陵仪注：「其日，百僚早集西内，入就位，侍中进办，并如大祥之仪。皇帝服大祥服，近侍扶就位哭，十五举声。礼仪使奏请再拜，皇帝再拜，赞者承传百僚在位者皆再拜。礼仪使奏请就次变服，皇帝就次，除大祥服，服素服。细火麻衫，腰带，细麻鞋，黑絁头，巾子等。百僚趋入就位，立定。近侍扶皇帝入，哭踊，内外百僚皆哭踊。礼官省馔，光禄卿引馔升，陈设酌奠，亦如大祥之仪。太祝读祝文，祭讫，礼仪使奏请再拜，皇帝哭再拜，赞者承传内外百僚皆哭再拜。讫，礼仪使奏礼毕，遂与礼官趋出。近侍扶皇帝还次。通事舍人引百僚序出至太极门外，进名奉慰讫，各服惨公服，便诣延英门起居。明日平明，皇帝改服惨吉服。淡浅黄衫，细黑絁头，巾子，麻鞋，吉腰带。伏准贞观、永徽、开元故事，服此服至山陵事毕，则纯吉服。其中间朔望视朝及大礼，并纯吉服，百僚亦纯吉服。自后朝谒如常仪。其百官惨公服，至山陵事毕，乃服常公服。」
　　今上初欲禫服终制，下诏曰：「朕闻礼贵缘情，因心展孝。高宗得说，其代予言。今朝有股肱，济为舟楫，出纳惟允，足以保邦。况荼蓼在怀，日时犹浅，欲遂权夺，抑就公除，攀号痛心，实所未忍。朕将从禫服，以终丧纪，百辟卿士，宜悉哀怀。」礼仪使、吏部尚书颜真卿奏曰：「哀号在疚，开辟所无，诚恳尚违，庶僚增惧。伏见百辟并已释除，事既合权，礼无独异，不可以吉凶兼制，臣子殊仪。伏乞奉顾命之文，节因心之孝，顺时即吉，屈己临朝，则万姓心安，四方事集。臣典司仪注，不敢轻移，犯冒宸严，无任恳迫。」
　　又下诏欲以素服练巾听政，诏曰：「昔高宗谅阴三年，舜为尧，禹为舜，亦服丧三年，故礼曰『三年之丧，自天子达』。是知罔极之恩，昊天难报。朕虔奉遗诏，又迫于群议，将欲从吉，未忍割哀。其百僚宜以今月十七日释服，朕以素服练巾，衔哀听政。凡百在位，知朕意焉。」礼仪使又奏曰：「孝德动天，事踰前古，德音俯降，感咽载深。臣伏守遗诏，礼从易月，祥禫变除，仪注皆备。若陛下未忍即吉，更服练巾，则遗诏不得奉行，群僚无以觐见。伏乞俯顺人望，仰遵先旨，实大孝不亏，万方幸甚。臣职在典礼，愚守如前，无任恳迫之至。」
　　其百官仪制，具开元礼。
　　议曰：祥禫之义，按仪礼云：「中月而禫。」郑玄以中月为闲月，王肃以中月为月中，致使丧期不同，制度非一。历代学党，议论纷纭。宗郑者则云：祥之日，鼓素琴，孔子弹琴笙歌，乃省哀之乐，非正乐也。正乐者八音并奏，使工为之者也。按郑学之徒，不云二十五月六月七月之中无存省之乐也，但论非是禫后复吉所作正乐耳。故郑注丧服四制『祥之日鼓素琴』云『尔以存乐也』。君子三年不为乐，乐必崩；三年不为礼，礼必坏。故祥日而存之，非有心取适而作乐。三年之丧，君子居之，若驷之过隙，故虽以存省之时，犹不能成乐。是以孔子既祥，五日弹琴而不成声。礼记所云『二十五月而毕』者，论丧之大事毕也，谓除缞绖与垩室耳。余哀未尽，故服素缟麻衣，着未吉之服。为伯叔无禫，十三月而除；为母妻有禫，则十五月而毕；为君无禫，二十五月而毕；为父、长子有禫，二十七月而毕。明所云『丧以周断』者，禫不在周中也。礼记二十五月毕者，则禫不在祥月，此特为重丧加之以禫，非论其正祥除之义也。三年之丧二十五月而毕者，论其正；二十七月而禫者，明其加。宗王者按礼记云「三年之丧再周，二十五月而毕」。又，檀弓云「祥而缟，是月禫，徙月乐」。又，鲁人有朝祥而暮歌者，子路笑之，夫子曰「踰月则其善也」。又，夫子既祥，五日，弹琴而不成声，十日而成笙歌。又，「祥之日，鼓素琴」。以此证无二十七月之禫也。按王学之徒难曰：「若二十五月大祥，二十七月而禫，二十八月作乐，则二十五月、二十六月、二十七月，三月之中不得作乐者，何得礼记云『祥之日，鼓素琴』，『孔子既祥，五日弹琴，十日笙歌』？又丧大记云『禫而内无哭者，乐作矣故也』。『孟献子禫，悬而不乐』。此皆禫月有乐之义，岂合二十八月然始乐乎？」郑学之徒，嫌祥禫同月，卜用远日，无中月之义者，祥禫之祭虽用远日，若卜远日不吉，则卜近日，若卜近得吉，便有中月之义也。所以知卜远不得吉得用近日者，以吉祭之时，卜近不吉，得卜远日。故礼记云『旬之内曰近某日，旬之外曰远某日』。特牲馈食云『近日不吉则筮远日』。若吉事得用远，则凶事得用近，故有中月之义也。礼记作乐之文，或在禫月，或在异月者，正以祥禫之祭，或在月中，或在月末故也。丧事先远日，不吉则卜月初。禫在月中，则得作乐，此丧大记『禫而内无哭者，乐作矣故也』，『孟献子禫，悬而不乐』之类皆是也。祥之日鼓琴者，特是存乐之义，非禫后之乐也。夫人伦之道，以德为本，至德以孝为先。上古丧期无数，其仁人则终身灭性。其众庶有朝丧暮废者，则禽兽之不若。中代圣人，缘中人之情，为作制节，使过者俯而就之，不及者跂而及之，至重者斩缞以周断。后代君子居丧，以周若驷之过隙，而加崇以再周焉。礼记云「再周之丧，二十五月而毕」。至于祥禫之节，焚之余，其文不备。先儒所议，互有短长，遂使历代习礼之家，翻为聚讼，各执所见，四海不同，此皆不本礼情而求其理故也。夫丧本至重以周断，后代崇加以再周，岂非君子欲重其情而彰孝道者也，何乃惜一月之禫而不加之，以胶柱于二十五月者哉！或云「孝子有终身之忧，何须过圣人之制」者。二十七月之制，行尚矣，遵郑者乃过礼而重情，遵王者则轻情而反制，斯乃孰为孝乎？且练祥禫之制者，本于哀情，不可顿去而渐杀也。故闲传云「再周而大祥，素缟麻衣，中月而禫，禫而纤，无所不佩」。中犹闲也，谓大祥祭后闲一月而禫也。据文势足知除服后一月服大祥服，后一月服禫服。今俗所行，禫则六旬，既祥缟麻，阙而不服，稽诸制度，失之甚矣。今约经传，求其适中，可二十五月终而大祥，受以祥服，素缟麻衣。二十六月终而禫，受以禫服。二十七月终而吉，吉而除。徙月乐，无所不佩。夫如此求其情而合乎礼矣。
　　　　五服成服及变除
　　周制，
　　丧服斩缞裳、苴绖、杖、绞带、冠绳缨、菅屦者，谓既殡成服。斩缞裳三升。苴绖大搹音厄九寸，左本在下。去五分一以为腰绖，大七寸二分，绞垂两结闲，相去四寸。竹杖大如腰绖，长齐心，本在下。绞带大五寸七分半，偶结于前。皆三重。三重，四股绞之。冠六升，外縪，条属右缝。菅屦外纳。纳其余外也。縪音必。居倚庐，中门外东壁下，倚木为庐，北向开户。寝苫枕块。哭昼夜无时。歠粥，朝一溢米，夕一溢米，不食菜果。寝不说绖带。义服所异者，缞裳三升半，绳屦，余与正同。斩者，不缉也。苴者，麻之有蕡也。服上曰缞，下曰裳。在首在腰皆曰绖。绖之言实也，明孝子有忠实之心，故为制此服焉。首绖象缁布冠之頍项，腰绖象大带。又有绞带，象革带。齐缞以下用布。盈手曰搹，搹，扼也。中人之扼，围九寸。以五分一以为杀者，象五服之数也。属犹着也。通屈一条绳为武，垂下为缨，着之冠也。布八十缕为一升。升，登也。杂记曰：「丧冠条属，以别吉凶。三年之练冠，亦条属右缝，小功以下左缝。」外縪者，冠前后屈而出缝于武也。二十两为溢。一溢为米一升二十四分升之一也。公士大夫之众臣为其君，布带绳屦。士，卿士也。公卿大夫厌于天子诸侯，故降其众臣布带绳屦。贵臣得申，不夺其正也。公卿大夫室老，贵臣也；其余皆众臣也。君谓有采地者，皆曰君。众臣杖，不以即位。女子子在室为父，布总六升，长六寸，箭笄长一尺，髽缞三年。女子子者，女子也，加一子别于男子也。在室，关已许嫁。此女子之丧服之异于男子也。总，束发也。六升，象冠数也。长六寸者，出紒后垂为饰。谓之总者，既束其本，又总其末也。箭，筱也。髽，露紒也，犹男子之敛发也。斩缞敛发以麻，则髽亦用麻矣。以麻者，自项而前交于额上，却绕紒后，如着幓头焉。凡服上曰缞，下曰裳。此言缞不言裳，妇人不殊裳也。缞如男子缞，下如深衣。深衣则缞无带，下又无衽矣。陈铨曰：「总，束发。笄，支紒也。不曰缞裳，妇人缞而不裳。」雷次宗曰：「缞者，当心六寸布也。在衣则衣为缞，在裳则裳为缞。男子离其缞裳，故缞独在衣上。妇人同为一服，故上下共其称也。」缲音七焦反。三月而卒哭，男子受以六升布为缞裳；七升布为冠，缨带亦如之；一辟博三寸，偶结于前；藨屦内纳；葛绖：首绖大七寸五分寸之一，右本在上；五分首绖去一以为腰绖，大五寸二十五分寸之十九，参摎之。食麤食，水饮。翦屏，柱楣，寝蒲席，翦而不纳。朝夕即位哭。妇人亦以六升布为连裳，七升布为总。葛洪云：「子为父，三月既葬，草屦内纳，庐则柱楣翦屏。屏者，庐前屏也，其庐所为之屏也，而更作外障以为之。作庐：先横一木长梁着地，因立细木于上，以曲就东墉，以草被之。既葬，则翦去此草之拍地。以短柱柱起此横梁之着地，谓之柱楣。楣一名梁。既举此梁，乃得于庐外作障，但不用泥之。诸侯始作庐者，便有屏而未泥之，既葬乃泥之。既柱起梁，又立小障以辟风，凶事转轻。」十三月小祥而练，除首绖，受以七升布为缞裳，练冠素缨，中衣黄里，縓为领袖，缘以练带，绳屦无絇，其腰绖缩一股去之。饭素食，自葬蔬食，至练得却素食也。有菜茹盐酪之和，未有酰酱。居垩室，在中门外屋下，西向开户。嫡子在前，庶子在后。哭无时，思哀杀，十日五日可也。葛洪云：「小祥，中衣，黄为里，縓为领袖缘。縓者，红之多黄者也。」宋凯云：「小祥，祥者，吉也。故缞裳无负版及心前缞，辟领，去首绖。小祥祭则栉，稍自饰。」二十五月大祥，朝服缟冠。既祥，改服十五升布深衣，领袖缘皆然；缟冠素纰，素中衣，领袖缘带皆然。去腰绖，弃杖，白麻屦无絇。食酰酱干肉。出垩室，始居内寝。杜元凯云：「二十五月大祥祭，主人夕为期。朝服缟冠讫祭，而受以布深衣十五升。外无哭者，谓哀至入即位而哭也。」崔凯云：「大祥居外寝，平常所听外寝事也。缟冠素纰，纰者，以素缘冠两边，各二寸。」二十七月而禫，玄衣黄裳而祭。祭毕，更服朝服，以黑经白纬为冠而彩缨，缟带，缘中衣，吉屦无絇，革带得佩纷帨之属，如其平常。寝有床，犹别内。始饮醴酒。踰月复吉，三年之礼成矣。
　　疏缞裳齐、牡麻绖、冠布缨、削杖、布带、疏屦三年者，谓齐缞三年，既殡成服。以麤缞四升为缞裳，六升为冠缨，布带代绞带。牡麻绖大七寸二分，右本在上；五分去一，大五寸六分，以为腰绖。削桐木为杖，杜元凯云：「圆削之，象竹，取其便也。」王肃云：「削为四分。」长与心齐，下本大如腰绖。藨蒯为屦。食粥居庐，与为父同，五不食。齐者，缉也。牡麻者，麻之无子者。马融曰：「在上指右，故曰右本。」郑玄云：「齐缞不书受月者，亦天子诸侯及卿大夫士虞卒哭异数也。」王肃曰：「疏以名哀，轻乎斩也。斩不同数，麤可知也。承裳以齐，制而后齐也。因缞以斩，斩而后缞也。」陈铨曰：「右本在上者，麻本从左来，加右之上也。藨蒯，草名也。」孔伦曰：「右本在上者，为母本于阴而统外也。」女子子在室，白布总七升，长八寸，一辟博一寸，恶笄用榛木，长尺，用白布絇之，博五分；白布七升为带，无腰绖。深衣不裳。居房中，张帷为次。至虞不变者，三笄总带也。既卒哭，受以八升布为缞裳，冠九升布，缨带、中衣领袖缘亦然。服葛绖，首绖大五寸七分半，腰绖四寸六分。十三月小祥，除首绖，练九升布为冠，缨武亦如之。其它祥禫变除与斩缞同。踰月复平常。
　　疏缞裳齐、牡麻绖、冠布缨、削杖、布带、疏屦周者，谓齐缞杖周。降服四升为缞裳，冠缨皆七升；正服五升为缞裳，冠缨皆八升；义服六升为缞裳，冠缨皆九升。冠皆右缝内縪。绖带与三年同。
　　不杖麻屦者，谓不杖周成服。五升布为缞裳，八升布为冠缨，绖带大小与杖周同。居垩室，食素食，水饮。寝有席荐，不纳；断木为枕，不脱绖带。朝夕即位哭。
　　殇大功布缞裳、牡麻绖、无受者，谓殇降大功成服。七升布为缞裳，十升布为冠缨、带、中衣领袖缘。牡麻为首绖，大五寸七分半，腰绖四寸六分，不绞其垂。唯中殇七月者不缨绖。绳屦。张帷为次于内门外屋下，哀至而哭。素食，有酰盐。既葬，除绖带，食菜果，寝居内。凡殇大功以上，中从上；小功以下，中从下。
　　大功布缞裳、牡麻绖、缨布带、三月受以小功缞即葛九月者，谓成人大功成服。八升布为缞裳，冠十升；义服九升布为缞裳，其冠十一升。绖带与殇同。既葬，皆受以十升布为缞裳，冠十一升，变麻绖服葛绖，绞之。九月除，朝服素冠，吉屦无絇。踰月复吉。
　　殇小功布缞裳、澡麻带绖五月者，谓殇降小功。十升布为缞裳，冠十二升。澡麻去莩垢也。绝本去本边恶处也。为绖，大四寸六分；腰绖大三寸七分，散垂。唯周之下殇降在此者，其带不绝本，屈而反至腰而绞之。张帷为次，哀至而哭。食有酰酱菜茹。葬而除绖，食干肉，饮醴酒，寝有床。五月除。
　　小功布缞裳即葛五月者，谓成人小功成服。十一升布为缞裳，义服十二升布为缞裳，冠同十二升，亦澡麻绝本为绖带，寝有床，哀至而哭。既葬，除麻受葛绖，大三寸六分，腰绖大二寸九分，缞裳如故，寝居内。至除，受以朝服素冠。踰月复吉。
　　缌麻三月者，谓缌麻之丧成服，降正义同。以七升半布，缌而疏之，为缞裳及冠缨带，首绖亦澡麻绝本，大三寸七分，腰绖大二寸九分，吉屦无絇。寝有床。饮酒食肉，不至变色。既葬，受以朝服素冠。踰月复吉。
　　大唐之制，杖绖升缕，皆约周礼，直书其仪。历代通儒，皆有著述，开元之制，最为详备。
　　　　五服缞裳制度周　大唐
　　周制，凡五服，在上曰缞，在下曰裳。缞缝外杀，裳缝内杀。经云：「凡缞外削幅，裳内削幅。」郑玄云：「削犹杀也。太古衣，先知为上，外杀其幅，以便体也；后知为下，内杀其幅，稍有饰也。后代圣人易之，而以此为丧服。」是也。其制，身长二尺二寸，合前后为四尺四寸，两边凡八尺八寸。经云「衣二尺有二寸」，郑玄云「衣自领至腰二尺二寸」是也。郑亦以此为袂中之数，则袂亦正方二尺二寸也。以古布幅广二尺二寸，礼记所云「端缞」，谓此也。继袂之末，又缀以广尺二寸布，谓之袪。经云：「袪尺二寸。」马融云：「袂末也，尺二寸，足以容拱手也。丧拱上右手下。」又衣下施腰，取半幅横缀身下，长短随衣。经云：「衣带下尺。」郑云：「谓腰也。广尺，足以掩裳上际。」又于腰两傍，当缝各缀一衽。经云：「衽二尺有五寸。」郑云：「衽所以掩裳际。」其制，上正方一尺，于方一尺之下，角斜向下，长尺五寸，末头阔六寸。今但取三尺五寸布，交解相沓裁之，即可亦谓之燕尾。令阔头向上，取象与吉服之衽相反。又取布方尺八寸，置背上，上缝着领，下垂之，谓之负。经云：「负广出于适寸。」郑云：「负，在背上者也。适，辟领也。负出于辟领外旁一寸也。」今据辟领广尺六寸，负各出一寸，故知尺八寸。其开领处，左右各开四寸，向外辟厌之，谓之适。经云：「适博四寸，出于缞。」郑云：「适，辟领。广四寸，则与阔中八寸也。两之为尺六寸。」又取布长六寸，博四寸，缀于衣外衿上，谓之缞。经云：「缞长六寸，博四寸。」郑云：「广袤当心也。前有缞，后有负板，左右有辟领，孝子哀戚，无所不在。」其裳之制，前三幅，后四幅，开两边，故以衽蔽之于腰上。每一幅为三辟积，其辟积相向为之，谓之袧，苦侯反。其袧大小随人腰麤细为之。经云：「裳内削幅，幅三袧。」郑云：「袧谓辟两侧空中央也。凡裳前三幅后四幅。」按称幅不必全幅，盖中破为之。故礼记深衣篇云「制十有二幅，以应十二月」，是六幅交解之也。若斩缞，即缞与裳不缏缉；若齐缞以下，缞则外缏之，裳则内缏之，谓之齐。经云：「若齐，裳内缞外。」郑云：「齐，缉也。凡五服之缞，一斩四缉。缉裳者内展之，缉缞者外展之。」展则缏缉也。按丧服本文，甚难晓悟。历代著述，悉皆平写本经。今先言其制，次引经文，所冀后学，易为详览。
　　大唐之制，一据丧服之文，具开元礼。
　　　　斩缞丧既葬缉缞议晋　宋
　　晋魏休宁云：「以大功之缞，易既练之服，是中祥宜缉其缞也。若不缉，为重大功，不得夺之。」魏顗云：「按卒哭更以六升布为缞，但齐。既葬，还服既虞之缞。若如斯言，以大功之丧，夺既练之服。寻详三年之丧及大功之服，皆丧之重者也，而使斩缞但止三月，殆非立礼之意。礼大功以上服降，皆以布升数为差，故大丧初缞三升，既虞六升，中祥七升。缞以三变，非不降也，何必期于缉缞然后为杀。愚谓服相易夺，正以升数重轻，不系缞之齐斩。」休宁又言：「三年之丧，笄杖不易，其余皆变，中祥缉缞，是轻之也。且为父初以三升之缞，既虞受六升之布，轻于母也。齐缞既葬而虞，以七升布为缞，轻于为父也。」顗又难曰：「礼云女子子适人，有父母之丧，既成齐缞之服而夫出之，不改服而待既虞更服斩缞之服，受笄总屦带如故终三年。以此征之，不缉缞亦可知也。缉与不缉，别齐斩耳。今斩止一周，称为三年，未为先见。」休宁又云：「三年之丧再周耳，数月不合称三年。斩者举大数之名，一周大丧之正礼。自转降中祥，安得不缉，不缉则无变，明不应终丧斩者可知也。」虞喜云：「斩缞，因丧之称，非为终三年也。按礼为母丧缞四升，而父丧既虞缞六升，此为齐制，不复斩也。今代人既葬之后无改易，唯小祥而变，故缉在此月。父母情等，服俱三年，父斩缞，母缉缞，以别尊卑。斩止三月，未为怪也。女子出，待既虞受以斩缞之受，非更斩也。」魏顗又云：「要记称母为长子齐缞三年，其服节如父为子者。未有明征，而便缉之，斩名何得复存？礼虽言余皆易，不言灭斩。」喜又云：「父为长子斩缞，母为齐缞，若不言齐其下，恐母与父俱当斩缞，所以别耳，非谓明终斩之议耶。」
　　孔汪问徐邈云：「斩缞三年，或既虞缞缉，行者往往不同。意常谓既以斩表重其丧，应有变降；为使终丧服斩，释斩便缟，非渐杀意邪？」邈答曰：「凡丧服杂变，备载经记，而变斩以缉，都无经明证。此服之大节，岂记者所遗，盖本无其制也。礼称斩缞三年，此不易之文也。礼大功布三等，先儒以为降服七升，正服八升，又同则不易，此变受之通例。故谓大功不得变斩。」
　　周续之释礼：「或问曰：『斩缞终三年乎？』答曰：『不也。卒哭而服齐缞。』又问：『若不终三年，则丧服礼何故云「髽三年」？又云「三年之丧若斩」？则是居情理之极，所谓致丧者也，焉得卒哭而夺情？』答曰：『但寻名教者，宜求其本，本正则条目自明。圣王虽总企及俯就以为之制，要以灭牲为深忧，是以节哀顺变，每受以轻也。』」
　　宋庾蔚之谓：「昔贺循以为，夫服缘情而制，故情降则服轻。既虞，哀心有杀，是故以细代麤，以齐代斩耳。若犹斩之，则非所谓杀也。若谓以斩缞命章，便谓受犹斩者，则疏缞之受，复可得犹用疏布乎？是知斩疏之名，本生于始死之服以名其丧耳，不谓终其日月皆不变也。」
通典卷第八十八　礼四十八　沿革四十八　凶礼十
　　五服年月降杀之一
　　　斩缞三年　孙为祖持重议　孙为庶祖持重议　嫡孙亡无后次孙为祖持重议　嫡孙持重在丧而亡次孙代之议
　　　　斩缞三年
　　周制，子为父，父至尊也。诸侯为天子，天子至尊也。
　　晋尚书问：「天子崩，今台书令史以上，为皆服斩缞之服不？」博士卞搉、应琳议：「礼，命士以上皆服斩。台书令史，列职天朝，皆应服斩。」又问：「天子崩，今司州及河南郡吏，出入导从，应易服制不？」搉又答：「礼，庶人在官者服齐缞三月。又，近臣服斩。导从出入，皆应服。」又问：「从服随君轻重，今司隶服斩，下吏服齐，为合礼意不？」搉又答：「凡从君服，皆降一等。今之牧守，皆古诸侯，以礼相况，轻重宜矣。」又问：「礼，义服不从。今司隶为君斩缞，义服也。下吏为从不？每降一等，当为君丧其亲者耳。古今行事复如何？」又答：「礼，庶人为国君齐缞。今则不服。然吏若都官从事，有职司于丧庭者，故宜依庶人在官义耳。义服不从，谓近臣服君斩缞之服，依降一等者之差耳。前称导从，指谓近臣，不谓吏也。」
　　周制，臣为君，君至尊也。马融曰：「君，一国所尊也，故曰至尊也。」斩缞三年，子为父，本周制。自后历代更有议论，逐件更标臣为君亦三年。若同入前科，恐非分明，所以重言周制以显之，他皆类此。公士大夫之众臣为君。士，卿士。公卿大夫厌于天子诸侯，故降其众臣布带绳屦。公、卿、大夫、室老、士，贵臣也。其余皆众臣也。君，有采地者皆曰君也。众臣杖，不以即位。近臣，君服斯服矣。室老，家相也。士，邑宰也。近臣，阍寺之属。君，嗣君也。斯，此也。近臣从君丧服，无所降也。
　　魏尚书左丞王煚古鼎反。除陈相，未到国而王薨。议者或以为宜齐缞，或以为宜无服。王肃云：「王国相，本王之丞相。按汉景帝时，贬为相；成帝时，使理人。王则国家所以封，王相则国家使为王臣，但王不与理人之事耳。而云相专为理人，不纯臣于王，非其义也。今煚至许昌而闻王薨，姓名未通，恩纪未交，君臣未礼，不责人之所不能，于义未正服君臣之服。传曰：『策名委质，贰乃辟也。』若夫未策名，未委质，不可以纯君臣之义也。礼，妇人入门，未三月庙见死，犹归葬于其党；不得以六礼既备，又以入室，遂成其妇礼也。则臣之未委质者，亦不得备其臣礼也。曾子问曰：『娶女有吉日而女死，如之何？』孔子曰：『婿齐缞而吊，既葬而除之。夫死亦如之。』各以其服，如服斩缞，斩缞而吊之，既葬而除之也。今煚为王相，未入国而王薨，义与女未入门夫死同，则煚宜服斩缞，既葬而除之，此礼之明文也。礼曰『与诸侯为亲者服斩』，虽有亲，为臣则服斩缞也。臣为其君服之，或曰宜齐缞，不亦远于礼乎？」诏如肃议。
　　司空陈群议：「诸王相国不应为国王服斩缞。古今异制，损益不同。古者诸侯，专国子人。至汉初，患诸王子强暴，夺之权，食租而已。乃选贤能，代王居国，相王为善，否则弹纠。国家置王以下之吏，非陪臣之谓也。礼记虽有『与诸侯为亲服斩』者，盖谓异于国臣，与有亲于王斩耳。虽陪臣，不亲，犹不为服；岂专帝臣而为藩王服斩？未有实不为臣而名称臣。若欲假虚名以优王者，欲崇君臣而复纠其罪，名实既错，君臣义乖，遗礼失教，难以为典。近防辅小吏，尚不称臣；况剖符帝臣而称臣妾于藩王？若使正名为王臣，则上书当称陪臣。既王正臣，不可不服，则不宜还纠王罪。若不称陪臣，俱言臣者，此为王与天子同臣也。」
</div>
    <div class="pagination">
<a href="通典_page49.html">上一页</a><span>...</span><a href="通典_page45.html">45</a><a href="通典_page46.html">46</a><a href="通典_page47.html">47</a><a href="通典_page48.html">48</a><a href="通典_page49.html">49</a><span class="current-page">50</span><a href="通典_page51.html">51</a><a href="通典_page52.html">52</a><a href="通典_page53.html">53</a><a href="通典_page54.html">54</a><a href="通典_page55.html">55</a><span>...</span><a href="通典_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
