<!DOCTYPE html>
<html>
<head>
    <meta charset="UTF-8">
    <title>续通典 - 第 221 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 221 页/共 410 页</h1>
    <div class="content">　　明

　　唐

　　唐李筌太白阴经曰有深沉谋虑出人意表者名曰智囊之士有辞纵理棋飞箝捭阖能移人之性夺人之心者名曰说辩之士有得敌国君臣门闾请谒之术者名曰间谍之士有知山泉水井次舍道路迂直者名曰乡导之士有制造五兵攻守利器奇变谲诡者名曰伎巧之士有引五石之弓矢贯重铠戈矛剑钺便于利用陆搏犀兕水攫鼋鼍跳身捕敌搴旗摭鼓者名曰猛毅之士有立乘奔马左右超忽踰越城保出入庐舍而无形迹者名曰■〈辶乔〉捷之士有往返三百里不及夕者名曰疾足之士有力负三百六十斤行五十步者名曰巨力之士有步五行运三式多言天道诡说阴阳者名曰伎术之士

　　宋

　　宋许洞虎钤经曰今之取人率求其多学而舍其偏技非良术也兵家所利随其短长用之也精锐者使斗果敢者使攻沉毅而性执者使据阻险轻捷者使诱敌刚愎者使当锋利口喋喋者使用间善窃者使盗号探敌恶言者使扬毁詈骂奇才异识者使预谈论深识大度者使安众志倔强多力者使斩辟榛莽善随地形结构者使度树营栅谙山泽高下水泉之利者使详地状妖言诈辞善张皇鬼神推衍天命者使扬声惑众以动敌心善择地势平险知往来细大之蹊路者使通储粮奇辞伟辩能驾虚矜大者使奋振威德耳目聪明善探敌情者使伺候奸伪敏才健笔者使主笺檄明七曜休咎者为历数之士善占风云气候者为候风气之士晓六壬遁甲者为选日之士善蓍龟者为卜筮之士人医须二十以上以兵数增之兽医亦如人医之数大将军推通材者与之参议可否故我大众之内无弃人焉人无所弃斯动则有功矣

　　明

　　明金幼孜北征录曰正兵之外复收诸色材技分为二十八将一辞说将招善游辩谈说者充一间谍将招善探听事务者充一乡导将招曾历内外道路者充一伏兵将招善搜伏隐路者充一营寨将招善辨形验势者充一听望将招耳聋目瞽者充 【聋者专于望瞽者专于听】 一偷劫将招善攻营袭寨者充一潜身将招善无火夜行者充一轻捷将招善上竿立索者充一楼阁将招善缘墙上壁者充一窟穴将招善穿窟穴者充一烟火将招善飞烟走炮者充一毒药将招善修合药饵者充一医人将招善医人病者充一医马将招善医马病者充一波涛将招善弄潮泛水者充一洋海将招识海道者充一风云将招善辨风验云者充一孤虚将招善钻龟揲易六壬太乙者充一游猎将招善罗戈禽兽笼槛教使者充一锋刃将招善炼钢团铁者充一觔角将招善制弓弩者充一皮革将招善熏皮双线者充一楼橹将招善斤斧绳墨者充一油漆将招善煎油髹漆者充一机杼将招善机织锦罗者充一丹青将招善挥染绘画者充一机巧将招善雕镌装塑者充二十八将各置队伍教以本色材技兼习武艺战斗 【案龙韬太公曰凡举兵师以将为命命在通达不守一术因能授职各取所长随时变化以为纪纲故将有股肱羽翼七十二人以应天道腹心一人主赞谋应卒揆天消变总览计谋保全民命谋士五人主图安危虑未萌论行能明赏罚授官位决嫌疑定可否天文三人主司星历候风气推时日考符验校灾异知天心去就之机地利三人主军行止形势利害消息远近险易水涸山阻不失地利兵法九人主讲论异同行事成败简练兵器刺举非法通粮四人主度饮食备蓄积通粮道致五榖令三军不困乏奋威四人主择才力论兵革风驰电掣不知所由伏旗鼓三人主伏旗鼓明耳目诡符印谬号令闇忽往来出入若神股肱四人主任重持难修沟堑治壁垒以备守御通才二人主拾遗补过应对宾客论议谈语消患解结权士三人主行奇谲设殊异非人所议行无穷之变耳目七人主往来听言观变览四方之事军中之情爪牙五人主扬威武邀励三军使冒难攻锐无所疑虑羽翼四人主扬名誉震远方动四境以弱敌心游士八人主伺奸候变开阖人情观敌之意以为间谍术士二人主为谲诈依托鬼神以惑众心方士三人主百药以治金疮以痊万病法算二人主会计三军营垒粮食财用出入太公之需才如此使非旁搜博采何由备用哉搜才之法谈兵家多言之者而其目莫详于太白阴经虎钤经北征录故备载之】

　　钦定续通典卷九十二 
 ●钦定续通典卷九十三　兵二

　

　　法制

　　○法制

　　唐

　　五代

　　宋

　　辽

　　金

　　明

　　杂教令附

　　△唐

　　唐贞观初练兵之制每岁季冬折冲都尉率五校兵马之在府者分步队骑队左右相距百步各执矟幡刃旗击鼓则进闻金则却以吹角始以吹角止因纵猎获各入其人至开元中以仲冬月讲武前期所司于都门外除地为场为和门墠地为营坪立表为进退之节至日将士集依方色建旗东西成列吹角三通听誓于大将军鼓鸣旗举士众趋进东军鼓而举青旗为直阵西军亦鼓而举白旗为方阵以应之次西军鼓而举赤旗为锐阵东军亦鼓而举黑旗为曲阵以应之次东军鼓而举黄旗为圆阵西军亦鼓而举青旗为直阵以应之次西军鼓而举白旗为方阵东军亦鼓而举赤旗为锐阵以应之次东军鼓而举黑旗为曲阵西军亦鼓而举黄旗为圆阵以应之凡阵递为主客先举为客后举为主五变而毕事步军毕乃讲骑军进止如之后诏府兵六岁一简自彍骑羽林之军设择材勇者颇习弩射亦以试士及第者有赏元宗讲武骊山以亏失军容诏斩兵部尚书郭元振坐之纛下宰相跪谏曰元振推戴上皇有大功得免死流新州礼仪使唐绍草军仪有失斩之诸军震恐失序惟薛讷解琬军不动帝召至慰劳又李光弼代郭子仪镇朔方麾帜仍旧号令一新会帅兵东出大将张用济稍逗遛立斩之诸将畏服用命

　　△五代

　　五代汉将史弘肇御众严整将校少不从命即挝杀之士卒犯民田及系马于树者皆斩军中畏服

　　周世宗与北汉战右军樊爱能何徽引骑兵先遁世宗亲冒矢石击敌却之归即收爱能徽及军士七十余人责之曰汝辈非不能战正欲以朕为奇货卖与刘崇耳悉斩之将士股栗所至克捷

　　△宋

　　宋初殿前侍卫二司各阅所掌兵健勇者升上军怯弱者为剩员并诏诸州长吏精练部兵送阙下仍日习之习法以鼓声为节骑兵五习步兵四习阅阵毕令解镫以弓弩射营制弓三等自一石至八斗弩四等自二石八斗至二石五斗以次阅习骑兵只射九斗至七斗弓画的五晕去的二十步引满发中者视晕数论赏骑兵带甲射不能发矢者夺所乘马与本营艺优士卒后又立挽强跖硬射格以春秋大教弓射夏三月只习短兵咸平中阅侍卫兵二十万于东武村步骑交属左右相向都指挥执方旗以节进退使人于两阵中执旗登候台应之初举黄旗诸军旅拜次举赤旗则骑进举青旗则步进旗动鼓作诸军士皆三挑而后退次举白旗诸军拜遂举黑旗以振旅军于左者略右阵右者略左阵而还熙宁五年以蔡挺衙校阵法颁诸路五伍为队五队为阵阵横列骑兵二队亦五伍列之束草为人射焉中者有赏马步军皆前三行鎗刀后二行弓弩队中附虎蹲弩床子弩各一具射与击刺迭出以鼓为节闻金即退其人马强者预隐队中遇有用处则别出为奇南渡后专习制御铁骑推锋破敌之法习全副执带出入短椿神臂弓长柄膊刀马射穿甲施用棍棒每营拣二十人阅习放炮排日就营教阅每军各置旗号前军绯旗鸟为号后军皁旗龟为号左军青旗蛟为号右军白旗虎为号中军黄旗神人为号又别以五色物号制招旗分旗举招旗则五军以旗相应合而成阵举分旗则五军以旗相应分而成队左右前却或分藏为伏或分出为奇皆举旗为号更鸣小金应鼓备瞻望不及者预约伏藏之所缓鸣小金即止急鸣应鼓即奇兵出阵趋战急鸣小金即伏兵尽出其春秋大校皆依此法干道四年十月大阅于茅滩教场先期修筑将坛至日三衙管军与各军统制统领将佐全装披带率三司马步军两忠毅军寨马军各执弓鎗带刀斧齐集视黄旗举中军鸣角马步军簇队连三鼓马军上马步人撮起旗枪四鼓举白旗中军鼓声应变方阵为备敌之形别高一鼓步军四向如遇敌且战且前马军出阵如交斗再高一鼓各分归本位五鼓举黄旗变圆阵如自环固又三鼓举赤旗变锐阵鱼贯斜列如冲敌再举青旗变直阵中间节次皆如方阵鸣金收队重三鼓马军上马步人龊落击刺中节仍鸣角簇队步人分东西引拽马军交头随队呈试骁锐大刀继而进试车炮烟枪各艺讫鸣金收军先是熙宁中赵卨言大阅阵队且以万二千五百人为法旌旗麾帜各随方色仍依唐李靖结队之式稍为变动每一大队合五中队五十人为之中队合三小阵九人为之小队合三人为之皆令自择其心意相得者又选壮勇善鎗者一人为旗头令自择如己艺心相得者二人为左右傔自选勇悍者一人为引战选军校一人执刀在后为拥队凡队内一人用命二人应援小队用命中队应援中队用命大队应援大队用命小队应援如观望不赴救致有失者本队委拥军校次队委本辖校将审勘所由斩之其不可救与不能救者不坐用法精密后用张诚一李宪等效李靖六花阵法教演七军曰营曰阵止为营行为阵营则正阵则奇至淳熙间又立枪手射铁帘赏格枪手以窜刺中多少为十二等支银两高下有差射铁帘以步数远近犒赏缗钱有差又岳飞讨杨么统制任士安不禀前帅令致军无功鞭之使饵贼曰三日贼不平斩汝乃挑贼并攻伏兵四起击贼走之孟宗政权枣阳军初视事一爱仆犯新令立斩之军民股栗孟珙以元兵至三川下令应出戍主兵官不许失弃寸土权开州梁栋以乏粮还司珙曰是弃城也斩以徇由是诸将禀命惟谨

　　△辽

　　辽制铸金鱼符调发军马其捉马及传命有银牌二百军所舍有远探栏子马以夜听人马之声凡举兵帝率群臣祭告天地日神分命近臣告太祖以下诸陵及下叶山神乃诏诸道征兵惟南北奚王东京渤海兵马燕京统军兵马虽奉诏未敢发兵必以闻上遣大将持金鱼符合然后行始闻诏攒户丁推户力覆籍齐众以待自十将以上次第点集军马器仗符至兵马本司自领使者不得与惟再共点军马讫又以上闻量兵马多少再命使充军主与本司互相监督又请引五方旗鼓然后皇帝亲点将校选士卒其南伐点兵多在幽州北千里鸳鸯泊及行并取居庸关曹王峪白马口古北口阿达木口松亭关榆关等路将至平州幽州境又遣使分道催发不得久驻恐践禾稼出兵不过九月还师不过十二月皇帝亲征留亲王一人在幽州权知军国大事既入南界分为三路广信军雄州权知各一驾必由中道兵马都统护驾等军皆从各路军马遇县镇实时攻击若大州军必先料其虚实可攻次第而后进兵至宋北京三路兵皆会以议攻取及退亦然三路军马前后左右有先锋远探子马各十数人在先锋前后栏二十余里全副衣甲夜中每行十里或五里少驻下马侧听有无人马之声有则擒之力不可敌飞报先锋齐力攻击如有大军走报主帅敌中虚实动必知之军行当道州城防守坚固不可攻击引兵过之恐敌人出城邀阻乃围射鼓噪诈为攻击敌方闭城固守前后无阻引兵进分兵抄截使随处州城隔绝不通孤立无援所过大小州城至夜恐城中出兵突击及与邻州计会军马甲夜每城以骑兵百人去城门左右百余步被甲执兵立马以待兵出力不能加驰还句集众兵与战左右官道斜径山路河津夜中并遣兵巡守其打草榖家丁各衣甲持兵旋团为队必先砍伐园林然后运土木填壕堑又于本国州县起汉人乡兵万人随军专伐园林填道路御寨及诸营垒惟用桑柘梨栗军退纵火焚之敌军既阵料其阵势小大山川形势往回道路救援快捷方式漕运所出各有以制之然后于阵四面列骑为队每队五七百人十队为一道十道当一面各有主帅最先一队走马大噪冲突敌阵得利则诸队齐进若未利引退第二队继之退者息马饮水诸道皆然更退迭进敌阵不动亦不力战历二三日待其困惫又令打草榖家丁马施双帚因风疾驰扬尘敌阵更互往来敌既饥疲目不相睹可以取胜若阵南获胜阵北失利主将在中无以知之则以本国四方山川为号声以相闻得相救应若帝不亲征重臣统兵不下十五万众三路往还北京会兵进以九月退以十二月行事次第皆如之若春以正月秋以九月不命都统止遣骑兵六万不许深入不攻城池不伐林木但于界外三百里内耗荡生聚不令种养而巳军入南界步骑车帐不循阡陌二道将领各一人率栏子马各万骑支散游奕百十里外更迭觇逻及暮以吹角为号众即顿舍环绕御帐自近及远折木稍屈为弓子铺不设鎗营堑栅之备每军行鼓三伐不问昼夜大众齐发未遇大敌不乘战马俟近敌乘新羁马蹄有余力成列不战退则乘之多伏兵断粮道冒夜举火上风曳迤馈饷自赍散而复聚善战耐寒此兵之所以强也准布达尔罕叛命耶律仁先为西北路招讨使许便宜从事仁先严斥堠扼敌冲怀柔服从庶事整饬达尔罕来寇仁先击败之

　　△金

　　金用兵之制戈为前行号曰硬军弓矢在后设而不发非五十步不射弓力不过七斗箭镞至六七寸形如凿入辄不可出人携不满百队伍之法五十百千皆有长五长击柝十长执旗百长挟鼓千长则旗帜金鼓悉备五长战死四人皆斩十长战死五长皆斩百长战死十长皆斩凡为将自执旗人视其所向而趋自主帅至步卒皆自驭无从者国有大事适野环坐画灰而议自卑者始议毕即漫灭之人不闻声其密如此将行军大会而饮使人人献策主帅听而择焉其合者即为将任其事师还又大会闻有功高下赏之以金若干举以示众或以为薄复增之初盛之时率用骑兵旗帜之外各有字记大小牌子系马上为号每五十人分为一队前二十人全装重甲持棍枪后三十人轻甲操戈每遇敌必有一二人跃马而出先觇阵之虚实或向其左右前后结队而驰击之百步之内弓矢齐发中者常多胜则整队而缓追败则复聚而不散其分合出入应变若神兵之所以强也太祖命舍音都统内外诸军取辽中京诏曰辽政不纲神人共弃今欲中外一统故命汝率大军以行讨伐尔其慎重兵事择用善谋赏罚必行粮饷必继勿扰降服勿纵俘掠见可而进毋淹师期事有从权无烦奏禀舍音遂克中京又乌珠临敌被白袍乘甲马以牙兵三千督战兵皆重铠甲号铁浮图戴铁兜牟周匝缀长檐三人为伍贯以韦索每进一步即用拒马拥之人进一步拒马亦进退不可却又以铁骑分左右翼号拐子马皆女直为之号长胜军专以攻坚战酣然后用之所向无前屡建奇绩

　　△明

　　明太祖洪武六年命中书省大都督府御史台六部议教练军士律骑卒必善驰射枪刀步兵必善弓弩枪步射以十二矢之半远可到近可中为程远可到将弁百六十步军士百二十步近可中五十步彀弩以十二矢之五远可到蹶张八十步划车六十步枪必进退熟习在京卫所以五千人为率取其一指挥以下官领赴御前验试余以次番试在外都司卫所每卫五千人取五之一千户以下官领赴京验试余以次番试军士步骑皆善将领各以其能受赏否则军士给钱六百为道里费将领自指挥使以下所统军士三分至六分不中者次第夺俸七分以上次第降官至为军止都指挥军士四分以上不中夺俸一年六分以上罢职李文忠下钱塘入宿城上秋毫无犯令曰敢擅入民居者斩一卒借民釜立磔以徇又韩雍征广西猺酋兼程而进一入军先斩失律指挥李英等四人将士股栗壁垒改观卒灭大藤诸贼又梁震为大同镇总兵大同镇兵素骄悍镇巡官畏祸每甘言煦之稍不如意即反唇瞪目飞章讹语相摇惑震受命率家丁五百人驰至云中申明约束曰我无尔凌尔无我叛王法军令具在我不敢破国家纪纲家丁时时向镇兵语曰尔敢犯主将者恃众耳儿郎辈无不一以当百五步之内恐尔不得用其众矣镇兵由是敛戢

　　△杂教令附

　　唐

　　宋

　　唐

　　唐李筌太白阴经曰夫人以心定言定言以出令故须振雄略出劲词锐铁石之心凛风霜之气发挥号令申明军法经曰师众以顺为武军事有死无犯为敬故穰苴斩庄贾魏綘戮杨千而名闻诸侯威震邻国令之不行不可以称兵三令而不如法者吏士之罪也申明而不严整者将之过也先甲三日悬令于军门使军正执木宣于六军之众有犯令者使军正准令按集军人而后行刑使六军皆知之

　　宋

　　宋制赏格凡临阵对贼矢石未交先锋驰入陷阵突众贼徒因而破败者为奇功或寇贼坚锐城池险固山林阻险道路遥远及救兵不继如此之类既制胜克敌难易相远并不可以常格酬叙委主将临时录奏旌赏明制令凡交锋之际突入敌阵透出其背杀败敌众者勇敢入阵斩将搴旗者本队已败敌众别队胜负未决而能救援克敌者受命能任其事出奇破敌成功者皆为奇功齐力进前者首先败敌者前队交锋未决后队向前杀败敌众者皆为头功凡建立奇功头功者其亲管头目即为报知妄报者治以重罪行营及下营之时擒获奸细者升赏准头功哨马生擒敌一人赏银三十两斩首一级者二十两

　　钦定续通典卷九十三  
●钦定续通典卷九十四　兵三

　

　　料敌制胜

　　察而后动

　　验虚声知无实

　　敌降审察

　　○料敌制胜

　　唐

　　五代

　　宋

　　辽

</div>
    <div class="pagination">
<a href="续通典_page220.html">上一页</a><span>...</span><a href="续通典_page216.html">216</a><a href="续通典_page217.html">217</a><a href="续通典_page218.html">218</a><a href="续通典_page219.html">219</a><a href="续通典_page220.html">220</a><span class="current-page">221</span><a href="续通典_page222.html">222</a><a href="续通典_page223.html">223</a><a href="续通典_page224.html">224</a><a href="续通典_page225.html">225</a><a href="续通典_page226.html">226</a><span>...</span><a href="续通典_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
