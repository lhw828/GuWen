<!DOCTYPE html>
<html>
<head>
    <meta charset="UTF-8">
    <title>续通志 - 第 568 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 568 页/共 1359 页</h1>
    <div class="content">缙为黄门侍郎同平章事旧传详载缙由左散骑常侍改兵部侍郎宣慰河北拜黄门侍郎】 进侍中代李元弼持节都统河南淮西山南东道 
诸节度行营事辞侍中加东都留守岁余拜河南副元帅请减军资钱四十万缗修东都殿宇朱希彩杀李怀仙诏拜卢龙节度使至即委军希 
彩而还会辛云京卒兼领河东节度太原将王无纵张奉璋恃功以缙儒者易之不如律令缙斩以徇诸将股栗再岁还以本官复知政事时元 
载用事曲意附之素佞佛不茹荤食肉晚年尤甚妻死以道政里第为佛祠每节度观察使入朝必邀至其所讽令施财佐营作初代宗喜祠祀 
未重浮屠法缙与元载盛陈福业报应言国家庆祚灵长皆福报所凭非关人事故帝信愈笃大厯政刑日以堙陵实由于此性贪冒纵弟妹女 
尼广纳财贿猥屑相积若市贾然及败刘晏等鞫其罪同载论死晏谓李涵曰重刑再覆国家常典又法有首从二人同刑亦宜重取进止乃覆 
奏帝悯其耄不加刑贬括州刺史久之迁太子宾客分司东都卒年八十二

　　黎干

　　 黎干

　　黎干戎州人善星纬术得待诏翰林累至谏议大夫自负其辩沾沾喜议论宝应初礼官建言以景皇帝配天地比于商之契周之后稷于 
礼为宜干非之上十诘十难傅经义诋郑元议闲代宗不韪其言迁京兆尹以治称京师苦乏樵薪干议开漕渠运载久之渠不就改刑部侍郎 
鱼朝恩败坐交通出为桂州刺史本管观察使大厯八年复召为京兆尹时大旱干造士龙自与巫觋对舞弥月不应又祷孔子庙帝闻命毁土 
龙减膳节用既而霪雨十三年泾水壅隔请开郑白支渠复秦汉故道以溉民田废碾硙八十余所干性贪暴既复用专徇财色附会嬖近挟左 
道希主恩帝甚惑之德宗在东宫干与宦者刘忠翼谋危宗嗣及即位又诡道希进密诣忠翼第事觉除名长流赐死蓝田驿

　　△杨炎

　　杨炎字公南凤翔天兴人曾祖大宝武德初为龙门令刘武周攻之死于守赠全节侯祖哲以孝行旌父播登进士第退居求志玄宗召拜 
谏议大夫弃官归养肃宗就加散骑常侍赐号元静先生 【旧书作元靖】 炎美须眉风骨峻峙文藻雄蔚汧陇闲号为小杨山人始辟河西 
吕崇贲掌书记李光弼奏为判官不应召拜起居舍人固辞遭父丧庐墓侧号泣不绝声有紫芝白雀之祥诏表其庐三代以孝闻门树六阙近 
古未有终丧起为司勋员外郎迁中书舍人知制诰元载与炎同郡炎又元出也擢炎吏部侍郎史馆修撰引以自近亲重无比载败贬道州司 
马德宗在东宫雅知其名及即位崔佑甫荐炎可器任即拜门下侍郎同中书门下平章事旧制天下财赋皆贮于左藏太府四时上其数比部 
覆其出入及第五琦为度支盐铁使时京兆多豪将求取无节不能自制乃悉进大盈内库天子以给取为便遂不复出自是天下公赋为人君 
私藏有司不得计盈缩宦官持簿籍蚕食其闲根柢连结牢不可动炎奏财赋国之大本生民之命天下治乱重轻系焉先朝权制以中人领其 
职丰俭盈虚虽大臣不得知则无以计天下利害政之蠹敝莫甚于此请出之以归有司度宫中一岁经费几何量数奉入帝从之乃诏岁中裁 
取以入大盈 【按旧书每岁量进三五十万通鉴岁于数中择精好者三五千匹质录亦互异】 度支具数先闻又请为两税法尽革天宝至 
德以后积弊 【详见食货略】 凡百役之费一钱之敛先度其数而赋于人量出制入户无主客以见居为簿人无丁中以贫富为差不居处 
而行商者在所州县税三十之一度所取与居者均使无侥利居人之税秋夏两入之俗有不便者正之其租庸杂徭悉省而丁额不废其田亩 
之税率以大厯十四年垦田之数为准而均收之夏税尽六月秋税尽十一月岁终以户赋增失进退长吏而尚书度支总焉帝善之诏谕中外 
天下咸称其便自是人不土断而地着赋不加敛而增人版籍不造而得其虚实吏不诫而奸无所取轻重之权始归朝廷矣炎以单议悟天子 
中外翕然望为贤相居数月崔佑甫疾不能视事乔琳免炎独当国遂多变佑甫之政减薄护元陵功人始不悦又请开丰州陵阳渠发畿县民 
役作闾里骚然渠卒不就素德元载思有以报之于是复议城原州段秀实时为泾原节度谓安边却敌宜以缓计方农事不可遽兴功炎怒追 
为司农卿以邠寍李怀光督作遣朱泚崔寍统兵万人翼之诏下泾军恚曰吾属为国西屏十余年始居邠州甫营农桑有地着之安徙此榛莽 
中手披足践既立城垒则又投之塞外且安寘此乎又怀光持法严举军畏之裨将刘文喜因人之怒上疏复求秀实为帅不则朱泚诏以泚代 
怀光文喜又不奉诏闭城拒守质其子吐蕃以求援时方旱人情骚携羣臣请赦文喜帝不听命泚与怀光率军围其城别将刘海宾斩文喜献 
其首泾州平而原卒不能城又以诬杀刘晏朝野侧目李正已表请晏罪炎惧乃遣腹心分走诸道声言宣慰实自辨解言晏往尝附会奸邪谋 
立独孤妃为后帝自恶之非它过帝闻使中人复其言于正巳还报信然于是帝意衔之未发也会卢■〈木巳〉入相炎进中书侍郎同秉政 
薄■〈木巳〉无学术且貌陋托疾不与会食■〈木巳〉阴恨之旧制舍人分押六曹以平奏报开元初废其职■〈木巳〉请复之炎固执 
不可■〈木巳〉益怒又密启主书过逐之炎谓当自治奈何相侵初炎赴召道经襄汉固劝梁崇义入朝不从后又使李舟驰说及其叛议者 
以为炎趣成之帝欲用淮西李希烈致讨炎曰希烈为李忠臣养子卒逐忠臣取其位此可以任乎居无尺寸功犹倔强不奉法设使平贼将何 
以制之帝不能平恚曰朕业许之不能食言遂用希烈又尝访羣臣可大任者■〈木巳〉荐张镒严郢炎举崔昭赵惠伯帝以炎谕议疏阔遂 
罢为尚书左仆射既谢对延英讫不至中书■〈木巳〉怒益欲中之 【按炎罢相通鉴以李希烈军久不应■〈木巳〉密言希烈迁延以 
炎故也请暂免炎相以悦之建中实录又云会炎病请急累日上使中官就第宣谕旨翌日迁左仆射炎谒谢恩旨甚渥■〈木巳〉大惧与新 
旧书传颇异】 先是严郢为京兆尹不附炎 【详郢传】 至是■〈木巳〉引为御史大夫炎子宏业赇赂狼籍郢按之并得它过赵惠伯 
前尹河南重价市炎第为官廨御史劾炎宰相抑吏私第贵取其直■〈木巳〉召大理正田晋评罪晋曰宰相于庶官比监临计羡利罪夺官 
■〈木巳〉怒谪晋衡州司马于是当监主自盗罪绞开元时萧嵩欲营曲江南立私庙以为天子临幸处乃止后炎复取以立庙飞语云地有 
王气故炎取之帝闻震怒会狱具诏三司同覆贬炎崖州司马未至百里赐死年五十五贬惠伯费州多田尉亦杀之初炎矫饬志节颇得名既 
傅会元载时议薄之后得政柄果于用私睚眦必雠终以此及祸久之复其官谥肃愍左丞孔戣驳之更曰平厉

　　庾准

　　 庾准

　　庾准常州人父光先天宝中文部侍郎准以门荫入仕无学术以柔媚得幸于王缙骤至中书舍人再迁尚书右丞缙得罪出为汝州刺史 
复入为司农卿又善杨炎炎欲杀刘晏知准与晏有隙使为荆南节度晏既诬死引为尚书左丞建中三年卒赠工部尚书

　　△严郢

　　严郢字叔敖华州华阴人父正诲以吏更七郡终江南西道采访使郢及进士第补协律郎守东都太庙禄山乱郢取神主秘于家至德初 
定洛阳有司得以奉迎还庙擢大理司直吕諲镇江陵表为判官方士申泰芝 【旧书吕諲传作申奉芝】 以术得幸肃宗妖幻诡众奸赃巨 
万潭州刺史庞承鼎按治帝召还泰芝下承鼎江陵狱郢具言泰芝左道帝遣中人与諲噪声有状帝不然之会郢入朝亟辨之帝怒卒杀承鼎 
流郢建州 【按旧书吕諲传諲令郢鞫之諲上疏论其事肃宗怒流郢建州承鼎竟得雪无郢入朝事承鼎得雪亦与此互异】 代宗初召郢 
为监察御史联署帅府司马郭子仪表为关内河东副元帅府判宫迁行军司马子仪镇邠州檄郢主留务河中士卒不乐戌邠多逃还取渠首 
尸之乃定岁余召至京师元载荐之帝时载得罪不见用御史大夫李栖筠亦荐郢帝曰是元载所厚可乎答曰如郢材力陛下不自取而留为 
奸人用邪即日拜河南尹水陆运使大厯末进拜京兆尹严明持法令疾恶抚穷敢诛杀盗贼一衰减隶官匠丁数百十人号称职宰相杨炎请 
屯田丰州发关辅民凿陵阳渠郢习朔边利病即奏朔方五城旧屯肥饶地自丧乱以来十不垦一今若发二京关辅民于丰州浚渠营田计所 
得不补所费而关辅之人不免流散是虚畿甸而无益军储也郢又请以凿渠粮俾旧屯诸城夏贷冬输取渠工布帛给田者令据直转谷则关 
辅免调发而屯田自辟炎不许渠卒不成御史台请天下断狱一切待报唯杀人偿死余悉徙边郢言罪人徙边即流也流有三而一用之诚难 
且杀人外犹有十恶今一例徙之法太轻不足禁恶若杂犯等悉与十恶同徙即又太重况论徒者至广例不覆谳若悉待报正恐案牒填委章 
程紊挠且边及近边若何为差请下有司更议炎恶异已阴讽御史张着劾郢匿发民浚渠使怨归上系金吾长安中日数千人遮建福门讼郢 
冤帝微知之削兼御史中丞人知郢得原皆迎拜会秋旱郢请蠲租税炎令度支御史按覆以不实罢为大理卿炎之罢卢■〈木巳〉引郢为 
御史大夫共谋炎罪即逮捕赵惠伯下狱楚掠惨棘锻成其罪天下以郢挟宰相报仇为不直然■〈木巳〉内忌郢才因按蔡廷玉事出郢费 
州刺史道逢柩殡问之或曰赵惠伯之殡郢内惭忽忽岁余卒 【旧书卢■〈木巳〉传云贬郢驩州刺史恐误】

　　△窦参

　　窦参字时中刑部尚书诞四世孙学律令为人矜严悻直果于断以荫累万年尉同舍当夕直者闻亲疾惶遽参为代之会失囚京兆按直 
簿劾其人参曰彼以不及谒而往参当坐乃贬江夏尉人皆义之迁奉先尉男子曹芬兄弟隶北军醉殴其妹父救不止恚赴井死参当兄弟重 
辟众请俟免丧参曰父繇子死若以丧延是杀父不坐皆榜杀之一县畏伏进大理司直按江淮狱次扬州节度陈少游偃蹇不郊迎遣军吏致 
问参厉辞谯让少游惭往谒参参不顾即去婺州刺史邓珽盗赃八千缗宰相右珽欲免输其财诏百官集尚书省议多希意为助参独持法卒 
输入之迁监察御史湖南判官马彝发部令赃千万令之子因权幸诬奏彝参往按直其狱彝后佐曹王皋以干直闻者也入为御史中丞举劾 
无回忌德宗数召见语天下事或决大议深器之多与宰相驳畏数为排却卒无以伤参由是无所惮或率情制事矣时定百官班廪参尝为大 
理司直故多其入使在丞上恶詹事李升抑其班在诸府少尹下中外稍恶其专进兼户部侍郎陈少游死子请袭封参大署省门曰少游位将 
相以艰危易节上含垢不忍发其息容得传袭邪遂不敢求封而去神策将军孟华有战功或诬以反龙武将军李建玉陷吐蕃自拔归部曲告 
与虏通皆论死参悉理出之俄以中书侍郎同中书门下平章事领度支盐铁使每延英对它相罢参必留以度支为言实专政也参无学术惟 
树亲党以为耳目四方藩帅畏之淄青李纳厚参外示严畏阴赂左右毁短之参爱族子申为给事中每除吏多访申申因得招赂漏禁密语故 
申所至人目为喜鹊帝闻以戒参且曰是必为累不如斥之参以情诉曰臣无强子侄申虽疏属保无它犯申竟不悛初陆贽与参不平申舅嗣 
虢王则之与吴通元兄弟善共谮贽帝得奸逐申为道州司马不浃旬贬参郴州别驾 【旧书通元传参贬柳州司马申锦州司户】 宣武刘 
士寍饷参绢五千湖南观察使李巽以状闻帝大怒以为外交戎臣欲杀参贽以杀之大重乃贬驩州司马子景伯配泉州女尼真如隶郴州没 
入赀产奴婢帝又欲杀申则之及属人荥贽固争法有首从请贬荥远官申则之除名流岭南诏可时宦侍谤不已参竟赐死于邕州年六十而 
杖杀申免荥死诸窦并逐云

　　吴通玄

　　 吴通玄

　　吴通玄海州人与弟通微皆博学父道瓘以道士诏授太子诸王经故通玄等太子待之甚善始通玄举神童补秘书正字又擢文辞清丽 
</div>
    <div class="pagination">
<a href="续通志_page567.html">上一页</a><span>...</span><a href="续通志_page563.html">563</a><a href="续通志_page564.html">564</a><a href="续通志_page565.html">565</a><a href="续通志_page566.html">566</a><a href="续通志_page567.html">567</a><span class="current-page">568</span><a href="续通志_page569.html">569</a><a href="续通志_page570.html">570</a><a href="续通志_page571.html">571</a><a href="续通志_page572.html">572</a><a href="续通志_page573.html">573</a><span>...</span><a href="续通志_page569.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
