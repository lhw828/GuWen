<!DOCTYPE html>
<html>
<head>
    <meta charset="UTF-8">
    <title>续通典 - 第 178 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 178 页/共 410 页</h1>
    <div class="content">　　辽

　　辽圣宗统和十六年六月诏妇人年踰九十者赐物太平四年二月诏赐诸官分耆老食

　　金

　　金世宗大定二十五年四月诏会宁府百姓年七十以上者补一官九月次辖沙河赐百岁老妪帛

　　元

　　元成宗大德九年六月诏赐高年帛八十者一匹九十者二匹亲年七十别无侍丁者从近迁除 【时立皇子德寿为皇太子】 顺帝至正元年十二月诏民年八十以上者蒙古人赐缯帛二表里其余州县旌以高年耆德之名免其家杂役

　　明

　　明太祖洪武元年诏民年七十以上者许一丁侍养与免杂泛差役五年诏中外学宫行养老之礼十九年诏所在有司审耆老不系隶卒倡优年八十九十邻里称善者备其年甲行实具状奏闻贫无产业者八十以上月给米五斗肉五斤酒三斗九十以上岁加给帛一匹絮五斤虽有田产仅足自赡者所给酒肉絮帛亦如之其应天凤阳二府富民年八十以上赐爵里士九十以上赐爵社士皆与县官平礼并免杂差正官岁一存问着为令世宗嘉靖中祭酒吕柟据开元礼参定视学养老仪注岁季春之月择吉日行养老礼有司先奏定三师三少致仕者用德行年高一人为三次次一人为五更三品上下年德高邵者为群老并开具致政之老与其孤姓名事状以闻前期一日祭先师孔子遣官行礼如丁祭仪又设先老位于庙门前至日黎明鼓征警众设六佾驾出宫至太学传制迎三老五更于其第老更俱朝服乘安车导从如常仪择史官二人充惇史朝服从之其群老及致政之老则有司先戒之宿于太学以俟驾至太学堂上命官释奠于先老礼毕太常卿导帝入御幄易冠服除升御座执大圭协律郎跪俯伏举麾金奏姑洗之均乐止太常卿导三老五更皆杖各二人夹扶惇史执笔以从自西阶升堂帝与揖逊欲拜三老五更去杖摄齐皆稽首逊辞帝不果拜乃揖就座老更皆坐三公授几九卿正履进珍羞及黍稷等帝省之遂设于老更前工升歌鹿鸣三终太常卿引帝诣三老座前以大圭授侍臣执酱而馈讫有司以次进珍羞酒食于五更前又设酒食于群老前太常卿引帝诣酒尊所取爵赞酌酒讫引诣三老座前执爵而酳讫帝即座三老以下皆坐光禄卿进酒上饮酒三老以下坐食饮酒各三爵笙入三终光禄卿进加肴羹饮酒各三爵间歌三终三老乃论父子君臣长幼之道治政之要五更饮亦如之帝俱虚躬听受惇史录之乃大合六乐羽舞大韶以云门咸池合之干舞大武以大夏大濩合之帝兴冕而总千三老以下皆兴稽首逊辞帝复即座三老以下皆复坐饮酒各三爵乐九变毕太常卿跪奏乐阕致政之老与其孤馆于门外者饮食毕皆入侍制命有司曰养尔老幼母违朕命三老以下趋出赐三老五更袭衣冠带牢醴彩帛其余帛衣米肉三老以下序立于庭皆拜三稽首兴分班序立有司奏礼毕驾还宫明日三老率五更以下诣阙表谢 【按吕柟详定仪注明世迄不果行】

　　△异姓为后议【宋】

　　宋张栻曰原民之生与万物并于天地之间父天而母地本一而已而于其身莫不有父母之亲兄弟之爱以至于宗支之属厘分缕析血脉贯通分虽殊而本实一此性之所具而天之所为也圣人有作立姓以别其系严宗以谨其承亦因夫性之自然理之所不可易者而以苟强离其所系而合于其所不可合是岂性也哉是故神不歆非祀民不祀非族以此防民而春秋之时犹有身为诸侯而立异姓以莅祭祀如鄫子之为者圣人书之曰莒人灭鄫谓其先无血食之理也岂不深切着明哉

　　△读时令【唐　宋】

　　唐

　　宋

　　唐

　　唐德宗贞元六年制四孟月迎气之日令所司宣读时令文宗太和八年六月中书门下奏天宝后盛典久废请来年正月依旧礼读时令命太常撰仪注

　　宋

　　宋仁宗景佑四年三月诏五月朔行入阁之仪仍读时令先是诏国朝时令委编修官约唐月令撰定以备宣读于是贾昌朝等采国朝律历典礼日度昏晓中星及祠祀配侑诸事当以岁时施行者改定一篇上之遂诏因入阁行其礼后亦不果行徽宗初建明堂礼制局请御明堂正南向之位布政则随月而御堂又请以每岁十月于明堂受新历退而颁之郡国政和七年诏颁朔布政自十月为始是月一日帝御明堂平朔左个颁天运政治及八年戊辰岁运历数于天下自是每月御明堂布是月之政先是群臣五上表请负扆听朝诏勿允至是复再请始从之十一月一日帝御明堂南面以朝百辟退坐于平朔颁政其礼百官朝服立明堂下乘舆自内殿出负斧扆坐大晟乐作百官朝于堂下大臣升阶进呈所颁时令左右丞一员跪请付外施行宰相承制可之左右丞乃下授颁政官颁政官受而读之讫出合门奏礼毕百官乃退自是以为常宣和元年蔡京官周观治象于正月之始和以十二月颁告朔于邦国皆不在十月后世以十月者祖秦朔故也今请以季冬颁岁运于天下诏自今以正月旦进呈宣读四年二月太常王黼编类明堂颁朔布政与诏书条例气令应验凡六十二册上之钦宗靖康元年罢颁朔布政

　　△元正冬至受朝贺【朔望朝参及常朝日附　唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　唐

　　唐文宗开成元年正月诏以入合日次对官班退立于东阶松树下须宰臣奏事毕齐至香案前各言本司事左右起居又待次对官奏事毕方出武宗会昌二年中书门下奏元日御含元殿百官就列惟宰相及两省官皆于未索扇前立栏槛内及扇开便侍立于御前三朝大庆万邦称贺唯宰相侍臣同介冑武夫竟不拜至尊而退酌于礼意事未得中请御殿曰昧爽宰相两省官对班于香案前俟扇开通事赞宰相两省官再拜讫升殿侍立从之昭宣帝天佑二年十二月敕汉宣帝中兴五日一听朝历代通规永为例程近代不循旧仪辍隳制度须守旧规以循定制宜每月只许一五九日开延英计九度其入合日仍于延英日一度指挥如有大叚公事中书门下具牓子奏请开延英不计日数付所司 【时又敕宫嫔女职本备内任近年以来稍失仪制宫人出内宣命寀御参随侍朝乃失旧规须为永制今后每遇延英坐朝日只令小黄门祇候引从宫人不得擅出内门庶循典仪免至纷杂】

　　五代

　　后唐庄宗同光元年十二月中书门下奏每日常朝百官皆拜独两省官不拜准本朝故事朝退于廊下赐食谓之廊餐百僚遂有谢食拜惟两省官本省有厨不赴廊餐故不拜窃以终日趋朝曾不一拜独于班列有所异同未为合礼若言官是近臣尤宜肃敬今后逐日常朝除职事押官班不拜外其两省官与东西两班并齐拜从之二年正月庚子朔帝兖冕御明堂殿受朝贺太常乐左右金吾仗六军诸卫如常仪明宗天成元年十一月癸亥日南至帝御文德殿百僚称贺三年十月中书奏按贞元四年中书侍郎李泌奏冬至日受朝贺请准元日从之十一月癸亥冬至帝御崇元殿受朝贺仗卫如式 【天成元年五月敕本朝旧日趋朝官置待漏院候子城门开便入立班如遇不坐前一日晚便宣来日两衙不坐其日纔明合门立班便宣不坐百官各退归司近年以来虽遇不坐正殿或是延英对宰臣或是内殿亲决机务所司不循旧制往往及辰已之时尚未放班今后若遇不坐日未御内殿前便令合门使宣不坐放朝退班】 长兴元年二月郊祀毕敕宣放两日朝参以百官行事之劳故也五月诏诸州得替防御团练所刺史并宣于班行比拟如未有员阙可随常参官逐日立班

　　晋高祖天福二年正月甲寅朔帝御文明殿受文武百僚朝贺四年十二月礼官奏岁正旦王公上寿皇帝举酒奏元同之乐再饮三饮并奏文同之乐三饮讫群臣再拜乐奏大同蕤宾之锺左右皆应是月又奏正旦宫县歌舞未全且请杂用九部雅乐歌声坊法曲从之五年冬十一月冬至帝御崇元殿受朝贺始用二舞帝举觞奏元同之乐登歌奏文同之乐举食文舞歌昭德之舞武舞歌成功之舞少帝开运元年十一月吏部侍郎张昭远奏文武常参官每日于正衙立班合门使宣不坐后百僚俱拜旧制惟押班宰相押楼御史通事舍人各缘提举赞扬所以不随庶官俱拜自唐天成末议者不悉朝仪遽违旧典请依天成三年以前礼例施行殿中侍御史贾元珪奏通事舍人居赞导之职押楼御史当纠察之司一则示于纪纲一则防于谬误俾令不拜雅合其宜宰相押班仪型文武统冠群僚所宜列拜不得比赞导之职纠察之司致乖礼意帝从之

　　周太祖广顺三年正月壬子朔帝御崇元殿群臣朝贺乐县仗卫如常仪班退太祖御永福殿群臣百僚称觞献寿举教坊乐世宗显德四年二月诏文武百僚起今后每遇入合日宣赐廊餐八月乙卯帝御崇元殿文武百官入合如仪既罢赐百官廊餐时帝御广德殿西楼以观命中黄门阅视酒馔无不腆

　　宋

　　宋承前代之制以元日五月朔冬至行大朝会之礼太祖建隆二年正月朔使受朝贺于崇元殿 【按崇元殿宋史作崇文殿今据通考辑】 明兖冕设宫县仗卫如仪仗退群臣诣皇太后宫门奉贺帝常福御广德殿群臣上寿用教坊乐五月朔受朝贺于崇元殿帝服通天冠绛纱袍宫县仪仗如元会仪干德三年冬至受朝贺于文明殿四年冬至朝元殿受朝毕常服御大明殿群臣上寿始用雅乐登歌二舞群臣酒五行而罢太宗淳化三年正月朔命有司约开元礼定上寿仪皆以法服行礼设宫悬万舞酒三行而罢仁宗天圣四年十二月诏明年正月朔先率百官赴会庆殿上皇太后寿毕乃受朝天安殿仍令太常礼院修订仪制五年正月朔晓漏未尽三刻宰臣百官与辽使诸军将校并常服班会庆殿内侍请皇太后出殿后幄鸣鞭升座又诣殿后皇帝幄引皇帝出帝服鞾袍于帘内北面褥位再拜跪称贺讫诣皇太后御座稍东内给侍酌酒授内谒者监进帝帝却就褥位跪奏谨上千万岁寿再拜还幄通事舍人引百官横行典仪赞再拜舞蹈起居太尉升自西阶称贺讫宰臣以下进寿酒皆再拜宣徽使承旨宣群臣升殿再拜升及东西厢坐酒三行侍中奏礼毕退枢密使以下迎乘舆于长春殿起居称贺百官就朝堂易朝服班天安殿朝贺帝服兖冕受朝既贺更服通天冠绛纱袍称觞上寿止举四爵乘舆还内恭谢太后如常礼神宗元丰元年诏龙图合直学士史馆修撰宋敏求等详定正旦御殿仪注其制元正冬至大朝会有司设御座于大庆殿东西房于御座之左右少北东西合于殿后百官宗室客使次于朝堂之内外五辂先陈于庭兵部设黄麾仗于殿之内外大乐令展宫架之乐于横街南鼓吹令分置十二案于宫架外协律郎二人一位殿上西阶之前楹一位宫架西北俱东向陈舆辇御马于龙墀伞扇于沙墀贡物于宫架南 【冬至不设贡物】 余则列大庆门外陈布将士于街左右金吾六军诸卫勒所部列黄麾大仗于门及殿庭百僚客使等俱入朝文武常参官朝服陪位官公服近仗就陈于合外大乐令乐工协律郎入就位中书侍郎以诸方镇表案给事中以祥瑞案俟于大庆门之左右 【冬至不设给事中位祥瑞案】 诸侍卫官各服其器服辇出至西合降辇符宝郎奉宝诣合门奉迎百官客使陪位官俱入就位侍中版奏中严又奏外办殿上鸣鞭宫悬撞黄钟之钟右五钟皆应内侍承旨索扇扇合帝服通天冠绛纱袍御舆出协律郎举麾奏干安乐鼓吹振作帝出自西房降舆即座扇开殿下鸣鞭协律郎偃麾乐止炉烟升符宝郎奉宝置御座前中书侍郎给事中押表案祥瑞案入诣东西阶下对立百官宗室及辽使班分东西以次入正安乐作就位乐止押案官归本班起居毕复案位三师亲王以下及御史台外正任辽使俱就北向位典仪赞在位者皆再拜起居讫太尉将升中书令门下侍郎俱降至西阶下立 【凡太尉行则乐作至位乐止】 太尉诣西阶下解剑脱舄升殿中书令门下侍郎各于案取所奏文诣褥位解剑脱舄以次升分东西立以俟太尉诣御座前北向跪奏文武百僚太尉具官臣某等言元正启祚万物咸新 【冬至改为晷运推移日南长至】 伏惟皇帝陛下应干纳祜与天同休俛伏兴降阶佩剑纳舄 【余官准此】 还位在位官俱再拜舞蹈三称万岁再拜侍中进当御座前承旨退临阶西向称制宣答曰履新之庆 【冬至易曰履长之庆】 与公等同之赞者曰拜舞蹈三称万岁横行官分班立中书令门下侍郎升诣御座前各奏诸方镇表及祥瑞讫户部尚书就承制位俛伏跪奏诸州贡物请付所司礼部尚书奏诸蕃贡物如之司天监奏云物祥瑞请付史馆侍中进当御座前奏礼毕殿上承旨索扇殿下鸣鞭宫悬撞蕤宾之钟左五钟皆应协律郎举麾宫县奏干安乐鼓吹振作帝降座御舆入自东房扇开偃麾乐止侍中奏解严百官退还次客使陪位官并退有司设食案大乐令设登歌殿上二舞入立于架南预坐当升殿者位御座前文武相向异位重行北上非升殿者位于东西廊下尚食奉御设寿尊于殿东楹少南设坫于尊南加爵一有司设上下群臣酒尊于殿下东西厢侍卫官及执事者各立其位仗卫仍立俟上寿百官立班如朝贺仪侍中版奏中严外办帝御舆出东房仪如前光禄卿诣横街南跪奏具官臣某请允群臣上寿兴侍中承旨称制可少退光禄卿再拜复位三师以下皆拜舞三称万岁太尉升殿诣寿尊所北向尚食奉御酌御酒一爵授太尉搢笏执爵诣御前跪进帝执爵太尉出笏俛伏兴少退跪奏文武百僚太尉具官臣某等稽首言元正首祚 【冬至云天正长至】 臣等不胜大庆谨上千万岁寿俛伏兴降复位在位者皆再拜如前侍中承旨退西向宣曰举公等觞在位者再拜如前北向班分东西序立太尉自东阶侍立举第一爵和安乐作饮毕乐止太尉受虚爵复于坫降阶三师以下赞拜舞蹈如上仪侍中进揍侍中具官臣某言请延公王等升殿降复位承旨称有制在位者皆再拜宣曰延公王等升殿皆再拜诣东阶升立于席后尚食奉御进酒殿中监进第二爵登歌作甘露之曲饮讫殿中监受爵乐止群臣升殿就横行位舍人曰各赐酒群臣皆再拜舍人曰就坐太官令行酒搢笏受酒宫县作正安之乐文舞入立宫架北觞行一周乐止尚食奉御进食又设群官食作盛德升闻之舞三成止出殿中监进第三爵群臣立于席后登歌作嘉禾之曲饮讫乐止殿中监受虚爵就行酒如上仪作正安之乐武舞进觞又行一周乐止尚食奉御进食又设群官食作天下大定之舞三成止出殿中监进第四爵登歌作灵芝之曲其礼如第三爵太官令行酒如第二爵又一周乐止舍人曰可起百僚立于席后侍中进跪奏礼毕俛伏兴与群官俱降阶复位群官皆再拜如仪皇帝还合有司承旨放仗群臣再拜退其常朝之制文武官每日赴文明殿正衙常参宰相一人押班五日起居即崇德长春二殿中书门下为班首其长春殿常朝则内侍省都知押班大祖建隆三年诏内殿起居曰令百官以次转对限三人为定其封章于合门通进复鞠躬自奏宣徽使承旨宣答拜舞而出

　　真宗天禧四年十月中书门下言唐朝故事五日一开延英只曰视事双日不坐方今中外晏宁政刑清简望准旧事三日五日一临轩听政只日视事双日不坐除急大事须面对外余并令中书枢密院附奏诏礼仪院详定只日视事或于长春殿或于承明殿应内殿起居日群臣并依常日起居余如中书门下之议俄又请只曰承明殿常朝依假日便服视事不鸣鞭诏可神宗元丰三年 【按礼志作熙宁六年今据通考辑】 引进使李端悫言近朔望御文德殿视朝初寒盛暑数烦清跸而紫宸朝岁中罕御请朔日御文德既望坐紫宸庶几正衙内殿朝仪并举从之高宗绍兴十四年九月有司言明年正旦朝会请权以文德殿为大庆殿合设黄麾大仗五千二十七人欲权减三分之一合设八宝座于御座之东西及登歌宫架乐舞诸州诸蕃贡物行在致仕官诸路贡士举首并令立班诏从之明年正旦御殿受朝贺如仪

　　辽

　　辽正旦朝贺仪臣僚并诸国使昧爽入朝奏班齐皇帝升殿坐契丹舍人殿上通讫引契丹臣僚东洞门入引汉人臣僚并诸国使西洞门人合班舞蹈五拜鞠躬平身引亲王自东阶上殿就栏内褥位俛伏跪自通全衔臣某等祝寿讫下殿复位舞蹈五拜鞠躬宣徽使称有敕班首以下听制讫再拜鞠躬宣云履端之庆与公等同之舍人赞谢宣谕拜舞蹈五拜赞各祇候分班引出引班首西阶上殿奏表目讫教坊起居贺十二拜毕各祇候引契丹汉人臣僚并诸国使东西洞门入合班再拜亲王自东阶上殿就栏内褥位搢笏执台琖进酒讫退复褥位置台琖出笏少前俛伏自通全衔臣某等谨进千万岁寿酒与殿下臣僚皆再拜鞠躬俟宣徽使称有制亲王以下再拜如初仪宣云饮公等酒与公等内外同庆舍人赞谢宣谕如初赞各祇候亲王搢笏执台琖殿下臣僚分班皇帝饮酒教坊奏乐殿上下臣僚皆拜呼万岁赞各祇候乐止教坊再拜皇帝卒饮亲王进受琖复褥位置台琖下殿复位合班再拜赞各祗候分班引出皇帝起诣皇太后殿臣僚并诸国使两洞门入班称贺进酒皆如皇帝之仪毕引出教坊入起居进酒亦如之 【按冬至朝贺仪略同正旦雅帝后并升殿坐与正旦异】 常朝起居仪昧爽臣僚朝服入朝各依幕次内侍奏班齐先引京官班于三门外当直舍人放起居再拜各祇候依次两府以下文武官于丹墀内面殿立侍班诸司并供奉官于东西道外相向立定当直合使副赞放起居再拜各祇候退还幕次公服帝升殿坐两府并京官丹墀内声喏各祇候教坊司同北班起居毕奏事

　　金

　　金元旦上寿仪皇帝升御座鸣鞭报时毕殿前班小起居各复位立舍人引皇太子并臣僚使客合班入至丹墀舞蹈五拜平立合使奏诸道表目皇太子以下皆再拜皇太子升殿就褥位搢笏捧盏盘进酒皇帝受置于案皇太子退复褥位转盘与执事者出笏二合使齐揖入栏子内拜跪致辞云元正启祚品物咸新恭惟皇帝陛下与天同休谨上寿巵伏愿皇帝陛下万岁万岁万万岁祝毕拜兴复褥位同殿下臣僚皆再拜宣答曰履新上寿与卿等内外同庆词毕舞蹈五拜齐立皇太子搢笏执盘臣僚分班教坊奏乐皇帝举酒殿上下侍立臣僚皆再拜皇太子受虚爵退立褥位转盘盏与执事者出笏左下殿乐止合班在位臣僚皆再拜分引与宴官上殿次引宋国人从至丹墀再拜不出班奏圣躬万福再拜唱有敕赐酒食又再拜各祗候平立引左廊立次引高丽夏人如上仪毕分引左右廊立御果床入进酒皇帝饮则坐宴侍立臣皆再拜进酒官接盏还位坐宴官再拜复坐行酒传宣立饮讫再拜坐次从人再拜坐三盏致语揖臣使从人立诵口号毕坐宴侍立官皆再拜坐次从人再拜坐食入七盏曲将终揖从人立再拜毕引出闻曲时揖臣使起再拜下殿果床出至丹墀合班谢宴舞蹈五拜引出 【按金史礼志无冬至受朝贺之礼惟章宗本纪承安元年十一月戊戌有事于南郊大赦改元己亥曹王永升率亲王百官贺然此以南郊礼成受贺非冬至受贺也冬会之礼终金之世未行】 朝参常朝仪及朔望仪准前代制以朔日六日十一日十五日二十一日二十六日为六参日后又定制以朔望日为朝参余日为常朝国初凡朔望常朝日殿下列卫士帘下置甲兵海陵正隆初去甲兵惟存锦衣弩手百人分立两阶世宗大定二年五月命台臣定朝参礼除殿前班外若遇朔望自七品以上职事官皆赴其余朝日五品以上职事官皆赴如左右司员外郎侍御史记注院等官职虽不系五品亦赴朝参凡亲王宗室已命官者年十六以上皆随班赴起居

　　元

　　元元正受朝仪前期习仪至期大昕侍仪使引导从护尉各服其服入奏外办皇帝出合升辇鸣鞭三侍仪使并通事舍人分左右引擎执护尉劈正斧中行导至大明殿外劈正斧直正门北向立导从倒卷序立惟扇置于锜侍仪使导驾时引进使同内侍官引宫人擎执导从入至皇后宫庭报外办皇后出合升辇引进使引导至殿东门外引进使分退押直至垩涂之次引导从倒卷出俟两宫升座鸣鞭三劈正斧退立于露阶东司晨报时鸡唱毕尚引引殿前班皆公服分入日精月华门就起居位相向立通班舍人唱左右卫上将军兼殿前都点检臣某以下起居尚引引至丹墀拜位知班报班齐行三拜礼都点检稍前宣赞报圣躬万福都点检复位再拜舞蹈三跪左膝三叩头山呼三复行三拜礼宣赞唱各恭事两班点检宣徽将军分左右升殿宿直以下分立殿前俟后妃诸王驸马以次贺献礼毕尚引引丞相以下入就起居位如前通班唱文武百僚开府仪同三司录军国重事监修国史右丞相 【具官无常】 臣某以下起居赞拜舞蹈山呼并如前仪侍仪使诣丞相前请进酒双引升殿前行乐工分左右引登歌者及舞童舞女以次升殿登歌音中本月之律丞相至宇下褥位立侍仪司分左右北向立俟前行色曲将半舞旋列定通赞唱分班乐作侍仪司引丞相人宣徽使随至御榻前丞相跪宣徽使立于东南曲终丞相祝赞曰溥天率土祈天地之洪福同上皇帝皇后亿万岁寿宣徽使答曰如所祝丞相俛伏兴退诣进酒位尚酝官以觞授丞相丞相搢笏奉觞北面立宣徽使复位前行色曲舞旋至露阶上教坊奏乐乐舞至第四拍丞相进酒皇帝举觞宣赞唱殿上下侍立臣僚再拜丞相三进酒毕以觞授尚酝官出笏复位乐止通赞合班礼部官押进奏表章礼物至横阶下读表章官等至宇下跪宣表目毕退降第一重阶下立俟读礼物舍人升阶至宇下跪读礼物目如上仪同降至横阶随表章西行至右楼下侍仪仍领礼物东行至左楼下太府受之赞拜山呼如前仪僧道耆老外国蕃客以次贺礼毕大会诸王宗亲驸马大臣宴飨殿上丞相等升殿侍宴四品以上赐酒殿上五品以下赐酒于日精月华门下宴毕鸣鞭三侍仪使导驾帝后还寝殿如来仪 【按元史礼志无贺冬之礼常朝之典亦未及举每日宰执入延春合及别殿奏事而已】

　　明

　　明太祖洪武二十六年定正旦冬至朝会仪先日尚宝司设御座于奉天殿及宝案于御座东香案于丹陛南教坊司设中和韶乐于殿内东西北向翌明锦衣卫陈卤簿仪仗于丹陛及丹墀设明扇于殿内列车辂于丹墀鸣鞭四人左右北向教坊司陈大乐于丹陛东西北向仪礼司设同文玉帛两案于丹陛东金吾卫设护卫官于殿内及丹陛陈甲士于丹墀至午门外锦衣卫设将军于丹陛至奉天门外陈旗帜于奉天门外俱东西列典牧所陈仗马犀象于文武楼南东西向司晨郎报时位于内道东近北纠仪御史二位于丹墀北向赞二位于殿内外赞二位于丹墀北传制宣表等官位于殿内俱东西向鼓初严百官朝服班午门外次严由左右掖门入诣丹墀东西北向立三严执事官诣华盖殿帝具衮冕升座钟声止仪礼司奏执事官行礼赞五拜毕奏请升殿驾兴中和乐作尚宝司捧宝前行导驾官前导扇开帘卷宝置于案乐止鸣鞭报时赞班齐大乐作行四拜礼乐止典仪唱进表乐作给事中二人诣同文案前导引序班举案由东门入置殿中乐止宣目官跪宣讫展表官取表宣表官至帘前众官皆跪宣表讫序班举表案于殿东众官皆跪代致词官跪丹陛中致词云具官臣某兹遇正旦三阳开泰万物咸新 【冬至则云律应黄钟日当长至】 恭惟皇帝陛下膺干纳祜奉天永昌贺毕众官皆俯伏兴乐作四拜兴乐止传制官跪奏传制由东门出至丹陛东向立称有制赞礼唱跪宣制云履端之庆 【冬至则云履长之庆】 与卿等同之赞礼唱俯伏兴搢笏三舞蹈山呼百官拱手加额呼万岁三出笏俯伏兴乐作四拜兴乐止侍仪奏礼毕中和乐作鸣鞭驾兴尚宝官捧宝导驾官前导至华盖殿乐止百官以次出世宗嘉靖十六年改设蕃国贡方物案于丹陛中道左右定时鼓于文楼上大乐陈奉天门内其常朝御殿仪凡早朝文官自左掖门入武官自右掖门入如华盖殿朝至鹿顶外东西序立鸣鞭讫守卫官至鹿顶内行礼讫就侍立位各衙门官以次行礼讫有事奏者入奏事无事奏者四品以上及应升殿者入殿内侍立五品以下官出至鹿顶外列班北向立候鸣鞭以次出如奉天殿朝俱于华盖殿行礼奏事毕五品以下官诣丹墀依品级列班重行北向立四品以上及翰林院官给事中监察御史等官于中左中右门伺候鸣鞭各诣殿内立候朝退卷班以次出如先于奉天殿朝后却奏事者文武官于丹墀内依品级重行北向立候鸣鞭行礼讫四品以上及翰林院官给事中监察御史等官升殿侍立五品以下仍前序立候谢恩见辞人员行礼讫鸣鞭卷班退有事奏者于奉天门或华盖殿进奏无事奏者以次出穆宗隆庆元年都给事辛自修等以朝仪久旷班行不肃请令礼官考议成式礼部礼科会议国初定制百官以品序立其后更定又有不拘于品者如内阁官锦衣卫升立宝位之东西翰林学士列于佥都御史之上其它翰林官不论品级叙于京堂之内科道官自为一等列于部属之先及鸿胪寺尚宝司列于西阶三科六道与东班对侍虽若次序参错然或以顾问纠察或以奉事承旨莫不有因难以轻改今后常朝悉如此例其余官员仍依品级崇卑衙门次序为例如有紊越听纠仪官纠奏从之神宗万历三年令常朝日记注起居官四人列于东班给事中上稍前以便观听午朝则列于御座西稍南 【时大学士张居正奏国初设起居注官日侍左右实古者左史记事右史记言之制后定官制乃设翰林院修撰编修检讨等官盖以记载事重设官加详原非有所罢废而自职名更定遂失朝夕记注之规以致累朝史文阙略臣等仰稽成宪凡常朝御黄极门每日轮该记注起居并史官共四人列于东班各科给事之上午朝御会极门列于御座西稍南专记言动诏依拟行】

　　钦定续通典卷六十七 

●钦定续通典卷六十八　礼二十四

　

　　嘉礼十四

　　○嘉礼十四

　　圣节朝贺

　　策命皇太子

　　皇太子与百官相见

</div>
    <div class="pagination">
<a href="续通典_page177.html">上一页</a><span>...</span><a href="续通典_page173.html">173</a><a href="续通典_page174.html">174</a><a href="续通典_page175.html">175</a><a href="续通典_page176.html">176</a><a href="续通典_page177.html">177</a><span class="current-page">178</span><a href="续通典_page179.html">179</a><a href="续通典_page180.html">180</a><a href="续通典_page181.html">181</a><a href="续通典_page182.html">182</a><a href="续通典_page183.html">183</a><span>...</span><a href="续通典_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
