<!DOCTYPE html>
<html>
<head>
    <meta charset="UTF-8">
    <title>大明会典 - 第 201 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 201 页/共 713 页</h1>
    <div class="content">○又题准、将万全都司所属卫所、选拣在官捨人餘丁、有马常川操练者、照例关给口粮。其无马捨餘、每年自正月起、至三月终止、给与口粮操备。其餘务农月日、俱各住支。遇有警急声息、果妨农种、照口给与口粮
○五年、令倒马关旗军月粮、有家小者八斗。无家小六斗
○六年、令土木榆林二驛、摆站军士月粮、有家小者八斗。无家小六斗
○又令修理城垣官军、每月添支口粮一斗
○又令四川征进守备旗军、每月支米八斗。守城旗军五斗。老疾纪录三斗
○天顺元年、令各边军人、不分马步、俱支米一石
○又令各处土兵、秋冬操练、支口粮。春夏住支
○二年令通州添盖仓廒旗军、月支口粮三斗
○又令守瞭囚徒、月支粮三斗
○成化二年、令各卫旗军月粮、添支本色五升
○又令四川成都右卫旗军月粮、照贵州卫所新定事例、俱米钞中半兼支。军人无家小者、月粮六斗。本色四斗、折钞二斗。老疾并纪录、各支本色三斗。松茂威叠小河五卫所总旗、本色一石。折钞五斗。小旗、本色九斗。折钞三斗。有家小军人、本色八斗。折钞二斗。无家小者、本色四斗五升。折钞一斗五升。其拨堡贴守总旗、本卫支本色五斗五升。该堡支四斗五升。小旗、本卫支四斗五升。该堡支四斗五升。有家小正军、本卫支米三斗五升。该堡支四斗。无家小者、该堡支米四斗五升。不支行粮。续令松潘等卫所旗军、有家小者、月支本色一石。无家小支八斗者、减去三斗。老疾纪录、俱支三斗
○又令四川各卫所旗军月粮、添支本色五斗
○七年、令陜西、延绥二卫旗军、照庆阳卫例、总旗、月支本色八斗、折钞七斗。小旗、月支本色六斗、折钞六斗。有家小军人、月支本色六斗、折钞四斗
○又令贵州军粮、总旗八斗三升者、添為九斗。六斗八升者、為八斗。军士有家小五斗八升者、為七斗。无家小四斗八升者、為五斗五升。如粮不敷、折给银布
○八年、令大同宣府选操上班捨人、照操军例、月支粮一石
○九年、令各边民夜不收月粮、添為五斗
○又令宣府选操旗军、照边军例支粮
○又令陜西延绥庆阳三卫在榆林边备者、月支本色米六斗。折色四斗、支银钱
○十一年、令陕西洮河岷州三卫在边操备旗军、照洮州卫例、月支本色米一石。在卫守城杂差等项、照临洮等卫例、月支本色六斗。折钞四斗
○又令在京并直隶涿鹿左等卫所、及该关粮米衙门、井各营关粮军人、俱照原定月分、预先造册送部定仓。及将寄囤粮米、俱各预先支放。如有事故、就便扣除。勘合到仓、不行依期赴支者、听巡仓御史拏门。粮米照例扣除。若各该关粮文册造报稽迟者、户部将迟慢官吏、通查送问
○十二年、令
长陵等卫洒扫宝山做工旗军、月支粮一石
○又令今后遇有官吏旗军事故调用等项遗下、并预支应得俸粮五斗以上、失於还官者、事发、不问罪、追粮还官。五斗以下、俱免追问
○十三年、令京通二仓支粮卫所、并各营局等衙门、每年正月、二月、九月、十月、十一月、十二月、俱在通州仓关支。三月至八月、京仓关支。如遇兼支粟米小麦时月、及京城米贵、临时酌量奏请
○十四年、令在京各卫餘丁、选取在营操练者、月支米六斗
○十六年、令种苜蓿旗军、照养牛种菜等例、月支粮一石
○十七年、令大同宣府延绥寧夏甘凉辽东沿边墩军、月支米三斗
○又令六科廊裁缝军匠、月支米五斗
○十八年、令锦衣卫女户、月支粮一石
○十九年、令宣府各城选操捨餘、照在城例、月支粮一石
○二十年、令在京各卫军人月粮、五月、六月、七月、八月、十一月、十二月、原仓关支。正月、二月、三月、四月、九月、十月、通州关支
○又奏准、辽东军士月粮、上半年放与本色。如遇粮缺、下半年支与折色。每石照例二钱五分
○二十一年、令永清等卫所餘丁幼匠、月支米五斗
○又令漕运军餘月粮八斗、俱支本色
○又令各处沿边沿海军士、月支粮八斗
○议定今后管军官吏总小旗、关支逃故等项军粮。与承委放粮官员人等、将应扣还官钱粮朦朧关支者。俱照常人盗仓粮拟断。其承委收粮官员人等、侵欺应放官军俸粮者。仍依监守自盗仓粮论。若管军官吏、冒支见在军粮一名、不拘粮数多寡、照依律例科断。二名之上者、俱照常人盗仓粮问罪
○二十二、令各边守瞭、及為事问发各边墩臺囚徒、月支米一石者、减為四斗
○弘治元年、令山东沿海卫所官军月粮、上半年支本色。下半年折色。每石折银二钱五分
○二年、令尚宝监选到锦衣卫军匠幼丁、月支米一石
○又令交阯夷人、兵仗织染局上工者、月支米一石
○又令御马监养鹰餘丁月粮、添為五斗
○三年、令万全都司所属卫所官军俸粮折色、照大同例。每年会计山东河南、并大名等府、税粮折布户口食盐钞钱、摘拨解赴管粮官处支给
○五年题准、将蓟州库贮银内折给、布一疋、折银二钱五分。花一斤、折银七分。给军自买
○十五年议准、辽东米贵、军士月粮折银。每石加银三钱五分、共放银六钱。至次年七月、照旧关支
○又议准、辽东官军俸粮、自十六年正月以后年分、俱银米间月关支
○十七年奏定、榆林等各营堡夜不收、每名每月、於月粮之外、加二斗。如粮不敷、给银一钱
○令
内府亲招局匠厨役、原支月米一石、各减三斗
○又议准、寧夏卫灵州千户所土达旗军、并选壮丁备冬、俱支米五斗
○十八年议定、
内府各色旧役军匠每名减米三斗
○又令查勘辽东各该达官头目乡导、其归附、并子孙代役者、俱照例食粮二石。其年远无查、係镇巡等官收充者、与军士一体、食粮一石。并赏赐布花。子孙愿继者、听。不愿者、就与除豁。正军守臺者、止支月粮一石。免支口粮。餘丁守臺者、与捨丁一体支行粮四斗五升。赏赐布花半分
○又令南京送船餘丁、各色匠役人等、每月口粮、减半支给
○正德元年、令在京在外各卫所坐委放粮官、遇勘合到仓、即便率令军赴仓关给。如有故意推调、以致违限四十五日之外者。将委官、及本卫掌印僉书、首领官吏、应支俸粮、查照违限日期、扣除入官。各该官军月粮、仍令本卫另委的当官员监放。若各该军士、果有延捱情弊、照例一体扣除
○又题准、将宣府北路、独石马营、青泉、云州、镇安、镇寧等堡、孤悬口外。及大同右卫霜早地寒。為一等。每石比常量加折银、不过七钱。四海冶、赤城、龙门、鵰鶚、滴水崖、金家庄、并中路葛峪等堡、西路万全左、右、怀安等卫、沿边洗马林、柴沟堡、西阳和、大同左、威远、平虏、井坪怀仁等卫所、并二镇会城、阳和、天城、為二等。每石不过六钱。朔州、应州、浑源、山阴、马邑、蔚州、广昌、顺圣川东西二城、保安、怀来、隆庆、永寧、為三等。每石不过五钱
○又题准、白羊口新添捨餘通取回卫、食粮五斗
○四年奏准、隆庆卫军士、係内官监营办匠者。月米、每月另造小册送部、照依京匠、定拨仓廒关支。遇放折色银两、一体施行。布花仍该卫关支
○又议准、泗州卫久缺月粮。将淮安钞关船料、本年秋冬二季、暂令折银。就留本处给军
○五年议准、延绥镇墩军、除月粮一石外。比照夜不收事例、每日给米一升。或与折银。如不在墩、免给
○六年、令涿鹿二卫旗军、未关月粮折色钱钞、弘治十五年以前、每米一石、折钞十贯。弘治十六年以后、每米一石、折钞二十贯。每钞一贯、折钱二文。於涿州库、积有包儿布疋、铜钱、皮张、衣服等物、计钞估计折支。东胜右等卫、亦照前例。於永平等府、大润等四库关支
○七年议准、徐州官军月粮。将本州税课司、正德五年十月起、至六年十一月终止、课钞银两、除额徵正银外。见在附餘银一千一百二十五两一钱、照彼中时值给散
○又议准、德州二卫官军、将常丰仓查盘出廒底附餘粟米、并上年寄囤附餘粳米、给放一月
○又奏准、辽东苑马寺养马军人、以后月粮、照旧全支
○八年奏准、
德府官校、月支本色粮八斗、折色二斗
○议准、保定五卫旗军缺粮。将保定府预备仓粟穀、每穀一石、准粮一箇月。仍将各军月粮银两折发该府、糴买还仓
○十一年、令京通二仓军斗、准给月粮
○又令将撞门军士餘丁粮米、准间月关支
○又令燕河营一片石等营关、今后军士月粮、上半年关支本色。下半年关支折色。该支本色者、俱於邻近仓分坐支。如遇米贱、一时缺少不敷亦通融间月银米兼支
○奏准、
涇府官吏军校人等、该支本色俸粮、每石照初到年例、折银四钱
○十二年、令
吉府军校月粮、照
德徽等府事例、每月各支与本色八斗
○又令各该坐营把总、并漕运把总等官。如有官军在逃者、即时从实开除。仍咨户部、各该有司仓分、照在逃日期、住支粮米。其山西、陜西、辽东、四川等各边卫、亦俱照例。开报抚按官、查究勾取
○又令在京各营卫关支月粮、先将查粮文册、分别旧管、新收、开除、实在、造送本卫。该卫查算无差、方许造报。俱限前月二十五日以前送部。以凭查考坐拨。若违限至二十日以后、及册内姓名数目、仍前不同者。经该官吏、听户部参送法司究问。其在外京操官军口粮文册、亦要预先开送各府经歷司、照前造送。不许违错
○又令
衡府官军旗校人等月粮、如遇放支折色、每米一石、折银四钱。每银一钱、折钱七十文。该支钞贯、如放折色、亦定适中价值、不许亏欠
○十六年、令
长陵等卫正军月粮、照京城九门撞门军事例、关支本色
○嘉靖元年、令各该衙门将官军人等、每年九月分俸粮。除锦衣等七十二卫军匠人役原旧关支折色外。其在京各卫所、并各监局等衙门、官吏旗军人等。正月至七月、俱照旧放支本色。八月至十二月、係收成积聚之时。每季终、支与一箇月折色价银。候兑军折银将尽、每年照旧全放本色
○议准、古北口仓粮缺乏。该边官军、除折色照旧四钱五分外。如遇放本色月分、即於四钱五分加银二钱。听其自买。候夏秋收成、价值稍平、仍召商糴买米麦、务足半年支用
○又议准、成都利州等二十七卫所上班餘丁屯田、每月粮米、量减二斗五升。并行粮、共支月米一石。其餘下班屯军、滥支月粮、尽行裁革
○又议准、将易州镇该管十仓口卫所官吏旗军、应支月粮、本折间月关支。折色仍照前例、每石折银四钱五分。本色听委官召买支用
○二年议准、淮安等卫所官军月粮、将两淮运司见贮餘盐银内、量支三万两。淮扬二处钞关船料、再准折银一年、约勾银三万餘两、通融酌补。仍行巡抚南直隶河南都御史、将所属府州县、原坐派凤阳、扬州、徐、淮等仓、各年未。解米麦、州县催徵、每石量准折银七钱。解赴各仓接济。其淮扬二处钞关船料、至四年以后、仍旧兼支钱钞解京
○令湖广巡抚、将各卫餘丁、凡遇上班运粮戍边、俱同正军月支米八斗。下班回卫、支米五斗。其在卫城操听差等项餘丁、支米三斗
○又令偏头所游兵按伏、不出百裡外者、照各边例、免给口粮。其本所官军月粮、每石量增价银五分。寧代游兵、每斗量增价银一分
○三年议准、贵州站军、自兴隆至贵州在城十站、路兼两省者、每月各加粮二斗。其迤西至云南、路通一省者、每月各加粮一斗
○奏准、各边有警、按伏兵马、支过粮料、照旧免扣月粮
○七年题准、蓟仓海运粮、料折放西路官军月粮。各省解到民粮、贮各关营、以备紧急。其海运民纳折色银两、通融放支东中二路官军月粮。照在边者、本色月分、每石给银五钱五分。折色月分、每石给银四钱五分。在卫者、不拘时月、每石给银四钱
○八年议准、天下
王府总小旗、校尉、军匠、厨役、乐舞生、医兽、乐户、乐工、并纪录幼疾军校等项月米、除三斗原支本色、并折色各一半者、俱照旧外。其全支本色、并三七四六二八本折兼支者、俱要本折色对半支给、永為定例
○又题准、江北直隶卫所局匠、俱准在京各监局例、月支米五斗。如造作违限不完、扣月住支
○十年题准、各边军士月粮、除常岁各照旧例折放外。若年荒米贵、将各仓库收贮、并各该民屯应徵粮料。分别本折色、及军士月支数目、通查奏请议处
○十三年议准、辽东沿边诸堡守臺餘丁月粮年例、与正军一体关支
○又题准、广东广州左等六十一卫所屯军、上班征调、月支粮一石。仍支行粮四斗五升。下班若令操守、支粮八斗。若回屯种、截日住支
○十四年议准、浙江温处二卫见操餘丁、上操月分、每名量给口粮二斗。歇操住支
○十五年题准、福兴漳泉四府、福州左等卫、万安等所、旗军月粮折色钞银。将各府州县官吏支剩盐钞商税鱼课等银、通融放支
○十六年议准、太常寺厨役、并牺牲所官军、原支通仓月粮、改於京仓关支
○十七年题准、各边官军该关折色月分、不必拘定六钱之例、务随时损益、以济贫军。其该关本色月分、如在仓粮米数少、照依时估、放银两三箇月。存留仓粮、以备客兵支用
</div>
    <div class="pagination">
<a href="大明会典_page200.html">上一页</a><span>...</span><a href="大明会典_page196.html">196</a><a href="大明会典_page197.html">197</a><a href="大明会典_page198.html">198</a><a href="大明会典_page199.html">199</a><a href="大明会典_page200.html">200</a><span class="current-page">201</span><a href="大明会典_page202.html">202</a><a href="大明会典_page203.html">203</a><a href="大明会典_page204.html">204</a><a href="大明会典_page205.html">205</a><a href="大明会典_page206.html">206</a><span>...</span><a href="大明会典_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
