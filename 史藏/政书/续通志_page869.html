<!DOCTYPE html>
<html>
<head>
    <meta charset="UTF-8">
    <title>续通志 - 第 869 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 869 页/共 1359 页</h1>
    <div class="content">州居住纲罢诏望之为户部侍郎寻转吏部侍郎兼主管御营司参赞军事论航海不便忤旨以集英殿修撰再领亳州明道宫起知宣州踰年 
以言章罢绍兴二年会赦复徽猷阁待制致仕七年召赴行在升徽猷阁直学士复致仕三十一年卒年八十四赠中大夫

　　△张邵

　　张邵字才彦乌江人登宣和三年上舍第建炎元年为衢州刑曹会诏求直言邵上疏曰有中原之形势有东南之形势今纵未能遽争中 
原宜进都金陵因江淮蜀汉闽广之资以图恢复不应退自削弱三年金人南侵诏求可至军前者邵慨然请行转五官直龙图阁假礼部尚书 
充通问使武官杨宪副之即日就道至潍州接伴使置酒张乐邵曰二帝北迁邵为臣子所不忍听请止乐至于三四闻者泣下翌日见左监军 
达兰命邵拜邵曰监军与邵为南北朝从臣无相拜礼且以书抵之曰兵不在强弱在曲直宣和以来我非无兵也帅臣初开边隙谋臣复启兵 
端是以大国能胜之厥后伪楚僭立羣盗蠭起曾几何时电扫无余是天意人心未厌宋德也今大国复裂地以封刘豫穷兵不已曲有在矣达 
兰怒取国书去执邵送密州囚于祚山砦明年又送邵于刘豫 【按宋名臣言行续绿载邵见监军郎君达兰于潍州逼公拜公不可执寘昌 
邑寻徙密州祚山寨以兵守之四年夏邵闻达兰过密以书抵之云云达兰得书执付豫与宋史本传异】 使用之邵见刘豫长揖而已又呼为 
殿院责以君臣大义词气俱厉豫怒械置于狱杨宪遂降豫知邵不屈久之复送于金拘之燕山僧寺从者皆莫知所之后又作书于金言刘豫 
挟大国之势日夜南侵不胜则首鼠两端胜则如养鹰饱则扬去终非大国之利后益北徙会寍金尝大赦许宋使者自便还乡人人多占籍淮 
北冀幸稍南惟邵与洪皓朱弁言家在江南十三年和议成与皓弁南归八月入见奏前后使者如陈过庭司马朴滕茂实崔纵魏行可皆殁异 
域乞早颁恤典邵并携崔纵柩归其家升秘阁修撰主管佑神观左司谏詹大方论其奉使无成改台州崇道观十九年以敷文阁待制提举江 
州太平兴国宫知池州再奉祠卒年六十一累赠少师邵负气遇事慷慨常以功名自许出使囚徙屡濒于死其在会寍金人多从之学喜诵佛 
书虽异域不废初使金时遇秦桧于潍州及归上书言桧忠节议者以是少之 【按宋名臣言行续录载邵上书言臣使北时道遇秦桧教臣 
坚持使节臣得奉以周旋又医官荣州团练使李子厚语臣云桧在中京尝代徽宗移书述海上盟约及用兵讲和利害结好基此会曹勋缴进 
其书诏付史馆又载邵初出疆遇桧于昌邑以忠义相勉故邵在丧相与通问邵因历叙金有归渊圣及诸王宗室意劝其遣使迎请桧寖不乐 
宋史本传不载附识】 后弟祁下大理狱将株连邵会稽死得免子孝览孝曾孝忠孝曾后亦以出使殁于金金人知为邵子尚怜之

　　△洪皓

　　洪皓字光弼番易人 【按宋名臣言行续录载皓其先徽人唐末徙乐平之洪岩】 少慷慨有奇节登政和五年进士第王黼朱勔皆欲 
婚之力辞宣和中为秀州司录大水民多失业皓白郡守以拯荒自任发廪损直以粜民坌集皓恐其纷竞乃别以青白帜涅其手以识之令严 
而惠徧浙东纲米过城下皓白守邀留之守不可皓曰愿以一身易十万人命讫留之州人号为洪佛子其后秀军叛纵掠惟过皓门不敢犯建 
炎三年帝将如金陵皓上书言内患甫平外敌方炽若轻至建康恐金人乘虚侵轶宜先遣近臣往经营俟告办回銮未晚时朝议已定不从既 
而悔之他日帝问宰辅近谏移跸者为谁张浚以皓对时议遣使金国浚又荐皓于吕颐浩召与语大悦皓方居父丧颐浩解衣巾俾易衰绖入 
对帝以国步艰难两宫远播为忧皓极言天道好还金人安能久陵中夏此正春秋邲郢之役天其或者警晋训楚也帝悦迁皓五官擢徽猷阁 
待制假礼部尚书为大金通问使龚璹副之令与执政议国书皓欲有所易颐浩不乐遂抑迁官之命时淮南盗贼踵起李成甫就招即命知泗 
州羁縻之乃命皓兼淮南京东等路抚谕使俾成以所部卫皓至南京比过淮南成方与耿坚共围楚州责权州事贾敦诗以降敌实持叛心皓 
先以书抵成成以汴涸虹有红巾贼军食绝不可往皓闻坚起义兵可撼以义遣人密谕之坚意动遂强成敛兵皓至泗境迎骑介而来龚璹曰 
虎口不可入皓遂还上疏言成以朝廷馈饷不继有引众建康之语今靳赛据扬州薛庆据高邮万一三叛连衡何以待之宜使人谕意优进成 
官秩畀之以京口纲运如晋明帝待王敦可也疏奏帝即遣使抚成给米五万石颐浩恶其直达而不先白堂奏皓托事稽留贬二秩皓遂请出 
滁阳路自寿春由东京以行至顺昌闻羣盗李阎罗小张俊者梗颖上道皓与其党遇譬晓之二渠魁皆听命领兵入宿卫皓至太原留几一年 
金遇使人礼日薄及至云中尼雅满迫二使仕刘豫皓曰万里衔命不得奉两宫南归恨力不能磔逆豫忍事之邪愿就鼎镬无悔尼雅满怒将 
杀之旁一人唶曰此真忠臣也目止剑士为之跪请得流递冷山惟璹至汴受豫官冷山地苦寒四月草生八月巳雪穴居百家陈王乌舍聚落 
也乌舍敬皓使教其八子 【按宋名臣言行录作教其二子】 或二年不给以食盛夏衣麤布尝大雪薪尽以马矢然火煨面食之或献取蜀 
策乌舍持问皓皓力折之乌舍锐欲南侵皓曰兵犹火也弗戢将自焚自古无四十年用兵不止者又数为言所以来为两国事既不受使乃令 
深入教小儿非古者待使之礼也乌舍或答或默忽发怒曰汝作和事官而口硬如许谓我不能杀汝耶皓曰自分当死顾大国无受杀行人之 
名愿投之水以坠渊为名可也乌舍义之而止和议将成乌舍问所议十事皓条析甚至乌舍曰汝惟直不诳我吾与汝如燕遣汝归议遂行会 
莫将北来议不合事复中止留燕甫一月乌珠杀乌舍党类株连者数千人独皓与异论几死故得免方二帝迁居五国城皓在冷山密遣人奏 
书以桃梨粟面献二帝始知帝即位皓闻佑陵讣北向泣血旦夕临讳日撰文以祭其辞激烈旧臣读之皆挥涕绍兴十年因谍者赵德书机事 
数万言藏故絮中归达于帝言顺昌之役金人震惧燕山珍宝尽徙以北意欲损燕以南弃之王师亟还自失机会今再举尚可十一年又求得 
太后书遣李微持归帝大喜曰朕不知太后寍否几二十年虽遣使百辈不如此一书是冬又密奏书曰金巳厌兵若和议未决不若乘势进击 
再造反掌尔又言胡铨封事此或有之金人知中国有人益惧张丞相名动异域惜置之散地又问李纲赵鼎安否献六朝御容徽宗御书其后 
梓宫及太后归音皓皆先报初皓至燕宇文虚中已受金官因荐皓金主闻其名欲以为翰林直学士力辞之皓有逃归意乃请于参政韩昉乞 
于真定或大名以自养昉怒始易皓官为中京副留守再降为留司判官趣行屡矣皓讫不就职昉竟不能屈金法虽未易官而曾经任使者永 
不可归昉遂令皓校云中进士试葢欲以计堕皓也皓复以疾辞未几金主以生子大赦许使人还乡皓与张邵朱弁三人在遣中金人惧为患 
独遣人追之七骑及淮而皓已登舟十二年七月见于内殿力求郡养母帝曰卿忠贯日月志不忘君虽苏武不能过岂可舍朕去邪请见慈寍 
宫帟人设帘太后曰吾故识尚书命撤之皓自建炎己酉出使至是还留北中凡十五年同时使者十三人惟皓邵弁得生还而忠义之声闻于 
天下者独皓而已皓既对退见秦桧语连日不止曰张和公金人所惮乃不得用钱塘暂居而景灵宫太庙皆极土木之华岂非示无中原意乎 
桧不怿除徽猷阁直学士提举万寿观兼权直学士院金人来取赵彬等三十人家属诏归之皓曰昔韩起谒环于郑郑小国也能引义不与金 
既限淮官属皆吴人宜留不遣盖虑知其虚实也彼方困于蒙古姑示强以尝中国若遽从之谓秦无人益轻我矣既而复上疏曰恐以不与之 
故或致渝盟宜告之曰俟渊圣及皇族归乃遣又言王伦郭元迈以身殉国弃之不取缓急何以使人桧大怒又因言实纳寄声桧怒益甚翌日 
侍御史李文会劾皓不省母出知饶州明年大水中官白锷 【按宋名臣言行续录作向锷】 从太后北归素知皓名宣言燮理乖盩洪尚书 
名闻天下何不用桧闻之愈怒系锷大理狱寻流岭表谏官詹大方遂论皓与锷为刎颈交更相称誉罢皓提举江州太平观其实锷初不识皓 
也寻居母丧他言者犹谓皓睥睨钧衡终丧除饶州通判李勤又附桧诬皓责濠州团练副使安置英州居九年始复朝奉郎徙袁州至南雄州 
卒年六十八死后一日桧亦死帝闻皓卒嗟惜之复敷文阁学士赠四官久之复徽猷阁学士谥忠宣皓虽久在北廷不堪其苦然为金人所敬 
所著诗文争钞诵求锓梓既归后使者至必问皓为何官居何地性急义当艰危中不少变懿节后之戚赵伯璘隶乌舍戏下贫甚皓赒之范镇 
之孙祖平为佣奴皓言于金人而释之刘光世庶女为人豢豕赎而嫁之他贵族流落贱微者皆力拔以出惟为桧所嫉不死于敌国乃死于谗 
慝博学强记子适遵迈

　　洪适
　　洪遵
　　洪迈

　　 洪适

　　适字景伯皓长子也幼敏悟日诵三千言皓使朔方适年甫十三能任家事以皓出使恩补修职郎绍兴十二年与弟遵同中博学宏词科 
高宗曰父在远方子能自立此忠义报也宜升擢遂除敕令所删定官后三年弟迈亦中是选由是三洪文名满天下改秘书省正字甫数月皓 
归忤秦桧出知饶州适亦出为台州通判垂满皓谪英州适复论罢往来岭南省侍者九载皓卒服阕起知荆门军应诏上宽恤四事轻茶额钱 
蠲他州代贡礼物辟试闱以复旧额官田不种者免输租改知徽州寻提举江东路常平茶盐首言役法不均之弊会帝亲征适觐金陵言本路 
旱百姓逐食于淮复遭金兵今各怀归而田产为官鬻请听其估赎之又上疏曰大定新立诸或未必从宜多遣密诏传谕中原义士各取州县 
因以畀之王师但留屯淮泗募兵积粟以为声援俟蜀汉山东之兵数道皆集见可而进庶几兵力不顺可以万全升尚书户部郎中总领淮东 
军马钱粮孝宗即位符离用兵馈饷繁伙适究心调度供亿无阙迁司农少卿隆兴二年召贰太常兼权直学士院帝欲除诸将环卫官诏讨论 
其制适具唐及本朝沿革十一条上之且言祖宗故事葢可法则除中书舍人时羽檄沓至书诏填委咨访酬答率称上旨自此有大用意金既 
寻盟首为贺生辰使金接伴高嗣先自言其父司空有德于皓相与甚驩得其要领以归干道初迁翰林学士仍兼中书舍人秦埙久废忽予祠 
适奏曰李林甫死后诸子皆流配岭南秦桧稔恶自毙不肖之孙官职仍旧可谓幸矣宫观虽小埙得之恐桧党牵连而进其命遂寝复缴还桧 
党巫伋莫伋余尧弼迁复之命除端明殿学士签书枢密院事上谕参政钱端礼虞允文曰三省事与洪适商量东西府始同班奏事八月拜参 
知政事谏议大夫林安宅以铜钱多入北境请禁之即蜀中取铁钱行之淮上事既行适言其不可帝问之适曰今每州止得千缗一州以万户 
计之每家才得数百恐民闲无以贸易且客旅无回货盐场有大利害帝以为然乃寝前命但于蜀中取十五万缗行之庐和二州拜尚书右仆 
射同中书门下平章事兼枢密使未几春霖适引咎乞退林安宅抗疏论适既而台臣复合奏除观文殿学士提举江州太平兴国宫寻起知绍 
兴府浙东安抚使再奉祠淳熙十一年卒年六十八谥文惠适以文学闻望遭时遇主自两制一月入政府骤居相位然无大建明家居十有六 
年兄弟鼎立子孙森然以著述吟咏自乐近世备福鲜有及之子九人槻柲槢■〈木修〉樌桴楹槦梠

　　 洪遵

　　遵字景严皓仲子也儿时端重如成人父留沙漠毋亡遵孺慕攀号以父荫补承务郎与兄适同试博学宏词科中魁选赐进士出身高宗 
以皓远使擢为秘书省正字中兴以来词科中选即入馆自遵始秦桧子熺为官长謦欬为人轻重遵恬然不附丽二年弗迁皓南还与朝论异 
出守遵遂乞外通判常婺越三州绍兴二十五年复入为正字兼权直学士院汤鹏举副台端密荐为御史方赐对而父讣闻二十八年免丧召 
对极陈父冤曰先臣与龚璹同出疆璹仕于刘豫妄杀兵官为豫所诛而秦桧赠以节旄擢用其子先臣拒金人之命留十五岁乃得归顾南窜 
岭外臣兄弟屏迹在外桧不分忠逆如此高宗悉为道谤语所起遂拜起居舍人奏乞以经筵官除罢及封章进对宴会锡予讲读问答等事萃 
为一书名之曰迩英记注其后干道闲又有祥曦殿记注又论铸钱利害迁起居郎兼权枢密院都承旨奏复经筵官留身奏事且请修起居注 
二十九年拜中书舍人殿前裨将辅逵转防御使王纲转团练使遵言近制管军官十年始一迁今两人不满岁安德尔时勋臣子孙多躐居台 
省遵乞禁止诏自今功臣子孙序迁至侍从并令久任在京宫观遵曰侍从朝廷高选非如磨勘阶官安有迁序之制今内外将家无虑二十人 
若以序迁不出十年西清次对皆可坐致太祖开国功臣子孙不过诸司今使穆清之地类皆将种非所以示天下又言瑞昌兴国之闲茶商失 
业聚为盗贼望揭牓开谕许其自新愿充军者填剌愿为农者放还帝皆可其奏论者欲复鄱阳永平永丰两监鼓铸诏给舍议遵曰国朝分道 
置使厘为三司自中兴以来置都大提点官属太多号令不一鼓铸益少窃以为复置便三十年正月试吏部侍郎选人诣曹改秩吏倚为市巧 
</div>
    <div class="pagination">
<a href="续通志_page868.html">上一页</a><span>...</span><a href="续通志_page864.html">864</a><a href="续通志_page865.html">865</a><a href="续通志_page866.html">866</a><a href="续通志_page867.html">867</a><a href="续通志_page868.html">868</a><span class="current-page">869</span><a href="续通志_page870.html">870</a><a href="续通志_page871.html">871</a><a href="续通志_page872.html">872</a><a href="续通志_page873.html">873</a><a href="续通志_page874.html">874</a><span>...</span><a href="续通志_page870.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
