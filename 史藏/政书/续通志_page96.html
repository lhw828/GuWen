<!DOCTYPE html>
<html>
<head>
    <meta charset="UTF-8">
    <title>续通志 - 第 96 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 96 页/共 1359 页</h1>
    <div class="content">丙子次华港己丑还宫三月乙巳命戍边女真人遇祭祀婚嫁节辰许自造酒丁未帝谓宰执曰县令之职最为亲民当得贤材用之迩来犯法 
者众殊不闻有能者比在春水见石城玉田两县令皆年老苟禄而已畿甸尚尔远县可知石琚对曰良乡令焦旭庆都令李伯达皆能吏可任 
帝曰审如卿言可擢用之己酉禁民闲无得创兴寺观献州人殷小二等谋反伏诛夏四月己巳帝谓宰臣曰朕巡幸所至必令体访官吏臧否 
向经玉田知主簿舒穆噜杳乃能吏也可授本县令闰六月辛丑命赈西南西北两招讨司民及乌库哩实垒部转户饥秋七月丙子帝谓宰臣 
曰职官始犯赃罪容有错误至于再犯是无改过之心自今再犯不以赃数多寡并除名核罪八月丙辰以完颜守道为左丞相石琚为右丞相 
九月癸酉以唐古安礼为平章政事乙亥以富察通为左丞伊喇道为右丞钮祜禄噶达尔为参知政事冬十月庚寅朔陕州防御使舒穆噜锦 
嘉努以罪除名甲午御史中丞刘仲诲侍御史李瑜坐失纠察大长公主事各削官一阶十一月庚申朔尚书省奏拟额尔克为刺史帝曰额尔 
克年幼于事未练授佐贰官可也郡守系千里休戚安可不择人而私其亲邪若以亲亲之恩赐与虽厚无害于政使之治郡而非其才一境何 
赖焉丙子尚书省奏崇信县令石安节买车材于部民三日不偿其直当削官一阶解职帝因言凡在官者但当取其贪污与清白之尤者数人 
黜陟之则人自知惩劝矣夫朝廷之政太宽则人不知惧太猛则小玷亦将不免于罪惟当用中典耳曹王府文学赵承元尝坐与王婢奸杖百 
五十除名己而复用帝责宰臣曰近问赵承元何故再任卿等言曹王尝遣人言其才能干敏故再任之官爵拟注虽由卿辈予夺之权当出于 
朕曹王之言尚从之假皇太子有所谕则其从可知矣卿等公受请属可乎丙戌以吏部尚书乌库哩元忠为御史大夫十二月庚戌封孙乌达 
布温国公玛达格金源郡王承庆道国公壬子羣臣奉上大金受命万世之宝
　　十九年春二月乙卯免去年被水旱民田租税三月乙丑尚书省奏亏课院务官颜葵等六十八人各合削官一阶帝曰以承荫人典榷沽 
此辽法也法弊则当更张唐宋法有可行者则行之己巳帝与宰臣论史事且曰朕观前史多溢美大抵史书载事贵实不必浮辞谄谀也辛未 
帝谓宰臣曰奸邪之臣欲有规求往往私其党与不肯明言托以他事阳不与而阴力为之地又观古之奸人当国家建储之时恐其聪明不利 
于己往往中以阴事破坏其议惟择昏懦者立之冀他日可弄权为利如晋武欲立其弟而奸臣沮之竟立惠帝以致丧乱此明验也丁丑帝谓 
宰臣曰朕观前代人臣将谏于朝与父母妻子诀示以必死同列目覩其死亦不顾身又为之谏此尽忠于国者人所难能也己卯制纠弹之官 
知有犯法而不举者减犯人罪一等科之帝谓宰臣曰人多奉释老以徼福朕蚤年亦颇惑之旋悟其非且上天立君使之治民若盘乐怠忽欲 
以侥幸祈福难矣果能爱养下民上当天心福必报之夏四月己丑朔诏赈西南路招讨司所部民六月戊子朔诏更定制条秋七月辛未有司 
奏拟赵王之子应用人从帝不许谓宰相曰儿辈尚幼若奉承太过使侈心滋大卒难节抑诸儿入侍当语笑娱乐之际朕必渊默莅之庶知朕 
教戒之意常畏惧而寡过也八月戊戌以宋大观钱当五用冬十月辛卯西南路招讨使扎克丹以赃罪伏诛辛亥制知情服内成亲者虽自首 
仍依律坐之十一月壬戌改葬昭德皇后大赦
　　二十年春正月戊午定试令史格壬戌命岁以钱五千贯造随朝百官节酒及冰烛药炭视品秩给之己巳如春水丙子如石城县行宫丁 
丑以玉田县行宫之地偏林为御林大淀泺为长春淀二月丁未还都三月己未诏有犯罪被问之官虽遇赦不得复职乙丑以新定明安穆昆 
诏免中都等路去年租税辛巳以图克坦克寍为尚书右丞相乌库哩元忠为平章政事夏四月丁亥定冒荫罪己亥制宗室及外戚并一品命 
妇衣服听用明金乙巳帝谓宰臣曰女真官多谓朕食用太俭夫一食多费岂为美事况朕年高不欲屠宰物命贵为天子能自节约亦不恶也 
朕服御或旧常使澣濯至于破碎方始更易向时帐幕常用涂金为饰今则不尔但令足用何必事纷华也秋九月丙子布沙堪羣牧罗和谋叛 
伏诛冬十月庚辰朔更定铨注县令丞簿格诏西北路招讨司每进马駞鹰鹘等辄率敛部内自今并罢之壬午帝谓宰臣曰近闻山后之地皆 
为亲王公主权势之家所占转租于民皆由卿等之不察卿等当尽心勤事毋令朕察及细微也诏徙约啰河伊玛河两明安于大名东平等路 
安置戊戌帝谓宰臣曰凡人在下位欲冀升进勉为公廉贤不肖何由知之及其致位通显观其施为方见本心如招讨扎克丹初任定州同知 
继为都司未尝少有私徇所至皆有清名及为招讨不固守人心险于山川诚难知也壬寅帝谓宰臣曰朕览资治通鉴编次累代废兴甚有鉴 
戒司马光用心如此古之良史无以加也校书郎毛麾朕屡问以事善于应对真该博老儒可除太常职事以备讨论甲辰以襄为御史大夫十 
一月癸酉以襄为尚书右丞乙亥帝谓宰臣曰郡守选人资考虽未及廉能者则升用之以励其余又谓海陵用人但一言合意便升用之一言 
之失便责罚之自古用人咸试以事若止以奏对之闲安能知人贤否朕之取人众所与者用之不以独见为是也十二月癸卯特授袭封衍圣 
公孔总兖州曲阜令封爵如故

　　钦定续通志卷五十

　　●钦定续通志卷五十一　金纪五

　　金纪 【五】

　　世宗 【三】

　　○世宗三

　　大定二十一年春正月壬子以夏国请诏复绥德军榷场仍许就馆市易帝闻山东大名等路民骄纵奢侈不事耕稼诏遣阅实计口授地 
必令自耕地有余而力不赡者方许招人租佃仍禁农时饮酒丙辰追贬海陵炀王亮为庶人甲子如春水丙子次永清县契丹人伊喇额哩页 
者妻之子六妾之子四妻死其六子庐墓下更宿守之妾之子皆曰是嫡母也亦更宿焉三岁如一诏赐钱五百贯以为孝子之劝二月庚子还 
都乙巳以元妃李氏之丧致祭兴德宫过市肆不闻人声帝谓宰臣曰岂以妃故禁之耶细民曰作而食若禁之是废其生计也其勿禁仍令所 
过街衢门肆不必障毁三月帝闻蓟平滦等州民乏食命有司发粟粜之贫不能籴者贷之以监察御史舒穆噜元礼郑大卿 【弘简录作郑 
达卿】 不纠举各笞四十前所遣官皆论罪辽州民宋忠恩州民邹明等乱言伏诛帝谓宰臣曰近闻宗州节度使阿索美行事多不法通州刺 
史完颜守能既与招讨职事犹不守廉达官贵要多行非理监察未尝举劾阿都齐羣牧副使布萨纳延取部人二球杖至细事也乃便劾奏谓 
之称职可乎今监察职事修举者与迁擢不称者大则降罚小则决责仍不许去官闰月辛卯渔阳令瓜尔佳伊勒哈司候判官刘居渐以被命 
赈贷止给富户各削三官通州刺史郭邦杰夺俸三月乙未帝谓宰臣曰朕观自古人君多进用谗谄若汉明帝尚为所惑朕虽不及古之明君 
然近习谗言未尝入耳至于宰辅之臣亦未尝偏用一人私议也癸卯以完颜守道为太尉尚书令富察通为平章政事襄为左丞张汝弼为右 
丞梁肃为参知政事夏四月戊申以图克坦喀寍为左丞相唐古安礼为右丞相增筑泰州临潢府等路边堡及屋宇庚戌奉安昭祖以下三祖 
三宗御容于衍庆宫行亲祀礼帝谕宰臣曰朕之言行岂能无过常欲人直谏而无肯言者使其言果善朕从而行之又何难也五月戊子西北 
路招讨使完颜守能以赃罪杖一百除名秋七月已亥以图克坦克寍为枢密使辛丑以完颜守道复为左丞相太尉如故
　　二十二年春三月丁丑申敕西北路招讨司勒明安穆昆官督部人习武备甲申谕今岁行幸山后所用人夫并以官钱和雇癸巳诏颁重 
修制条以张汝霖为御史大夫夏四月乙卯行监临院务官食直法诏削明肃尊号秋七月辛巳宰臣奏事时帝少违豫宰臣请退帝使终其奏 
九月已丑以同知东京留守司事裔在任专恣失上下之分谪授复州刺史乙未额哩页扎拉孙绍先韩仲英等以受商赂纵禁物出界皆处死 
冬十月辛丑徙河间宗室于平州庚戌祫享于太庙十一月丙子东京留守图克坦贞以与海陵逆谋伏诛妻永平县主子慎思并赐死甲申玉 
田县令伊喇查坐赃伏诛十二月辛酉立强取诸部羊马法
　　二十三年春正月庚午诏有司但获强盗迹状既明赏随给之壬午如春水诏夹道三十里内被役之民与免今年租税仍给佣直甲午大 
邦基伏诛二月乙巳还都戊申以张汝弼摄太尉致祭于至圣文宣王庙庚戌以张仲愈为参知政事帝览御史台所进察州县官罪皆细碎事 
又止录其恶而不举其善诏并察善恶以闻三月丙子初制宣命之宝金玉各一涉县人陈圆以乱言伏诛壬戌敕有司为民祷雨是夕雨夏五 
月庚午县令达春额哲等十人以不任职罢归甲戌命应部除官尝以罪罢而再叙者遣使按其治迹如有善状方许授以县令六月壬子右司 
郎中段珪卒帝曰是人甚明正可用如知登闻检院巨构每事但委顺而巳燕人自古忠直者鲜辽至从辽宋至从宋本朝至则从本朝其俗诡 
随虽屡经迁变而未尝残破者凡以此也南人劲挺敢言直谏者多甚可尚也又曰昨夕苦暑朕通宵不寐因念小民比屋卑隘何以安处秋七 
月御史大夫张汝霖坐失纠举降授棣州防御使八月乙未观稼于东郊以女真字孝经千部付点检司分赐护卫亲军乙巳括定明安穆昆户 
口田土牛具以程辉为参知政事九月帝欲女真人知仁义道德命译五经颁行之冬十一月壬戊朔曰有食之壬申以崇尹为平章政事闰月 
甲午帝谓宰臣曰帝王之政固以宽慈为德然如梁武帝专务宽慈以至纪纲大坏朕尝思之赏罚不滥即是宽政也余复何为以襄为平章政 
事张汝弼为左丞钮祜禄噶达尔为右丞张汝霖为参知政事戊午帝谓宰臣曰女真进士可依汉进士补省令史夫儒者操行清洁以吏出身 
者自幼贪墨习以成性至为官不能迁改政道兴废实由于此庚申尚书省左司员外郎徐伟奏事帝谓宰臣曰斯人纯而干右司郎中郭邦杰 
直而颇躁又曰庶人亮自以不道恐上京宗室起而图之故不问疏近并徙之南京岂非以汉光武宋康王之疏庶得继大统故过虑若此然何 
其谬也十二月丁亥以乌库哩元忠复为尚书右丞相
　　二十四年春二月癸酉帝曰朕将往上京念本朝风俗重端午节比及端午到上京则燕劳乡闾宗室父老三月甲午帝将如上京尚书省 
进守国宝帝召皇太子授之因谕之曰上京祖宗兴王之地欲与诸王一到或留三二年以汝守国社稷任重宜知畏慎常时观汝甚谨今日能 
纾朕忧乃见汝心孝也皇太子再三辞让以不谙政务乞备扈从帝曰政事无甚难但用心公正毋纳谗邪久之自熟皇太子流涕左右皆感动 
皇太子乃受宝壬寅遂如上京宰执以下奉辞于通州帝谓宰执曰卿辈皆故老宜悉心辅皇太子以副朕意又谓枢密使图克坦克寍曰朕巡 
省之后脱或有事卿必亲之毋忽细微大难图也又顾六部官曰朕闻省部文字多以小不合而驳之苟求自便致累岁不能结绝朕甚恶之自 
今可行则行可罢则罢毋使在下有滞留之叹时诸王皆从以赵王永中留辅太子夏四月丙寅次东京丁卯朝谒孝寍宫给复东京百里内夏 
秋税租一年在城随关年七十者补一官曲赦百里内犯徒二年以下罪五月巳丑至上京居于光兴宫庚寅朝谒于庆元宫戊戌宴于皇武殿 
帝谓宗戚曰朕思故乡积有日矣今既至此可极欢饮君臣同之赐诸王妃主宰执百官命妇各有差宗戚皆沾醉起舞竟日乃罢六月辛酉幸 
阿勒楚喀水临漪亭壬戌阅马于绿野淀秋七月已未帝谓宰臣曰天子巡狩当举善罚恶凡士民之孝弟姻睦者举而用之其无行之人则教 
戒之不悛者加惩罚丙午猎于巴延淀八月乙亥诏免上京今年市税冬十月丁卯猎于近郊十一月辛卯还宫甲午诏有司报谕宋与高丽夏 
国上京天寒地远正旦生日并不须遣使
　　二十五年春正月丁亥宴妃嫔亲王公主宗室品官于光德殿与坐者千七百余人赏赉有差二月癸酉东平尹乌库哩思列坐怨望杀之  
【按宋史载淳熙十二年三月故辽林牙达实假道夏人以伐金即大定二十五年三月也金史缺载】 夏四月癸亥幸皇武殿击球许士民 
纵观甲子诏于率宾呼尔哈两路明安下选三十穆昆为三明安移置于刷达巴罕之地以实上京壬申曲赦会寍府仍放免今年租税百姓年 
七十以上者补一官甲戌以会寍府官一人兼大宗正丞以治宗室之政帝谓羣臣曰上京风物朕自乐之每奏还都辄用感怆祖宗旧邦不忍 
舍去万岁之后当置朕于太祖之侧卿等无忘朕言丁丑宴宗室宗妇于皇武殿赐大功亲以下官阶年高属近者加宣武将军及封宗女赐银 
绢各有差帝曰朕寻常不饮酒今日甚欲成醉此乐不易得也宗室妇女及羣臣故老以次起舞进酒帝曰吾来数月未有一人歌本曲者吾为 
汝等歌之命宗室子弟叙坐殿下者皆坐殿上听帝自歌其词道王业之艰难及继述之不易至慨想祖宗宛然如覩歌毕泣下 【恭读通鉴 
辑览　　御批观至此而不戄然惕■〈忄双〉然失愀然感者亦无人心者矣按金世宗待诸宗室故老缠绵恺恻动出至诚所谓亲贤乐利 
不惟当时感动即千载亦思慕不忘服膺　　圣论真足以见感化之源理有不爽而金世宗诚不愧为贤主也】 羣臣宗戚捧觞上寿皆称万 
岁于是诸夫人更歌本曲如私家之会既醉帝复续调至一鼓乃罢巳卯发上京庚辰宗室戚属奉辞帝曰朕久思故乡甚欲留一二岁京师天 
下根本不能久于此也太平岁久国无征徭汝等皆奢纵往往贫乏朕甚怜之当务俭约无忘祖先艰难因泣数行下宗室戚属皆感泣而退五 
</div>
    <div class="pagination">
<a href="续通志_page95.html">上一页</a><span>...</span><a href="续通志_page91.html">91</a><a href="续通志_page92.html">92</a><a href="续通志_page93.html">93</a><a href="续通志_page94.html">94</a><a href="续通志_page95.html">95</a><span class="current-page">96</span><a href="续通志_page97.html">97</a><a href="续通志_page98.html">98</a><a href="续通志_page99.html">99</a><a href="续通志_page100.html">100</a><a href="续通志_page101.html">101</a><span>...</span><a href="续通志_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
