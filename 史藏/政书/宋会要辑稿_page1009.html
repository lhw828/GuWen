<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1009 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1009 页/共 1125 页</h1>
    <div class="content">四月二十二日，诏帅府书写机宜文字，除系事干机密合书写外，其余文字并不得签书。 
二十七日，江西安抚制置使胡世将言：「本路先系差除大使，依先得旨，令置参议、参谋、主管机宜文字各一员，干办公事官三员，准备将领、差遣、差使各五员等，遇有阙官去处，并许奏辟差权。」诏内干办公事、准备差遣、差使各减一员，余依赵鼎已得指挥。 
九月十日，诏江东安抚司添置准备差使一员。〔以〕知镇江府、兼两浙路安抚使、马步军都总管沈晦言，「江东安抚司准备差遣、差使各五员，欲望更添准备差遣、差使各一员」故也。 
五年闰二月六日，诏江州守臣权带管内安抚使。以中书门下省言沿江已有制置使、副，难以更置安抚故也。 
二十二日，诏：「江东西、湖南、浙西安抚大使许置参谋、参议、主管机宜文字各一员，干办公事五员；安抚使许置参议、主管机宜文字各一员，干办公事四员。其溢额人令终满今任，所有额内并溢额人已差下替人并罢，仍依省罢法。浙东、淮南、福建、广南并依旧，仍并今逐路帅司举辟。参谋、参议，辟通判已上资序，余并令录以上资序人。准备差使依旧，如通差过文臣，候今任满日，却令依旧差武臣。诸路帅司合辟差机宜， 
       
今后并差第二任知县资序人。余依已降指挥。」以尚书省言：「诸路帅司所置属官多寡不同，兼往往堂除差人，即非祖宗旧制，当别行立定差格。」故有是命。 
三月十七日，诏荆湖北路安抚使司人吏如头名实满三年，权依江西已得指挥，与补进义副尉。 
二十四日，诏临安府依旧带浙西安抚，镇江府带沿江安抚。 
五月二十三日，权发遣镇江府刘宁止言：「今来所带沿江安抚，即不曾分定路分，欲乞拨常州、江阴军及平江府昆山、常熟县隶属本司。」从之。 
六年五月十二日，诏：「襄阳府系上流重地，密邻伪境，依陕西五路例，许带京西南路经略安抚使。」 
六月十六日，中书门下省言：「湖北帅司已移还荆南旧治，与襄阳事体同。」诏王庶许依襄阳府例带经略安抚使。 
八月二十五日，泸南沿边安抚使、知泸州何悫言：「欲望许臣到任后，将城寨官铨量，除有不法合行按削外，不职之人未受敕札者，即听放罢，别行差辟，已受敕札者，令与闲慢两易其任，各不理遗阙。」从之。 
九月十八日，成都府潼川府夔州利州等路安抚制置大使、兼知成都府席益言：「契勘裁减冗员，今相度川陕四路分置帅府，其潼川府、夔州路旧为一司日，帅臣带泸南沿边安抚使。盖以彼处边防，比之余路事体稍重，合分作两路。其夔州路施、黔、珍州、南平军等处，边面比潼川府路尤更阔远，又系控扼京西，与旧不同，理当 
       
增重事体，遵禀便宜，令夔州路钤辖带本路安抚使。切缘夔州路距北边虽远，方今控扼京西，最为冲要。今来本路安抚正系夔州知州升带，即非专置一员，难以减废。」从之。 
七年八月二十三日，广东路经略安抚使连南夫言：「被旨，如盗贼事不可待报，许便宜施行讫具奏。今来水陆别无大寇，所有便宜指挥，伏望收还。」从之。 
九年三月十五日，中书门下省言：「河南诸路州军新复之初，今权宜措置：应天府守臣充南京留守，兼应天府路安抚使，以单、徐、宿、亳州、兴仁府、广济军为所隶；河南府守臣充西京留守，兼河南府路安抚使，以蔡、汝、郑州、淮宁、(颖)[颍]昌、顺昌府、永兴军为所隶。」从之。 
六月十日，熙河兰廓路经略安抚司言廓：原作「廊」，据《宋史》卷八七《地理志》三改。后同。：「本路未经兵火已前，旧管一十州军，以熙河兰廓路经略安抚使司称呼。昨因兵火，将河外西宁、乐、廓等州官吏军民移那前来河里，缘此后来行移，止以熙河路经略安抚使司称呼。今为割还河南故地，本路所辖别无廓州，即未审如何称呼。」诏以熙河兰巩路经略安抚司为名。 
十月十八日，知庐州、兼主管淮南西路安抚司公事、兼权淮南判官李仲孺言：「蒙恩差前件职事，所有安抚司各合辟置官属，许踏逐材干官奏辟。」有旨依。臣僚言：「契勘昨申请为庐州系是极边，遂创充辟置。今淮西自是近里州军，即与五年事体不同，难以援引前例。诏(系)[除]干办公事、准备差遣各 
       
减一员，余依已得指挥。 
十年正月六日，福建路安抚大使、兼知福州张浚言：「乞依浙东安抚大使例奏辟官属，除参谋、参议官更不差置外，欲乞更差主管机宜文字及干办公事三两员，并从帅臣踏逐奏差。」诏许更辟差主管机宜文字、干办公事各一员。 
三月六日，枢密院言：「(颖)[颍]昌府系冲会去处，理宜增重事权。」诏令兼管内安抚使。 
闰六月二十六日，诏左武大夫、果州团练使、知陕州、兼节制陕西诸路军马司节制吴琦兼管内安抚使吴：原作「韩」，据《建炎要录》卷一三六改。。以枢密院言「琦见措置招集忠义，据险保守，与贼相距，理宜增重事权」故也。 
十二年十月二十二日，臣僚言：「淮南兵革未休，屏翰不固，权一时之宜，于镇江府置沿江安抚使。阅时既久，议者以谓虚设。盖浙西兵政(以)[听]于临安帅司，淮南兵政听于扬州沿江安抚司，率徒属数十员，糜费廪稍，曾无毫发之补。欲循沿海制置使司例罢置。」从之。 
十四年九月十三日，四川宣抚副使兼营田使郑刚中言：「今措置，欲将利州路分作东、西两路：内吴璘乞差充利州西路安抚使，以阶、成、西和、凤、兴、文、龙州隶属；杨政乞差充利州东路安抚使，以兴元府、洋、利、阆、巴、蓬、剑州、大安军隶属。郭浩所带，理合一体。今欲除落『经略』二字，乞以金房开达州安抚使为名；知成州王彦、知阶州姚仲、知西和州程俊、知凤州杨从仪所带沿边安抚及管内安抚，并合除落。」从之。 
十六年八 
       
月四日，诏利州西路安抚司属官许依本路转运司属官，到任任满推赏。 
二十八年二月三日，诏京西南路安抚司有不经朝廷正差使臣一十五员，并行废罢。从本路转运司请也。 
十一月十六日，诏湖北安抚司添差参议官一员减罢，见任人令终满今任，已差人别与差遣。 
二十九年闰六月十六日，淮南西路安抚司言：「本司干办公事、准备差遣共二员，内干办公事职事稀少，合行省罢。添差指使、准备差使、听候使唤一十二员，乞更不差注。」(照)[诏]依。其见任人与终满今任，已差下人依省罢法，如见任人愿省罢者听。 
三十二年四月十四日，淮南东路安抚使司言：「契勘省并官吏，本司今相度：欲乞存留官，并系正任书写机宜文字一员，干办公事一员，听候差使、副尉一十员，下班祗应八员；乞裁省官，主管机宜文字一员，准备差使一员，添差不厘务准备差使三员，听候使唤五员，指使四员。其见任已差下人，并依省罢法施行。」从之。 
绍兴三十二年孝宗即位未改元。十一月四日，江淮宣抚司言：「淮南西路安抚司见今防秋，军事不一，欲将准备将一员改作干办公事，准备差使一员改作准备差遣。」从之。 
隆兴元年五月五日，诏京西南路安抚司许差主管机宜文字、干办公事各一员。从安抚使王彦请也。 
七日，降授特进、枢密使、江淮东西路宣抚使张浚言： 
       
「契勘海州系极边州军，见屯军马、新招忠义军，多是初自北来，未成纪律，全在守臣弹压镇抚。欲乞许带海涟水军管内安抚使。」从之。 
隆兴二年闰十一月十二日，吏部言：「四川安抚司状：『乞将本司主管机宜文字、干办公事、准备差遣，依逐司体例，许理为实历亲民资任。』送部勘当，欲依本司所乞。」从之。 
干道三年四月十一日，诏利州东、西两路并为一路，以利州西路安抚使、判兴州吴璘改知兴元府，领御前诸军都统制职事，充利州路安抚使、四川宣抚使；以知兴元府王权改知洋州，依旧御前诸军都统制，充管内安抚使。是日，宰执进呈吴璘改知兴元府、王权知洋州。上曰：「吴璘年老，意欲归兴元。」魏杞奏曰：「若归兴元，却是遥制西路军马。」蒋芾奏曰：「不若权并归两路，令吴璘宣抚，却依旧知兴元。」上曰：「如此甚顺。」至有是诏。 
八月十四日，知襄阳府陈天麟言：「安抚司置司襄阳府，系是极边，边防利害，不可无属官专掌机要文字。缘近来省并，止存干办公事一员，今乞复置主管机宜文字一员。」从之。 
十二月一日，诏京西路转运判官韩晓知金州，主管金房开达州安抚司公事、马步军都总管。用知枢密院、四川宣抚使虞允文荐举也。 
十五日，宰执进呈臣僚言：「金州守臣依兴州例，不当带安抚、总管职事，其金州安抚司乞依旧并归利路。」上曰：「旧来如何 」蒋芾奏曰：「旧 
       
不曾带，缘郭浩知金州，要与吴璘、杨政事体一同，故置安抚。今金州自属利州路，而房州自隶京西，开、达自隶夔路。逐路已有安抚使，近除章略知兴州，亦已不带矣。」上曰：「可依奏。」 
四年，宣抚使虞允文奏，乞令带管内安抚司公事，奉旨依。 
四月二日，诏金州守臣带管内安抚。以刑狱公事张松兑言：「金州最为阔远，守臣若不稍假以权，则统兵主将势为独重，州郡施为措置皆有所牵制。初因武臣兼总兵民之权，故加销削以相维带。今以列郡处于其下，其势必不能相制，欲望许令金州守臣带管内安抚。」故有是诏。 
六年八月二十六日，中书门下省勘会：「已降指挥，四州安抚制置司属官并罢，并归四川安抚司，所有成都府路安抚司干办公事一员、主管书写机宜文字一员、准备差使二员，合行复置。」从之。 
二十七日，利州路安抚司公事、马步军都总管王之奇言：「欲乞将潼川府路依利、夔两路，许带安抚使名，刺举并依两路。今照得利州路安抚使在兴元府置司，潼川府路兵马都钤辖司旧在泸南置司，如蒙升改作安抚司，欲乞令依旧泸南置司。」从之。 
九年正月二十六日，中书门下省言：勘会王之奇差知扬州、淮南安抚使。诏庐州守臣令止兼管内安抚司公事。 
二十八日，知扬州、淮南路安抚使王之奇言：「淮西帅司省罢，官属乞依叶衡知荆南已得指挥衡：原作「冲」，据《宋史》卷三八四《叶衡传》改。，许别行辟差。」从之。 
淳熙十一年 
       
三月四日，诏金州守臣仍旧带管内安抚。四川安抚制置使留正等言：「金州元隶京西南路，自绍兴后拨隶利州路，系极边重地，常差武臣知州，带金房开达州安抚使，节制屯驻军马。」 
十六年正月二十八日，诏自干道以后创置修内司等处兼安抚司准备差遣人，元非旧例，可并罢，今后并不差人。 
绍熙四年，同制置丘 不究利病，欲分其权，遂奏请，以军帅不当更兼安抚使及知兴州。奉旨，利州西路安抚司依旧并归东路，兴元府置司。臣窃详利州东、西路边面利害，各自任责不轻。安抚一司，本以镇抚军民、弹压盗贼。阶、成、文、龙、西和等州正当边面，及与蕃夷接界，盗贼多于界首往来作过。今安抚司既在兴元府，去西和等州凡千余里，或有盗贼窃发，申安抚司，比至行下措置收捕，往往缓不及事。曩时朝廷分西路安抚于兴州置司，且令都统制兼之，其意深远。以其便于节制，凡有盗贼，小则责以巡尉、寨将，大则守把官军会合收捕。统属既一，各尽其职，而奸黠知所畏惮，不敢轻于作过。自并安抚司后，强贼剽夺，无时无之。前者赵炳劫掠于比界，近张浦等复啸聚于黑谷山，安抚司相去辽远，未免关牒都统司，俾责守把官军掩捕，而都统司复牒安抚司督责巡尉、寨官收捉，西和等州又与都统争衡，军兵各持彼我，互相牵制，奸黠缘此观望，敢于为盗，深恐因此寖生边事。故有是命。 
       
庆元元年八月二十六日，臣僚言：「近者迩臣有请，两淮、荆襄当择帅臣，欲令台谏、给舍、侍从集议于御史台，然后同衔荐举。陛下亟从所请，可谓盛举矣。然臣窃见本台体例，多议事而罕议人。台谏乃弹( )[劾]之官，设使同衔荐举则保任而往，他日职事或弛，恐于弹劾有碍。考之故事，朝廷有所选任，或自外迁，或自内除，或辍重臣以往，初亦无所拘碍，亦有出于台谏者。今若集议，则势必及外而不及内，恐非所以均任使也。欲乞令中书、密院通择其人，或令二府与侍从、给舍公心商议，或令各疏人物于庙堂，勿拘内外，或出自圣断选择重臣以往，必无不得其人之患。」从之。 
二年九月十一日，诏利州西路安抚司于兴州置司，令都统制兼充。以四川安抚制置使兼知成都府赵彦逾言：「利州一路附以关外四(川)[州]，边阔远，旧置安抚司，(公)[分]东、西两路。中虽权并，寻复如旧，一于兴元府置司，一于兴州置司。」 
十一月十二日，起居舍人胡弦言：「诸路帅司向缘军兴，事涉机密，许辟亲属充书写机宜文字，中间尽行罢去。近年沿边帅臣夤缘有请，复开此例，凡不应辟置者，亦公然闻奏，如执券取偿，甚亡谓也。欲乞除四川制置许辟亲属机宜一员外，其余帅司并不许辟差，其见任人许随司罢。或帅再任者，亦不许再辟。」从之。 
三年三月二十五日，湖南安抚司奏：「本司近获指挥，亲兵专听帅臣节制。缘起置之 
       
初，系于潭州住营诸军内选择军兵五百人为额，创为一寨，拘辖教阅。每月券历亦系亲兵统辖官别作一券帮勘，其军分、名籍以至迁补、排连，尚属兵将司通管人数，却是人兵一身，分听两处兵官管辖，有此牵制。今来若不申明，窃恐又复以前窠占役使。兼亲兵见管人内，有淳熙六年因收捕郴寇陈峒回司，拨到敢死军兵通共五百五十六人。本司遂行下本寨取会有职名、愿乞回元营军分执役兵员，已拨回收管外，截日亲兵及敢死军通管五百二十四人，正拨充亲兵。其元有已刺军分，(入)[如]于左手母指下添刺湖南安抚司亲兵七字，更不隶兵将司军籍，每月请给只从旧来军分帮支。内先曾有职名人，候将来有立功日，于已授名次上升转。向后有阙，只从元指挥以五百人为额。遇有逃亡事故名阙，每季类聚，从本司招填，却于左额角上刺七字军号，以潭州雄略指挥请给支破。遇有立到功劳，从大军体例升转。庶得军分归一，不敢混殽。」从之。 
五年十月二十八日，右正言程松言：「安抚制置使肇于景德，迨建炎之初元，酌祖宗之旧制，诸路安抚带马步军都总管，以寓古者方镇之法。法制一定，无所易矣。中兴以来，七十余载，虽神州赤县未归版图，然犹金、楚以为家，吴、越以为宫，联荆襄之上游，控巴蜀之绝险，长淮蕃其北，海限其东，而三江五湖又襟带乎其内，于以保国则奠枕 
       
而有余，于以规恢则待时而可动。是则蕃方谋帅，朝廷所宜为官择人，而不可忽也。今日江浙达于川广，凡十有六路，路择一帅，不过十有六人，岂无耆儒硕德、望实素著者置之十六路之上乎!每一蕃帅之阙，踌躇四顾，选择惟艰，而庸耄者、资浅望轻者间亦(卑)[畀]之，何其类于乏才不甚满人意乎!乞明诏大臣，遴柬帅才，除尝任执政外，两制、从官必曾经作郡者，其余庶官必曾任提转职司、实有治绩、宿负时望者，使当一路帅臣之寄，而庸耄选 、资浅望轻之人无复滥次其间。」从之。 
六年十月十四日，吏部言：「湖北安抚使杨辅奏，乞将干办、准备差遣各省罢一员。照得本司干办公事两员，一系安抚司，一系营田司。营田文字从来诸属官并行通签，欲将营田干办省罢，仍将营田事并入安抚司，令本司属官并通签管干。」从之。 
嘉定元年四月二十四日，利州东路安抚司奏：「本司属官废置不定，今止有参议官、干办公事各一员，乞复置机宜文字、准备差遣各一员，永为定例。」从之。 
嘉定十六年二月二日，臣僚言：「国家连帅之任，膺一道之责，为至重，置司所在必择会府要冲者，非苟然也。蜀在数千里之外，如兴元府、沔州、利州，实迩西陲，镇压边关，屯营相望。是以为帅者，其权贵专，其势贵一。臣闻咸平四年，初置利州路，于时未有帅也。建炎四年，宣抚司 
       
承制以端明殿学士张深知利州，兼利州路经略安抚使，此置帅之始也。及后(并)[井]度知兴元府，权利州路钤辖。景兴宗代之，(逐)[遂]兼利州安抚使，由是帅移于兴元矣。绍兴十年，杨政为经略安抚使、知兴元府，吴璘以总戎节钺为阶成岷凤经略使，乃以四州并归利路，而分利路为东、西。兴元、剑、利、阆、金、津、巴、蓬、大安为东路，政为安抚使；阶、成、西和、凤、文、龙、兴为西路，璘为安抚使。时绍兴十四年也。干道四年，合而为一，兴元兼领之。淳熙二年复分，三年又合，五年复分，开禧三年诸逆之后复合。嘉定十二年，以丁知沔州而又分。庙算区画，盖随时而施，宜也。臣闻迩者蜀事措置日渐有序，新遣制使往镇要地，尤贵其权之有归，于西方事体有所关系。欲乞明谕大臣从长区处，如当合二帅为一，乞降睿旨施行，以重事权，以幸全蜀。」从之。
 职官 宋会要辑稿 职官四一 参议 
       
参议
【宋会要】
       
唐置藩镇，皆有参谋，至行军亦有之，关预军中机密。张建封署温造字简舆，说刘济使纳忠于朝。建炎四年，诏两浙西路安抚大使许置参谋、参议各一员。绍兴四年，诏沿江三大使司亦许置参谋、参议官。五年，诏江东西路、湖南、浙西安抚大使许置参(议)[谋]，安抚使许置参议，其参谋、参议请给依本路提举茶盐支破。
 职官 宋会要辑稿 职官四一 走马承受公事 
       
走马承受公事
【宋会要】
       
宋制，河北、河东、陕西、川峡皆有之，以三班或内侍二人或三人充。 
太宗至道元年九月，供奉官宋元度等五人分往镇、定、并等州及高阳关承受公事，当言上者驰传以闻。 
三年二月，诏知沧州、西上合门使何承矩觉察诸路走马承受并体量公事朝臣、使臣踰违公事。 
五月，真宗即位未改元。诏诸路承受公事朝臣、使臣归阙。真宗听政之初，务从简易故也。 
真宗咸平五年八月九日，帝宣谕：「寄班使臣即畏避不敢公言，早岁灵州巡检王承序境内磔人序：原无，据《长编》卷五二补。，承受使臣都不以闻，遂决杖降职，自是无敢隐蔽。」因降诏戒饬之。 
景德三年七月，诏诸路不得奏举承受使臣。初，河东转运使宋博等荐代州承受公事王白，帝曰：「朝廷置此职，欲令亲军政，察边事，况频入奏报，固已详其行止，何假论荐 」故条约之。 
四年五月，诏：「朝廷比差诸路承受使臣，要知逐处物情人事。如闻多(败)[贩]鬻规利，及役匠人制作器用什物，与豪富公人往来，犯者重寘其罪。」 
闰五月，诏诸路承受不得收接州郡臣僚干求恩泽奏状。 
十月，诏缘边承受使臣无得受总管、钤辖差领兵马，以图功赏。 
大中祥符元年正月，诏诸路承受使臣多令诸州牒报事宜，誊录入奏，颇为烦扰烦：原作「频」，据《长编》卷六八改。，自今禁止之。 
三年三月，诏诸路承受使臣每到阙须即入见讫，不得迁延久住。 
五年六月，权知开封 
       
府刘综言：「诸路走马承受使臣到阙，皆直造便坐。自今请先于前殿见讫，乃诣后殿奏事。」从之。 
七月二日，诏：「诸路走马承受使臣到阙，据赍到文字于勾当崇政殿门使臣处纳下进入。如无处分，亦次日入见。三班使臣即依例于合门下榜子见，余依旧例施行。」 
六年四月，诏诸路承受使臣自今许赴知州、总管、钤辖、都监会食外，无得受生料缗钱。 
五月，诏：「诸路承受使臣多有踰越及受财贿，事发被劾，皆称面曾闻奏，因缘生奸。自今合奏公事，并须明具札子进纳，不得辄凭口述。」 
</div>
    <div class="pagination">
<a href="宋会要辑稿_page1008.html">上一页</a><span>...</span><a href="宋会要辑稿_page1004.html">1004</a><a href="宋会要辑稿_page1005.html">1005</a><a href="宋会要辑稿_page1006.html">1006</a><a href="宋会要辑稿_page1007.html">1007</a><a href="宋会要辑稿_page1008.html">1008</a><span class="current-page">1009</span><a href="宋会要辑稿_page1010.html">1010</a><a href="宋会要辑稿_page1011.html">1011</a><a href="宋会要辑稿_page1012.html">1012</a><a href="宋会要辑稿_page1013.html">1013</a><a href="宋会要辑稿_page1014.html">1014</a><span>...</span><a href="宋会要辑稿_page1010.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
