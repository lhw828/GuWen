<!DOCTYPE html>
<html>
<head>
    <meta charset="UTF-8">
    <title>清朝通典 - 第 29 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通典 - 第 29 页/共 61 页</h1>
    <div class="content">
　　?上皇太后尊号徽号

　　（臣）等谨按杜典有天子追尊祖考妣礼以上尊号附焉有天子崇母后礼追崇附焉今以追尊追崇之典应见庙制门我朝恭上列圣列后尊谥巳恭载于太庙篇中伏惟列圣以孝治天下尊奉慈宁遇大庆典晋上徽号圣祖仁皇帝孝事重闱则有恭上太皇太后徽号之仪彝章允洽备极崇隆皇上尊奉皇太后徽称迭晋璚宝璆册辉映万禩谨述隆仪汇着于篇
　　崇德八年八月世祖章皇帝嗣位尊圣母皇后为皇太后圣母为皇太后
　　顺治八年二月世祖章皇帝亲政恭上圣母皇太后徽号曰昭圣慈寿皇太后进册宝行礼礼成颁诏天下八月世祖章皇帝大婚礼成恭加上昭圣慈寿恭简皇太后徽号奉册宝行礼如仪次日御太和殿诸王贝勒文武羣臣上表行庆贺礼颁诏天下十一年六月世祖章皇帝大婚礼成恭加上昭圣慈寿恭简安懿皇太后徽号奉册宝行礼颁诏如仪十三年十二月册封皇贵妃礼成恭加上昭圣慈寿恭简安懿章庆皇太后徽号奉册宝行礼颁诏如仪十八年正月圣祖仁皇帝嗣位尊圣祖母皇太后为太皇太后尊圣母皇后为皇太后圣母为皇太后
　　康熙元年十月恭加上圣祖母太皇太后徽号曰昭圣慈寿恭简安懿章庆敦惠太皇太后恭上母后皇太后徽号曰仁宪皇太后恭上圣母皇太后徽号曰慈和皇太后奉册宝行礼如仪太皇太后仁宪皇太后慈和皇太后仆驾皇帝卤簿俱不设免诸王大臣官员朝贺礼成颁昭天下四年九月圣祖仁皇帝大婚礼成恭加上昭圣慈寿恭简安懿章庆敦惠温庄太皇太后徽号恭加上仁宪恪顺皇太后徽号太皇太后皇太后仪仗全设宫门前设大驾卤簿于太和门前圣祖仁皇帝率王公大臣等奉册宝行礼如仪颁诏天下六年十一月圣祖仁皇帝亲政恭加上昭圣慈寿恭简安懿章庆敦惠温庄康和太皇太后徽号恭加上仁宪恪顺诚惠皇太后徽号奉册宝行礼颁詺如仪十五年正月以册立皇太子礼成恭加上昭圣慈寿恭简安懿章庆敦惠温庄康和仁宣太皇太后徽号恭加上仁宪恪顺诚惠纯淑皇太后徽号奉册宝行礼如仪二十年十二月以滇黔荡平恭加上昭圣慈寿恭简安懿章庆敦惠温庄康和仁宣弘靖太皇太后徽号恭加上仁宪恪顺诚惠纯淑端禧皇太后徽号前期遣大学士勒德洪明珠诣慈宁宫奏加上徽号礼仪太皇太后谕曰自叛逆构乱于今八年皇帝焦心劳思运奇制胜故得寇盗削平海宇宁谧皇帝应受尊号以答臣民之望予处深宫之中不与外事受此尊号于心未惬此典礼不必行勒德洪等奉太皇太后旨还奏复遣诣慈宁宫奏曰厯稽往代国家凡有大庆必归美于尊亲太皇太后鉴臣微忱特允奏请臣虽无尊号传示中外亦有荣光太皇太后复不允勒德洪等还奏复遣诣慈宁宫奏曰自寇乱用兵以来将士疲劳生民因苦疮痍未复喘息未苏虽兵戈乍戢疆宇初平国家纪纲正宜整顿地方元气正宜培养臣何敢晏然自处以为太平无事受纳尊号惟祈太皇太后圣心欢豫俯体羣情允行大典臣实幸甚天下幸甚太皇太后曰皇帝既惓惓恳请至于再三予亦不能固辞可照礼议行届期恭奉册宝诣太皇太后皇太后宫加上徽号行礼颁诏天下三十六年七月以朔漠平定请加上仁宪恪顺诚惠纯淑端禧皇太后徽号奉皇太后懿旨皇帝懋建宏勋予不胜欣悦际此昌期予心慰矣尊加徽号向虽有例并非断不可已者着停止予心始安复遣大学士等奏请再三懿旨不允六十一年十一月世宗宪皇帝嗣位尊圣母为皇太后十二月礼部奏恭上皇太后尊号礼仪奉懿旨子自幼入宫蒙大行皇帝深恩备位妃列几五十年虽夙夜小心勤修内职未能图报万一龙驭升遐即欲相从皇帝再三谏阻情词恳至勉慰其心未伸予志今诸王大臣援引旧典请上尊称此时梓宫大事正在举行凄切哀衷何暇他及尊崇典礼实非予心所安况予戒慎居心谦冲训子但愿予子体先帝之心永保令名诸王大臣体先帝之心各抒忠悃则兆民胥赖海宇蒙休子躬大有光荣胜于受尊称远矣诸王大臣复叩请再三始蒙慈允恭上徽号曰仁寿皇太后奉册宝行礼如仪
　　雍正十三年九月皇上御极尊圣母为皇太后十二月恭上圣母皇太后崇号曰崇庆皇太后奉册宝行礼如仪礼成颁诏天下不御殿受贺
　　乾隆二年十二月册立皇后礼成恭加上崇庆慈宣皇太后徽号奉册宝行礼如仪次日御太和殿王公百官进表行庆贺礼颁诏天下十四年四月以金川平定恭加上崇庆慈宣康惠皇太后徽号奉册宝行礼如仪次日上率王公大臣诣皇太后宫行庆贺礼百官于午门外随行礼毕上御太和殿王公文武羣臣上表行庆贺礼颁诏天下十五年八月册立皇后礼成恭加上崇庆慈宣康惠敦和皇太后徽号奉册宝行礼颁诏如仪十六年十一月皇太后六十万寿恭加上崇庆慈宣康惠敦和裕寿皇太后徽号奉册宝行礼如仪越三日上率王公大臣等诣皇太后宫恭祝万寿行庆贺礼上御太和殿王公百官上表行庆贺礼颁诏天下二十年六月以伊犁平定大功告成恭加上崇庆慈宜康惠敦和裕寿纯禧皇太后徽号上率王公大臣恭进册宝宣表行庆贺礼上御太和殿王公百官上表行庆贺礼颁诏天下二十六年十一月皇太后七十万寿恭加上崇庆慈宣康惠敦和裕寿纯禧恭懿皇太后徽号上率王公大臣恭进册宝行礼越二日上率王公大臣诣皇太后宫恭祝万寿宣表行庆贺礼百官于午门外随行礼上御太和殿王公百官上表行庆贺礼颁诏天下三十四年十二月谕朕尊养璇玮展爱承欢一切务臻隆备前者每逢庆典加上圣母皇太后徽号悉遵会典成规敬制金册金宝以为准仪昭度程序宜然近检稽体仁阁尊藏法物则孝庄文皇后玉册玉宝俱存皆康熙年间皇祖厯次加奉太皇太后徽号所进者乃知册宝原有刻玉之制恩思国家传宝质皆琢玉而下逮亲藩封爵册宝亦得范金是嘉玉较良金尤为宝贵越岁辛卯恭遇圣母八旬万寿朕将躬率羣臣恭加徽号用洽彝章所奉册宝自宜备极珍崇以称尊亲茂庆之志着大学士会同该部博稽旧典敬谨详议以闻寻大学士等遵旨议上从之三十六年十一月皇太后八十万寿恭加上崇庆慈宣康惠敦和裕寿纯禧恭懿安祺皇太后徽号上率王公大臣等诣皇太后宫恭进玉册玉宝行礼礼成上诣慈宁宫率诸王公大臣恭祝圣寿宣表行庆贺礼御太和殿颁诏天下四十一年五月以平定两金川大功告成恭加上崇庆慈宣康惠敦和裕寿纯禧恭懿安祺宁豫皇太后徽号上率王公大臣恭进册宝行庆贺礼如仪御太和殿颁诏天下是月谕兹因平定金川恭上皇太后徽号会典所载届期应御太和殿阅视册宝随奉至慈宁宫躬进并宣表行庆贺礼昨奉皇太后懿旨是日仪典繁重皇帝春秋巳越六旬若拜跪太久予心怜之止须将册宝豫陈殿中至时皇帝率王公大臣行礼即表文亦毋庸宣读钦此仰见圣母慈爱备至体恤周详但自念精力尚健拜跪不觉过劳因奏圣母云恪遵温谕酌省恭阅册宝一节以副慈怀其余仍循仪典以展尊敬之忱至恭庆圣母九旬万寿当悉遵此次恩训而行仰邀俞允洪维萱庭集福承庆方长体懿慈更足以申爱慕着内阁礼部存记于辛丑年恭逢万寿庆典加上徽号敬谨遵照具奏以闻凡加上尊号徽号仪具大清通礼

　　?尊封太妃太嫔

　　（臣）等谨按尊封太妃前代厥有故事杜典阙焉伏考国朝定制尊封太妃太嫔或遣官将事或至尊亲自行礼其仪特为隆重今据会典所述汇列如左
　　顺治九年十月世祖章皇帝尊封太宗文皇帝妃二位曰皇考懿靖太贵妃皇考康惠淑妃设黄幄二于昭圣慈寿皇太后宫前东西相向设太妃座于幄内太贵妃在东淑妃在西世祖章皇帝亲奉册宝行礼礼成次日御殿行庆贺礼十八年圣祖仁皇帝登极尊封太祖高皇帝妃为皇祖寿康太妃内院礼部官奉册宝设黄案上舁送至太妃宫门前内监送入宫内太妃受册宝讫内院礼部官各退
　　康熙十五年圣祖仁皇帝尊封世祖章皇帝妃四位曰皇考恭靖妃皇考淑惠妃皇考端顺妃皇考宁悫妃典礼与顺治十八年同
　　雍正二年世宗宪皇帝尊封圣祖仁皇帝妃四位嫔一位曰皇考皇贵妃皇考贵妃皇考密妃皇考定妃皇考通嫔典礼与顺治十八年同
　　乾隆元年十一月皇上尊封圣祖仁皇帝妃四位曰皇祖寿祺皇贵太妃皇祖温惠贵太妃皇祖顺懿密太妃皇祖纯裕勤太妃亲诣宁寿宫行尊封礼以世宗宪皇帝服制不奏乐停止庆贺是月尊封圣祖仁皇帝嫔四位曰皇祖襄嫔皇祖熙嫔皇祖谨嫔皇祖静嫔遣官行礼如仪二年九月尊封世宗宪皇帝妃二位曰皇考贵妃皇考谦妃典礼与雍正二年同八年十一月尊封皇祖温惠贵太妃为皇祖温惠皇贵太妃亲诣行礼如仪四十三年二月谕曰裕贵妃母妃侍奉皇考诞育和亲王淑慎素着朕御极之初即钦奉圣母皇太后懿旨晋封贵妃以申敬礼之意四十余年慈宁随侍亲爱尤深兹年届九旬实宫闱盛事宜崇位号以介蕃厘晋封为皇贵妃所有应行事宜各该衙门察例预办届期涓吉举行十月上以裕皇贵妃九十寿日晋奉册宝并御笔匾额御制诗草寿星亲诣裕皇贵妃宫行礼凡册封仪具大清典礼

　　?册立皇后　册封妃嫔一

　　（臣）等谨按杜典有天子纳妃后礼以册后附之今考会典大婚之礼别有专条谨从兹例恭载册立皇后典制而同日册封妃嫔之礼附见于篇仍立专门于后
　　崇德元年四月孝端文皇后以嫡妃正位中宫行册立礼届日设黄幄于清宁宫前设黄案于幄内王公百官朝服序立崇政殿前太宗文皇帝御殿阅册宝命正副使持节至清宁宫宣读册文行册立礼礼成正副使持节复命孝端文皇后率公主福晋命妇于太宗文皇帝前行六肃三跪三拜礼诸妃率公主福晋命妇于孝端文皇后前行六肃三跪三叩礼太宗文皇帝御殿诸王大臣进满洲蒙古汉字表文次第宣读各行庆贺礼赐王公百官燕如仪
　　顺治八年八月世祖章皇帝册立皇后行大婚礼 【 详见大婚】 十一年六月册立孝惠章皇后行大婚礼 【 详见大婚】
　　康熙四年九月圣祖仁皇帝册立孝诚仁皇后行大婚礼 【 详见大婚】十六年八月孝昭仁皇后正位中宫行册立礼同日孝懿仁皇后肇封贵妃又册封安嫔敬嫔端嫔荣嫔惠嫔宜嫔僖嫔设节案于太和殿正中设册宝案于左右稍前次设贵妃册宝案嫔册案左右稍后圣祖仁皇帝御太和殿阁册宝王公百官咸朝服按翼序立乃宣制命正副使持节行册立礼正副使至景运门内监接奉节册宝入宫孝昭仁皇后受册宝行礼如仪贵妃嫔各行册封礼毕内监出景运门以节授正副使正副使还至后左门复命圣祖仁皇帝率王公大臣诣太皇太后仁宪皇太后宫行礼孝昭仁皇后礼服诣太皇太后仁宪皇太后圣祖仁皇帝前行礼各如仪公主福晋命妇免随行礼礼成越三日圣祖仁皇帝御太和殿王公百官上表行庆贺礼免公主福晋命妇诣孝昭仁皇后宫行礼颁诏天下二十八年七月孝懿仁皇后正位中宫行册立礼如仪
　　雍正元年十二月孝敬宪皇后以嫡妃正位中宫行册立礼同日孝圣宪皇后肇封熹妃又册封贵妃齐妃懋嫔裕嫔世宗宪皇帝御太和殿宣制命正副使持节行礼如仪惟庆贺礼奉旨俟三年后补行次日颁诏天下三年十月世宗宪皇帝御太和殿王公百官进表补行庆贺礼礼毕御干清宫孝敬宪皇后率妃嫔于世宗宪皇帝前行礼孝敬宪皇后还宫妃嫔率公主福晋命妇于教敬宪皇后前行庆贺礼如仪
　　乾隆元年孝贤皇后以嫡妃正位中宫二年十二月行册立礼同日册封贵妃娴妃纯妃嘉嫔礼与雍正元年同上御太和殿宣制遣使持节将事皇后受册宝行礼均如仪上率王公大臣诣皇太后宫行礼皇后率贵妃妃嫔诣皇太后宫行礼上御太和殿王公百官上表行庆贺礼颁诏天下皇后率贵妃妃嫔诣皇帝前行礼贵妃妃嫔及公主福晋命妇诣皇后宫行礼如仪十五年八月册立摄六宫事皇贵妃为皇后礼仪与乾隆二年同凡册封仪具大清通礼

　　皇朝通典卷五十二

　　●皇朝通典卷五十三

　　礼十三

　　○礼十三

　　嘉三

　　△嘉三

　　册立皇后　册封妃嫔二
　　圣祖　世宗圣谕　皇上谕旨
　　册封诸王贝勒贝子
　　册封公主
　　婚礼

　　?册立皇后　册封妃嫔二

　　崇德元年孝庄文皇后肇封西永福宫庄妃暨册封东关睢宫宸妃西麟趾宫贵妃东行庆宫淑妃是日设黄幄于清宁宫前设黄案于幄内太宗文皇帝御崇政殿阅册宝宣制命正副使持节至清宁宫行册封礼成妃等率公主福晋以下及大臣命妇于太宗文皇帝前行六肃三跪三叩礼又于孝端文皇后前行六肃三跪三叩礼次公主福晋大臣命妇于妃前各行四肃二跪二叩礼各如仪
　　顺治十三年册封皇贵妃世祖章皇帝驾幸南苑于行宫正殿阅册宝遣使持节往封皇贵妃受册宝行礼如仪礼成颁诏天下
　　康熙十六年孝昭仁皇后正位中宫同日孝懿仁皇后肇封贵妃又册封安嫔敬嫔端嫔荣嫔惠嫔宜嫔僖嫔各行礼如仪其公主福晋以下及大臣命妇奉旨均免庆贺十八年孝恭仁皇后肇封德嫔行礼如仪二十年孝懿仁皇后以贵妃晋封皇贵妃孝恭仁皇后以德嫔晋封德妃同日封贵妃又惠嫔封惠妃宜嫔封宜妃荣嫔封荣妃均行礼如仪停止庆贺三十七年册封贵妃和嫔良嫔均行礼如仪五十七年册封宣妃和妃成妃密嫔定嫔勤嫔各行礼如仪是日诸嫔增给采仗视妃仪仗内减红缎瑞草伞拂子各一对并命补给端嫔采仗
　　雍正元年世宗宪皇帝册立中宫同日孝圣宪皇后肇封熹妃暨封贵妃齐妃懋嫔裕嫔各行礼如是日陈设贵妃仪仗福晋以下大臣命妇等行庆贺皇后礼毕于贵妃前行庆贺礼十二年册封谦嫔行礼如仪
　　乾隆二年皇上行册立中宫礼同日封贵妃娴妃纯妃嘉嫔均行礼如仪六年嘉嫔晋封嘉妃暨册封愉嫔怡嫔舒嫔均行礼如仪十年贵妃晋封皇贵妃娴妃纯妃晋封贵妃愉嫔晋封愉妃暨册封令嫔均行礼如仪十四年册封摄六宫事皇贵妃同日嘉妃晋封贵妃令嫔舒嫔晋封妃暨册封婉嫔均行礼如仪奉论礼部所进册封皇贵妃摄六宫事及晋封贵妃仪注内称公主福晋命妇皆诣皇贵妃贵妃宫行礼等语朕意初封即系贵妃者公主福晋命妇自应行礼若由妃晋封者仪节较当酌减此一定之差等且今皇贵妃及嘉贵妃同日受封而公主福晋命妇行礼畧无区别则于仪制亦未允协嘉贵妃前着照纯贵妃之例不必行礼十六年册封庆嫔颖嫔十九年册封忻嫔均行礼如仪二十四年令妃晋封贵妃庆嫔颖嫔晋封妃暨册封豫嫔均行礼如仪二十五年纯贵妃晋封皇贵妃行礼如仪二十八年忻嫔豫嫔晋封妃均行礼如仪三十年令贵妃晋封皇贵妃行礼如三十三年庆妃晋封贵妃容妃晋封妃暨册封顺嫔均行礼如仪三十六年册封惇嫔行礼如仪三十九年惇嫔晋封妃行礼如仪四十一年顺嫔晋封妃暨册封诚嫔循嫔均行礼如仪凡册封贵妃妃嫔仪节具大清通礼

　　?圣祖　世宗圣谕　皇上谕旨

　　（臣）等谨按杜典有册命皇太子礼葢唐制如此今考史册所载厯代建储之事覆辙相寻其弊不可胜言钦惟我朝列圣嗣服均未明言册立而天眷有德付托得人光启亿万年无疆之祚圣祖仁皇帝时以理密亲王之事上烦圣虑明示训谕谓立储之事未可轻定世宗宪皇帝圣鉴周详特颁谕旨以示神明化裁之妙用我皇上睿照高深洞彻时势再三宣谕深斥泥古建储之失并命纂辑储贰金鉴一书永垂万世训诫仰见本朝家法相承深识远虑有超出于从古帝王万万者恭录圣祖世宗圣谕及我皇上谕旨于篇所有册立条目不复编列焉
　　康熙五十二年二月圣祖仁皇帝谕领侍卫内大臣大学士九卿等曰赵申乔陈奏皇太子为国本应行册立朕自幼读书凡事留意纤悉无遗况建储大事朕岂忘怀但关系甚重有未可轻立者昔立允礽为皇太子时索额图怀私倡议凡皇太子服御诸物俱用黄色所定一切仪注几与朕相似骄纵之渐实由于此索额图诚本朝第一罪人也宋仁宗三十年未立太子我太祖皇帝并未预立皇太子太宗皇帝亦未预立皇太子汉唐以来太子幼冲尚保无事若太子年长其左右羣小结党营私鲜有能无事者人非圣人谁能无过安得有克尽子道如武王者今众皇子学问见识不后于人但年俱长成已经分封其所属人员未有不各庇护其主者即使立之能保将来无事乎且为君难为臣不易古来人君穷兵黩武者有之崇尚佛老者有之任用名法者有之朕御极五十余年朝干夕惕上念祖宗遗绪之重下念臣民仰望之殷干纲独断柔远能迩体恤臣庶毫无私心当吴三桂叛乱时已失八省势几危矣朕灼知满汉蒙古之心各加任用励精图治转危为安是以数十年来海寓宁靖今欲立皇太子必能以朕心为心者方可立之岂宜轻举即臣僚为国为民念兹在兹先忧后乐者实不易得太子之为国本朕岂不知立非其人关系匪轻朕将允礽从幼教训迨后长成变为暴虐无所不为不知忠孝不识廉耻行事乖戾有不可言者推其故皆由疯狂成疾迷惑所致此疾有二十余载矣凡人醉后伤人醒时知悔伊似长醉不醒所为过恶身不自知伊之仪表及学问才技俱有可观今一至于此非疯狂而何自废而复立以来朕尤加意教训心血耗尽因伊狂疾终不痊愈故又行废黜孟子云父子之间不责善责善则离离则不祥莫大焉大学云人莫知其子之恶葢父之于子严不可宽亦不可诚为难事如朕方能处置得宜耳尔诸大臣俱各有子凡人幼时犹可教训及其长成一诱于党类便各有所为不复能拘制矣立皇太子事未可轻定特召集尔众大臣明示朕意
　　雍正元年八月世宗宪皇帝御干清宫西暖阁召总理大臣满汉大臣九卿入谕曰我圣祖仁皇帝为宗社臣民计慎选于诸子之中命朕缵承统绪于去年十一月十三日仓猝之间一言而定大计薄海内外莫不倾心悦服共享安全之福圣祖之精神力量默运于事先贯注于事后神圣睿哲高出乎千古帝王之上自能主持若朕则岂能及此乎皇考当日亦曾降旨于尔诸臣曰朕万年后必择一坚固可托之人与尔等作主必令尔等倾心悦服断不致贻累于尔诸臣也朕自即位以来念圣祖付托之重太祖太宗世祖创垂大业在于朕躬夙夜兢兢惟恐未克负荷向日朕在藩邸时坦怀接物无猜无疑饮食起居不加防范此身利害听之于命葢未任天下之重也今躬膺圣祖付托神器之重安可怠忽不为长久之虑乎当日圣祖因二阿哥之事身心忧悴不可殚述今朕诸子尚幼建储一事必须详慎此时安可举行然圣祖既将大事付托于朕朕身为宗社之主不得不预为之计今朕特将此事亲写密封藏于匣内置之干清宫正中世祖章皇帝御书正大光明匾额之后乃宫中最高之处以备不虞诸王大臣咸宜知之或收藏数十年亦未可定诸王大臣等当各竭忠悃辅弼朕躬俾朕成一代之令主朕于尔等亦必保全成就笃厚恩谊岂非家国天下之大庆乎朕意若此诸王大臣其共议之诸王大臣奏曰皇上圣虑周详臣下岂有异议惟当谨遵圣旨上曰尔诸臣既同心遵奉谕旨朕心深为慰悦乃命诸臣退仍留总理事务王大臣将密封锦匣收藏于干清宫正大光明匾额后乃出
　　乾隆元年七月皇上御干清宫西暖阁召总理事务王大臣九卿等人谕曰朕受皇考付托之重践阼以来兢兢业业无刻不以敬天勤民为念宵衣旰食日理万几务期海宇又安庶政咸理仰副我皇考付托得人之圣心以绵宗社无疆之庆朕思宗社大计莫如建储一事自古帝王即位首先举行所以重国本而定鸿基也朕即位已逾半载而未经降旨者并非不稽古典而视此事为缓图良以后世人心不古往往有因建储太早以致别生事端者或本人恃贵骄矜渐至失德或左右逢迎谄媚诱引作非甚且有奸宄之徒窥视谗构以摇动之是以皇祖当日于建储一事大费苦心及授神器于我皇考时一言而定万世之业我皇考御极之元年圣心即默注朕躬不肯宣布中外而传集诸王大臣九卿特加训谕亲书密旨收藏于干清宫正大光明匾额之后此我皇考鉴古宜今宝爱玉成之妙用也今朕当春秋方盛之时皇子年齿又尚冲幼揆之事势虽若可缓而国本攸系自以预定为宜再四思维惟有循用皇考成式亲书密旨照前收藏在我皇考神明化裁创举于一时而朕继志述事踵行于今日此乃酌权剂经之道非谓后世子孙皆当奉此以为法则也将来皇子年齿渐长日就月将识见扩充志气坚定万无骄贵引诱之习朕仍应布告天下明正储贰之位若夫以建储为嫌忌而不肯举行者此庸主卑陋之见朕亦深鄙者也今传集总理事务王大臣九卿等面降此旨非谓诸臣不知朕心必俟朕之谆谆告谕也诚恐天下读书泥古者以朕不早建储为疑用是特为宣晓如有拘牵旧制复行奏请者着该衙门将奏章发还今日朕亲书密旨着总理事务王大臣亲看宫中总管太监谨收藏于干清宫正大光明匾额之后三年十月谕曰二阿哥永琏乃皇后所生朕之嫡子为人聪明贵重气宇不凡皇考命名永琏隐然示以承宗器之意御极后不即册立者恐年幼志气未定恃贵骄矜或左右谄媚逢迎至于失德甚且有窥伺动摇之者故于乾隆元年七月初二日遵照皇考成式亲书密旨召诸王大臣面谕收藏于干清宫正大光明匾之后是虽未册立朕已命为皇太子矣今于本月十三日偶患寒疾遂致不起深为悲悼一切典礼着照皇太子仪注行元年密藏之谕旨着取出将此晓谕天下知之十八年十一月谕会典馆总裁官曰詹事乃东宫僚佐储贰未建其官原可不设第以翰林叙进之阶姑留以备词臣迁转地耳古称建储为国本大计朕酌古准今深知于理势有所难行载在史册者姑置勿论即如理密亲王当皇祖时圣慈钟爱初无间言嗣以东宫既建建狎昵匪人陷于失德再致废黜然其先所置宫僚何尝非一时之选如汤斌即所称当代醇儒然亦何裨万一葢别立宫府则僚属多人贤否参杂断难保其不滋事端夫以皇祖之包含宏大尚迫于宗社之重必不可容可见建储一事亦如封建井田固不可行之近世也是以皇考鉴于前事默定宸衷不事建储分府惟择老成宿望大臣如朱轼鄂尔泰福建张廷玉蔡世远等劝读内廷圣谟深远慈覆如天朕缵绪以来恪遵家法今皇子等读书内廷亦惟慎简师傅俾之熏陶德性讲习经书日有程课其视出阁就傅有名无实者相去为何如耶夫豫教固所当重实则存乎其人此苍穹之敷佑宗社之贻庥景运灵长有非人力所致者矣会典载詹事官春秋进讲虚文缛节甚属无谓又如皇太子贺笺论体制当由内阁撰拟乃由詹事颁发此亦前明坊局闲曹借以招事示权巳耳果尔则贺皇太后皇后表笺亦当由内务府颁发耶此皆沿袭之谬着该总裁官改正进呈四十八年九月上谕朕阅馆臣所进职官表志詹事府一门其按语内称詹事府为东宫官属我国家万年垂统家法相承不事建储册立詹事府各员留以备词臣迁转之阶等语是书馆臣因朕前降谕旨于建储一事之断不可行明切训示故于按语内特为揭出其实书生拘迂之见岂能深计及此且使是书留传后世安知不又訾议馆臣为无奈迎合谕旨非其本怀耶用是不得不再为明白宣谕夫尧授舜舜授禹唐虞固公天天即禹之传启亦非于在位时有建之太子之事三代以后人心不古秦汉预立太子其后争夺废立祸乱相寻不可枚举远而唐高祖立建成为太子至于兄弟相残建成被害近而明神宗朝羣臣奏请预立国本纷纭扰乱大率皆为后来希荣固宠之地甚至宵小乘闲伺衅酿为乱阶如梃击等案神宗召见太子泣为慰藉父子之间至于如此阅之真可寒心可知建储册立非国家之福召乱起衅多由于此即以我朝而论皇祖时理密亲王亦尝立为皇太子且特选公正大臣如汤斌者为之辅导乃既立之后情性乖张即汤斌亦不能有所匡救羣小复从而蛊惑遂致屡生事端上烦皇祖圣虑终至废黜且即理密亲王孝而无过竟承大统亦不过享国二年其长子弘皙纵欲败度不克干蛊年亦不永使相继嗣立不数年间连遭变故岂我大清宗社臣民之福乎是以皇祖有鉴于兹自理密亲王既废不复建储迨我皇祖龙驭上宾传位皇考诏登大宝十三年励精图治中外肃清皇考敬法前徽虽不预立储位而于宗祏大计实早为筹定雍正元年即亲书朕名缄藏于干清宫正大光明匾内又另书密封一匣常以随身至雍正十三年八月皇考升遐朕同尔时大臣敬谨启视传位于朕之御笔复取出内府缄盒密记核对脗合人心翕然此天下臣民所共知者也朕登极之初恪遵家法以皇次子乃孝贤皇后所生嫡子为人重醇良依皇考之例曾封其名藏于干清宫正大光明匾内后乃禀命不融未几薨逝遂命大学士鄂尔泰张廷玉将其名撒出追谥为端慧皇太子是未尝不立嫡也但不以明告众耳嗣后皇七子亦孝贤皇后所出秉资纯粹深惬朕心惜不久亦即悼殇其时朕视皇五子于诸子中觉贵重且汉文满洲蒙古语马步射及算法等事并皆娴习颇属意于彼而未明言乃复因病旋逝设依书生之见规仿古制继建元良则朕三十余年之内国储凡三易尚复成何事体是以前于癸巳年复书所立皇子之名藏于匣内常以自随是年南郊大祀命诸皇子在坛襄事曾以所定皇子默祷上帝若所定之子克承堂构则祈昊苍眷佑俾得年命延长倘非天意所属则速夺其算朕亦可另为选择毋悞我国家宗社生民重寄本年恭诣盛京祗谒祖陵亦如告天之言默祝于太祖太宗之前仰祈灵爽式凭永垂昭鉴朕非不爱子也诚以宗社为重若朕之子孙皆以朕此心为心实大清国亿万斯年之福也今日召对诸皇子及军机大臣面降此旨即朕前所默告上帝祖宗之言岂容有丝毫虚饰耶朕于天下一切庶务无不宵旰勤求悉心筹划宁于继体付托之重转不早为定计乎秋间朕于避暑山庄河岸御鎗打鵁鶄失足落水湿衣此时不特御前王公大臣等闻知俱即趋至问安即汉军机大臣亦接踵前赴该处朕仍率伊等谈笑而行并未有因内廷禁地太监等敢于阻止者设朕起居偶有违和大臣等俱可直诣寝所此皆由朕平日君臣一体无日不接见诸臣面承谕旨何至有若前代夜半禁中出片纸之语为杞人之忧乎总之建储一事即如井田封建之必不可行朕虽未有明诏立储而于天祖之前既先为斋心默告实与立储无异但不以往代覆辙之务虚名而受实祸耳故现在詹事官属虽沿旧制而其实亦无职掌祗以备员为翰林升转之资耳因再明切宣谕撼子孙其各敬承勿替庶几亿万年无疆之休其在斯乎总之此事朕亦不敢必以为是其有欲遵古礼为建立之事者朕亦不禁俟至于父子兄弟之间猜疑渐生酿成大祸时当思朕言耳并谕馆臣将此旨冠于是编之首俾天下万世咸知朕意十月谕曰朕厯览前代建储诸弊及我朝家法相承于立储一事之不可行已明降谕旨宣示中外至史册所载因建立储贰致酿事端者不可枚举自当勒成一书以昭殷鉴着皇子等同军机大臣及上书房总师傅等将厯代册立太子事迹有关鉴戒者采辑成书陆续进呈即着皇孙等之师傅为誊录书成名为古今储贰金鉴

　　?册封诸王贝勒贝子

　　（臣）等谨按杜典有策拜诸工侯一条葢兼同异姓而言之今考我朝定制同姓封爵载在会典者和砚亲王亲王世子多罗郡王郡王长子多罗贝勒固山贝子镇国公辅国公未入八分镇国公未入八分辅国公镇国将军辅国将军奉国将军奉恩将军凡十有四等亲王以下贝子以上受封者旨下举行册封典礼谨据大清会典备列如左
　　崇德元年定册封诸王贝勒贝子之礼届日诸王贝勒及文武各官均于崇政殿前分翼序立内院官奉制册印设殿内黄案上请旨授封内院官引诸王贝勒依次进跪殿前宣制册官及奉制册官于黄案东西面立次第宣制册毕奉制册印授诸王贝勒王等祇受转授从官从官跪受王等次第各复原位立册封礼成奉制册印官前引王等随后进至清宁宫前前引官分翼东西面立鸣赞官赞排班赞进赞跪叩兴王等于皇帝前行三跪九叩礼前引官前行王等随后由大清门次第出诸王贝勒相贺按班次序立互行二跪六叩礼各回府第诸王福晋贝勒夫人等各于王贝勒前行庆贺礼毕王府属官僚各于本王前庆贺行二跪六叩礼贝勒府属官各于贝勒前庆贺行一跪三叩礼
　　顺治九年定诸王贝勒贝子公等受封谢恩礼部具题于每月常朝日进殿前行礼十一年定封亲王世子给金册封郡王给镀金银册封贝勒以下皆给授诰命十四年定亲王郡王嗣封者传至宗人府礼部堂官授册宝该嗣王跪受贝勒以下奉恩将军以上传至宗人府宗人府官颁给诰命均跪受若年幼者就府第宣赐十七年定凡封贝勒给纸制册诰命
　　康熙十二年定封亲王世子郡王钦点正副使持节往封受册宝印礼仪封亲王曰宝郡王曰印贝勒有制册无印其行礼并同又定封亲王世子郡王遣内大臣散秩大臣为正使礼部侍郎内阁翰林院学士为副使封贝勒贝子遣内阁侍读学士侍读翰林院侍读学士侍讲学士侍读侍讲为正使礼部郎中员外郎主事为副使封镇国公以下奉恩将军以上由宗人府礼部给绶诰命
　　乾隆三十九年十二月谕和郡王绵伦薨逝尹虽无子嗣现有亲弟二人按兄终弟及之例应得袭爵着宗人府于绵循绵倬除服后带领引见候朕简定至向来王等袭爵惟军功勋旧诸王例应世袭罔替此外如怡贤亲王之公忠体国经皇考特恩有世袭罔替之旨亦应遵守勿替其余恩封诸王袭爵时例应以次递降葢承恩封爵宜有亲疏之例若不限以等差则国家延祚奕世王爵愈积愈多既不免于冗滥且与勋劳世及者无所区分亦非所以昭奖劝此展亲之恩不得不示之节制也即如和勤亲王永璧袭爵时已应降袭郡王朕念其为和恭亲王嫡长子朕之亲侄不忍降封是以仍袭亲王迨至绵伦则不得不递减为郡王矣今继绵伦袭爵者于例应降封贝勒但朕念其为和恭亲王之且绵伦袭爵未久即婴疾早逝弗克长享藩封殊为可悯今若照例改为贝勒则是和恭亲王薨后未五年而王爵已失于心实有所不忍此次仍着加恩袭封郡王将来再遇应袭时即照例递行降袭又念诸王递降之例自贝勒贝子公以下至奉恩将军不过六七传即至奉恩将军世袭罔替朕心仍有所不忍嗣后着加恩凡亲王以次递降者至镇国公而止郡王以次递降者至辅国公而止其公爵均着世袭罔替俾我大清国亿万斯年亲王郡王之子子孙孙均得永延世泽恪守恩封以称朕笃厚宗亲至意着为令四十三年正月奉旨复还睿亲王封号并令补继袭封又信郡王改复豫亲王原封康亲王改复礼亲王简亲王改复郑亲王显亲王改复肃亲王平郡王改复克勤郡王原号宗人府会同军机大臣遵旨议奏睿亲王本无子嗣从前曾将豫亲王之子多尔博承继为嗣今应遵面奉谕旨即令多尔博之四世孙淳颖承袭睿亲王爵其豫亲王爵即令现袭信郡王之修龄承袭康亲王改复礼亲王等原给宝文印文交礼部改镌其册内亦止将奉旨年月及改复封号增镌得旨允行三月谕朕因我朝开国时宗室懿亲勤劳佐命其殊勋茂绩实为史册罕有如睿亲王多尔衮受诬黜爵豫亲王多铎缘事降封朕为核其生平事迹昭雪加恩复还原封世袭又礼亲王代善郑亲王济尔哈朗肃亲王豪格克勤郡王岳托等并令称其原号用昭惇叙酬庸渥典其余诸王贝勒内或有显著功绩而封爵后经降夺者除本人身罹重愆不当复邀优典外若系承袭之子孙获咎议处竟将初封褫革未为平允因命军机大臣会同宗人府查明具奏今据开列清单进呈朕详加阅核口饶亲王阿巴泰及其子安亲王岳洛俱屡着功绩其子孙内止有奉恩将军一人不足以酬劳阀着加恩赏封辅国公一人又敬谨亲王尼堪功勋颇显且以力战捐躯其子孙内现在止有一辅国公亦着加恩晋封镇国公至谦郡王瓦克达巽亲王满达海镇国公屯齐从前亦均着有功绩现无承袭之人并着加恩瓦克达子孙赏给一等镇国将军满达海子孙赏给一等辅国将军屯齐子孙赏给一等奉国将军此次加赏之公爵世职俱着世袭罔替所有应袭之子孙均着宗人府照例拣选数人带领引见凡册封诸王贝勒贝子仪具大清通礼

　　?册封公主

　　（臣）等谨按杜典不及册封公主礼今考大清会典所载凡册封公主福晋夫人及郡主县主县君等仪节具备谨以次着于篇
　　崇德元年定册封公主之礼是日内院官奉制册设采亭内陈设崇政殿请旨授封持节官前行次册亭次封使至公主府门公主率侍从等出仪门右迎入行受册礼礼成封使持节复命公主送节至仪门外是日诸王贝勒文武各官咸于崇政殿前分翼序立皇帝升殿诸公主由右门至崇政殿于皇帝前行六肃三跪三叩礼次进清宁宫皇后前行六肃三跪三叩礼次诣诸妃前各行四肃二跪二叩礼公主各回府第各府属官于本府公主前行庆贺礼
　　顺治十一年定封固伦公主和硕公主 【 同辈者封长公主长一辈者封大长公主】 均给金册又定封郡王县主郡君礼仪均与公主同■〈日隹〉封郡王以下均给授诰命
　　康熙十二年定封内外固伦公主和硕公主奏遣往封正副使及宣读制册官均与封诸王例同封郡主县主县君奏遣正副使宣读制册官均与封贝勒贝子例同县君乡君由宗人府礼部给绶诰命三十九年定郡王县主郡君未经受封五年一次由部汇题遣使往封册封王等福晋贝勒贝子夫人
　　崇德元年定册封王等福晋贝勒贝子夫人之礼封王福晋与公主同
　　顺治十一年定封亲王福晋世子福晋金册封王福晋镀金银册贝勒夫人以下均给授诰命
　　康熙十二年定凡封亲王世子郡王福晋奏遣正副使及宣读官与亲王世子郡王例同封贝勒贝子夫人与封贝勒贝子例同镇国公夫人以上奉恩将军恭人以上由宗人府礼部给授诰命三十九年定王福晋以上贝子夫人以上未经受封者五年一次由部汇题遣使往封凡册封公主福晋夫人等仪具大清通礼

　　?婚礼

　　（臣）等谨按杜典纳后册后之礼并列一门今考大清通礼大婚册立各具仪注自应分载凡册立中宫之典已见前篇兹据会典所述顺治八年十一年康熙四年大婚礼以冠于婚礼篇之首

　　大婚
　　皇子婚
　　皇孙　皇曾孙婚
　　亲王以下婚
　　郡主以下出嫁
　　品官庶士庶人婚

　　大婚

　　顺治八年八月世祖章皇帝大婚预择吉行纳采礼 【 采币等物详见通礼】 前期一日行大征礼 【 采币等物详见通礼】遣官各一人以大婚祇告于天地太庙至日早卤簿大驾乐悬陈设如常仪銮仪卫官陈皇后仪驾于皇后邸礼部官设案于太和殿正中又设案于皇后邸堂正中设册宝盝于案上又设案于中案之东设采亭二于太和门外阶下内院礼部官朝服奉册宝由中道入太和殿陈于案王公百官咸朝服序立世祖章皇帝礼服御殿升座内院官奉册宝授册封使臣使臣跪受兴由中道奉出礼部堂官前导至太和门外设于采亭銮仪卫校尉舁册宝亭次第行前列御仗二对由协和门出诣皇后邸世祖章皇帝还宫遣亲王二人奏请昭圣皇太后幸位育宫【 今　保和殿】昭圣皇太后升舆乐作仪驾前导世祖章皇帝恭迎于太和门内昭圣皇太后舆由御道进位育宫使臣至皇后邸后父率亲属朝服出迎于门外皇后礼服同后母朝服迎于庭使臣奉册宝由中道入置东案上皇后就案南北面跪宣读官立案左西面宣册宝文毕次第奉授侍左女官跪接献皇后皇后祇受转授侍右女官女官跪接陈于案上盝内皇后兴行六肃三跪三拜礼毕皇后升舆女官奉册宝盝设采亭内仪驾鼓乐前导至协和门仪驾止 【 交内执事人】女官奉册宝前行皇后舆由中道入至太和殿阶下降舆入宫礼部堂官奏请御殿世祖章皇帝礼服诣中和殿诸王入至中和殿世祖章皇帝率诸王诣昭圣皇太后前行礼诸王退出复原班立世祖章皇帝御太和殿午门鸣钟鼓中和韶乐作世祖章皇帝升座乐止呜鞭赐后父及亲属燕王公百官咸与燕毕还宫皇后率后母暨公主福晋命妇朝昭圣皇太后于位育宫礼成皇后还宫昭圣皇太后赐后母燕公主福晋妇咸与燕毕昭圣皇太后乘舆还宫世祖章皇帝恭送如初越三日世祖章皇帝御太和殿王公百官上表行庆贺礼颁诏天下各如常仪是日赐后父母兄弟及从人等金币有差十一年六月世祖章皇帝大婚礼并与顺治八年典礼同惟孝惠章皇后行谒见昭圣皇太后礼于大婚之第三日昭圣皇太后御宫孝惠章皇后率公主福晋命妇行礼如仪乃设燕燕毕各退 
　　康熙四年九月圣祖仁皇帝大婚预择吉行纳采礼 【 采币等物详见通礼】以礼部尚书内务府总管充使咸朝服赍至孝诚仁皇后邸后祖率后父朝服出迎于大门外使臣陈礼物于堂陈马于庭授后父后父跪受讫率子弟望阙行谢恩礼是日设纳采燕于孝诚仁皇后邸命公主三人辅臣命妇三人往与燕内大臣侍卫各旗民公以下武官二品以上满汉文官侍郎以上咸朝服与燕大婚前期行大征礼 【 采币等物详见通礼】以礼部内务府堂官为正副使咸朝服赍至孝诚仁皇后邸后祖率后父朝服出迎及以礼物授受仪与纳采同是日赐后祖父母父母衣服各跪受讫后祖父率子弟于堂之南后祖母率诸妇于堂之北行谢恩礼如仪前期遣官祗告至日发册奉迎阅册宝仪均与顺治八年同钦差命妇十一人四人前导七人后随诣孝诚仁皇后邸襄事又以命妇十人恭侍执事于皇后宫以内大臣侍卫翊卫届时圣祖仁皇帝御殿发册孝诚仁皇后受册宝行礼均如前仪钦天监官报时孝诚仁皇后升舆前导命妇于舆前后随命妇于舆后皆乘骑行内大臣侍卫咸从由大清门中门入至午门外仪驾止孝诚仁皇后舆入自中门至太和殿阶下内大臣侍卫退孝诚仁皇后降舆内监奉册宝前导由中道至中和殿前导后随命妇退恭侍命妇祇迎入宫内监奉册宝授守宝内监讫退圣祖仁皇帝礼服诣昭圣慈寿太皇太后宫仁宪皇太后宫行礼毕御太和殿赐皇后亲属暨诸王百官燕燕毕乃还宫仁宪皇太后率辅臣命妇诣昭圣慈寿太皇太后宫赐后母暨亲属燕如仪诸王百官免随行礼公主福晋命妇免会燕至酉时宫中设合卺燕行合卺礼翼日孝诚仁皇后诣昭圣慈寿太皇太后宫仁宪皇太后宫行朝见礼越三日圣祖仁皇帝御殿羣臣上表行庆贺礼颁诏天下凡大婚礼具大清通礼

　　皇子婚

　　（臣）等谨按杜典婚礼篇上自天子纳妃后下迨公侯大夫婚礼而止至庶人则阙焉又公主以下于归之礼或由唐代以前初无定制俱未备载伏考大清通礼凡皇子婚公主下嫁下逮品官士庶均附列于大婚礼仪之后葢男女婚姻人伦之始备立礼制是为切于前民兹从通礼之例以次附载并以补杜氏之阙云
　　康熙年定皇子婚礼由内务府承旨交钦天监择吉具奏至日命大臣命妇偕老者一人传旨福晋父祇受命行谢恩礼皇子往福晋父家行礼择吉行纳采礼 【采币等物详见通礼】成婚礼均设燕皇子婚娶前期于皇太后皇帝皇后前行礼成婚次日偕福晋于皇太后皇帝皇后前行礼如行幸驻跸时巡省方俟回銮择吉行礼凡皇子婚仪具大清通礼

　　皇孙　皇曾孙婚
</div>
    <div class="pagination">
<a href="清朝通典_page28.html">上一页</a><span>...</span><a href="清朝通典_page24.html">24</a><a href="清朝通典_page25.html">25</a><a href="清朝通典_page26.html">26</a><a href="清朝通典_page27.html">27</a><a href="清朝通典_page28.html">28</a><span class="current-page">29</span><a href="清朝通典_page30.html">30</a><a href="清朝通典_page31.html">31</a><a href="清朝通典_page32.html">32</a><a href="清朝通典_page33.html">33</a><a href="清朝通典_page34.html">34</a><span>...</span><a href="清朝通典_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
