<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 135 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 135 页/共 807 页</h1>
    <div class="content">　　上驻跸
　　盛京诣
　　文庙行礼【互见祠祭门】
　　赐父老酺并
　　御制诗一章
　　父老居丰沛久煦妪恩百年今宴安同为太平人虽无见知者尚有闻传言锡宴思
　　皇祖在此大清门今我来故家匪为骋逰巡三爵循古典炰兔亦烹豚白金以级颁百戱良具陈酌酒赐尔饮尔醉我亦欣还念尔先民曽同百战勲
　　九年
　　恩赏夀民时巡抚开泰以楚省夀民汤云山一百四十
　　一嵗请
　　旌
　　上以此非寻常期頥之夀可比奉
　　特谕赏给上用縀五疋银五十两再加恩特赐再阅古稀匾额以旌人瑞并
　　书御制诗一章赐之
　　常见六星辉楚地曽无一字献丹枫老翁真是仙而隠举世应推夀且雄矍铄他年将比窦春秋此日已逾种生平无病不知药耄耋有时还似童合宅孙曽凡几阅一心念虑若为空汉阳草树连天碧彷佛犹
　　存太古风
　　十一年
　　恩赏夀民
　　上幸五台经唐县老民刘永夀年一百一嵗接
　　驾道左行不扶杖
　　命赐之金与食
　　御制诗一章
　　睥睨山中古郡城征鞭暖拂杪秋晴趋迎道左吾之子万亿人中汝是兄声亮耳聪钟气粹苍睂黄髪称耆英应縁独得罗乔术灵夀无须此地行
　　至十五年
　　上幸五台刘永夀年百有五嵗扶杖迎
　　驾
　　恩加赏赉并
　　赐以
　　御制诗章
　　髙年一嵗度如旬百五春秋岂易臻重见期頥迎跸路几书亥字与时人自云老矣今扶杖我道仙乎为驻轮矍铄精神教孙子力田孝弟作良民
　　十二年
　　恩赐百嵗耆臣先是致仕礼部侍郎衔内务府总管丁
　　皂保年登九十
　　御制诗二章赐之
　　旧日春卿贰清时万石君目光犹奕奕衷赤尚勤勤乐易故应尔忠良众所闻太平无战伐马援漫从军未解彭佺术曽将灌绛齐林泉应乐齿珂马尚闻鸡菊水无湏井丹霞自有梯所期职植众难老总睂梨至是礼部以内务府总管丁皂保百嵗应照例建坊奉
　　谕防赐朝衣一袭上用縀十疋银千两并给期頥国瑞匾额
　　十六年
　　上南巡
　　恩赏经过州县老民先是
　　上所经过之地遇有老民接
　　驾者皆
　　命亲随侍卫
　　颁给养老银牌其贫窘者加赏白金至是又奉
　　上谕朕问俗省方翠华所至黄耉台背皆防杖欢迎虽已于途次各皆恩赐而优卹髙年推恩宜渥着各督抚查明经过州县男妇年七十以上者照从前恩诏之例分别赏赉至二十二年二十七年三十年
　　南巡
　　恩诏并如此例
　　优赐耆臣时翰林院侍讲刘起振年一百三嵗自粤至
　　浙接
　　驾
　　恩加优赏并
　　御制诗章赐之
　　台背耸隆肩来瞻跸路边成名后梁灏得夀拟彭籛人瑞今犹古经传后继前越都无虑逺应是地行仙又
　　优卹老民是时叩祝
　　皇太后万夀已到京之老民老妇俱经赏赉仍令该地方
　　官防送还乡并
　　诏将次赴京称祝之夀民俱着地方官从优防送回籍
　　又
　　赐生员詹星斗国子监学正职衔赏给縀疋
　　上谕生员詹星斗年届期颐实为胶庠人瑞着加恩给与国子监学正职衔仍于常例外赏给上用縀二疋十七年
　　恩赏防试下第耆老诸生八十以上者给与翰林院检讨职衔七十以上者给与国子监学正职衔至二十六年
　　恩赏防试下第耆老诸生并同此例
　　十八年
　　恩赐国子监耆耋儒臣先是十七年学正王延年因七
　　十以上防试下第奉
　　防补授额外司业至是奉
　　上谕国子监助教曹洛禋年逾大耋精力康强分教成均蔚为耋宿着加恩授为国子监司业额外行走更定乡饮酒礼仪礼部奏言各省举行乡饮酒礼事不画一且竟有频年不举致旷大典者应令督抚转饬各属府州县遵照定例于正月十月举行二次其宾介之数据旧礼所载乡饮酒图有大宾介宾一宾二宾三宾众宾与大僎一僎二僎三僎之名按仪礼宾若有遵者诸公大夫则既一人举觯乃入注言今文遵为僎又曰此乡之人仕至大夫者来助主人乐宾主人所荣而遵法者也又曰不干主人正礼也又按经文主人亲速宾及介而众宾自从之至于门外主人拜宾及介而众宾自入其献酬辞譲之仪甚繁及介已省至于众宾升受坐祭卒饮不酢而降皆无一言及僎者所谓不干主人正礼者也嗣后应令顺天府及直省府州县先期访绅士之年髙徳邵者一人为宾次为介又次为众宾皆由州县详报府尹督抚覈定举行其本地有仕至显官偶居乡里愿来观礼者依古礼坐于东北顺天府及直省防城一品席南向二三品席西向各府州县三品以上席南向四五品席西向无则阙之不立一僎二僎三僎之名不入举报之内仍将所举宾介造具姓名籍贯清册送部存案倘乡饮后间有过犯按所犯轻重详报褫革咨部除名并将原举之官议处从之
　　十九年
　　上谒
　　三陵
　　恩赏耆民先是八年
　　上谒
　　三陵
　　诏奉天吉林所属旗民男妇年七十以上者分别赏赉
　　至是悉照例行
　　二十年
　　赐安徽百龄生员姚光虞縀一疋银十两
　　二十二年
　　上南巡
　　恩赏江浙老民奉
　　上谕朕奉
　　皇太后銮舆载巡江浙所至黎庶爱戴情殷夹道焚香欢迎辇路而鹤发皤然扶携恐后尤堪轸念所有江浙二省男妇俱着加恩照从前恩诏例赏赉以示优老引年之意至二十七年三十年
　　南廵如此例
　　恩赏驻防旗人耆老
　　诏江宁京口杭州乍浦等驻防旗人男妇自年七十以上者查明分别赏赉至二十七年三十年
　　南巡并如此例
　　恩赏耄耋儒臣奉
　　上谕顾栋髙年登耄耋经术湛深着加恩赐以国子监祭酒衔又奉
　　上谕秦夀然着加恩赏给翰林院编修职衔秦芝田着赏复知县原衔秦东田莘田俱赏縀二匹
　　二十四年
　　上诣阙里谒
　　孔林
　　恩赏耆老官兵先是十三年
　　上东巡
　　加赏经过州县髙年男妇至是仍
　　命照例分别赏赉又
　　诏徳州青州驻防官兵年七十八十以上者查明赏赉
　　又
　　恩赏夀民奉
　　谕防礼部议覆福建巡抚题诏安县民沈起龙年登百嵗五世同居夫妇齐睂子孙绕膝洵属升平人瑞宜推优老之恩益懋敦伦之化亲制诗章并书匾额以赐仍着赏上用縀三疋以示宠异
　　六星临海峤五世茂昌枝聚井风原美充闾庆益滋睦雍堪励俗和顺自延禧鸠杖康强倚藤左右随子孙无析箸夫妇又齐睂百嵗亦恒有如翁全者谁二十五年又申定直省乡饮照京府责成藩司核实之例向例直省举报乡饮由儒学州县具详该管官其中不无冐滥滋弊部议请照京府之例责成布政司核实报明督抚察核存案不得其人即详明停止不得拘于成例茍且塞责
</div>
    <div class="pagination">
<a href="皇朝文献通考_page134.html">上一页</a><span>...</span><a href="皇朝文献通考_page130.html">130</a><a href="皇朝文献通考_page131.html">131</a><a href="皇朝文献通考_page132.html">132</a><a href="皇朝文献通考_page133.html">133</a><a href="皇朝文献通考_page134.html">134</a><span class="current-page">135</span><a href="皇朝文献通考_page136.html">136</a><a href="皇朝文献通考_page137.html">137</a><a href="皇朝文献通考_page138.html">138</a><a href="皇朝文献通考_page139.html">139</a><a href="皇朝文献通考_page140.html">140</a><span>...</span><a href="皇朝文献通考_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
