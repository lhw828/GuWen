<!DOCTYPE html>
<html>
 <head>
  <meta charset="utf-8"/>
  <title>
   通典 - 第 49 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 49 页/共 149 页
  </h1>
  <div class="content">
   汉戴德丧服变除云：
　　　　斩缞三年之服，始有父之丧，笄纚，徒跣，扱上衽，交手哭踊无数，恻怛痛疾；既袭三称，服白布深衣，十五升素章甫冠，白麻屦，无絇。屦之饰，如刀衣鼻，绳连以为行戒。丧无节，速遽故无絇，音其俱反。孙为祖父后者，上通于高祖，自天子达于士，与子为父同。父为长子，自天子达于士，不笄纚，不徒跣，不食粥。余与子为父同。妻为夫，妾为君，笄纚，不徒跣，扱上衽；既袭三称，白布深衣，素总，白麻屦。余与男子同也。
　　　　齐缞三年者：父卒始有母之丧，笄纚，徒跣，扱上衽，交手哭踊无数；既袭三称，服白布深衣，十五升素章甫冠，白麻屦，无絇。父卒为继母、君母、慈母，孙为祖后者父卒为祖母，服上至高祖母，自天子达于士，为人后者所后之祖母、母、妻，以上与父卒为母同。母为长子，妾为君之长子，继母为长子，皆不笄纚徒跣也。女子子在室父卒为母，始死，笄纚，不徒跣，不扱上衽；既袭三称，素总。其余不见者，与父卒为母同也。
　　　　齐缞杖周者：父在始有母之丧，笄纚，徒跣，扱上衽，交手哭踊无数；既袭三称，白布深衣，十五升素章甫冠，吉白麻屦，无絇。为出母、慈母、继母、君母，自天子达于士。父卒为继母嫁，及继母报继子。以上并与父在为母同矣。夫为妻，始死，素冠深衣，不笄纚，不徒跣。女子子在室为母，不徒跣，不扱上衽；既袭三称，素总。
　　　　齐缞不杖周者：谓始有祖父母之丧，则白布深衣，十五升素冠，吉屦无絇，哭踊无数，既袭无变。其余应服者并同。
　　　　其齐缞三月者：始有曾祖父母之丧，白布深衣，十五升素冠，吉屦无絇。其余应服者同。女子子适人者为曾祖父母，素总。余与男子同。
　　　　大功亲长中殇七月，无受服，始有昆弟长殇丧，白布深衣，十五升素冠，吉屦无絇。成人九月。从父昆弟之丧，与殇同。天子诸侯之庶昆弟与大夫之庶子为其母，哭泣饮食，居处思慕，犹三年也；其余与士为从父昆弟相为服同。为人后者为其昆弟，大夫为伯叔父母、子、昆弟之子为士者，哭泣饮食思慕，以上并犹周也。天子为姑姊妹女子子嫁于二王后者，诸侯为姑姊妹女子子嫁于诸侯，大夫命妇、大夫之子、诸侯之庶昆弟为姑姊妹女子子嫁于卿大夫者，与士之为姑姊妹适人者服同。天子之昆弟为姑姊妹女子子嫁于诸侯大夫者。姑姊妹适人者为昆弟，其异于男子者，始死素总。
　　　　小功五月无受之服者：始有叔父下殇之丧，白布深衣，十五升素冠，吉屦无絇。天子、诸侯、大夫为嫡子、嫡孙、嫡玄孙。以上并下殇。不为次，饮食衎尔。为姑姊妹女子子、昆弟之子、夫昆弟之子之下殇，为人后者为其昆弟姑姊妹之长殇，并哭泣饮食犹大功也。大夫之子、天子诸侯之昆弟、庶子、姑姊妹女子子为从父昆弟、从父姊妹，祖父母为孙，以上并长殇。与叔父之下殇同。姑姊妹适人者为昆弟侄之殇，与为从父昆弟之长殇同。
　　　　成人小功者：从祖祖父母之丧，与下殇小功服同。余应服者并同。
　　　　缌麻三月之服者：族祖父母始死，朝服素冠，吉屦无絇。妇为夫曾祖父母，异于男子者，以素总也。
　　后汉郑玄云：「子为父斩缞，始死，笄纚如故；斩缞者，断其布不缉之也。古者无帻，以六尺纚缯绦发，其状如●尾，以笄横贯之，加冠其上。后汉时，遭丧者莅巾帕头，即笄纚之存象也。既袭三称，衣十五升布深衣，古者衣裳上下殊。此深衣，汉时单衣也。扱上衽，以深衣上衽扱于腰带中，以便事。徒跣，交手哭。诸侯为天子，父为长子，不徒跣，为次于内，不歠粥。臣为君，不笄纚，不徒跣，余与为父同。女子子嫁及在父室者，及妻为夫，妾为君，不徒跣，不扱上衽，发胸拊心，哭泣无数，鞶带如故，余与男子同。」
　　刘表云：「母为长子齐缞三年，始死，不徒跣，拊心哭泣。女子已嫁而退在室，父卒为母，与母为长子同。齐缞杖周者，父在为母，不徒跣，哭踊无数。凡四不食。礼，三年之丧五不食者，是常日二食。自始死至三日既成服后可食，是三日五不食矣。今周之丧全二日不食，故四不食也。为曾祖父母，不敢以轻服服至尊。减其月，则当大功九月，但三月耳。始死哭泣三日。为旧君之母妻，与为曾祖父母同。蜀谯周云：「为父，始死，去冠及羔裘大带，其笄纚革带皆如故，衣布深衣，扱上衽，徒跣，拊心号咷而无常声，哭踊无数。始死者至小敛，大功以上皆在室。丈夫在尸床东，西面；妇人夹床，东面。虽诸父兄姑姊，不踰主人，皆次其后。余众妇人户外北面，众兄弟堂下北面。诸侯之丧，唯主人主妇坐，其余皆立，卿大夫亦在室外，命妇户外北面，有司庶士堂下北面。大夫之丧，主人主妇及有命夫命妇者皆坐，无者皆立，室老亦立，室老之妻户外北面，众臣堂下北面。士之丧，父兄子姓妇人皆坐，他皆如前。父为长子，不徒跣，不歠粥。凡父兄虽往哭，不于子弟之宫设哀次也。女子子未嫁为父，始卒，去彩饰之属，笄纚及带如故，衣布深衣，不扱上衽，不徒跣，吉白麻屦无絇，拊心哭泣无数，不袒，其踊不绝地。父卒为母，始死，去玄冠；尸袭之后，因其笄纚而加素冠，其余与为父同。」吴射慈云：「夫为妻，去吉冠。大夫以上素弁，士素委貌。衣十五升白布深衣，吉屦无絇。尸袭之时，亦哭踊。」
　　晋杜元凯云：「父在为母，冠缞裳绖带皆疏缞。疏，麤也。三年者始死之制，如不杖周。」
　　宋崔凯云：「礼，孝子始有亲丧，悲哀至甚，充充如有穷，未可以节，哭踊无数。三日既殡，瞿瞿如有求而不得，宾客吊及祭事，皆三踊，君来吊则九踊，皆有傧相诏导之者。童子始有亲丧，去首饰，首饰，卷帻绡头之属也。卷音苦圆反。服十五升白布深衣，以至成服。女子子许嫁、成人在室，父卒为母，始死，去首饰而骨笄纚，不徒跣，不扱上衽，不踊哭，拊心无数，素总髽以麻。母为长子、继母为长子、妾为君之长子，与在室女子子父卒为母同。伯叔父母为女子子长中殇，始死，骨笄纚。」
　　大唐之制，如开元礼。
　　　　始死禭大敛禭附○周　大唐
　　周制，大丧，小宰受其禭。小宰职云：「丧荒受其含禭。」诸侯相禭以后辂与冕服，先辂与褒衣不以禭。不以己之正者施于人，以彼不以为正也。后辂，贰车也。士丧将袭，君使人禭，彻帷，主人如初。谓如君初使人吊时也。主人迎于寝门外，见宾不哭，先入门右，北面。禭者左执领，右执要，入升，委衣于床，其禭于室，户西，北面致命曰：「君使某禭。」禭之言遗也。衣被曰禭也。主人拜如初。亦如吊时，主人进中庭，禭者致命，主人哭拜，稽颡成踊。禭者入，衣尸，出，主人拜送于外门外。唯君命出，升降自西阶，遂拜宾。惟君命出，大夫以下不出。亲者禭，不将命，以即陈。大功以上，有同财之义。不将命，不使人将之致命于主人。即陈，陈在房中。庶兄弟禭，使人以将命于室，主人拜于位，委衣于尸东床上。庶兄弟，则众兄弟也。变众言庶，容同姓也。将命曰：「某使某禭。」拜于位。室中之位。朋友禭，亲以进，主人拜，委衣如初，退。哭，不踊。亲以进，亲亲之恩也。退，下堂反宾位也。主人徒哭不踊，别于君之禭也。彻衣者执衣如禭以适房。凡于禭者出，有司彻衣也。既小敛，将大敛，有禭者则将命，傧者出请入告，主人待于位。丧礼略于威仪，既小敛，傧者乃用辞。出请之辞曰「孤某使某请事」也。傧者出告「须矣」，以宾入。须，待也。出告之辞曰「孤某须矣」。宾入中庭，北面致命。主人拜，稽颡。宾升自西阶，出于足，谓尸足也。西面委衣如于室礼，降出。主人出拜送。朋友亲禭，如初仪，西阶东，北面，哭踊三，降，主人不踊。朋友既委衣，又还哭于西阶上，不背主人。禭者以褶则必有裳，执衣如初。彻衣者亦如之，升降自西阶以东。帛为褶，无絮。虽复，与禅同，有裳乃成称，不用表也。以东，藏以待事也。
　　大唐王公以下之丧，赠禭衣服，出当时恩制，不着于令典。
　　　　小敛周　隋　大唐
　　周制，大丧，大敛、小敛，小宗伯帅异族而佐敛。司服供敛衣服。典瑞驵珪、璋、璧、琮、琥、璜之渠眉，疏璧琮以敛尸。驵读曰组。渠眉者，玉饰之沟瑑也。以组穿联六玉沟瑑之中以敛尸。珪在左，璋在首，琥在右，璜在足，璧在背，琮在腹，盖取象方明，神之也。疏璧琮者，通于天地。诸侯、大夫、士丧，将小敛，皆厥明陈衣于序东，大夫士陈衣于房中。天子之士。衣皆十有九称。天子至士皆同。袍必有表，不单，衣必有裳，谓之一称。皆左衽，结绞不纽。袍，亵衣，必有以表之，乃成称也。杂记曰「子羔之袭，茧衣裳，与税衣纁●为一」是也。论语曰「当暑袗絺绤，必表而出之」，为其亵也。衣十九称，法天地之终数。凡敛者要方，散衣有倒者也。左衽，衽向左，反生时。●，而占反。三日，小敛于户内。大夫以上皆以来日数，通死日为四日也。士死与往日，通死日为三日也。君以簟席，布绞锦衾；大夫以蒲席缟衾；士苇席缁衾。陈衣于房，南领西上，綪。绞横三缩一，广终幅，析其末。綪，屈也。绞，所以收束衣服为坚急也。以布为之。缩，纵也。横者三幅，纵者一幅。析其末者，令可结也。丧大记曰：「绞一幅为三，不擘。」礼纬曰：「天子五日，诸侯三日，大夫士三日而小敛。」綪音侧耕反。缁衾赪里，无紞。音胆。紞，被识也。敛衣或倒被，无别于前后可也。凡衾制同，皆五幅。祭服次，爵弁服、皮弁服。散衣次，褖衣以下，袍茧之属。凡十有九称。祭服与散衣。陈衣继之，庶禭也。不必尽用。取称而已，不务多。士盥二人以并，东面立于西阶下。立俟举尸。布席于户内，下莞上簟。有司布敛席。商祝布绞衾、散衣、祭服。祭服不倒，美者在中。敛者趋方，或颠倒衣裳，祭服尊，不倒之。美，善也。善衣后布，于敛则在中也。既后布祭服，而又言善者在中，明每服非一称也。士举迁尸，反位。迁尸于服上。设床笫于两楹之闲，衽如初，有枕。衽，寝卧之席。亦下莞上簟。卒敛，彻帷。尸已饰也。主人西面，冯尸，踊无算。主妇东面，冯亦如之。冯，服膺。士举男女奉尸侇于堂，幠用夷衾，男女如室位，踊无算。侇之言尸也。夷衾，覆尸柩之衾。堂谓楹闲床笫上也。主人出于足，降自西阶。众主人东面即位，妇人阼阶上西面。主人拜宾，大夫特拜，士旅之，即位踊，袭绖于序东，复位。拜宾，向宾位拜之。即位踊，东方位也。袭绖于序东，东夹室之前。乃奠。祝与执事为之。凡敛者袒，迁尸者袭。袒者，于事便也。君之丧，太祝是敛，众祝佐之。大夫之丧，太祝为侍，众祝是敛。士之丧，小祝为侍，士是敛。侍犹临也。太祝之职，大丧赞敛。丧祝，卿大夫之丧掌敛。士丧礼商祝主敛。凡敛者六人。敛者既敛必哭。土与其执事则敛。敛焉则为之一不食。敛者必使所与执事者，不欲妄人亵之。
　　隋开皇初，太常卿牛弘奏着丧纪令：「正一品薨，则鸿胪卿监护丧事，司仪令示礼制。二品以上则鸿胪丞监护，司仪丞示礼制。五品以上薨卒，及三品以上有周亲以上丧，并掌仪一人示礼制。官人在职丧，听敛以朝服；有封者敛以冕服；未有官者白帢单衣。妇人有官品者，亦以其服敛。巾不得置金银珠玉。」
　　大唐元陵仪注：「内外各随职备办，尚食先具太牢之馔。厥明而小敛。于敛前三刻，侍中版奏『请中严』，御府令设小敛床于大行西，南首，枕席备焉，加以幄帷，周以素帷。主衣先率所司陈小敛之衣十九称及绞衾于殿中闲之东席上，南领西上。小敛前二刻，开宫殿诸门，诸卫各勒所部，仗卫如例程。设百官位次，及三王后、三恪等位。又设内外命妇等拜哭位。小敛前一刻，侍中奏『外办』，礼仪使引嗣皇帝及皇子等，扶引各即位次，从临者哭。内谒者引诸王等进就位。百官亦入就位。执礼者称哭，在位者皆哭。侍御小臣升殿，先布衣于绞上，乃迁于衣上，举衾而敛，以次加衣十九称毕，乃结绞而衾焉。近侍扶嗣皇帝哭，进，跪冯大行，兴，哭踊无数，扶引还次。其百官以理去职而薨卒者，听敛以本官之服。无官者介帻单衣。妇人有官品，亦以其服敛。」应佩者，皆用蜡代玉，禁以金玉珠宝而敛也。余如开元礼。  
 
通典礼典

通典卷第八十五　礼四十五　沿革四十五　凶礼七
　　丧制之三
　　　既小敛敛发服变　小敛奠代哭附　棺椁制　大敛　国君视大夫士丧之大敛　大敛奠　殡设熬附　将葬筮宅卜日附　启殡朝庙
　　　　既小敛敛发服变周　大唐
　　周制，士丧将小敛，斩缞者以苴绖大鬲，下本在左，要绖小焉，散带垂，长三尺。齐缞牡麻绖，右本在上，亦散带垂。皆馔于东方。苴麻者其貌苴以为绖，服重者尚麤恶也。馔于东坫之南，苴绖为上。鬲音厄。妇人亦如之，馔于房中。既小敛，主人敛发，袒；众主人絻于东房。始死，将斩缞者笄纚，将齐缞者素冠。今至小敛变，又将初丧服。敛发者，去笄纚而紒。众主人絻者，齐缞将袒，以絻代冠。冠，服之尤尊，不加肉袒。絻之制，未闻，旧说以为絻博一寸，着之自额而却交于项中，并其末覆紒，而前缀连之，如冠弁象。妇人髽于室。始死，妇人将斩缞者，去笄而纚。将齐缞者，骨笄而纚。今言髽者，亦去笄纚而紒也。齐缞以上至笄犹髽。髽之异于敛发者，既去纚而以发为大紒，如今妇人露紒其象也。檀弓曰：南宫绦之妻之姑之丧，夫子诲之髽曰『尔无从从尔』，太高也。『尔无扈扈尔』，太广也。其用麻布，亦如着幓头然。幓音茧。卒敛，主人袒，说髦，敛发以麻；妇人髽，带麻于房中。士既殡而说髦，此云小敛，盖诸侯之礼也。士既殡，与诸侯小敛，于死者俱三日也。妇人髽，带麻于房中，则西房也。天子诸侯有左右房。既彻帷，男女奉尸夷于堂，降拜。主人即位，袭带绖，踊。即位，阼阶之下位也。有袭绖乃踊，尊卑相变也。斩缞敛发以麻，为母敛发以麻，絻而以布，母服轻，至絻可以布代麻也。为母又哭而絻也。齐缞恶笄以终丧。笄所以卷发，带所以持身。妇人质于丧，所以自卷持者，有除无变也。男子冠而妇人笄，男子絻而妇人髽，其义，为男子则絻，为妇人则髽。别男女也。
　　大唐之制，男子敛发，布巾帕头，女子敛发而髽。余如开元礼。
　　　　小敛奠代哭附○周　大唐
　　周制，诸侯大夫士丧，将小敛，陈衣讫，陈馔于东堂下。诸侯少牢，上大夫特牲，下大夫、士特豚，皆有脯醢醴酒。尊用功布。实于簟，在馔东。功布，锻濯灰理之布。设盆盥于馔东，有巾。为奠设盥也。丧事略，故无洗也。床笫夷衾馔于西坫或云拈南。笫，箦也。夷衾，质杀之裁犹冒也。西方盥如东方。为举者设盥也。如东方者，亦用盆、布巾，馔于西堂下。陈一鼎及素俎于寝门外，当东塾。素俎，丧事尚质。将小敛，辟奠不出室，未忍神远之也。辟袭奠以辟敛。既敛则不出室，设序西南也，事毕而去之。无踊节。其哀未可节也。既敛，举者盥，右执朼，左执俎，入，阼阶前西面错。举者，盥出门举鼎者。右人以右手执朼，左人以左手执俎，因其便也。乃朼载，载两髀于两端，两肩亚，两胉亚，脊肺在于中，皆覆，进柢，执而俟。乃朼，以朼次出牲体，右人也。载，受而载于俎，左人也。亚，次也。凡七体。皆覆，为尘也。柢，本也。进本者，未异于生也。骨有本末也。夏祝及执事盥，执醴先，酒脯醢俎从，升自阼阶。丈夫踊。甸人彻鼎巾，待于阼阶下。执事，诸执奠事者也。巾，功布也。执者不升，己不设也。奠于尸东，执醴酒北面西上。执醴酒者先升，尊也。立而俟后错，要成也。祝受巾，巾之，由足降自西阶，妇人踊。奠者由重南东，丈夫踊。巾之，为尘也。东，反其位也。宾出，主人拜送于门外。适寝门之外也。吊者袭裘，加武带绖，与主人拾其劫反踊。始死，吊者朝服裼裘如吉时也。小敛则改袭而加武与带绖矣。武，吉冠之卷也。加武者，明不改冠亦不絻也。宾出，彻帷。君与大夫之礼也。士卒敛即彻帷也。
　　大丧，挈壶氏悬壶以代哭者，皆以水火守之，分以日夜。代亦更也。礼，未大敛代哭。以水守壶者，为沃漏。以火守壶者，夜则视刻数。分以日夜者，异昼夜漏也。漏之箭昼夜共百刻，冬夏之闲，有长短焉。诸侯丧，虞人出木角，狄人出壶，雍人出鼎，司马悬之，乃官代哭。代，更也。未殡，哭不绝声，为其疲倦，既小敛，可以为漏刻分时而更哭也。木，给爨灶。角，以为水斗。壶，漏水之器也。冬漏以火爨鼎，沸而后沃之，此挈壶氏所掌。音九于反。大夫，官代哭，不悬壶，下君也。士，代哭不以官。自以亲疏哭也。孝子始有亲丧，悲哀憔悴，礼防其以死伤生，使之更哭，不绝声而已。人君以官尊卑，士贱以亲疏为之。三日之后，哭无时。宵为燎，堂上下皆有烛。哭尸于堂上，主人在东方，由外来者在西方，诸妇南面。由外来，谓奔丧者也。无奔丧者，妇人犹东面耳。妇人迎客送客不下堂。下堂不哭。男子出寝门见人，不哭。妇人所有事，自堂及房。男子所有事，自堂及门。非其事处而哭，犹野哭也。出门见人，谓迎宾也。其无女主，则男主拜女宾于寝门内。其无男主，则女主拜男宾于阼阶下。子幼则以缞抱之，人为之拜。
　　大唐元陵仪注：「尚食奉馔入，列于殿东。太常博士引司徒省馔，省讫，奉馔升设于大行东。斋郎取爵于篚，受酒爵，跪奠，兴。嗣皇帝以下哭踊如初。诸行事者应退者降退，奉礼郎称止，谒者引诸王还内省。礼使奏嗣皇帝哭止，近侍扶引退便次。内外侍临者，代哭不绝声。百官退位如例程。」其百官以下仪，具开元礼。
　　　　棺椁制虞　夏　殷　周　大唐
　　有虞氏瓦棺。始不用薪也。有虞氏尚陶。
　　夏后氏堲周。火熟曰堲，烧土冶以周于棺也。或谓之土周。
　　殷人棺椁。椁，大也，以木为之，言椁大于棺也。殷人尚梓。
　　周制，天子之棺四重，水兕革棺被之，其厚三寸，杝棺一，梓棺二。四者皆周。国君大棺八寸，属六寸，椑四寸；上大夫大棺八寸，属六寸；下大夫大棺六寸，属四寸；士棺六寸。大棺，棺之在表者也。四者皆周，此以内说而出。然则大棺及属用梓，椑用杝也。以是差之，上公革棺不被，三重也；诸侯无革棺，再重也；大夫无椑，一重也；士无属，不重；庶人之棺四寸。夫子之宰于中都，制四寸之棺，五寸之椁。上大夫，谓列国之卿也。属音烛。椑音步历反。杝棺之杝，音移。君里棺用朱绿，用杂金鐕；大夫里棺用玄绿，用牛骨鐕；士不绿。鐕，所以椓着里也。鐕音子南反。君盖用漆，三衽三束；大夫盖用漆，二衽二束；士盖不用漆，二衽二束。用漆者，涂合牝牡之中也。衽，小要也。天子柏椁，以端，长六尺，诸侯松椁，大夫柏椁，士杂木椁。椁，周棺者也。尊者用大材，卑者用小材。天子、诸侯、卿、大夫、士、庶人六等，其椁长自六尺而下，其方自五寸而上，未闻其差所定也。抗木之厚，盖与椁方齐。天子五重，上公四重，诸侯三重，大夫再重，士一重。虞人致百祀之木，可以为棺椁者，斩之。虞人，掌山泽之官也。百祀，畿内百县之祀也。
　　大唐制，诸葬不得以石为棺椁及石室。其棺椁皆不得雕镂彩画、施户牖栏槛，棺内又不得有金宝珠玉。
　　　　大敛周　大唐
　　周制，诸侯、大夫、士丧将大敛，厥明，国君陈衣于庭百称，北领西上。大敛于阼，以簟席，布绞，缩者三，横者五，布紟二衾。绞紟如朝服，绞一幅为三，不辟；紟五幅，无紞。二衾者，或覆或荐之也。如朝服者，谓布精麤如朝服十五升。子一人弁绖即位于序端。卿大夫即位于堂廉楹西，北面东上。父兄堂下北面。夫人、命妇尸西，东面。外宗房中南面。小臣铺席，商祝铺绞紟衾衣。士盥于盘上，士举迁尸于敛上。卒敛，宰告，子冯之踊。夫人东面亦如之。子弁绖者，未成服也。弁如爵弁而素。大夫之丧，子亦如之。大夫陈衣于序东五十称，西领南上。君无襚。大夫士毕主人之祭服。亲戚之衣受之，不以即陈。无襚者，不陈，不以敛。敛用蒲席。士陈衣于房，南领西上，綪，绞紟衾二。君襚、祭服、散衣、庶襚，凡三十称。紟不在算，不必尽用。紟，单被也。衾二者，始死敛衾，今又复制也。小敛衣数自天子达，大敛则异。棺入，主人不哭。升棺用轴，盖在下。轴，輁轴也。輁状如床，轴其轮，挽而行也。輁音拱。帷堂。妇人尸西，东面。主人及亲者升自西阶，出于足，西面袒。袒，大敛变也。不言髽絻敛发，小敛以来自若也。士盥位如初。亦既盥并立于西阶下。布席如初。亦下莞上簟，铺于阼阶上，于楹闲为少南。商祝布绞紟衾衣，美者在外，君襚不倒。至此乃用君襚，主人先自尽也。士举迁尸于服上，复位。主人踊无算。卒敛，彻帷，主人冯如初，主妇亦如之。主人奉尸敛于棺，踊如初，乃盖。棺在肂中敛尸焉，所谓殡也。檀弓曰：「殡于客位。」主人降拜。
　　大唐元陵仪注：「其日大敛前三刻，侍中版奏『请中严』，内外皆哭。御府先设大敛床于大行皇帝西，南首，枕席帏帐如初。所司先陈大敛之衣百二十称，及绞紟衾，并六玉于殿两楹之东席上，南领西上。衣必朝祭及五时正服。前二刻，开宫殿诸门，诸卫各勒所部，陈设如常仪。设皇帝位于殿东闲，西向。前一刻，引诸王以下就位：皇弟于皇帝位东稍北，西向南上；皇子于皇弟之东，亦南上；皇叔在皇帝位北稍西，南向西上；皇叔祖次皇叔之东；皇从父兄弟在皇子北稍东，南上；诸公主、长公主、大长公主以下，并于西闲北牖下，西上。通事舍人引百僚并入，依班序立。侍中版奏『外办』，内高品扶皇帝就位，立定。典仪曰『再拜』，礼仪使奏请再拜，皇帝哭踊再拜，在位者皆哭踊再拜，十五举声。礼仪使奏请止哭，内外皆止哭。内高品扶皇帝就次，诸王公主以下百僚各就次。中官内官掌事者皆盥讫，升敛，如小敛次加衣毕，乃以组连珪、璋、璧、琮、琥、璜六玉而加焉。所司以梓宫龙輴绋等入陈于殿西阶下。至时司空引梓宫升自西阶，置于大行皇帝西，南首。加七星版于梓宫内，其合施于版下者，并先置之，乃加席褥于版上。以黄帛裹施仰甍，画日月星辰龙龟之属，施于盖。陈衣及六玉敛讫，中官掌事者奉大行皇帝即梓宫内。所由先以白素版书应入梓宫内，一物以上称名进入梓宫，然后加盖。事毕，覆以夷衾。」百官仪制具开元礼。
　　　　国君视大夫士丧之大敛周
　　周制，王吊，丧祝则与巫前。巫祝前王。大夫之丧，将大敛，既铺绞紟衾衣，君至，主人迎，先入门右。巫止于门外，君释菜，祝先入，升堂，君即位于序端。卿大夫即位于堂廉楹西，北面东上。主人房外南面，主妇尸西东面。迁尸，卒敛，宰告，主人降，北面于堂下。君抚之，主人拜，稽颡。君降，升主人冯之，命主妇冯之。先入门右者，入门而右也。巫止者，君行必与巫俱，巫主辟凶邪也。释菜，礼门神也。必礼门神者，礼，君非问疾吊丧，不入诸臣之家也。主人房外南面，大夫之子尊，得升视敛也。
　　士丧，将大敛，君若有赐焉则视敛。既布衣，君至矣，赐，恩惠也。君视大敛，皮弁服袭裘。主人成服之后往，则锡缞也。主人出迎于门外，见马首不哭，还入门右，北面及众主人袒。不哭，厌于君不敢伸其私恩也。巫止于庙门外，祝代之，小臣二人执戈先，二人后，巫，掌招弭以除疾病。周礼，小臣掌正君之法仪者也。春官：男巫，王吊则与祝前。檀弓曰：君临臣丧，以巫祝桃茢执戈，恶之，所以异生。皆天子之礼。诸侯临臣之丧，则使祝代巫，执茢居前，下天子也。小臣，君行则先后，君升则夹阼阶北面。凡宫有鬼神曰庙。君释菜，入门，主人避。君升自阼阶，西向祝负墉南面，主人中庭。祝南面，房户东，向君也。墙谓之墉。主人中庭，进益北。君哭；主人哭，拜稽颡，成踊，出。出者，不敢必君之卒敛事也。君命反行事，主人复位。大敛事也。君升主人，主人西楹东，北面。命主人使之升。升公卿大夫，继主人，东上。乃敛。公，大国之孤四命也。卒，公卿大夫逆降，复位。主人降，出。逆降者，后升者先降也。位如朝夕哭吊位。君反主人，主人中庭。君坐抚，当心。主人拜稽颡，成踊，出。抚，按也。凡冯尸，兴必踊也。君反之，复初位。众主人避于东壁，南面。以君将降也。南面，则当坫之东。君降，西向，命主人冯尸。主人升自西阶，由足西面冯尸，不当君所，踊。主妇东面冯亦如之。君必降者，欲孝子尽其情也。奉尸敛于棺，乃盖。主人降，出。君反之。入门左，视涂，肂在西阶上，入门左，由便趋疾，不敢久留君也。肂音以二反，埋棺之坎也。君升即位，众主人复位。卒涂，主人出，君命之反奠，入门右，亦复中庭位也。乃奠，升自西阶，以君在阼。卒奠，主人出，哭者止。以君将出，不敢讙嚣。君出门，庙中哭，主人不哭，贰车毕乘，主人哭拜送。贰车，副车也。其数各视其命之等。君出，使异姓之士乘之在后。君吊盖乘象辂。袭，入即位。众主人袭，拜大夫之后至者，成踊。后至，布衣而后来也。宾出，拜送。自宾出以下，如君不在之仪。
　　　　大敛奠周　大唐
　　周制，大丧，豆人供其荐羞。士丧，将大敛，陈奠事，设棜于东堂下，南顺，齐于坫，馔于其上：两瓦甒，其实醴酒，酒在南；篚在东，南顺，实用觯四，木柶二，素杓二。毼豆两，其实葵葅芋蠃醢。两笾，无縢布巾，其实栗，不择，脯四脡。棜，今之轝也。毼，白也。縢，缘也。诗曰「竹閟绲縢」。布巾，笾巾也。笾豆具而有巾，盛之也。棜音于据反。毼音苦八反。奠席在馔北，敛席在其东。大敛奠而有席，弥神之也。小敛奠无巾，中大敛奠有巾，已是神之，又有席，是弥神也。陈三鼎于门外，北上。豚合升，鱼鱄鲋九，腊左胖，髀不升。其它皆如初。合升，合左右胖升于鼎也。其它皆如初，谓豚体及朼俎之陈，如小敛时。烛俟于馔东。祝、彻盥于门外，入，升自阼阶，丈夫踊。祝彻，祝与有司当彻小敛奠也。小敛设盥于馔东，有巾。大敛设盥于门外，弥有威仪。祝彻巾，授执事者以待。授执巾者于尸东，使先待于阼阶下也，为大敛奠又将巾之。祝还彻醴。彻馔降自西阶，妇人踊。设于序西南，当西荣，如设于堂。为求神于庭，孝子不忍使其亲须臾无所凭依。堂谓尸东。凡奠设序西南者，毕事而去之。既殡，乃奠，烛升自阼阶，祝执巾，席从，设于奥，东面。执烛者先升堂照室也。自是不复奠于尸。祝执巾与执席者从入，为安神位也。凡室中西南隅谓之奥。执烛南面，巾委于席右。祝反降，及执事执馔。东方之馔。士盥，举鼎入，西面北上，如初。载鱼，左首，进鬐，三列。腊进柢。如初，如小敛举鼎、执朼俎、扃鼏、朼载之仪。鱼左首，设而首在南。鬐，脊也。左首进鬐，亦未异于生也。凡未异于生者，不致死也。祝执醴如初，酒豆笾俎从，升自阼阶，丈夫踊，甸人彻鼎。如初，祝先升。奠由楹内入于室。既错者出立于户西，西上。巾奠。执烛者灭烛，出，降自阼阶。巾奠而室事已。祝阖户，降自西阶，妇人踊。奠者由重南东，丈夫踊。为神凭依之也。宾出，妇人踊，主人拜送于门外。入，及兄弟北面哭殡。兄弟出，主人拜送于门外。小功以下，至此可以归。异门大功亦存焉。异门，别居。众主人出门，哭止，皆西面于东方，阖门，主人揖就次。次谓斩缞倚庐，齐缞垩室，大功有帷帐，小功缌麻有床笫可也。既殡，主人说髦。儿生三月，翦发为鬌，男角女羁，不则男左女右，长大犹为饰存之，谓之髦，所以顺父母，幼小之心也。至此尸柩不见，丧无饰，可去鬌，音丁果反。
　　说曰：凡丧，大敛于阼，即迁尸于棺而殡。殡讫，乃于室中设大敛奠。天子诸侯之丧，斩缞者奠；大夫，齐缞者奠；士，朋友奠。主人不亲奠，以孝子悲哀思慕，不暇执事也。牲牢如小敛之奠，布席而未有几。人君礼尊则有几。按周成王乙丑崩，癸酉，牖闲南向，西序东向，东序西向，皆仍几，即殡前已有几之文也。而诸侯虽无文，当与天子同。大夫士葬前，下室无几，降于人君也。司几筵云：『凡丧事，设苇席，右素几。其椁席用萑黼纯，诸侯则纷纯。每敦一几。丧事，谓凡奠也。萑如苇而细者也。敦，覆也。棺在殡则椁敦，既窆则加见，皆谓覆之。周礼虽合葬，及同时在殡，皆异几体，实不同也。祭于庙同几，精气合。萑音丸。敦，徒报反。凡凶事仍几。」仍，因也。凶事谓凡奠，几朝夕相因，丧礼略也。奠以素器，以生者有哀素之心也。哀素，哀痛无饰也。凡物无饰曰素。唯祭祀之礼，主人自尽焉尔，岂知神之所飨，亦以主人有齐敬之心也。哀则以素，敬则以饰，礼由人心而已。
　　大唐元陵仪注：「皇帝至位哭，内外皆就位哭。太祝酌酒进授，皇帝执爵进奠于馔前，少退。礼仪使奏请止哭，内外皆止哭。太祝跪读文曰：『维某年月日，子哀子嗣皇帝臣某，敢昭告于考大行皇帝，日月遄速，奄及大敛，攀号擗踊，五内屠裂。谨以一元大武，柔毛刚鬣，明粢芗合，芗萁嘉蔬，嘉荐醴齐，尚飨。』其后祝文，大约准此。读讫，皇帝再拜哭踊，在位者皆再拜哭踊，十五举声，礼仪使奏止哭，左右高品扶皇帝还次，诸王公主以下各还次，百僚序出。」其百官仪制，具开元礼。
　　　　殡设熬附○夏　商　周　大唐
　　夏后氏殡于东阶之上。
　　殷人殡于两楹之闲。
　　周制，殡于西阶之上。天子柏椁以端，方尺，长六尺，题凑四注，题凑，谓头相凑聚也。合上如屋，尽涂之。君殡用輴，攒至于上，毕涂屋。大夫殡以帱，攒置于西序，涂不暨于棺。士殡见衽，涂上，帷之。攒犹菆也。屋，殡上如屋覆者也。帱，覆也。暨，及也。诸侯輴不画龙，攒不题凑象椁，其它如之。大夫之殡，废輴，置棺西墙下，就墙攒其三面，涂之。不及棺者，言攒中狭小，纔取容棺。然则天子诸侯差宽大矣。士不攒，掘地下棺，见棺盖合缝小要耳。帷之，鬼神尚幽闇。士达于天子皆然。太祝设熬。熬者，煎谷也。棺既盖，设于其旁，所以惑蚍蜉，使不至棺也。君四种八筐，大夫三种六筐，士二种四筐，加鱼腊焉。大夫三种，加以粱。君四种，加以稻。四筐则手足皆一，其余设于左右也。士熬黍稷，各二筐，有鱼腊。乃涂。以木覆棺上而涂之，为火备也。卒涂，幕人张帟，王三重，诸侯再重，孤卿大夫不重。张帟，柩上承尘也。祝取铭置于肂，主人复位踊，袭。烛俟于馔东，馔，东方之馔。有烛者，堂虽明，室犹暗。火在地曰燎，执之曰烛。乃奠。
　　大唐元陵仪注：「既大敛，内所由执龙輴右左綍，引梓宫就西闲。将监引所由并柏墼等升自西阶。所由设熬黍稷，盛以八筐，加鱼腊等，于龙輴侧南北各一筐，东西各三筐。设讫，于西面垒之。先以绣黼覆梓宫，又张帟三重，更以柏木，方尺，长六尺，题凑为四阿屋，以白泥四面涂之。攒事讫，所司设灵幄于攒宫东，东向，施几案服御如常仪。侍臣捧缞裳冠绖杖，盛以箱，就次进，皇帝服讫，诸王公主以下及百僚亦各服其服。光禄卿率斋郎捧馔入，礼仪使引升，陈设讫，礼仪使就位，奉引皇帝至位哭，内外皆就位哭。」其百官以下仪，如开元礼。
　　　　将葬筮宅卜日附○周　大唐
　　周制，大丧，小宗伯卜葬兆。
　　士丧将葬，筮宅，冢人营之。宅，葬居也。冢人，有司掌墓地兆域者。营，度也。既夕篇记云：「冢人物土。」郑玄注曰：「物，相也，相地可葬乃营之。」掘四隅，外其壤；掘中，南其壤。为葬将北首故也。既朝哭，主人皆往兆南，北面免绖。免绖者，求吉，不敢纯凶也。命筮者在主人之右。命尊者，宜从右出也。少仪篇曰「诏辞自右」也。筮者东面抽上韇，兼执之，南面受命。韇，盛筮之器，兼与筴执之。命曰：「哀子某为其父某甫筮宅，度兹幽宅兆阶，无有后艰？」某甫，且字也，若言山甫、孔甫矣。宅，居也。度，谋也。兹，此也。阶，始也。言为其父筮葬居，今谋此为幽冥居兆域之始，得无后将有艰难乎？艰难，谓有非常若崩坏也。右还，北面，指中封而筮。中封，中央壤也。卒筮，告于命筮者与主人，占之曰从。从犹吉也。主人绖，哭，不踊。若不从，筮择如初仪。更择地而筮之。归，殡前北面哭，不踊。易位而哭，明非常也。既备器用，明器之属。卜日：既朝哭，皆复外位。卜人先奠龟于西塾上。族长莅卜，及宗人吉服立于门西，东面南上。占者三人在其南。族长，有司掌族人亲疏者。莅，临也。吉服，服玄端。占者三人，掌玉兆、瓦兆、原兆。在塾西者，南面东上也。杜子春云：「玉兆，帝颛顼之兆。瓦兆，帝尧之兆。原兆，有周之兆也。」阖门东扇，主妇立于其内。席于闑西阈外。为卜者席。宗人告事具，主人北面免绖，左拥之。莅卜即位于门东，西面。莅卜，族长也。更西面，当代主人命卜也。卜人抱龟燋，宗人受命，受莅卜命。命曰：「哀子某，来日某卜葬其父某甫，考降，无有近悔？」考，登也。降，下也。言卜此日葬，魂神上下，得无近于咎悔乎？许诺，卜人坐，作龟，兴。作，灼也。兴，起以出兆也。宗人受龟，告于莅卜与主人，占曰某日从。告于主妇，主妇哭。使人告于众宾。众宾，僚友不来者也。宗人告事毕，主人绖，入哭如筮宅。宾出，拜送。若不从，卜择如初仪。
　　大夫卜宅与葬日，有司麻衣布缞，布带，因丧屦，缁布冠，不蕤。占者皮弁。有司，卜人也。麻衣，白布深衣，而着缞焉，及布带、缁布冠，此服非纯吉，亦非纯凶也。皮弁，则纯吉之尤也。占者尊于有司，卜求吉，其服弥吉。如筮，则史练冠长衣以筮。占者朝服。筮者，筮宅，谓下大夫若士也。筮史，筮人也。长衣，深衣之缘以素者也。长衣练冠，纯凶服也。朝服，纯吉服也。大夫士日朝服以朝。
　　大唐元陵仪注：「既定陵地，择地，使就其所卜筮之。将卜，使者吉服。掌事者先设使以下次于陵地东南。使者至陵地，待于次。太常卿卜，服祭服。祝及卜师、筮师，凡行事者皆吉服。掌事者布筮席于玄宫位南，北向西上。赞者引卜者及太祝立于筮席西南，东向南上。卜师立于太祝南，东面北上。赞者引使者诣卜筮席南十五步许，当玄宫位北向立；赞者立于使者之左，少南。俱北向立定。赞者少进，东面称事具，退复位。卜者进立于使者东北，西面。卜师抱龟，筮师开韇出策，兼执之，执韇以击策，进立于卜者前，东面南上。卜者命曰：『维某年月朔日，子哀子嗣皇帝某，谨遣某官某乙，奉为考大行皇帝度兹陵兆，无有后艰？』卜师筮师俱曰诺，遂述命，右旋就席北坐。命龟曰『假尔泰龟有常』，命筮曰『假尔泰筮有常』，遂卜筮，讫，兴，各以龟筮东面占曰从，还本位。赞者进使者之左，东面称礼毕。赞者遂引使者退立于东南隅，西面。若不从，又择地卜筮如初仪。」其百官以下仪制，具开元礼。
　　　　启殡朝庙殷　周　大唐
　　殷朝而殡于祖。
　　周朝而遂葬。朝谓丧朝庙也。丧祝及朝御柩。乃奠。朝谓将葬，朝于祖考之庙而后行，则丧祝为柩御。士丧，既夕哭，既，已也，谓出门哭止复外位时。请启期，告于宾。将葬，当迁柩于祖。有司于此乃请启肂之期于主人以告宾，宾宜知其时。夙兴，设盥于祢庙门外，陈鼎皆如殡，东方之馔亦如之。皆三鼎。如殡，如大敛既殡之奠。夷床馔于阶闲。夷之言尸也。朝正柩用此床也。记云：「夷床輁轴馔于西阶东。」注云：「明阶闲者，位近西也。夷床馔于祖庙，輁轴馔于殡宫。其二庙者于祢，亦馔輁轴。」如小敛奠。乃启。祖尊祢卑。士事祖祢。上士异庙，下士共庙。二烛俟于殡门外。早闇，以为明也。丈夫髽，散带垂，即位如初。为将启变也。此互文以相见耳。髽，妇人之变。妇人不哭。将有事，止讙嚣也。启之昕，外内不哭也。商祝免袒，执功布入，升自西阶，尽阶不升堂，声三，启三，命哭。功布，灰理之布。执之以接神，为有所拂柩也。声三，三有声，存神也。启三，三言启，告神也。旧说以为：声，噫歆兴。烛入。照彻与启肂者。夏祝取铭置于重，启肂迁之。踊无算。商祝拂柩用功布，幠用夷衾。拂，去尘也。幠，覆之，为其形露也。迁于祖用轴。迁，徙也。徙于祖，朝祖庙也。盖象平生时，出必辞尊者。轴，輁轴也，状如转辚，刻两头为轵，輁状如长床，穿桯前后，着金而关轴焉。大夫诸侯以上有四周，谓之輴。天子画之以龙。桯音戈征反。重先，奠从，烛从，柩从，主人从。行之序也。主人从者，丈夫由右，妇人由左，以服之亲疏为先后，各从其昭穆，男宾在前，女宾在后。记曰：「朝于祢，重止于门外之西，东面。」升自西阶。柩也。犹用子道，不由阼阶。奠俟于西阶下，东面北上。俟正柩也。正柩于两楹之闲，用夷床。两楹闲象向户牖，是时柩北首。主人从升，柩东西面。众主人东即位。东方之位。妇人从升，东面。置重如初。如殡宫时也。记注云：「重不入者，主于朝祖而行，若过之矣。门西东面，待之便也。」席升设于柩西，奠设如初，巾之，升降自西阶。席设于柩之西，直柩之西，当西阶。从奠设如初，东面也；不统于柩，神不西面也。不设柩东，东非神位也。巾之者，为障当风尘也。烛先入者升堂，东楹之南，西面；后入者西阶东，北面，在下。照正柩也。先，先柩也。后，后柩也。适祖时，烛亦然，互记于此也。主人降即位，彻乃奠，升降自西阶，主人踊如初。如其降拜宾至，于要节而踊也。不荐车者，不从此行。祝及执事举奠，巾席从降，柩从，序从如初，适祖。此谓朝祢明日，举奠适祖之序也。祝执醴先，酒脯醢葅从之，巾席为后。既正柩，席升设奠如初，祝受巾，巾之。凡丧自卒至殡，自启至葬，主人之礼其变同，则此日数亦同矣。序从，主人以下。丧之朝也，顺死者之孝心，哀离其室，故至于祖考之庙而后行也。
　　大唐元陵仪注：「启前十日，皇帝不坐以过山陵。前启一日，门下省奏：『某日某时，启太极殿攒宫。』启日之晨，奉礼郎设御位于太极殿之东闲，当帷门，西向。诸王位在后，以南为上。典仪设酅公、介公、皇亲、诸亲、文武九品以上及前资常参官、都督、刺史版位于太极殿中庭。又设蕃客，酋长位于承天门外之西，僧道位于承天门外之东，并以北为上。左右金吾与诸军计会，量抽队仗，随便设禁。其日质明，皇帝服初缞绖杖，入就位，晨哭。诸王具缞绖去杖，入就位哭。酅公、介公、皇亲、诸亲等及文武九品以上，各服初丧服，去杖，入就位哭。大长公主、长公主、公主、郡县主等亦缞服，入就内位哭。中官皆布巾丧服，侍卫晨哭，并再拜，退位。通事舍人引蕃客、酋长及僧道分位于承天门外之位。启前二刻，内所由设奠席及香烛于帷门之外。奉礼郎设罍洗于东阶下西南，北向，罍水在洗东，篚在洗西，南肆。设太尉版位于东南，西向。设司空位于太尉位之南，少退；礼生一人执拂梓宫之巾，陪其后。设礼仪使位于太尉之北，少退；礼官等陪后。设监察使位于礼仪使之下。光禄卿具太牢之馔，俟于东阶下。又於饌上設樽坫位於奠席東南，北向，加酌。礼仪使立于樽坫东，御史立于樽坫西，太祝、奉礼郎立于樽坫南为位。礼官在礼仪使后。启前一刻，侍中版奏外办，礼官赞执事官入就阶下位，礼仪使等横行，以西为上，再拜讫，升就位。礼官省馔讫，赞光禄卿引馔升自东阶，列帷门外席上。近侍引皇帝具缞绖入就位，哭踊。礼仪使前进，跪奏请再拜，皇帝再拜。诸王妃主等并各就位，晨哭。礼生引太尉，通事舍人分引群官，各入就位。礼官赞太尉再拜，又一人赞群官再拜哭，十五举声，礼官各赞止哭。禮生引太尉詣罍洗，盥手洗爵，升自東階，詣樽坫所，太祝舉，酌醴齊以授太尉。礼仪使跪奏请皇帝止哭，奉皇帝之杖前进。中官承传止哭，殿内皆止哭。太尉以醴齐于皇帝之左，跪进醴齐。皇帝受醴齐，跪奠于馔前，俛伏，兴，少退立。太祝持版进，北面跪读祝文讫，奠版，俛伏，兴，退复位。皇帝再拜哭踊。殿内及庭中文武九品以上、皇帝诸亲等皆哭，十五举声，止。礼仪使跪奏献毕，请皇帝退复位。礼官引太尉及礼仪使降，复阶下位。所由彻馔，执事官序降讫，皇帝退就次。礼生引司空执巾升自东阶，于攒宫南，北向立，司空跪启曰『谨以吉辰启攒涂』。告讫，太尉哭，群官皆哭。通事舍人分引群官序出。掌事者升彻攒涂。彻讫，司空以巾拂拭梓宫，覆以夷衾绡幕，内所由周回设帷及施常食之奠如常仪。讫，礼仪使升就旧位，礼官陪后。皇帝缞绖就哭位。通事舍人分引群官入就位。皇帝哭稽颡，礼仪使请再拜，皇帝哭尽哀。礼仪使跪奏请止哭，降出。群官再拜哭，十五举声。讫，又序出太极门外，北向重行立班，奉慰如常仪，退。」其百官仪制，具开元礼。
通典卷第八十六　礼四十六　沿革四十六　凶礼八
　　丧制之四
　　　荐车马明器及饰棺　祖奠　赗赙　遣奠　器行序　挽歌　葬仪合葬附
　　　　荐车马明器及饰棺周　后汉　晋　北齐　隋　大唐
　　周制，大丧，及祖，丧祝饰棺，乃载，遂御之。祖，为行始也，亦奠也。饰棺，设柳池纽之属。其次序，载而后饰，既饰，当旋车向外，丧祝御之。御之者，执翿居前，却行为节度也。诸侯、大夫、士丧，柩既朝，乃荐车，直东荣，北辀。荐，进也。进车者，象生时将行陈驾，今时谓之魂车。辀，辕也。车当东荣，东陈西上于中庭。荐乘车，鹿浅幦，干笮，革●，载旃，载皮弁服。缨辔、贝勒悬于衡。士乘栈车。鹿浅，鹿夏毛也。幦，覆笭也。玉藻曰：「士齐车，鹿幦豹犆。」干，楯也。笮，矢箙也。●，缰也。旃，旌旗之属，通帛曰旃，孤卿所建。皮弁服者，视朔之服也。贝勒，贝饰勒也。有干无兵，有箙无弓矢，明不用也。幦音觅。●音息列反。道车载朝服。道车，朝夕及燕出入之车。朝服，日视朝之服，玄衣素裳也。稿车载蓑笠。稿，散也。散车，以田以鄙之车也。蓑笠，备雨服也。凡道车稿车之缨辔及勒，亦悬于衡。荐马缨三就。入门，北面交辔，圉人夹牵之。驾车之马，每车二匹。缨，马鞅也。就，成也。诸侯之臣，饰缨以三色而三成。此三色者，盖绦丝也。饰之如罽然。天子之臣如其命数。王之革路，绦缨。圉人，养马者。在左右曰夹。既奠乃荐马，为其践污庙中。凡入门者，三分庭一在南。御者执策立于马后，哭成踊，右还出。主人于是乃哭踊也。荐车之礼，成于荐马。宾出，主人送于门外。有司请祖期。主人入袒，乃载，踊无算，卒束，袭。袒，为载变也。乃举柩却下而载之。束，束棺于柩车。「宾出，遂匠纳车于阶闲」，谓此车也。降奠，当前束。下迁柩之奠也。当前束，犹当尸腢。亦在柩车西，束有前后。腢，五回反。商祝饰柩一池，纽前后缁，齐三采，无贝。饰柩，为设墙柳也。巾奠乃墙谓此也。墙有布帷，柳有布荒。池者，象宫室之承溜，以竹为之，如小车笭，衣以青布。一池悬于柳前。士不揄绞。纽所以结连帷荒，前赤后黑，因以为饰。左右面各有前后。齐，居柳之中央，若今小车盖上蕤矣。以三采缯为之，上朱，中白，下苍，着以絮。元士以上有贝。缝人缝棺饰，孝子既启见棺，犹见亲之身也。既载饰而行，遂以葬，若存时居于帷幙而加文绣矣。衣翣柳之材。必先缠衣其木，乃以张饰也。柳之言聚也，诸饰之所聚。饰棺：君龙帷，三池，振容，黼荒，火三列，黻三列，素锦褚，加帷荒，纁纽六，齐五采，五贝，黼翣二，黻翣二，画翣二，皆戴珪，鱼跃拂池；君纁戴六，纁披六。大夫画帷，二池，不振容，画荒，火三列，黻三列，素锦褚，纁纽二，玄纽二，齐三采，三贝，黻翣二，画翣二，皆戴绥，鱼跃拂池；大夫戴，前纁后玄，披亦如之。士布帷布荒，一池，揄绞，纁纽二，缁纽二，齐三采，一贝，画翣二，皆戴绥；士戴，前纁后缁，二披用纁。饰棺者，以华道路及圹中，不欲众恶其亲也。荒，蒙也。在旁曰帷，在上曰荒，皆所以衣柳也。士布帷布荒者，白布也。君大夫加文章焉。黼荒，缘边为黼文；画荒，绿边为云气；火黻为列于其中耳。大夫以上，有褚以衬覆棺，乃加帷荒于其上。纽，所以结连帷荒者也。池，以竹为之，如小车笭，衣以青布。柳象宫室。悬池于荒之爪端，若承溜然。檀弓曰「池视重溜」，如堂之有承溜也。承溜以木为之，用行水，亦宫之饰也。君大夫以铜为鱼，悬于池下。揄，揄狄也，青质五色，画之于绞缯而垂之，以为振容，象水草之动摇，行则又鱼上拂池。杂记曰「大夫不揄绞，属于池下」，是不振容也。士则去鱼。齐，象车盖蕤，缝合杂彩为之，形如瓜分然，缀贝络其上及旁。戴之言值也，所以连系棺束与柳材，使相值，因而结前后披也。汉礼，翣以木为筐，广三尺，高二尺四寸，方两角高，衣以白布。画者，画云气，其余各如其象，柄长五尺，车行使人持之而从，既窆，树于圹中。檀弓曰「周人墙置翣」是也。绥当为緌，读如冠蕤之蕤，盖五采羽注于翣首也。设披，披，络柳棺上，贯结于戴，人居旁牵之，以备倾亏也。属引。属，着也。引，所以引柩车。在轴輴曰绋。古者人引柩，春秋传曰：「坐引者而哭之三。」陈明器于乘车之西。陈明器乘车之西，则重北也。折，横覆之。折犹庋也。方凿连木为之，盖如床，而缩者三，横者五，无箦，窆事毕，加之圹上，以承抗席。横陈之者，为苞筲以下綪于其北便也。覆之，见善面也。折音之设反。庋音居毁反。綪音侧耕反。下同。抗木横三缩二。抗，御也，所以御止土者。其横与缩，各足掩圹。加抗席三。席所以御尘也。加茵，用疏布，缁翦，有幅，亦缩二横三。茵所以藉棺也。翦，浅也。幅，缘之。亦者，亦抗木也。及其用之，木三在上，茵二在下，象天三合地二，人藏其中焉。今文翦作浅。疏，麤也，谓功麤布。器，西南上，綪。器，目言之也。陈明器以西行，南端为上。綪，屈也，不容则屈而反之。茵；茵在抗木上，陈器次之。苞二；所以裹奠羊豕之肉。筲三，黍、稷、麦；筲，畚种类，其容盖与簋同。罋三，醯、醢、屑，用疏布。瓮，瓦器也。屑，姜桂之屑也。内则曰「屑桂与姜」。，覆也。甒二，醴、酒，用功布。甒亦瓦器。皆木桁久之。桁，所以庋苞筲瓮甒也。久当为灸，灸谓以盖按塞其口。每器异桁。用器：弓、矢、耒、耜、两敦、两杅、盘、匜，匜实于盘中，南流。此皆常用之器。杅，盛汤浆。盘匜，盥器也。流，匜口也。无祭器，士礼略。大夫以上，兼用鬼器、人器。有燕乐器可也。与宾燕饮用乐之器。役器：甲、冑、干、笮。此皆师役之器也。甲，铠。冑，兜鍪也。干，楯。笮，矢箙。燕器：杖，笠，翣。燕居安体之器也。笠，竹●盖也。翣，扇。彻奠巾席，俟于西方，主人要节而踊。巾席俟于西方，祖奠将用焉。要节者，来象升，丈夫踊；去象降，妇人踊。既殡，旬而布材与明器。木工宜干腊，且豫成。材，椁材也。
　　说曰：仲宪言于曾子曰：「夏后氏用明器，示人无知也；所谓致死之。仲宪，孔子弟子原宪也。殷人用祭器，示人有知也；所谓致生之。周人兼用之，示人疑也。」言使人疑于无知与有知。曾子曰：「其不然乎！其不然乎！非其说之非也。夫明器，鬼器也；祭器，人器也。夫古之人胡为而死其亲乎？」言仲宪之言三者皆非。此或用鬼器，或用人器。孔子曰：「之死而致死之，不仁而不可为也；之死而致生之，不智而不可为也。之，往也。死之生之，谓无知与有知。为，行也。是故竹不成用，瓦不成味，木不成斲，成犹善也。竹不可善用，谓边无縢也。味当为沬。沬，也。音诲。琴瑟张而不平，竽笙备而不和，无宫商之调。有钟磬而无簨，不悬之也。横曰簨，植曰。其曰明器，神明之也。」言神明，死者也。神明者非人所知，故其器如此。孔子谓：「为明器者，知丧道矣，备物而不可用也。神与人异道，则不相伤。哀哉！死者而用生者之器也，不殆于用殉乎哉！殆，几也。杀人以卫死者曰殉。用其器者，渐几于用人。涂车刍灵，自古有之，刍灵，束茅为人马也。谓之灵者，神道之类。明器之道也。」言与明器同。陈器之道，多陈而省纳之，可也；省陈而尽纳之，可也。多陈之，谓宾客之赙器也，以多为荣。省陈之，谓主人之明器也，以节为礼。
　　后汉制，诸侯王、列侯，樟棺黑漆。中二千石以下，坎侯漆。空中勘合而漆之，如漆坎侯，即箜篌。载饰以盖，龙首鱼尾，华布墙，纁上周，交络前后，云气画帷裳。中二千石以上有辎，左龙右武。公侯以上，加倚鹿伏熊。千石以下，辎布盖墙，龙首鱼尾而已。黄绶以下至于处士，皆以簟席为墙盖。其正妃、夫人、妻皆如之。
　　晋贺循云：「饰棺衣以布，玄上纁下。画帷荒云气，不为龙。笭帷易布以绀缯。池以象承溜，以竹为笼，如今车笭，帷以青绢代布。纽，玄纁二。其明器：憑几一，酒壺二，受六升，以功布。漆屏风一，三谷三器，粳、黍、稷，灼而干。瓦唾壶一，脯一箧，以三牲之肉为一，代苞俎，所遣奠之俎为藏物也。屦一，瓦樽一，屐一，瓦杯盘杓杖一，瓦烛盘一，箸百副，瓦奁一，瓦灶一，瓦香炉一，釜二，枕一，瓦甑一，手巾赠币玄三纁二，博充幅，长尺，瓦炉一，瓦盥盘一。」
　　北齐制，三品以上丧者，借白鼓一面，丧毕进输。三品以上及五等，通用方相，方相之制，见大丧篇。四品以下，达庶人，以魌头。魌头与方相小异。魌音欺。
　　隋文帝初定礼：车，三品以上，油幰，朱丝络网，施，两箱画龙，幰竿诸末垂六旒苏。七品以上，油幰，施，两箱画云气，垂四旒苏。八品以下，达于庶人，鳖甲车，无幰旒苏画饰。
　　大唐元陵仪注：「前二日，所司设文武群官次于太极门外，东西廊下。又设帐殿庭，帐内设吉幄，幄内设神座，南向。又设龙輴素幄于殿庭吉幄之右。前一日，午正后一刻，除殿上苇障及殿下凶庭并板城。少府所由移旐附于重北。未正后一刻，典仪设群官夜哭版位，如晨夕哭仪。又设挽歌席位于嘉德门内，设挽郎、挽士席位于嘉德门外，并左右序设，北向相对。设鼓吹、严警位于承天门外。画漏未尽三刻，有司设庭燎终夜。通事舍人分引群官就版位立定，礼官赞哭，哭毕，退就次。挽歌作，尽二点止。严警次发，尽五点止。二更，群官哭及挽歌鼓吹、严警如上仪，其三更、四更、五更并准此。其一日前二刻，奉礼郎设御座，所由设奠席，奉礼设罍洗及礼仪使、太尉版位于东阶下，光禄卿具太牢馔，并如启奠之仪。前一刻，侍中进外办，礼官省馔，光禄卿引馔，礼生引太尉、礼仪使等横陈，再拜讫，升殿。通事舍人分引群官入就位，亦如启奠之仪。礼仪使跪，奉请皇帝止哭奉奠。皇帝去杖前进，中官承传止哭，殿内止哭。太尉以醴齐于皇帝之左跪进，皇帝受醴齐，跪奠于馔前，俛伏，兴，少退立。太祝持祝版进，北面跪读祝文讫，奠版，俛伏，兴，退复位。皇帝再拜哭踊，殿内及庭中文武官九品以上皇帝诸亲等，皆哭十五举声，止。礼仪使跪奏：『献毕，请皇帝退复位。』礼官引太尉降复阶下位。所由彻馔，执事官序降。内所由彻殿上帷帐，唯南北施素帷于旧帐座，所以为障蔽，前设常食。少府监进輴车于西阶下。礼仪使跪奏『皇帝奉宁龙輴』，奏讫降出。近侍扶皇帝就龙輴前，哭踊尽哀，乃复位。执事者以纛旐及重先导，礼官一人朝服，赞尚辇奉御，帅腰舆伞扇至神座前，侍奉如常仪。内侍捧几置舆上，伞扇侍奉至殿庭帐殿下神座前，跪置座上。内谒者帅中官设香案于座前，伞扇侍奉如仪。礼官一人引符宝郎一人，主宝二人，以赤黄褥案进取谥宝。又礼生二人，亦以赤黄褥案进取谥册。礼官授之，并随礼官先诣册车，安置其旧宝册，准次取置于车。侍中当龙輴南，跪奏『请龙輴降殿』。太常卿帅执翣者升，以翣障梓宫。中官高品等侍奉其侧。司徒帅挽士升，奉引龙輴降殿。礼仪使引近臣及宗子三等以上亲，进捧梓宫。少府、将作、所由并挽士奉梓宫登于龙车上，遂诣帐殿，下素幄。皇帝哭从，诸王等陪从，公主，内官等周以行帷，皆哭踊而从。群官立哭于庭中位，以俟祖奠。其百官之制：将监甄官令，掌凡丧葬，供明器之属。别敕葬者供，余并私备。三品以上九十事，五品以上七十事，九品以上四十事。当野祖明地轴马，，马带也。凡赠马授，曰马也。，徒懒反。偶人，其高各一尺。其余音声队与僮仆之属，威仪服翫，各视生之品秩。」
　　太极元年六月，右司郎中唐绍上疏曰：「孔子曰『明器者，备物而不可用也』，谓刍灵者善，谓为俑者不仁。传曰：『俑，偶人也。有面目机发，似于生人。』以此而葬，殆将于殉，故曰不仁也。王公百官，竞为厚葬，偶人像马，雕饰如生，徒以眩曜路人，本不因心致礼。更相扇慕，破产倾资，风俗流行，下兼士庶。若无禁制，奢侈日增。望请王公以下，送葬明器，皆依令式，并陈于墓所，不得于衢路舁行。」
　　开元二十九年正月敕：「古之送终，所尚乎俭。其明器墓田等，令于旧数内减。三品以上明器，先是九十事，减至七十事，七十事减至四十事，四十事减至二十事。庶人先无文，限十五事。皆以素瓦为之，不得用木及金银铜锡。其衣，不得用罗绣画。其下帐，不得有珍禽奇兽，鱼龙化生。其园宅，不得广作院宇，多列侍从。其车，不得用金铜花结彩为龙凤及旒苏、画云气。其别敕优厚官供者，准本品数，十分加三分，不得别为华饰。」余具开元礼。
　　　　祖奠周　晋　大唐
　　周制，士之丧，柩既朝庙，送宾，有司请祖期，亦因在外位请之，当以告宾。每一事毕，辄出。将行而饮酒曰祖。祖，始也。曰「日侧」。侧，昳也，谓将过中之时。将载，祝及执事举奠户西，南面东上，卒束，前而降奠席于柩西，将于柩西，当前束设。巾奠乃墙。墙，饰棺。主人入袒，乃载，踊无算，卒束，袭。袒，为载变也。乃举柩，却下而载之，束棺于柩车。「宾出，遂匠纳车阶闲」，谓此车。降奠当前束。下迁柩之奠也。当前束，犹当尸腢，亦在柩车西。束有前后。商祝饰柩，设披，属引，陈明器。商祝御柩，亦执功布居前，为还柩车为节也。乃祖，还柩向外，为行始。踊，袭，少南当前束。主人也。柩还则当前束南。妇人降，即位于阶闲。为柩将去有时也。位东上。祖还车，不还器。祖有行渐，车亦宜向外。器之陈，自已南上。祝取铭置于茵。重不藏，故于此移铭加于茵上。二人还重左还。重与车马还相反，由便也。布席乃奠如初，主人要节而踊。车已祖，可以为之奠也，是之谓祖奠。蜀谯周曰：「迁祖之奠，升自西阶如初。及日载于车，下奠设于西方，乃陈遣物于庭。讫，彻奠以巾席，俟于西方，乃祖。车既祖，旋向外，离于载处，为行始也，布席乃奠如初。」
　　晋贺循云：「载柩于輴，未明而行迁于祖庙者，乃将告辞于先君也。登自西阶，正柩于两楹间，北首，纳车于阶下，载之以适墓。启奠从设于西方。质明，灭烛，更设迁奠如启奠。」
　　大唐元陵仪注：「祖前一刻，奉礼郎设御位于龙輴幄之东南，西向。所由设奠席于龙輴幄前，奉礼郎设樽坫于帐幄东南。又设太尉位于樽坫东南，西向，礼仪使在其下，监察御史次之。又设罍洗篚于太尉位西南，北向。光禄卿帅斋郎捧馔俟于横街之次，北面西上。礼官进省馔讫，礼生赞光禄卿捧俎进跪奠于席上，诸斋郎捧馔随列于席上。礼生引礼仪使及太尉就位，礼官赞哭。又一人赞群官哭。又各赞止哭。礼仪使导皇帝立于龙輴之东南，西向。礼生引太尉诣罍洗，盥手洗爵，执诣樽坫所；太祝舉酌醴齊以授太尉。礼仪使跪奏『请皇帝止哭奉奠』。皇帝去杖，前进。中官承传止哭，诸王、妃、主等皆止哭。太尉以醴齐于皇帝之左跪进，皇帝受醴齐，跪奠于馔前，俛伏，兴，少退立。太祝持祝版进，北面跪读文讫，奠版，俛伏，兴，退复位。皇帝哭踊再拜，诸王、妃、主及群官在位者，皆哭再拜。皇帝哭十五举音讫，礼仪使跪奏『请复位』，俛伏，兴。皇帝退复龙輴后位。礼官各赞群官止哭，通事舍人分引出，就承天门外位以俟。光禄卿帅斋郎彻馔以出。礼官一人朝服，赞尚辇奉御，帅所由以腰舆伞扇诣神座前，各以序立。内谒者、中官舁香案出，内侍捧几置舆上，内所由举伞扇侍奉以出，中官帅其属舁衣箱以从，遂诣玉辂。礼官于辂后立，赞登车。内所由进，兴，当辂后，伞扇分蔽左右。内谒者帅香案进于辂前，内侍奉几登辂。其腰舆亦进居辂前。中官以衣箱授尚衣奉御，置玉辂及副车。内侍并乘马从辂。于是侍中进龙輴南，跪，奏称『请龙輴进发』，俛伏，兴，退。司徒帅挽士奉引次出。执事者以太常先建之于车，纛次之。公主内官以下应合乘车者，并先升车以俟扈从。」其百官以下仪制，具开元礼。
　　　　赗赙周　大唐
　　周制，诸侯大夫士之丧，赗赙之礼者，所以知死者赗，知生者赙。各主于所知也。赗者，所以助主人之送葬者也。赙者，补也，助货财曰赙。公羊传曰：「车马曰赗，财货曰赙。」公赗玄纁束，马两。公，国君也。士制两马。傧者出请入告，主人释杖，迎于庙门外，不哭，先入门右，北面，及众主人袒。尊君命也。众主人自若居西面。马入设。设于庭，在重南。宾奉币，由马西，当前辂，北面致命。宾，使者也。币，玄纁也。辂，辕缚，所以属引也。由马西则亦当前辂之西，于是北面致命，得向柩与奠也。柩车在阶闲少前，三分庭之北。辂有前后。主人哭拜稽颡，成踊。宾奠币于栈左服，出。栈谓柩车。凡士车制无漆饰。左服，象授人授其右也。服，车箱。宰由主人之北举币以东。柩东，主人位。以东，藏之也。士受马以出。此士谓胥徒之长，有勇力者，受马。聘礼曰：「皮马相间可也。」主人送于外门外，拜，袭，入复位，杖。
　　宾赗者将命。宾，卿大夫士。傧者出请入告，出告须。马入设，宾奉币，傧者先入，宾从，致命如初。如公使。主人拜于位，不踊。柩车东位。既启之后，与在室同。宾奠币如初，举币受马如初。傧者出请，若奠，宾致命，可以奠。入告，出以宾入，将命如初。士受羊如受马。
　　上介赗，执珪将命曰：「寡君使某赗。」相者入告，反命曰：「孤某须矣。」陈乘黄大辂于中庭，北辀，执珪将命，客使自下由辂西。主人拜稽颡。坐委于殡东，南隅。宰举以东。辀，辕也。自，率也。下谓马也，马在辂之下者。凡将命，向殡将命。子拜稽颡。西面坐委之。宰举璧与珪，宰夫举襚，升自西阶，西面坐取之，降自西阶。宰夫，宰之佐。上客临曰：「寡君有宗庙之事，不得承事，使一介老某相执綍。」上客，吊者也。临，视也。言欲入视丧所不足而给助之、谦也，实为哭耳。临音力禁反。相者反命曰：「孤某须矣。」临者入门右，介者皆从之，立于其左，东上。入门而右，不自同于宾客。宗人纳宾，升，受命于君，降，曰：「孤敢辞吾子之辱，请吾子复位。」客三辞不得命，遂立于门西，介立于其左，东上。孤降自阼阶，拜之，升哭，与客拾踊三。拜客，谢其厚意。客出，送于门外，拜稽颡。
　　若赙，入告，主人出门左，西面。宾东面将命。主人出者，赙主施于主人。主人拜，宾坐委之。宰由主人之北，东面举之反位。坐委之，明主人哀戚志不在受人物。反位，反主人之后位。
　　赠者将命，赠，送。傧者出请，纳宾如初，如其入告，出告须。宾奠币如初。亦于栈左服也。凡将礼，必请而后拜送。虽知事毕犹请，君子不必人意。兄弟赗奠可也，兄弟，有服亲者。可也，且赗且奠，许其厚也。赗奠，于死生两施。所知则赗而不奠。所知，通问相知，降于兄弟。奠施于死者为多，故不奠。赗马入庙门，以其主于死者。赙马与其币、大白兵车，不入庙门。以其主于生人也。兵车，革辂也。虽为死者来，陈之于外，以是战伐田猎之服，非盛者也，故不入也。赙者既致命，坐委之，傧者举之，主人无亲受也。丧者非尸柩之事不亲也。举之，举以东。书赗于方，若九，若七，若五。方，版也。书赗奠赙赠之人名与其物于版。每版若九行，若七行，若五行。书遣于策。策，简也。遣犹送也，谓所藏物茵以下。乃代哭如初，棺柩有时将去，不忍绝声。如初谓小敛时。宵为燎于门内之右。为哭者设，令为明也。
　　大唐制，诸职事官薨卒，文武一品，赙物二百段，粟二百石；二品物一百五十段，粟一百五十石；三品物百段，粟百石；正四品物七十段，粟七十石；从四品物六十段，粟六十石；正五品物五十段，粟五十石；从五品物四十段，粟四十石；正六品物三十段；从六品物二十六段；正七品物二十二段；从七品物十八段；正八品物十六段；从八品物十四段；正九品物十二段；从九品物十段。行者守从高。王及二王后若散官及以理去官三品以上，全给；五品以上，给半。若身没王事，并依职事品给。其别敕赐者，不在折限。诸赙物应两合给者，从多给。诸赙物及粟，皆出所在仓库。服终则不给。
　　　　遣奠周　晋　宋　大唐
　　周制，大丧，巾车氏饰遣车，遂廞之，行之。廞，兴也，谓陈驾之。行之，使人举之以如墓。丧祝御柩出宫，乃代。丧祝二人相与更也。遣车视牢具。言车多少各以所包遣奠牲体之数也，然则遣车载所包遣奠而藏之者与？遣奠，天子太牢包九；诸侯亦太牢包，七；大夫亦太牢包，五；士少牢包，三。大夫以上，乃有遣车。疏布輤，四面有障，置于四隅。輤，其盖也。四面皆有障蔽以隐翳牢肉也。四隅，椁中之四隅也。凡包牲取下体，国君七，遣车七乘；大夫五，遣车五乘。人臣赐车马者，乃得有遣车。遣车之差，大夫五，诸侯七，则天子九。诸侯不以命数，丧礼略也。为所包遣奠牲体之数也。象既飨而归宾俎也。取下体者，胫骨，象行也，又俎实之终始也。士包三，前胫折取臂臑，后胫折取骼也。君之嫡长殇，车三乘；公之庶长殇，车一乘；大夫之嫡长殇，车一乘。皆下成人也。自上而下，降杀以两。成人遣车五乘，长殇三乘，下殇一乘，尊卑以此差之。庶子言公，卑远之。传曰：「大功之殇，中从上。」士丧，祖奠之明日，厥明，陈鼎五于门外如初。鼎五，羊、豕、鱼、腊、鲜兽，各一鼎也。士礼特牲三鼎，盛葬奠，加一等，用少牢。鲜，新杀者。如初，如大敛奠时也。东方之馔：四豆：脾析、蜱醢、葵菹、蠃醢。脾读为鸡脾●之脾。脾，析百叶。蜱，蚌也。蜱音步佳反。蠃音力禾反。四笾：枣、糗、栗、脯。糗，以豆糗粉饵。醴酒。此东方之馔与祖奠，同在主人之南，当前辂，北上，巾之。陈器。明器也。夜敛藏。灭燎，执烛夹辂，北面。照彻与葬奠。宾入者拜之。明自启至此，主人无出礼。彻者入，丈夫踊；设于西北，妇人踊。犹阼阶升时。亦既盥乃入，入由重东而主人踊，犹其升也。自重北西面而彻，设于柩车西北，亦犹序西南。鼎入，举入陈之也。陈之盖于重东北，西面北上如初。乃奠。奠者出，主人要节而踊。亦以往来为节也。奠由重北而西，既奠由重南而东。彻者出，踊如初。主人之史请读赗。执筭从柩东当前束，西面，不命无哭，哭者相止也。丧大记云：「大夫命无哭，士哭者相止。」唯主人主妇哭。公史自西方东面命无哭，主人主妇皆不哭。读遣，卒，命哭，灭烛出。公史，君之典礼书者也。遣者，入圹之物。君使史来读之，成其得礼之正以终也。烛夹辂也。礼记曰：「乃包奠而读书。」
　　或问于曾子曰：「夫既遣而包其余，犹既食而裹其余与？君子既食，则裹其余乎？」言既遣奠而又包之，是与食于人，已则裹其余以持去何异，君子宁为是乎？言伤廉。曾子曰：「吾子不见大飨乎？夫大飨，既飨，卷三牲之俎归于宾馆。父母而宾客之，所以为哀也。」既飨，归宾俎，所以厚之。言父母，家之主，今宾客之，是孝子哀亲之去也。
　　晋贺循曰：「祖奠竟，厥明又大奠。大奠者，加于常一等，士以少牢，大夫太牢，盛葬礼也，是谓遣奠。奠毕，包牲下体以为藏备，大夫苞五，士苞三，遂行如墓。初设遣奠，士陈五鼎，用少牢，庶物备苞之以葬。今虽不能备礼，宜加于常奠，以盛送终也。其以葬日晨而设之。」
　　宋崔凯云：「朝于祖庙一宿，明日载柩将至墓。柩将还南向，少牢之奠于车西，名曰用荐，遣奠尚飨。大夫以上太牢。其祝辞曰『哀子某敢用絜牲刚鬣用荐』，此遣奠者也。」
　　大唐元陵仪注：「前三日，所司设皇帝奉辞次于承天门外之左，西向。其日，金吾仗卫如常仪。卤簿使先进玉辂于承天门外东偏稍南，舆辇、鼓吹、吉驾、卤簿并序列于玉辂前。又进辒辌车当承天门中稍南，凶仪明器序列于辒辌车前。奠前一刻，奉礼郎布文武群官位于承天门外，异位重行，如太极庭中仪。光禄卿具遣奠之馔以俟。执事官位并先俟于门外之东。龙輴至承天门外，礼官赞止哭，内外皆止哭。侍中进龙輴前，跪奏称『请升辒辌车』，俛伏，兴。司徒帅舁梓宫官及所由奉梓宫升辒辌车。所司设奠席于辒辌车东南，奉礼郎设樽坫于席东南，设罍洗又于其南，设太尉版位又于东，西向。礼官进省馔讫，礼生赞光禄卿捧俎进，跪奠于席上；诸斋郎捧俎随列于席上。礼生引太尉就位。礼官赞哭，在位者皆哭；又赞止哭，在位者皆止哭。禮生引太尉詣罍洗，盥手洗爵，詣樽坫所，太祝舉酌醴齊。礼仪使就次，奏请皇帝出就次。皇帝出次，立于奠东，西向。太祝以醴齐授太尉讫，礼仪使奏请皇帝去杖前进，中官承传止哭，诸王、妃、主等皆止哭。太尉以醴齐于皇帝之左跪进，皇帝受醴齐，跪奠于馔前，俛伏，兴，少退立。太祝持版进，西北向跪读祝文讫，奠版，俛伏，兴，退复位。皇帝哭踊，礼仪使赞皇帝再拜。诸王、妃、主及在位群官等皆哭。礼仪使跪奏『请皇帝少退』，近侍扶皇帝少退于位。少府监设读哀册褥于奠东。礼官引册案进，举册官举册进至褥东，西面，以册东向。礼官赞太尉及群官止哭，中官承传诸王、妃、主等皆止哭。礼官引中书令进，跪读册讫，俛伏，兴，退复位。举册者以授秘书监，秘书监以授符宝郎。皇帝哭踊，礼仪使奏请皇帝再拜。太尉、群官、诸王、妃、主皆哭再拜。少府彻褥，光禄彻馔讫，礼仪使跪奏称『辒辌车将发』，皇帝前，哭尽哀。礼仪使称『请再拜奉辞』，俛伏，兴；皇帝稽颡，哭踊，再拜。辒辌车发。礼仪使又跪奏『请皇帝还宫』，俛伏，兴。近侍扶引皇帝入次。太尉以下于次南横行进名再拜奉辞讫，各就本职。如诸王有故不赴山陵者，俟皇帝奉辞入次后，诸王进至辒辌之左，以南为上，哭尽哀，再拜辞。妃、主、内官不去者，于辒辌车后，帷中哭，再拜辞。讫，礼生赞侍中于辒辌车前跪请进发，讫，俛伏，兴。」百官以下仪制，如开元礼。
　　　　器行序周　晋　大唐
　　周制，大丧，大司徒帅六乡之众庶，属其六引。郑司农云：「六引谓丧车索也。」小司徒帅邦役，治其政教。丧役，正棺、引、窆、复土。遂人帅六遂之役而致之，掌其政令。及葬，帅而属六綍。及窆，陈役。致役于司徒，及墓上事及竁也。綍，举棺索。用綍旁六执之者，天子其千人欤？遂师帅其属以幄帟先道野役。及窆，抱磨共丘笼及蜃车之役。使以幄帟先者，太宰也，其余则司徒。幄帟先，所以为葬窆之闲先张神座也。蜃车，柩路也。磨者，适历执綍者名也。遂人主陈之，而遂师以名行校之。士丧，既遣奠，行器，目葬行明器，在道之次。茵苞器序从，如其陈之先后。车从，次器。商祝执功布，以御柩执披。居柩车之前，若道有低仰倾亏，则以布为抑扬左右之节，使引者执披者知之。士执披者八人。诸侯执綍五百人，四綍，皆衔枚，司马执铎，左八人，右八人，匠人执羽葆御柩。大夫之丧，执引者三百人，执铎者左右各四人，御柩以茅。五百人，一党之人也。诸侯之大夫，邑有三百户之制。綍引同耳。庙中曰綍，在途曰引，互言之也。御柩者，居前导正之。大夫士皆二綍。吊，非从主人也，四十者执綍。言吊者必助主人之事。从犹随也。成人二十之上，至四十以下，丁壮时也。曲礼云：「助葬必执绋。」主人袒，乃行，踊无筭。袒，为行变也。乃行，谓柩车行也。凡从柩者，先后左右如迁于祖之序。出宫，踊，袭。哀次。至于邦门，公使宰夫赠玄纁束。邦门，城门。赠，送。主人去杖不哭，由左听命，宾由右致命，柩车前辂之左右也。当时止柩车。主人哭拜稽颡，宾升实币于盖，降，主人拜送，复位，杖，乃行。升柩车之前，实其币于棺盖之柳中，若亲授之然。复位，反柩车后。
　　晋贺循云：「丧车前后四引，引十人，合四十人。十人一伥，合四十四人。皆素服白倀手執練幡以部伍所主，禁讙呼嬉戲。四伥，一吏主之也。」
　　大唐制，鸿胪寺司仪署令掌凡引、披、铎、翣、挽歌、纛帐之属。三品以上四引，四披，六铎，六翣；六品以上二引，二披，四铎，四翣；九品以上二铎，二翣。凡执引披者，皆布帻，布深衣。其下帐，五品以上用素缯，六品以下用练，妇人用彩。至邦门，三品以上赠以束帛，一品加乘马。既引，又遣使赠于郭门外，皆以束帛，一品加璧。余具开元礼。
　　　　挽歌周　汉　晋　宋　大唐
  </div>
  <div class="pagination">
   <a href="通典_page48.html">
    上一页
   </a>
   <span>
    ...
   </span>
   <a href="通典_page44.html">
    44
   </a>
   <a href="通典_page45.html">
    45
   </a>
   <a href="通典_page46.html">
    46
   </a>
   <a href="通典_page47.html">
    47
   </a>
   <a href="通典_page48.html">
    48
   </a>
   <span class="current-page">
    49
   </span>
   <a href="通典_page50.html">
    50
   </a>
   <a href="通典_page51.html">
    51
   </a>
   <a href="通典_page52.html">
    52
   </a>
   <a href="通典_page53.html">
    53
   </a>
   <a href="通典_page54.html">
    54
   </a>
   <span>
    ...
   </span>
   <a href="通典_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
