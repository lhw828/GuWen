<!DOCTYPE html>
<html>
<head>
    <meta charset="UTF-8">
    <title>政和五礼新仪 - 第 63 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>政和五礼新仪 - 第 63 页/共 72 页</h1>
    <div class="content">　　纳成
　　前一日主人设宾次如常仪其日大昕宾至女氏大门外掌次者延入次掌事者入设幕于中门之外纁束帛陈于幕上【三匹纁二疋合束之其他礼物自如常仪】函书盛于箱置于案主人受礼如纳吉之仪宾出次立于大门外之东西面主人立于东阶下西面傧者进受命出请事宾曰某官以伉俪之重加惠某官【上某官谓主人下某官谓壻】某官率循彛典【某官谓壻父】有不腆之币以某将事敢请纳成主人曰某官顺彛典申之以备物某敢不重拜嘉傧者出吿讫入引主人迎宾于大门外之东西面主人揖宾宾报揖主人入门而右宾入门而左举函书案者从之奉束帛者次之持诸礼物者皆从其后三分庭一在南北向西上主人升自东阶西面宾升自西阶东面宾曰敢纳成主人西面再拜进立于两楹间宾进立于主人之西相向立掌事者以函书授宾宾执函书以授主人主人受以授掌事者讫宾降自西阶以出立于中门外之西东面主人降立于中门内西面傧者进受命出请事宾曰礼毕其礼如纳吉之仪
　　请期
　　前一日主人设宾次如常仪其日大昕宾至女氏大门外掌次者延入次主人受礼如吿成之仪宾出次立于大门外之西东面主人立于东阶下西面傧者进受命出请事宾曰某官慎重嘉礼将卜诸近日使某请期傧者入告主人再辞傧者出吿宾曰某既不获受命于某官某官得卜吉曰某日敢不以告傧者入告主人曰谨奉命以从傧者出吿讫入引主人迎宾于大门外之东西面主人揖宾宾报揖主人入门而右宾入门而左执鴈者从入以鴈陈于庭三分庭一在南北向主人升东阶西面宾升西阶东面曰敢吿【某月日甲子吉】主人西面再拜讫宾降自西阶以出立于中门外之西东面主人降立于中门内西面傧者进受命出请事宾曰礼毕其礼宾如纳成之仪
　　亲迎【有故则以媒氏往迎】
　　前一日主人设宾次如常仪其日大昕壻之父服其服吿于祢庙【无庙者于所事东间设神位】子将行父醮之于防事赞者设父位于中间南向设子位于父位之西近南东向父即座子公服升自西阶进立于位前赞者注酒于醆西向授子子再拜跪受赞者又以馔设于位前父命之曰躬迎佳耦厘尔内治子再拜曰敢不奉命又再拜降出诣女氏家主人服其服告于祢庙如请期之仪宾将至【宾谓壻】主人设神位于寝户外之西又设醴妇位于户内南向主人升东阶西靣宾升西阶进当房户前北靣掌事者陈鴈于阶宾曰某受命于父以兹嘉礼恭听成命主人曰某固愿从命宾再拜降出主人不降送初女出父戒之曰往之汝家无忘肃恭母戒之曰夙夜以思无有违命诸母申之曰无违尔父母之训女出壻先还俟于门外
　　同牢
　　妇至赞者引就北面立壻南面揖以入至于室掌事者设对位于室中壻妇皆即座赞者注酒于醆授壻及妇壻及妇受醆饮讫遂设馔再饮三饮并如上仪婿及妇兴再拜赞者彻酒馔
　　见祖祢
　　质明妇服其服以俟见掌事者设神位如常仪赞者引主人位于东阶下引主妇位于西阶下诸亲及壻妇各以序分立于后【非南向者各随所向分左右尊卑序立】立定赞者引妇进诣庭中北面再拜讫复位主人升阶诣神位前上香祭酒祝曰某氏来妇敢率以见祝讫降自西阶复位主人以下皆再拜讫退
　　见舅姑
　　赞者设舅姑位于堂上东西相向舅位于东姑位于西俟舅姑俱即座赞者引妇奉枣栗立于庭再拜讫升阶置于舅位前赞者受之妇降阶又再拜次又奉腵脩再拜讫【腵脩妇从者执俟于阶下】升阶置于姑位前赞者受之妇降阶又再拜醴妇如别仪
　　醴妇
　　赞者设醴妇位于姑位之北少西东向妇升阶立于位之西赞者注酒于醆授妇妇再拜受醆讫赞者又以馔设于位前妇即座饮食毕降阶再拜讫退
　　盥馈
　　赞者设舅姑位于堂上东西相向舅位于东姑位于西俟舅姑俱即座赞者引妇立于庭各再拜讫升自西阶立于舅位之东西向赞者以馔授妇妇奉馔置于舅位前赞者加以箸妇进立于姑位之西赞者以馔授妇妇奉馔置于姑位前赞者加以箸舅姑俱食毕妇降阶又再拜次享妇如别仪
　　飨妇
　　盥馈舅姑礼毕替者设享妇位于姑位之北少西东向妇升阶彻馔设于位前赞者赞之加以箸妇再拜即座馂姑之馔食毕降阶俱再拜讫即退
　　舅飨送者
　　其日质明主人命掌事者设宾次于大门之外又于防事之两楹间东北设主人位西北设宾位皆南向东西对设众宾位宾至掌次者延入次傧者入吿主人出迎赞礼者引宾出立于大门外之西东面主人立于门东西面主人揖宾宾报揖主人入门而右宾入门而左主人升东阶宾升西阶相对各再拜讫宾主以下俱立于座后俱坐定酒行如常会毕宾主俱兴傧者引宾立于西阶上东面主人立于东阶上西面掌事者奉币以授主人主人以授宾宾降自西阶从者受币宾退主人送于门外
　　姑飨妇人送者
　　其日内赞者设宾位于堂上两楹间之西主人位于堂上两楹间之东皆南向宾之亲党位于西南东向主人之亲党位于东南西向宾至傧者入吿主人出迎内赞者引宾主人众宾从入至阶俱升东西相对各再拜讫立于座后立定宾主以下俱坐酒行如常会毕宾主俱兴掌事者奉币以授主人主人以授宾宾降自西阶从者受币宾退主人送于门内宾出内赞者引主人入













　　政和五礼新仪卷一百七十八
　　钦定四库全书
　　政和五礼新仪卷一百七十九
　　嘉礼
　　庶人昏仪
　　纳采问名
　　纳吉
　　纳成请期
　　亲迎
　　见祖祢
　　见舅姑
　　醴妇
　　飨送者
　　纳采问名
　　其日媒氏至女氏门掌事者设祢位于防事南向【非南向者随所向余放此】主人受礼于神位前迎媒氏于门外主人揖入媒氏报揖从入主人升东阶媒氏升西阶【非东西阶者主人升左媒氏升右余放此】对揖讫俱即座从者以鴈陈于阶【三舎生无鴈者并聴用羊庶人聴以雉及鸠鹜代下准此】媒氏曰吾子将修好于某某获预将事敢请纳采主人曰某之子弗闲于姆训敢不拜嘉媒氏曰将加卜筮敢问名主人以函书授媒氏【称某第几女年若干】媒氏将出主人曰敢礼从者媒氏曰敢辞主人曰敢固请礼讫媒氏出主人送于门外
　　纳吉
　　其日媒氏至女氏门掌事者设神位如初主人受礼如纳采之仪迎媒氏于门外主人揖入媒氏报揖从入主人升东阶媒氏升西阶对揖讫俱即座从者以鴈陈于阶媒氏曰稽诸筮牧卜曰吉使某以吿主人曰筮协从其曷敢辞余如问名之仪
　　纳成请期
　　其日媒氏至女氏门掌事者设神位如初主人受礼如纳吉之仪迎媒氏于门外媒氏执函书主人揖入媒氏报揖从入持礼物者从其后【函书如常仪书其物之数帛三纁帛二不及者聴】主人升东阶媒氏升西阶对揖讫俱即座从者以礼物陈于阶媒氏曰吾子既修好于某某使某请纳成【上某谓壻父下某谓媒氏】媒氏以函书授主人主人曰备物者敢不重拜主人复书以授媒氏媒氏复致命曰某使某请吉日主人曰某固聴命媒氏曰请以某甲子主人曰敢不承命余如纳吉礼
　　亲迎【有故聴以媒氏往迎】
　　质明掌事者设祢位于防东间南向壻之父服其服北面再拜祝曰某子某名年若干礼宜有室娉某氏第几女以某日亲迎敢吿子将行父坐于防事中间南向子服其服【三舎生及品官子孙假九品余并帛衫衣折上巾】立于父位之西少南东向赞者注酒于醆授子子再拜跪受赞者又以馔设于位前子举酒兴即座饮食讫降再拜进立于父位前父命之曰厘尔内治往求尔匹子再拜曰敢不奉命又再拜讫降出初昏掌事者设酒及馔于室中置二醆于盘壻服其服【如前所服】至女氏家赞者引就次掌事者设祢位主人受礼如请期之仪【主人谓女父】女盛服立于房中父升阶立于房外之东西向【非南向者各随其所向立于门外之左余仿此】赞者注酒于醆授女女再拜受醆赞者又以馔设于位前女即座饮酒讫降再拜父降立于东阶下宾出次【宾谓壻】主人迎于门揖宾入宾报揖从入主人及诸亲与壻妇各以次序分立于后【非南向者各随所向分左右尊卑序立】立定赞者引妇进诣庭中北面再拜讫复位主人升自东阶诣神位前上香祭酒再拜祝曰某子某【子名】聘某王第防女宗姬【族姬即云族姬】以某日来妇敢率以见主人降自西阶复位赞者曰拜主人以下降阶再拜讫退
　　见舅姑
　　其日妇服其服至寝门外赞者设舅姑位于堂上东西相向舅位于东姑位于西俱即座赞者引妇奉枣栗自寝门入立于庭再拜讫升自西阶置于舅位前赞者进彻以东妇降阶又再拜次又奉腵脩再拜讫【腵修妇从者执俟于阶下】升自西阶置于姑位前赞受以东妇降阶又再拜次醴妇如别仪
　　醴妇
　　见舅姑礼毕赞礼者设醴妇位于姑位之北少西东向妇升阶立于位之西赞者注酒于醆诣妇位前西向立又赞者以馔设于位前妇再拜受醆即座饮食毕降阶俱再拜讫退
　　飨送者
　　其日掌事者预于防事对设主人及众宾位宾至主人降迎揖宾以入主人升东阶宾升西阶进诣两楹间相对各再拜讫暨送者俱即座具酒馔如常仪会讫宾主俱兴掌事者奉币以授主人主人以授宾宾降自西阶从者受币宾退主人送于门外若女宾送者则主妇会于寝亦有币余如丈夫礼


　　政和正礼新仪卷一百七十九
　　钦定四库全书
　　政和五礼新仪卷一百八十
　　嘉礼
　　皇太子冠仪上
　　奏吿
　　陈设
　　皇帝御文德殿行礼
　　朝见皇后
　　谒太庙
　　谒别庙
　　皇帝受羣臣贺
　　羣臣上礼
　　皇帝防羣臣
　　奏吿
　　前期太史局择日差官奏吿昊天上帝皇地祗太庙别庙太社太稷景灵东宫景灵西宫中太乙宫祐神观醴泉观上清储祥宫太清储庆宫九成宫永安陵永熙陵永定陵永昭陵永昌陵永厚陵永裕陵永泰陵并如常吿之仪
　　陈设
　　前期殿中监帅其属尚舎张设垂拱文德殿门之内设御座于文德殿当中南向东西房于御座之左右稍北东西閤于殿后之左右殿上前楹施设香案于殿下螭陛间又为房于东朶殿大晟展宫架之乐于殿庭横街之南设协律举麾位于宫架西北东向大司乐押乐位于宫架之前北向仪鸾司设文武朝参官及掌冠赞冠【掌冠以礼部尚书赞官以鸿胪卿】应行礼官东宫官次于朝堂之内外其日尚辇陈大辇于殿西阶下东向列御马于殿门外东厢西向尚书兵部帅其属列黄麾细仗于殿庭典仪设皇太子朝见位于横街南北向又设掌冠赞冠者受制位于皇太子位稍北东上又设左辅承制位于御座之东又设左辅宣制位于皇太子位之东北并西向又设掌冠赞冠者及应行礼官位于东阶下东宫官又位于后并西向北上太常设皇太子冠席于东阶下稍北西向设褥位陈服于席南东领北上衮冕垂白珠九旋红丝组为缨青纩充耳犀簮导青衣朱裳九章【五章在衣山龙华虫火宗彛四章在裳藻粉米黼】白纱中单青褾裾革带涂金银钩防蔽膝【随裳色火山二章】瑜玉双佩四采织成大绶间施二玉环白韈朱履桓圭逺逰冠十八梁【金涂银花饰】博山附蝉红丝组为缨犀簮导朱明服红裳白纱中单方心曲领绛纱蔽膝【余同衮冕】白韈黑舄折上巾公服远逰冠簮导衮冕簮导同箱在服南设罍洗于阼阶东罍在洗东篚在洗西实巾一加勺羃光禄实侧尊在席南馔设于席加羃执事者并公服立于罍洗酒馔之所九旒冕远游冠折上巾各一　奉礼郎三人执以待于东阶之东西面北上设典仪位于宫架东北赞者二人在南少退俱西向
　　皇帝御文德殿行礼
　　其日质明辟文德殿门文武朝参官及掌冠赞冠应行礼官东宫官入就次服朝服大乐正帅乐工先入就位协律郎入就举麾位大司乐入就押乐位典仪帅赞者先入就位入引掌冠赞冠者入立于文德殿门外道东西向东宫官以下自东宫导从皇太子至殿门外礼直官通事舎人太常博士引皇太子诣文德朶殿东房讫皇帝将出宫东上閤门引知枢密院事以下诣垂拱殿立班如常仪东上閤门附内侍进班齐牌垂拱殿降皇帝乘辇出至殿上少驻辇官迎驾自赞常起居宣辇官上殿卷鸣鞭行门禁衞诸班亲从迎驾自赞常起居次舎人先赞知内侍省官以下常起居次枢密以下通班常起居赞只候引驾枢密知客省事以下至签书东上閤门官分左右立六尚局应奉官祗候武功大夫以下并先退管军臣僚窄衣执杖子宣名常起居赞只候引驾并分左右前导辇降东阶垂拱殿门外禁衞诸班亲从自赞常起居讫至文德殿后管军臣僚易公服执杖于殿阶下分东西侍立皇帝降辇入西閤前导官易朝服诣御座前分左右侍立知枢密院签书枢密院知客省事以下至签书东上閤门官在东同知枢密院在西閤门舎人以下各诣两朶殿上不当只应舎人并殿下西向立诸军将校先入分立殿门内左右内外符宝郎俱诣阁奉迎御史台引殿中侍御史一员先入就位次东上閤门御史台太常寺分引三公以下文武百僚入诣文德殿立班东西相向如月朔视朝之仪礼直官通事舎人引左辅版奏中严内外符宝郎奉宝先出少顷又引左辅版奏外办皇帝服通天冠绛纱卷大乐正令撞黄钟之钟右五钟皆应殿上鸣鞭禁衞诸班亲从自赞常起居皇帝出西阁乘辇协律郎俛伏跪举麾兴【凡乐皆协律郎举麾工鼔柷而后作偃麾戛敔而后止】工鼔柷奏干安之乐礼直官太常博士引礼仪使前导皇帝出自西房内侍承防索扇扇合皇帝降辇即御座帘卷内侍又赞扇扇开殿下鸣鞭戛敔乐止炉烟升礼直官太常博士礼仪使立于御座前稍东西向符实郎奉八宝陈于御座之左右分立如仪礼直官通事舎人太常博士引掌冠赞冠者初入门肃安之乐作至位乐止立定典仪曰再拜赞者承传在位官皆再拜左辅诣御座前承制降东阶诣掌冠者前稍东西向称有制典仪曰再拜赞者承传在位官皆再拜讫左辅宣制曰皇太子冠命卿等行礼宣制讫掌冠赞冠者再拜左辅复位文臣侍从官宗室武臣节度使以上升殿分东西侍立礼直官通事舎人太常博士引掌冠赞冠者及应行礼官诣东阶下位立定东宫官入诣皇太子东房次礼直官通事舎人太常博士诣太子东房引皇太子内侍二人夹侍东宫官后从【自后准此】皇太子初行钦安之乐作即席西向坐乐止礼直官通事舎人太常博士引掌冠赞冠者以次诣罍洗乐作搢笏盥手帨手讫执笏升乐止执折上巾者升掌冠者降一等受之右执项左执前进皇太子席前北向立祝曰咨尔元子肇冠于阼阶筮日择宾德成礼具于万斯年成天之祐乃跪冠顺安之乐作掌冠者兴席南北面立赞冠者进席前北面跪正冠兴立于掌冠者之后皇太子兴内侍跪进服服讫乐止掌冠者揖皇太子复坐礼直官通事舎人太常博士引掌冠赞冠者降诣罍洗乐作搢笏盥手帨手讫执笏升乐止赞冠者进席前北面跪脱折上巾置于篚兴内侍跪受服兴置于席执远游冠者升掌冠者降二等受之右执项左执前进皇太子席前北向立祝曰爰即今辰申加服崇学以齿三善皆得副于一人受天百福乃跪冠懿安之乐作掌冠者兴席南北面立赞者者进席前北面跪簮结紞兴立于掌冠者之后皇太子兴内侍跪进服服讫乐止掌冠者揖皇太子复坐礼直官通事舎人太常博士引掌冠赞冠者降诣罍洗乐作搢笏盥手帨手执笏升乐止赞冠者进席前北向跪脱远游冠置于篚兴内侍跪受服置于席执衮冕者升掌冠者降三等受之右执项左执前进皇太子席前北向立祝曰三加弥尊国本以正无彊惟休有室大竞懋昭厥德保兹永命乃跪冠成安之乐作掌冠者兴席南北面立赞冠者进席前北面跪簮结紞兴立于掌冠者之后皇太子兴内侍跪进取服服讫乐止礼直官通事舎人太常博士引皇太子降自东阶乐作由西阶升即醴席南向坐乐止礼直官通事舎人太常博士引掌冠者诣罍洗乐作搢笏盥手帨手讫执笏升西阶乐止赞冠者跪取爵内侍以酒注于爵掌冠者受爵跪进皇太子席前北向立祝曰防酒嘉荐有飶其香拜受制文以定尔祥令德寿考日进无彊皇太子搢圭跪受爵正安之乐作饮讫奠爵执圭太官令奉馔设于皇太子席前皇太子搢圭食讫乐止执圭兴太官令彻馔及爵礼直官通事舎人太常博士引皇太子降自西阶诣朶殿东房易朝服皇太子初行乐作至次乐止礼直官通事舎人太常博士引皇太子降立于横街南北向位东宫官复东阶下西向位皇太子初行乐作至位立定乐止礼直官通事舎人太常博士引掌掌冠赞冠者诣皇太子位前稍东西向掌冠者少进字之曰始生为名而实之宾既冠而字以葢厥文永受保之承天之庆奉勅字某太常博士请再拜皇太子再拜讫搢笏舞蹈再拜奏圣躬万福又再拜讫掌冠者赞冠者复东阶下位左辅诣御座前承防降自东阶诣皇太子前稍东西向宣曰有勅太常博士请再拜皇太子再拜左辅宣勅戒曰事亲以孝接下以仁远接近仪禄贤使能古训是式大猷是经宣讫左辅退复位太常博士请再拜皇太子再拜讫礼直官通事舎人太常博士引皇太子进前俛伏跪奏称臣虽不敏敢不祗奉奏讫俛伏兴复位立太常博士请再拜皇太子再拜讫礼直官通事舎人太常博士前引太子出殿门皇太子初行乐作出门乐止文武侍从官以上武臣节度使以上及侍立官并降复位立定典仪曰再拜赞者承传在位官皆再拜讫礼直官太常博士引礼仪使诣御座前俛伏跪奏礼仪使具官臣某言礼毕俛伏兴复位内传承防索扇扇合降鸣鞭大乐正令撞蕤宾之钟左五钟皆应干安之乐作皇帝降座入自东房内侍入赞扇扇开乐止礼直官通事舎人引左辅版奏解严所司承防放仗应在位官皆再拜讫以次出
　　朝见皇后
　　皇太子朝见皇帝讫入内朝见皇后如宫中之仪










　　政和五礼新仪卷一百八十
<史部,政书类,仪制之属,政和五礼新仪>
　　钦定四库全书
　　政和五礼新仪卷一百八十一
</div>
    <div class="pagination">
<a href="政和五礼新仪_page62.html">上一页</a><span>...</span><a href="政和五礼新仪_page58.html">58</a><a href="政和五礼新仪_page59.html">59</a><a href="政和五礼新仪_page60.html">60</a><a href="政和五礼新仪_page61.html">61</a><a href="政和五礼新仪_page62.html">62</a><span class="current-page">63</span><a href="政和五礼新仪_page64.html">64</a><a href="政和五礼新仪_page65.html">65</a><a href="政和五礼新仪_page66.html">66</a><a href="政和五礼新仪_page67.html">67</a><a href="政和五礼新仪_page68.html">68</a><span>...</span><a href="政和五礼新仪_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
