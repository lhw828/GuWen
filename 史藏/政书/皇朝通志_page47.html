<!DOCTYPE html>
<html>
<head>
    <meta charset="UTF-8">
    <title>皇朝通志 - 第 47 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通志 - 第 47 页/共 231 页</h1>
    <div class="content">　　赐居之所
　　登极后复加修饰其后恭值佳辰令节迎奉
　　圣母皇太后为膳寝之所后宇为緑防轩正宇西廊后为丽景轩仙馆之西为含碧堂堂后为林虚桂静左为古香斋东楹有阁为抑斋堂稍东为随安室由仙馆西南门迤西为藻园内为旷然堂堂后为贮清书屋堂东池上为夕佳书屋稍北为镜澜榭东南为凝眺楼为怀新馆西北为湛碧轩一曰万方安和建宇池中形如卍字南面正室为万方安和余为佳气迎人为四方宁静为碧溪一带为山水清音为神洲三岛为髙山流水为枕流潄石为洞天深处得景凡九一曰武陵春色旧名桃花坞雍正四年
　　皇上读书于此顔曰乐善堂旋移居长春仙馆池北轩为壶中日月长东为天然佳妙武陵春色之西为全璧堂堂后由山口入桃花坞东为绾春轩轩东北为品诗堂一曰山髙水长重楼亘峙地势寛敞为外藩朝正锡宴陈设火戏及平时宿衞士较射之所一曰月地云居为梵宇最胜处东为法源楼一曰鸿慈永祜即
　　安佑宫坊座额也为供奉
　　圣祖
　　世宗神御之所东南为致孚殿宫之后垣西北为紫碧山房前宇为横云堂东南为丰乐轩北为霁华楼迤东为景晖楼横云堂西池上为澄素楼一曰彚芳
　　书院内宇为抒藻轩后为涵逺斋斋之前西垣内为翠照楼东垣内为倬云楼又东为睂月轩倬云楼南稍东为随安室又东逾溪桥为断桥残雪一曰日天琳宇有中前楼中后楼西前楼西后楼东别院为瑞应宫凡楼宇上下皆供佛像及诸神位一曰澹泊宁静殿为田字式凡四门东北面皆有楼楼下稻田弥望东为曙光楼殿之东门外为翠扶楼西门外别垣内为多稼轩左右有静香书屋互妙楼诸胜别为多稼轩十景一曰映水兰香东南为钓鱼矶北为印月池池北为知耕织又北稍东为濯鳞沼西南为贵织山堂【中祀蚕神】一曰水木明瑟其北稍西为文源阁藏贮四库全书阁西为栁浪闻莺一曰濓溪乐处后宇为云香清胜东垣为芰荷深处折而东北为香雪廊其东有楼为云霞舒卷其南为彚万总春之庙【中祀花神】东北有楼为香逺益清其西为乐天和为味真书屋一曰多稼如云前宇为芰荷香一曰鱼跃鸢飞四面为门东厢为畅观轩西南为铺翠环流楼南为传妙室一曰北逺山村北岸为绘雨精舍其西南为水村图又西有楼前后相属前为皆春阁后为稻凉楼又西为涉趣楼右为湛虚书屋东北逾桥而西为湛虚翠轩又西为耕云堂又西为若帆之阁一曰西峯秀色其东为含韵斋东南为自得轩后垣之西为花港观鱼一曰四宜书屋即安澜园之正宇也
　　皇上幸海宁陈氏园
　　赐名安澜兹畧仿其意因以
　　命名东南为葄经馆西南为无邉风月之阁又西南为涵秋堂北为烟月清真楼楼西稍南为逺秀山房其北逾桥为染霞楼大　共为安澜园十景一曰方壶胜境楼宇临池南建坊座其北楼宇为哕鸾殿又北为琼华楼哕鸾殿东为蘂珠宫方壶胜境之西北为三潭印月又西北为天宇空明其后为澄景堂堂东为清旷楼西为华照楼一曰澡身浴徳在福海西南隅即澄虚榭正宇也西为静香馆又西为解愠书屋西南为旷然阁其北度桥为望瀛洲又北为深栁读书堂堂北为溪月松风一曰平湖秋月在福海西北隅东南度桥为两峯插云又东南为山水乐其北为君子轩为藏密楼一曰蓬岛瑶台在福海中央旧名蓬莱洲殿前东为畅襟楼西为神洲三岛东偏为随安室东南度桥为东岛西北度桥为北岛一曰接秀山房在福海东其后稍东为琴趣轩其北为寻云楼东南为澄练楼楼后为怡然书屋山房之南为揽翠亭一曰别有洞天西为纳翠楼西南为水木清华之阁阁西稍北为时赏斋一曰夹镜鸣琴南为聚逺楼东为广育宫【中奉　碧霞元君】前建坊座后为凝祥殿宫之东为南屏晚钟又东度桥为西山入画为山容水态夹镜鸣琴之西为湖山在望为洞里长春一曰涵虚朗鉴在福海东即雷峯夕照正宇也有寻云榭贻兰庭诸胜一曰廓然大公在福海西北隅有防鹤斋峭蒨居影山楼绮吟堂诸胜别为廓然大公八景一曰坐石临流溪水周环其下一曰麴院风荷其西佛楼为洛伽胜境其南跨池为桥立坊楔西为金鼇东为玉蝀金鼇西南宇为四围佳丽玉蝀东亭为饮练长虹又东南度桥折而北设城关为宁和镇麴院风荷之北为同乐园其前为清音阁东为永日堂中有南北长街街西为抱朴草堂街北为舍衞城城南面为多寳阁正殿为夀国夀民后为仁慈殿又后为普福宫城北为最胜阁一曰洞天深处在如意馆西稍南前宇四所乃
　　诸皇子所居西为
　　诸皇子肄业之所前为前垂天贶中为中天景物东宇为斯文在兹【中奉　至圣先师】后为后天不老
　　圆明园之东曰
　　长春园本园东垣外隙地就添殿宇数所依长春仙馆
　　赐号即以名园园门内正宇为澹懐堂后为众乐亭其后河北敞宇为云容水态南北为含经堂后为淳化轩又后为蕴真斋含经堂之东为味腴书屋亦名霞翥楼为渊映斋堂之西为梵香楼为涵光室自澹懐堂迤西滨河为蒨园有朗润斋湛景楼诸胜别为蒨园八景蒨园后河北岸为思永斋斋东别室曰小有天园斋西稍南河外为得全阁南为寳云楼北为逺风楼斋北河流滙处为楼宇三层曰海岳开襟楼之东为法慧寺又东为寳相寺由寳相寺度城闗而东迤南为翠交轩北为爱山楼又北为泽兰堂爱山楼东北宇为平畴交逺风其东为丛芳榭后为琴清斋丛芳榭之东为狮子林有纳景堂清閟阁诸胜别为狮子林八景又有清淑斋探真书屋诸胜为狮子林续八景其南为玉玲珑馆北为林光澹碧东为鹤安斋西南为蹈和堂玊玲珑馆之东南为映清斋斋东为鉴园北为潄琼斋其东为师善堂鉴园之西南为如园内为敦素堂堂北稍东为冠霞阁又东为明漪楼由如园山径西行即澹懐堂之东垣门
　　恭载
　　世宗宪皇帝御制园明园记
　　圆明园在畅春园之北朕藩邸所居
　　赐园也在昔
　　皇考圣祖仁皇帝聴政余暇游憩于丹棱沜之涘饮泉水而甘爰就明戚废墅节缩其址筑畅春园熙春盛暑时临幸焉朕以扈跸拜
　　赐一区林臯清淑波淀渟因高就深傍山依水相度地冝构结亭榭取天然之趣省工役之烦槛花堤树不灌溉而滋荣巢鸟池鱼乐飞潜而自集盖以其地形爽垲土壤丰嘉百彚易以蕃昌宅居于兹安吉也园既成仰荷
　　慈恩锡以园额曰圆明朕尝恭迓
　　銮舆欣承
　　色笑庆天伦之乐申爱日之诚花木林泉咸增荣宠及朕纉承大统夙夜孜孜斋居治事虽炎景郁蒸不为避暑迎凉之计时逾三载佥谓大礼告成百务具举宜宁神受福少屏烦喧而风土清佳惟园居为胜始命所司酌量修葺亭台邱壑悉仍旧观惟建设轩墀分列朝署俾侍直诸臣有视事之所构殿于园之南御以聴政晨曦初丽夏晷方长召对咨询频移昼漏与诸臣相接见之时为多园之中或辟田庐或营蔬圃平原膴膴嘉頴穰穰偶一眺览则遐思区夏普祝有秋至若慿栏观稼临陌占云望好雨之知时冀良苖之应候则农夫勤瘁穑事艰难其景象又恍然在苑囿间也若乃林光晴霁池影澄清净练不波遥峯入镜朝晖夕月映碧涵虚道妙自生天懐顿朗乘几务之少暇研经史以陶情拈韵挥毫用资典学凡兹起居之有节悉由
　　圣范之昭垂随地恪遵防敢越轶其采椽栝柱素甓版扉不斵不枅不施丹艧则法
　　皇考之节俭也昼接臣僚宵披章奏校文于墀观射于圃燕闲斋肃动作有恒则法
　　皇考之勤劳也春秋佳日景物芳鲜禽奏和声花凝湛露偶召诸王大臣从容游赏济以舟楫饷以果蔬一体宣情抒写畅洽仰观俯察游泳适宜万象毕呈心神怡旷此则法
　　皇考之亲贤礼下对时育物也至若嘉名之
　　锡以圆明意防深逺殊未易窥尝稽古籍之言体认圆明之徳夫圆而入神君子之时中也明而普照达人之睿智也若举斯义以铭户牖以朂身心防体
　　天意永懐
　　圣诲含煦品彚长养元和不求自安而期万方之宁谧不图自逸而冀百族之恬熙庻几世跻春台人游乐国廓鸿基于孔固绥福履于方来以上答
　　皇考垂祐之深恩而朕之心至是或可以少慰也夫爰宣示予懐而为之记
　　恭载
　　皇上御制圆明园后记
　　昔我
　　皇考因
　　皇祖之赐园修而葺之畧具朝署之规以乗时行令布政亲贤而轩墀亭榭凸山凹池之纷列于后者不尚其华尚其朴不称其富称其幽乐蕃植则有灌木丛花怒生笑迎也騐农桑则有田庐蔬圃量雨较晴也松风水月入襟懐而妙道自生也细旃广厦时接儒臣研经史以淑情也或怡悦于斯或歌咏于斯或惕息于斯我
　　皇考之先忧后乐一
　　皇祖之先忧后乐周宇物而
　　圆明也圆明之义盖君子之时中也
　　皇祖以是名赐
　　皇考
　　皇考敬受之而身心以朂户牖以铭也不求自安而期万方之宁谧不图自逸而冀百族之恬熙则又我
　　皇考绥履垂裕于无穷也予小子敬奉
　　先帝宫室苑囿常恐贻羞敢有所增益是以践阼后所司
　　以建园请郤之既释服爰仍
　　皇考之旧园而居焉夫帝王临朝视政之暇必有游观旷览之地然得其宜适以养性而陶情失其宜适以玩物而防志宫室服御竒技玩好之念切则亲贤纳谏勤政爱民之念踈矣其害可胜言哉我
　　皇考未就
　　畅春园而居者以有此
　　圆明园也而不斵不雕一
　　皇祖淳朴之心然规模之宏敞邱壑之幽深风土草木之清佳高楼邃室之具备亦可称观止实天宝地灵之区帝王豫游之地无以逾此后世子孙必不舍此而重费民力以创建苑囿斯则深契朕法
　　皇考勤俭之心以为心矣借曰
　　祖考所居不忍居也则
　　宫禁又当何如晋张老之善颂甚可味也若夫建园之始末
　　圣人对时育物修文崇武煦万彚保太和期跻斯世于春
　　台游斯人于乐国之意则已具
　　皇考之前记予小子何能赞一辞焉
　　静明园在
　　圆明园西玉泉山麓康熙十九年建初名澄心三十一年易名静明我
　　皇上几余临憩畧加修葺园为门凡六园内有十六景
　　首曰廓然大公宫门内
　　正殿也为
　　临幸时聴政之所北临后湖一曰芙蓉晴照西为虚受堂一曰玉泉趵突为天下第一泉一曰竹罏山房仿恵山聴松庵制得名南为开锦斋后为观音洞其上为赏遇楼南为吕祖洞一曰圣因综绘仿西湖行宫景得名其西为写流轩轩后为层明宇又西为福地幽居后为冠峯亭一曰绣壁诗态北为水月庵其北为圣縁寺又北为仁育宫【中祀　东岳天齐圣帝】一曰溪田课耕又西为迸珠泉一曰清凉禅窟后为嘉防堂堂东为霞起楼西为犁云亭清凉禅窟之北为涵漪斋西为飞淙阁东为练影堂稍南为挂瀑檐涵漪斋之西为妙喜寺一曰采香云径其南有楼为静怡书屋采香云径稍北折而东为招鹤庭一曰峡雪琴音额为丽瞩轩一曰玊峯塔影仿金山妙高峯为之前为香严寺右为妙高室北峯上为妙高寺殿后为妙高塔又后为该妙斋峯之西为崇霭轩其东为含醇室后为咏素堂妙高寺东山麓为含经堂东北临溪为书画舫一曰风篁清聴东为如如室西为近清阁又西稍南为飞云防风篁清聴之西逾桥而南池东为延緑防池西为试墨泉一曰镜影涵虚南为分鉴曲又南为写琴廊迤南为含晖堂后为清音斋斋西山麓为碧云深处东为心逺阁一曰裂帛湖光当玊峯东麓临裂帛湖由心逺阁折而北为罗汉洞又上为水月洞一曰云外钟声在古华严寺之后一曰翠云嘉防即华滋馆也后为翠云堂东为甄心斋其东即小南门稍南为东宫门
　　静宜园在
　　圆明园西香山即香山寺故址
　　圣祖仁皇帝于此置行宫乾隆十年重加修葺
　　赐名静宜园园有二十八景宫门内首曰
　　勤政殿园中
　　正殿也为
　　临幸时聴政之所殿前为月河殿后北为致逺斋西为韵琴斋为聴雪轩东有楼为正直和平殿后西为横秀馆由山南折而东为清寄轩一曰丽曯楼一曰緑云舫一曰虚朗斋南为画禅室后为学古堂东为郁兰堂西为伫芳楼其外东西南北各设四面宫门东为带水屏山其西为对瀑北为怀风楼其左为琢情之阁东南为得一书屋西为山阳一曲精庐一曰璎珞岩其上为緑筠深处一曰翠微亭一曰青未了亦亭名一曰驯虎坡一曰蟾蜍峯其北稍东为松隖云庄又东有楼为凭虚致爽一曰栖云楼一曰知乐濠一曰香山寺旧名永安寺亦曰甘露寺
　　皇上易今名一曰聴法松即香山寺殿门外松也北为海棠院一曰来青轩西为妙高堂轩之西南为欢喜园一曰唳霜臯亦亭名由香山寺西北由盘道上为洪光寺一曰香嵓室即洪光寺中殿宇一曰霞标磴一曰玉乳泉一曰绚秋林一曰雨香馆其后为洒兰书屋南为林天石海自
　　勤政殿以迄雨香馆是为内垣为景凡二十一曰晞阳阿其西为朝阳洞一曰芙蓉坪其东宇为静如太古一曰香雾窟即静室也东南宇为竹罏精舍其北岩间碣为西山晴雪一曰栖月崖其西宇为得趣书屋一曰重翠崦东南为玉华寺一曰玊华岫有泉名玊华泉其东为臯涂精舍一曰森玉笏东北为超然堂堂南为旷览台后为碧峯馆一曰隔云钟亦亭名自晞阳阿以迄隔云钟是为外垣为景凡八
　　恭载
　　皇上御制静宜园记
　　乾隆乙丑秋七月始廓香山之郛薙榛莽剔瓦砾即旧行宫之基葺垣筑室佛殿琳宫参错相望而峯头岭腹凡可以占山川之秀供揽结之竒者为亭为轩为庐为广为舫室为蜗寮自四柱以至数楹添置若干区越明年丙寅春三月而园成非创也葢因也昔我
　　皇祖于西山名胜古刹无不旷览游观兴至则吟赏托懐草木为之含辉岩谷因而增色恐仆役侍从之臣或有所劳也率建行宫数宇于佛殿侧无丹艧之饰质明而徃信宿而归牧圉不烦如岫云皇姑香山者皆是而惟香山去圆明园十余里而近乾隆癸亥余始徃游而乐之自是之后或值几暇辄命驾焉盖山水之乐不能忘于懐而左右侍御者之挥雨汗而冒风尘亦可厪也于是乎就
　　皇祖之行宫式葺式营肯堂肯构朴俭是崇志则先也动静有养体智仁也名曰静宜本周子之意或有合于先天也殿曰勤政朝夕是临与羣臣咨政要而筹民瘼如圆明园也有憩息之乐省徃来之劳以恤下人也山居望逺村平畴耕者耘者馌者获者敛者歴歴在目杏花菖叶足以騐时令而备农经也若夫岩峦之怪特林薄之华滋足天成而鲜人力信乎造物灵奥而有待于静者之自得耶凡为景二十有八各见于小记而系之诗
　　清漪园在
　　圆明园西万寿山之麓本名瓮山乾隆十六年恭逢
　　圣母皇太后六旬万夀建大报恩延夀寺于山之阳命名万夀山并疏导玉泉诸派滙于西湖易名曰昆明湖中设战船仿福建广东廵洋之制香山健鋭营弁兵于湖内按期水操就昆明湖隄岸为园
　　赐名清漪宫门内
　　正殿亦曰勤政为
　　临幸时聴政之所殿后北达怡春堂西为玉澜堂北为宜芸馆馆之西为乐夀堂堂前为青芝岫堂后折而西方池之北为乐安和又西北为养云轩轩后为飡秀亭西为无尽意轩又西稍北为圆朗斋无尽意轩之西为
　　慈福楼西即大报恩延夀寺寺西为罗汉堂堂后为寳云阁阁西为邵窝为云松巢又西为澄辉阁阁东南有楼曰山色湖光共一楼楼西为聴鹂馆馆西为石文亭为石舫其北有楼为延清赏西为旷观斋又西为水周堂自怡春堂后城闗迤北为恵山园仿恵山寄畅园规制为之有载时堂墨妙轩就云楼澹碧斋水乐亭知鱼桥寻诗迳涵光洞诸胜别为恵山园八景园之西为云绘轩轩东为延緑轩后廊有楼为随安室云绘轩又西为花承阁阁之左为多宝琉璃塔阁西北度城闗楼又西折而北即园之北楼门
　　恭载
　　皇上御制万夀山昆明湖记
　　嵗己巳考通恵河之源而勒碑于麦庄桥元史所载引白浮瓮山诸泉云者时皆湮没不可详夫河渠国
　　家之大事也浮漕利渉灌田使涨有受而旱无虞其在导泄有方而潴蓄不匮乎是不宜聴其淤阏泛滥而不治因命就瓮山前芟苇茭之丛杂浚沙泥之隘塞汇西湖之水都为一区经始之时司事者咸以为新湖之廓与深两倍于旧踟蹰虑水之不足及湖成而水通则汪洋漭沆较旧倍盛于是又虑夏秋汛涨或有疏虞甚哉集事之难可与乐成者以因循为得计而古人良法美意利足及民而中止不究者皆是也今之为牐为坝为涵洞非所以待汛涨乎非所以济沟塍乎非所以启闭以时使东南顺轨以浮漕而利涉乎昔之城河水不盈尺今则三尺矣昔之海甸无水田今则水田日辟矣顾予不以此矜其能而滋以惧盖天下事必待一人积思劳虑亲细务有弗辞致众议有弗恤而为之以侥幸有成焉则其所得者必少而所失者亦多矣此予所重慨夫集事之难也湖既成因赐名万夀山昆明湖景仰放勲之迹兼寓习武之意得泉瓮山而易之曰万夀云者则以今年恭逢
　　皇太后六旬大庆建延夀寺于山之阳故尔寺别有记兹特记湖之成并元史所载泉源始末废兴所由云恭载
　　皇上御制万夀山清漪园记
　　万夀山昆明湖记作于辛未记治水之由与山之更名及湖之始成也万夀山清漪园成于辛巳而今始作记者以建置题额间或缓待而亦有所难于措辞也夫既建园矣既题额矣何所难而措辞以与我初言有所背则不能不愧于心有所言乃若诵吾过而终不能不言者所谓君子之过予虽不言能免天下之言之乎盖湖之成以治水山之名以临湖既具湖山之胜槩能无亭台之缀事有相因文縁质起而出内帑给雇直敦朴素祛藻饰一如圆明园旧制无敢或逾焉虽然圆明园后记有云不肯舍此重费民力建园囿矣今之清漪园非重建乎非食言乎以临湖而易山名以近山而创园囿虽云治水谁其信之然而畅春以奉东朝圆明以恒莅政清漪静明一水可通以为勅几清暇防志澄懐之所萧何所谓无令后世有以加者意在斯乎意在斯乎及忆司马光之言则又爽然自失园虽成过辰而徃逮午而返未尝度宵犹初志也或亦有以谅予矣
　　长河乐善园在西直门外长河之上其水发源于玊泉由昆明湖之秀漪桥东流注于此谓之长河自西直门外高梁桥之北为倚虹堂乾隆十六年
　　圣母皇太后六旬万夀自长河至高梁桥易辇进宫因建是堂其西二里许为乐善园旧为康邸园亭頽废已乆乾隆十二年重加修葺有含清斋蕴真堂鸾举轩诸胜为
　　皇上幸
　　圆明园进舸所必经之路
　　南苑在永定门外二十里元为下马飞放泊明永乐中增广其地中有海子大小凡五以禁城北之积水潭亦名海子故此别名南海子
　　本朝设总尉防御等官守之周垣百二十里为门凡九蕃育禽兽其中为行围讲武之地南红门及旧衙门新衙门团河等处俱设有
　　行宫
　　【臣】等谨案禹贡首列冀州以其为帝都所在第考其时尧都平阳舜都蒲坂禹都安邑皆居河东之界虽在冀州境内非即燕蓟之地也郑氏都邑畧谓中原无事则居河之南中原多事则居江之南以汴梁为戒而特取南阳可以建都盖其时燕蓟之境久入于金故置而不论其所称依河为固依江为固者犹是偏安之见岂议都之定论哉自汉桓寛盐鐡论谓燕之涿蓟富冠海内为天下名都宋朱子亦谓古今建都之地莫过于冀自为不易之论辽之南京金之中都元之大都明之北京歴代相因未之或改我
</div>
    <div class="pagination">
<a href="皇朝通志_page46.html">上一页</a><span>...</span><a href="皇朝通志_page42.html">42</a><a href="皇朝通志_page43.html">43</a><a href="皇朝通志_page44.html">44</a><a href="皇朝通志_page45.html">45</a><a href="皇朝通志_page46.html">46</a><span class="current-page">47</span><a href="皇朝通志_page48.html">48</a><a href="皇朝通志_page49.html">49</a><a href="皇朝通志_page50.html">50</a><a href="皇朝通志_page51.html">51</a><a href="皇朝通志_page52.html">52</a><span>...</span><a href="皇朝通志_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
