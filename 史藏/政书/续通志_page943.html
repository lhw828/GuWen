<!DOCTYPE html>
<html>
<head>
    <meta charset="UTF-8">
    <title>续通志 - 第 943 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 943 页/共 1359 页</h1>
    <div class="content">年王爚拜左丞相鉴拜右丞相并兼枢密使明年元兵逼临安鉴托故径去遣使亟召还朝既至罢相予祠殿帅韩震之死鉴与曾渊子明震无 
他至是御史王应麟缴其录黄谓震有逆谋鉴与渊子曲庇之坐是削一官放归田里后有告鉴家匿宝玺者霜晨鉴方拥败衾卧兵士至大索 
其室惟敝箧贮一玉杯余无一物人颇叹其清约鉴在朝日号宽厚然与人多许可士大夫目为满朝欢云

　　△陈宜中

　　陈宜中字与权永嘉人也少甚贫而性特俊拔有贾人推其生时以为当大贵以女妻之既入太学有文誉宝佑中丁大全以戚里婢壻事 
权幸卢允升董宋臣因得宠于理宗擢为殿中侍御史在台横甚宜中与黄镛刘黻林则祖陈宗曾唯六人上书攻之大全怒使监察御史吴衍 
劾宜中削其籍拘管他州司业率十二斋生冠带送之桥门之外由是士论翕然称之号为六君子 【按癸辛杂识载宜中丢六人以甲辰岁 
史嵩之起复上书时人号为六君子与宋史本传异附识】 宜中谪建昌军大全既窜丞相吴潜奏还之贾似道入相复为之请有诏六人皆免 
省试令赴景定三年廷试而宜中中第二人六人中宜中尤达时务由绍兴府推官数年迁监察御史程元凤再相似道恐其侵权欲去之宜中 
首劾元凤纵丁大全肆恶基宗社之祸命格除太府卿宜中亦自请外为江东提举茶盐常平公事咸淳四年改浙西提刑五年召为崇政殿说 
书累迁礼部侍郎兼中书舍人七年闽阙帅以华文阁待制知福州在官得民心岁余入为刑部尚书十年拜签书枢密院事兼权参知政事德 
佑元年升同知枢密院事二月似道丧师芜湖乃以宜中知枢密院兼参知政事已而翁应龙自军中归宜中问似道所在应龙以不知对宜中 
以为似道已死即上疏乞正似道误国之罪似道行时以所亲信韩震总禁兵人有言震欲以兵劫迁者宜中召震计事伏壮士袖铁椎击杀之 
以示不党于似道 【按癸辛杂识载德佑元年正月似道出师临行与殿师韩震京尹曾渊子约曰或江上师有蹉跌即邀车驾航海且留二 
子于震家及师溃鲁港口似道以蜡书趣韩宜中本为似道所引至是一反贾政召震会议差天府增级顾信等数人拟之及至击杀之后北军 
入宜中乃挟二王航海去附识】 时右丞相章鉴宵遁曾渊子等请命宜中摄丞相事诏以王爚为左丞相拜宜中特进右丞相四月爚还朝论 
事即与宜中不合台臣孙嵘叟请窜籍潜说友吴益李珏宜中以为簿录非盛世事祖宗忠厚未尝轻用之珏方召入朝遽加重刑恐后无以示 
信爚力争以为当如嵘叟议会留梦炎自湖南入朝爚与宜中俱乞罢政请以梦炎为相太皇太后乃以宜中为左丞相梦炎为右丞相爚进平 
章军国重事爚拜命即日僦民居以丞相府让宜中宜中上疏以为一辞一受何以解天下之讥亦去遣使数辈遮留之始至时命张世杰等四 
道进师二丞相都督军马而不出督爚请以一丞相建阃吴门以护诸将不然则已请行宜中媿始与梦炎上疏乞行边事下公卿议不决七月 
世杰等兵果败于焦山爚奏言事无重于兵今二相并建都督庙算指授臣不得而知比者六月出师诸将无统臣岂不知吴门距京不远而必 
为此请者盖大敌在境非陛下自将则大臣开督今世杰以诸将心力不一而败不知国家尚堪几败邪臣既不得其职又不得其言乞罢免不 
允爚子乃嗾京学生伏阙上书数宜中过失数十事其略以为赵潜与章鉴皆弃城遁宜中乃借使过之说以报私恩令狐槩潜说友皆以城降 
乃受其包苴而为之羽翼文天祥率兵勤王信谗而沮挠之似道丧师误国阳请致罚而阴佑之敌兵薄国门勤王师乃留之京城而不遣宰相 
当出督而畏缩犹豫第令集议而不行吕师夔狼子野心而使之通好乞盟张世杰步兵而用之于水刘师勇水兵而用之于步指授失宜因以 
败事臣恐误国将不止于一似道也书上宜中竟去遣使召之不至其后罢爚命临安府捕逮京学生召之亦不至太皇太后自为书遗其母杨 
使勉谕之宜中始乞以祠官入侍乃拜醴泉观使十月壬寅始造朝寻为右丞相然事已去矣宜中仓皇发京城民为兵民年十五以上者皆籍 
之人皆以为笑十一月遣张全合尹玉麻士龙兵援常州玉与士龙皆战死全不发一矢奔还文天祥请诛全宜中释不问已而常州破兵薄独 
松关邻邑望风皆遁宜中遣使如军中请和不得即率羣臣入宫请迁都太皇太后不可宜中痛哭请之太皇太后乃命装俟升车给百官路费 
银及暮宜中不入太皇太后怒曰吾初不欲迁而大臣数以为请顾欺我邪脱簪珥掷之地遂闭阁羣臣求内引皆不纳盖宜中实以明日迁仓 
卒奏陈失审耳宜中初与元丞相巴延期会军中既而悔之不果往巴延将兵至皋亭山宜中宵遁陆秀夫奉二王入温州遣人召宜中宜中至 
温州而其毋死张世杰舁其棺舟中遂与俱入闽中益王立复以为左丞相井澳之败宜中欲奉王走占城乃先如占城谕意度事不可为遂不 
反二王累使召之终不至至元十九年元军伐占城宜中走暹后没于暹宜中为人多术数少为县学生其父为吏受赃当黜宜中上书温守魏 
克愚请贷之克愚以为黠吏卒寘之法其后宜中为浙西提刑克愚郊迎宜中报礼不书衔亦云部下民陈某克愚皇恐不敢受袖而谢之宜中 
阳礼之而阴摭其过无所得其后克愚发贾德生冒借官木事忤似道废罢家居宜中入乃极言克愚居乡不法事似道令章鉴劾之贬严州克 
愚之死宜中挤之为多

　　△文天祥

　　文天祥字宋瑞又字履善吉之吉水人也体貌丰伟美晢如玉秀眉而长目顾盼炯然自为童子时见学宫所祠乡先生欧阳修杨邦乂胡 
铨像皆谥忠即欣然慕之曰没不俎豆其闲非夫也年二十举进士对策集英殿时理宗在位久政理寖怠天祥以法天不息为对其言万余不 
为藁一挥而成帝亲拔为第一考官王应麟奏曰是卷古谊若龟鉴忠肝如铁石臣敢为得人贺寻丁父忧归开庆初元兵伐宋宦官董宋臣说 
帝迁都人莫敢议其非天祥时入为寍海军节度判官上书乞斩宋臣以一人心 【　　御批南渡僻处临安形势已失四明尤濒海小郡高 
宗播迁至此几不能以自存前车可鉴开庆疆围日蹙国事更非理宗祗应博访盈庭息浮议以励战守乃董宋臣忽倡退避之谋何子举复主 
固守之策此南宋安危之关键而议迁议阻皆出自寺人之口可见举朝皆庸闇懦怯之流无一人实心为国者然宋室时势至此已无可为亦 
不系都之迁与不迁矣】 不报即自免归后稍迁至刑部郎官宋臣复入为都知天祥又上书极言其罪亦不报出守瑞州改江西提刑迁尚书 
左司郎官累为台臣论罢除军器监兼权直学士院贾似道称病乞致仕以要君有诏不允天祥当制语皆讽似道时内制相承皆呈藁天祥不 
呈藁似道不乐使台臣张志立劾罢之天祥既数斥援钱若水例致仕时年三十七咸淳九年起为湖南提刑因见故相江万里万里素奇天祥 
志节语及国事愀然曰吾老矣观天时人事当有变吾阅人多矣世道之责其在君乎君其勉之十年改知赣州德佑初江上报急诏天下勤王 
天祥捧诏涕泣使陈继周发郡中豪杰并结溪峒蛮使方兴召吉州兵诸豪杰皆应有众万人事闻以江西提刑安抚使召入卫其友止之曰今 
敌兵三道鼓行破郊畿薄内地君以乌合万余赴之是何异驱羣羊而搏猛虎天祥曰吾亦知其然也第国家养育臣庶三百余年一旦有急征 
天下兵无一人一骑入关者吾深恨于此故不自量力而以身徇之庶天下忠臣义士将有闻风而起者义胜者谋立人众者功济如此则社稷 
犹可保也天祥性豪华平生自奉甚厚至是尽以家赀为军费每与宾佐语及时事辄流涕抚几言曰乐人之乐者忧人之忧食人之食者死人 
之事八月天祥提兵至临安除知平江府时以丞相陈宜中未还朝不遣十月宜中至始遣之朝议方擢吕师孟为兵部尚书封吕文德和义郡 
王 【伏读通鉴辑览　　御批吕文焕丧心负国反面事敌不加以门诛已属宽典况危急之际怀去就者正多尤当明诛赏以就激励乃于 
叛臣族属不惟不申刑宪转重予褒崇将何以警乱贼之心而作忠义之气且文焕既已降元不复萦情故国又岂区区王爵足以其心者宋廷 
举措若此所见何异孩稚】 欲赖以求好师孟益偃蹇自肆天祥陛辞上疏言朝廷姑息牵制之意多奋发刚断之义少乞斩师孟衅鼓以作将 
士之气且言宋惩五季之乱削藩镇建郡邑一时虽足以矫尾大之弊然国亦以寖弱故敌至一州则破一州至一县则破一县中原陆沈痛悔 
何及今宜分天下为四镇建都督统御于其中以广西益湖南而建阃于长沙以广东益江西而建阃于隆兴以福建益江东而建阃于鄱阳以 
淮西益淮东而建阃于扬州责长沙取鄂隆兴取蕲黄鄱阳取江东扬州取两淮使其地大力众足以抗敌约日齐奋有进无退日夜以图之彼 
备多力分疲于奔命而吾民之豪杰者又伺闲出于其中如此则敌不难却也时议以天祥论阔远书奏不报十月天祥入平江元兵已发金陵 
入常州矣天祥遣其将朱华尹玉麻士龙与张全援常至虞桥士龙战死朱华以广军战五牧败绩玉军亦败争渡水挽全军舟全军断其指皆 
溺死玉以残兵五百人夜战比旦皆没全不发一矢走归元兵破常州入独松关宜中梦炎召天祥弃平江守余杭明年正月除知临安府未几 
宋降宜中世杰皆去仍除天祥枢密使寻除右丞相兼枢密使如军中讲和与大元丞相巴廷抗论皋亭山丞相怒拘之偕左丞相吴坚右丞相 
贾余庆知枢密院事谢堂签书枢密院事家铉翁同签书枢密院事刘屺北至镇江天祥与其客杜浒十二人夜亡入真州苗再成出迎喜且泣 
曰两淮兵足以兴复特二阃小隙不能合从耳天祥问计将安出再成曰今先约淮西兵趋建康彼必悉力以扦吾西兵指挥东诸将以通泰兵 
攻湾头以高邮宝应淮安兵攻杨子桥以扬兵攻瓜步吾以舟师直捣镇江同日大举湾头杨子桥皆沿江脆兵且日夜望我师之至攻之即下 
合攻瓜步之三面吾自江中一面薄之虽有智者不能为之谋矣瓜步既举以东兵入京口西兵入金陵要浙归路其大帅可坐致也天祥大称 
善即以书遗二制置遣使四出约结天祥未至时扬有脱归兵言密遣一丞相入真州说降矣庭芝信之以为天祥来说降也使再成亟杀之再 
成不忍绐天祥出相城垒以制司文示之闭之门外久之复遣二路分觇天祥果说降者即杀之二路分与天祥语见其忠义亦不忍杀以兵二 
十人道之扬四鼓抵城下闻候门者谈制置司下令捕文丞相甚急众相顾吐舌乃东入海道遇兵伏环堵中得免然亦饥莫能起从樵者乞得 
余糁羹行入板桥兵又至众走伏丛筱中兵入索之执杜浒金应而去虞候张庆矢中目身被二创天祥偶不见获浒应解所怀金与卒获免募 
二樵者以蒉荷天祥至高邮泛海至温州闻益王未立乃上表劝进以观文殿学士侍读召至福拜右丞相寻与宜中等议不合七月乃以同都 
督出江西遂行收兵入汀州十月遣参谋赵时赏咨议赵孟濚将一军取寍都参赞吴浚将一军取雩都刘洙萧明哲陈子敬皆自江西起兵亦 
会邹■〈氵凤〉以招谕副使聚兵寍都元兵攻之■〈氵凤〉兵败同起事者刘钦鞠华叔颜斯立颜起岩皆死武冈教授罗开礼起兵复永 
丰县已而兵败被执死于狱天祥闻开礼死制服哭之哀至元十四年正月元兵入汀州天祥遂移漳州乞入卫时赏孟濚亦提兵归独浚兵不 
至未几浚降来说天祥天祥缚浚缢杀之四月入梅州都统王福钱汉英跋扈斩以徇五月出江西入会昌六月入兴国县七月遣参谋张汴监 
军赵时赏赵孟濚等盛兵薄赣城邹■〈氵凤〉以赣诸县兵捣永丰其副黎贵达以吉诸县兵攻泰和吉八县复其半惟赣不下临洪诸郡皆 
送款潭赵璠张虎张唐熊桂刘斗元吴希奭陈子全王梦应起兵邵永闲复数县抚州何时等皆起兵应天祥分寍武军建昌三县豪杰皆遣人 
如军中受约束元江西宣慰使李恒遣兵援赣州而自将兵攻天祥于兴国天祥不意恒兵猝至乃引兵走即邹■〈氵凤〉于永丰■〈氵凤 
〉兵先溃恒穷追天祥方石岭巩信拒战箭被体死之至空坑军士皆溃天祥妻妾子女皆见执时赏坐肩舆后兵问谓谁时赏曰我姓文众以 
为天祥擒之而归天祥以此得逸去孙■〈〈卤，仌代乂〉上木下〉彭震龙张汴死于兵缪朝宗自缢死吴文炳林栋刘洙皆被执归隆兴 
时赏奋骂不屈有系累至者辄麾去云小小签厅官耳执此何为由是得脱者甚众临刑洙颇自辩时赏叱曰死耳何必然于是栋文炳萧敬夫 
萧焘夫皆不免天祥收残兵奔循州驻南岭黎贵达潜谋降执而杀之至元十五年三月进屯丽江浦六月入船澳益王殂卫王继立天祥上表 
自劾乞入朝不许八月加天祥少保信国公军中疫且起兵士死者数百人天祥惟一子与其母皆死十一月进屯潮阳县潮州盗陈懿刘兴数 
叛附为潮人害天祥攻走懿执兴诛之十二月趋南岭邹■〈氵凤〉刘子俊又自江西起兵来再攻懿党懿乃潜遁元帅张弘范兵济潮阳天 
祥方饭五坡岭张弘范兵突至众不及战皆顿首伏草莽天祥仓皇出走千户王惟义前执之天祥吞脑子不死邹■〈氵凤〉自颈众扶入南 
岭死官属士卒得脱空坑者至是刘子俊陈龙复萧明哲萧资皆死杜浒被执以忧死惟赵孟濚遁张唐熊桂吴希奭陈子全兵败被获俱死焉 
唐广汉张栻后也天祥至潮阳见弘范左右命之拜不拜弘范遂以客礼见之与俱入厓山使为书招张世杰天祥曰吾不能扞父母乃教人叛 
父母可乎索之固乃书所过零丁洋诗与之其末有云人生自古谁无死留取丹心照汗青弘范笑而置之厓山破军中置酒大会弘范曰国亡 
丞相忠孝尽矣能改心以事宋者事皇上将不失为宰相也天祥泫然出涕曰国亡不能救为人臣者死有余罪况敢逃其死而二其心乎弘范 
义之遣使护送天祥至京师天祥在道不食八日不死即复食至燕馆人供张甚盛天祥不寝处坐达旦遂移兵马司设卒以守之时元世祖多 
求才南官王绩翁言南人无如天祥者遂遣绩翁谕旨天祥曰国亡吾分一死矣傥缘宽假得以黄冠归故乡他日以方外备顾问可也若遽官 
之非直亡国之大夫不可与图存举其平生而尽弃之将焉用我绩翁欲合宋官谢昌元等十人请释天祥为道士留梦炎不可曰天祥出复号 
召江南置吾十人于何地事遂已天祥在燕凡三年世祖知天祥终不屈与宰相议释之有以天祥起兵江西事为言者不果释至元十九年有 
闽僧言土星犯帝坐疑有变未几中山有狂人自称宋主有兵千人欲取文丞相京城亦有匿名书言其日烧蓑城苇率两翼兵为文丞相可无 
忧者时盗新杀左丞相阿哈玛特命撤城苇迁瀛国公及宋宗室开平疑丞相者天祥也召入谕之曰汝何愿天祥对曰天祥受宋恩为宰相安 
事二姓愿赐之一死足矣然犹不忍遽麾之退言者力赞从天祥之请从之俄有诏使止之天祥死矣天祥临刑殊从容谓吏卒曰吾事毕矣南 
</div>
    <div class="pagination">
<a href="续通志_page942.html">上一页</a><span>...</span><a href="续通志_page938.html">938</a><a href="续通志_page939.html">939</a><a href="续通志_page940.html">940</a><a href="续通志_page941.html">941</a><a href="续通志_page942.html">942</a><span class="current-page">943</span><a href="续通志_page944.html">944</a><a href="续通志_page945.html">945</a><a href="续通志_page946.html">946</a><a href="续通志_page947.html">947</a><a href="续通志_page948.html">948</a><span>...</span><a href="续通志_page944.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
