<!DOCTYPE html>
<html>
<head>
    <meta charset="UTF-8">
    <title>续通志 - 第 585 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 585 页/共 1359 页</h1>
    <div class="content">以见要领须某甲兵籍某参佐用若干步骑计若干资粮何所列屯何时成功观其言校其实若曰不足取则当退之于初不宜诒悔于后也若 
曰可任则当要之于终不宜掣肘于内也故疑者不使使者不疑劳神于拔选端拱于委任然后核否臧信赏罚受赏者不为滥当罚者不敢辞 
付授之柄既专苟且之心自息矣顷边军去就裁断多出宸衷选置戎臣先求易制多其部使力分轻其任使心弱由是分阃责成之义废死绥 
任咎之志衰一则听命二则听命爽于军情亦听命乖于事宜亦听命天两强相按两军相持事机所急罅不留息况千里之远九重之深陈述 
之难明听览之不专欲事无遗策虽圣亦有所不能焉守城者以兵寡不敢抗分镇者以无诏不敢救逗留之顷寇巳奔逼牧马屯牛鞠椎剽矣 
啬夫樵妇罄俘囚矣假令诏至发兵惟以虚声应援互相顾望败者减百为一获者衍百为千帅守以总制在朝不恤罪累陛下以大权由己不 
究事情用帅若此可谓机失于遥制矣六失也臣愚谓宜罢四方之防秋者以其数析而三之其一责本道节度募壮士愿屯边者徙焉其一则 
第以本道衣禀责关内河东募用蕃汉子弟愿傅军者给焉其一以所输资粮给应募者以安其业诏度支市耕牛召工人就诸屯缮完器具至 
者家给牛一耕耨水火之器毕具一岁给二口粮赐种籽劝之播时须一年则使自给有余粟者县官倍价以售既息调发之烦又无幸免之弊 
出则人自为战处则家自为耕与夫暂屯遽罢岂同日论哉然后建文武大臣一人为陇右元帅自泾陇凤翔薄长武城尽山南西道凡节度府 
之兵皆属焉又诏一人为朔方元帅由鄜坊邠寍揵灵夏凡节度府之兵属焉又诏一人为河东元帅举河东极振武节度之兵属焉各以临边 
要州为治所所部州若府遴柬良吏为刺史外奉军兴内课农桑慎守中国所长谨行当今所易则八利可致六失可去矣帝爱重其言不能用 
也 【按权德舆序翰苑集云窦参纳刘士寍之赂为李巽所发得罪左迁横议者以公与参素不协归罢相之议于公旧书本传云参之死贽 
有力焉此即横议者之说也贽救解窦参前后凡三状皆委曲周至通鉴备览载其语据以办旧书之诬今一以新书为正】 班弘判度支卒官 
贽荐李巽帝漫许之而自用裴延龄贽言延龄假伪躁妄不可用不听俄而延龄奸佞得君天下仇恶无敢言贽上书苦谏帝不怿竟以太子宾 
客罢贽性畏慎及策免朝谒之外不通宾客延龄揣帝意薄谗短百端帝遂怒欲诛贽赖阳城等交章论辨乃贬忠州别驾后稍思之会辥延为 
刺史谕旨慰劳韦皋数上表请贽代领剑南顺帝立与阳城郑余庆同召还诏未至卒年五十二赠兵部尚书谥曰宣始贽入翰林年尚少以材 
幸天子常以辈行呼而不名在奉天朝夕进见小心精敏未尝有过由是帝倚同类莫敢望虽外有宰相主大议而贽常居中参裁可否时号内 
相及兴元戡难功虽爪牙宣力亦贽有助焉狩山南也道险涩与从官相失夜召贽不得帝惊泣曰得陆贽者赏千金翌日上谒帝喜见颜闻自 
太子以下皆贺及辅政不敢自爱重事有可否必极言无隐或规其太过者对曰吾上不负天子下不负所学遑它恤乎精于吏事斟酌剖决不 
爽锱铢既放荒远闭门却扫人不识其面又避谤不著书地苦瘴疠祗为今古集验方五十篇示乡人云

　　钦定续通志卷二百五十四

　　●钦定续通志卷二百五十五　列传五十五

　　列传

　　唐 【五十五】

　　○唐五十五

　　韦皋【林蕴】　　　张建封【愔】　　　严震　　韩弘【公武充】

　　韦皋
　　张建封
　　严震
　　韩弘

　　△韦皋

　　韦皋字城武京兆万年人为建陵挽郎累辟诸府擢监察御史张镒镇凤翔署营田判官知陇州行营田事德宗幸奉天李楚琳杀镒叛归 
朱泚陇州刺史郝通奔楚琳始泚为凤翔帅有范阳军五百随镇既归留戍陇州督以部将牛云光至是云光欲劫皋以臣泚谋泄率众出奔道 
遇泚奴邀与俱行言泚授皋御史中丞若不受即以兵诛之皋纳奴伪受命因谓云光曰大使苟无他图请释甲以安众云光视皋书生无能为 
命士尽委铠仗而入明日犒宴皋伏甲两庑尽杀其众以云光及奴首徇泚又遣他奴拜皋凤翔节度皋亦斩之及从骑三人纵一人使归报帝 
闻诏陇州为奉义军授皋节度使以旌其功皋遣兄平及弇至奉天乃筑坛盟将士驰使连和吐蕃陇坻遂安帝还都入为左金吾卫大将军贞 
元元年代张延赏领剑南西川先是云南蛮附吐蕃为之向导皋闻遣使招谕西南夷稍通二年蛮酋苴那时以王爵让其兄子乌星皋请并封 
以示褎进诏可三年云南王异牟寻款边求内属四年吐蕃寇西川皋击破于清溪关外时云南未敢显叛吐蕃亦发兵屯泸北皋为遗云南书 
转致吐蕃吐蕃疑塞其趋蜀路云南怒归志益坚 【吐蕃入寇从通鉴补】 遂约东蛮鬼主骠傍苴梦冲绝吐蕃盟五年东蛮攻吐蕃请济师 
皋遣精兵二千共败蕃众于台登杀大酋乞臧遮遮等虏坠死崖谷不可计遮遮尚结赞子蕃将之雄贵者也既亡余城栅无不降进皋检校吏 
部尚书梦冲复与吐蕃盟皋遣别将苏峞召之诘其叛斩于琵琶川立次鬼主蛮部震服九年朝议城盐州虑虏挠袭诏皋出师牵制乃命大将 
董勔张芬分出西山灵关破峨和通鹤等城蕃将论莽热来援败其军进收白岸盐州既城加检校右仆射扶风县伯于是西山羌女诃陵等八 
国皆请入朝皋遣幕官崔佐时趣云南与其王盟去吐蕃所立号复南诏旧名 【从通鉴补】 诏皋统押近界诸蛮西山八国云南安抚使俄 
同中书门下平章事十三年复巂州 【通鉴在五年今从新旧书】 后酋帅马定德与大将数十人皆来降昆明管些蛮又内附赞普怒北掠 
灵朔陷麟州帝诏皋深入十七年八月皋令大将陈治崔尧臣等分九道出塞十月大破吐蕃追奔千里遂围维州赞普释灵朔兵使论莽热率 
杂虏十万来救师据险设伏以待虏至噪而奋击生擒莽热献诸朝进检校司徒兼中书令南康郡王帝制纪功碑以赐顺宗立久疾王叔文干 
政皋遣刘辟至京师谒叔文请尽领剑南必有以报不然惟君之怨叔文怒欲斩辟辟遁去皋知叔文多衅自以大臣得与国大议上表请皇太 
子监国又上笺太子暴叔文等奸状且劝进会裴均严绶相继请太子遂受禅奸党悉窜殛是岁皋暴卒年六十一赠太师谥曰忠武皋治蜀二 
十一年前后出师破吐蕃四十八万禽杀酋将千五百斩首五万余级获器械牛羊各数十万功为西南最善抚士凡昏嫁死丧皆厚资给僚掾 
官稍显即署属郡刺史恐泄其侈横不使还朝刘辟踵之卒图不轨朝廷欲追绳其咎或诋皋所进兵器皆镂定秦字陆畅上言向在西蜀知定 
秦系匠名由是议息畅字达夫雅承皋厚礼尝作蜀道易以美皋者皋始重赋敛以事月进结主恩府库既实列州互除租三岁一复 【旧事 
皋重敛蜀土虚竭新书皋务私其民列州互除租彼此迥异今从通鉴】 及卒蜀人画像拜祀刻石遇皋名讳而镵去兄聿元和初为国子司业 
刘辟与卢文若反皋子 【皋子旧书以为皋侄】 行式娶文若女弟聿不以闻辟平行式妻当没掖庭有司并按聿或以道远不应坐乃皆赦 
之兄平 【旧书云从兄平新书云弟平未知孰是】 与皋斩朱泚使赴奉天上功擢万年尉平子正贯字公理少孤皋谓能大其门名曰臧孙 
为单父尉不乐弃去改今名举贤良方正异等累迁司农卿坐事贬均州刺史宣宗立拜京兆尹擢岭南节度使海贾舶至大帅必索犀象明珠 
酬以下直正贯一无所取人服其清风俗尚鬼正贯毁淫祠教民毋妄祈会海水溢争言撤祠千神怒正贯登城沃酒誓曰不当神意咎在守土 
无逮下民俄而水去民乃信居三岁病亟遗令无厚葬无请谥卒年六十八赠工部尚书

　　林蕴

　　 林蕴

　　林蕴字复梦泉州莆田人父披字茂彦以刺史樊晃奏署临汀令举治行迁别驾蕴世通经西川节度使韦皋辟推官刘辟反蕴晓以逆顺 
不听复遗书切谏辟怒械于狱且杀之将就刑大呼曰危邦不入乱邦不居得死为幸矣辟惜其直阴戒刑人抽剑磨其颈以胁服之蕴叱曰死 
即死我项岂顽奴砥石耶辟知不可服舍之斥为唐昌尉及辟败蕴名重京师李吉甫李绛武元衡为相蕴遗书讽以六事皆当时极弊蕴为韦 
皋所引重嫉其专制感愤关说然嗜酒多忤物宰相置不用也沧景程权辟掌书记既而权上四州版籍请吏而军中习熟擅地畏内属挟权拒 
命不得出蕴陈君臣大谊谕首将人人释然于是权得去蕴迁礼部员外郎刑部侍郎刘伯刍荐之于朝出为邵州刺史尝杖杀客陶玄之投尸 
江中籍其妻为倡复坐赃杖流儋州而卒 【按唐书以蕴世通经列之儒林考其杀客籍妻坐赃遭贬于儒岂云无玷然能拒刘辟出程权刚 
毅之气凛凛以故名重一时本传载其为韦皋所引重兹移附皋传后俾得从其类谨识】

　　△张建封

　　张建封字本立邓州南阳人 【旧书兖州人】 客兖父玠少任侠安禄山反使李廷伟胁徇山东鲁郡太守韩择木迎馆之玠率诸豪将 
入斩之择木惧不许参军张孚助其谋乃杀廷伟事闻择木孚皆蒙赏而玠去之江南不言功建封善属文能辨论慷慨以功名自许宝应中苏 
常盗起代宗诏中官马日新与李光弼共讨建封乃见日新请注说谕果一日降数千人纵归田里由是知名令狐彰节度滑亳奏置府中建封 
心非其不朝往见转运使刘晏晏使筦漕务岁余罢时马燧为三城镇遏使素相善表为判官燧讨李灵耀军务悉咨决从镇河东建中初燧荐 
之于朝杨炎将处以要职为卢杞所恶出为岳州刺史李希烈叛寿州刺史崔昭与通书疏德宗召宰相选代昭者■〈木巳〉仓卒间白用建 
封希烈僭号陈少游阴附之希烈遣杨丰赍伪赦二畀建封少游建封斩丰首送伪书于行在少游闻而恚且惧建封因劾其附贼状帝不暇治 
希烈又伪署杜少诚淮南节度约破寿州以趋江都建封守霍邱秋栅贼不能东帝还自梁迁御史大夫濠寿庐观察使大缮陴隍远近悦附希 
烈选精锐来攻辄沮衄贼平任一子正员官始李洧以徐州降洧卒高承宗独孤华继任困弱不能支寇李泌建言东南漕自淮达汴徐之埇桥 
为咽喉今徐州刺史高明应甚少倘为李纳所并则梗饷路而失江淮矣请以建封代贞元四年授建封徐州刺史益以泗濠二州为节度使久 
之检校尚书右仆射十三年入朝即日召见延英诏会朝赴大夫班以示优异建封赋朝天行以献赐名马珍具甚厚京城以宦者主宫市抑买 
人物十不偿一至有重荷趋肆而徒返者谏臣交论不纳建封间为帝言颇顺听诏蠲逋赋帝问何如对曰残逋决无可敛虽除之百姓尚无所 
益河东节度使李说华州刺史卢微皆病不任职金吾将军李翰好刺细事规宠建封皆陈劾之帝皆嘉纳上巳曲江赐宴特诏与宰相同榻食 
还镇帝以诗饯当时高秩大勋如马燧浑瑊刘玄佐李抱真等所未得也复使左右赐以所持鞭曰卿忠节岁寒不渝用此为况建封又赋诗自 
励十六年以疾求代代未至而卒年六十六赠司徒建封莅徐十年军事大治善容人过亦未尝曲法贷奸其言忠义感激人皆畏悦士无贤不 
肖游其门者礼遇维均许孟容韩愈皆奏署幕府有文章传于世子愔

　　张愔

</div>
    <div class="pagination">
<a href="续通志_page584.html">上一页</a><span>...</span><a href="续通志_page580.html">580</a><a href="续通志_page581.html">581</a><a href="续通志_page582.html">582</a><a href="续通志_page583.html">583</a><a href="续通志_page584.html">584</a><span class="current-page">585</span><a href="续通志_page586.html">586</a><a href="续通志_page587.html">587</a><a href="续通志_page588.html">588</a><a href="续通志_page589.html">589</a><a href="续通志_page590.html">590</a><span>...</span><a href="续通志_page586.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
