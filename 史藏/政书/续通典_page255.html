<!DOCTYPE html>
<html>
<head>
    <meta charset="UTF-8">
    <title>续通典 - 第 255 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 255 页/共 410 页</h1>
    <div class="content">
　　五代周师征南唐李景初无水战之具巳而屡败景兵获水战卒乃造战舰数百艘使降卒教之水战又造齐云船数百艘世宗至楚州北神堰齐云船大不能过乃开老鹳河以通之遂至大江景初自恃水战以周兵非敌且未能至江及见周师列于江次甚盛以为自天而下乃请降

　　金

　　金海陵王正隆时营汴京新宫张中彦采运关中村木青峰山巨木最多而高深阻绝唐宋以来不能致中彦使构崖驾壑起长桥十数里以车运木若行平地开六盘山水洛之路遂通汴梁明年作河上浮梁复领其役舟之始制匠者未得其法中彦手制小舟纔数寸许不假胶漆而首尾自相钩带谓之鼓子卯诸匠无不骇服其智巧如此浮梁巨舰毕功将发旁郡民曳之就水中彦召役夫数十人治地势顺下倾泻于河取新秫秸密布于地复以大木限其旁临晨督众乘霜滑曳之殊不劳力而致诸水

　　元

　　元师逼万州宋人将舟师数百艘遡流迎战安扎尔顺流率劲兵乘巨筏浮草舟于其闲弓弩雨射宋人不能敌败诸夔门又贾似道都督诸路军马十三万号百万步军指挥使孙虎臣为前锋淮西制置使夏贵以战舰二千五百艘横亘江中似道将后军巴延命左右翼万户率骑兵夹江而进炮声震百里宋军阵动贵先遁以扁舟掠似道船呼曰彼众我寡势不支矣似道闻之仓皇失措遽鸣金收军军溃众军大呼曰宋军败矣诸军战舰居后者阿珠促骑召之挺身登舟手柁冲敌船舳舻相荡乍分乍合阿珠以小旗麾何玮李庭等并舟深入巴延命步骑左右犄之追杀百五十余里溺死无算得船二千余艘及其军资器仗图籍符印又张世杰集海舰千余艘贯以巨索为栅以自固李恒断其汲路其势日逼谕降不可乃阵于船尾由北面逆行捣其栅索绝世杰战死

　　明

　　明戚继光编水兵法每一寨系一将领者不拘船之大小多寡均匀分派但系一寨之尊不拘参游都司把总一例曰主将各量分亲船为中军司中军领之缘将领所职应在冲要故多其数以便督进若主将往中左右各司巡逻监督只将中军随从便于往来一到彼哨又有该哨相帮即称重矣永不许抽零司哨之船若主将仍抽取司哨寸版以致司哨寡弱误事只重罪主将主将中军船不及各司数者以其常与一司合为一处势巳倍于他哨而船中必择其第一坚大者为中军司将势巳厚余分为中司左司右司每司分二哨共六哨船多则加前司后司又加分二哨共十哨每哨船只大小相兼大约十船以下五船以上为一■〈舟宗〉哨官领之两哨为一司分总领之三司二司则为一部主将领之凡战船上大旗俱用黑布一则便于远瞭一则合于水性也仍用白布取寨名一字大书加于旗心各照方色制以号带每队长小旗一面各照本船号带方色凡捕盗专管一船之务无所不理凡入船客兵俱听管束第一当重其事权俾有专力无掣肘可也舵工兼管舵兼防舵门下攻守椗手专管椗正头前攻守瞭手专管帆樯绳索主将调■〈戗〉斗手遇贼则上斗用犁头镖下射贼舟神器手专管定发无敌神飞炮掌号手专管接应司哨号令及独船对敌进止号令守舱门者临敌牢守舱门平时管一应家火杠具支销昼夜出入关防队长司一队内攻守督兵用命贼近专发火桶平时督兵习艺修治军火器械一号某字船一只捕盗一名家丁一名舵工二名斗手三名瞭手二名椗手二名守舱门二名掌号一名神器四名此一定不可增减兵八队每队队长一名兵十名共八十八名或七队六队五队相船相地损益之后号船皆仿此旗帜方色俱随本哨

　　○敌半涉水击必胜

　　五代

　　军行渡水附

　　△五代

　　五代晋高祖天福二年范延光反遣其牙将孙锐澶州剌史冯晖以兵二万距黎阳掠滑卫高祖以杨光远为招讨使引兵自滑州渡胡梁攻之锐轻脱无谋时军士苦大热皆不为用光远得其谍者知其谋诱锐等渡河半济而击之兵多溺死锐晖退走入魏闭壁不复出明胡宗宪剿海贼徐海等会贼入绍兴大兵遇于江桥仅隔一河乃令土目田九霄邀其前同知曲入绳袭其后贼见两兵渡河大怖而走宗宪笑曰贼若乘我兵半渡追击胜负未可量今已投死地无能为也聚众围之死者强半又荔浦贼八千余人渡江东寇沈希仪以五百人待之贼将窥江希仪谋之诸将曰蛟龙滩阔滑石滩狭须夺其阔而致之狭乃可击于是伐岸竹编篾为縿揭竿为旗使羸卒树帜燃柴向蛟龙滩以惑之贼疑有备果趋滑石滩希仪预分兵雨岸潜以小艇载劲卒伏葭苇中俟其半渡希仪乘艇顺泷急冲之两岸伏军噪而前水陆夹攻贼俱挤坠入渊尽俘之

　　△军行渡水附

　　唐

　　五代

　　宋

　　金

　　元

　　明

　　唐

　　唐马燧讨田悦悦裒散兵二万守漳之长桥筑月垒扼军路燧于下流以铁鏁维车数百绝河载土囊遏水而后渡

　　五代

　　五代唐李存进为振武军节度使时晋军德胜为南北寨每以舟兵来往颇以为劳而河北无竹石存进欲造浮桥军使曰河桥须竹笮大艑两岸石仓铁牛以为固今无竹木窃虑难成存进曰成算在心必有所立乃课军造苇笮维大舰数千艘作土山巨木于岸以击之初军士以为戏月余桥成人皆服其智

　　晋攻梁杨刘晋王李存勖自负刍以堙堑遂破之后与梁相拒于杨刘梁将谢彦章决河水以隔晋军晋军渡水击彦章破其四寨

　　周世宗幸淮上亲领兵破贼砦砦在濠水东北十八里滩上其滩广袤数里淮水浸而圜之乃濠上之咽喉也先是贼居其地泊舟檝以自固恃其四面水深谓王师不能济帝之将行也悉索行在橐驼以往臣僚咸不谕其旨及至命甲士数百人跨橐驼以济帝又续领骑士相继而渡一鼓而尽殪之获其战舰而回

　　宋

　　宋时南唐樊若水谋归宋乃于采石江上乘小舟载丝绳其中维南岸疾抵北岸量江广狭因诣阙上书言江南可取状请造浮梁以济师及宋用兵造舟数十艘乃先试于石牌口移置采石不差尺寸大兵渡江若履平地卒以克捷

　　金

　　金和硕从罗索围太原宋将种师中以兵十万来援和硕击败之大军至河无船不得渡罗索遣和硕循水上下和硕率军三百自孟津而下度其可渡遂引军以济大军于是皆继之宋将郭京出兵数万趋罗索营和硕从旁奋击敌乱遂破之师还破敌于平陆渡得其船以济又宗望伐宋宗弼从军取汤阴县降其卒三千人至御河宋人已焚桥不得渡赫哷苏以七十骑涉之杀宋焚桥军五百人宗望遣吴孝民先入汴谕宋人宗弼以三千骑薄汴城宋主出奔选百骑追之弗及获马三千而还又宗弼军自杭州遂取秀州特嘉晖败宋军于平江遂取平江阿里率兵先趋镇江宋韩世忠以舟师扼江口宗弼舟小契丹汉军没者二百余人遂自镇江泝流西上世忠袭之夺世忠大舟十艘于是宗弼循南岸世忠循北岸且战且行世忠艨艟大舰数倍宗弼军出宗弼军前后数里击柝之声自夜达旦世忠以轻舟来挑战一日数接将至黄天荡宗弼乃因老鹳河故道开三十里通秦淮一日一夜而成宗弼乃得至江宁达赉使伊拉固自天长趋江宁援宗弼乌凌阿托云亦以兵来会连败宋兵宗弼发江宁将渡江而北宗弼军渡自东伊拉固渡自西与世忠战于江渡世忠分舟师绝江流上下将左右掩击之世忠舟皆张五緉宗弼选善射者乘轻舟以火箭射世忠舟上五緉着火箭皆自焚烟焰满江世忠不能军追北七十里舟军歼焉世忠仅能自免宗弼渡江北还又赫舍哩志宁以临海节度使都统右翼军攻鄂斡鄂斡败于长乐西走志宁追及于雾■〈雨上松下〉河贼已先渡依岸为阵毁桥岸以为阻志宁与贼夹河为疑兵与万户瓜尔佳清臣图克坦哈鲁于下流设渡巳渡前有支港岸斗绝其中泥泞乃束柳填藉士卒毕济行数里得平地将士方食贼奄至据南冈三驰下志宁阵阵坚力战却之

　　元

　　元张荣从太祖征西域至莫兰河不能涉召问济河之策荣请造舟太祖曰舟卒难成济师在何时荣请以一月为限乃督工匠造舟百艘遂济又杨奇扎噶师至徐州河不得济探知贼兵有操舟楫伏泽中帅劲卒数人凭河击之悉夺舟楫众遂得渡又杨奇扎噶从安扎尔攻归德奇扎噶麾诸将縳草作筏渡濠抵城下梯城先登拔之又世祖南伐驻跸江渚令诸将南渡先达彼岸者举烽火为应郑鼎首达南岸众军悉渡又世祖师至嘉陵白水交会势汹急帝问船几何可济汪德臣曰大军百万非可延淹当别为方略即命击舟为梁一夕而成如履坦途又巴延阿珠伐宋趋郢州遇水泺霖雨水溢无舟不能涉巴延曰吾且飞渡大江而惮此潢潦耶乃召一壮士负甲仗骑而前导麾诸军毕济次盐山又先是襄樊两城汉水出其闲宋植木江中联以铁锁中立浮梁以通援兵樊恃此为固至是巴延师至汉口阿珠以机锯断木以斧断锁焚其桥襄兵不能援遂拔樊城守将吕文焕惧而出降又舒穆噜安扎攻蜀叙州守将横截江津不得渡安扎聚军中牛皮作浑脱及皮船乘之与战破其军夺渡口为浮桥以济

　　明

　　明常遇春初从太祖渡江抵采石元兵阵矶上下联大舟距三丈许莫敢先登遇春至太祖麾之前即舍舟挺戈一跃而上众披靡遂拔采石

　　○御敌水军绝下流败之

　　元

　　明

　　△元

　　元武仙遣将卢秀李伯祥帅兵谋袭赵州并取沥城率战舰数百艘沿江而下王义具舟楫于纪家庄截下流邀击之义士卒皆水乡人善水战回旋开阖往来如风两船接则跃登彼舟奋戈疾击敌莫能当大破之又巴延攻郢州郢在汉水北以石为城宋人又于水南筑新郢横铁绳锁战舰密树椿木水中下流黄家湾堡亦设守备之具堡之西沟南通藤湖至江仅数里巴延乃遣将攻黄家湾堡拔之诸军破竹席地荡舟由藤湖入汉江

　　△明

　　明傅友德征云南进兵曲靖元梁王遣达尔玛拒战友德用沐英策勒兵至白石江与相拒扬声欲渡而分遣将以精卒数千潜从下流掩其背众乱友德乃麾军毕济悉师薄之副将率铁骑捣其中坚下流之师表里合击遂大破之

　　钦定续通典卷一百四 




 
●钦定续通典卷一百五　兵十四

　

　　因机设权

　　多方误之

　　先攻其心

　　夺敌心计

　　○因机设权
</div>
    <div class="pagination">
<a href="续通典_page254.html">上一页</a><span>...</span><a href="续通典_page250.html">250</a><a href="续通典_page251.html">251</a><a href="续通典_page252.html">252</a><a href="续通典_page253.html">253</a><a href="续通典_page254.html">254</a><span class="current-page">255</span><a href="续通典_page256.html">256</a><a href="续通典_page257.html">257</a><a href="续通典_page258.html">258</a><a href="续通典_page259.html">259</a><a href="续通典_page260.html">260</a><span>...</span><a href="续通典_page256.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
