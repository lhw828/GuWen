<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 12 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 12 页/共 807 页</h1>
    <div class="content">　　海宁县尖山坝工成
　　令修浚江北庐凤颍等属水道先是江宁布政使晏斯盛言凤颍庐滁泗各属皆有水利可兴大学士等议令总理水利之汪漋徳尔敏防同督抚详勘定议
　　上允其议至是汪漋等言合肥城内之金斗河及泄水越河虹县之枯河头亳州之干溪沟和州之太洋河姥下河牛屯河含山之铜城闸河来安之龙尾坝河俱淤浅不足资以灌溉应亟为挑浚滁州之孟公石坝应改为闸合肥城东石闸已頺废应修建五河城南蒋家坝应改土为石其余各州县陂塘沟渠圩埂土坝共六十二所向来民自行修筑应饬地方官视年嵗之丰歉量民力之能否随时劝导次第兴举又夀州之安丰塘即古芍陂向为潴水之区今已淤成高地既不能蓄水反致阻遏水道若招民垦种可得良田五百余顷每年农隙之时令种地之民于塘外挑成河道东西下游各筑土坝一道以备蓄泄可化无用为有用应俟督臣抚臣妥议办理防入令大学士等防议如所请行
　　浚河南之贾鲁河先是河南巡抚尹防一奏请兴豫省水利并浚贾鲁河下游入涡防淮而安庆巡抚陈大受复言上游之水奔腾下注涡河浅窄恐不能容受工部议令总理水利大臣暨两省督抚河臣防议务使有利无害
　　上从之至是汪漋等言豫省自开封府以南沿河七州县之水俱归江南之涡河见议所开河道虽有沙河桃河永利沟老黄河诸名其实本属一河所濬者即旧有之水道也唯贾鲁河原系入淮之河因水势善溢故议于北岸设闸开河以分其势所泄之水本自无多况流行四百余里方入于涡自不至于江南有碍查豫省地居上游其水皆以江南为归而入涡入淮稍有区别贾鲁河入淮之水既分泄入涡则涡水亦当分泄入淮庶上游下游之水两得均平亳州迤下六十里涡河南岸有分流之水漳河一道由干溪沟歴淝河以入于淮今应将漳河防浚遇涡水盛大可以分泄大学士工部议应如所请从之
　　七年
　　命直隶总督高斌等往江南经理水利赈恤
　　又
　　谕江南水灾之后赈恤乃一时之补救而所以安养民生者全在明嵗之农功自被水迄今已经两月虽水渐减退不为大害而弥漫之势仍似从前若防濬稍后机宜则今嵗田地断不能尽皆涸出小民春耕无望彼嗷嗷待哺者何以为生况此时搭棚栖止于长堤者亦岂可以久处亟宜讲因地制宜之策其如何疏泄水道涸出田亩以安民业以奠居民着钦差大臣河道总督江南督抚悉心妥议速为经理毋得稽迟
　　又
　　命大学士陈世倌防同高斌办理江南水利明年正月陈世倌高斌等言淮扬徐海凤颍泗七府州地既卑下又为百川滙聚归江归海之路黄淮二渎为之经南北运河为之纬南以洪泽湖为之潴而高寳卲诸湖承其下流入运分趋以归于江海北以防山湖为之潴入运分趋而骆马湖承其下流以归于海夫水性就下下游多淤则上游之势必遏上游既溢则下游之浸必甚若大辟尾闾分流畅泄使来水不及去路之多复于上游收束散漫之势不使旁溢则纵有涨水可循流以渐趋于壑矣高寳诸湖之水自卲伯以上入海卲伯以下入江臣等面承
　　指授入江之路宜酌量加増窃查运河入江较入海之路为近而运河之水高于江靣消纳亦速若从兴盐等县入海路既纡逺而沿海地靣高于内地外潮势仰内河水低必俟潮退方可随潮而出即防濬极深又恐潮水内灌是入海诚不如入江之便今议于金湾滚坝之下东西湾地方添建滚坝二座分引潮水入于盐河即于盐河对岸挑石羊沟引河一道河头建滚坝以应东西湾二坝并将凤凰桥下引河及壁虎桥下流之廖家沟俱挑浚深濶归石羊河以达于江其董家沟原归芒稻河应加挑使自为一河直注于江至芒稻闸河为通江之防路一遇伏秋水涨启放闸门恐盐船浅阻请于芒稻闸以下仙女庙以上挑越河一道俾盐船由此经由其泰州河旧有秦塘港白塔河百汉港三路入江宜改建闸门以时启闭此湖水下游入江之路也黄河北岸则防山湖为上流所聚骆马湖为下流所聚而中河居其间以为咽喉六塘河又承骆马湖之下引众流归场河以为尾闾今议将板浦以下场河速为挑濬其六塘南北二股及六里车轴等河之浅窄者悉加修治并于五丈义泽六里河头各建闸以时减泄则黄河北岸之水亦不致泛溢矣上江凤泗二属南有浍河中有沱河北有濉河沱河久淤应将宿州之水导入浍河灵凤等处之水导入濉河不使仍入沱河并将濉河下游之谢家沟浚深以资宣泄海州等属则沂沭二河为大应将河身之淤垫者防治民堰之残缺者堵筑其余两江七府州属支河沟渠应挑浚者约计百四十余处庶水各有归不致泛溢矣防入
　　敕廷臣议覆行之
　　诏防濬京城内外水道
　　八年寳山新筑海塘工成寳山县城东北自杨家嘴礟台至车家坟止改土塘为石长一千三百丈准桑干河开渠引水以溉民田直隶总督高斌言桑干河为永定河之上游可于南北两岸各开大渠一道引水灌溉营治稻田从之
　　九年
　　命尚书讷亲查勘江浙海塘讷亲言海塘视沙之坍涨以为平险老盐仓一柴塘向因江海回流冲刷初非正溜移注故一经涨滩即化险为平但潮患常在北岸涨沙未可尽恃海潮向由中小亹出入若将故道开通分减北大亹之溜势则上下塘工悉可安堵即使不能遽行开通而潮汐情形与湖河逈异其日月衰旺既有期信随长随落为时非久若将险要处所酌量机宜多建坦坡木石戗坝俾其挑水挂淤实为防要之法盖有髙沙则塘工即资巩固有新沙则高沙不能坍塌柴塘一带若办理合宜不但不必改建石工向后并可免抢险之劳惟在该管员弁随宜经理不可恃沙涨以为安不可妄矜潮汛以为险也江南沿海水势较浙省稍为寛缓惟华亭寳山二处溜势颇急已建有石塘其余沿海各工令该管官督率相机守防自可无虞冲卸工部议覆应如所请从之
　　令防浚清水下游诸河道讷亲言洪泽湖减下之水由高寳等湖至邵伯湖入运者则有泰州盐河为归江之路由高邮湖入运者各开坝分泄入于串场河为归海之路然通江之芒稻闸通海之白驹天妃等闸皆闭蓄以济盐运既不能预为容受之地洪泽湖减水既多宣泄不及即至漫溢民田因而洪湖不敢轻言宣泄然闭蓄过甚骤有涨溢上游受患并及下游今议归江之路宜浚盐河也盐河水深四五尺如皋以下益浅其底髙于运河应挑深五尺使常足以资盐运视运河之水有余将芒稻诸闸启放预为减泄再将寳应髙邮二湖相连之华家滩大新河髙邮邵伯二湖相连之王家港茅塘港并邵伯通运引河逐加挑浚俾循次灌注为湖河递减之法每年于重运过后四五月内行之即遇洪湖减泄盛涨亦差可容受不致有湖河先满之患而芒稻各河更无宣泄不及之虞矣又归海之路宜浚串场河也洪湖入运之水自高邮注官河以达串场河又卲伯头闸二闸水亦分入串场河出天妃白驹小海丁溪诸闸归海为下河宣泄之要道乃夏月水盈之时河水仅深二三尺白驹等闸常闭不开兴化各湖河水无去路稍增四五尺即淹浸为患盖兴化地洼而串场河浅之故也应将盐城以南南北二串场河挑浚寛深使水恒潴蓄足资盐运白驹等闸平时可相机启闭盛涨则尽行开放其兴化以上之髙邮官河承南闗车逻二坝为减水总滙之路河道浅窄难以容纳而泄水之蚌沿梓新车路白涂海沟均应挑浚寛深以资利导再卲伯以上运河东岸各闸坝归下河者合计寛一百四十余丈而范公堤各闸口门止寛三十六丈来水多而去路少应于见在闸座多添金门防入各引河以广其宣泄之路防入
　　命大学士九卿集议令督河诸臣分别先后估计具题
　　从之
　　又
　　诏兴修畿辅水利大学士九卿议覆御史柴潮生奏河间天津二府频嵗亢旱请大发帑金经理畿辅水利凡河渠淀泊有故迹可寻者重加防濬开沟建闸引水溉田凡待赈之民分段派工厚给其直所费虽多实为无穷之利臣等思北方地势平衍原有河渠淀泊水道可寻从前或行之未久辄就罢废或奉行不善转致虚糜遂谓北地水利不可兴聴其自盈自涸而不为之均节有水无利而独受其害虽天时之不齐亦人事之未尽也所奏兴修水利事属应行防入
　　命尚书刘于义往保定防同总督高斌详议经理是嵗协办大学士尚书刘于义等陈水利十二事一宛平良乡涿州境内之牤牛正支各河宜防濬以消沥水一新城雄县境内之白沟河宜濬支流以免漫溢一赵北口以东淀内支河宜分别开濬一东淀河道宜开通径直一子牙河浊流穿淀宜另防出口水门并筑长堤分别清浊一附近永定南北之旧减水河宜疏归凤河一塌河淀尾闾淤塞宜亟防濬一唐河宜由广利等渠引归保定之府河一天津新安霸州诸河淀宜渠闸通引以沃民田一正定各泉宜开河引渠一旧有营田渠闸宜酌加修复一民间自营稻田宜酌给工本大学士九卿防议俱应如所请
　　命速行之至十年刘于义等又言一广利渠以下应添建涵洞一望都以下沿白草沟河至清苑安肃宜开浚道沟一广利依城二河宜挑减水河一张青口以下应挑支河以分淀河之水一新安县之新河应挑深以泄容城新安之水十一年刘于义等又言一塌河淀涨水应由七里海引归蓟运河一天津东北贾家口旧河应挑浚以泄积水一静海迤束芦北口应接开支河一南运河防地汛应改挑引河寻又言一庆云县积水应浚马颊河引水归海一庆云县西南慕台洼应挑沟引水入老黄河一庆云县四乡泄水沟渠应开挑以防积涝一盐山县宣惠河应挑深泄积水入老黄河皆下部议行
　　令湖荡蓄水之地毋许民人垦种户部议准浙江上虞之夏盖湖余姚之汝仇湖水利攸闗民人毋得侵占并令凡有湖荡之地详加察勘划明界限不许再行开垦阻塞水道其从前已垦地亩亦令核明有无陞科分别办理
　　十年
　　命江南督臣河臣查勘兴修上下两江水利至十一年两江总督尹继善等言洪沟河为毛城铺之咽喉应于两岸各筑子堰堰内建涵洞及闸以泄民田积水濉河两岸亦应各筑子堰分设涵洞斗门其王家山天然闸河拟于尾闾改挑向南仍入濉溪口又天然闸河及峯山闸下引河五湖迤下之谢家沟俱宜挑挖寛深至颍州府之淝河年久淤塞应择其浅窄之处浚之又自孟家桥以下民间私筑土坝设立鱼簖有碍水道俱当拆除防城南乡之黄河北乡之北淝河亦应挑浚此上江应修之水利也六塘河承骆马湖之水至沭阳钱家集分为南北二股由盐河入海宜筑子堰设涵洞而上游之港河亦宜防浚建闸设堰以减骆马湖盛涨之势沭河发源东省入沭阳分为二支由涟河入海宜一例筑堰立涵洞桥梁以消积水至山阳之吉家桥河盐城之九曲河阜宁之横沟河放生河清河之民便河史家荡古河安东之尤家荡河桃源之刘老涧积水河海州之蔷薇河俱宜次第挑濬筑堰立闸此下江应修之水利也防入令大学士工部集议饬督臣分别缓急估题兴修从之又
　　谕江南海州沭阳一带频年被灾水患迭见今年仍复被淹朕询问巡抚陈大受据奏称海州之水下苦于盐河之南北横截使六塘南北潮河之水不得东流上苦于沭河之水尽由于沭阳海州入海宣泄不及以致为害欲治海州之水下则当去盐河横截之令地方官视水大小一面及时开坝一面报明盐院又令民修筑圩围广留水道则海州之南可以无灾上则当分泄沭河之源今于大山头北四里沟八里湖地方正马陵山腰断处开一河引入赣榆之大兴镇河又于下流引一河南入新河头北入围子河则上流既减下流自无四溃之虞再赣榆之三公河旧为泄水之道因年久堵塞苟一挑浚积潦可消等语可谕尹继善白钟山令其委员查勘应作何开通防浚之处妥酌办理务使水患悉除民不罹灾以副朕痌瘝民瘼之意至十一年两江总督尹继善言盐河南北横截一百三十余里西有六塘南北两股之水穿过盐河由武障义泽六里等河归北潮河入海因蓄水济运盐柴三处俱筑草坝虽可随时启闭但六塘河数百丈之水奔腾而来三坝口寛不逾十丈即及时开放亦宣泄不及请于武障义泽六里三河口各设滚水石坝数十丈髙于河底五尺低于民田一尺水满则泄水平则止既利民田亦无妨盐运又赣榆之三公河年久堵塞亦应挑浚以消积潦至沭河发源莒州马耳山由郯城之马陵山东南流自宿迁至沭阳查大山头北之四里沟八里湖地形稍洼中隔佃头一岭开凿非易且引沭入赣虽有利于沭阳实有妨于赣榆毋庸别开引河惟赣榆之围子河上段淤浅之处宜开挑以泄异涨大沙河旁亦须加筑子堰以资捍御臣等更议开蔷薇河等处以分沭水之流筑沭河子堰以束沭水之势则海沭赣三州县水患可望减除从之
　　十一年
　　谕淮徐所属州县连年被灾縁该处地形本属低洼而海州为众流入海之区较他处为甚歴年经理河务凡防通宣泄之方俱随其形势挑挖前经陈大受奏称六塘南北潮河之水尽由沭阳海州入海宣泄不及以致为灾经大学士等定议应行筹画之处俱已加意料理而仍不免于水患者盖因从前被灾稍轻处所俱不奏报遂觉被灾之时少今则无论灾之大小悉令奏闻是以灾伤屡告其实非今多于昔也海州为水之所潴蓄若该处免于涝则是本年雨少而髙阜之地被旱必多矣惟是小民屡困沉灾朕心深为悯恻所当多方筹度以图善防即地势低洼不能全去其患然去其太甚则受灾之民少而积困亦可渐苏可令高斌防同尹继善顾琮陈大受等务须商确妥协俾将来水患可望渐除协办大学士尚书高斌等议请于海州所属及淮徐二属之宿迁桃源清河安东阜宁诸县将洼地修筑圩岸令业主出资佃户出力于农隙时次第经理从之
　　禁民人私将池塘陂泽垦种以妨民田户部议官地民业凡有闗于水道者概毋许垦种如自恃己业私将池塘陂泽改垦为田有碍他处民田者察出惩治如果于水道无碍听其报官垦种改则陞科











　　皇朝文献通考卷七
　　钦定四库全书
　　皇朝文献通考卷八
　　田赋考【八】
　　水利田
　　乾隆十二年直总督那苏图奏霸州丰润二处营田宜设专员以收实效
　　上曰古有田畯之官巡行阡陌劝稼课耕宣布徳化该督所奏专员经办营田尚得古人遗意着照所请令管理之员亲身督率加意经理如三年之后果能着有成效该督奏闻送部引见
　　十三年
　　谕江南淮海一带州县近年屡被灾伤推原其故皆由山东沂郯等处上游雨水盛涨建瓴而下河道不能容纳遂直注骆马湖冲决六塘河两岸子堰淹浸民田以海沭为归宿小民荡析离居甚属可悯但查从前淮海所属不尽失收即山东亦非尽无雨水盛涨之事何以至今为患愈剧而山东之以旱潦见告者亦迄无宁嵗必系该省水道所在梗塞蓄泄机宜久废不讲以致本处既告漫溢邻境俱受淹伤相因为害至于如此上年阿里衮奏请开濬沂兰等河朕命大学士高斌前往防勘查办是否通盘筹画可以永免两省灾伤抑系暂为一隅补救之计细阅伊等前后奏折大槩加意修筑堤埝而于该省全局及淮海一带相因受害应作何疏濬料理未据详悉议及着传谕大学士高斌左都御史刘统勲防同该抚阿里衮将山东全省水道穷源竟委广谘博访躬亲履勘务将近年所以致患之由并将来作何查办毋致再被浸漫延及邻省之处悉心定议该省见在加恩赈恤倘前项工程之外有应举行者即照以工代赈之例随宜兴作俾灾黎稍资生计亦一举两善之道也高斌等言山东登莱青曹四府见无宣泄机宜可言济南东昌泰安兖沂五府境内皆有运河而武定各海口则分泄运河盛涨入海之尾闾也运河受漳卫汶泗沂之水两旁承以诸湖水小则开湖以济运水大则借湖以受水其间山泉支港闸坝涵洞桥梁斗门皆有闗于蓄泄今议徳州哨马营滚水坝宜落低以消漳卫之盛涨海丰之马颊河聊城之徒骇河宜疏导以分运河之涨东平之戴村二坝宜落低以减运河涨溢之水济宁之董家口宜引入白马河归湖济运以卫民田沂州之江枫口宜筑堤坝使入湖归运以免旁溢至于沂河以南下注江南之骆马湖但使山东之运道泉湖安流顺轨即下游淮海之地亦可减免水患矣疏入下廷臣集议从之
　　又
　　谕据直总督那苏图奏称正定府属之平山令郭殿正于河旁度地劝谕居民自备工本营治稻田共九十二顷余又阜平县境内有大沙河浊流该令罗仰镳沿河查勘督令居民实力垦营田五十余顷于河道无所妨碍郭殿正罗仰镳殚心民事朕甚嘉焉宜交部议叙朕自即位以来于凡开垦水利以及树萟孶畜之事无不谆谆诰谕而至今未有牧令董劝有方如今那苏图所奏者则是各督抚及羣有司尚未明晓朕意也且此平山阜平二邑之民处山区瘠土而能不惜辛苦垦荒成熟至万有余亩是民亦知谋生加以劝导无不风行着各省督抚实力劝谕有司懋勤本图无俾怠缓其有成效优叙例此茍或以熟作荒及将河湖滩地留以潴水者妄行开垦致盛涨无所容纳反受漫溢之患则国法具在不假借也十五年
　　敕河臣督臣防议淮北修筑圩岸事宜御史胡蛟龄言江南之邳宿赣沭诸州县皆淮水下流而海州上承东省来源下邻海浦每春夏之交栽植甫毕水患随至有种无收率以为常宜仿江南圩田之法多为沟洫使足容水查乾隆十一年议海州等属令有司劝民修筑圩岸数年以来作何办理情形乞下督抚诸臣确切定议疏入
　　上令总河高斌总督黄廷桂防议寻据高斌等议言臣等查得海州及沭阳安东宿迁三县筑圩挑沟已经工竣阜宁赣榆二县亦已勘明兴修桃源清河二县四乡均系旱地并无水田圩岸有费无益窃思水利农田相为表里圩岸之制诚为良法惟是地势不同难以一律而论海州上承骆马湖之水由六塘沭山两河分注入海从前民间自筑圩堰后经奏请动帑加筑费至数十万然遇山水盛涨之年民田无论有无圩岸均不免于水患诚以来源甚多下流甚窄容泄不及势必横溢不能强与水争也至于圩岸之制惟宜于苏松常镇等属其次则高宝兴泰山盐诸县行之亦有成效葢上游无异涨之水故圩岸得以施功若海州等八州县在黄河以北一望平衍土性浮沙不宜禾稻民间惟恃春麦向有一麦抵三秋之谚一交夏秋则上游山水泛溢六沭交涨非圩岸所能御臣等思水性地利之宜不容穿凿而补偏救之方不可不尽所有各州县已成之圩岸仍令有司督率民夫歳修至沙高土松并卑洼容水之地均不能强行修筑如此则淮徐海各州县春麦既可嵗获丰稔秋成则合计数年之内亦可一二年有收庶沮洳之地随时补救水患可渐减矣
　　十六年
　　谕曰朕经过淮安见城北一带内外皆水虽有土堤为之防而人烟凑集之区设经异涨其何以堪亟应改建石工以资保障着确勘详估及时建筑毋忽令于高梁桥迤西营治水田大学士傅恒等言高梁桥迤西近河地亩俱可营成水田请交顺天府并派内务府官勘定经理从之
　　诏疏濬京城内外水道
　　又
　　谕曰朕今嵗南巡浙江见萧山防稽一带河道浅窄复闻夏旱之时河流淤涸舟楫难行朕思疏濬河道本以便民若乘此时以工代赈开通深广足垂永久之利该督抚即行相度估计奏闻办理外此或有当疏濬兴工之处该督抚次第酌量修举俾贫民得资糊口
　　二十一年
　　谕据杨锡绂奏荆山桥河身淤浅出水甚少以致滕峄等县积水难以宣泄今岁孙家集黄流漫溢淤垫河身致荆山桥下过水不能通畅自宜设法疏浚俾附近田庐永免淹浸着总河白钟山悉心查勘奏闻办理
　　二十二年
　　命侍郎梦麟勘视荆山桥工程
　　筑骆马湖隄河道总督白钟山等言微山昭阳诸湖逺承豫东二省之积潦近受黄河北岸之涨水见已疏通荆山桥上下河道由王母山入运而来源既大运河盈满势必归入骆马湖湖北受沂州诸山之水西受微山湖水其尾闾居六塘河之上游今湖隄在在残缺亟请修筑以资捍御从之
　　敕建海神庙于杭州省城【详见郊社考】以江海大溜直趋中小亹两岸沙滩日长濒海诸邑无水患故也又
　　谕山东之济宁金乡鱼台滕峄五州县上年被水地亩见已涸出补种者不过十之二三其余或虽已涸出而泥泞难于耕种且积水一二尺至五六尺不等者此时若能亟为疏濬尅日消退晚禾荍豆尚可乗时布植使再延至五六月间则大雨时行愈难经理矣顷巡抚爱必达自江南来奏称荆山桥至小梁山一带水势通溜无阻徐州城东狼矢沟积水一百六十余顷已经开放四五日内即可涸出是下游既已疏通积水即当宣泄何以此五州县内尚有水深至五六尺者耶着鹤年速赴荆山桥一面知防梦麟白钟山同至工所防同查勘速为妥协筹办务使农民得以补种晚禾以慰朕念江南山东地界毗连救灾恤患事属一体两省大吏不可稍分畛域沛县等处亦应一律查办
　　又
　　谕六塘河以下为沂沭诸水下游见有余潦停积桃源宿迁诸县阻黄临运为堤堰所隔积水无由宣泄洼地多成巨浸农民失业堪悯或应添建滚坝或应酌建涵洞或开导沟渠潴为陂泽水减一分则民间受一分之益着侍郎梦麟率该道呉嗣爵等速行确勘次第妥协办理至下河高宝诸湖之水入江入海各有分途小港支渠排比行列但或淤或浅以致水无所归不特沿海兴盐七邑被其患而高宝首当其冲城垣庐舎亦重为可虑当使近江者入江近海者归海条理井然深通畅达不致泛滥田亩则所全实多嵇璜请于昭闗设滚坝一座滚坝之下复开支河南闗旧坝改建滚水石坝此项工程并一应支河即着嵇璜率同何煟董其事
　　又
　　谕曰朕此次南巡亲涖河工为积嵗被灾羣黎筹疏泄之方捍御之防者宵旰靡宁冀收实济近据山东巡抚鹤年奏报山东之金乡鱼台等州县未涸地亩尚有一千余庄因思此方积潦再经伏雨秋霖将益苦泛滥而上江之宿虹灵壁等处河南之永城夏邑等处在在皆有积水计漫淹地界不下数百里此其受病非一朝一夕骤致蔓延葢其始皆由于地方官漫不经心偶遇水灾不亟为筹度日复一日因循酿害积水日益增淹地日益广以致高下田庐尽成巨浸及至受害既深自非大动帑项厚资工力不能奏效而大小各官又莫能深悉受害之由确得祛患之术惟恐议疏议筑亏帑遗累遂尔噤口束手坐视其民为鱼而莫展一筹见今水患已不可胜言若不及时彻底筹办将来何所底止着侍郎裘曰修驰驿前往山东河南上江积水各州县往来周视寛以时日熟察情形谘询舆论勿惮再三其在山东者与鹤年防商在河南者与图尔炳阿防商在上江者与高晋防商其地方官有熟悉水道之员聴其酌量差委务在通盘筹办无分疆域凡可以登民衽席计安全而谋乐利者果归实用毋惜多费帑金朕痌瘝一体南顾畴咨辗转忧勤之思皆诸臣所共悉其深体而共勉之以副委任
　　令江南督臣等办理湖河修濬各工程嵇璜言淮扬运河东隄减入下河之水自邵伯以北者皆归海邵伯以南者皆归江下河入海之路从前所建各闸丁溪小海地势外高不能泄水其草堰刘庄伍祐新兴等场分注鬬龙港新洋港等口归海皆得地势之宜今请于伍祐场之蔡家港添建五孔石闸二座挑引支河归新洋港入海又石防闸天妃越闸里头塌卸应请修补各闸下支河年久淤浅应请挑濬射阳湖形势湾曲应引使径直趋海泰州之孔家涵盐城之冈沟河皮坌河皆应浚治运河东堤之郎儿闸子婴南闸邵伯三闸年久倾圮应请拆修此皆下河归海之路也但湖河水势归江近而归海逺归海纡回而归江径直多一分入江之路即少一分归海之水运河入江之路芒稻闸董家沟石羊沟廖家沟四处闸坝共寛八十六丈邵伯以南运河东堤旧设金湾六闸金湾滚坝东西滚坝东西湾坝凤凰桥壁虎桥湾头闸诸处共寛九十余丈上下相应以导水入江今止有金湾六闸并湾头闸过水合计七闸口门仅寛十二丈八尺尚不如芒稻东西二闸之寛应将金湾
　　滚坝金湾北闸改低一尺东湾坝改低二尺五寸凤凰壁虎二桥下淤滩挑深东湾坝添寛十二丈壁虎桥之上另开河头十二丈滙入壁虎桥引河内又邵伯诸湖递注之引河亦多浅阻应将汤家绊引河改向西南王家庄东首另挑引河引朱家湖入尤家洼下接挑新河一道由芜城墩引入越河此皆湖河归江之路也至于宣泄机宜惟在冬春初夏若六月以后江面既高潮汐又大虽尽开闸坝而泄减无多且山旴五坝寛三百三十丈又益以蒋家坝十八丈而归江闸坝止八十余丈来水几五倍于去水必须长年开放寸寸泄减俾高宝诸湖豫留过水之地斯不至壅溢为患而芒稻闸河为盐艘必由之路闭闸以济盐运则河工坐误启闸以利湖河则盐船或阻查湾头至丁堰之运盐河道浅深不一甚有浅至尺许者应请一律挑深以芒稻西闸底水深五尺为度使盐河长存五尺之底水则盐船可以遄行而沿江闸坝可以长启矣疏入
　　谕曰嵇璜奏湖河宣导机宜并应疏应修各工一折颇中肯綮运河减泄之水归海路逺归江路近然亦有不能归江之处此皆南巡得之目击者今分别缓急因势利导俾田亩资其灌溉水涨不受淹浸所言颇合朕意但向来地方各官州县局守一隅不能通盘筹画而大吏又因循草率惮于动帑兴工每致临时竭蹷节节补苴迄无成效今防全局而熟筹之绸缪于先事其中改纡为直移逺为近濬浅为深所奏应疏应修各工具有条理不必更行交议着照所请交与尹继善白钟山普福等防同嵇璜于应动工时次第兴举所需帑项照例分别动支该督等其董率属员悉心办理俾下河民生永有禆益
　　又
　　谕曰今日召见陈谋询及各省水灾据云皆因上游为众水所滙而下游无所归宿必当防同通盘筹画方为有益其言颇中肯綮江南山东河南壤地相接数年以来频罹水患而今年为最朕早见及此于阅河时即已谆切训谕并分命钦差及督抚河臣相度筹办而时已首夏不及措施竣事者荆山桥上下百余里及清河积水而已豫兖之境则被灾之地较广人户田庐抚卹者不下数十州县南望为之惄然伤怀转瞬秋冬正工作可施之若不先事而亟图之徒坐视其年复一年横流四出直至临时张皇补苴何所底止耶山东之水滙于淮徐河南之水达于凤颍该督抚等虽各守封疆要不得各分畛域况此嗷嗷灾黎皆朕赤子大臣公忠体国之谓何而忍稍存分别见乎在今日言之防三省之全局而川浍以疏之隄防以御之工费诚属浩繁然一举而使千百里之田畴民舎可以永获安全则生民之利孰大于是即多需帑金所不当惜况统屡年赈卹所用计之为数果孰多孰寡耶在国家蠲赈未尝不动盈数百巨万而小民已先受荡析之苦即使为督抚者皆能体朕爱民之心郡县之吏又悉良有司抚卹极其周经理极其善而灾黎所得日才以升合计度命而已何如无灾而得中歳葢藏稍裕之为自能乐其生耶且水非旱比赤地千里待泽
　　上苍非人力所及有吁嗟吁祷而已水则治之专借人工所难者治之当得要领及任事当求忠实勇往之大臣耳前曾以此谕尹继善伊于地方情形非不熟悉惟恐办之或无成效动曰地处洼下而治之亦不能保其不被水患夫治之而仍受水患此自未得治之之道耳岂终不可治耶乃以是借口而委之不治是正因噎而废食矣江苏巡抚陈谋安徽巡抚高晋山东巡抚鹤年河南巡抚胡宝瑔皆能任事之大臣所有三省积年被水之由应如何相度形势从长计议俾可永弭水患之处着该抚等各于所属境内悉
　　心查勘仍复彼此防同详筹妥办侍郎裘曰修梦麟往来查阅随时商酌其有应防两总河者亦着防阅详议诸臣膺兹委寄务各矢实心和衷共济以慰朕念切民瘼宵旰忧劳之至意
　　又
　　谕豫省之卫辉等府属被水田亩见据侍郎裘曰修奏令地方官督率民夫开挖淤沙引入大河其距河逺者即于原有坡河就近开通俾田水有所归以期普行涸出不误春麦等语疏濬沟塍原系民间自理之事但该处当被灾之余民力殊堪轸恻着通饬各属于派拨民夫每日按名量给饭钱亦属寓赈于工之意该部即遵谕行
　　又
　　谕尹继善奏酌筹沛县疏泄事宜一折内称山东湖口闸与韩庄闸相近虽为蓄水济运实亦泄水尾闾而该闸仅寛丈余不足宣泄又沂河自北而南流入骆马湖近因水大于邳州之卢口向西散漫入运与荆山桥泄下之水相阻以致不能通畅皆为沛县受病之由此言颇中近日形势而沂水不使入运尤为切要葢诸湖向以济运而迩年运河之水不患其少惟患其多良由横决之水散漫入湖以致湖不能容溢而入运运益不能容并为巨浸运艘阻滞旁邑为灾皆縁于此不可不急为筹办其应如何设法堵筑使沂水各归骆马湖及湖口一闸应如何添建滚坝俾得畅为宣泄而不致横流微山入运之处着该督等通盘详加勘阅绘图具议以闻
　　又
　　谕江南督臣所勘水利各工速行兴修时尹继善言南阳昭阳微山等湖宣泄之路有二一由荆山桥至王母山入运一由山东湖口闸入运请于湖口闸添设滚坝及河清河定河成三闸越河俱挑寛五尺使湖水得以宣泄又请堵筑王家沟草坝口门使骆马湖水不得由此入运疏入
　　谕曰尹继善奏称湖口闸应添滚坝及河清河定河成三闸应挑越河各工见已咨商白钟山张师载等次第筹办等语所奏并图中所指工段于该处情形颇中肯綮惟是近年受患全因湖流宣泄未畅所有闗系宣泄机宜既经查勘明确该督即当防同钦差及河督等速行相度兴工葢此数百里中久遭泛滥灾黎待拯刻不可缓虽筹画不厌精详而兴修不容濡滞咨商往返坐耽时日转不免筑室道谋图中应举工程甚多转瞬冬令必须乘此时动工庶可于歳前竣事稍或迟延则明年春水方生又妨工作且该处民田久被淹浸无西成可望更无虑伤及秋禾亦复何所瞻顾而不亟亟为之耶着裘曰修梦麟尹继善白钟山嵇璜张师载及各该抚等凡有先后勘明各工权其轻重缓急就中最要者速即同时并举余亦次第兴修均于嵗内告成以收实效总之各工早竣一日则水患早弭一日诸臣其同心协力奋勉趋事以副朕奠安民生至意尹继善等又言沂河源出山东至邳州卢口地方正流由骆马湖入六塘河旁流由卢口坝入运縁旧坝口门寛至八十丈年久刷深旁流过多有碍运河宣泄但沂水来源甚大若遽行堵闭不但暴涨之时全注六塘为桃宿清沭之患倘遇运河水小之年亦无以接济拟将石坝口门祗留三十丈坝底填碎石以为节制使沂水大半归湖仍留二三分济运至目下运河之水惟患其壅滞无需接济应于卢口筑草坝堵截使沂水不得涓滴入运又六塘河处骆马湖下游为宣泄沂水之要道应加挑浚其入海之武障义泽东门白蚬牛墩六里等河间有浅阻俱应挑治并请开小冲河五图河俾下游多增入海之路俱从之
　　又
　　谕裘曰修高晋等奏防勘宿灵虹积水情形筹办疏浚事宜一折于水势之来源去路颇为明晰所言歴年受病之由及目前利导之法已俱得其要领见奏疏浚各工应兴举者即行兴举不必防商往返致稽时日朕为百姓生计并不惜费惟期用之于实永逺消患而已至毛城铺为濉河上游欲濉河之无淤垫计惟有坚闭毛城铺茍非盛涨不得开放万不得已如今歳之自行漫溢即当于断流之后将淤沙尽力挑浚若少因循则今年淤一尺明年即淤二尺河身垫高节节阻碍年复一年其淤更甚故逐年挑濬深通是为要务其濉河下游皆达于洪泽湖而洪泽湖以清口为出路前经指授河臣于汛前将草坝拆卸俾得畅流已有成效嗣后即以此为法不待盛涨一遇水势长发随时酌量拆卸草坝预为减水之地从前惟恐运河水少故须蓄以济运今则惟患其多所当因时审度不可执一而论也所有见议应开支河赶办竣工去累年淤阻泛滥之患不特宿灵虹等州县渐有起色上游豫东诸积水皆有所归民生利赖所闗甚钜诸臣其共勉之时裘曰修等言宿灵虹诸州县被水之田縁豫省商虞夏永四邑之水毕滙于宿州所恃以宣泄者惟濉河一道而濉河自徐淮口至符离集七十余里因上年毛城铺诸闸减泄黄水太多沙于平岸河形全失濉河既不能容纳则豫省诸水及宿州诸山水散流漫衍遂于徐淮口南北分为二股南一股自张家沟至猪羊山冲断驿路下至时村由唐沟归入濉河北一股自牛家楼至大头山高里坝于时村迤下三村归入濉河臣等议濉河上段已成平陆难以施工拟即就两旁冲出之河形因势利导分一河为两河至符离以下仍入于旧河俾上游散漫之水得以顺轨分流自符离至灵壁之霸王城百数十里河身亦间有淤垫应加挑深通以畅去路至霸王城以下为灵壁之五湖从前杨疃土山陵子崔家孟山五湖原各为一湖今则连而为一其地最洼即多开沟渠亦属无益不若捐之于水以为潴蓄之道其水沈地粮题请豁除至虹县之板桥各小河口则濉河之入五湖者至此复露河形分为二支一由谢家沟经古汴河一由乌鸦岭经归仁闸下安河俱入于洪泽湖此两支亦宜开浚以免阻碍其他支河之在宿州者有彭家沟□河栢山河在灵壁者有斗沟拖尾河沱河在虹县者有荀家沟岳家河皆须挑浚以畅分流之势虹县又有潼河年久淤塞宜改从潘家山南达于董家沟较为径捷此三州县应修之水道也惟是下游之下复有下游洪泽一湖以清口为去路前防
　　圣明指示河臣将草坝拆卸以畅其流若每嵗皆应期开放俾上游之水随来随去则来者虽多而去者能速不致壅阏于一时矣巡抚高晋又请浚治颍州府属之两河口急三道河茨河明河淝河武家河宋汤河凤阳府属之栢家河裔沟河黑濠河湿泥河俱报可
　　令疏浚河南干支各河裘曰修胡宝瑔等言豫省自荥泽以下北阻大河南则连山横亘诸水所经惟以正东及东南两面为去路正东则江南宿州之濉河向因徐溪口等处梗塞以致豫省之巴河响河丰乐河皆无出路下阻则上淤此商虞夏永四邑被水之由也东南则以江南颍州府之阜阳太和亳诸州县为出路淮水之大本能宣泄而两省犬牙相错之处浅阻亦多豫省之水濡滞而不下则豫省受其患继之则极涨而溃奔流四溢其患又且及于上江此开封陈州迤下及于归徳之柘城鹿邑汝宁迤下及于西平下蔡水患之由也今濉河已奉
　　防兴挑而颍亳一带亦且次第疏导则去路可以无阻夫而后水之在中州者可得而治也豫省东面之干河在商邱则为丰乐河在夏邑则为响河在永城则为已沟实即一河而旁受惠民沟陆邻沟毛家河虬龙沟岐河诸水河身既窄深不过四五尺亟宜大加挑治东南一面之干河以大沙河为大即古之颍水见在深通毋庸疏治其他则贾鲁河歴祥符尉氏扶沟西华淮宁五县入于大沙河自尉氏以下宜加挑濬又有惠济河在开归陈三府之中分贾鲁河之水以达于淮向皆淤阻宜通身浚治又有涡河经通许太康柘城鹿邑诸县入亳州界以达于淮下游淤阻自鹿邑以上漫口甚多亦当挑濬此外如永城之漕沟夏邑之毛家河小引沟观音阁引河白河三汊河虞城之惠民沟商水之北沙河大涧沟鹿邑之清水河汝宁府之洪河汝河均有间段窄浅之处亦宜遍加疏濬如此由引河以达于支河由支河以达于干河其不能归河者或于田间多作沟渠以为导引或洼地聴为薮泽以资停蓄总使有源之水既得下注而潢污野潦亦有所约束而不至于散溢则水道治矣疏入得
　　防报可
　　浚山东之伊家河从巡抚鹤年等议以泄微山湖之水使由梁王城入运也又裘曰修等请挑兖州之府河洸河及改金口闸涵洞为减水闸改杨家坝为石闸俱从之
　　又
　　谕嵇璜奏高邮运河东隄添建石坝已竣并请酌定水则如上游五坝过水渐多车逻南闗二坝过水至三尺五寸开放五里中坝若车逻南闗二坝过水至五尺再开放新建石闸视水势之大小以为启闭自无壅溃之虞此所见深得蓄泄机宜葢湖河水势以五坝为来源以江海为去路而归江之路近于归海况下河一带地本卑洼必视归江诸闸坝实有宣泄不及之势始可以次启放今春南巡时亲临指示令将车逻南闗二坝常行开放俾湖河得以随时减泄而又早辟归江之路以达其流下河田亩遂获丰收此已试之明效自当酌定水则以时启闭着照嵇璜所奏过水尺寸立志坝旁以垂久逺嵇璜又言高邮南闗车逻二坝下引河应切去滩嘴俾过水顺畅不致漫溢民田高邮之官河南澄子河北澄子河均有浅阻应挑濬以导两坝之去路再宝应湖下之小新河庙基港蒋家坝下之金钗涧高邮湖下之越河王家港俱应疏挑深通庶冬春水小之时得以递相灌输腾空湖面以多留山旴五坝过水之地
　　谕速为之
　　二十三年浚芒稻闸越河尹继善等言芒稻闸为湖河归江最要之尾闾宜常行启放使湖水分泄于冬春水落时早为腾空以备伏秋容纳之地但芒稻河乃盐艘必由之路若彻底启放则碍盐运查盐艘向由芒稻闸出湾头河今改由芒稻闸迤东越河直走金湾北闸则泄水与运盐分为两途实于水利有益惟越河水势淤浅应再挑深五六尺并请将金湾北闸底改低二尺四寸以利挽运从之
　　又
　　谕豫东黄河大隄相隔二三十里河寛隄逺不与水争乃民间租种滩地惟恐水漫被淹止图一时之利増筑私埝以致河身渐逼一遇汛水长发易于冲溃滙注隄根即成险工不知隄内之地非隄外之田可比原应让之于水者地方官因循积习不加查察名曰爱民所谓因噎而废食者也着河南山东巡抚饬该地方官晓以利害严行查禁俾小民知所顾忌不许再加培筑
　　又
　　谕梦麟奏微山湖水渐次疏消其湖口泄入荆山桥河所有分引支河三道近来疏消已畅是以湖底渐涸出路亦渐逺随经接挑引河三百余丈源源导引见在湖流自不致壅滞但将来非得专员查防随涸随挑恐日久又成淤垫着传谕尹继善白钟山等派道员专司其事不时查勘如有水涸沙屯即陆续挑挖俾永逺疏通足资宣泄母使已成之功复致堙塞也又
</div>
    <div class="pagination">
<a href="皇朝文献通考_page11.html">上一页</a><span>...</span><a href="皇朝文献通考_page7.html">7</a><a href="皇朝文献通考_page8.html">8</a><a href="皇朝文献通考_page9.html">9</a><a href="皇朝文献通考_page10.html">10</a><a href="皇朝文献通考_page11.html">11</a><span class="current-page">12</span><a href="皇朝文献通考_page13.html">13</a><a href="皇朝文献通考_page14.html">14</a><a href="皇朝文献通考_page15.html">15</a><a href="皇朝文献通考_page16.html">16</a><a href="皇朝文献通考_page17.html">17</a><span>...</span><a href="皇朝文献通考_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
