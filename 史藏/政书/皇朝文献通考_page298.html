<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 298 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 298 页/共 807 页</h1>
    <div class="content">　　四十九年二月
　　圣驾六举
　　南巡
　　辇路驻曲阜
　　亲诣
　　少昊陵行礼
　　闰三月
　　驻跸江宁
　　亲诣
　　明太祖陵行礼先是奉
　　谕防礼部奏诣明太祖陵仪注三奠酒毎奠行一叩礼等语前代陵寝于经过时亲诣拈香自应较本朝
　　陵寝仪节有别然朕加隆前代礼数从优昨亲过曲阜亲诣少昊陵孔林皆行二跪六叩礼嗣后遇亲诣前代陵寝拈香俱照此行礼不必奠酒着为令
　　五十年春以
　　皇上御极五十年遣官祭
　　歴代帝王陵
　　三月
　　上幸汤山诣昌平州
　　明长陵奠酒毕
　　命重修明代诸陵是日奉
　　谕防直昌平州为前明陵寝之地本朝定鼎后我
　　世祖章皇帝即命以帝礼改葬思陵并勅工部修葺诸陵亲临奠酹并禁止采樵添设陵户我
　　圣祖仁皇帝亦曽
　　亲临致奠并饬地方官加意防防所以加礼前代者最为优渥朕此次巡幸汤山取道昌平躬诣长陵致奠见诸陵寝明楼享殿多有损坏神牌龛案亦遗失无存为之慨然弗忍视葢由明代中叶以后国事废弛全不以祖宗为念于陵寝并未修葺至末年复经流冦扰乱亦无人守卫以致日就倾圮若其后代之君果能嵗加缮治整齐完固逮今不过百有余年亦何致頽剥若此又诸陵前虽建有碑座均未镌未审彼时是何意见今亲临奠醊周览之下深为轸恻自应重加葺治増设龛位俾臻完备再我朝开创之初睿亲王以我师克取辽东时明之君臣惑于形象谬説疑金代陵寝与本朝王气相闗将房山县金陵拆毁是以尔时亦将定陵享殿撤去停其祭祀然明楼寳城仍存其旧未坏维时我
　　世祖尚未亲政其事实由睿亲王建议亦非
　　世祖意也今国家一统已歴百数十年胜朝陵寝自应一体修复所有定陵享殿着仍行修建春秋祀事如故又明世宗永陵前因尹嘉铨条奏将其祭祀裁撤但前明之亡不亡于崇祯而亡于万厯天启是以歴代帝王庙中撤其位祀而陵寝仍前致祭明世宗虽溺意斋醮尚不如万厯天启之昏庸失徳其陵寝自应照前一体致祭以昭大公我国家受
　　天眷命
　　世徳显承于前代陵寝缮完保防礼从其厚此次修复诸明陵殿宇等工即费至百万帑金亦所不靳所有此项工程着派尚书刘墉徳保金简侍郎曹文埴徳成董率经理务期完固工成后饬该地方官随时稽察小心防防严禁樵苏用副朕隆礼胜朝之至意
　　皇帝时巡省方有
　　古帝王陵在其地者
　　特典亲祭仪
　　有司诹吉豫期守土官洁埽享殿内外扈从王公暨文武官陪祭视
　　京师
　　帝王庙地方文官知府武官副将以上与朝臣陪祭者
　　以其班序先一日
　　皇帝率羣臣斋
　　行在太常寺官具祝版【凡祭事皆　行在有司襄赞】送内阁中书舍人敬书祝文【翰林院随时撰拟】于版讫授太常寺官豫送祭所
　　右具祝版
　　是日昧爽光禄寺卿一人眡割牲守土官于祭所
　　神厨设香案光禄寺卿公服上香宰人牵牲告腯遂及守土官视宰瘗毛血如仪
　　右眡割牲
　　祭之前夕工部司官张黄幄于享殿二门内之左銮仪卫官设洗于幄次及夜分太常寺卿属率守土官入享殿具
　　神位前陈设牛一羊一豕一豋一铏二簠簋各二笾豆各十鑪一镫二设案一于享殿中少西北向供祝版设案一于东西向陈礼神制帛一【色白】香盘一尊一幕勺具爵三乃辨位设
　　皇帝拜位于享殿内正中北向司拜褥官二人立于左稍后陪祀王公位阶上百官位阶下东西序立重行异等均北面司祝司香司帛司爵分立祝案尊案之次记注官立西阶下东面纠仪御史礼部祠祭司官引礼鸿胪寺官分立王公百官拜位左右东西面典仪一人立享殿东檐下西面掌燎官率燎人立燎鑪之隅
　　右供张陈设序位
　　祭日漏未尽守土大吏率属治道清跸自
　　行宫至祭所泛埽无令尘扬銮仪卫官陈
　　骑驾卤簿于
　　行在宫门外领侍卫内大臣及内大臣勒所部翊卫官防军统领宗人府王公勒所部后管官采服分班于
　　行宫门外祗不陪祭扈从官序列
　　行宫门外守土官序列祭所门前道左陪祭王公于享殿大门外序列
　　驾至随入内外文武官于享殿庭左右序列执事官豫
　　入就位均采服届时太常寺卿赴
　　行宫奏时
　　皇帝龙袍补服乘舆出宫前引后扈不陪祀扈从官跪
　　送如常仪
　　右銮舆出行宫
　　驾至祭所不陪祭守土官跪迎
　　皇帝于大门内降舆右赞引左对引太常寺卿二人恭
　　导
　　皇帝由二门中门入至幄次少竢出盥銮仪卫官跪奉盥奉巾如仪司拜褥官豫布拜褥赞引对引官恭导
　　皇帝升中阶入殿中门诣拜位前立内大臣侍卫止立阶下后扈大臣随侍鸿胪寺官引陪祭王公百官按班均就拜位序立典仪赞执事官各共乃职赞引奏就位
　　皇帝就位立
　　右盥洗就位
　　皇帝既就位司香奉香跪竢于香案之左赞引恭导皇帝诣香案前立奏上香司香进香
　　皇帝上炷香三上瓣香毕复位奏跪拜兴
　　皇帝行二跪六拜礼王公百官均随行礼
　　右迎神
　　典仪赞奠帛爵行初献礼司帛奉篚司爵奉爵以次诣
　　神位前司帛跪献篚奠于案三叩兴司爵立献爵于垫中毕各退司祝诣祝案前跪三叩奉祝版跪案左赞引奏跪
　　皇帝跪羣臣皆跪赞读祝司祝读祝文讫兴奉祝版跪
　　安于篚内三叩退赞引奏拜兴
　　皇帝率羣臣行三拜礼兴典仪赞行亚献礼司爵献爵于左赞行终献礼司爵献爵于右均如初仪右三献
　　典仪赞奉祀帛送燎司祝司帛诣
　　神位前咸跪三叩司祝奉祝司帛奉篚兴司香跪奉香
　　兴以次恭送燎所
　　皇帝转立拜位东旁西向【司拜褥官撤拜褥】竢祝帛过【仍布拜褥】复
　　位立
　　右燎祝帛
　　祝帛出赞引奏礼成暨对引官恭导
　　皇帝降中阶出中门乘舆还
　　行宫前列卤簿导从扈卫如来仪陪祭官退不陪祭守土官仍于道左跪送扈从官于
　　行宫外跪迎如仪
　　右礼成还行宫
　　辇跸所经有
　　古帝王陵在三十里内者遣官致祭仪
　　豫期太常寺官具祝文【翰林院随时撰拟】香帛授遣官赍往守土官洁扫享殿内外戒办牲牢器物备执事司祝司香司帛司爵以府州县佐贰充通赞以教谕训导引赞以学弟子员遣官既至及执事官斋其夕宰人割牲于厨地方官州若县一人公服眡宰瘗毛血如仪祭日昩爽守土官入陈
　　神位前牛一羊一豕一豋一铏二簠簋各二笾豆各十鑪一镫二设案于左陈礼神制帛一【色白】香盘一尊一爵三设案一于中少西供祝版设洗于阶东引赞二人竢于门质明执事官豫入就位均朝服遣官朝服至祭所引赞引自殿垣左门入诣东阶下盥至阶中北面立通赞赞就位遣官就位赞就上香位引官引遣官升东阶入殿左门诣香案前司香跪奉香引赞賛跪遣官跪赞上香遣官上香毕兴赞复位遣官仍降东阶复位赞跪叩兴遣官行三跪九叩礼通赞赞行初献礼司帛奉篚跪献于案三叩兴司爵奉爵奠于正中各退赞读祝引赞赞跪遣官跪司祝至祝案前跪三叩奉祝版宣读讫复于案三叩兴退赞叩兴遣官三叩兴通赞赞行亚献礼司爵奠爵于左赞行终献礼司爵奠爵于右均如初仪引赞赞跪叩兴遣官行三跪九叩礼通赞赞奉祝帛送燎执事各奉祝帛香由中道送燎如仪遣官避立拜位东竢过复位引赞赞礼毕引遣官仍由殿垣左门出执事官皆退


　　皇朝文献通考卷一百二十
<史部,政书类,通制之属,皇朝文献通考>
　　钦定四库全书
　　皇朝文献通考卷一百二十一
　　羣庙考【三】
　　诸臣祠
　　顺治十四年十月己丑
　　勅建忠节祠先是九年十一月庚寅湖广辰常总兵官左都督徐勇与黔冦白文选战败死之至是
　　世祖章皇帝褒其忠节令建祠祀之
　　康熈二十一年十一月己丑
　　勅建双忠祠时广西巡抚郝浴请建祠祀殉难广西巡抚马雄镇抚蛮灭冦将军广西巡抚傅宏烈从之三十四年七月
</div>
    <div class="pagination">
<a href="皇朝文献通考_page297.html">上一页</a><span>...</span><a href="皇朝文献通考_page293.html">293</a><a href="皇朝文献通考_page294.html">294</a><a href="皇朝文献通考_page295.html">295</a><a href="皇朝文献通考_page296.html">296</a><a href="皇朝文献通考_page297.html">297</a><span class="current-page">298</span><a href="皇朝文献通考_page299.html">299</a><a href="皇朝文献通考_page300.html">300</a><a href="皇朝文献通考_page301.html">301</a><a href="皇朝文献通考_page302.html">302</a><a href="皇朝文献通考_page303.html">303</a><span>...</span><a href="皇朝文献通考_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
