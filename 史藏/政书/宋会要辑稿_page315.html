<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 315 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 315 页/共 1125 页</h1>
    <div class="content">干兴元年七月，仁宗即位未改元。都进奏院言：「诸道州府往来递角内所少诸般文字物色，元降条贯专牒巡辖马递铺使臣驱逐根寻，缘使臣惧遭勘责，(牙)[互]相推注。欲望自今巡辖使臣地分内，有人偷拆递角，根究得实，即更不问罪，或乞理为劳绩。如却为他处根逐得实，即取勘批上历子，得替日递降差遣。」从之。 
仁宗天圣元年五月二十六日，诏：「内臣诸司使副、供奉已下，于诸处投送金龙玉简及建道场斋醮，不得占使舟舡，往来递马不得过三疋。如违，并科违制之罪。」 
八月八日，诏：「诸道州军马递铺兵士如有作过，罪止杖六十已上，情理重及频犯者，并配隶本城下军。如无本城兵士，即勒令重役。」 
二年三月二十二日，河北沿边安抚都监张淡成言：「伏见天雄军 
      
地分马铺缺马，长行皆抽差诸般杂役，有妨本铺支应。乞降条约。」诏自今诸路马铺兵士不得抽赴他处功役。 
七年闰二月，诏：「自今应系(承)[乘]递马文武使臣请到头子，勾当了日，画时于合系去处送纳，缴连赴枢密院。仰都奏进院指挥在京诸门马铺，每起供递马，如京朝官使臣三日内非次寔有故事，即具缘由于枢密院纳换。仍令置簿拘辖，逐旋勾销。有不纳到者，勘会元给月日，计程数催促，及取问住滞因依闻奏。」 
六月，监察御史王嘉言言：「昨(承)[乘]递马往信州勘鞫公事，窃见蕲、黄州界多差配到杂犯军人充马递铺祗应，别无人员钤辖，多即便为非，剽窃行旅。欲望自今诸路马递铺兵士，并于本城差无过犯军人充，其配到杂犯军人只勒在营，有人员部辖役使。」(使)诏转运使相度，如无妨碍，即依奏施行。 
八月，都进奏院言：「自来马递铺转递文字物色，逐铺交割，封头皮纸角但有损动破污，下铺使具状验认所损去处，令前路据状照会，交割递角。既称封印不全，即沿路任便偷拆，至投下处或点检文字物色数少，只是勾追元供状人根勘， 不见得偷拆损动去处归着。欲请转递皮纸角物色等，如封头(里)[裹]角破损、无凭交割者，即本铺与元转送军人同赍于所到处知州、县或都监押及地分巡辖使臣处，画时重添封印，仍别出引批凿交割。如曾经偷拆，即官员躬亲拆开，将内引数目点对， 
      
据见在文字物色重封交割前来。其所少名件，即就便根勘行遣，牒报逐处。如止是外引破損，不 封角者，即令逐舖人員曹司具文狀隨遞照會前來。或到(役)[投]下处点检数少，即挨排住滞时辰地分根勘。」从之。 
八月十一日，权三司使公事胡则言：「诸州军马递铺多差本城指挥使或员僚提举，访闻所差军员尽作优饶，于兵士处乞取钱物，是致转加贫困。况逐铺有节(给)[级]部押及使臣巡辖，欲望自今更不差军员提举。」诏诸路转运司勘会，有使臣巡辖处，即依奏施行。如无使臣处，仰依旧存留，仍钤辖不得乞觅钱物，违者当行重断。 

十二月，诏广南、福建、江淮、京浙路巡马递铺使臣内，有兼巡捉私茶盐勾当去处，自今令三班院选经历事任人差充。 
庆历四年正月十一日，以大雪赐河北、京西、河东递铺军士特支钱。 
皇佑元年正月二十一日，诏凡有边警而敢盗发(地)[递]角者斩。 

十月二十三日，诏马铺每一昼夜行五百里，急脚递四百里。 

四年七月九日，诏自京至广州增置马递铺，仍令内臣一员提举。 
至和元年七月九日，诏陕西转运司，自永兴军至益州递铺军士，方冬苦寒，挽运兵器不息，其各赐缗钱有差。 
嘉佑八年英宗已即位未改元。九月二十二日，诏递铺住滞文字，违一时辰并半时辰，各杖六十；一时半杖七十，两时辰并两时辰半杖八十，移配重难递铺；三时半(半) 
      
移配重难递铺；八时辰半徒二年。 
神宗熙宁元年正月十八日，枢密院上新定到文武官合乘递马条贯，诏可。先是，诸色人给递马太滥，所在马不能充足，以致急递稽留故也。 
二年六月九日，诏京朝官差出峡勾当，审官院依旧例出给人马公凭。大使臣差川峡差遣，即仰开封府出给讫奏，更不申枢密院。 
四年三月七日，枢密院吏房言：「勘会所给递马头子内，自京差往外任住城官员，难于头子内书填，候到日于本处送纳，缴连枢密院。其间多有不曾缴到者，窃虑因循，别生奸弊。乞下进奏院，遍牒诸路州、府、军、监，今后官员到任，仰取索有无递马头子。如有，立便勾抽缴连，于枢密院送纳。如有稽违，令所在申举，乞行朝典。」诏令都进奏院遍牒施行。其应短使及诸般差遣内臣、大小使臣等，所给递马头子，令于合门并在京所辖处送纳。令尚书刑部遍牒在京诸处，应系差出官员所辖人，纔候到京朝见或公参日，并取索曾与不曾乘骑递马诣寔文状。如曾请领递马头子，即便具状缴连，于枢密院送纳。如违，当行朝典。 
八月三日，点检陕西路马递铺赵纳之言：「乘递马者，如到州县未发间，止许占一匹，候行日方许差拨，州府公用等物，不许令递铺推般。」从之。 
七年四月十二日，诏乘递马者于水行州县听乘舟，官以役钱雇。 
八年十二月二十一日，诏自京至广西邕、桂州已来，沿边 
      
置急递铺，仍令入内省差使臣一人点检。 
元丰元年五月二十八日，上批：「日者广西凡有边事，五六处交奏，不惟过涉张皇，深恐沿路习为常事，或真有边机当速者「者」及其下「反致稽迟可」，原无，据《长编》卷二八九补。，反致稽迟。可下转运、提点刑狱、经略邕州安抚都监司，自今非紧切边事，毋得擅发急递，及经略司已奏者勿重复。如逐司自有所见及经略司处置未尽，不拘此令。」 
二年三月十七日，太原府路走马承受全惟几言：「马递铺兵穷困冻馁，乞加宽恤。」上批：「久闻铺兵艰勤之状勤：原作「勒」，据《长编》卷二九七改。，深可伤恻，令因惟几到阙，面审其实，亟宜拯恤。可委河东都转运使陈安石速具措置以闻措：原作「折」，据《长编》卷二九七改。。」 
七月三日，上批：「陕西马递铺人马多阙，方军兴飞书遣使，此最先务。宜令两路提点刑狱文臣点检补填数足，申明条约。开封府界委提举官。」 
八月十二日，诏内省选差使臣二人，自京分诣陕西沿边麟府等路，于递铺内可选充急脚递铺兵级，对换不堪走传文字之人。仍相度铺分地里遥远去处，置腰铺。 

二十九日，诏自京至陕西、河东用兵路分递铺，各赐特支钱。 
四年十二月二十三日，京西左藏库副使邓(断)[继]宣言：「差提举编排环庆府路马递、急脚铺等，窃见韦州至清远军驻扎将官潘定、刘清逐日搜山，道路通活，别无阻节。其南州至常州驻扎将官刘仅、乐进，虽差下未至。即今灵州至韦州向上粮道阻节不通，乞差近上臣僚，多发厢军，自新界柴棱沟，每十里置一铺，及 
      
创堡寨，以便运粮、转送文书。」诏令胡宗回详继宣所奏，展转移牒指挥刘仅等，速赴所分地巡绰通道。令宗回具析见权本路帅领兼职在馈运，道路梗塞，并不措置因依以闻。 
五年三月二十一日，诏陕西五路自大军入寨之后，沿路马递铺甚失编排，有妨转送文字。专委官整葺，陕西差胡宗回、王钦臣，京西差梁焘。」 
五月二十六日，蒲宗敏乞自秦州至熙州，量地里远近险易，置车子铺二十八，招刺兵士。从之。 
六年九月二十五日，诏鄜延路令毋辄出兵，令枢密院更不送门下省，止用金字牌发下。牌长尺余，朱漆刻以金书御前文字，不得入铺，犹速于急递。 
七年八月三日，权河北转运判官张适言：「已遣第十五副将王文景领兵捕杀澶州界群贼，权令选来马铺马七疋。」诏张适不当差马铺马给将下，特释罪。 
哲宗元佑六年四月七日，刑部、大理寺言：「赦降入马递，日行五百里；事干外界，或军机及非常盗贼文书入急脚递，日行四百里。如无急脚递，及要速并贼盗文书入马递，日行三百里。违不满时者笞五十，一时杖八十，一日杖一百，二日加一等，罪止徒三年。致有废缺事理重者，奏裁。」从之。 
徽宗建中靖国元年正月九日，都省札子：「访闻诸路马递铺人例皆缺额，致见存应办役使，倍有劳苦，往往不能依铺分交替，因致铺兵盘缠阙乏，多饥冻僵殍，或逋逃聚为盗贼。递马刍秣失 
      
时，枉有死损。」诏令兵部行下遂路监司，疾速经画措置，申严条约，裁损泛滥差役。及责立日限，委当职官招填投换阙额人兵，并量增价和价递马，并早令敷足元额，相兼应副役使。仍每月具招填过人兵及买到马数，申尚书省。 
三月二十七日，中书省、尚书省检会元符职制 ，马递铺使臣私役所辖兵级、铺夫，罪轻者徒二年，不以赦降原减。看详元佑以前编 ，并无遇赦降不与原减(不)[之]法，乞止科徒二年罪。从之。
崇宁元年六月十四日， ：鼎州龙阳县永安铺与陵名相犯，改为龙潭铺。 
七月十八日，都省批送下成都府路转运、提举司奏：「勘会本路诸州军每年差衙前管押上供及别路年额衣赐，并坊场钱买到物帛纲运不少，多是沿路阙少递铺，积押住滞。虽有本条，如递铺缺人，许差厢军及和雇人夫，沿路州军往往不为便行应副。盖自来年未有立定罪名，不任其责。今欲乞今后川路诸般纲运至，州县缺少铺兵承受申报，不为依条差那厢军或和雇人夫贴铺递送，以致住滞，许押纲人经本州岛及逐路监司次第陈诉，或至卸纳州军申陈，移牒所属根治施行。其干系官吏并依纲运无故稽留 条一等科罪，所贵各公共协力应副。」黄贴子称：「乞县无厢军处如少递铺，便行和雇人夫，及逐县作料次，预先请领封桩缺额递铺厢军请受钱在县桩管，准备支遣。如无或不足，即于转运司 
      
钱内依此桩拨。伏乞下有司，于元条内修立施行。」兵部、驾部勘当，欲依所乞，仍令逐州量度立定每料钱数应副。及川路诸般纳运，所至州县缺少铺兵，依条差那厢军或和雇人夫贴补，即难将诸般纲运一例差厢军或和雇外，欲令外县承受到上供钱物及应付荆路额衣赐纲运，申报缺少铺兵，具合差人数申州及差厢军。如缺，便令本州岛行下本县，依旧和雇施行。户部右曹、金部度支看详，施本部别无违碍。从之。 
十二月二十二日，兵部状：「点检编排自京至荆湖南北路马递急脚铺所状：今点检得鼎州敖山铺至辰州门铺人马，除传送文字外，其余人马多缘应付军兴差出，勾当官员、诸色人打过。体访得上(伴)[件]铺分，盖是役多人少，自来铺兵传送不逮，多作打过名目，影占身役。见别作(劈)[擘]画外，检会元符令，诸急脚铺兵不得令传送官物，盖缘上项法意未尽，致官员、诸色人等无所畏惮。欲乞下有司立法，应官员、诸色人合破递铺担擎，辄役急脚铺兵士或曹司者，以违制论。」诏依兵部所申。 
二年正月二十日，驾部员外郎陈赐状：「窃见诸路递马，近来兵级养饲不切如法，多是死损，以致缺马。欲乞令州军记籍死数，至年终将逐铺马数各以三分为率，无上件致死者，管辖节级优立酬赏；若有及五厘以上，即科重罪；及一分以上，仍移降重难去处。其巡辖使臣至界终依条比较分数殿 
      
降外，更与加赏罚。节级自来未有赏罚。」兵部勘当，欲依本官所乞事理施行。内马铺节级每至年终，如无臕减至死者，与支赏钱壹贯伍伯文。若有及五厘，科笞五十；及一分以上，科杖七十。」诏依兵部所申。 
四年九月十八日，尚书省〔言〕：「奉御笔：『旧条，事干外界或军机，并支拨借兑急切备边钱物，非常盗贼之类文书，方许入急脚递铺送。擅发急脚，自有立定刑名。近来官司申请，许发急递司局甚多。其间有将私家书简，并不依条入步递遣发，却旋寻闲慢关移，或以催促应入急脚递文书为名，夹带书简附急脚递遣发。致往来转送急脚递角繁多，铺兵疲乏，不得休息。可参酌立定断罪刑名。』今立下条：诸文书虽应入急递，而用以为名，辄附非急文书者，徒一年。附私书之类者，加一等。」从之。 
大观二年三月十四日，诏：「秦凤路凤州、凤翔府宝鸡诸县，当川陕之会，邮传人卒，月给钱粮。钱轻物贵，而粮多坐仓，收籴食用不足，以故逃逸者众，招募不行，遂差雇百姓，运致官物。监司恬不措置，而州县利于差科，配扰良民，不给雇直，阻滞纲运。可令提举常平官体究事实，具弛慢官吏闻奏。」 
三年二月七日，荆湖北路计度转运副使李偃言：「本路日有朝省急速递角往来，续承朝旨，如有住滞急速文字，其提举官一例重行黜责。今日近朝省发来急递动经三四十日，马步递经五七十日，至三两月以上，方始 
      
递到，全然违滞。盖为递角自都下经由府界、京西、湖北路界，内积留稽滞，本路文字无缘点检根催，深虑阙 。乞令(其)[具]弛慢不职因依，一面申闻，朝廷重行(点)[黜]责。」从之。 
政和三年二月二十九日，尚书省札子：「勘会急脚及马递铺，昨措置私拆、盗毁、亡失、留滞约束，法令备具。近来所属官司并不检举觉察。近奉圣旨措置，今欲依下顷：契勘昨为巡辖所管地分，内有千里以上地分广阔去处，例皆检察不遍。且如江西路虔州等处，使臣一员，见管地分三千八百余里，显是不能依限巡遍，致铺兵作过。今欲每及千里差置一员，旧额多寡处自依旧。仍仰逐处路提举官，将所添使臣以州军远近、道路顺便接连去处，重别均定，具合以某处窠名申吏部差注。所有不曾添置去处，如见管地里轻重未均，亦仰重行均定。其使臣廨宇，仍于所管地分中路安置。梓州路七千四百余里，管辖使臣四员，欲添置三员。夔州路六千五百余里，管巡辖使臣三员，江西路七千三百里，管巡辖使臣三员，欲添置四员。湖北路除潭、衡、邵州、(军)(彬)[郴]州、桂阳监三千八十五里，共管巡辖使臣二员，欲添置一员。河北东路四千八百余里，管巡辖使臣五员，河北西路四千五百余里，管巡辖使臣五员，河东路九千六百余里，管巡辖使臣九员，京畿三千八百余里，管巡辖使臣六员，熙(州)[河]兰湟 
      
路四千六百余里，管巡辖使臣八员，广东路五千一百余里，管巡辖使臣七员，欲更不添置。广西海北二十三州，计一万二千六百余里，管巡辖使臣六员，欲添置六员。广西海南琼州、昌化军、万安军、朱崖军共四州军，自来只是巡检兼管巡铺，未曾专置巡铺使臣，欲专置巡辖使臣一员。京东路五千九百余里，管巡辖使臣四员，欲添置一员。利州路四千一百余里，管巡辖使臣六员，欲更不添置。勘会递角稽迟，在法止是县尉、巡辖使臣有立定赏罚条格，而县官皆不任责，亦无劝赏，遂使巡辖使臣巡历未至去处，坐视违滞，并不检察。欲马递铺并令知县、县丞、主簿同共管辖巡察，任满及岁终，以所管界内急脚、马递铺承送递角赏罚。内知县、丞比县尉各减一等，即无可减降及主簿并同县尉法。检会令文，诸急脚、马递铺州县，铺寨兴废或道路更移，及官移文书，随事多寡，而铺兵、递马有余或不足者，听巡辖使臣申州，量事挪移，更不得抽差他役。今诸路并不曾依上条施行，致铺兵转送官物文字，劳逸不均。欲令提举马递铺官委巡辖使臣逐一参详，若依上条有合行移铺分及添减人兵去处，仰重行均定讫申尚书省。勘会巡辖使臣今已立定每及千里一员，然所居地分亦不下三五州军，虽比旧巡辖稍频，缘终是不得专一。契勘急脚、马递铺，除依旧每二十人差置节级一名外，并无将 
      
校等催促转送部辖。欲令逐路转司除旧人数差置节级外，诸州每及百人置十将一名，每二百人仍置都头一名，五百人更置将校一名部辖。及往来催赶递角官物，其合置人数，仰转运司将逐铺见管人兵立定合如何排转，具状申兵部，类聚措置。合转阶级申尚书省，未转补间，令先次且于本城内差拨，候有转补到人，逐旋替换。」诏依拟定。 
四年十一月三日，京西北路提举常平司奏，欲乞本司应奉西幸事务，往来递角权入急脚递转送。诏应西幸事内急速者，并入急递。 
六年十一月十八日，诏：「访闻诸路马递铺传送文字，多有住滞沉失，并偷拆等事。昨降指挥，措置差补将校部辖，可检会申明行下所属，限十日须管差置了当，申尚书省类聚闻奏。」 
七年六月十五日，宣义郎、殿中丞李佖奏：「蒙差自都至陕西点检急递，历陕西六路沿边州县，将御前金字牌等处递角逐一驱磨，尽已了当。并催督纲运津遣，并无遗误。」诏李佖转一官。 
重和元年十二月十五日，兵部奏：「承权发遣提点淮南西路刑狱公事、兼提举马递铺所俞向状，准批送下淮南西路兵马钤辖司状，讲究得诸军兵如有逃亡之人，不即申发，隐避诡名，请领(依)[衣]粮等，欲立定刑名、告赏等事。送兵部勘当，申尚书省。本部契勘，巡辖使臣任内逃亡铺兵责罚，已有条令，任满比较，自合遵依见行条贯。所乞将兵官岁终以 
      
所管铺兵比较推赏，及乞觉察诡名及冒名承代请受，立定分数推赏事节，乞下本路提举马递铺官相度。今相度下项：淮西钤辖司所乞巡辖使臣比较逃亡及二分，展磨勘二年。今相度，欲比附前项 条，候任满不及一分，减磨勘二年。」从之，诸路依此。 
宣和元年四月十一日，朝奉郎、直秘阁、权知洪州徐惕奏：「检会近缘去年五月以后颁朔布政诏书并急递等文字，递铺住滞，过期方到，已奉御笔，令转运司体究，巡(转)[辖]递铺使臣先次冲替，与职(职)书，系十二月二十一日入递，沿路住滞，经及三十四日方到，虽在本月内，已是下旬，然当月止有五日。兼契勘逐时都进奏院遣来急递朝廷文字，亦多是经及四五十日。诏书以御笔指挥日行五百里当急程递日行四百里，其沿路递马铺尚敢仍前违慢。臣今体问得，多是曹级容令铺兵售雇与往来人担擎，或肆为营趁，积聚公角三百件，方差一二名贫乏者负担承传。似此抄转名件既多，担夯例皆负重，何缘依应条限 巡铺使臣略不点检，虽已移文逐路催促，缘系别路，终是催趁不前。兼虑有朝廷急速报应文字，往来失期会。(会)欲望特降睿旨，立法措置，仍下逐路提举马递铺所，督责巡铺使臣、当职官钤束铺兵，依条限传送，免致违滞。」奉御笔：可措置立法，将上取旨。 
八月十六日，权发遣京畿提点刑狱 
      
公事许戚奏：「方今州府县镇驿舍亭(辅)[铺]相望于道，以待宾客，其法固已具备。然吏习弗虔，不以时察，梁角挠折，或墙壁圯坏，岁月既久，多致摧塌，使道路无所宿息，为行役者之患。臣职之所领，近在畿甸，目所亲见，有若此者，四方万里之远，从可知矣。欲望特降睿旨，俾诸路各行修整，严责州县常切检察，使出于涂者有所依(上)[止]，亦足以俾盛时仁政之万一。」工部供到政和令，诸营缮廨宇、馆驿、马递铺、桥道及什物之类，一就检计。谓如馆驿有损，即一驿之凡有损坏处皆是。三十贯以下，转运、提举常平司分认，从所属支，修讫申逐司。诸营造材料所支钱及百贯，或创造三十间，每间不及四椽者以四椽准一间。申转运司。创造及三十间者，仍申尚书工部。县创造三间或缮修十间，并应支转运司钱者，申所属相度施行。应申者检计，仍委官覆检。其创造及百间，具奏听旨。诸营〔造〕材料并官给，阙，官差军工采官山林；又无，以转运司钱买。若不足，听于中等以上户税租内，随等第以实直科折。」诏坐条申明行下。 
十月五日，中书省、尚书省言：「检会政和 ，马递承传文书，违一时杖八十，二时加一等，一日徒一年，二日加一等，配五百里，罪止徒三年，配千里并重役处，急脚递加二等，其法已严。近来急脚递文书尚多住滞，盖是所止不肯实时交割，或行用钱物，使令越过，人力不胜，因致违滞。今参酌事立告赏 
      
断罪，庶可惩革。检修下条：诸急脚递承传文书，所至无故不实时交割，或行用钱物令越过者徒一年，受财而为越过者减二等，并许人告。诸告获急脚铺无故不即交割文书，或行用钱物令越过及受财而(受)[为]越过者，钱三十贯。」诏从之。 
八月，利州路转运司、提举马递铺所奏：「勘会川陕路之官罢任，准条并破铺兵，各有立定人数。访闻近来得替赴任官员，有自前路递铺曹级取受情嘱，增差铺兵前来。(泊)[洎]至本界，若曹级欲取文书看照，多是辄鞭挞，勒令依数差换，动经五七铺，方令交替。铺兵缘此逃窜，阙人般发纲运。乞专立法禁。」兵部看详法禁，修润下项：诸初供递马铺兵处及所至州界首铺，曹司、节级取文书验实，巡检使臣在铺者并呈验。欧罪一等。」诏从之。 诸马递铺应取文书验实，而不出文书使照验，不得供差人马。诸因差递马铺兵，辄欧缚曹级、铺兵者，加 
二年七月十日，河北路转运使李孝昌奏：「近奉圣旨，差提举河北东西路马递铺。契勘本路密接虏境，每年国信往还，应办上供纲运等，递角浩瀚，全藉有心力巡辖使臣往来巡察，方免稽迟。近来他司却将不公不职使臣与本路巡察使臣对移，深恐别致 事。乞今后巡辖马递铺使臣不许他司对移，充别职任，所有本路见对移巡辖使臣，乞许令依旧归任。元对不公不职使臣，令别行移对施行。」诏依，并诸路依此施行。 
九 
      
月二十六日，诏：「监司、守臣等许发入内侍省递角，并仰以千字文号记，如有沉匿，庶可根治检察。」 
三年二月二十八日，勘会近缘捕贼，诸处递铺传送文字显有劳役，仰巡辖使臣具经由铺分曹级、兵士姓名申转运司，特予量行犒设。 
三月十三日，入内内侍省武节大夫、充睿思殿供奉、权殿中省尚辇局司圉典御梁忻奏：「臣奉御笔差自京至淮南往来催促驱刷递角。臣窃见本路急脚递所传文字名色冗并，角数浩瀚，铺兵唯知承送，难为区别。访闻他路类皆似此，于马递铺 条明有法令，诸急脚递不应发者徒二年。缘有司奉行灭裂，略无畏忌，虽许巡辖使臣具奏，但人微官卑，莫敢谁何。兼寔封文字不能窥测，积习滋久，寖以成獘。究其本源，往往多是因公及私，欲其速达，更不契勘条令，即入急递前去。当此军期之际，遂与奏报交(措)[错]，是致以一(画)[昼]夜为率，动辄数百铺兵晓夕承传，尚或不前，显属未便。虽非军期路分，亦宜禁止。乞诏有司，申严法令，载在本 ，庶几冗递减绝，人力易申。」诏急递所传文字有不应发而发者，致角数浩瀚，人力不胜，有 军期，可申明条禁，遍行诸路。如有犯者，并不以赦原。廉访使者常切觉察。 
四月二十三日，中书省、尚书省言：「检会下项：政和格，给递马人兵数，武功至武翼大夫二匹、一十人，武功至武翼郎二疋、七人，敦武、修武郎二匹、五人，内侍官二疋、三 
      
人。政和令，诸朝廷非次差官出外，应纳递马及(补)[铺]兵两应给者，听从多。」 
宣和三年二月十四日， ：「修立到入内内侍省传宣抚问使臣格，递马铺兵官二疋、三人。」取到驾部状，称「传宣抚问内侍官差破递马铺兵，如本官系修武郎以上，合依政和令从多给。若有押赐夏药等官物，差破铺兵，每人约担官物六十斤，各随所押赐物多寡斤重差破。」从之。 
二十五日，秦凤路经略安抚(司)[使]郭思奏：「递角曹级盗拆罪名不轻，却有大小官员、使臣道逢递角，或安下处门首以借看为名，或妄托诸监司及州府差来根刷递角为名，直于道中转递人处取入安下等处，盗取所递文书抽看。前后转到前铺，或至地头验出拆损封头、去失文字不少。契勘尚书省、枢密院、宣抚使司发与本司递角及本司发去递角，莫非御前与朝廷边防机密文字，今来辄敢拆开观看，泄漏事节，焉知不是奸细。欲乞于盗拆递角下，更添入诈欺邀往、偷看在道递角，并递铺兵士擅便依从，将递角文书与上件人者，重立刑赏，许诸色人告捉，庶几可以止绝。」从之。
八月十二日德音：「应自京至军前急脚、马递铺兵士等，如有因公死于道路者，仰所属量事优恤其家。又应自京至逐路急脚、马递铺，近因转送军期文字违滞避罪逃窜之人，可自今来指挥到，限一季许令首身，并与罪免依旧收管。勘会捕贼之际，承发文字递送，访闻 
      
铺兵人力不胜，间有稽留，仰所属子细取验住滞文字，如委非紧速不失机会者，特免推究。」 
五年五月四日，臣僚上言：「契勘递角文字寔封遣发，其不应入急递而辄发者，虽有断罪刑名，除许抽摘拆验外，别无关防觉察。欲乞应承受递角官司，将所受递角置簿抄上元发遣去处，月日时辰，系是何事目，元发甚递，分明籍记。监司、廉访使者出巡所至，取索点检，若有违法，按劾施行。契勘马递铺兵请受微薄，盖是州县从来不曾依条豫请口食，借给越过铺兵，既食用不足，必致盗窜。欲乞应逐路管马递铺州县，须管豫支口食、草料付逐铺节级收管，遇别铺人马越过，或虽非越过而地里窵远，亦斟量实时借给。若州县不为应付，即乞立定罪名，及委提举官常切觉察，按劾施行。」诏坐条申明行下。 
七月十四日，知成都府席贡奏：「契勘诸路设置急脚、马递铺兵，承受往来文书，皆有程限，不容违滞，或私拆盗匿及有损失，官司点检封印传发，条法备具。近缘递角损破，铺兵经官申陈，多不受理，以次铺分不肯交承，遂致铺兵打过，直至本府，往回数千里，沿路并无口食，乞丐前来。本府已一面根究，及别出给铺兵口食历并公文遣回外，欲乞自朝廷立法约束。」奉御笔，尚书省勘当立法。本省今参酌增修下条：「诸急脚、马递铺所递文书，并验封印及外引牌子交受传送。如有损失，所至铺分押赴本 
      
辖使臣或所属州县究治，实时封印，具公文递行。亡失文书者，速报元发递官司，即传送官物无人管押而裹角封记损动，并准此。以上因封印之类有损失而辄遣越过者，因损失而妄诈阙失越过同。听铺兵经本辖使臣或随逐州县陈告，仍听所至官司觉察点检，申本路所属监司究治罪处。非本路者，具事因申尚书兵部。」从之。 
</div>
    <div class="pagination">
<a href="宋会要辑稿_page314.html">上一页</a><span>...</span><a href="宋会要辑稿_page310.html">310</a><a href="宋会要辑稿_page311.html">311</a><a href="宋会要辑稿_page312.html">312</a><a href="宋会要辑稿_page313.html">313</a><a href="宋会要辑稿_page314.html">314</a><span class="current-page">315</span><a href="宋会要辑稿_page316.html">316</a><a href="宋会要辑稿_page317.html">317</a><a href="宋会要辑稿_page318.html">318</a><a href="宋会要辑稿_page319.html">319</a><a href="宋会要辑稿_page320.html">320</a><span>...</span><a href="宋会要辑稿_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
