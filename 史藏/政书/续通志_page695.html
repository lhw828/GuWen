<!DOCTYPE html>
<html>
<head>
    <meta charset="UTF-8">
    <title>续通志 - 第 695 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 695 页/共 1359 页</h1>
    <div class="content">
　　苏晓字表东京兆武功人后唐长兴初辟邓州从事汉祖镇太原表为观察支使周广顺初为大理正以谳狱有功迁少卿显德中厯屯田 
郎中太祖即位诏与窦仪等同详定刑统及编敕建隆四年权大理少卿事迁度支郎中干德三年出为淮南转运使建议榷蕲黄舒庐寿五州 
茶置十四场规其利岁入百余万缗开宝三年迁司勋郎中改西川转运使仍掌京城市征先是朝廷遣供备库使李守信市木秦陇闻守信盗 
官钱巨万既受代为部下所发守信至中牟自刭太祖命晓案之逮捕甚众右拾遗通判秦州马适妻李即守信息女守信尝用木为筏以遗适 
晓得守信所送书以进太祖将舍之晓固请寘于法仍籍其家余所连及者多致破产尽得所隐没官钱擢拜晓右谏议大夫判大理寺迁左谏 
议大夫七年监在京商税九年卒年七十三晓深文少恩当时号为酷吏及卒无子有一女甚钟爱亦先晓卒人以为深刻所致

　　△高防

　　高防字修己并州寿阳人性沈厚守礼法累世将家父从庆戍天井关与梁军战死防年十六护柩以归事母孝初张从恩为北京副留守 
奏摄太原府仓曹掾从恩移澶州转运使表为判官有亲校段洪进盗官木造器市取其直从恩将杀之洪进惧绐曰判官使为之从恩诘防既 
引伏洪进得免从恩遗防钱十千马一匹遣之防拜受而去终不自明既而悔之命骑追防还居岁余帅韩令坤驰骑召防吴军复至广陵防与 
令坤败之诏书嘉奖改左散骑常侍复厯知蔡宋二州再从世宗南征判行泗州城降命防知州事复知蔡州迁户部侍郎世宗谋取蜀以防为 
西南面水陆转运制置使屡发刍粮赴凤州为征讨之备太祖即位征李筠防又为潞州东北路计度转运使泽潞平拜尚书左丞建隆二年出 
知秦州州与夏人杂处罔知教养防齐之以刑旧俗稍革州西北夕阳镇连山谷多大木夏人利之防议建采造务辟地数百里筑堡要地自渭 
而北夏人有之自渭而南秦州有之募卒三百岁获木万章夏部桑布沁等率诸族千余人涉渭夺木筏杀役兵防出与战俘四十七人以献太 
祖虑扰边郡诏谕酋帅赐所获之俘锦袍银带以遣之遂罢采木之役命吴廷祚为节度以代防归朝为枢密直学士尚书左丞干德元年权知 
凤翔府未几卒 【按长编载干德元年夏五月辛酉命枢密直学士尚书左丞高防权知凤翔府又于本年载冬十二月庚子尚书左丞高防 
卒于凤翔宋史本传不载其为尚书左丞又书出知凤翔于干德元年前今据长编改】 年五十九太祖甚悼惜赐其子太府寺丞延绪诏曰尔 
父有干蛊之才怀匪躬之节朕所毗倚遽兹沦亡闻之衋伤不能自已矧素尚清白谅无余资殡殓所须特宜优恤今遣供奉官陈彦珣部署归 
葬西洛凡所费用并从官给

　　△冯瓒

　　冯瓒字礼臣齐州厯城人性便佞任数务巧进父知兆后唐司农卿瓒以荫补秘书省校书郎迁太子右赞善大夫汉初改监察御史仕周 
至祠部郎中充集贤院直学士太祖即位转兵部郎中瓒有吏材太祖甚宠之擢拜左谏议大夫出知舒州境内有菰蒲鱼鳖之饶居民采以自 
给防御使司超尽征之瓒奏夺民利请蠲除从之徙知庐州以本官充枢密直学士时剑外初平卒有亡命者散匿为盗命瓒知梓州无何蜀军 
校上官进率亡命二千余人掠民数万夜攻州城瓒曰贼乘夜奄至此乌合之众以棰梃相击必无固志正可持重以镇之旦自溃矣城中止有 
云骑兵三百令分守城门瓒坐城楼密令促更筹未夜分击五鼓贼悉遁去因纵兵追之擒上官进斩于市诱其余党千余人并释其罪境内获 
安初太祖欲任用瓒常与赵普言瓒有奇才普忌之乃遣诣蜀平寇潜令所亲信从其行密察其过即亡入京师击登闻鼓讼瓒受赇为奸事急 
召归阙亲问之词理屡屈乃属吏既而普遣人至潼关阅其囊装得金带珍玩之物皆封题将以赂刘嶅嶅方在太宗幕府瓒具伏普言法当死 
太祖欲贷之普固执不可乃削籍流登州沙门岛瓒在海上凡十年不得召开宝末遇赦放还太宗即位授左赞善大夫太平兴国元年与礼部 
员外郎贾黄中左补阙程能分掌左藏三库先是货泉与金帛通至是以帑藏充溢乃命分之判大理寺改度支判官迁秘书少监充职太宗亲 
征太原以瓒为随驾三司判官凯旋改大理卿兼判秘书省以足疾求解除给事中致仕复旧勋五年卒年六十七子克忠至内殿崇班合门祗 
候

　　△边珝

　　边珝字待价华州郑人晋天福六年举进士解褐秘书省校书郎直弘文馆汉干佑初为右拾遗加朝散大夫周广顺元年迁右补阙显德 
中累授职方员外郎知通州珝课鬻盐于狼山岁增万余石太祖即位诣卫州视秋稼及掌京仓建隆二年兄玕自河南令入为吏部员外郎复 
以珝为洛阳令兄弟迭尹赤邑时人荣之干德初召为仓部郎中蜀平知三泉县开宝初迁职方郎中监京兆曲务又掌永安军榷货奏徙务扬 
州有富民诉广陵尉谢图杀其父本部收尉囚之官吏推劾累三百日狱未具州以状闻诏珝案鞫尽得其实乃富民以私憾诬告尉即反坐之 
就命权知州事仍兼榷货务罢郡又兼掌酒税盐矾务丁母忧起复知州事会征江表兼领淮南转运使金陵平知江北诸州转运事太宗即位 
迁吏部郎中充广南转运使初至桂州守张颂卒颂潍州人藳葬城外旧制不许以族行仆人乃分匿其家财珝召官吏悉追取之部送其柩归 
潍州又属郡守与护军有忿隙者但奏令易地不致之于罪太平兴国五年拜右谏议大夫领吏部选事七年移知开封府明年卒年六十三珝 
强干有吏材帝方欲倚用闻其卒甚嗟惜之珝一子早卒以其从子俊为尉氏主簿兄玕至金部郎中弟玢右赞善大夫从子仿至殿中丞倚为 
比部员外郎

　　△王明

　　王明字如晦大名成安人晋天福中举进士不第骁骑将药元福为原州刺史辟为从事冯晖节制灵武表为观察巡官周广顺初元福领 
陈州防御使奏署判官刘崇起兵晋州命元福将兵援之事多咨于明先是州县吏部送丁壮饷粮一夕夫尽遁去元福怒尽驱官吏出军门将 
就戮明驰往止之入白元福曰今军储无阙丁夫数万人文吏懦不能制斩之何益宽以待之凯旋公无专杀之名不亦善乎元福感悟尽免其 
死既而崇众宵遁即命元福为建雄军节度留镇因奏署明为书记显德初元福移镇陕恃功骄恣明直道见疏求归省元福数召明明谢绝之 
诣阙上书求任州县厯清平郾城二县令太祖即位荆南高继冲入觐授彭门节钺以明为武寍军节度掌书记干德初召公卿近臣各举清白 
有吏干者一人给事中马士元以明塞诏为左拾遗蜀平选知荣州代归迁右补阙会用兵岭南选为荆湖转运使开宝三年大举南征明为随 
军转运使山路险绝舟车不通但以丁壮数万人转递供亿不阙每下一郡一城必先保其簿书守其仓库既而贺州未下明与主帅计曰当急 
取之恐援兵至则我师胜负未可知诸将颇犹豫明乃擐甲冑率所部护送辎重卒百人拥丁夫数千畚锸皆作堙其堑直抵城门城中惧开门 
纳款遂据有之因抵广州贼众十余万拒战是夕大风发屋折木众乃惊惧明与都部署潘美等谋命丁夫数千人人持二炬闲道先捣贼垒大 
军蓐食阵以待之俄万炬皆发焚其栅贼惊果来犯大军因迎击之贼大败刘鋹以城降广州平为本道转运使太祖嘉其功擢授秘书少监领 
韶州刺史充转运使俄以潘美尹崇珂为岭南转运使明为副使明徧厯部内视民疾苦旧无名科敛悉条奏除之岭表遂安七年代归帝召见 
劳问赐衣带鞍马是岁将用师南唐以明为黄州刺史帝密授成算明既视事即完葺城垒训练士卒众莫解其意俄王师自荆渚乘战舰而下 
即以明为池州至岳州江路巡检战棹都部署击鄂州军于江南斩首三百级又破万余人于武昌杀江南军七百人拔樊山砦破江州军又破 
江南军于江中获船十余艘又击败湖口军万余众夺战舰五百艘时南唐将朱令赟自上江领众十五万运大舰沿流而下将焚采石浮梁抵 
金陵为援明率所部舟师屯独树口遣其子驰奏请添造战舰三百艘以袭令赟帝曰非应急策也令赟朝夕至金陵之围解矣乃密遣人谕明 
令树长木于洲浦间若帆樯之状令赟望见之果疑大军袭其后逗挠不敢进明移檄诸军相为掎角因督兵棹袭之至小孤山与诸军合势大 
破之擒令赟金陵平诏明安抚诸郡因命知洪州太宗即位兼领江南诸路转运使召为右谏议大夫充三司副使太平兴国七年与侯陟同判 
三司事八年诏分三司各命使领之改左谏议大夫为盐铁使迁给事中雍熙四年改光州刺史出知并州端拱元年代还表求正秩改礼部侍 
郎契丹来侵诏以明知真定府敌遂遁去淳化初归阙知京朝官差遣事二年卒年七十三子挺扶并进士及第挺至殿中侍御史扶尝直集贤 
院至工部员外郎景德中录幼子掞为光禄寺主簿大中祥符八年又录其孙师颜为三班借职掞至殿中丞

　　△许仲宣

　　许仲宣字希粲青州人汉干佑中登进士第时年十八周显德初解褐授济阴主簿考功员外郎张乂荐为淄州团练判官太祖即位赴调 
引对便殿仲宣气貌雄伟太祖悦之擢授太子中允受诏知北海军仲宣度其山川形势地里广袤可为州郡因画图上之遂升为潍州初议建 
牧马监令仲宣行视诸州颇得善地从征并门掌给纳四十余州资粮悉能集事帝益知其强干开宝四年知荆南转运事及征江南又兼南面 
随军转运事兵数十万供馈无阙南唐平以漕挽功拜刑部郎中九年诏知永兴军府事太宗嗣位迁兵部郎中驿召赴阙授西川转运使属西 
南夷寇钞边境仲宣亲至大度河谕以逆顺示以威福夷人率服会言事者云江表用兵时仲宣干没官钱召还令御史台尽索财计簿钩校凡 
数年而毕无有欺隐改广南转运使会征交州其地炎瘴士卒死者十二三大将孙全兴等失律仲宣因奏罢其兵不得报即以兵分屯诸州开 
库赏赐草檄书以谕交州交州即送款内附遣使修贡仲宣复上章待罪希嘉之太平兴国六年迁吏部郎中八年与膳部郎中知杂滕中正兵 
部郎中刘保勋刑部郎中辛仲甫皆以久次郎署擢升谏垣仲宣为右谏议大夫召还以本官权度支雍熙四年出知广州未上移知江陵府改 
河南府端拱中迁给事中淳化元年卒年六十一仲宣性宽恕倜傥不检有心计初为济阴主簿时令与簿分掌县印令畿嬖妾与其室争宠令 
弗能禁嬖欲陷其主窃取其印藏之封识如故以授仲宣翼日署事发匣则无其印因逮捕县吏数辈及令簿家人下狱鞫问果得之于令舍灶 
突中令闻之仓皇失措仲宣处之晏然人服其量尝从征江南都部署曹彬令取陶器数万给士卒为灯具仲宣已预料置奉之如其数其才干 
类此子待用至国子博士待问再举及第至殿中丞待旦至比部员外郎待用子巨源亦登进士第

　　△杨克让

　　杨克让字庆孙同州冯翊人晋末举进士不第州将刘继勋辟为户曹掾汉干佑中本府节度张彦成表授掌书记周广顺初彦成移镇安 
阳穰下克让以旧职从行彦成入为执金吾病笃奏称其材可用克让以彦成死未葬不忍就禄退居别墅俟张氏子外除时论称之厯镇寍军 
掌书记显德二年调授凤翔府司录参军加兼监察御史以祖母老辞官归养未几改延州观察推官与通判宋琪并为节度使赵赞所礼累加 
朝散大夫兼殿中侍御史连以家难去职太祖素知其名会赞入觐复称其才即起为左补阙掌蕲口榷货务干德六年知果州上言愿毕襄事 
特赐缗钱许葬毕赴任开宝三年就命为西川转运副使蜀民怀其善政玺书褎美代归疏民利病十事称旨太祖召升殿赐坐劳问将大用为 
侯陟所阻事见陟传征南唐命克让知升州行府升州平就知州事兼水陆计度转运使事加兵部员外郎太平兴国初就加刑部郎中知大名 
府会钱俶陈洪进来归疆土以克让为两浙西南路转运使泉州民啸聚为盗克让在福州即率其屯兵至泉州与王文宝共讨平之 【按宋 
史本传云与王明王文宝共讨平之考长编太平兴国三年未载陈洪进纳土帝即命其子文显知泉州议择能臣关掌州事殿中丞南顿乔惟 
岳方居父丧诏起惟岳为通判惟岳始至会仙游蒲田百丈草寇乘虚啸聚十余万来攻城城中兵才三千势甚危急监军何承矩王文宝欲尽 
屠其城燔府库而遁惟岳抗议以为朝廷任以绥远之寄今惠泽未遍盗贼连结反欲屠城焚库岂诏意哉承矩等因复坚守时两浙西南路转 
运使杨克让在福州遂率屯兵往救之围既解监军军器库副使王继升率精兵二百骑夜出追击悉擒其魁首械送阙下草寇悉平云云并未 
</div>
    <div class="pagination">
<a href="续通志_page694.html">上一页</a><span>...</span><a href="续通志_page690.html">690</a><a href="续通志_page691.html">691</a><a href="续通志_page692.html">692</a><a href="续通志_page693.html">693</a><a href="续通志_page694.html">694</a><span class="current-page">695</span><a href="续通志_page696.html">696</a><a href="续通志_page697.html">697</a><a href="续通志_page698.html">698</a><a href="续通志_page699.html">699</a><a href="续通志_page700.html">700</a><span>...</span><a href="续通志_page696.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
