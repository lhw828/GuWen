<!DOCTYPE html>
<html>
<head>
    <meta charset="UTF-8">
    <title>续通志 - 第 159 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 159 页/共 1359 页</h1>
    <div class="content">为葛王生满三月敕放僧道度牒三千道设醮于玄贞观祈福二岁而薨八年承御贾氏及范氏皆有娠未及乳月章宗得疾时卫王永济自武 
定军来朝章宗于父兄中最爱卫王欲立之卫王朝辞章宗谓卫王曰叔王不欲作主人遽尔去邪元妃在旁谓帝曰此非轻言者十一月乙卯 
章宗大渐卫王未发元妃与黄门李新喜议立卫王使内侍潘守恒召之守恒谓妃此大事当与大臣议乃使召平章政事完颜匡匡至遂与定 
策立卫王章宗遗诏有云朕之内人见有娠者两位如其中有男当立为储贰如皆是男子择可立者立之卫绍王即位诏谓先帝承御贾氏当 
以十一月免乳今则已出三月事未可知范氏胎气有损深用怛然又诏以元妃李氏潜计负恩与李新喜谋令贾氏诈称有身计取他儿以充 
皇嗣令赐李氏自尽李新喜正典刑李氏兄喜儿弟特尔格追除爵位复系监籍于远地安置承御贾氏亦赐自尽宣宗即位下诏昭雪贾氏事 
当时被罪贬责者俱令放免由是李氏家放皆得还

　　△卫绍王图克坦后

　　卫绍皇后图克坦氏大安元年立为皇后至寍元年呼沙呼乱与卫王俱迁于卫邸帝遇弒宣宗即位卫王降为东海郡侯图克坦氏削皇 
后号贞佑二年迁都汴诏凡卫绍王及鄗厉王家人皆徙郑州仍禁锢不得出入天兴元年诏释禁锢是时河南已不能守子孙不知所终

　　△宣宗王皇后

　　宣宗皇后王氏中都人明惠皇后妹也初宣宗封翼王章宗诏诸王求民家子以广继嗣后入王邸及见后姊有姿色又纳之贞佑元年九 
月封后为元妃姊为淑妃淑妃生哀宗后无子养为已子贞佑二年七月赐姓温都氏立为皇后三年庄献太子薨哀宗为太子宣宗崩哀宗即 
位正大元年尊后为皇太后号其宫曰仁圣受封之日后梦丐者数万踵其后心甚恶之及元兵围汴加以大疫汴城之民死者百余万后皆目 
覩焉哀宗释服将禘飨有司奏冕服成上请两宫太后御内殿因试衣之以见两宫大悦仁圣曰祖宗取天下甚不易何时使四方承平百姓安 
乐天子服此法服于中都祖庙行禘飨乎上曰阿婆有此意朕亦何尝忘慈圣曰恒有此心则见此当有期矣遂酌酒为寿欢然而罢天兴元年 
冬哀宗迁归德二年正月遣近侍图克坦肆喜珠嘉■〈土答〉克实布奉迎两宫后御仁安殿出鋋金及七宝金洗分赐从行忠孝军是夜两 
宫及柔妃费摩氏等乘马出宫至陈留城左右火起疑有兵不敢进后亟命还宫明日入京憩肆喜家少顷辇迎入宫方谋再行京城破后及诸 
妃嫔北迁不知所终惟宝符李氏从至宣德州居摩诃院宿佛殿中会当同行将发自缢死且自书门纸曰宝符御侍此处身故

　　△明惠王太后

　　明惠皇后王皇后之姊也生哀宗封元妃哀宗即位诏尊为皇太后性端严颇达古今哀宗已立为皇太子有过尚切责之一日宫中就食 
尚器以玉盌楪奉太后及帝后以玛瑙器进荆王母真妃庞氏太后召主者责曰谁令汝妄生分别非饮食细故令有司杖杀汝矣自后宫中奉 
真妃有加或告荆王谋不轨下狱谳巳定后曰汝止一兄奈何以谗言欲害之趣赦出使来见我移时不至吾不见汝矣帝起后立待王至涕泣 
慰抚之哀宗甚宠一宫人欲立为后太后恶其微贱固命出之不得已放之出宫点检萨哈连教上骑鞠后传旨戒之云汝为人臣当辅主以正 
顾乃教之戏耶比年小捷文士有奏赋颂言中兴者后不悦曰帝年少气锐无惧心则骄怠生今幸一胜何谓中兴而谄之如是正大八年九月 
崩遗命园陵制度务从俭约十二月己未葬汴城迎朔门外谥曰明惠太皇后

　　△哀宗图克坦皇后

　　哀宗皇后图克坦氏宣宗及后有疾后尝刲肤以进兴定四年后父镇南军节度使乌逊有罪宣宗以后纯孝因曲赦之正大元年诏立为 
皇后哀宗迁归德遣后弟肆喜等诣汴奉迎夜至陈留不敢进复归于汴未几城破北迁不知所终

　　钦定续通志卷七十九

　　●钦定续通志卷八十　后妃传十

　　后妃传

　　元

　　○元

　　太祖光献翼圣皇后　　太宗昭慈皇后定宗钦淑皇后　　　　宪宗贞节皇后世宗昭睿顺圣皇后　　诺尔布皇后成宗母徽仁裕 
圣皇太后成宗贞慈静懿皇后　　布尔罕皇后武宗母昭献元圣皇太后武宗宣慈惠圣皇后　　苏喀实哩皇后 【伊奇哩氏唐古氏】  
　　　　　　　　仁宗庄懿慈圣皇后英宗庄静懿圣皇后　　泰定帝巴拜哈斯皇后 【鸿吉哩氏二妃】 　　明宗贞裕徽圣皇后班 
布尔实皇后　　　　文宗布达实哩皇后寍宗喀哩雅图默色皇后顺帝喇特纳实哩皇后　巴延呼图克皇后谔勒哲呼图克皇后

　　△太祖光献翼圣皇后

　　太祖光献翼圣皇后名布尔特格勒津鸿吉哩氏托音色辰女也托音色辰与子阿禅从太祖征伐有功封王爵有旨生女为后生男尚公 
主世世不绝世祖至元二年 【按元史祭祀志载至元三年十月始定尊谥庙号太祖本纪载追谥年月与志相符后妃表及诸后传则并作 
二年今姑仍其旧】 追谥光献至大二年加谥光献翼圣皇后 【按后妃表云至元二年追谥光献至大二年加谥翼圣原史统系之至大二 
年今改正】 升祔太祖庙其余后妃有四鄂尔多四十余人不记氏族其名悉见于表后皆仿此

　　△太宗昭慈皇后

　　太宗昭慈皇后名托里格呼勒尼玛察氏生定宗太宗崩后称制摄国者五年定宗立朝政多出于后至元二年崩追谥昭慈皇后升祔太 
宗庙

　　△定宗钦淑皇后

　　定宗钦淑皇后名乌拉海额实定宗崩后抱子实勒们垂帘听政者六月至元二年追谥钦淑皇后

　　△宪宗贞节皇后

　　宪宗贞节皇后名呼图克台鸿吉哩氏托音色辰孙孟克沁之女也早崩至元二年追谥贞节皇后升祔宪宗庙

　　△世祖昭睿顺圣皇后

　　世祖昭睿顺圣皇后名彻伯尔鸿吉哩氏济寍忠武王阿禅女也生裕宗中统初立为皇后至元十年授册宝上尊号贞懿昭圣顺天睿文 
光应皇后一日四集赛官奏割京城外近地牧马帝许之后谏曰向初定都时若以地牧马则可今军民分业已定夺之可乎帝默然命寝其事 
后尝于太府监支缯帛帝曰此军国所需非私家物后何可得支后自是率宫人亲执女工拘诸旧弓弦练之缉为绸以为衣其韧密比绫绮宣 
徽院羊臑皮置不用后取之合缝为地毯其勤俭有节类如此十三年平宋宋主朝于上都众皆欢甚唯后不乐帝问其故后跪奏曰妾闻自古 
无千岁之国毋使吾子孙及此则幸矣帝以宋府库故物聚置殿庭召后视之后徧视即去帝遣问后所欲取后曰宋人贮蓄以遗子孙子孙不 
能守而归我我何忍取一物耶时宋太后全氏至京不习北方风土后为奏令回江南帝不允后退益厚待之后性明敏达于事机国家初政左 
右匡正当时与有力焉十四年 【后妃表作十八年】 二月崩成宗立追谥昭贞顺圣皇后升祔世祖庙

　　△诺尔布皇后

　　诺尔布皇后鸿吉哩氏纳沁孙仙童女也至元二十年纳为皇后继守正宫时世祖春秋高颇预政相臣常不得见帝辄因后奏事焉有子 
一人名特默齐

　　△成宗母徽仁裕圣皇太后

　　成宗母徽仁裕圣皇太后名伯奇音济齐一名库库沁鸿吉哩氏生顺宗成宗先是世祖出猎道渴见女子缉驼茸于账房因从觅马湩女 
子曰马湩有之但父母诸兄皆不在我女子难以与汝世祖欲去女子又曰我独居此汝自来自去于理不宜我父母即归姑待之须臾果归出 
马湩饮世祖世祖既去叹曰得此等女为妇岂不美耶后与诸臣谋择太子妃有老臣尝知向者之言知其未许嫁言于世祖世祖大喜纳为太 
子妃后性孝谨善事中宫世祖称之为贤德媳妇侍昭睿顺圣皇后不离左右一日裕宗有病世祖往视见床上设织金卧褥世祖愠曰我尝以 
汝为贤何乃若此后跪答曰常时不曾敢用今为太子病因用之实时彻去世祖崩成宗至上都诸王毕会先是御史中丞崔彧得玉玺于穆呼 
哩国王曾孙世德家其文曰受命于天既寿永昌上之于后至是后手授成宗即皇帝位尊后为皇太后命设官属置徽政院后院官有受献浙 
西田七百顷籍于位下太后曰我寡居妇人衣食自有余况江南率土皆国家所有我曷敢私之命中书省尽易院官之受献者后之弟欲因后 
求官后曰若欲求官耶汝自为之勿以累我也其后弟果被黜人皆服后之先见大德四年二月崩祔葬先陵谥曰裕圣皇后升祔裕宗庙至大 
三年十月又追尊谥曰徽仁裕圣皇后 【按徽仁裕圣身为皇太后昭献元圣身为太皇太后非身后追尊者可比原史与睿宗显宗二后别 
为一卷今稽其世次列之后妃传中从宋史杜太后之例也】
</div>
    <div class="pagination">
<a href="续通志_page158.html">上一页</a><span>...</span><a href="续通志_page154.html">154</a><a href="续通志_page155.html">155</a><a href="续通志_page156.html">156</a><a href="续通志_page157.html">157</a><a href="续通志_page158.html">158</a><span class="current-page">159</span><a href="续通志_page160.html">160</a><a href="续通志_page161.html">161</a><a href="续通志_page162.html">162</a><a href="续通志_page163.html">163</a><a href="续通志_page164.html">164</a><span>...</span><a href="续通志_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
