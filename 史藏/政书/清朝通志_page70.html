<!DOCTYPE html>
<html>
<head>
    <meta charset="UTF-8">
    <title>清朝通志 - 第 70 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 70 页/共 121 页</h1>
    <div class="content">　　内城隍庙 【同　　文庙正位】 
　　永佑庙 【同　　文庙正位】 
　　天下第一泉龙王庙 【同　　文庙正位】 
　　昭灵沛泽龙王庙 【同　　文庙正位】 
　　皇朝通志卷五十六
　　●皇朝通志卷五十七 
　　器服略二 
　　○器服略二 
　　仪器 
　　△仪器 
　　（臣）等谨按仪器之作所以授时成宪体天运而布岁功盖綦巨也我圣祖仁皇帝学贯天人洞达象数既成数理精蕴一书并铸观象台六仪简平三辰半圆诸仪以昭万世成法皇上敬法大集占测之大成示声教于无外祖御制玑衡抚辰仪地球仪以至西法诸器万里来航莫不仰承圣裁折衷而酌用之皆足以佐参稽供步算而推筴之法益详且备葢自羲和命官以来言天者十有三家精密明当鲜克臻此今据皇朝礼器图式自天文测量及钟表诸器谨载于篇以彰圣朝钦若之盛云
　　钦定天体仪 
　　钦定黄道经纬仪 
　　钦定赤道经纬仪 
　　钦定地平经仪 
　　钦定象限仪 
　　钦定纪限仪 
　　钦定地平经纬仪 
　　御制简平仪 
　　御制三辰简平地平合璧仪 
　　御制地平半圆日晷仪 
　　御制星晷仪 
　　御制四游表半圆仪 
　　御制矩度象限仪 
　　御制方矩象限仪 
　　御制玑衡抚辰仪 
　　御制地球仪 
　　浑天合七政仪 
　　七政仪 
　　三辰仪 
　　万寿天常仪 
　　地平赤道公晷仪 
　　地平经纬赤道公晷仪 
　　八角立表赤道公晷仪 
　　方赤道地平公晷仪 
　　游动地平公晷仪 
　　提环赤道公晷仪 
　　赤道地平合璧日晷仪 
　　定南针指时刻日晷仪 
　　日月晷仪 
　　圆盘日月星晷仪 
　　方月晷仪 
　　看朔望入交仪 
　　六合验时仪 
　　四定表全圆仪 
　　矩度全圆仪 
　　小花全圆仪 
　　四游千里镜半圆仪 
　　双半圆仪 
　　双游表半圆仪 
　　双千里镜象限仪 
　　测太阳高度象限仪 
　　测高弧象限仪 
　　测炮象限仪 
　　地平方位仪 
　　圭表 
　　日景表 
　　壶漏 
　　自鸣钟 
　　时辰表 
　　摄光千里镜 
　　 钦定天体仪 
　　铸铜为球以象天体围一丈八尺两端中心为南北极贯以钢轴面刻黄赤二道平分十二宫布列星汉其外为子午圈周围各浮天体球五分两面刻去极度数东西两极合成圆孔以受天体之轴其丁为地平圈周与子午圈同面阔八寸环渠为界外刻四象限度及地平时刻方位下施四足承以圆座高四尺七寸施螺柱以取平子午正对处向西少阙以受子午圈半入地平下半出地平上自天顶设高弧带地平游表以察诸曜地平经纬度以时盘定于子午圈设游表本北极枢令自转以定日度又能随天体旋转以指时座下设机轮使北极能高下葢浑天之全象而诸仪之用所统宗也
　　 钦定黄道经纬仪 
　　铸铜为之凡三重四圈其外正立为子午圈径六尺一寸规面厚一寸三分侧面宽二寸五分两面皆刻去极度数以京师为准两极侧面各贯钢轴以半圆合而固之次内为过极至圈外径五尺五寸规面宽二寸五分侧面厚一寸三分两面亦刻去极度数贯于南北赤道极之两轴象天左旋又从南北赤道极各距二十三度三十一分三十秒定黄道极去极九十度横置黄道纬圈与过极圈交径及宽厚亦同陷其中以相入四面皆刻黄道经度象七政右旋又从黄道南北两极贯黄道经圈外径五尺一寸四分规面宽九分侧面厚二寸三分四面皆刻黄道纬度象黄道四游两极施直轴径一寸中半施横表长三寸于纬圈上加游表对直轴以测黄道经度于经圈上设游表对横表以测黄道纬度下为半圆云座升龙二承之
　　 钦定赤道经纬仪 
　　铸铜为之凡二重三圈葢会三辰于六合而又省一地平圈也其外正立为子午圈制与黄道经纬仪子午圈同距两极各九十度横置赤道经圈与子午圈交陷其中以相入外径五尺九寸规面宽二寸五分侧面厚一寸三分内规面及上侧面镌昼夜时刻外规面及下侧面镌周天度分南极旁承以两象限弧又从南北两极贯赤道纬圈外径五尺六寸规侧面宽厚与经圈同四面刻赤道纬度内为通轴设横表游表俱与黄道经纬仪同下为半圆云座升龙承之
　　 钦定地平经仪 
　　铸铜为之平置地平圈径六尺二寸宽二寸四分厚一寸二分上面侧面皆刻四象限度上面自南北起初度侧面自东西起初度以立龙四承之圈下立柱其高相等适当圈心上出圆轴圈上东西二龙柱结横梁中穿孔为天顶与圈心对施立轴长四尺四寸上应天顶下应地心表末结十字横表与圈相切尺寸与圈径同立轴顶左右结二线斜贯横表两端成两三角形旋转横表令三线与所测参直视表所指以测各曜之地平经度
　　 钦定象限仪 
　　铸铜为之亦名地平纬仪为全圆四分之一其制直角为心两方皆为半径各长六尺宽二寸一分厚一寸一分圆为弧宽二寸六分厚一寸一分正面镌九十度分外规面镌度数字其数自上而下以纪地平高度自下而上以纪距天顶度联以云龙东西立柱纵八尺八寸上下梁横七尺八寸饰以云龙梁中各穿圆孔以受立轴轴与仪之立半径平行长九尺七寸宽二寸一分厚一寸七分东西运之直角施横轴长二寸一分轴本加游表宽二寸一分厚二分有奇长与半径等游表末设立耳以测平地纬度
　　 钦定纪限仪 
　　铸铜为之亦名矩度仪其制一弧一干弧为圆周六分之一通六尺面宽二寸五分从中线起左右各列三十度干为圆之手径长亦六尺末有柄以便运旋上端为圆心设立柱加游表长与干同游表末设立耳为测一曜之用弧背左右各设窥表为另测一曜之用又于干两旁设立柱相距应弧背之十度以为借测之用仪面联以流云背以枢低昂之承以半圆有齿立轴旁加小轮可使平测其下立柱入于仪座以左右之座高四尺宽三尺绕以立龙
　　 钦定地平经纬仪 
　　铸铜为之其制平置地平圈径五尺宽七寸七分周围镌四象限度下设四柱圆座承之东西主柱高一丈一尺上结曲梁中为立轴下端贯以圈心螺柱上端以梁中圆孔受之中加象限仪直角在下半径六尺宽二寸七分正面列九十度分中联方圆及弧矢形背结于立轴以运之直角施游表长八尺本设横耳末设横柱以备仰窥凡测诸曜旋象限仪以游表低昂合之令与诸曜参直其横半径所指即地平经度游表所指即地平纬度
　　 御制简平仪 
　　铸铜为之径一尺凡上下二重各分天地盘上地盘外列周岁十二月及余分内列日分中心为北极东西弧界为北地平天盘外列朔策内列赤道十二宫三百六十度更内列二十四节气中为赤道北恒星斜带为春分后半周黄道度下所列亦如之为南地平为赤道南恒星为秋分后半周黄道度上盘向北视故皆左旋而月数节气右旋下盘向南视故皆右旋而月数节气左旋下盘连地平为椭形盘当天盘之半横列节气线十二道纵列日出入五更攒点线八道以上盘宫度对日分求交节之日知闰月以游表加太阳黄道经度转天盘与地平交知日出入时刻以太阳赤道经度对时刻视午正则知中星以午正之星验太阳赤道经度知星中之候以日加时视游表所指知月之方位以表加节气与日出入更线之交知五更时刻地盘近下横镌康熙二十年御制
　　 御制三辰简平地平合璧仪 
　　铸白金如椟形正方径七寸九分上下启之凡六重第一重为三辰公晷外盘列十二时初正二十四节内游盘列十二时初正三十日及恒星皆注星名等次第二重为日行时刻度分下列度数上以游盘羃之测时旋转使当其空处第三重为指南针盘上带游表环以地平方向第四重为地平仪外列九十度中施指南针上带游表内画矩度第五重为简平仪地盘外为赤道列十二时初正中心为北极内椭圆心为天顶圆线为经圈径线为纬圈天盘小圆为茜道列十二宫上带游表第六重为象限仪弧线为圆度弧内外方线为矩度以合诸仪之用各如其法地平仪面镌大清康熙癸酉清和月御制
　　 御制地平半圆日晷仪 
　　铸铜为之凡二重地平盘长四寸三分阔三寸五分中施指南针外画时刻线正北当午正正西卯正正东酉正后直立方盘上加半圆通径中为中心两旁各为半径半径上穿孔地平中心线入之视线影以知时刻半圆中心施游表表两端立耳穿中线对太阳验游表与通径距度以准太阳高弧
　　 御制星晷仪 
　　铸铜为之凡二重有柄地盘径四寸二分列十二时初正天盘径三寸三分列二十四节气上带直表两端书帝星勾陈以中心坠线当孔中转天盘直表两端当两星使相参直视节气对时分以知时刻下盘外列夜刻内横为节气线纵为更线按节气以定每更时刻仪面围镌康熙五十三年制柄镌康熙御制
　　 御制四游表半圆仪 
　　铸铜为之为测量之器通径二尺四寸线长二尺作二千分其半为圆心施立耳能旋又施游表二各长一尺二寸作一千二百分表端各有立耳半周外一百八十度为心角度通径线两端各施游表表两端各有立耳面穿线有比例弧以指分数内圆线二界每界十重列边角度表中心各有小半圆通径七寸五分以取边角半周一百八十度其圆心又施小游表各一长四寸五分取每度斜线之长作二十分与斜线相交成二十格自边角中心取半圆为心角度之半左边角度画于圆线内界右边角度画于外界测量法以两游表相距度为所测之角量算法三角俱锐者以通径二千分与所知一边为比例以边角度施所测之二角使边游表相交成三角形察其交处距角若干分仍以所知比例如一角纯者以半径一千分为比一心角一边角施之法如前如两边夹一角者以中两游表之度施之各按二边丈尺察两游表分数以边游表之分数比量之承以直柱下岐三足半损中镌康熙御制
　　 御制矩度象限仪 
　　铸铜为之半径五寸四分象限之周九十度内画方矩纵横各九十分两半径线末立耳为定表圆心施游表二相连其末各有立耳下带弧一段作六十分当外周三十度半以比例分秒圆中亦有立耳旋之与四立耳皆相对游表直边与方矩之分等四表间弧度数为矩度比例之分外有铜三角棱施坠线以取平直承以直柱三足能升降仪面镌康熙御制
　　 御制方矩象限仪 
　　铸铜为之半径八寸五分象限之周九十度圆线十重以斜线相交成十格象限外画方矩线斜直相交亦成十格象限内亦画方矩线平半矩施立耳为定表圆心施游表表两端有立耳中为指南针盘前施二坠线测量法以游表直边指度数两表相距度分为所测之角承以铜轴攒木为三足能升降仪面镌康熙御制
　　 御制玑衡抚辰仪 
　　铸铜为之径六尺其外即古六合仪而不用地平圈正立子午双环为天经两面镌去极度数以云座承之北极出地度天顶距度以京师为准距两极九十度结赤道单环为天纬两面镌昼夜时刻两龙柱挟之次内即古之三辰仪而不用黄道圈两极绾赤道经度双环两面刻去极度数中腰结游旋赤道两面刻周天度分以象七政运行最内即古之四游仪通径设直距中心施窥衡以测七政经纬座施螺柱以取平天顶施坠线以取正较赤道经纬仪而加精焉
　　 御制地球仪 
　　规木为球以象地体围四尺五寸两端中心为南北极贯以钢轴腰带赤道斜带黄道平分三十六分每分占十度布列中国及蒙古准回诸落部海外诸国靡不咸具外正立为子午圈面刻三百六十度座面为地平圈列地平度外列十二时九十六刻皆铸铜为之承以圆座高二尺四寸七分北极上加时盘以京师为准旋之知各处时刻及日出入
　　 浑天合七政仪 
　　铸铜为之径一尺二寸高一尺三寸五分凡三重外二环平者为地平圈上列西洋书十二宫十二月立者为子午圈子午圈上天顶垂铜叶为地平高孤北小圈为时刻盘次内五环两轴为南北极贯二极为二至经圈腰带赤道斜带黄道黄赤道交处为二分相距最远处为二至二极轴上小圈为负黄极圈其最内平面圆环为黄道十二宫中心为日体圆边为地球对地球立表以指日行宫度日与地各为盘地盘有月体日盘有金水二星体日外大盘有火木土三星体皆以机旋之月旋以地为心五星旋以日为心座面旁施指南针以测太阳纬度及出入地平时刻方位
　　 七政仪 
　　铸铜为之径一尺六寸五分高二尺五寸凡二重外重平圈为黄道列周岁十二月周天十二宫斜圈为赤道十字圈为赤道子午卯酉经圈内重为七政盘列十二宫与黄道左右相应中心为日体最近日为水星次金星次月与地次火星次木星最远土星木星旁四小星土星旁五小星土星上圆环平之则星正圆侧之则星长圆日体旁为瓶置灯以取日影对日处映以玻瓈盘内皆有机轮其旁以小盘之轴挈诸轮转之承以半圆十字下岐三足座心设指南针十二宫上施游表表转一周为一日视诸体之旋转以测七政昼夜隐见之象
　　 三辰仪 
　　铸铜为之通高二尺一寸凡二重四圈正立为子午圈列周天度数上应天顶下应地心两轴为南北极与子午圈十字交而常定不动者为天常赤道圈列昼夜时刻天常圈内层为游旋赤道圈列十二宫以南北极为枢而东西旋转者为过极游圈座以表末与天顶地心相对后施指南针前施坠线表四足施螺旋以中腰表耳测赤道经度以对南北极直距中窥衡测赤道纬度以游表加游旋赤道上测时刻
　　 万寿天常仪 
</div>
    <div class="pagination">
<a href="清朝通志_page69.html">上一页</a><span>...</span><a href="清朝通志_page65.html">65</a><a href="清朝通志_page66.html">66</a><a href="清朝通志_page67.html">67</a><a href="清朝通志_page68.html">68</a><a href="清朝通志_page69.html">69</a><span class="current-page">70</span><a href="清朝通志_page71.html">71</a><a href="清朝通志_page72.html">72</a><a href="清朝通志_page73.html">73</a><a href="清朝通志_page74.html">74</a><a href="清朝通志_page75.html">75</a><span>...</span><a href="清朝通志_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
