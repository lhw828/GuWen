<!DOCTYPE html>
<html>
 <head>
  <meta charset="utf-8"/>
  <title>
   续通典 - 第 114 页/共 410 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续通典 - 第 114 页/共 410 页
  </h1>
  <div class="content">
   时杨万里作选法论以进其上篇曰选法之弊在信吏而不信官信吏而不信官故吏部之权不在官而在吏三尺之法适足以为吏取富之源而不足以为朝廷为官择人之具所谓尚书侍郎二官者据案执笔闭目以书纸尾而已且夫吏之犯法者必治而受赇者必不赦朝廷之意岂真信吏而不信官者耶非朝廷之意也法也意则信官也法则未尝信官也朝廷亦不自信也天子不自信则法之可否孰决之决之吏而已矣夫朝廷之立法以防吏之为奸而其用法也则取于吏以为决则是吏之言胜于法而朝廷之权轻于吏也其言至于胜法而其权至重于朝廷则吏部长贰安得而不吏之奉哉长贰非曰奉吏也曰吾奉法也然而法不决之于官而决于吏非奉吏而何夫是之为信吏而不信官今有一事于此法曰如是可如是而不可士大夫之有求于吏部有持牒而请曰我应夫法之所可行而吏部之长贰亦曰可宜其为可无疑也退而吏出寸纸以告之曰不可既曰不可矣宜其为不可无改也未几而又出寸纸以告之曰可且夫可不可者有一定之法而用可不可之法者无一定之论何为其然也吏也士大夫之始至也恃法之所可亦恃吏部长贰之贤而不谒之吏故与长贰面可之退而问之吏吏曰法不可也长贰无以语则亦曰然士大夫于是不决之法不请之长贰而以市于吏吏曰可也而勿亟也伺长贰之遗忘而画取其诺昨夺而今与朝然而夕不然长贰不知也朝廷不诃也吏部之权不归之吏而谁归夫其所以至此其始也有端其积也有渐而其成也植根甚固而不可动摇矣然则曷为端其病在于忽大体谨小法而已矣吏者从其所谨者而中之并与其所忽者而窃之此其为不可破也且朝廷何不思之曰吾之铨选果止于谨小法而已则一吏执笔而有余也又焉用择天下之贤者为尚书侍郎也哉则吾之所以任尚书侍郎者殆不止谨小法而已是故莫若略小法而责大体使知小法之有所可否初无系于大体之利害则吏部长贰得以出意而自决之要以不失夫铨选之大体而不害夫立法之大意而已责大体而略小法则不决于吏而吏之权渐轻吏渐轻然后长吏之贤者得以有为而选法可渐革也

　　其下篇曰臣闻吏部之权不异于宰相亦不异于一吏夫宰相之与一吏不待智者而知其悬绝也既曰吏部之权不异于宰相又曰不异于一吏者何也今夫进退朝廷之百官贤者得以用而不肖者得以黜此宰相之权也注拟州县之百官下至于簿尉而上至于守贰此吏部之权也朝廷之百官自大科异等与夫进士科甲之首者未有不由于吏部也未有不由于吏部而官者今日之簿尉未必非他日之宰相而况今日宰相之所进退者台阁之所布列者皆前日之升阶揖侍郎者也故曰吏部之权不异于宰相虽然吏部之所谓注拟何也始入官者则得簿尉其自簿尉来者则得令丞推而上之至于幕职由是法也又上之至于守贰由是法也其宜得者则曰应格其不宜得者则曰不应格曰应格矣虽贪者疲愞者老耄者乳臭者愚无知者庸无能者皆得之得者不之愧与者不之难也曰不应格矣虽真贤实能廉洁守志之士皆不得也不得者莫之怨不与者莫之恤也吏部者曰彼不愧不怨吾事毕矣如募焉书其役之高下而甲乙之按其役之远近而劳逸之呼一吏而阅之簿尽矣此县令之以止小民之争也吏部注拟百官而寄之以天下之民命乃亦止于止争而巳矣故曰亦不异于一吏今吏部亦有所谓铨量者矣揖之使书以观其能书乎否也召医而视之以探其有疾与否也赞之使拜以试其视听之明暗筋力之老壮也曰铨量者如是而已矣而贤不肖愚智何别焉昔晋用山涛为吏部尚书而中外品员多所启拔宋以蔡廓为吏部尚书廓先使人告宰相徐羡之曰若得行吏部之职则拜不然则否羡之答曰黄散以下皆委廓犹以为失职遂不拜盖古之吏部虽黄门散骑皆由吏部之较选是当时之为吏部者岂亦止取若今所谓应格者而为黄散耶抑将止取今所谓铨量者而为黄散哉 【宋史苏绅传上言古者自黄散而下及隋之六品唐之五品皆吏部得专去留今审官院流内铨则古之吏部三班院古之兵部不问官职之闲剧才能之长短惟以资历深浅为先后有司但主簿籍而巳欲贤不肖有别不可得也】 臣愿朝廷稍增重尚书之权使之得以察百官之能否而与夺之如丞簿以下官小而任轻者固未能人人而察之也至于县宰之寄以百里之民者守贰之寄以一郡之民者岂不重哉且天下几州一州几县一岁之中居者待者之外到部而注拟县宰者几人守贰又几人则亦不过三数百而巳以一岁三数百之守贰县宰散之于三百六旬之日月则一日之注拟者绝多补寡亦无几尔一岁之闲而不能察三数百人之能否则其为尚书者亦偶人而巳矣月计之而不粗岁计之而不精则其州县之得人岂不十而五六哉虽不五六岂不十而三四哉以此较彼不犹愈乎或曰尚书之权重则将得以行其私柰何是不然昔陆贽请令台省长官各举其属而德宗疑诸司所举皆有情故或受赂者贽谏之曰陛下择相亦不出台省长官之中岂有为长官则不能举一二属吏居宰相则可择千百具僚其要在于精择长吏贽之说尽矣今朝廷百官孰非宰相进拟者而不疑也至于吏部长贰之注拟而独疑其私乎精择尚书而假之以与夺之权使得精择守贰县宰而无专拘之以文法庶乎天下不才之吏可以汰而天下之治犹可以复起也

　　与至宁宗嘉定中尝命监司守臣举十科政绩所知自代江东转运司副使真德秀奏剌举之法曰太平兴国中尝诏诸道转运使司察访部下官吏凡罢软不胜任及黩于货贿者俾条上其事状其清白自守干局不凡者亦许其明扬臣仰见祖宗盛时选用监司付以事权者盖欲其公于刺举责任之意不轻也自嘉泰开禧以来公道不行请嘱日盛郡县之官有罪状彰灼为监司者甫欲按核已求要路之援以自脱甚者得以施其反噬之计于是刺之权不行矣岁举之员往往夺于权贵之命孤寒无援者虽尽心职业不免陆沈之叹膏粱庸騃苟有所挟则若执券以取偿焉于是举之权又有所不行矣是以州县之闲贤否不分民受其病今陛下更新大政公道昭明寖还干道淳熙之旧矣独缙绅闲亲故请托之弊未能尽革臣愚欲望圣慈诏戒中外士大夫相与维持公道使将旨承命者得以展澄清之志而贤不肖有所甄别于治道岂小补哉项安世拟对学士院试策曰科举之法此今日不可如何之法也自太平兴国以来科名日重实用日轻以至于今二百余年举天下之人才一限于科目之内入是科者虽梼杌饕餮必官之出是科者虽周公孔子必弃之习之既久上不以为疑下不以为怨一出其外而有所取舍则上蓄缩而不安下睥睨而不服共知其弊而甘心守之不敢复议矣故曰此今日不可如何之法也不论伊傅周召如何但使诸葛亮王猛处此必当自出意度别作炉鞴以陶镕天下之人物以收拾天下之才智以共了当时之事决不矻矻受此缠缚也自王导谢安以下随世就事之人欲于妥帖平静之中密致分数剂量之效则必不敢变今之说取今之士矣此固无以议为也然则用王谢之术为之调度亦有道乎曰有时于寻常尺寸之中略出神明特达之举稍更阘茸已甚之习薄伸浑厚平直之气则犹愈于已也盖天下之事虽贵于法守而亦不可以一付于法法者所以抑侥幸非所以抑豪杰也夫所谓徼幸者不应得而得之之谓也一人得之众人攀之其门一开不可复禁故上之人立法以拒之使之欲进而无隙欲求而无辞是则法之效也若夫豪杰之士其德宜为人上其才宜为世用非所谓徼幸者此法之所求非法之所拒也人所共服莫敢与比以此为例谁敢攀之有若是者时出而用之以示天下不专以操笔弄墨取人主之官爵则亦足以补风化隆实行扶善人而愧恶子也又曰夫科目之盛自李唐起而唐之取士犹未尽出于此也有上书而得官如和逢尧员半千之类是也有隐逸而召用如阳城李渤之类是也有出于辟举如韩愈之出于张建封董晋是也有出于延誉者如吴武陵之荐杜牧之是也至于本朝法令始密科场条贯如缚胥吏而乡举里选之意纤悉无遗矣然祖宗之时犹有度外之事如张咏当为举首而以逊其乡人则犹有朋友之义也宋祁当为第一而令与兄则犹有兄弟之恩也延入客次先通所为文则犹有礼意也李畋张及等三人并解则犹未立额也此外又有陈乞之恩聘召之礼元佑经行之举三舍行艺之规则其意亦知徒文之不足以尽士矣故孙复苏洵之用犹出于常法之外而雷简夫姚嗣宗之官或由于特达之授然意欲不安而法已一定虽或少出常度亦千万中之有一二耳须臾之才行不足以胜二百年之科目也

　　叶适论制科曰用科举之常法不足以得天下之才其偶然得之者幸也自明道景佑以来能言之士有是论矣虽然原其本以至其末亦未见有偶然得之者要以为坏天下之才而使之至于举无可用此科举之敝法也至于制科者朝廷待之尤重选之尤难使科举不足以得才则制科者亦庶几乎得之矣虽然科举所以不得才者谓其以有常之法而律不常之人则制举之庶乎得之者必其无法焉而制举之法反密于科举今夫求天下豪杰特举之士所以恢圣业而共治功彼区区之题目记诵明数暗数制度者胡为而责之而又于一篇之策天文地理人事之纪问之略遍以为其说足以酬吾之问则亦可谓之奇才矣当制举之盛时置学士立师以法相授浮言虚论披抉不穷号为制科习气故科举既不足以得之而制举又或失之然则朝廷之求为一事也必先立为一法若夫制科之法是本无意于得才而徒立法以困天下之泛然能记诵者耳此固所谓豪杰特起者轻视而不屑就也又有甚此者盖昔以三题试进士而为制举者以答策为至难彼其能之则犹有以取之自熙宁以策试进士其说蔓延而五尺之童子无不习言利害以应故事则制举之策不足以为能故哲宗以为今进士之策有过此者而制科由此再废矣是以八九十年其荐而不得试者其试而不见取者其幸而取者其人才凡下往往不逮于科举之俊士然且三年一下诏而追复不俟科举之岁皆得举之将何所为乎设之以至密之法与之以至美之名使其得与此者为急官爵计耳且天下识治知言之人不应如是之多则三岁以策试进士使肆言而无所用是诚失之矣今又使制举者自以其所谓五十篇之文泛指古今敷陈利害其言泛杂见者厌视闻者厌听且士之猥多无甚于今世挟无以大相过之实而冒不可加之名则朝廷所以汲汲然而求之者乃为讥笑之具今宜暂息天下之多言进士无亲策制举无记诵无论著稍稍忘其故步一日天子慨然自举之三代之英才未可骤得亦不至如近世之冗长无取非唯无益而反有害也

　　论宏词曰法或生于相激宏词之废久矣绍圣初既尽罢词赋而患天下应用之文由此遂绝始立博学宏词科其后又为词学兼茂其为法尤不切事实何者朝廷诏诰典册之文当使简直宏大敷畅义理以风晓天下典谟训诰诸书是也孔子录为经常之词以教后世而百世不能易可谓重矣至两汉诏制词意短陋不复髣髴其万一盖当时之人所贵者武功所重者经术而文词者虽其士人哗然自相矜尚而朝廷忽略之大要去刀笔吏之所能无几也然其深厚温雅犹称雄于后世而自汉以来莫有能及者若乃四六对偶铭檄赞颂循沿汉末以及宋齐此真两汉刀笔吏能之而不作者而今世谓之奇文绝技以此取天下士而用之于朝廷何哉自词科之兴其最贵者四六之文然其文最为陋而无用士大夫以对偶亲切用事精的相夸至有以一联之工而遂擅终身之官爵者此风炽而不可遏七八十年矣前后居卿相显人祖父子孙相望于要地者率词科之人也其人未尝知义其学未尝知方其才未尝中器也操纸援笔以为比偶之词又未尝取成于心而本其源流于古人也是何所取而遽以卿相待之相承而不能革哉且又有甚悖戾者自熙宁之以经术造士也固患天下习为词赋之浮华而不适于实用凡王安石之与神宗往反极论至于尽摈斥一时之文人其意晓然矣绍圣崇宁号为追述熙宁既禁其求仕者不为词赋而反以美官诱其已任者使为宏词是始以经义开迪之而终以文词蔽淫之也士何所折衷故既以为宏词则其人已自绝于道德性命之本统而以为天下之所能者尽于区区之曲艺则其患又不特举朝廷之高爵厚禄轻以与之而已也反使人才陷入于不肖而不可救且昔以罢词赋而置词科今词赋经义并行久矣而词科迄未尝有所更易是何创法于始而不能考其终使不自为背驰也盖进士制科其法犹有可议而损益之者至宏词则直罢之而已矣

　　理宗宝庆闲漕试薮弊礼部侍郎曹彦约奏曰科举之弊莫甚于牒试而牒试之弊莫甚于作伪盖解额之有广狭士子之有众寡广而寡者固己安其分则狭而众者必思所以为之计朝廷以承平日久士子日盛设为牒试之法宽其进取之门末节细故未暇深察于是改乡里以就他人之贯改三族以认他人之亲甚者改其祖父改其姓氏若得若失尚未可知而欺君之迹已昭昭不可掩矣今国子监牒试其弊尚少臣不知其本末未敢遽议惟漕试之弊积习既久士大夫互相欺诈恬不为怪坏士子心术莫甚于此时举摘一二尤者而惩戒之于事无补律以科举之法无一可者则更改张之不可缓也好事者深知其不便求其说而不得欲增解额则难立限制欲均解额则侵及他郡欲废漕额以益诸郡不特旧额不等极费区处而所部之亲戚故旧有决不可不避者变旧法以起争端终不可久无已则有一焉在内有职事官朝廷之所选用也在外有监司帅守朝廷所责任也大郡之有通判小郡之有签判转运司之有主管文字诸路之有川广福建又远地之多士子处也与其诈伪避亲而使之冒试孰若严其保任而使之牒试随其官职分其差等若监司帅守可举十五人则大郡可举十人中下郡可举七八人通判可举五人主管文字与签判可举三人川广福建不在此位者不过一二人职事官之牒门客者当如其旧其以川广福建牒者郎官以上不得过下郡之数寺监丞以下不得过通判之数明载公牍参以法令如是行之不增发解不拂人情而解额之狭处与士子之众处受其利如前日也但前之为法不许其保任而容其诈伪后之为法不容其诈伪而许其保任其利害相去何如哉然州县之牒本路可以稽考而监司帅守之牒邻路容有泛滥且如两浙路与江东福建为邻而又与淮东为邻湖北一路与湖南江西为邻而又与淮西京西夔路为邻若止许一处则地里有不便或分之数路则涣散而无统须合与之关防立为限制应监司帅守牒过员数并限九月三十日以前具申礼部礼部总其名数并限九月三十日具申部省备牒御史台谏院其弊可革矣时诏见供职及在外带职从官依元佑十科旧制岁举三人从右正言糜洒请也权司封郎官许应龙曰臣闻天下固有不一之才人主当无执一之见盖人才之在天下若十指然小大长短虽若不齐而皆适于用兼收并蓄人则皆有以自见而天下无不举之事苟用一而废一则互相倾轧必有分朋植党之弊夫人才不同彼此异见其来非一日矣足一蹑军门视文士如仇雠首一戴儒冠轻武弁如草芥矫矫特立则以静重为苟容处事详审则以刚直为沽誉长于吏才则以明经术者为腐儒专于学问则以了官事者为俗吏少俊则以老成为迟钝宽厚则以严明为苛刻各分党与判乎其不相入也人主用才惟求其办吾事济吾治而已安可主一而废一哉陛下建用皇极无党无偏耆德者召之文学者用之吏事者任之或长于将略或精于财计或以循良称或以谠直名莫不擢用固无一毫好恶之私然求贤之诏屡下剡荐之牍交驰而人心多私罕以实应靖退不竞者无由自达单寒寡援者宋免见遗臣愿陛下开众正而达四聪使任荐举者悉参公论举能其官则锡以进贤之赏称匪其人则加以谬举之罚如此则真才实能皆为吾用何事不立惟陛下与大臣亟图之章如愚曰前辈谓进士一科为宰相科则其人可知也当时取士兼采誉望廷唱或先审人物有以翰林学士之子而令覆试者陶谷之子 【翰】 有以宰相参政之子弟而皆罢之者李昉之子 【宗】 吕蒙正之弟 【蒙亨】 有以升黜未公而再行考试者 【王曾等言】 有以取舍非当至击鼓自陈者 【徐士庶】 有以赋落韵而特取之者 【李迪】 有以注疏异说而特黜之者 【贾边】 有以上书可用而通榜皆为通判者 【张齐贤】 有以仪状秀伟而召见擢为第一者 【蔡齐】 国初取士之际犹不拘于法也或欲罢封弥之法 【范仲淹范镇等】 或欲隆学校之教 【欧阳修】 或欲还田里之选 【赵师民】 或欲置经明行修之科 【司马光】 皆欲考其素履兼采誉望如国初之制然时异事变难于卒行则亦相视太息而已

　　又论举主曰择举主于未用之先察举人于方用之始责举主于已用之后此祖宗之良法也咸平初上语李至曰凡所举官多闻谬滥不若先择举主此择举主法也太平兴国之诏曰九品之贱一命之微未尝专望于有司必须召对于便殿此察举人法也干德之诏曰除授之制书举主姓名或不知举者并连坐之此责举主法也择之于其先则人知所劝责之于其后则人知所惧天子又于其中而致察焉则其权又不专在有司矣祖宗朝举京朝官委之苏易简陈恕举御史委之乐黄知陈自微谓其人足以堪是选也今之达官不能皆伟人一当其任例可拣拔廉谨者举清干赃污者举贪浊比之匪人如荐贤何祖宗朝高惠连之绩用面授朝官张祥之自新授以令长此皆亲得于顾问者也今之班引特为文具去黼坐于数十步之外听唱姓名而已旅进旅退何以知人若乃连坐之法则祖宗之所严而今日之所宽也昔邵余庆劾举主邵煜举非其人已经数宥犹至停官其法之严也如此虽曰改节中变许自陈首而又有不在陈首之限者今也不然罪犯已着不可芘护举主乃以陈首而免连坐不罚而惧能几何人三法皆坏而荐举之弊有不可胜言者矣窃尝因贾黯之言而深思焉旧制荐人不限员数自张易所举猥多乃始限之旧常参官得论荐其后常参官不许论荐旧以不在任及所统属皆得论荐其后惟在任及统属方许论荐是向之法疏而后之法密也然天圣中改官者止数十人皇佑中已六七十人至于治平则三倍其数法之疏者其数省法之密者其数增此其故何哉大抵有敕举有限举敕举者阙其人则举不阙则不举也限举者每岁有举虽不阙亦举也祖宗时阙令长则诏举令长阙幕职则诏举幕职阙京朝官则诏举京朝官士大夫终身所举一二人而已故可以选可以责天子亦可以闻视自夫监官郡守岁举限员不问贤否但欲充数一人之身更六七任则所举不胜其众限举不可行敕举不可复善谋国者亦付之无可柰何而已矣噫荐李师锡者凡三十余人擢之不次可也而尚与循资贾积善史用昭历任书考荐之者无一人终身选调可也而特以京官与之祖宗权衡固有出于是法之外者神而明之存乎其人

　　又论堂除及资格曰国初官人之法文臣属中书武臣属枢密太宗分中书之权而置审官院神宗分枢密之权而置审官西院遂以文臣之审官为东焉于后合东西审官之权而归之左右尚书文臣之差注吏部得专其责矣然监司郡守御史省郎官以上皆中书主之正将副将准备将以上皆枢密主之此堂除所以为重本也祖宗以来资格甚严其用某人也必曰尝历某资也由守而宪由宪而漕由漕而三路使而三司副使至是方除待制焉由正将而边守州钤由边守州钤而边帅路钤由边帅路钤而都钤总管官至是方选管军马一资一级至不轻也自熙宁大臣引用新进有邑宰资序而为监司郡守者有选人未改官而亦预俊拔者官制既行资序止于吏部朝廷所除出于临时而文臣之资格坏矣自政和之官爵日滥而横行之任下及匪人边郡之除无异正任官制复行武臣直博皇城使虽枢臣莫之能改而武臣之资格坏矣夫待常才以资待非常之才以望如徒以资而巳则盛德善行瑰奇伟隽之士或拘格而迟回然专舍资用望则狂谬之流矫抗之士或以虚名进矣其用望之弊当有甚于资也且祖宗之朝闻有不次而举者有特旨而授者毕士安以侍读学士两迁而正端揆宋琪以兵部员外三迁而居端揆王显阁门使也其正西府止于两迁王继英客省使也其知西府止于一迁此固非纯用资格者然资格终不可废也李定以资浅入台三舍人不奉诏武功大夫之转横行则绍兴廷臣深非之焉盖资格严则人望为足贵用望者多侥幸者至斯亦不足贵也已昔范文正公为百官图以进指其迁进迟速次序曰如止则为叙迁如此则为不次噫必有范公而后可以用资寇忠愍议擢指挥使吏以例籍进公曰用一牙官尚须检例安用我辈噫必有寇公而后可以用望否则资望俱失矣又久任论曰官守数易弊法也而将相之数易监司郡守之数易其弊为尤甚祖宗朝赵中令之相凡十一年王文正之相凡十二年向文简之相亦十年皇佑用相远者五七年次者二三年而亟用亟罢何剡已切议之良以道揆之任非百官有司比任之则勿疑疑则勿任祖宗朝郭进之守西山凡二十年李汉超守关南凡十七年董遵晦之守通远凡十四年其余或九年或十年或十余年盖不可悉数夫阃外之任古人所重委之也专任之也久则可以责其成效擢之未几而迁之随至虽有颇牧何所用之祖宗朝宋博转运使河东凡十一年宋珰之知秦州凡六年蒋元振之知白州凡七八年在蜀者或至三任宰相在庐者或七年不迁而知沧州未半年而更三任授发运使未数日而又迁谏议则吴申力言之夫亲民之职不可屡易监司一易则扰一路郡守一易则扰一州令宰一易则扰一县送故迎新劳扰万状五日京兆奸者侮之虽百龚黄何所容其技耶祖宗朝曰相曰将曰监司曰守令无一不久其职者正为是也不宁惟是张质之在枢密五十年王贻永为枢密十五年古之以司马为氏不过是也陈恕之在司十二年李士士衡之任筦计二十年古之以仓库为氏不过是也赵师民杨安国之在经筵或十余年或二十七年所以养君德者多矣司马光刘温叟之在台谏或五年或十二年所以格君心者久矣张师德九年在西掖章德象十二年在翰林所以出纳王命者当矣虽然亦视其才德如何宋琪自外郎岁中三迁为真相何敏中自外郎岁中三迁为真相向敏中自外郎百余日正西府可以速则速又不容以久任之法拘之孙洙论资格曰三代而下选举之法纷纷其始然一切皆失者其国家资格之制乎今贤材之伏于下者资格阂之也职业之废于官者资格牵之也士之寡廉鲜耻者争于资格也民之困于虐政暴吏资格之人众也万事之所以抏弊百吏之所以废弛法制之所以颓烂决溃而不之救者皆资格之失也惟天之生大贤大德也非以私厚其人将使之辅生民之治者也惟人之有大材大智者非以独乐其身将以振生民之穷者也今小人累日而取贵仕君子侧身而困卑位贤者戴不肖于上而愚者役智者于下爵不考德禄不授能故曰贤材之伏于下资格阂之也才足以堪其任小拘岁月而妨之矣力不足以称其位增累考级而得之矣所得非所求也所求非所任也位不度才功不索实故曰职业之废于官者资格牵之也今夫计岁阀而争年劳者日夜相斗也有司躐一名差一级则摄衣而群争愬矣其甚者或怀黄敕而置于丞相之前也其行义去市贾者亡几耳故曰士之寡廉鲜耻者争于资格也来而暴一邑既岁满矣又去而虐一州也非以赃败至死不黜虎吏劘牙而食于民贤者郁死于岩穴而赤子不得养其父母也故曰民之困于虐政暴吏者资格之人众也夫资格之法起于后魏崔亮而复行之于唐之裴光廷是二子者其当世固已罪之不待后人之讥矣然而行之前世不过数十年耳后得称职者矫而更之故其患不大今资格之弊流漫根结踵为常法方且世世而遵行之矣往者不知非来者不知矫故曰万事抏弊百吏废弛法制颓烂决溃而不之救也虽然不无小利也小便也利之者愚惷而废滞者也便之者耋老而庸昏者也而于天下国家焉则大失也大害也然而提选部者亦以是法为简而易守也百品千群不复铨叙人物而综核功实一吏在前勘簿呼名而授之矣坐庙堂者亦以是法为要而易行也大官大职列籍按氏差第日月沓然而登之矣上下相冒而贤材去愈远可为太息也为今之急诚宜大蠲弊法简拔异能爵以功为先后用以才为序次无以积勤累劳者为高叙无以深资久考者为优选智愚以别善否陈前而万事不治庶功不熙者臣愚未尝闻也林駉曰有文学有武学养之于未用之先也有文选有武选用之于既养之后也然则科举之法既有文学矣乌可不设武举乎

　　宋朝制科有六而武事居其二又外置武举以待方略武勇之士时盖天圣七年也行之二十年而罢罢之十有五年而复是故以策论定去留以弓马定高下宝元制也先试大义次试时务边防策又别试弓马熙宁制也以此而取士则其得人当不居唐之郭子仪下而或者犹曰弓马不过麄材策论亦为无用苏老泉之论谓不若方略有谋者之可用也武举者蹶张驰射侪于卒伍稍有廉耻则焉肯为富文忠公之论谓不若威果武略之堪任将帅也是则然矣然亦尝观嘉佑议臣之奏乎今朝廷所闻稍有声称者皆由武举而得此其所取岂得谓之无益于世者如富如苏之论特不过谓来者猥多取者不择而豪杰之士有不屑就焉尔如执此以议武举君子谓之不知务李日华曰宋三年一郊官无大小皆荫子其各自转考必荫荫授之官又行荫典凡一官出身子孙弟侄以及外县与甥惟不及婿耳两制大臣平生有濒死之疾遇医得起者有恩可推亦准本官陈乞何其滥也

　　△金

　　金世宗大定初每季选人至吏部托以检阅旧籍谓之检卷有留滞至后季尚不得去者高衎三为吏部知其弊及授尚书岁余铨事修理选人便之十九年九月命各道提刑按察司举廉能加等迁叙监察御史魏初曰旧制常参官诸州刺史上任三月举一人自代况风纪之职与常员异请自今监察御史按察司官在任一岁各举一人自代所不当有罚不惟砥砺风节亦可为国得人

　　章宗明昌初上封事者乞乡以八行贡春官及设制举宏词事下尚书省集百官议户部尚书邓俨等谓成周乡举里选法卒不可复设科取士各随其时八行者乃亡宋取周礼之六行孝友睦婣任恤加之以中和为八也凡人之行莫大于孝廉今巳有举孝廉之法及民有才能德行者令县官荐之犯十恶奸盗者不得应试亦六德六行之遗意也夫制举宏词盖天子待非常之士若设此科不限进士并选人试之中选擢之台阁则人自勉矣从之于是设贤良方正能直言极谏博学宏材达于从政等科听内外文武六品以下职官无公私过者从内外五品以上荐于所属诏试之若草泽士德行为乡里所服者则从府州荐之

　　三年平章政事完颜守贞言经童之科非古制也自唐诸道表荐或取五人或十人近代宋仁宗以为无补罢之本朝皇统闲取及五十人因以为常天德时或废今复置取辄以百数恐久积多不胜铨拟乞约取之帝曰若所诵皆及格如何守贞曰视幼最而诵不讹者精选之则数亦不多也复问参知政事胥持国对曰所诵通否易见岂容其滥帝曰限以三十或四十若百人皆通亦可复取其精者持国曰是科盖资教之术耳夫幼习其文长玩其义使之莅政人才出焉如中选者加之修习进士举业则所记皆得为用臣谓可勿令遽登仕途必习举业而后官之若能擢进士第自同进士任用如中府荐或会试视其次数优其等级几举不得荐者从本科出身似可以激劝而得人矣时又特赐棣州孝子刘瑜锦州孝子刘庆佑绢粟旌其门闾复其身因问宰臣从来孝义之人曾官使者几何守贞以世宗时刘政对且言若辈多淳质不及事帝曰岂必尽然孝义之人素行以备稍可用即当用之后虽有希觊作伪者然伪为孝义犹不失为善其检勘前后所申有可用者具以闻八月有司奏宁海州文登县王震孝行以尝业进士并试其文特赐同进士出身仍注教职一等职任十一月尚书省奏益都府举王枢事亲至孝兼博学善书特赐同进士出身附王泽榜

　　宣宗贞佑四年三月监察御史完颜素兰言臣近被命体问外路官廉干者拟以差遣若懦弱不公者罢之具申朝廷别议拟注臣伏念彼懦弱不公之人虽令罢去不过止以待阙者代之其能与否又未可知或反不及前官盖徒有选贤之名而无得人之实古语云县令非其人百姓受其殃今若后官更劣则为患滋甚岂朝廷恤民之意哉夫守令治之本也乞命随朝七品外路六品以上官各举堪充司县长官者仍明着举官姓名他日察其能否同定赏罚庶几其可乃诏随朝七品外路六品以上官二岁举县令一人时御史中丞李英又言兵兴以来百务皆弛其要在于激浊扬清奖进人才耳近来改定四善十七最之法徒为虚文大定闲数遣使分道考察廉能当时号为得人愿改前日徒设之文遵大定已试之效庶几人人自励以为国家用从之

　　兴定二年赐经义进士王彪等十三人及第帝谓宰臣曰从来廷试进士日晡后即遣出恐文思迟者不得尽其才令待至暮时及览彪程文爱其词藻咨嗟久之至五年三月省试经义进士考官于常格外多放乔松等十余人有司奏请驳放帝以旱伤和气不许按李世弼金登科记序略曰金天会改元始设科举有词赋有经义有同进士有同三传有同学究凡五等词赋初以经传子史内出题次又令逐年改一经亦许注内出题以诗书易礼春秋为次循辽旧也天眷三年于析津府试天德三年始亲试于两京贞元二年迁都于燕自后止试于析津府正隆二年以五经三史正文出题明昌二年改令五经子史内出题仍与本传此词赋之大略也经义初试于真定府所放号七十二贤榜后及蔚州析津令易书诗礼春秋专治一经内出题盖循宋旧天德三年罢此经义之大略也

　　天眷三年令大河以南别开举场谓之南选贞元三年迁都遂合南北通试于燕正隆二年令每二年一开科立定程限日月更不择日府试初分六路次九路后十路此日月路分格也天德二年诏举人乡府省御四试中第明昌三年罢去御试止三试中第府试五人取一依大定例不过五百人后以举人渐多会试四人取一得者常不下八九百人御试取奏旨此场数人数格也天眷三年析津放第于广阳门西一僧寺唱名迁都后于宣阳门唱名后为定例此唱名之格也明昌初五举终场人直赴御试不中者别作恩榜赐同进士出身会元御试不中者榜末安插府元被黜者许来举直赴部又贞佑三年终场人年五十以上者即行该恩此该恩之格也大定三年孟宗献四元登第特授奉直大夫第二第三人授儒林郎余皆从仕郎后不为例明昌闲以及第者多第一甲取五六人状元授十一官第二人授九官余皆授三官此授官之格也进士第一授丞簿军防判第二授县令此除授之格也

　　五朝文献通考曰金进士之制特重而诸纪中于廷试事多阙而不书孙承泽春明梦余录及学典惟载李世弼一序而其言与金史颇有异同未知孰是而特赐人姓氏之可见者天德前苏保衡以宗衡荐赐进士出身天德中曹望之以户部郎中特赐进士及第世宗朝则有完颜匡以太孙侍读试进士不中赐及第章宗朝则有胡光谦游总孔端甫魏汝翼刘震亨崔秉仁翟驹齐文乙孙可久陈信仁董戣李天祺康晋侯时琦刘挚升傅砺赵挚田扈方张介然李贞固等并以学行举光谦端甫汝翼介然赐进士及第余俱赐同进士出身宣宗兴定五年康琚以林州行元帅府经历官乞赴廷试赐进士及第哀宗天兴二年王辅以下十六人并以终场赐进士出身海陵时孙梅以贵妃唐古鼎格家奴赐进士及第则滥甚矣

　　钦定续通典卷二十一 
 
●钦定续通典卷二十二　选举六

　

　　杂议论下

　　○杂议论下

　　元

　　明

　　△元

　　元世祖时廉希宪在中书尝言国家自开创以来凡纳士及始命之臣咸令世守至今将六十年子孙皆奴视部下都邑长吏皆其皂隶僮使前古所无宜更张之使考课黜陟始议行迁转法左史侍御鄂尔根萨里尝劝帝治天下必用儒术宜招致山林道德之士以备任使乃遣使求贤置集贤馆待之即以鄂尔根萨里为集贤馆学士凡士之应诏者命馆谷之饮食供帐车服皆甚盛即弗称旨者亦请加赉遣还有官宣徽者欲阴败其事故盛陈所给廪饩于内前帝过问焉对曰此一士之日给也帝怒曰汝欲使朕见而损之耶十倍此以待天下士犹恐不至况欲损之谁肯来耶

　　东平布衣赵天麟上太平金镜策略曰今国家选法腹外三年为一考腹内二年半为一考自非负罪之员皆有进而无退臣以为选法宜以贤能为先不宜以日月为上请凡内外官员三年第一考为初考上等加官阶二级中阶一级下则仍旧阶而上中下三等皆复守其本职六年再考如初考而覆守本职九年终考如再考然后黜陟其职凡考法令廉访司官重其保结考其行实而牒司路以达于上司铨定阶次籍记倚阁凡三考黜陟其事业循常者依累次官阶而除之以次第所宜其才德超异者虽阶次甚卑而待之以不次之位如是则居官守禄者既思阶次之升超而尽其公道又惧宪职之知觉而灭其邪心庶几乎选法有以定矣

　　又论考幽明曰国家入仕之门太多考选之方太阙臣谨依经考史断以愚意条陈圣人之九征及当今所切之二十六美之三十九类与夫三要惟陛下察之所谓九征者一曰远使之而观其忠二曰近使之而观其敬三曰烦使之而观其能四曰卒然问焉而观其智五曰急与之期而观其信六曰委之以财而观其仁七曰告之以危而观其节八曰醉之以酒而观其则九曰杂之以处而观其色所谓二十六美之三十九类者一曰文史之美三类草制饰诏谆悉词情也校书正字可为定体也教诲后学材德多成也二曰礼官之美三类补衮拾遗将顺其美也朝会祭祀仪章丕举也宣慰风俗雍熙聿致也三曰乐官之美一类金石宫商条理声正也四曰知人之美一类善恶周览洞晓于心也五曰敬贤之美一类推毂进士常若不及也六曰考校之美一类彰善瘅恶照文无失也七曰纠察之美一类弹劾所至不避权豪也八曰廉访之美二类廉察官吏儆惧肃清也访问风俗化成礼义也九曰宿卫之美一类小心周密京辇增威也十曰筹计之美二类帷幄画计折冲倒戈也排垒整阵临时合权也十一曰督领之美三类器械精完士卒闲习也号令严明部伍齐整也临敌耀威身先士伍也十二曰镇防之美一类守坚持重寇盗难窥也十三曰屯田之美一类劝励稼穑勤事多获也十四曰刍养之美一类孳畜头匹茁壮繁滋也十五曰使臣之美二类喉舌宣纳成美昭光也委干事务办济平允也十六曰决断之美三类句检考核瑕隙无隐也要察圆明囚无闲言也疑狱得情处置合律也十七曰农桑之美一类董督树艺水旱有备也十八曰董役之美一类监役合宜丁夫悦事也十九曰关津之美一类奸诈不漏行旅不壅也二十曰营造之美一类练事分公捷于供奉也二十一曰明利之美一类出纳有常簿籍易照也二十二曰算数之美一类多寡有方了然胸臆也二十三曰僧官之美一类宏宣释教守戒精严也二十四曰道官之美一类宏宣道教守德精严也二十五曰医官之美二类科品分明举无不应也开发后学成材者众也二十六曰阴阳之美二类历法推步授时无舛也卜筮循经不为诡异也所谓三要者一曰公二曰廉三曰勤径情服事不邀功利谓之公贿赂在前不以为念谓之廉服劳王室悉心竭力谓之勤请以九征考左右携仆以二十六美之三十九类与夫三要之说明谕选曹及内外百官值三年当考之时凡一美三要者为上等一美二要者为中等一美一要及有要无美有美无要者皆为下等若美要并无虽无大罪亦停免之如此则自中及外大小官吏若玉壶之冰秋霜之月凛乎其清皎乎其明矣

　　成宗大德元年副万户阿喇卜丹御史中丞崔彧等陈台宪诸事省台集议言乞依旧例御史台不立选其用人则于常调官选之惟监察御史首领官令御史台自选廉访司必择蒙古人为使或阙则以色目世臣子孙为之其次参以色目汉人各省文案行台差官检核宿卫近侍奉特旨令台宪擢用者必须明奏然后任之行台御史任满而有效绩者或迁内台或呈中书省迁调廉访司亦如之其不称职者省台择人代之未历有司者授以牧民之职经省台同选者听御史台自调中书省或用台察之人亦宜与御史台同议各官府宪司官毋得辄入体察制可翰林学士王恽尝上论政事书一曰议廉司以励庶官古之善为国者不使人有惰怠不振之气今州郡之官品流淆杂既无选举甄别纷纷籍籍聚散于吏部例得一官谁不因循苟且以岁月养资考而已尝观汉唐之驭吏也能者增秩赐金公卿缺则补之以表其贤否者放田里而不事事唐则召七品以上官集于阙廷亲与访问究得失而进退之然二者不过爵禄为劝爵禄极则意满足意满足则怠心生亦有无如何者故持斧直指采访黜陟等使岁相望于道而本朝之举高出前代比者廉司初设中外之官悚然有改过自新之念行无几何法禁稍宽使监视者劲挺之气不息而自敛听从者奸弊之萌潜滋而复枿夫刑罚崇宽固是国家美政然分别善恶以示劝惩岂得专务宽恤昔金大定闲尚书省奏顺州军判崔伯时受赃不枉法准制当削官停职世宗曰受财不至枉法以习知法律故也所为奸狡习与性成后复任用岂能自悛虽所犯止于追官非奉特旨无复录用以致犯禁者鲜此先事之明验也今风俗浇薄遇有所犯苟免无耻法宜人法并任宪纲既立公道大行我之气既伸彼安得不振我之政既肃彼安敢或私将见风采百倍有登揽澄清之望矣一曰议保举以核名实方今亲民与参佐官莫县令经历为重县令乃百姓师帅师帅贤则德泽宣参署为一路纪纲纪纲振则政务举今例出常流安取殊绩臣愚以为若行品官保举法庶得其人其法品量举主与所保者资历相应既皆两可复精加磨勘无谬妄私意然后许令入状相小大之才授繁简之任限以岁月 【如唐制厘务出二百日者是也】 课其殿最升黜举主得人者受知贤之赏不职者坐不当之罚其南选尤宜施用此法何则江南比定凡所隶附秋毫无犯只以前省调官贿而海放行省注拟尤为滥杂侵渔掊克惨于兵凶至盗贼窃发指此为名仰赖天恩幸无其事今宜委官分拣以行此法其停革人员不至罢黜者降之边远边远见职委有声迹者使之内选亦激劝一法兹盖自汉唐五代迄于金皆遵而行之当时号称得人然必须内设审官考功等职专掌其事一曰设科举以收人材方今名儒硕德既老且尽后生晚进既无进望例多不学州府乡县虽立教官讲书会课祗皆虚名略无实效臣愚以谓不若开设选举取验之速也夫进士选历代号取士正科将相之材皆从此出若限以岁月而考试之将见士争力学人材辈出可计日而待也论者必曰今以员多阙少见行壅滞若复此举是愈壅而滞之也臣谓不然盖科举之设本以核实学而取多士清仕途而息杂流得全材备大用也岂不愈于学校徒设汗漫而无所成乎一曰试吏员以清政务前代取吏之法条目甚严如宰相子辟举令取充省杂终场举人试补台掾品官子孙吏员班祇阁门等人出身者试补六部令史夫明法令曰令通经史曰史今府州司县应用一切胥吏多自帖书中来官无取材势须及此所习既凡闻见或寡欲望明刑政识大体务清弊革难矣臣愚以为莫若将合岁贡吏人以吏员法试之中选者仍许上贡补充随朝身役外州府郡见役者从廉司以校法试验庶几激之积渐肯学其月请俸给亦合定夺能使得糊其口然后可责以廉何则今廉司专抑吏权察非违少有贪鄙不计养廉即按而治之是纵之窃而责以何盗之为岂理也哉

　　又尝为贡举议曰贡举之法宜先选教官定所明经史为所习科目以州郡大小限其生徒拣俊秀无玷污者充员数以生徒员数限岁贡人数期以岁月使尽修习之道然后州郡官察行考学极其精当贡于礼部经试经义作一场史试议论作一场廷试策兼用经史断以已意以明时务如是则士无不通之经不习之史进退用舍一出于学既复古道且革累世虚文妄举之弊必收实学通用之效矣

　　武宗至大三年七月给亲民长吏考功郎历令监治官岁终验其行迹书而上之廉访官御史台尚书礼部考校以为升黜先是世祖至元十九年集贤直学士程巨夫奏陈五事朝廷多朱之其一立考功历略曰国朝建御史台虽有考课之目而未得其要莫可致诘乞照前朝体例应诸道府州司县下至曹椽等各给出身印纸历子一卷书本人姓名出身于其前俾各处长吏联衔结状保明书其历任日月在任功过于后秩满有司详视而差其殿最则人之贤否一览而知考核得实庶无侥幸至是始颁行焉元时入官之途略见于经世大典序录曰国家初得中原损益古今之制度而行之而用人之途不一亲近莫若禁卫之臣所谓集赛者然而任使有亲疏职事有繁易历时有久近门第有贵贱才器有大小故其得官也或大而宰辅或小而冗散不可齐也国人之备宿卫者浸长其属则以自贵不以外官为达方天下未定军旅方兴介冑之士莫先焉故攻取有功之士皆世有其军而官之事在枢府不统于吏部惟簿书期会金谷营造之事供给应对习于刀笔者为适用于当时故自宰相百执事皆由此起而一时号称人材者亦出于其闲而政治系之矣择吏之初颇由于儒而所谓儒者姑贵其名而存之尔其自学校为教官显达者盖鲜独国学初以贵近就学而用之无常制其后岁有贡法而寖失初意其以文学见用于朝廷时有尊异者不皆然也至元以来数欲以科举取进士议辄中止延佑始置进士科一二年一取不及百人耳世祖置国字以通语言其用人略如儒学之制至于奉上官之任使奔走服役岁月既久亦皆得官虽细大有殊要皆为正流矣乃宗王之有分地官府而保任之者与夫治酒浆饮食者执乐伎者为弓矢衣甲车庐者治历数阴阳医药者出纳财赋者远夷掌其部落者或身终其官或世守其业不得迁他官而恩幸遭遇骤至贵近者有之非有司所得制而陈言献策纳粟捕盗与勋旧之后裔权要之引进皆有其人焉而不常也余阙曰我国初有金宋天下之人惟才是用之无所专主然用儒者为居多也自至元以下始浸用吏虽执政大臣亦以吏为之由是中州小民粗识字能治文书者得入台阁共笔札累日积月皆可以致通显而中州之士见用者遂浸寡况南方之地远士多不能自至于京师其抱材蕴者又往往不屑为吏故其见用者尤寡也乃其久也则南北之士亦自町畦以相訾甚若晋之与秦不可与同中国故夫南方之士微矣延佑中仁皇初设科目亦有所不屑而甘自没溺于山林之闲者不可胜道是可惜也汪克宽曰国家兴崇文治取士以德行为首较艺则以经史时务兼之将欲求治道于经术其中选者俱授州县之官夫古者宾兴贤能而升之司徒司马论定然后官之后世举之于郡国今选举之法不必更定也但核荐举而革冒滥厚敦遣而公遴选弃其小以取其大因其文以观其心数年之后人才既盛又增中选之额则选举众而风化行矣自州县官以五事考殿最给由铨注则验之所谓稽抚字稽本末稽廉冒稽听断稽禁御者也然长吏给由而不述其事吏部铨注而不考其绩虽风宪纠察而或失其详五事之备往往未观其成效非州县之官未尽出于科举而政治不本于经术之故欤抑朝廷千里之远给由或得以诈伪考绩者犹未尽其实也陶安曰有虞世赏岐周世禄而不世官者人贤否殊也逮至周官以礼乐德行掌国子之教然犹考艺进退未尝悉世其官而必任焉后世荫补法行或曰显官必公卿子弟为之以幼习其业熟朝廷台阁之仪或曰骄骜不通古今无益于民宜明选求贤除任子之令是皆偏见耳及考汉制二千石以上得任子弟择茂廉者补令丞其法良而未备今制荫补五品以上受命于朝降自六品省铨掌金谷且第其上中下以岁月为差至满始受朝命许典民政盖治民者为国之大端理财者经国之要务将俾因仕知学练世故涉艰难以培其才然后移以治民故不得不自理财始此则古所无也叶子奇曰元世当治平之时台省要官皆北人为之汉人南人万中无一二其得为者不过州县卑秩后有纳粟获功二途富者往往以此求进令之初行尚犹与之及后求之者众亦绝不与又获功之官非得风宪体覆牒文不辄命官宪使招权非得数千缗不得行遣故有功无钱者往往事从中辍皆抱怨望其后盗塞寰区空名宣敕遇微功即填给人已不荣之矣方国珍之初乱也有宣数道敕十数道县以购人立功及有功亦竟不与云王圻曰元旧制铨曹有行止科吏主之日具内外官十名上中书省中书籍以迁擢其后吏怠不为意仕者淹滞有待选十余年者至正时危素责吏日具五名五日一上中书吏乐易集各思泰职而久滞者获伸胡粹中曰古之人君患不能知贤才而用之以治天下故设科取士使怀才抱德敦行者由之以进若汉之乡举里选察廉对策非一途也然人之德行难知艺能易见德行者多自晦艺能者多自衒于是乎听其所言以察其所蕴即其所习以审其所尚故唐之明经进士宋之制策词学非一科也犹以为有德者必有言有言者不必有德则又即其言以考其实若稽诸故典而本于经不失乎先圣之旨则有取焉非但取其言语之工文藻之华而巳也元之用人大抵偏于国族勋旧贵游子弟故选举之法久而未行仁宗决意行之由此中华缝掖之士仅得拔什一于千百若谓科举遗贤才则可谓妨选法则非也邵远平曰臧晋叔云元以曲取士设十有二科其说甚为无据自至元八年设国学出策题试问所对精通者为中选皇庆二年制科举皆用经书时务为题并无词曲一项此明证也汪琬曰按辍耕录元反宋金余习初试论赋其后一以经义为本及考选举志春秋两试皆未尝用论终元之世亦未尝废赋不用也或有司校阅稍重经疑经义则有之耳

　　△明

　　明太祖诏举孝弟力田之士又令府州县正官以礼遣孝廉之士至京往往待以不次其后遇国家覃恩海内辄以诏书从事有司以孝行上礼部请旌者岁不下数十人又资格洊重甲科县令往往以卓异被征梯取台省遂为成例终明之世以科目取士以资格用人而其弊亦相因而起

　　仁宗洪熙元年四月郑府审理正俞廷辅言近年宾兴之典士率记诵虚文求其实才十无二三或有年纔二十者未尝学问一旦挂名科目而使之临政治民职事废隳民受其弊自今各处乡试宜令有司先行审访务得博古通今行止端重年过二十五者许令入试上虽嘉纳而未果行

　　至孝宗弘治中吏部侍郎王鏊为制科议曰国家设科取士之法先之经义以观穷理之学次论表以观其博古之学终策问以观其时务之学行之百五十年宜得其人超轶前代卒未闻有如古之豪杰者出乎其闲而文词终有愧于古虽人才高下系于时然亦科目之制为之也三代取士之法姑未暇论唐宋以来科有明经有进士明经即今经义之谓也进士则兼以诗赋当时二科并行而进士得人为盛名臣将相皆是焉出明经虽近正而士之拙者则为之谓之学究诗赋虽近于浮艳然必博观泛取出入经史百家盖非诗赋之得人而博古之为益于治也至宋王安石为相黜诗赋崇经学科场以经义论策取士可谓一扫历代之陋然士专一经白首莫究其余经史付之度外谓非己事后安石言初意驱学究为进士不意驱进士为学究盖安石亦自愧悔之矣今科场虽兼策论而百年之闲主司所重士子所习惟在经义以为经义既通则策论可无竢乎习夫古之通经者通其义焉耳今也割裂装缀穿凿支离以希合主司之求穷年毕力莫有底止偶得科目弃如弁髦始欲从事于学而精力竭矣人才之不如古其实由此然则进士之科可无易乎曰科不竢易也经义取士其学正矣所恨者其途稍狭不能尽天下之才耳愚欲于进士之外别立一科如前代制科之类必兼通诸经博洽子史词赋乃得预焉有官无官皆得应之其甲授翰林次科道次部属而有官者则递升焉如此天下之士皆将奋志于学虽有官者亦翘翘然有兴起之心无复专经之陋矣正嘉之闲文体日偷杨慎极论其弊曰太祖始制科举诏举子经义无过三百字不得浮词异说近时举子之文冗赘至有千余言者不根程朱妄自穿凿破题谓之马笼头处处可用也又谓之舞单鎗思一跳而上也起语百余言谓之寿星头长而虚空也其中例用存乎存乎谓之谓之此之谓此之谓有见乎有见乎名曰救命索不论与题合否篇篇相袭师以此授徒上以此取士何所底止

　　又曰本朝以经学取人士子自一经之外罕所通贯近日稍知务博以哗名然不究本源如五经诸子则割取其碎语而诵之谓之蠡测历代诸史则抄节其碎事而缀之谓之策套其割取抄节之人已不通涉经史章句血脉皆失其真有以汉人为唐人唐事为宋事者有以一人析为二人二事合为一事者尝见考官程文引制氏论乐而以制氏为致仕士子墨卷引汉书律历志先其算命作先算其命近日为书坊刻布转相差讹士习愈下矣黄尊素曰本朝取士之法大略依仿宋制然其闲有不同者而小小节目不与焉今天下取士悉由学校升贡宋则科举学校绝不相关每秋试自县令佐察行义保任之上于州州长贰复审察得实即入试院其士子未尝系名学校其后三舍法行是为学校之科举其不由学校而为科举者如故也今三年乡试一省汇所属郡邑而试之宋则诸州各自为试各自发解与路分无与惟有官鏁厅应举者及避嫌远乡之人试于转运使反谓之别头试今士人一经乡举则当会试之期径偕计吏不复取解宋则有恩例始得免解或减一举而已其下第进士虽曾中省试 【即今会试】 来科仍复解试中格然后得上省试也今殿试不过名次升降无有黜落宋初于御试特重苟不中格则省试皆虚也所谓特奏名者凡士贡于乡而屡绌于礼部或御试所不录积前后举数参其年而差等之遇亲策士径许附试其荐举者不试于州郡惟试礼部不中亦许赴御试故有免解免省之条今必层累而上更无越次而举者宋必赐出身然后注官今则一经解牒便可释褐州县宋之御试第一人不过佥书判官第六人以下司户簿尉而已今则第一甲三人即为清要官最下者亦不失守令总而论之宋之出身易而入官难今之出身难而入官易出身难故多枉才入官易故多败类此本朝之人物所以远不及于宋也至科场之弊亦略相同有传义有换卷有易号有卷子出外有誊录灭裂而取解之试有一人而趁数州者有一人而纳二三卷者今惟童子试有之解试之所无也然此之为弊也小其率天下而归大弊者在主司去留止以初场余束不观出题强裂句读离绝旨意春秋越年牵合在士子专读时义一题之文必有坊刻稍换首尾强半雷同雷同之中有得有失不可程准至使天下尽出于空疏不学不知经史为何物是科举为败坏人才之具其辙一也钱曾曰制科以人为重如宝佑四年登科录宋末称为文天祥榜进士是也明太祖洪武四年十七年开科十八年会试循元旧例作经疑至二十一年始定三场之制三百年来小生熟烂时艺影掠论策刺取利禄自通籍以来罕闻仕优则学之大夫是又人以制科为重而非制科以人为重也邱浚尝言士子有登名前列不知史册名目朝代先后字书偏傍者假令仿唐宋射策决科诗赋取士之法一洗旧习重兴儒雅岂非斯文之大幸欤

　　顾炎武曰大明会典洪武二十六年定凡举人出身第一甲第一名从六品第二第三名正七品赐进士及第第二甲从七品赐进士出身第三甲正八品赐同进士出身而一品衙门提控正七品出身二品衙门都吏从七品出身一品二品衙门掾史典吏二品衙门令史正八品出身其与进士不甚相远也后乃立格以限其所至而吏员之与科第高下天渊矣故国初之制谓之三涂并用荐举一涂也进士监生一涂也吏员一涂也或以科与贡为二涂非也又曰明初三场之制虽有先后而无轻重乃士子之精力多专于一经略于考古主司阅卷复获初场所中之卷而不深求其二场夫昔之所谓三场非下帷十年读书千卷不能有此三场也今则务于捷得不过于四书一经之中拟题一二百道窃取他人之文记之入场之日抄誊一过便可侥幸中式而本经全文有不读者矣率天下而为欲速成之童子学问由此而衰心术由此而坏宋嘉佑中知谏院欧阳修上言今之举人以二千人为率请宽其日限先试以策而考之择其文词鄙恶者文意颠倒重杂者不识题者不知故实略而不对所问者误引事迹者虽能成文而理识乖诞者杂犯旧格不考式者凡此七等之人先去之计二千人可去五六百以其留者次试以论又如前法而考之又可去其二三百其留而试诗赋者不过千人矣于千人而选五百少而易考不至劳昏考而精当则尽善矣纵使考之不精亦当不至大滥盖其节抄剽盗之人皆以先策论去之矣今纵不能复两汉取士之法不得已而以言取人则修之论亦似可取盖救今日之弊莫急乎去节抄剽盗之人而七等在所先去则闇劣之徒无所侥幸而至者渐少科场亦自此而清也又曰科场之法欲其难不欲其易使更其法而予之以难则觊幸之人少少觊幸之人则少一营求患得之人而士类可以渐清抑士子之知其难也而攻苦之日多多一攻苦之人则少一群居终日言不及义之人而士习可渐以正矣太祖初设科举严斥吏胥又诏凡选举毋录吏卒之徒然尝与群臣言初有宪官疾吏往候之宪官起扶杖而行因以杖授吏吏拱手却立不受宪官悟其意他日见吏谢之吏曰某为属吏非公家僮不敢避劳虑伤理体是则吏卒中未尝无正直之人顾上所以陶镕成就之者何如尔成祖尝言刀笔之吏不可使任风纪然如况锺之守苏州黄子威之守松江并治行超卓为一时良二千石其它由掾吏显者如滕懋德张度胡祯徐辉李友直李信徐晞李质郎本中万祺俱累官至尚书王锺刘本道柰亨陈宁汪河叶春王春刘敏王诏吴复俱累官至侍郎乐韶凤累官至祭酒吕本累官至太常卿杨时习汪懋俱累官至大理卿黄政累官佥都御史余节累官御史中丞张苗累官通政使赫郁累官光禄卿平思累官陕西左参政盖其时资格未行选用之途尚广而不严考察连坐之罚

　　宪宗成化十九年大理寺评事申安言旌异之典朝廷所以激劝有司今抚按官于廉能者未必旌异旌异者未必廉能乞诏大臣议自今旌异必待三年考满之后若所举不公后以奸贪败者连坐庶几吏称其职民安其业至是吏科给事中王瑞等复言三载黜陟朝廷所以励庶官之典也今天下诸司除士官外无虑九千余处诸司官除阴阳医僧道外无虑千万余员吏部于各官之能否在布按二司则据抚按揭帖在诸司则参布按等官揭帖上之询访虽出于公心下之奏报多任其私意或假公以市恩或乘机以偿怨毁誉失真贤否失实其它奸端不一而足乞谕吏部榜示各官凡揭帖所报失实者连坐或有当黜而留者许本处抚按论奏有当黜而妄诉者亦坐之命俱如所言弘治三年王恕以考课之法废格不行甚非政体请今后考满官俱令给由赴部照例考核及王琼为吏部尚书乃言四方之远一官赴京考满往回劳费且误公务许本处巡抚巡按开报考语令就任复职待朝觐定黜陟于是成法尽坏而政体日偷

　　李梦阳曰今之弊官不久任国初台省不甚通如御史升按察佥副或径升使使久则入为都副则左右副佥则左右佥如知府久则升左右布政使或参左右使久则入为部侍郎尚书等如此则法吏敢持绳纠之权民吏无不更事之嫌今台省既大相通融而任又弗久也盖官非良久必败故今之官利数迁太相夤绿求速故私奸易规避大事无了绝途路迎送甚者一官至民不知名姓去矣犹过客也今又为小转法如知府转按察副使按察佥事转参议等或年资未应转又为更调法如此府调彼府此县调彼县此臬调彼臬此省调彼省甚者巡抚都御史亦调法愈巧而官愈废故曰今弊邱浚曰今日选法文武并用文选主于吏部武选主于兵部兵部之选武臣其始也以功次而用其后也纯用任子之法父死子继无子兄及弟继之有定格也若夫都指挥以至都督则以才能擢用焉又不专于资格矣文臣入仕之途非一端其大者有三进士也监生也吏员也吏员资格其崇者止于七品用之为佐贰幕职监当筦库之职非有保荐者不得为州郡正员监生则出自学校之贡选及举人试进士不第者其肄业太学也循资以出先历事于府部诸司然后厕其名于选曹循资而考之以定其高下而授以职焉进士初仕亦循其甲第及其不次擢用往往越常调焉是又不专在于资格也然而用之既久不能无弊古人用人贵于人法兼用守一定之法而任通变之人使其因资历之所宜随才器之所能而量加任使非不用资格亦不纯用资格不用资格所以待非常之材任要重之职厘烦剧之务用资格所以待才器之小者任资历之浅者厘职务之冗杂者其立为法一定如此而又得公明之人以掌铨衡随才任授因时制宜而调停消息之人以渐而用而出类之才则不以渐官以次而升而切要之职则不以次非有大功德大才能及国家猝有非常之变决不拔卒为将徒步而至卿相也若夫以百官考课之法属之吏部内外官皆以三年为一考六年再考九年通考始行黜陟之典是则有虞之制也其以御史考核即汉宣命御史考殿最也书以考语即唐人第其善最也稽其牌册引以奏对即宋人之引对磨勘也王世贞曰三代而后称治者独汉然非其才之独高也所以用才者简易而无不尽当是时天子所寄以共事者内不过丞相太尉御史大夫九卿诸将军外不过守令而已即举守而言其狱讼军兴钱谷辟召赏罚靡不悉推而付之不以私人察也不以文法牵也第课其治而为之殿最以行吾典耳三公阙于九卿郡守取选焉而不为他曹以颛之也九卿为将军矣太尉为丞相矣而不为分途以限制之也狱吏而通经也武弁而习吏也书生而闲武也故汉之才有过尽而无不尽之累国家于内为三公九卿大约延仿古昔而制于外为独详守之上有监司以领之矣而又有中丞以摄之御史以察之即不得自论鬼薪以上赋税虽斗斛弗敢颛也其内军府得以治兵事而不得与其权兵部得以与其权而不得治其事其大小之相制也若犬牙然其俯首而听于法也若束缚然故虽拥连城将百万之众一赤衣吏以片纸诏而絷其项弗敢动也得意而今日为公卿掌握国家之命失意而明日为髡钳短后之衣蹩蹩长安中而弗敢怨也可谓详于弭乱而略于求治者也故巧如莽戾如卓雄如操不得而尽用其巧与戾与雄也圣如周召不得而尽用其圣也无他法为之束也今其制不可尽变独其融酌之而稍为之裁节而巳论思赞辅之职则必遴夫作行之贤者而不必尽两制之人新进之士备词林者必使之补外以习吏州郡冗散之吏有异才者时召入以补其阙抚臣而监司守令非九载弗迁闲为之增秩赐金玺书以作其劳者秩满而为之峻擢以大报其贤者贪墨苛暴诛其甚者而斥其次者至于进取之途毋颛科甲而广其选毋限文武而通其用使诗书与案牍弓矢比而无低昂焉而后人人自奋勉于事功天下之才庶得以尽其所用也归有光试吏工部时其长令有光作三途并用议议曰所谓三途者进士也科贡也吏员也国初用人有征聘有经明行修有人材有贤良方正有才识兼人有楷书有童子诸科其后率多罢废承平以来专用进士科贡吏员是三者初未尝废而迩者欲新天下之吏治于科贡吏员之中稍加不次之擢故有三途并用之说其实前此未尝不并用也愚以为朝廷欲收用人之实效于科贡吏员所宜加之意者当先清其源盖清其源而后末流可治也进士与科贡皆出学校皆用试经义论策试进士不中入国子为举人监生试举人不中循年资而贡之入国子为岁贡监生非若汉世贤良孝廉对策与博士子弟判然为二也然进士升于礼部为高选举人之下第与岁贡国家亦不轻以待之故使之学于太学以观其成苟成矣虽任以进士之官可也今成均教养之法不具独令其资历待选而已非复如古之舍法此其科贡之源不清也吏员之在古本与士大夫无别异迨后流品既分遂为异物士人不复肯诎辱于此故本朝资格吏员崇者止于七品多用为掾幕监当筦库之职非保荐不得为州郡则吏道本不可与儒者并然其始皆自藩宪卫府州县所署置犹有前代辟举之遗法而今则自始为吏先责其输纳自提控以下至于吏典但以所输之赀第其出身之差等此吏员之源未清也夫欲使举贡之得人在于修太学之法而科贡可用矣欲使掾幕监当筦库之得人在于遵辟举之旧而掾幕监当筦库可用矣然吏者止可以循资如祖宗之制非得与科贡并也愚于科贡犹有说焉会试有甲榜乙榜盖乙榜即亦举人之中式者特限于钦定之制额故次之乙榜授以教职实与进士无异今特以败卷置乙榜而与乞恩者槩与教职则教官之选轻矣岁贡本以州县之俊如往年所谓选贡者今不本洪武旧制而专累日月则岁贡无少俊者可施以成均之教矣愚又怪夫今之未有以清其源而壅其源者又不止也自纳粟买马穵运纳级之例日开吏道杂而多端官方所以日缪也而科贡吏员皆由此而妨阏矣故鐌振饬吏治莫若清其源而无壅之凡此皆于格例之中修其废坏耳于此二者其源既清于格例已复其常而于其闲简其卓异加不次之擢盖天下奇俊之士少而中庸之士多王者之道先为其法以就天下中庸之士而精神运用独可于奇俊之士加于其法之外而不为法之所限此其所以能鼓舞一世之人材也或曰予谓吏道不得与儒并先朝如尚书徐晞知府况锺皆至显用者何也曰此又不可以吏之途论也盖先朝用人时取之常格之外宋濂一代文章之宗杨士奇三朝辅相之首皆以布衣特起乃遂掌帝制典机密岂謭謭于循途者盖自古中世犹未尝不事旁招俊乂博采声望侧席幽人思迟多士今百余年寥寥未见也而专以资格进叙今亦颇苦其胶束伏隘而未能旷然也是以思为三途并用之说愚以为非大破因循之论考国家之故事追三代两汉之高踪以振作鼓舞一世之人材恐不足以刬累世之宿弊而收用人之实效也

　　神宗万历十一年副都御史邱橓陈吏治积弊八事曰京官考满河南道例书称职外吏给由抚按官槩与保留以朝廷甄别之典为人臣市交之资此考绩之弊一也御史巡方未离国门而密属之姓名已盈私牍甫临所部而请事之竿牍又满行台以豸冠持斧之威束手俯眉听人颐指此请托之弊二也抚按定监司考语必托之有司有司不顾是非侈加善考监司德且畏之彼此结纳上下之分荡然其考守令也亦如是此访察之弊三也贪墨成风生民涂炭而所劾罢者大都单寒软弱之流苟百足之虫傅翼之虎即赃秽狼籍还登荐剡严小吏而宽大吏详去任而略见任此举劾之弊四也惩贪之法在提问乃徒有其名或阴纵之使去或累逮而不行或批驳以相延或朦胧以幸免即或终竟其事亦必博长厚之名而以尽法自嫌苞苴或累万金赃止坐之铢黍草菅或数十命罚不伤其毫厘此提问之弊五也荐举纠劾所以劝儆有司也今荐则先进士而举监非有凭借者不与劾则先举监而进士纵有訾议者罕及习接差委专计出身之途于是同一官也不敢接席而坐比肩而行助成骄纵之风大丧贤豪之气此资格之弊六也州县佐贰虽卑亦临民之官必待以礼然后可责以法今也役使谴诃无殊舆隶独任其污黩害民不屑禁治礼与法两失之矣学校之职贤才所关今不问职业而一听其所为及至考课则曰此寒官也槩与上考若辈知上官不我重也则因而自弃知上官必我怜也又从而日偷此处佐贰教授之弊七也科场取士故有门生座主之称若巡按举劾其职也乃劾者不任其怨举者独冒其恩尊之为举主而以门生自居篚筐问遗终身不废假明扬之典开贿赂之门此馈遗之弊八也有诏称善敕抚按痛惩夙弊不如诏者罪之吴安国曰陆子元尝言今吏部之职拟古宰相而其黜陟之柄有宰相所不及者如前代人主有所简拔或不关中书祖宗时用人亦往往出亲擢今凡不由吏部拟上而特旨迁除者谓之传奉官必不久而罢人亦耻为之又如有过降黜虽奉特旨他日尚可复起独由吏部考察者永不录用其体势之重古未有也愚以为考察之法未必人人水镜安知无徇己而私徇人而谬者且单词类于匿名中伤惨于告密遂使一时萋菲终身禁锢以朝廷黜幽之典为纔人修怨之资立法之弊孰甚于此时选人请托权贵吏部尚书孙丕扬创为掣签之法以杜其弊一时称公而识者往往非之孙承泽曰丕扬大选掣签之法于慎行尝议其非体谓古人见除吏条格却而不视以为一吏足矣柰何衡鉴之地自处于一吏之职而无所秉成也哉至于人材长短各有所宜员格高下各有所便地方繁简各有所合道里远近各有所准而以探丸之智为挈缾之守是掩镜可以索照而持衡可以悬决也熹宗初赵南星掌吏部疏言掣签之法自古未有自万历年闲始用之以示公其初即不能行遂有造签之弊讨缺者无不如意御史翟学程之疏至以为可笑良亦无怪其然荀卿曰探筹取钩所以为公此假设以见行法之在人耳而不意天下之果有此事也似宜变之以复祖宗之旧遂停抽签之法至天启末复行终明世不复更人因讥铨部为签部云明制铨政最严如户部官不许苏松浙江人为之以其地多赋税恐飞诡为奸也然弊孔蠹窦皆由吏胥堂司官迁转不常何奸之有又上自阁部下至驿递仓巡大抵以虚文相酬应京师犹可外吏则愈甚焉官之政事一切付之胥曹而胥曹之所奉者不过巳往之旧牍历年之成规上之人既以是责下下之人得不以故事虚文应之一有不应则上之胥曹又乘隙而绳以法矣故吏治卒以不振万历闲选六科绐事中多未惬人望编修张元桢言当以器识远大学问该博文章优赡者充之不必拘体貌长大议者以不拘体貌一言有碍遂不果行陆容曰六科系近侍官兼主奏对必选体貌端厚语言的确者以壮观班行表仪朝宁但在前居此地者体貌非不端厚而其器识学问文章往往过人盖出自精选号为得人如姚夔叶盛尹旻张宁辈是已以后则专以体貌为主而其所重者反不之计所谓出题考选亦不过借此以掩人耳目虚应故事耳使为吏部者以公天下为心不阴厚乡里遇缺选其体貌丰伟音吐正当者五倍其数试其奏议弹文数篇每五六人中其优者一人奏上如此而不得人吾未之信也至赀选之法孝宗弘治时吏部尚书王恕言永乐宣德正统闲天下亦有灾伤各边亦有军饷当时无捐粟例粮不闻不足军民不闻困弊比年来一遇灾歉辄行捐例则人既以财进身欲其砥厉廉隅为循吏岂可得也帝即命止之王圻尝考论之曰赀算入官昉于西汉谓任富可不贪也厥后边费不足输选成俗虽张释之黄霸卜式司马相如咸由是出不以为讳然终西汉之世得人四五而巳唐宋以来亦闲行之大抵由军兴顿匮非获已也我朝宣德以前科贡之途入太学者犹须精择戒其庸滥景泰时始以边境多虞开生员纳粟纳马入监之例然是时多不过八九百人已而吏部尚书王直礼部郎中张纶咸以为言礼部侍郎姚夔议覆遂尼不行成化初复开纳粮纳草纳马之例未久而止二十年山陕大饥民相食大臣以救荒无策不得已又令纳粟入监限年余即止时入监者已至六七千人于是令入监者过两月则放依亲有愿自备薪米寄监读书者听便寻又令纳粟监生年二十四以下愿坐监者自备薪米寄监读书扣年二十五岁以上方准食粮收拨二十二年令纳银米监生到监两月收回原籍收充增广生员年二十以下者八年二十以上者五年满日咨取入监复班序拨正德以后或以振济或以防御或以传奉开上粟入监之例于是纳银之途益广矣世宗入继大统诏严止之嘉靖四年又复暂开然须提学官考其能通文义者两京十三省限不过五千人时各王府典膳引礼等官青衣社学生亦皆得援例入监近年太仆缺马户部缺边费乃开例益滥遂至市井恒人皆得借俊秀名目输粟入监注选铨部者至数万人历考先朝虽不获已而行此例然必各提学官试其文理通者而后许之又各地方俱限以名数又年二十五以下者虽寄监不得食粮收拨近时此例俱未申明其闲英俊由此而擢名科第表树勋猷夫岂无人然千百而十一耳

　　钦定续通典卷二十二
 
●钦定续通典卷二十三　职官一

　

　　（臣）等谨按杜佑作职官典上溯黄农下迄唐代历朝官制之沿革件系条分分二十二卷首叙官制要略曰三公曰三省尚书曰御史共六卷曰诸卿曰武官曰东宫官曰王侯封爵曰州郡曰文武散官曰禄秩曰秩品共十六卷自长贰以至隶属阶品命数以次详载窃以唐之职官杜典略备自天宝以后无大改革所有增置不过十数条而己至五代官制紊杂废置不常欧阳修作史序云乱世分离文字残阙故无职官志今考其帝纪列传并参以会要及册府元龟等书叙及官职者宰辅诸卿而外无可纪述宋初官无定员员无专职三省二十六曹四司类有他官主判迄于元丰肇新官制罢去空名咸遵职守衔名员额类承唐制而加以详备建炎中率多省并然或废或复犹不尽更初制也辽初建国事简职专神册六年诏正班爵因习闻河北藩镇受唐官名故太师太保司徒司空枢密使之名施于部族其伊勒希巴多啰伦穆腾特哩衮林牙裕悦之类则从其初号也既得燕代十六州乃用唐制立三省六部台院寺监诸卫东宫之官名曰南面官以治汉人金自景祖始建官属其官皆踵辽之旧类多国语天会四年建尚书省遂有三省之制至熙宗始颁官制及改易官格除拜内外官始以勋封食邑入衔而后其制定自省而下为院为台为府为司为寺为监为局为署为所各统所属以修其职事员简而不滥职定而不移终金之世未尝稍改元自世祖即位命刘秉忠许衡酌古今之宜定内外之官总政务者中书省秉兵柄者枢密院司黜陟者御史台在内者有寺监卫府在外者有行省行台宣慰廉访诸司及路府州县官而一代之制始备若其因事而置事己则罢与夫异教杂流世袭之属名类实繁虽正史亦略而不载至正兵兴增设之官不循旧制平章有添设之号枢密有行院之称纪律紊而官益滥矣明制沿汉唐之旧而加损益自洪武十三年罢丞相不设析中书省之政归于六部以尚书任天下之事侍郎贰之纠劾责之都察院章奏达之通政司平反参之大理寺亦汉九卿之遗意也始置大学士特备顾问鲜所参决洪熙宣德中加至公孤遂为宰相位次冠六卿矣其余司寺监苑咸设专官以率其属外官则以总督巡抚总领其纲纪而巡按纠察之立法之初庶绩咸理至于建都北平而南省犹设官属朝廷猥以是为储才臣子遂因之而养望终明之世不废亦一代之制也是书一遵杜佑体例取其有关沿革及制度之大者分门纂辑其政迹可纪及立言行事足备考核者间为诠注以存掌故自唐肃宗至德以后官制有所更定者则标举而类叙之无所更改则仍依杜佑旧文纂集辽金元明四朝其职掌同而衔名稍异仍依其职司所系按类递详间有增补一二者亦依次附叙并着于篇至于宦官削去秩品仍纂录内侍省官职于治乱得失之由尤资考镜恭奉圣谕特于本篇下敬详焉

　　第一历代官制要略

　　第二　三公总叙【四辅二大附】　太师　太傅　太保　太宰　太尉　司徒　司空　大司马　总叙三师三公以下官属

　　第三宰相【并官属】

　　门下省　侍中【侍郎　拾事中　散骑常侍　谏议大夫　起居　补阙　拾遗　典仪　城门郎　符宝郎　宏文馆校书】

　　中书省　中书令【侍郎　舍人　通事舍人　集贤学士　史官　王书】

　　第四尚书上
  </div>
  <div class="pagination">
   <a href="续通典_page113.html">
    上一页
   </a>
   <span>
    ...
   </span>
   <a href="续通典_page109.html">
    109
   </a>
   <a href="续通典_page110.html">
    110
   </a>
   <a href="续通典_page111.html">
    111
   </a>
   <a href="续通典_page112.html">
    112
   </a>
   <a href="续通典_page113.html">
    113
   </a>
   <span class="current-page">
    114
   </span>
   <a href="续通典_page115.html">
    115
   </a>
   <a href="续通典_page116.html">
    116
   </a>
   <a href="续通典_page117.html">
    117
   </a>
   <a href="续通典_page118.html">
    118
   </a>
   <a href="续通典_page119.html">
    119
   </a>
   <span>
    ...
   </span>
   <a href="续通典_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
