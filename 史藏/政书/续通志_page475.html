<!DOCTYPE html>
<html>
<head>
    <meta charset="UTF-8">
    <title>续通志 - 第 475 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 475 页/共 1359 页</h1>
    <div class="content">　　从恪卫绍王长子大定二十六年赐名又赐名明安曰琚安春曰瑄阿禅曰璪泰和七年诏追复郑王永蹈王爵备礼改葬命阿禅为郑王 
后守其祭祀大安元年封子六人为王从恪胙王有任王巩王余弗传是岁从恪为左丞相二年八月立从恪为皇太子至寍末呼沙呼弒卫王 
从恪兄弟皆废居中都贞佑二年徙郑州四年徙居南京天兴元年崔立以从恪为梁王汴京破死焉

　　△宣宗诸子

　　庄献太子　　玄龄　　　　　　　守纯

　　宣宗四子庄献太子守忠哀宗守绪玄龄荆王守纯 【依宗室表补】

　　庄献太子
　　玄龄
　　守纯

　　 庄献太子

　　庄献太子名守忠呼沙呼既废卫绍王时宣宗未至即迎守忠人居东宫贞佑元年闰九月甲申立为皇太子十月己未以镇国上将军太 
子少保阿娄罕为太子少师庚申谕曰朕宫中每事裁减汝亦宜知撙节又谓曰时方多艰每事当从贬损吾已放宫人百余矣东宫无用者亦 
宜出之二年五月 【按宣宗纪迁汴在贞佑二年五月此讹作四月今据改】 宣宗迁汴留守中京七月召至汴三年正月薨葬迎朔门外谥 
庄献五月立其子鉴为皇太孙始二岁十二月薨四年正月赐谥冲怀大孙

　　 玄龄

　　玄龄早卒未封爵或曰庄献太子母弟或曰丽妃史氏所生

　　 守纯

　　荆王守纯本名帮图贞佑元年封濮王二年为殿前都点检兼侍卫亲军都指挥使权都元帅上谕帅府曰濮王年幼公事殊未谙卿等毋 
以朕子故不相规戒凡见将校令谦和接遇可也三年为枢密使四年拜平章政事兴定元年授世袭东平府路三屯明安三年进封英王时监 
察御史程震言其不法宣宗切责杖司马及大奴尤不法者数人初 【原文作四年九月按宣宗纪兴定三年十二月诛高琪四年九月讷本 
舍布坐诛本传总系之四年殊误今改正】 守纯欲发丞相高琪罪密召知案布什萨喇勒令史富察呼噜员外郎王阿里谋之属今勿泄而萨 
喇勒呼噜辄以告都事布萨讷木舍布讷木舍布白高琪及高琪伏诛守纯劾三人者泄密事讷木舍布处死除名萨喇勒呼噜各杖七十勒停 
元光二年三月壬子谕守纯曰始吾以汝为相者庶几相辅不至为人讥病耳汝乃惟饮酒耽乐公事漫不加省何耶今诸相皆老臣每事与之 
商略年贻物议足矣十二月庚寅宣宗病笃守纯趣入侍哀宗后至闻守纯在宫分遣枢密院官及东宫亲卫军总领伊喇布哈集军三万余屯 
东华门外部署扣定门入宰相巴古喇已遣人止丞相高汝砺不听入宫以护卫四人监守纯于近侍局是夕宣宗崩哀宗即位进封荆王罢平 
章政事判睦亲府封真妃庞氏为荆国太妃或告守纯谋不轨下狱推问慈圣宫皇太后言于帝由是获免守纯三子长曰额尔克封萧国公天 
兴元年二月进封曹王出质于军前次曰某封戴王次曰伯特封巩王守纯及宗室皆死青城

　　钦定续通志卷一百九十八

　　●钦定续通志卷一百九十九　宗室传十九

　　宗室传

　　元 【一】

　　○元一

　　列祖诸子
　　太祖诸子
　　太宗诸子
　　定宗诸子
　　宪宗诸子

　　△列祖诸子

　　伯勒格台

　　烈祖五子长太祖皇帝次楚齐格尔王次哈准大王次特默格鄂齐锦所谓皇太弟国王鄂尔齐诺延者也次伯勒格台王 【按元史以 
四宗为一卷诸弟子孙为一卷俱不列标题今依世次列叙而以世系表标题冠于其首并无传者亦备为录入以补其阙略云】

　　伯勒格台

　　 伯勒格台

　　宗王伯勒格台性纯厚明敏多智略不喜华饰勇力绝人幼从太祖平诸部落掌从马其子孙最多尝从太祖宴诸部族或潜图害之以刀 
砍其臂伤甚帝大怒欲索而诛之王曰今将举大事于天下岂可以臣故而生衅隙哉请弗治帝尤贤之当创业之初征取诸国王摧锋陷阵不 
避艰险帝尝曰有伯勒格台之力哈扎尔之射此朕所以取天下也尝立为国相又长札尔古齐别授之印赐以蒙古百姓三千户及广寍路恩 
州二城又以鄂诺奇噜之地建营以居江南平加赐信州路及鈆山州二城王薨子曰罕都呼曰伊苏布哈曰昆布哈 【按世系表伯勒格台 
子长曰伊苏布哈次昆布哈次罕都呼与此互异】 罕都呼性刚猛知兵从宪宗征伐多立战功罕都呼子曰呼喇济以疾废世祖俾居于恩以 
统其藩人至大三年呼喇济薨子达春嗣达春性谦厚通经史能抚恤其民云伊苏布哈子卓多中统三年始以推戴功封广寍王昆布哈领兵 
河南屡建大功子二曰默尔格特曰昂吉尔台

　　△太祖诸子

　　卓沁【图喇】　　睿宗图类【伊克图】

　　太祖六子长卓沁太子次察罕台太子次太宗皇帝次图类即睿宗也次乌拉齐无嗣次科尔戬太子

　　卓沁
　　睿宗图类

　　 卓沁

　　卓沁太祖长子也国初以亲王分封西北其地去京师数万里故其郡邑风俗皆莫得而详焉 【按皇子卓沁攻城略地之功详见太祖 
纪故本传略而不载】 卓沁薨子巴图嗣巴图薨弟萨喇达嗣萨喇达薨弟孟克特穆尔嗣孟克特穆尔薨弟托克托蒙克嗣托克托蒙克薨弟 
托克托嗣托克托薨弟布呼嗣布呼薨弟伊济贝嗣至元二年伊济贝遣使来求分地岁赐以赈给军站三年中书请置总管府至大元年伊济 
贝薨 【按世系及诸王表寍肃王托克托至大元年封今考本传托克托再传至伊济贝而伊济贝实薨于至大元年必有一误】 子嘉鼐巴 
嗣其位下旧赐平阳晋州永州分地岁赋中统钞两千四百锭自至元五年使给之

　　图喇

　　图喇

　　图喇太祖次子察罕台四世孙也少以勇力闻大德十一年春成宗崩左丞相阿固台等潜谋立安西王阿南达而推皇后巴约特氏称制 
仁宗归自怀孟引图喇入内缚阿固台等以出诛之大事遂定武宗即位第功封越王以绍兴路为其分地图喇居常怏怏有怨望意至大元年 
秋武宗幸凉地将御舟图喇前止之言涉不逊帝衔焉既而大宴万岁山图喇醉解其腰带掷诸地瞋目谓帝曰尔与我者止此尔帝益疑其有 
异志二年春命楚王伊克图等鞫之辞服遂伏诛子西安王喇特纳实哩天厯初以推戴功进封豫王

　　 睿宗图类
</div>
    <div class="pagination">
<a href="续通志_page474.html">上一页</a><span>...</span><a href="续通志_page470.html">470</a><a href="续通志_page471.html">471</a><a href="续通志_page472.html">472</a><a href="续通志_page473.html">473</a><a href="续通志_page474.html">474</a><span class="current-page">475</span><a href="续通志_page476.html">476</a><a href="续通志_page477.html">477</a><a href="续通志_page478.html">478</a><a href="续通志_page479.html">479</a><a href="续通志_page480.html">480</a><span>...</span><a href="续通志_page476.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
