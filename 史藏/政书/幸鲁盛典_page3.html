<!DOCTYPE html>
<html>
<head>
    <meta charset="UTF-8">
    <title>幸鲁盛典 - 第 3 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幸鲁盛典 - 第 3 页/共 87 页</h1>
    <div class="content">









　　钦定四库全书
　　幸鲁盛典卷一
　　御制
　　至圣先师孔子庙碑
　　朕惟道原于天之者圣自庖牺氏观图画象阐乾坤之秘尧舜理析危微厥中允执禹亲受其传汤与文武周公递承其统靡不奉若天道建极绥猷敻乎尚矣孔子生周之季韦布以老非若伏羲尧舜之圣焉而帝禹汤文武之圣焉而王周公之圣焉而相也岿然以师道作则与及门贤喆绍明絶业教思所及陶成万世是伏羲尧舜禹汤文武周公之统惟孔子继续而光大之矣间尝诵习诗书之所删述大易之所演系春秋之所笔削礼乐之所修明本末一贯根柢万有殆与覆载合其德日月竝其明四时寒暑协其序焉故曰仲尼之道一天道也朕敬法至圣景仰宫墙向往之诚弗释寤寐嵗甲子十有一月时迈东鲁躬诣曲阜展修祀事复谒圣
　　墓循抚松栝仪型在望僾乎至德之亲人也朕忝作君启牖下民深惟夫子师道所建百王治理备焉舎是而图郅隆曷所依据哉因勒文于石彰朕尊崇圣教以承天治民之意系以辞曰
　　遐哉三五维辟之式于皇尼山师道允植天畀木铎觉彼羣生百行以正六籍以明贤迈唐虞圣则河洛绥和动来文博礼约性天峻极伦教孔彰学昌洙泗统归素王炎汉崇儒少牢用飨厥后贤君高山是仰予怀至圣涖彼东方音徽云邈道德弥光郁郁茔林峩峩祠殿企慕安穷羹墙如见泰岱匪高东海匪深敬扬懿轨终古式钦
　　至圣先师孔子赞【并序】
　　盖自三才建而天地不居其功一中传而圣人代宣其蕴有行道之圣得位以绥猷有明道之圣立言以埀宪此正学所以常明人心所以不冺也粤稽往绪仰遡前徽尧舜禹汤文武达而在上兼君师之寄行道之圣人也孔子不得位穷而在下秉删述之权明道之圣人也行道者勲业炳于一朝明道者敎思周于百世尧舜文武之后不有孔子则学术纷淆仁义湮塞斯道之失传也久矣后之人而欲探二帝三王之心法以为治国平天下之凖其奚所取衷焉然则孔子之为万古一人也审矣朕巡省东国谒祀阙里景企滋深敬摛笔而为之赞曰
　　清浊有气刚柔有质圣人参之人极以立行着习察舍道莫由惟皇建极惟后绥猷作君作师埀统万古曰惟尧舜禹汤文武五百余岁至圣挺生声金振玉集厥大成序书删诗定礼正乐既穷象系亦严笔削上绍往绪下示来型道不终晦秩然大经百家纷纭殊途异趣日月无逾羮墙可晤孔子之道惟中与庸此心此理千圣所同孔子之德仁义中正秉彜之好根本天性庻几夙夜朂哉令图溯源洙泗景躅唐虞载厯庭除式观礼器摛毫仰赞心焉遐企百世而上以圣为归百世而下以圣为师非师夫子惟师于道统天御世惟道为寳泰山岩岩东海泱泱墙高万仞夫子之堂孰窥其藩孰窥其径道不逺人克念作圣
　　祭至圣先师孔子文
　　仰惟先师德侔元化圣集大成开万世之文明树百王之仪范永言光烈防不钦崇朕丕御鸿图缅怀至道宪章往哲矩矱前模夕惕朝乾覃精思于六籍居今稽古期雅化于万方繄惟典训之功实覩乂安之效兹者巡省方国至于岱宗瞻望鲁邦爰来阙里空堂至止恍闻丝竹之声旧寝徘徊喜动宫墙之色车服礼器宛然三代遗风几杖册书夐矣千秋盛迹忾明灵之俨在文治遐昌肃禋祀以惟防精忱庶格
　　重修阙里孔子庙碑
　　朕惟大道昭埀尧舜启中天之盛禹汤文武绍微危精一之传治功以成道法斯着至孔子虽不得位而赞修删定阐精义于六经祖述宪章防众理于一贯为往圣继絶学为万世正人心使尧舜禹汤文武之道灿然丕着于宇宙与天地无终极焉诚哉先贤所称自生民以来未有盛于孔子者也往岁甲子朕巡省东方躬诣阙里登圣人之堂只将祀事覩其车服礼器金石弦歌葢徘久之不能去焉顾圣庙多厯年所丹雘改色榱桷渐欹用是惄然于心特发内帑专官往董其役鸠工庀材重加葺治经始于辛未之夏事竣于壬申之秋庙貎一新观瞻以肃盖深惟孔子之道垂范今古朕愿学之志时切于怀每考天人性道之原修齐治平之要思以逺绍前绪牖迪生民凡所以尊崇褒显者靡不隆礼竭诚以将景行仰止至意而况庙庭之地尤为圣人神明所凭依者哉今者登堂而陈俎豆入室而习礼仪营搆既坚采章弥焕庶几于朕心深有慰焉用是特遣皇子祉敬展禋祀以告落成凡我臣民瞻仰宫墙倍增严翼尚益思敦崇德义砥砺伦常以不负朕尊师重道之意岂不休欤因勒贞石系以辞曰
　　麟书启瑞素王挺生上律下袭玉振金声范围百代陶甄万类道备中和德参天地立型垂训师道昭宣象悬七曜海纳百川曩巡东鲁临河登岱峩峩尼山羹墙斯在防恭展谒至德是钦宗风溥博教泽闳深洙泗之阳殿寝奕奕上栋下宇神灵安宅冬官特饬缔造维新宏规大啓肃奉明禋圣人之居永以观德千载传心四方式则
　　祭启圣公文
　　维公系本神灵生称瓌伟勇力闻于鲁国皆道德所皇政事纪于鄹邦悉文章所宣着笃生圣子代为帝师寰宇崇嵗祀之仪不先父食古今奉斯文之统共指家传兹値东巡特临曲邑溯二千年之教泽孰非厚德燕贻垂七十世之孙谋如见神明陟降用修彜祭之典代以扈从之臣泗水环流知发源之有自防山耸峙占积庆之无疆牲醴式陈尚其歆格
　　阙里古桧赋
　　孔子手植桧在杏坛之侧金贞祐间无复存矣元至元三十年再茁故处明治间又燬于火今所遗者不枯不荣屹立霜露而秀色独异抚摩久之乃作赋曰
　　维槎枒之灵质实钧化之所钟标扶舆之奇特峙先圣之故宫涵元气以不朽与至道而俱崇尔其黛干苍苍孤柯濯濯鹤骨初扶霜鳞未作俨茁轧以方舒类鸿荒之忽凿谢缛采于春华完淳风于太朴夭矫拂勃星临露滴枝无取于樛樛叶全稀于摵摵夕飚度兮弗惊朝旭烘兮如涤伊间气之潜滋惟神爽之咸集徘徊延却宛转断连蟠屈兮若佾羽之在列耸削兮若簨簴之待悬则有筑以崇封沃以膏壌方以周阑角以文磉足缩心防目给神赏萝烟夺翠松籁失响于是楷因之而擢颖蓍感之而抽茎争葳蕤于诵之里齐扶疎于礼乐之庭朝惭兮一旦大椿譲兮千龄上泝眞宰之功远契无为之代均云行兮雨施等干始兮坤载畴则出混茫之中而居耳目之外与三才以竝植绵厯禩其长在亦有扶桑海表若木山巅东瀛西极揭日摩天迹虽夸于神异植非出于文宣宜瞠乎其后矣邈无得而称焉
　　孟子庙碑
　　自王迹熄于春秋圣人之道或几于泯灭卒之晦而复明厯千百世而不敝者恃有孔子也孔子没百有余年浸假及于战国杨墨塞路祸尤烈于曩时子舆氏起而辟之于是天下之人始知诵法孔子率由仁义斯道之有传至于今赖之是以后世学者如韩愈苏轼之徒咸推其功以配大禹而闽洛之儒咸尊为正学之宗传乌虖盛已夫洪水之祸止于人身已尔杨墨之祸隠然直中于人心不有孟子使杨墨滥觞于前释老推波于后后之人虽欲从千载之下探尼山之遗绪其孰从而求之因推述厥义刻文于石俾揭于邹之庙其文曰尼圣既往夐矣音徽后百余嵗圣绪浸微尚异实繁杨墨竞煽陷溺之祸酷于昏垫惟子舆氏距诐放淫以承先圣以正人心述舜称尧私淑孔子正学修明百世以俟不有是者斯道孰传宇宙晦霿万物狂傎我读其书曰仁曰义遗泽未湮闻风可企岳岳亚圣岩岩泰山功迈禹稷德参孔顔刻石兹文于祠之下诵烈休用告来者
　　泉林记
　　朕被服至道诵法孔子于诗书简册之中羹墙载见如闻其言论而接其声容者匪伊朝夕矣尝以不得一登阙里之堂观其车服礼器山川风物慨然至圣之音徽每低徊于中而不能自已乃者在廷之臣咸谓古者天子巡省方岳观察民俗朕俞其请因念岱宗在望于迈鲁郊夙昔所怀今兹可慰嵗之冬月舆卫北还抵于泗水东境距其县治五十里陪尾山之阳众泉出焉石窦防岈清流荡潏下合沂泗逺波悠然相传为子在川上处云旁有古寺厥名泉林坡陁幽旷树木茂密虽古今异时陵谷不改去圣人之居如此其近意者当日杖履所经周览原泉黙契道体喟然发水哉之叹者其即斯地耶于是停骖弭节瞻眺乆之恍乎如有所得殆移晷而后去也夫天地无终穷流水之出于天地者亦无终穷圣人之道川流敦化万古不息与天地流水同其无终穷焉其何能已于予怀耶孔子系易其言天也曰行健言地也曰无疆孟子之言水也曰盈科而后进君子之于圣人之道也溯源穷流学水至海亦若是焉而已矣朕既幸宫墙亲觌至止非遥而又喜泉源胜地圣迹所存而得游厯其处也遂为之记
　　祭元圣周公文
　　惟公丕承圣绪懋叙人伦光烈觐成一家之继述官礼制作垂万世之经常道阐图书探六爻而易贡心传精一兼三代以訏谟启东鲁之典型犹存故泽入尼山之梦寐未坠斯文朕稽古省方瞻言至止郊原纵目遥深松桷之思庙貌崇观爰切羹墙之慕特申祗荐代以亲藩惟冀神灵尚克歆飨
　　周公庙碑
　　世运代嬗隔越千载则必有神哲挺生其间以承大统以作名世惟公体上圣之质绍祖考之德孝友笃仁左右宁王厥勲烂矣及乎负扆能以勤劳寅恭惇大忠信之道翼赞其君太和洽而颂声作焉夫功莫大于致治绥邦业莫隆于制礼作乐公身兼数器开物成务其厐鸿炳烁之烈既已载于诗书志诸史册至于系爻辞定官礼撰尔雅出言为经又何博奥难穷也昔孟子论列古帝王至于公曰兼三王施四事而韩愈亦厯数尧舜禹汤文武以至公盖道统之传如此岂仅以治理之彰彰者与遥想风徽官公遗嗣俾昭世泽于无穷既命有司新公庙貌希慕之余勒石颂德而系之以诗诗曰邃古民朴混混茫茫列圣经纶肇轩迄商叙厥伦纪贲以采章公监二代揆时立制有因有除礼明乐备体国经野成理万彚集武之勲绍文以孝代成諴民竝孔立敎为子为臣是则是效宗邦绵厯忠厚所贻贞珉载镌作颂致思鳬绎同峙亿禩为期
　　圣庙落成遣皇子祭告文
　　朕惟道统与治统相维作君与作师竝重先师孔子德由天纵学集大成综千圣之心传为万世之师表故庙祀乆逺垂于无穷朕御防以来立纲陈纪彰敎敷治咸奉至圣为法程凡典礼追崇竭诚致敬自京师下逮郡邑辟雝泮水建庙释奠防不修举况兹阙里乃圣人钟毓之乡车服礼器于斯藏守曩者东巡展拜之余仰观庙貌多厯年所渐有頽敝深厪于衷用是命官董理重加修葺栋宇维新以妥圣灵兹当告成特遣皇子祉致祭俎豆肃陈恍乎接至圣之音容以将朕俨恪钦崇至意陟降在兹尚祈歆飨
　　克捷告祭阙里庙文
　　朕服膺圣训殚究遗文凡兹六籍所垂惟以安民为要临御以来孜孜图治绥乂蒸生逺迩中外视同一体乃有厄鲁特噶尔丹荒陬狡冦肆虐跳梁扰毒边方稔恶已极朕亲统六师三临絶塞彰挞伐克奏肤功逆孽就俘凶渠殄灭遐荒番部防不归诚自兹永靖边尘咸安生业惟是至圣先师黙相启佑特遣专官敬申禋祀祗告成功伏惟昭鉴尚飨
　　顔子赞
　　圣道蚤闻天资独粹约礼博文不迁不贰一善服膺万德来萃能化而齐其乐一致礼乐四代治法兼备用行舎藏王佐之器
　　曾子赞
　　洙泗之传鲁以得之一贯曰唯圣学在兹明德新民止善为期格致诚正均平以推至德要道百行所基纂承统绪脩明训辞
　　子思子赞
　　于穆天命道之大原静养动察庸德庸言以育万物以赞乾坤九经三重大法是存笃恭慎独成德之门卷之藏密扩之无垠
　　孟子赞
　　哲人既萎杨墨昌炽子舆辟之曰仁曰义性善独阐知言养气道称尧舜学屏功利煌煌七篇竝垂六艺孔学攸传禹功作配
　　过阙里
　　銮辂来东鲁先登夫子堂两楹陈俎豆万仞见宫墙道统唐虞接儒风洙泗长入门抚松柏瞻拜肃冠裳
　　阙里古桧
　　干耸朱甍外根蟠碧殿阿奇文成左纽元气挺孤柯瑞与龟龙竝传来岁月多徘徊看手泽不共劫灰磨





　　幸鲁盛典卷一
　　钦定四库全书
　　幸鲁盛典卷二
　　康熙二十三年甲子春二月翰林院编修曹禾吏科掌印给事中王承祖各疏请
　　皇上东巡
　　命廷臣集议
　　翰林院编修曹禾
　　题为恭请
　　皇上登封岱宗以告成功以昭盛德事【臣】闻祀典国之大事帝王事天明事地察于是乎神祗降福人民悦豫庆流久逺古者有常祀有特祀礼曰天子祭天地四方山川五祀岁徧焉此常祀也四时举行之礼也书曰岁二月东巡狩至于岱宗柴望秩于山川此特祀礼司马迁所谓每世之隆则封禅答焉者也三五以来昭姓考瑞必以其成功告于上帝【臣】考封禅书及班固应劭服防诸儒所言泰山五岳之长神灵所聚因髙崇天谓之封就广増地谓之禅明受天地之所命功成事遂有益于天地若髙者加高厚者加厚隂阳和万物序刻石纪号髙世比德于九皇甚盛典也逮秦汉唐宋之主有事岱宗者皆勒兵十数万创立宫殿更起明堂辟雍劳民费财失对越之意后世议者遂不敢申明其礼独详于一岁中祈年报赛之常祀不知事天一也而礼有大小帝王受命于天左右相之黙成其功业故因名山升中与天相见报受命之无负因之燔柴肆祀以答幽赞明欲其精神通于眞宰使神祗各率其职佑我皇极光我泰阶天人之际感召甚微其为典礼至尊至重洪惟我
　　太祖高皇帝诞膺图箓
　　太宗文皇帝受宝握符
　　世祖章皇帝抚有区夏大命虽定而天下未宁人心未靖
　　三孽伏于方镇海冦跳梁东南此乃
　　上帝神灵眷顾笃佑
　　皇上留遗艰难昭宣至德神功开大一统之业垂裕于
　　万世也伏见
　　皇上睿谋独运动与天契决机制胜扫荡都尽台湾逋冦詟威归化纳土稽颡穷海万里廓清无外
　　皇上圣德髙深期臻上理虽六合同风而孜孜不已政化翔洽流于无垠三光五行昭精布序年谷顺成声敎四讫闾阎安生乐业共见太平而奉琛职贡梯山航海而来者不可胜数猗欤盛哉古帝有功德者莫过于黄帝黄帝上元甲子贞元运防考定星厯建天地神祗物类之官制作度数合符造化由是封峦勒成遂开宇宙文明之象汉武帝不得其时则以十一月甲子朔冬至应之而数千年之景运适协于今日功成治定之后则统天之纪应地之时而立人之极端在今日矣【臣】愚窃谓
　　皇上以精一执中为奉若岂乐于泥金刻石铺张扬厉
　　之文然而
　　上帝之命不可不报山川百神之助不可不答而运世之本开基之功德不可不纪诚宜稽古礼文润色鸿业勿惮登陟之劳亟议告成之典考汉唐之仪注行之简易顺承大庆维新庶政为生民锡福为奕叶储庥光昭
　　祖
　　宗之洪烈休德将见瑞应洊臻颂声洋溢与黄帝之时同其盛美矣【臣】于岁首即怀此念虑蹈越位之罪既而惟之受
　　恩深重报称无由而敷陈经史导扬德化【臣】之职也拳
　　拳之诚冒凟
　　宸听奉
　　旨九卿詹事科道防议具奏
　　吏科掌印给事中王承祖
　　题为请仿古帝之巡狩以勤民事以光
　　圣治事【臣】仰见我
　　皇上乗泰运之始出维新之治屡颁
　　上谕戒饬臣工疏通仕路皆
　　轸念民生期登熙隆至意也诚德嫓尧舜功迈汉唐矣方今四海升平要荒向化正观风问俗劝课农桑之时【臣】读舜典所载岁二月东巡狩至于岱宗柴望秩于山川肆觐东后【臣】窃惟其意岱宗居五岳之首东方为生气之先二月乃东作之始燔柴祀天因所至而祭告之至其协时月正日同律度量衡盖皆为民事也故载之于书令后世仿其意而行之我
　　皇上念切民瘼求登殷阜必以农功为先务请仿虞帝之制巡幸东方察闾阎之利病问风俗之厚薄设祭方岳以祈年丰又闻泰山出云不崇朝而雨天下是
　　圣帝一祷即泽沛万方矣诗云以祈甘雨以介我稷黍以谷我士女此之谓也且东岳密迩孔里【臣】见史册所载汉髙至鲁以太牢祀孔子后世美其开一代之文治倘
　　御辇所届观其车服礼器亦古今钜观而
　　皇上右文至意载之史册诚千古不易见之盛事【臣】读史记封禅书内云上古封禅者七十二君皆荒唐无稽至秦皇汉武仿而行之不过耀德张功后世鄙焉我
　　皇上德接精一之传博稽羣书上法虞帝行燔柴之礼
　　不袭封禅之事是
　　圣德神功光昭万世矣奉
　　旨九卿詹事科道一并防议具奏
</div>
    <div class="pagination">
<a href="幸鲁盛典_page2.html">上一页</a><a href="幸鲁盛典.html">1</a><a href="幸鲁盛典_page2.html">2</a><span class="current-page">3</span><a href="幸鲁盛典_page4.html">4</a><a href="幸鲁盛典_page5.html">5</a><a href="幸鲁盛典_page6.html">6</a><a href="幸鲁盛典_page7.html">7</a><a href="幸鲁盛典_page8.html">8</a><span>...</span><a href="幸鲁盛典_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
