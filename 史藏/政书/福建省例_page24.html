<!DOCTYPE html>
<html>
<head>
    <meta charset="UTF-8">
    <title>福建省例 - 第 24 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建省例 - 第 24 页/共 63 页</h1>
    <div class="content">　　于同治五年九月二十四日，臬司邓详，奉护理巡抚周批：如详分饬遵办。仍候督部堂批示。此复。又奉爵督部堂左批：如详分饬遵办。仍俟抚部院批示。缴等因。移行遵照在案。 

　　编查保甲遵札复议章程详覆通饬 

　　一件遵札会议详覆饬遵事。同治九年闰十月二十八日，奉巡抚部院王札开：照得州县编查保甲，乃弭盗防奸善政，例应按年造册送部，并于秋收后抽查一次，送司汇办。节奉谕旨，饬令实力整顿，难容玩忽。闽省各属保甲，前因军务未竣，达部之册压搁多年，经徐前院饬将从前未办各年分概予删免。自军务肃清起，责成现任各官认真整顿，按年造报，并札司严定功过，通饬遵照。迟至上年五月，始据康前司将同治五、六两年分已据各属造送保甲册，先行汇造详咨，其未到各处同七年分之册，声明饬催另办。经卞前院照详移咨，并端札严催各在案。现届奏咨九年分保甲之期，五、六两年未到者尚未补咨，七、八两年之册亦久逾例限，未据造报。闽省山海交错，水陆分岐，匪徒最易潜踪。现值崇浦一带时有斋匪出没，狡焉思逞，虽经陆续拿办，不致滋蔓，而防范不可不密。有牧民之责者，当以整顿保甲、厘查户口为急务，庶匪类无所托足，地方得以又安。乃各属于保甲一事，往往视为具文，不肯认真奉行。甚至每年应造达部之册，亦视若无关紧要，任催不办。泄玩成风，深堪痛恨。亟应严示惩劝，以挽积习。合行札饬。札到该司，立即查明同治八年以前各属保甲册已到者各有若干处，先行分年汇造详咨。其余尚未造送者，应如何勒限严催赶办，倘再逾延，应如何分别示惩。克日先行议详察夺，通饬遵照。其九年起之册，并即申明定章，一体严檄飞催各府州，严督所属厅县，实力奉行，逐细编查。每年赶于十月内造册，通送院司查核汇办。倘再因循玩愒，奉行不力，册无造送，即由司择尤详揭撤参，以为玩视地方公事者戒。均勿徇延，切切等因。 

　　奉此，遵查保甲立法，昉自周官，乃比闾族党之遗制，果能实力编查，则是良是莠，按籍可稽，奸伪无由托足，闾阎自获安又。咸丰元年间，迭奉谕旨，饬令整顿，经前司会议章程，详奉奏明，刊刷通饬遵办。各州县初本认真，乃自军兴以来，日渐废弛。其间即有造册申送，亦不过虚应故事，依样胡芦，求其实力整顿，永守弗失，鲜克有之。现在闽省军务早已肃清，而崇浦一带犹有斋匪出没，狡焉思逞，编查保甲，尤为当务之急。若不严加参罚，势难破除积习。应请嗣后循照旧章，予以限期，责令各州县将所辖村庄，澳口、都图、里甲并要隘处所，恪遵前颁规条，逐户编查。大县予限三月，小县二月，县丞一月，务颁依限查竣，禀请道府抽查。果无舛错遗漏，各再予限一月内，备送细数清册详送。仍由该管府随时稽察，倘有查办不力，及延不册报，先行记过。如再不知愧奋，任意抗违，即查照定例，详请奏参，以惩怠玩。其五、六、七、八等年分未行补办各员，仍照向定章程，查明秋收时何员在任未办，即着该本员驰赴会同现任赶办。如已委署别缺，不克亲赴，即令遣丁随同现任编查造册。自文到之日起，亦如前予以限期，以杜推诿而端责成。倘敢饰词延宕，分别记过揭参。俾各属知所儆畏，藉挽颓风。是否有当，理合具文会详，伏候宪台察核示遵等缘由。 

　　于同治九年十一月二十一日，署臬司傅会同藩司潘详，奉总督部堂英批：仰候抚部院核示饬遵。缴。又奉巡抚部院王批：如详办理。仍候督部堂批示。缴等因。移行遵照在案。  

田宅例

　　目录 

　　严禁争坟 

　　田土词讼令民呈报升科给照 

　　禁止争水 

　　典业免税 

　　互争田亩 

　　典卖契式 

　　禁革田皮田根，不许私相买卖，佃户若不欠租，不许田主额外加增 

　　禁墓佃毁坟盗卖 

　　民间活典产业毋庸设立对契 

　　严禁争坟 

　　一件严禁争坟、盗挖等项恶习、以保身命事。乾隆二十四年二月，奉前巡抚部院吴 

　　宪示：照得一切棺柩，入土为安，迟葬混争，律有明禁。盖地本水火风凝结而成，外象藏风避水，穴中无风无水，即谓之风水，即可云吉地，非别有风水之说，果能朝葬而夕发也。况谚云：阴地好，不如心地好。朱子人子须知载云：此处不发，是无地理；此地若发，是无天理；而墓亦随遭雷击：可见风水之无益，而阴隲之当培养也。乃闽省逼近江西，恒惑于地师之说，不但愚民牢不可破，即身列衣冠，富家巨族，亦无不酷信风水，谋买强挖。如晋江之庄漆，因图买坟地，革贡而充发巴里坤矣。流清之马胜等，则因强挖人棺，革监而严加究拟矣。其它之身败名裂、干犯刑宪者，更不可枚举。是所争之地，凶乎、吉乎？祖父之灵能庇及子孙乎？朝廷三尺法能为犯者曲贷乎？凡有知识，皆可憬然悟矣。尤可痛恨者，漳、泉等处，亲故而火葬，已干法纪。乃又名之曰「金罐」。更有埋葬数年之后，或因子姓凋零，或因家道贫窘，辄归咎于葬地，将骨挖起，用水洗刷，另葬别处，相习成风，恬不为怪。此等恶俗，地方官知而不禁，或禁而不力，以致愚民陷于罪戾，殊堪悯恻。除严饬查拿，有犯必惩外，合行出示严禁。为此示仰抚属士民人等知悉：嗣后凡遇父母及亲属之丧，亟须觅地安葬，不可久停，不可火化。其埋葬之处，如系官山，则当插定界址，而不可彼此侵越；如系买业，则当查明实系空地，而不可混动有主之坟。至于前后左右有人觅葬者，如非己界，听其自便，不可以有碍风水，或恃强拦阻，或私行盗挖，以致纤毫无益于死者，而本身先于罪戾，后悔莫及。至于久葬之金罐，更不许擅行起挖。违者地方官即行据实通详，照例究拟。凡各属寄寓地师，一切开金井、挂线定向，听士民之便延请外，如有妄言某地上吉、可以谋葬、诱惑乡民者，地方官即查拿重责，递解回籍，毋许容留。尔等试思地师果能辨地吉凶，自当先己后人，何不将先人葬于吉穴而受其荫庇，乃劳作客为人作冢耶？知此，则地师定风水吉凶之不可尽信，而争坟盗挖之有损无益，将不待官长之叮咛，而浇风自可止息矣。其各凛遵毋违等因。 

　　田土词讼令民呈报升科给照 

　　一件钦奉上谕再行通饬事。乾隆二十四年三月，奉巡抚部院吴宪牌：乾隆五年七月二十六日，内阁奉上谕：从来野无旷土，则民食益裕。即使地属畸零，亦物产所资。民间多辟尺寸之地，即多收升斗之储。乃往往任其闲旷，不肯致力者，或因报垦则必升科，或因承种易滋争讼，以致愚民退缩不前。前有臣工条奏及此者，部臣以国家惟正之供，无不赋之土，不得概免升科，未议准行。朕思则壤成赋，固有常经；但各省生齿日繁，地不加广，穷民资生无策，亦当筹划变通之计。向闻边省山多田少之区，其山头地角闲土，尚多或宜禾稼，或宜杂植。即定科粮纳赋，亦属甚微。而民夷随所得之多寡，皆足以资日食。即内地各省，似此未耕之土、不成坵段者，亦颇有之。皆听其闲弃，殊为可惜。用是特降谕旨，凡边省、内地零星地土，可以开垦者，嗣后悉听该地民夷垦种，免其升科。并严禁豪强，首告争夺，俾民有鼓舞之心，而野无荒芜之壤。其在何等以上仍令照例升科、何等以下永免升科之处，各省督抚悉心定议具奏。务令民沾实惠，吏鲜阻挠，以副朕子惠元元之至意。钦此。 

　　又乾隆六年九月初三日，准户部咨：应如署闽抚王所议，嗣后闽省民间开垦零星地亩、不及一亩者，免其升科；如虽及一亩，或系地角山头、不相毗联者，亦免升科。其有经界联络一亩以上，仍行照例分别水旱年限升科。至所垦分数、土名、四至，饬令该地方官勘明，果无侵占，悉准给照开垦，严禁豪强霸占阻挠。其在两县联界地方开垦者，饬该地方官查明前后熟田粮载何县，即归该县给照。并将所垦四至、土名填入照内，以杜豪强侵占等因。乾隆六年七月十九日题，本月二十一日奉旨：依议，钦此，钦遵各在案。 

　　是闲旷地土，无论多寡，例得听民开垦成熟，给照升科，永为世业。惟缘乡僻愚民，不知定例，往往于山头地角，田边陇畔，积年开垦，逐渐成田，或致失于呈报，地方土豪以及田邻人等，遂谓其私垦，从旁觊觎，捏情呈控，希图占夺。殊不知地有旷土，钦奉上谕，原令农民开垦。其不成片段者例免升科，即或积垦已成亩数，亦有分别水田六年、旱田十年升科之例。但乡僻农民，苦于不知。地方印官为民父母，遇有此等事件，自应将定例详细谕知，令其照升科给照，永为世业，以杜争端。乃不肖州县，每遇田土词讼，不察情词虚实，辄往丈量。不知丈量虽若至公，而伸缩皆出于吏胥之手。每闻狡黠吏胥暗中勒索，当丈量之时，信口混报，将浮额之地朦混报为缺额，或将缺额之地故意丈出浮多。无能之吏为所朦蔽，混罚充公，图饱私橐。此等不肖之员，实为地方之害。言念及此，殊堪痛恨！合行通饬。为此，牌仰该道、府、州官吏照依事理，立即转饬所属府、州、县遵照定例，嗣后遇有田土词讼，乡僻小民不谙升科定例、失于呈报者，即令呈报升科给照，永远管业，毋得任意混罚，以致小民畏缩不前，深负圣主劝民垦辟荒芜之至意。倘所垦之地不及一亩，或系地角山头不相毗联者，亦行给照，仍照定例，于照内书明免其升科，毋使豪强霸占。自此檄饬之后，其实在必须丈量者，仍听秉公细丈，据理剖断。倘不须丈量之案，仍听胥役指挥，一任混报多寡、假公济私、混行勒罚、希图侵肥者，一经察出，定即严参，决不姑宽。仍令各县将奉文到日具报查核，凛之！慎之！速速等因。除行各道、府、州外，合并饬行。为此牌仰该司官吏照依事理，即便通饬遵照，毋违等因。 

　　乾隆二十四年二月二十九日，福建巡抚部院吴。 

　　禁止争水 

　　一件檄饬遵照事。乾隆二十四年三月，奉前巡抚部院吴宪示：谕抚属各州县乡保、族正、甲长、农民人等知悉：照得闽省滨海环山，民间田地，均藉沟渠塘圳，接引灌溉。形势各有不同，得水亦分难易。或自上及下，或接股轮分，自有一定之规，原不容互相争夺。无如户族有大小，人情有良顽，不法之徒，不遵乡例，每每倚强凌弱，损人利己，或上截水源，或下掘私沟，或本日不应轮值而硬行戽放，或他户例应分灌而擅自阻拦，以致彼此争殴，动成人命。更有统众械斗，酿成大狱者。本部院体察属详，办理秋审，哀此乡愚，误罹法纲。时交四月，农事方兴，诚恐习焉不察，复蹈覆车。今特严立章条，先事诰诫。嗣后各该村庄近水之区，及接引陂塘沟圳之处，均着本管乡保、族正、甲长遵照成规，于各村首神堂庵观列榜晓示。或按股或分日，务须挨次轮流，毋许强争私挖。如本甲内有不遵教条、恃强妄行者，该被害通知乡保、族正、甲长，报明本管，将本人重责三十板。如有聚众执械混夺者，将首犯枷号两个月，满日重责四十板。其随从之犯，毋论本家异姓，俱重责四十板。其乡保、族正、甲长失察一次，重责二十板，纵容者倍之。如告到本管地方官，漫不经心，并不审理，以致酿成大狱者，即以不职参革。本部院为农民整俗息争起见，法在必行，断不轻恕。凡我官民，均各凛遵毋违等因。 

　　典业免税 

　　一件饬知田房活契典业等事。乾隆二十四年四月，奉巡抚部院吴宪牌：照得闽省所属各州县中，廉洁自励，实心爱民者固不乏人，而悠忽从事、以致胥吏舞弊者亦不能无。葢缘吏役人等无不偷闲自逸，是以颁发告示，名虽实贴，半多沉匿，并不张挂，以致小民无由共晓。今此活契典业不须投税之例，尤非税契书吏所乐闻，必致有心抽匿，使圣泽弗能下逮。是以特行刊刷通颁，并即谆谆檄饬。为此牌仰府、州官吏，照牌事理，即将发到告示，照单分发各属，谆嘱各县勿为胥吏朦蔽而抽藏隐匿，勿任风雨飘摇而任其摧残，务使家喻户晓，不为衙蠹所欺。倘地方辽阔，所发之示不敷张挂，即另行照缮发贴。仍将奉发告示若干道，添缮若干道，现贴某某村庄，各距城若干里，造册禀送查考，以凭按册密行察访，果否实贴。倘敢视为具文，置之高阁，徒以空言搪塞，一经察实，定即严参，决不宽恕。该府、州亦须留心察访，如所属吏胥匿示不贴，该府、州不即查究，别经访闻，均干未便。凛之凛之等因。 

　　乾隆二十四年四月初二日，福建巡抚部院吴行。 

　　互争田亩 

　　一件通饬事。乾隆二十四年九月，奉前巡抚部院吴通行：各属农民，或有边界不清，或收价回赎，互争控告事件，如系何人布种，即令本人收获，仍同词证保甲，记明所收榖数，俟田亩断归何人，其稻谷亦断归收领。如有私自抢割者，将为首之人枷号四十，满日重责四十板。随从之人重责四十板。词证保甲不行阻止，重责四十板。其互争之处，即断归被割之人收管。即应赎者，亦不准其回赎等因。 

　　典卖契式 

　　一件设立合同契式、晓谕遵照、以杜假捏、以息讼端事。乾隆二十五年二月，奉巡抚部院吴宪牌：照得民间典卖产业，全以原契为凭。而呈官剖断，亦以契券为据。闽省词讼，半由田产契载不清，以致雀角纷争。且闻闽省典田者不立下契，以致取赎无券，徒滋口舌。今欲除其弊，必先清其源。除卖断者原系永不取赎、应照闽俗向例仍只立契一张交买主收执外，如系暂典田房产业，则令中见人等一手缮写二纸，中间大书「合同上下典契」字样。如系先典后卖者，亦即另立卖契，并将从前典契、老契一并归于买主。如此则卖断者既不得执废契以滋讼，而典产者仍得执下契以取赎，似于民俗为便。合行出示晓谕。为此示仰抚属军民人等知悉：嗣后交易田产，务须遵照现颁上下合同契式，将出售田地亩数，坐落地方、粮额、租额、价银、年限，逐一开清。如系典产，即写立合同上下典契，同时一手书写，中见人等当场画押，中间骑缝处大书「合同上下典契」字样，对半分开，典主执上契，原主执下契，各执一纸为据，以便于回赎时原主执下契向典主取赎，收回上契。如系卖绝者，原系永远断绝，不复取赎，故可不立下契。尔等务各遵照后开典契、卖契式样书写，以免后日争端，毋违！特示。 

　　颁发契式开后 

　　立典契某人云云（听凭民间俗例开写），今将祖传或自置某县某都某图民（屯）田几号土名某某等处，共计几亩几分，年载租榖米若干，应纳钱粮若干，本色米若干，托中典与某姓某名处为业，得价银若干两（何戥何色或系纹广）。其银即日全数收明。其田听凭典主对佃收租管业，推收入户，完纳粮色。此田面约几年为限。限满之日，听某备照契载银两赎回，某处不得以粮经过割等词掯留。如无银取赎，仍听某处管业云云（听凭民间俗例开写）。今欲有凭，邀同中见人等当场写立合同上下典契一样各一纸，典主执上契，原主收下契，各执一纸为照。 

　　计开田地四至。 

　　此上契买主某人收执存照。 

　　中见某人、某人 

　　乾隆某年某月日立典契某人 

　　知契某人、某人 

　　立典契某人云云（听凭民间俗例开写），今将祖传或自置某县某都某图民（屯）田几号土名某某等处，共计几亩几分，年载租米榖若干，应纳钱粮若干，本色米若干，托中典与某姓某名处为业，得价银若干两（何戥何色或系纹广）。其银即日全数收明。其田听凭典主对佃收租管业，推收入户，完纳粮色。此田面约几年为限。限满之日，听某备照契载银两赎回，某处不得以粮经过割等词掯留。如无银取赎，仍听某处管业云云（听凭民间俗例开写）。今欲有凭，邀同中见人等当场写立合同上下典契一样各一纸，典主执上契，原主执下契，各执一纸为照。 

　　计开田地四至。 

　　此下契原主某人收执存照。 

　　中见某人、某人 

　　乾隆某年某月日立典契某人 

　　知契某人、某人 

　　立卖断契某人云云（听凭民间俗例开写），今将某县某都某图民（屯）田几号土名某某等处，共计几亩几分，年载租米榖若干，应纳钱粮银若干，本色米若干，托中卖与某姓某名处为业。得银价若干两（何戥何色或系纹广）。其银即日全数收明。其田听凭买主对佃收租，推收入户，完纳粮色，永远管业。某等不得别生枝节，言找言赎。一切老契典契尽归买主收执云云（听凭民间俗例开写）。今欲有凭，邀同中见人等当场写立卖断契一纸为照。 

　　中见某人、某人 

　　乾隆某年某月日立卖断契某人 

　　知契某人、某人 

</div>
    <div class="pagination">
<a href="福建省例_page23.html">上一页</a><span>...</span><a href="福建省例_page19.html">19</a><a href="福建省例_page20.html">20</a><a href="福建省例_page21.html">21</a><a href="福建省例_page22.html">22</a><a href="福建省例_page23.html">23</a><span class="current-page">24</span><a href="福建省例_page25.html">25</a><a href="福建省例_page26.html">26</a><a href="福建省例_page27.html">27</a><a href="福建省例_page28.html">28</a><a href="福建省例_page29.html">29</a><span>...</span><a href="福建省例_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
