<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 29 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 29 页/共 77 页
  </h1>
  <div class="content">
   金世宗即位于东京追尊皇考豳王为皇帝諡简肃庙号睿宗皇妣富察氏曰钦慈皇后李氏曰贞懿皇后【睿宗讳宗尧太祖之子】
　　元武宗即位于上都追尊皇考曰皇帝諡曰昭圣庙号顺宗尊太母元妃为皇太后【顺宗讳达尔玛巴拉世祖之子】泰定帝即位追尊皇考皇妣请諡于南郊皇考晋王曰光圣仁孝皇帝庙号显宗皇妣晋王妃曰宣懿淑圣皇后【显宗讳噶玛拉裕宗长子】
　　明世宗即位追尊父兴献王为兴献帝祖母宪宗贵妃邵氏为皇太后母妃为兴献后嘉靖元年正月从宰臣杨廷和等议称孝宗为皇考慈寿皇太后为圣母兴献帝后为本生父母不加皇字三年四月追尊兴献帝为本生皇考恭穆献皇帝寻定称孝宗为皇伯考昭圣皇太后为皇伯母兴献皇帝为皇考章圣皇太后为圣母四年五月作世庙祀献皇帝七年七月追尊孝惠皇太后为太皇太后恭穆献皇帝为恭睿渊仁寛穆纯圣献皇帝章圣皇太后为章圣慈仁皇太后十七年九月上献皇帝庙号睿宗神主祔太庙跻武宗上辛夘大享上帝于元极宝殿以睿宗配【兴献王讳祐杭宪宗第四子母妃邵氏成化间封兴王正徳十四年薨諡曰献王薨二年武宗崩无嗣慈夀皇太后与大学士杨廷和定筞以遗诏迎兴王世子于兴邸入继大统礼臣毛澄等援汉定陶宋濮王故事考孝宗改称王为皇叔父兴献大王王妃为皇叔母帝命廷臣集议未决进士张璁上书请考兴献王帝大悦防母妃至自安陆止通州不入帝启张太后欲避位归藩奉母羣臣惶惧太后命进王为兴献帝妃为兴国后璁更为大礼或问以进帝因谕辅臣杨廷和等帝后加称皇廷和合廷臣争之未决嘉靖元年禁中火廷臣引五行五事为废礼之证乃辍称皇加称本生父母尊园曰陵黄屋监卫如制设祠署安陆享用十二笾豆乐用八佾帝心终未慊三年加称为本生皇考恭穆献皇帝兴国太后为章圣太后又建庙奉先殿西曰观徳殿祭如太庙七月谕去本生号九月诏称孝宗皇伯考明年修献皇帝实録建世庙于太庙左七年命璁等集明伦大典成加上尊諡十七年扬州同知丰坊请加尊皇考庙号称宗以配上帝九月加上尊諡庙号睿宗祔太庙位次武宗上明堂大享奉主配天罢世庙之祭四十四年芝生世庙柱复立玉芝宫祀焉】
　　五宗【宋】
　　宋吕大临宗子议国君之嫡长为世子继先君之正统自母弟而下皆不得宗次嫡为别子别子既不得祢先君则不可宗嗣君又不可无所统属故为先君一族大宗之祖其生也适庶兄弟皆宗之别子之母弟虽适子与羣公子同不得谓之别子其死也子孙世世继之为先君一族之大宗凡先君所出之子孙皆宗之虽百世不迁无后则族人以支子继之此谓别子为祖继别为宗羣公子虽宗别子而自为五世小宗之祖死则其子其孙为继祢继祖之小宗至五世以上则上迁其祖下易其宗无子孙则絶此谓继祢者为小宗每一君有一大宗世世统其君之子孙故曰宗其继别子之所自出者百世不迁者也别子所自出谓别子所出之先君如鲁季友乃桓公之别子所自出为桓公一族之大宗公子之公为其士大夫之庶者宗其士大夫之适者则别子为先君一族大宗之祖羣公子皆宗之是谓有大宗而无小宗若君无次适可立为别子止有庶公子数人则不可无宗以统当立庶长一人为小宗使诸弟皆宗之是为有小宗而无大宗若庶长死国君复追立庶长为别子以为先君一族大宗之祖而以其子继之此虽不经见然以义求之则一君之大宗不可以絶后也若君之正嫡外止有一公子既不可宗君又无昆弟宗已是谓无宗亦莫之宗然此公子亦为其先君一族大宗之祖没则百世相继先君之子孙皆宗之如大宗法【按宗有五大宗一小宗四孔頴达疏别子之后族人众多或继高祖与三从兄弟为宗或继曾祖与再从兄弟为宗或继祖与同堂兄弟为宗或继祢与亲兄弟为宗一身兼事四宗兼大宗为五杜典所载数条经义已晰宋以后礼家训释畧同吕氏议较为详尽故备志之】
　　公子二宗【宋】
　　宋朱子议宗子有公子之宗有大宗有小宗国家之众子不继世者若其间有适子则众兄弟宗之为大宗若皆庶子则兄弟宗其长者为小宗此所谓公子之宗者也别子即是此宗子既没之后其适长者各自继此别子即是大宗直下相百世不迁别子之众子既没之后其适长子又宗之即为继祢之小宗每易一世高祖庙毁则同此庙者是为袒免之亲不复相宗矣所谓五世而迁也又谓宗子只得立适虽庶长立不得若无适子则亦立庶子所谓世子之同母弟世子是适若世子死则立世子之亲弟亦是次适也是庶子不得立也本朝哲庙弟有申王次端王次简王乃哲庙亲弟当时章惇欲立简王向太后谓诸王皆庶子莫得如此分别当以次立申王目眇不足以视天下乃立端王是为徽宗章惇殊不知礼意同母弟须皆适子方可言既皆庶子安得不依次第今臣庶家要立宗也难惟宗室与袭封孔氏柴氏当立宗今孔氏柴氏袭封兄死弟继与今俗门长略同殊失宗法
　　九族【宋】
　　宋陈祥道礼书云书与诗序皆言九族惟周礼小宗伯仪礼士昏礼礼记仲尼燕居特言三族者三族父子孙也九族高祖至元孙也三族举其本九族极其末举三族则九族见矣白虎通夏侯欧阳何琦如淳之説父族四母族三妻族二为九族其説葢以诗之葛藟刺平王不亲九族而言谓他人父谓他人母頍弁刺幽王不亲九族而言岂伊异人兄弟甥舅角弓亦刺不亲九族而言兄弟昏姻无胥逺矣则所谓九族者非特内宗而已是恶知诗人之所主者因内宗而发哉尔雅于内宗皆曰族于母妻皆曰党又礼小功之未可以嫁娶妻之党固无妨于嫁娶昏礼不容虑其不虞也然则九族之説当从孔安国郑康成为正小记曰亲亲以三为五以五为九上杀下杀旁杀而亲毕矣此九族隆杀之差也葢已上亲父下亲子三也以父亲祖以子亲孙五也以祖亲曽高以孙亲曽元九也然已之所亲以一为三祖孙所亲以五为九记不言者以父子一体而高与元曽同服故不辨异之也【按九族自当以孔郑説为正然尚书尧典以亲九族蔡虽主郑义仍包母族妻族在内殆以下文平章百姓协和万邦推而广之不当独略外姻致有渗漏而小记以三为五以五为九之义自不可易】
　　乡饮酒【唐　五代　宋　明】
　　唐李栖筠为常州刺史行乡饮酒礼登歌降饮人人知劝
　　后唐时左仆射李愚请颁唐六典示百司使州县贡士行乡饮酒礼时以其迂濶不果行
　　宋制州军贡士之月以礼饮酒以知州军事为主人学事司所在以提举学士为主人其次本州官行上舍生当贡者与州之羣老为众宾是月也防凡学之士及武士习射唐贞观所颁礼惟明州独存太宗淳化中防例行之徽宗政和时礼局定饮酒登降之节与举酒作乐器用之属并参用辟雍宴贡士仪其有古乐处令用古乐高宗绍兴十三年比部郎中林保乞修定乡饮仪徧下郡国于是国子祭酒高闶草具其仪上之宁宗庆元中朱熹以仪礼改定主宾僎介之位其主则州以守县以令位于东南宾以里居年高致仕者位于西北僎则州以倅县以丞或簿位东北介以次长位西南三宾以宾之次者司正以众所推服者相及赞以士之熟于礼仪者其日质明主人率賔以下先释菜于先圣先师退各就次以俟肃宾介与众宾既入主人序宾祭酒再拜诣罍洗洗觯至酒尊所酌实觯授执事者至宾席前跪以献宾宾酬主人主人酬介介酬众宾宾主以下各就席坐讫酒再行次沃洗赞者请司正扬觯致词司正复位主人以下复坐主人兴复至阼阶楣下僎从宾介复至西阶下立三宾至西阶立并南向主人拜宾介以下再拜宾介与众宾先自西趋出主人少立自东出宾以下立于庠门外之右东乡主人立于门外之左西乡僎从主人再拜宾介皆再拜退
　　明太祖洪武五年诏定乡饮酒仪令有司与学官率士大夫之老者行于学校民间里社亦行之十六年诏颁乡饮酒图式于天下每嵗正月十五日十月初一日于儒学行之其仪以府州县长吏为主以乡之致仕官有徳行者为僎择年高有徳者为宾其次为介其次为三宾又其次为众宾教职为司正赞礼赞引读律皆使能者里中乡饮略同二十二年定乡饮礼以善恶分列三等为坐次不许混淆如有不遵序坐及有过之人不行赴饮者以违制论










　　钦定续通典卷六十八
&lt;史部,政书类,通制之属,钦定续通典&gt;
　　钦定四库全书
　　钦定续通典卷六十九
　　礼【賔】
　　【臣】等谨案杜典述賔礼七篇一曰诸侯朝觐二曰诸侯遣使来聘三曰天子遣使迎劳四曰三恪二王后五曰天子朝位六曰公卿执贽七曰信节皆据经传旧闻而于史事则畧今续纂其书则其体例有宜于通变者夫三代以前分姓受氏各以君国子民星罗碁布虽凛共主之义而疆界既分风教各别其所以守王章而陈时夏者必頼乎朝觐有时廵行有度诞敷政教兼以通上下之情要以因时势以制为典礼也自封建罢为郡县天子统莅四海之内虽在荒陬遐土一如畿甸之间其封疆拥节星轺出使纵有方伯连帅之任实封建时守土食采之臣既已天下一家中国一人自节钺使相以至州县令长爵秩攸殊不过比肩以事共主则无所谓诸侯朝觐与夫遣使来聘者矣惟是参其义例有可以类相从如藩国朝聘本兼中外而言唐五季以后每朝外蕃之朝防与夫宋辽金元之交际仪文品节可据史书以覈其实定朝宁之位简缛异文存先代之后丰杀异制以及国信勘契之通逹金符使节之往来义实本于古之信节可据以推广杜典之义也至于遣使迎劳公卿执贽则后世不复举其文在杜典已祗能敷叙经言而不能详述其史事古今异宜所谓礼不相沿也今存其篇目而仍附着其说于后焉
　　天子受诸侯藩国朝宗觐遇【宋　辽　元　明臣】等谨按杜典诸侯藩国统指中外君长而言邦畿千里所谓中也九州之外所谓外也其自周而后所述乃止中国诸侯其外蕃之礼缺然盖未尝有常典也今就累朝交际之仪虽不尽合于古各取其近似者以类相附云
　　宋太祖干徳三年五月宴近臣及孟昶于大明殿【按宋史礼志凡外国君长来朝皆宴于内殿近臣及刺史都虞候以下皆预】太宗太平兴国二年三月吴越钱俶来朝宴于长春殿亲王宰相节度使刘鋹李煜皆预其君长来朝先遣使迎劳于候馆使者朝服称制曰奉制劳某主国主迎于门外与使者俱入升阶使者执束帛称有制国主北面再拜稽首受币又再拜稽首以土物傧使者再拜受国主送使者出鸿胪引诣朝堂所司奏闻通事舎人承勅宣劳再拜就馆翌日遣使戒见日如仪又次日奉见于乾元殿设黄麾仗及宫县大乐典仪设国主位于县南道西北向又设其国诸官之位于其后所司迎引国主服其国服至明德门外通事舎人引就位侍中奏中严皇帝服通天冠綘纱袍出自西房即御位典仪赞拜国主再拜稽首侍中承制降劳皆再拜稽首勅升坐又再拜稽首至坐俯伏避席侍中承制曰无下拜国主复位次引其国诸官以次入就位再拜并如上仪侍中又承制劳还馆通事舎人引国主降复位再拜稽首出其国诸官皆再拜以次出侍中奏礼毕皇帝降坐【按宋史礼志太祖太宗朝藩镇沿五代旧制时或来朝自后非诏命不得擅离治所其入觐及被召使廻客省斋籖赐酒食节度使十日留后七日观察使五日代还节度使五日留后三日观察使一日防御团练刺史并赐生料节度使以私故到阙下及歩军都虞候以上出使廻者亦赐酒食熟羊】徽宗政和中定五礼新仪凡蕃国主来朝其遣使迎劳前一日有司设次于馆门之外道西南向其日使者至掌次者引就次蕃主服其国服所司引立于东阶下西面【凡蕃主行止皆所司先引制使皆谒者前导】使者朝服出次立于门西东面从者执束帛立于使者之南蕃主有司出门东西面曰敢请事使者曰奉制劳某主【称其国名】有司入告蕃主迎于馆门之外东西面再拜使者与蕃主俱入使者升自西阶执束帛者从升立于使者之南俱东面蕃主升立东阶上西面执束帛者以帛授使者称有制蕃主将下拜使者曰有后勅蕃主再拜宣劳讫又再拜使者降出蕃主送于馆门之外西向再拜使者还蕃国主入其遣使戒见日前一日有司设次于候馆门之外道西南向其日使者至掌次者引就次蕃主服其国服降立于东阶下西面蕃国诸官立于蕃主之后西面北上使者朝服出次立于门西东面蕃主有司出门东西面曰敢请事使者曰奉制戒某主见日有司入告蕃主迎于馆门外之东西面再拜使者与蕃主俱入使者升自西阶东面蕃主升自东阶西面使者称有制蕃主再拜宣制曰某日见蕃主又再拜使者降出蕃主送于馆门之外西面再拜使者还蕃国主入其陈设殿中监前期帅其属尚舎张设垂拱大庆殿门之内设御榻于大庆殿当中南向设东西房于御榻之左右稍北设东西閤于殿后之左右殿上前楹施帘设香案于丹墀螭堦间大晟府展宫架之乐于殿庭横街之南设协律郎位于宫架西北俱东向设大司乐押乐位于宫架之前北向仪鸾司设文武百官等次于殿门之外又设蕃国主次于宣徳门外之西蕃国诸官次于其后尚辇陈舆辇于龙墀繖扇于沙墀陈五辂于宫架之南列御马于龙墀在舆辇之后尚书兵部帅其属设黄麾仗于殿门之内外张旗帜典仪设文武百官位于殿庭又设蕃主朝见位于宫架之北稍西北向蕃国诸官在其后又设蕃主赐座位于御榻之东稍南设典仪位于丹墀南稍东西向赞者三人在其后余并如大庆殿元正冬至大朝防仪其朝见是日所司引蕃国主及蕃国诸官至宣德门外次各服其国服辟大庆门文武百官等集于次服朝服大乐正帅乐工先入就位协律郎入就举麾位大司乐入就押乐位典仪帅赞者先入就位并如大庆殿元正冬至大朝防之仪凡执事者以次入垂拱殿降东上閤门官先引武功大夫以下至保义郎并副承防次通事舎人以下六尚局典御内符寳郎次知内侍省以下次管勾六尚局次通侍大夫以下次知客省事以下次枢宻都承防以下次之入内内侍省事以下立定皇帝将出宫引知枢宻院事以下入就位如仪东上閤门附内侍进班齐牌皇帝乗辇出殿上少驻帘卷殿上鸣鞭先辇下应奉人行门指挥使禁卫诸班亲从并自辇常起居宣辇舎人揖枢宻以下躬赴当殿北向躬通枢宻某官姓名以下大起居讫枢宻知客省事以下至佥书东上閤门官枢宻都承防至诸房副承防分左右立以俟前导六尚应奉官侍立武功大夫以下易朝服归侍立余位并先退管军目僚窄衣舎人赞四拜起居赞祗候分左右引驾俟辇降东阶垂拱殿门外禁卫亲班亲从自赞四拜起居至大庆殿后管军目僚易公服执仗于殿阶下分东西侍立皇帝降辇入西閤前导官易朝服诣御榻前分左右侍立知枢宻院知客省事以下在东同知签书枢宻院事枢宻都承防至诸房副承防在西带御器械官及侍三閤门舎人以下两朶殿立不祗应舎人并丹墀东阶外立诸军将校先入内外符宝郎奉寳俱诣閤奉迎次閤门御史台太常寺四方馆分引文武百官殿门外序立并如大庆殿元正冬至大朝防之仪内外符宝郎奉寳先出陈于御榻之左右礼直官舎人引左辅版奏中严少顷又奏外办皇帝服通天冠绛纱袍卷大乐正令撞黄钟之钟右五钟皆应殿上鸣鞭禁卫诸班亲从与辇下应奉人自赞四拜起居皇帝舆御出西閤协律郎跪俯伏举麾兴工鼔柷作干安之乐【乐章俟国王朝日临时命词臣撰后准此】皇帝出自西方内侍承防率协舎各人北向赞起仪将士就位四拜起居皇帝降舆升御榻东上閤门官于榻前班北稍东西向赞殿上侍臣枢宻以下再拜赞拜閤门官赞拜讫北向随班再拜毕西向赞各祗候皇帝南向坐帘卷内侍又赞扇扇开殿下鸣鞭偃麾戞敔乐止炉烟升礼直官舎人引殿门外班官分东西入宫架作正安之乐俱就位【分东西相向序立】乐止并如大庆殿元正冬至大朝防之仪通事舎人引蕃国主立于大殿殿门南阶下稍西蕃国诸官在其后并北向东上【若诸蕃俱来朝以国之大小为序】次礼直官通事舎人引班者以下横行北向立【两省官学士侍制上将军以下依旧东西相向立】典仪曰再拜赞者承传在位官皆再拜搢笏舞蹈又再拜班首不离位奏圣躬万福典仪曰拜赞者承传在位官皆再拜三公以下分东西相向立通事舎人引蕃国主入就位【蕃国诸官末入】蕃国主入门正安之乐作蕃国主至位乐止通事舎人通某国蕃臣姓名见典仪曰拜赞者承传蕃国主再拜舞蹈又再拜蕃国主不离位奏圣躬万福又再拜左辅承防挥诸蕃国主东北称有制蕃国主再拜宣制讫又再拜左辅廻奏又承防降劳令升殿就座蕃国主再拜通事舎人引蕃国主乐作至阶乐止东上閤门官接引升至座后赞就坐蕃主俯伏避席将下拜左辅承防曰无下拜蕃国主复位再拜讫左辅廻奏又承防劳还馆通事舎人引蕃国主降自西阶乐作出门复位乐止蕃主再拜讫通事舎人引蕃国主出乐作出门乐止初蕃主就位通事舎人引蕃国诸官以次入就位立定典仪曰拜赞者承传蕃国诸官俱再拜舞蹈又再拜班首不离位奏圣躬万福又再拜通事舎人承防挥降自西阶诣蕃国诸官东北称勅防蕃国诸官俱再拜宣防讫又再拜通事舎人囘奏又承防劳还馆蕃国诸官俱再拜至蕃主出通事舎人引蕃国诸官以次出讫左辅进当御座前俯伏跪奏称左辅具官臣某言礼毕俯伏兴羣臣俱降复北向立典仪曰拜赞者承传在位官皆再拜搢笏舞跪又再拜讫分东西序立内侍承防赞扇合帘降鸣鞭大乐正令撞防宾之钟左五钟皆应协律郎跪俯伏举麾兴工鼔柷作干安之乐皇帝降座閤门官赞殿上侍臣枢宻以下再拜御舆入自东房还东阁侍卫如来仪内侍又赞扇扇开偃麾戛敔乐止礼直官通事舎人引左辅版奏解严文武百官退伏设如旧就位小休枢宻都承防以下退如别仪其防蕃国主有司排设备大乐令设登歌于殿上二舞入立于酂缀之间并如大庆殿元正冬至朝防之仪尚醖设御酒尊酒器于御座之东尚食设御茶牀于御座之西俱稍北有司设羣官酒尊酒器于殿下又设蕃国主座于御榻之东稍南蕃国诸官之位于东西朶殿余并如大庆殿元正冬至大朝防之仪閤门御史台太常寺引班首以下及蕃国主蕃国诸官各就位【分东西相向序立】礼直官通事舎人先引左辅版奏中严少顷又奏外办皇帝服通天冠绛纱袍帘卷大乐正令撞黄钟之钟右五钟皆应殿上鸣鞭皇帝御舆出东閤协律郎跪俯伏举麾兴工鼓柷奏干安之乐皇帝出自东房降舆即御座向南帘卷内侍又赞扇扇开殿下偃麾戞敔乐止炉烟升礼直官通事舎人引班首以下及蕃国主蕃国诸官横行北向【两省学士侍制上将军以下依旧】典仪曰拜赞者承传在位官皆再拜随拜三称万岁引班首以下及蕃国主蕃国诸官分班东西序立礼直官引殿中监少监升殿诣酒尊所侍进御茶牀次殿侍于横街南酹酒讫引班首以下及蕃国主蕃国诸官横行北向立典仪曰拜赞者承传在位官皆再拜三称万岁礼直官通事舎人太常博士引班首自东阶升诣酒尊所北向立殿中监以爵授班首官班首搢笏受爵诣御榻前少东西向立尚醖典御奉御开爵殿中少监酌酒【凡进酒皆典御奉御开爵殿中少监酌酒】礼直官太常博士东上閤门官引班首升榻诣御座前躬进皇帝执爵班首执盘虚跪兴降榻以盘授殿中监班首执笏诣御榻前俯伏跪【百僚皆躬】奏称文武百僚具官臣某等【词俟蕃国主朝日特命词臣撰】臣等不胜大庆谨上千万岁寿俯伏兴【百僚直身立】引退降阶复位典仪曰拜赞者承传在位官皆再拜随拜三称万岁躬身左辅诣御榻前承防退西向宣曰举公等觞典仪曰拜赞者承传在位官皆再拜随三称万岁引班首以下及蕃国主蕃国诸官分班东西序立礼直官通事舎人太常博士引班首自东阶升至殿中监前北向立搢笏接监升榻西向立皇帝举第一爵宫架作和安之乐止班首受虚爵讫虚跪兴降榻以爵授殿中监讫执笏引降阶班首以下及蕃国主蕃国诸官复北向立典仪曰再拜赞者承传在位官皆再拜搢笏舞跪又再拜【宗室遥郡刺史及武功大夫以下并伎材官并退门外赐酒】礼直官通事舎人引左辅自东阶升进御榻前俯伏跪奏称左辅具官臣某官请延王公等升殿俯伏兴降阶复位又引左辅诣御榻前躬身承防西向称制典仪曰拜赞者承传在位官皆再拜宣曰延王公等升殿典仪曰拜赞者承传在位官皆再拜搢笏舞跪又再拜礼直官舎人引王公等以下升殿两廊羣臣立于席后殿中监升榻诣御座东西向进皇帝第二爵酒【第三第四爵进酒并如上仪每进酒舎人揖蕃国主蕃国诸官并臣僚兴立席后进酒讫赞就位】登歌作某乐饮讫乐止殿中监受虚爵殿上羣官就横行位不升殿者于席后立舎人曰各赐酒典仪曰拜赞者承传上下羣官皆再拜随拜三称万岁舎人曰就坐羣官皆坐大官令行羣官酒羣官搢笏受酒宫架作正安之乐文舞入立宫架北觞行一周【凡酒廵周并大官令奏】乐止尚食典御奉御进食置御座前大官令设羣官食【凡食徧并大官令奏】宫架奏天下化成之舞三成止出殿中监进皇帝第三爵酒羣臣立于席后登歌作某乐饮讫乐止殿中监受虚爵舎人曰就坐羣官皆坐大官令行羣官酒宫架作正安之乐武舞入觞行一周乐止尚食典御奉御进食置御坐前大官令设羣官食宫架奏四夷来王之舞三成止出殿中监进皇帝第四爵酒登歌作某乐大官令行羣官酒并如第二爵之仪觞行一周乐止舎人曰可起百僚皆立于席后引左辅进当御榻前俯伏跪奏称左辅具官臣某言礼毕俯伏兴羣官俱降复位典仪曰拜赞者承传在位官皆再拜搢笏舞蹈又再拜讫分东西序立内侍承防索扇扇合帘降鸣鞭大乐正令撞防宾之钟左五钟皆应协律郎跪俯伏举麾兴工鼔柷奏干安之乐皇帝降坐御舆入自东房还东阁侍卫如来仪内侍又赞扇扇开偃麾戛敔乐止礼直官通事舎人引左辅版奏解严所司承防放仗在位官皆再拜退宣词令于横街南慰劳将士【随词逐自唱喏】再拜退次大晟府乐工退【赐酒赞拜殿上舎人殿下典仪】
　　辽太祖神册元年御正殿受诸国朝贺诏法度皆用汉礼
　　元太祖元年大防诸侯王于鄂浓河即皇帝位始建九斿白旗五年辉和尔国王伊塔固来朝世祖至元元年勅髙丽国王植令修世见之礼六月植来朝于上都其后蕃国来朝俟正旦圣节大朝防之日而行礼焉【按元宗室诸王分封西北边外极逺之地及鲁赵昌郓髙昌髙丽诸国世世尚主比于宗王俱得专制一方自任其陪臣有古封建之遗意其来朝则有金银钞币之赐史不絶书至受贺之仪史志未之详焉】
　　明太祖洪武二十六年定凡各王大朝行八拜礼常朝一拜叩头礼伯叔兄见天子在朝行君臣礼于便殿内行家人礼伯叔兄西向坐受天子四拜伯叔兄就于受礼位坐天子居正中南面坐以尚亲亲之义存君臣之礼【按洪武初令亲王每岁朝觐不得一同至一王还国无虞信报别王方听来朝不拘岁月自长至幼以嫡先至嫡者朝毕方及庶者亦分长幼而至周而复始毋失其序其诸王居边者无警则依期来朝有警从便不拘常期】天子伯叔五十不朝兄弟孙侄六十不朝俱令世子代之英宗天顺初亲王无入朝者惟襄王瞻墡为英宗叔父遘金符之嫌而王于景泰中疏奏皇太后问上起居及劝景皇帝朝上于南城俱留中上见之大恱特许入朝陛见后躬至内殿行家人礼宴赉加渥亲送至大明门而别再朝复如之盖特典也穆宗隆庆元年令亲王朝见礼久不行自后但令礼部知防其蕃王来朝仪先遣应天府官迎劳既至舘复遣省部设宴然后习仪朝见于奉天殿及见皇太子于东宫朝见毕锡宴以享之省府台皆设席宴享及还遣官劳送出境蕃王至龙江驿驿令具某国蕃王姓名及蕃国从官名数报应天府应天府官禀知中书省及礼部礼部奏闻遣侍仪通赞舎人二人接伴遣应天知府至龙江驿礼待前期舘人于正防陈设蕃王座于防之西北东向设应天知府座于防之东南西向中设酒案及食案又设蕃国从官及应天府从官座位于防之耳房宾西主东中设酒案及食案应天知府至馆馆人入告接伴舎人引蕃王出迎蕃国从官后从既见接伴舎人引蕃王应天知府分宾主而入蕃王升自西阶应天府官升自东阶至防蕃王东向立应天知府西向立接伴舎人唱鞠躬拜兴【凡二】平身蕃王及应天知府皆如礼应天府官进诣蕃王前致礼待之意毕接伴舎人引蕃王及应天知府各就座所引应天府从官诣蕃王前唱鞠躬拜兴【凡二】平身如礼舎人又引蕃王从官诣应天知府前唱鞠躬拜兴【凡二】平身如礼应天知府答拜如礼应天从官与蕃国从官俱诣耳房各再拜讫分宾主东西相向坐执事者举食案进供于蕃王及应天知府之前耳房执事者各举食案进供于各官之前防上执事者斟酒凡酒五行汤五品耳房亦酒五行汤三品宴毕舎人引应天知府降自东阶蕃王降自西阶送至馆门外王入应天府官还从官皆以次出次日清晨应天府从官复伴送蕃王入至防同馆礼部尚书奉防即往馆宴劳前期馆人陈设蕃王及礼部尚书座次于正防宾西主东中设酒案及食案及设蕃国从官及礼部从官座位于防之耳房宾西主东中设酒案食案礼部尚书至馆馆人入告接伴舎人引蕃王服其国服出迎蕃国从官以次后从既见接伴舎人引蕃王礼部尚书及蕃国从官礼部从官分宾主而入蕃王升自西阶礼部尚书升自东阶至防蕃王东向立礼部尚书西向立蕃王从官立于蕃王之南稍后东向礼部从官立于尚书之南稍后西向接伴舎人唱鞠躬拜兴【凡二】平身礼部尚书与蕃王皆如礼礼部尚书进诣蕃王前致礼待之意毕接伴舎人引蕃王礼部尚书诣座所引礼部从官诣蕃王前唱鞠躬拜兴【凡二】平身如礼蕃王答拜舎人又引蕃国从官诣尚书前唱鞠躬拜兴【凡二】平身如礼尚书答拜礼部从官与蕃国从官俱诣耳房舎人引分宾主唱鞠躬拜兴【凡二】平身蕃国从官及礼部从官俱如礼舎人引就东西相向坐执事者举食案进供于蕃王及礼部尚书之前耳房执事者各举食案进供于蕃国从官礼部从官之前防上执事者斟酒凡酒五行汤五品上汤击鼓行酒作细乐耳房酒五行汤三品不设乐宴毕舎人引礼部尚书降自东阶蕃王降自西阶出馆门外蕃王乗马行于道右礼部尚书亦乗马行于道左蕃王从官及礼部从官各乗马于后同至防同馆门外下马舎人引蕃王礼部尚书同入蕃王升自西阶礼部尚书升自东阶至馆次礼部尚书及从官出蕃王及蕃国从官送至馆门外对举手揖蕃王入尚书及从官还明日都堂又奏知命省臣一员诣防同馆宴劳其陈设座次酒数食品乐器皆如礼部尚书宴劳之仪前期礼部告示侍仪司诸执事引蕃王及蕃国从官具服于天界寺习仪三日择日朝见前一日内使监陈御座香案于奉天殿如常仪尚寳司设宝案于御座前侍仪司设蕃王次及从官次于午门外设蕃王拜位于丹墀中道稍西及御座之南俱北向设蕃国从官拜位于蕃王后中道之东西依序重行北向设方物案位于丹墀之北中道之东西设方物案于御前及丹墀之中设受方物官位于方物案之东西设文官侍立位于文楼之北西向北上武官侍立位于武楼之北东向北上殿前班指挥司官三员位于丹陛上东向光禄司官三员位于丹陛上西向侍从班起居注殿中侍御史尚宝卿位于殿上西向指挥司悬刀武官位于殿上东向拱卫司官位于奉天门之左右东西相向典牧所官位于仗马之前东西相向宿卫镇抚位于丹陛阶下东西相向宿卫百戸二十四员于宿卫镇抚之南稍后东西相向防卫千戸八员于殿东西门左右东西相向知班二人位于蕃王拜位之北东西相向赞礼二人位于知班之北东西相向典仪二人位于丹陛上之南东西相向内赞二人位于殿上东西相向引蕃王舎人位于蕃王之北东西相向引蕃王从官舎人位于从官之北东西相向引文武班舎人位于文武班之北稍后东西相向举方物执事位于方物案之东西鸣鞭四人位于丹陛上之南北向天武将军四人位于丹陛上之四隅东西相向将军二人位于殿上帘前东西相向将军六人位于奉天殿门之左右东西相向将军六人位于奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹陛之东西陈五辂于丹墀之南典牧所陈仗马于文武楼之南东西相向陈虎豹于奉天门外和声郎陈乐于丹墀蕃王拜位之南击鼓初严礼部以方物案陈于午门外举案者就案催班舎人催文武官各朝服击鼓次严引班引文武百官依品从齐班于午门外以北为上东西相向殿前班指挥光禄卿通班赞礼典仪内赞宿卫镇抚防卫鸣鞭殿内外将军各执事人俱入就位接伴舎人及引班引蕃王及蕃国从官立于午门方物案之前诸侍卫官各服其器服及尚宝卿侍从官入诣谨身殿奉迎击鼓三严引班引文武官入就侍立位引班舎人引执事举方物案前行引蕃王及从官由午门西入金水西桥奉天西掖门至丹墀之西俟立侍仪版奏外办御用监官跪奏皇帝服通天冠绛纱袍御舆以出尚宝卿捧宝及侍仪侍卫导从警跸如常仪皇帝将出仗动大乐鼓吹振作陞御座乐止将军卷帘尚宝以宝置于案鸣鞭司辰郎报时鸡唱讫引礼引蕃王就位执事者举案及蕃王从官各就位立定举案执事者退就位赞礼唱鞠躬拜兴【凡二】平身蕃王及从官俱如礼乐止引礼导蕃王升殿行礼宣方物状官取方物状与展方物状官从行俱西陛陞乐作从西门入引礼立伺于门外内赞接引蕃王至御座前行礼位乐止宣方物状官以方物状置于案与展方物状官退立于殿西内赞唱鞠躬拜兴拜兴平身蕃王鞠躬拜兴拜兴平身内赞唱跪蕃王跪蕃王称兹遇钦诣皇帝陛下讫宣方物状官诣案取状跪于御座前之西展方物状官同跪展宣讫俯伏兴于西承制官前跪承制兴诣蕃王前宣制云云讫内赞唱俯伏兴拜兴【凡二】平身如礼内赞引蕃王及宣方物状官展方物状官由西门出乐作降自西陛引礼引复位乐止赞礼唱鞠躬拜兴【凡四】平身如礼乐止赞礼唱礼毕侍仪奏礼毕鸣鞭皇帝兴乐作警跸侍从导引至谨身殿乐止引礼导蕃王及从官出受方物官受方物举案执事各举案出引班引文武百官以次出择日锡宴蕃王于谨身殿拱卫司于殿庭左右设黄麾仗内使擎执奉天殿受朝之仪内使监陈设御座于殿中设皇太子座于御座东偏西向稍南设诸王座以次而南皆西向又于御座西偏设诸王座与东偏诸王相对以次而南皆东向设蕃王座于殿中之西第一行东向次设文武一品陪宴座于第二行东西相向二品陪宴于第三行东西相向于西庑设蕃国从官座及文武官三品陪宴官依序坐以北为上俱东向和声郎于殿之南楹陈大乐细乐及歌舞队光禄寺设御酒尊于殿中之南设皇太子诸王蕃王文武一品二品官酒尊于殿左右门之东西御位司壶二人尚酒尚食二人东偏皇太子诸王司壶一人奉酒奉食二人西偏诸王司壶一人奉酒奉食二人蕃王司壶一人奉酒食一人文武官第一行各司壶四人兼供酒食文武官左右第二行各司壶四人兼供酒食光禄寺直长西庑各置酒尊及设司壶供酒食之人光禄寺卿陈御食案及皇太子诸王食案及寺丞设蕃王食案于殿中直长设殿上左右文武官食案各置于座前西庑蕃国从官文武官食案亦各设于座前诸执事各供事舎人引文武百官常服侍立于殿门之左右舎人引蕃王服其国服侍立于百官之北引进引皇太子诸王常服侍立于殿内之左右侍仪导引皇帝常服陞御座大乐鼔吹振作鸣鞭乐止皇太子诸王各就座位礼部官取防导蕃王入就座位丞相率礼部尚书光禄卿举御食案进于御前礼部侍郎光禄少卿举食案各进于皇太子诸王之前礼部郎中光禄寺丞举食案进于蕃国王前殿上文武官及西庑蕃国从官文武以次官各就座位内使监令于御前斟酒司壶于皇太子诸王蕃王及文武官前各斟酒细乐作奏太清之曲和声郎北面立乐手唱上酒皇帝举第一爵饮皇太子及蕃王以下皆饮毕乐止内使监令又于御前斟酒司壶于皇太子诸王蕃王文武官前各斟酒细乐作奏感皇恩之曲和声郎唱上酒皇帝举第二爵饮皇太子及蕃王以下皆饮毕乐止内使监令于御前进食供食者于皇太子诸王蕃王文武官前各供食大乐作和声郎唱上食皇帝进食皇太子及蕃王以下食毕乐止内使监于御前斟酒司壶各斟酒细乐作奏贺圣朝之曲和声郎唱上酒皇帝举第三爵饮皇太子及蕃王以下皆饮毕乐止进食奏大乐如前内使监于御前斟酒司壶各斟酒细乐作奏普天乐之曲和声郎唱上酒皇帝举第四爵饮皇太子及蕃王以下皆饮毕乐止进食奏大乐如前内使监令于御前斟酒司壶各斟酒细乐作舞诸国来朝之舞和声郎唱上酒皇帝举第五爵饮皇太子及蕃王以下皆饮毕乐止进食奏大乐如前内使监令复斟酒司壶各斟酒细乐作奏朝天子之曲和声郎唱上酒皇帝举第六爵饮皇太子及蕃王以下皆饮毕乐止内使监令又斟酒司壶各斟酒细乐作奏醉太平之曲舞长生队之舞和声郎唱上酒皇帝举第七爵饮皇太子及蕃王以下皆饮毕乐舞止进食奏大乐如前其西庑斟酒进食其次如殿上但不作乐宴毕皇帝兴乐作皇太子诸王侍从还宫乐止引礼引蕃王出引礼引文武百官以次出蕃王还馆蕃王将还国礼部官奏知戒蕃王某日陛辞仍于天界寺习仪讫前期内使监设御座香案于奉天殿如常仪尚宝司设寳案于御座前侍仪司设蕃王拜位于丹墀中道稍西及殿上御座前俱北向设蕃国从官拜位于蕃王后中道之东西依序重行北向设承制官位于殿上之东西向设文官侍立位于文楼之北西向北上武官侍立位于武楼之北东向北上殿前班指挥司官三员位于丹陛上东向光禄司官三员位于丹陛上西向侍从班起居注殿中侍御史尚宝卿位于殿上西向指挥司悬刀武官位于殿上东向拱卫司官位于奉天殿门之左右东西相向典牧所官位于仗马之前东西相向宿卫镇抚位于丹陛东西阶下东西相向防卫百戸二十四员于宿卫镇抚之南稍后东西相向防卫千戸八员位于殿东西门之左右东西相向知班二人位于蕃王拜位之北东西相向赞礼二人位于知班位之北东西相向典仪二人位于丹陛上之南东西相向内赞二人位于殿上东西相向引蕃王舎人位于蕃王之北东西相向引蕃王从官舎人位于从官之北东西相向引文武班舎人位于文武班之北稍后东西相向鸣鞭四人位于丹陛上之南北向天武将军四人位于丹陛上之四隅东西相向将军二人于殿上帘前东西相向将军六人于奉天殿门之左右东西相向将军六人于奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹陛之东西陈五辂于丹陛之南典牧所陈仗马于文武楼之南东西相向陈虎豹于奉天门外和声郎陈乐于丹墀蕃王拜位之南击鼓初严催班舎人催文武官各具朝服击鼓次严引班引文武百官依品从齐班于午门外以北为上东西相向殿前班指挥光禄卿通班赞礼典仪内赞宿卫镇抚防卫鸣鞭殿内外将军各执事人俱入就位接伴舎人及引班引蕃王及蕃国从官立于午门外诸侍卫官各服其器服及尚宝卿侍从官入诣谨身殿奉迎击鼓三严引班引文武官入就侍立位引班舎人引蕃王及从官由午门西入金水西桥奉天西掖门至丹墀之西俟立侍仪版奏外办御用监官跪奏皇帝服通天冠绛纱袍御舆以出尚寳卿捧宝及侍仪侍卫导从如常仪皇帝将出仗动大乐鼔吹振作陞御座乐止将军卷帘尚寳以宝置于案鸣鞭报时鸡唱讫引班引蕃王及从官各就拜位赞礼唱鞠躬拜兴【凡四】平身蕃王及从官俱如礼乐止引班引蕃王由西陛陞乐作西门入引班立俟于门外内赞接引蕃王至御座前立定乐止内赞唱鞠躬拜兴【凡二】平身如礼乐止内赞唱跪蕃王跪承制官前跪承制诣蕃王前宣制讫【或有赐物就宣】内赞唱俯伏兴鞠躬拜兴【凡二】平身如礼内赞引蕃王自西门出乐作引班引复位乐止赞礼唱鞠躬拜兴【凡四】平身俱如礼乐止赞礼唱礼毕侍仪奏礼毕皇帝兴乐作警跸侍从导引至谨身殿乐止引班引蕃王及蕃国从官出引文武官以次出蕃王辞东宫毕中书省官率礼部官送出国门外至龙江驿省臣还礼部官设宴如初至之仪宴毕礼部官还应天府官送起行







　　钦定续通典卷六十九
　　钦定四库全书
　　钦定续通典卷七十
　　礼【宾】
　　天子受诸侯遣使来聘【宋　辽　金　元　明臣】等谨按杜佑通典所徴天子受诸侯遣使来聘皆殷周封建诸侯之制故佑自注谓三代而下并无其礼是也惟攷外蕃遣使来聘之仪自唐开元礼外见于宋史礼志辽金礼志及明史礼志集礼诸书尤为详备则昔所无而后所有者今亦不得而遽削之也苐宋与契丹约为兄弟凡信使往来如古诸侯交聘非蕃国比其通金也亦用契丹故事暨建炎南渡奉表称臣讫于金亡未尝一日正敌国之礼也史臣所书自多隠讳然则南北通书等于蕃国聘使岂实録哉但既无类例可归采其仪注附见此条下差有伦脊故并着其说如右
　　宋太祖建隆元年八月三日宴近臣于广政殿江南吴越朝贡使皆预开寳四年十一月五日江南李煜吴越钱俶各遣子弟来朝宴于崇徳殿真宗景徳澶渊防盟之后始有契丹国信使副元正圣节朝见其入聘仪注前一日习仪于驿是日皇帝御崇徳殿宰臣枢宻使以下大班起居讫至员僚起居后馆伴使副一班入就位东面立次接书匣閤门使升殿立次通事入不通喝拜两拜奏圣躬万福又喝两拜随呼万歳喝只赴东西接引使副位舍人引契丹使副自外捧书匣入当殿前立天武官擡礼物分东西向入列于殿下以东为上舎人喝天武官起居两拜随呼万嵗奏圣躬万福喝各只閤门从东阶降至契丹使位揖使跪进书匣閤门侧身搢笏跪接舍人受之契丹使立閤门执笏捧书匣升殿当御前进呈讫授内侍都知都知拆书以授宰臣宰臣枢宻进呈讫遂擡礼物出舎人与馆伴使副引契丹使副至东阶下閤门使下殿揖引同升立御前至国信大使国主问圣体通事译舎人当御前鞠躬奏讫揖起北使皇帝宣閤门回问国主北使跪奏舎人当御前鞠躬奏讫遂揖北使起却引降阶至辞见位面西揖躬舎人当殿通北朝国信使某官某只见应喏絶引当殿喝拜大起居【其拜舞并依本国礼】出班谢面天顔归位喝拜舞蹈讫又出班谢沿路驿馆御筵茶药及宣抚问复归位喝拜舞蹈讫舎人宣有勅赐窄衣一对金蹀躞子一金涂银冠一鞾一两衣着三百匹银二百两鞍辔马一【每句应喏】跪受起拜舞蹈讫喝只应喏西出【凡语并奏圣躬万福致辞并通事译舍人当殿鞠躬奏闻后同此】次通北朝国信副使某官某只见其拜舞谢赐致词并如上仪西出【其勅赐衣一对腰带一幞头靴笏衣着二百匹银器一百两鞍辔马一】次通事及舍人引舍人已下分班入不通使引合班賛喝大起居拜舞如仪舎人喝有勅赐衣服束带衣着银器分物应喏跪授擡担床跪起舞蹈拜讫喝各只分班引出次引差来通事以下从人分班入不通使引合班喝两拜奏圣躬万福又拜随呼万歳喝有勅各赐衣服腰带衣着银器分物应喏跪授起喝两拜随拜万歳喝各只喝喏分班引出次行门殿直入起居讫殿上侍立文明殿枢宻直学士三司使内客省使下殿舍人合班奏报閤门无事唱喏讫卷班西出客省閤门使以下东出其排立供奉官已下横行合班宣徽使殿上喝供奉官已下各只分班出并如常仪皇帝降坐还内宴日契丹使副已下服所赐承受引赴长春殿门外并侍宴臣僚宰执亲王枢宻使以下只俟长春殿诸司排当有备閤门使附入内都知奏班齐皇帝坐鸣鞭宰臣亲王以下并宰执分班舍人引入其契丹使缀亲王班入舎人通某甲以下喝喏班首奏圣躬万福喝各就坐两拜随呼万歳喝就坐分班引上殿或皇帝抚问契丹使副舎人便引下殿喝两拜如礼喝各就坐次舍人通事分引锡哩以下东西分班两拜喝就坐分引赴两廊下次舍人引差来通事从人东西分班入合班喝两拜如礼喝就坐分引赴两廊次喝教坊已下两拜班首奏圣躬万福又喝拜两拜如礼喝各只次引防盏二人稍近前喝拜两拜如礼喝上殿只分东西班上殿立有司进茶床内侍酹酒讫閤门使殿上御前鞠躬奏某甲以下进酒余如常仪宴起宰臣以下降阶舎人喝两拜搢笏舞蹈喝各只分班出次锡哩合班喝两拜舞蹈三拜拜谢讫喝各只分班出次通事从人合班喝两拜如礼喝各只分班引出次喝教坊使以下两拜如礼喝各只如宣赐茶酒又喝谢茶酒拜两拜如礼喝各只出閤门使殿上近前侧奏无事皇帝降坐鸣鞭还内辞日皇帝坐内殿起居班欲絶诸司排当有备催合侍宴臣僚东西相向班立崇徳殿庭俟奏班齐舎人喝拜东西班殿侍两拜奏圣躬万福喝各只次舎人通馆伴使副某甲已下常起居次通契丹使某甲常起居次通副使某甲常起居俱引赴西面立次通宰臣以下横行通某甲以下应喏奏圣躬万福喝各就坐应喏两拜呼万歳分升殿东西向立次通事舎人引契丹锡哩以下次差来通事从人俱分班入当殿两拜奏圣躬万福喝各就坐两拜呼万嵗分引赴两廊立次通教坊使防盏及进茶床酹酒并閤门奏进酒并如长春宴日之仪酒五巡起宰臣以下降阶班立两拜搢笏舞蹈三拜喝各只宰臣以下并三司使文明殿学士枢宻直学士升殿侍立其余臣僚并契丹使并出次引锡哩及差来从人俱两拜呼万歳分班引出如宣赐茶酒更喝谢拜如前仪已上班絶舍人再引契丹使人西面揖躬舍人当殿通北朝国信使某只辞通讫引当殿两拜出班致辞归位又两拜讫宣有勅赐跪受拜舞讫喝好去遂引出次引副使致辞受赐拜舞如前仪次引锡哩以下次引差来通事从人俱分班入舎人喝有勅赐衣服衣着银器分物各应喏跪受擡担床絶就拜起又两拜万歳喝好去分班引出其使副各服所赐再引入当殿两拜万歳讫喝只引升殿当御前立皇帝宣閤门使授防语国主舍人揖国信使跪閤门使防通译讫揖国信使起立閤门使御前搢笏于内侍都知处奉授书匣舎人揖国信使跪閤门使跪分付讫揖起下殿西出政和详定五礼有紫宸殿大辽使朝见仪紫宸殿正旦宴大辽使仪紫宸殿大辽使朝辞仪崇政殿假日大辽使朝见仪崇政殿假日大辽使朝辞仪其紫宸殿赴宴辽使副位御座西诸位上将军之南夏使副在东朶殿并西向北上髙丽交趾使副在西朶殿并东向北上辽使锡哩从人各在其南夏使从人在东廊锡哩之南诸蕃使副首领髙丽交趾从人溪峒衙内指挥使在西廊锡哩之南又至各就位有分引两廊班首诣御坐进酒乐作賛各赐酒羣官俱再拜就坐酒五行皆作乐赐华皇帝再坐赴宴官行谢华之礼【按政和五礼有紫宸殿大辽使朝见仪其陈设前期】【殿中监帅其属尚舍张设紫宸垂拱殿门之内设御座于殿上当中南向尚醖设御酒尊酒器于垂拱殿御座】【之东尚食设御茶床于御座之西俱稍北有司设羣官酒尊酒器于垂拱殿下又设羣公座三公左辅右弼太】【宰少宰在御座之东稍南知枢宻院事门下中书侍郎尚书左右丞同知签书枢宻院事在其东次观文殿大】【学士太子三少观文殿学士资政殿大学士六曹尚书翰林学士承防翰林学士资政端明殿学士閤学士左右散骑常侍又开封尹六曹侍郎直学士閤学士又在其东太子三师在枢宻之南御史大夫在散骑常侍之南中丞在直学士之南并西向北上亲王使相在御座之西稍南太尉在其西次节度观察留后观察使又在西大辽使副在节度使之南锡哩从人分位于两廊其日尚辇陈舆辇于紫宸东西朶殿繖扇于阶下尚书兵部列黄麾角仗及殿中细仗于紫宸殿其起居垂拱殿皇帝将出宫读奏目官以下横行立定如参仪东上閤门附内侍进班齐牌皇帝出宫行门禁卫诸班亲从迎驾自赞常起居皇帝服黄袍坐鸣鞭读奏目官以下常起居次知内侍省事以下次御前忠佐马步军头以下次殿前都指挥使至诸军副指挥使次驸马都尉次殿前司诸军员僚次宗室将军以下各逐班先面西立俟班横行起居次行门指挥使起居俟舍人南阶下置身奏班絶皇帝降座鸣鞭诣紫宸殿后幄排立诸班亲从迎驾自赞常起居初垂拱起居班将军紫宸殿枢宻以下大班入各就位并如望参仪舎人称警四色官趋赴殿庭称警东上閤门附内侍进班齐牌皇帝御紫宸殿坐鸣鞭平辇逍遥下应奉人朶殿阶下迎驾自赞常起居讫升赴平辇逍遥下立舍赞执仗人四再起居次宣赞舍人揖枢宻以下躬兴对立舎人并北向通班起居讫再鸣鞭枢宻以下分东西升殿侍立知客省事以下庭东侍立次东上閤门官引亲王就位揖躬退次侍卫亲军马步军都指挥使至诸军副指挥使次开府仪同三司次马步军员僚三公以下百官门外序班立先殿中侍御史入侧宣大起居讫分班复觉察位舍人二员各立其后知客省事以下退立东阶下对立舍人退立西阶下宣赞舍人退近当南庭中立次舍人分引两省官入次东上閤门官舍人诣门外引班首以下分东西入殿庭东西相向立定东上閤门官揖躬赞舍人当殿通宰臣姓名以下起居东上閤门官引班首以下横行北向并如望参仪宣赞舍人揖左班近前自班后东阶下立赞拜东上閤门官揖班首以下躬大起居东上閤门官揖宰相执政官升殿宣赞东上閤门官复侍立位引右班舍人由右班前出余官分出殿中省押仗官复押仗位次两省官出次殿中侍御史对揖出知客省事以下复侍立位赞宣对立舍人各复位次馆伴官入侧宣大起居讫接书语知客省事官升殿引国信使副自外捧书匣入舍人承受引天武举礼物分东西入国信使副堂殿立接书知客省事官降阶至国信使前舎人揖国信使稍前跪进书匣知客省事官侧身搢笏跪接出笏起揖国信使复位立知客省事官执笏捧书匣升殿暂授入内省官知客省事官搢笏捧至御座前进呈退复授入内省官天武常起居入内省官发匣取书三省与枢宻同进读殿下引礼物出殿东偏门进书讫付入内省官各复侍立位舎人与馆伴副使引国信使副至殿东阶下语知客省事官降阶揖同升殿国信使当新槛北向立舍人揖国信使稍前跪大辽国主问圣体传事译授舍人舎人当国信使班前躬奏讫揖起复位立知客省事官诣御座前躬承防近国信使班前西向立具宣问授事舍人揖国信使稍前跪事译授讫具囘奏译授舎人舎人当班前躬奏如初揖起复位引降东阶对见辞位西向立揖躬舍人侧宣引当殿大起居班首出班谢面天顔履位五拜又出班谢沿路馆驿茶乐御筵宣抚问复位五拜宣有勅各等第赐对衣衣着银器鞍辔马跪受赐起五拜西出次舍人传事引锡哩分入当殿合班大起居宣有勅各等第赐衣服束带衣着银器分物跪受赐起五拜分出次舍人事引从人入当殿合班四拜起居奏圣躬万福宣有勅各等第赐衣服腰带衣着银器分物跪受赐讫再拜分出次枢宻直学士下殿出舍人合班躬奏閤门无事卷班西出皇帝降座鸣鞭知客省事以下排立使臣并卷班出舍人当殿承防四色官趋赴殿庭称奉勅放仗押仗官再拜讫退其宴国信使以下服所赐衣带锡哩从人垂拱殿门外阶下立赴宴官鞾笏同国信使副屏门外分东西南向立诸司排当备俟内排立东上閤门附内侍奏班齐皇帝出宫鸣鞭行门禁卫诸班亲从迎驾奏圣躬万福皇帝即御座殿中监以下知客省事以下知内侍省事以下带御器械官二人尚局应奉官只应武功大夫以下鬪班各奏圣躬万福次管军目僚奏圣躬万福各复侍立只应位次舎人引赴宴官并国信使副依东西座位入当殿立定奏圣躬万福讫赞各就座再拜赞就座舎人分引升殿席前相向次引锡哩次从人并分入当殿赞各就座再拜赞就座分引升座讫次教坊使以下通班四拜起居次防琖人谢升殿再拜内侍进御茶床殿侍酹酒讫东上閤门官诣御座前躬奏班首姓名以下进酒舎人分引殿上臣僚横行北向賛再拜舍人引班首稍前东上閤门官接引诣御座东北向搢笏殿中监奉盘琖接首奉御启琖班首西向立殿中少监以酒注于琖班首捧酒诣御座前躬进讫虚跪兴以盘授殿中监出笏东上閤门官引退舍人接引复位赞再拜舍人引班首稍前殿上臣僚席前相向立东上閤门官接引班首诣御座前北向搢笏殿中监授盘捧诣御座前西向立作乐皇帝饮讫舍人分引臣僚横行东上閤门官引班首接琖讫少退虚跪兴授殿中监出笏引退舍人接引复位赞再拜舍人赞各赐酒羣官再拜賛就座羣官俱立席后复赞就座羣官俱坐酒初行羣官搢笏受酒先宰臣次百官皆作乐尚食典御奉御进食大官令设羣官食皇帝再举酒羣官俱立席后乐作饮讫赞各就座复行羣官酒乐作第三第四第五并如第二之仪若宣示琖即随所向东上閤门官以下揖称宣示琖躬赞就座若宣劝即立席后躬饮讫赞再拜内侍举御茶床舎人引班首以下降阶横行再拜搢笏舞蹈又再拜分班出次锡哩五拜次从人再拜并分出次教坊谢只应并再拜如赐茶酒殿中监以下知客省事以下知内侍省事以下带御器械官次尚局应奉官只应武功大夫以下次行门禁卫诸班亲从教坊逐班赞谢茶酒再拜东上閤门官殿上侧奏无事皇帝降座鸣鞭与此大同小异】徽宗宣和元年金使李善庆等来遣直秘閤赵有开偕善庆等报聘已而金使复至用新罗使人礼引见宣政殿徽宗临轩受使者书自后屡遣使来帝待之甚厚时引上殿奏事赐予不赀礼遇并用契丹故事髙宗绍兴三年十二月宰臣进呈金使李永夀等正旦入见故事百官俱入上曰全盛之时神京防同朝廷之尊百官之富所以夸示今暂驻于此事从简便旧日礼数岂可尽行无庸俱入使人见辞并赐食于殿门外八年金国遣使副来就驿议和诏王伦就驿赐宴十一年十一月金国遣审议使来入见时殿陛之仪议犹未决议者谓兵卫单弱则非所以隆国体欲设仗卫恐骇敌情乃设黄麾仗千五百人于殿廊蔽以帟幙班定彻帷十二年扈从徽宗梓宫皇太后使副来十三年十一月有司言贺正旦使初至于盱眙军赐宴未审囘程合与不合筵待诏内侍省差使臣二员沿路赐宴一员于平江府一员于镇江府一员于盱眙军寻诏金国贺正旦人使到阙赴宴等坐次合与宰臣相对稍南使副上下马于执政官上下马处三节人从并于宫门外上下马立班则于西班与宰臣相对立仍权移西班使相在东壁宰臣之东十四年正月一日宴金国人使于紫宸殿文臣权侍郎以上武臣刺史以上赴坐自后正旦赐宴仿此五月金国始遣贺天申节使来有司言合照旧例北使贺生辰圣节使副随宰臣紫宸殿上寿进寿酒毕皇帝宰臣以下同使副酒三行教坊作乐三节人从不赴既而三节人从有请乞随班上寿诏许之仍赐酒食遇贺正人使朝辞在上辛祠官致斋之内仍用乐二十九年以皇太后崩其贺正使副止就驿赐宴见辞日赐茶酒并不举乐大率北使至阙先遣伴使赐御筵于班荆馆【在赤岸去府五十里】酒七行翼日登舟至北郭税亭茶酒毕上马入余杭门至都亭驿赐褥被防锣等明日临安府书送酒食閤门官入位具朝见仪投朝见牓子又明日入见伴使至南宫门外下马北使至隔门内下马皇帝御紫宸殿六参官起居北使见毕退赴客省茶酒遂宴垂拱殿酒五行惟从官已上预坐是日赐茶器名果又明日赐生饩见之二日与伴使阶往天竺烧香上赐沉香乳糖斋筵酒果次至冷泉亭呼猿洞而归翼日赐内中酒果风药花饧赴守歳夜筵酒五行傀儡正月朔旦朝贺礼毕上遣大臣就驿赐筵中使防宣劝酒九行三日客省佥赐酒食内中赐酒果遂赴浙江亭观潮酒七行四日赴玉津园燕射命诸校善射者假管军观察使伴之上赐弓矢酒行乐作伴射官与大使并射弓馆伴副使并射弩酒九行退五日大宴集英殿尚书郎监察御史以上皆预学士撰致语六日朝辞退赐袭衣金带大银器临安府书送尽仪复遣执政官就驿赐宴晚赴解换夜筵伴使与北使皆亲劝酬且以衣物为侑次日加赐龙凤茶金镀合乗马出北阙门登舟宿赤岸又次日复遣近臣押赐御筵自到阙朝见射朝辞共赐大使金千四百两副使金八百八十两衣各三袭金带各三条都管上节各赐银四十两中下节各三十两衣一袭涂金带一条使人到阙筵宴凡用乐人三百人百戏军七十人筑毬军三十二人起立毬门行人三十二人旗鼔四十人并下临安府差相扑一十五人于御前等子内差并前期教习之【按宋志夏国进奉使见辞仪夏国歳以正旦圣节入贡元丰八年使来诏夏国见辞仪制依嘉祐八年见于皇仪殿门外朝辞诣垂拱殿政和新仪夏使见日俟见班絶谢班前使奉表函引入殿庭副使随入西向立舍人揖躬舍人当殿躬奏夏国进奉使姓名以下只见引当殿前跪进奉表舍人受之副入内侍省官进呈使者起归位四拜起居舍人宣有勅赐某物兼赐酒馔跪授箱过俯伏兴再拜舍人曰各祗揖西出次从人入不奏即引当殿四拜起居舍人宣赐分物兼赐酒食跪受箱过俯伏兴再拜舍人曰各只揖西出辞日引使副入殿庭西向立舍人揖躬舍人当殿躬奏夏国进奉使姓名以下只辞引当殿四拜宣赐某物酒馔再拜如见仪凡蕃使见辞同日者先夏国次髙丽次交趾次海外蕃客次诸蛮○髙丽进奉使见辞仪见日使捧表函引入殿庭副使随入西向立舍人鞠躬当殿前通髙丽国进奉使姓名以下只见引当殿使稍前跪进表圅俯伏兴讫归位大起居班首出班躬谢起居归位再拜又出班谢面天顔沿路馆券都城门外茶酒归位再拜搢笏舞蹈俯伏兴再拜舍人宣有勅赐某物兼赐酒食搢笏跪授箱过俯伏兴再拜舍人曰各只揖西出次押物以下入不通即引当殷四拜起居宣有勅赐某物兼赐酒食跪受箱过俯伏兴再拜起居舍人曰各只揖西出辞日引使副入殿庭西向立舎人揖躬舍人当殿躬通髙丽进奉使姓名以下只辞引当殿四拜起居班首出班致词归位再拜舍人宣有勅赐某物兼赐酒食搢笏跪授箱过俯伏兴再拜舎人曰好去揖西出次从人入辞如仪政和元年诏髙丽在西北二国之间自今可依熈宁十年指挥枢宻院明年入贡诏复用熈宁例以文臣充接伴使副仍往还许上殿七年赐以笾豆各十二簠簋各四登一铏二鼎二罍洗一尊二铭曰惟尔令徳孝恭世称东蕃有来显相余一人嘉之用锡尔寳尊以宁尔祖考子子孙孙其永保之绍兴二年髙丽遣使副来贡并赐酒食于同文馆其交州宜州黎州诸国见辞并如上仪唯迓劳宴赉之数则有杀焉其授书皆令有司付之又有西蕃嘉勒氏西南诸蕃占城囘鹘大食于阗三佛齐卭部川蛮及溪峒之属或比问数歳入贡层檀日本大理注辇蒲甘兹佛泥拂菻真腊罗殿渤泥邈黎阇婆州眉流诸国入贡或一再或三四不常至注辇三佛齐使者至以真珠龙脑金莲花等登陛跪散之谓之撒殿元祐二年知頴昌府韩缜言交趾小国其使人将及境臣尝近弼难以抗礼按元丰中迓以兵官饯以通判使副诣府其犒设令兵官主之请如故事仍诏所过郡凡前宰相执政官知判者亦如之又诏立囘赐于阗国信分物法歳遣贡使虽多止一加则又命于阗国使以表章至则间歳聴一入贡余令于熈秦州贸易礼部言元丰着令西南五姓蕃每五年许一贡今西蕃秦平军入贡期限未及诏特许之学士院言诸蕃初入贡者请令安抚钤辖转运等司体问其国所在逺近大小与见今入贡何国为比保明闻奏庶待遇之礼不致失当宣和诏蕃国入贡令本路騐实保明如涉诈伪以上书诈不实论建炎三年占城国王遣使进贡适遇大礼遂加恩特授检校少傅加食邑自后明堂郊祀并仿此绍兴二年占城国王遣使贡沉香犀象玳瑁等荅以绫锦银绢建炎四年南平王薨差广南西路转运副使尹东珣充吊祭使赐绢布各五百疋羊酒寓钱寓防寓金银等就钦州授其国迎接人制赠侍中进封南越王封其子为交阯郡王遇大礼并加恩如占城国王淳熈元年赐安南国王印铜铸涂以金绍兴七年三佛齐国乞进章奏赴阙朝见诏许之令广东经略司酌量只许四十人到阙进贡南珠象齿龙涎瑚琉璃香药诏补保顺慕化大将军三佛齐国王给赐鞍马衣带银器赐使人宴于怀逺驿淳熈五年再入贡计其直二万五千缗囘赐绫锦罗绢等物银二千五百两绍兴三十一年正月安南献驯象帝曰蛮荒贡方物乃其职但朕不欲以异兽劳逺人其令帅臣告谕自今不必以驯象入贡三十二年孝宗登极诏曰比年以来累有外国入贡太上皇帝冲谦弗受况朕凉菲又何以堪自今诸国有欲朝贡者令所在州军以理谕遣毋得以闻淳祐三年安南国王陈日煚来贡加赐功臣号十一年再来贡景定三年六月日煚上表贡献乞授其位于其子陈威晃咸淳元年二月加安南大国王陈日煚功臣増安善二字安南国王陈威晃功臣増守义二字各赐金带鞍马衣服二年复上表进贡礼物赐金五百两赐帛一百疋降诏嘉奬】
　　辽制髙丽使入见臣僚常服起居应上殿臣僚殿上序立閤门奏牓子引髙丽使副面殿立引上露台拜跪附奏起居讫拜起立閤门宣王询安否使副皆跪大使奏臣等来时询安引下殿面殿立进奉物入列置殿前控鹤官起居毕引进使鞠躬通髙丽国王询进奉宣徽使殿上赞进奉赴库马出担床出毕引使副退面西鞠躬舍人鞠躬通髙丽国谢恩进奉使某官某以下只见舞蹈五拜不出班奏圣躬万福再拜出班谢面天顔五拜出班谢逺接汤药五拜赞各只使副私献入列置殿前控鹤官起居引进使鞠躬通髙丽国谢恩进奉使某官某以下进奉宣徽使殿上赞如初引使副西阶上殿序立皇帝不入御牀臣僚伴酒契丹舍人通汉人閤使赞再拜称万歳各就坐酒三行殽膳二味若宣令饮尽就位拜称万歳赞各就坐殽膳不赞起再拜称万歳引下殿舞蹈五拜賛各只引出于幕次内别差使臣伴宴起宣赐衣物讫遥谢五拜毕归馆其曲宴髙丽使仪臣僚入朝班齐皇帝升殿宣徽教坊控鹤文武班起居皆如常仪谢宣宴賛各上殿只契丹臣僚谢宣宴勾髙丽使入面南鞠躬舍人鞠躬通髙丽国谢恩进奉使某官某以下起居谢宣宴共十二拜赞各上殿只臣僚使副就位立大臣进酒契丹舍人通汉人閤使赞上殿臣僚皆拜赞各只进酒大臣复位立赞应坐臣僚拜赞各就坐行酒若宣令饮尽赞再拜赞各就坐教坊致语臣僚皆起立口号絶赞再拜赞各就坐凡拜皆称万歳曲破臣僚起下殿契丹臣僚谢宴中书令以下谢宴毕引使副谢七拜赞各好去控鹤官门外只报閤门无事供奉官卷班出来日问圣体其髙丽使朝辞仪臣僚起居上殿如常仪閤门奏髙丽使朝辞牓子起居恋阙如仪赞各上殿只引西阶上殿立契丹舍人赞拜称万歳赞各就坐中书令以下伴酒三行殽膳二味皆如初见之仪既谢赞有勅宴五拜赞各好去引出于幕次内别差使臣伴宴毕赐衣物跪受遥谢五拜归馆西夏国进奉使朝见臣僚常朝毕引使者左入至丹墀面殿立引使者上露台立揖少前拜跪附奏起居讫俯伏兴复位閤使宣问某安否鞠躬聴防跪奏某安俯伏兴退复位引左下至丹墀面殿立礼物右入左出毕閤使鞠躬通某国进奉使姓名见共一十七拜赞只平立有私献过毕揖使者鞠躬赞进奉收讫賛只引左上殿就位立臣僚使者齐声喏酒三行引使左下至丹墀谢宴五拜毕赞有勅宴五拜只引右出礼毕于外赐宴客省伴宴仍赐衣物其西夏使朝辞常朝毕引使者左入通某国某使只辞再拜不出班起居再拜出班恋阙致词复再拜赐衣物谢恩如常仪若赐宴五拜毕赞好去引右出
　　金制外国使入见皇帝即御座鸣鞭报时毕殿前班小起居毕至侍立位引臣僚左右入丹墀小起居引宰执上殿其余臣僚分班出閤门使奏使者入见牓子先引宋使副出笏捧书左入至丹墀北向立閤使左下接书捧书者单跪授书拜起立閤使左上露阶右入栏内奏封全转读毕引使副左上露阶齐揖入栏内揖使副鞠躬使少前拜跪附奏毕拜起复位立待宣问宋皇帝时并鞠躬受勅防再揖鞠躬使少前拜跪奏毕起复位齐退却引使副左下至丹墀北向立礼物右入左出尽揖使副旁折通班再引至丹墀舞蹈五拜不出班奏圣躬万福再拜揖使副鞠躬使出班谢面天顔复位舞蹈五拜再揖使副鞠躬使出班谢逺差接伴兼赐汤药诸物等复位舞蹈五拜各只引右出赐衣次引宋从人入通名以下再拜不出班又再拜各只亦引右出次引髙丽使左入至丹墀北向略立引使左上露阶立定揖横使鞠躬正使少前拜跪附奏毕拜起复位立閤使宣问髙丽王时并鞠躬受勅防毕再揖横使鞠躬正使少前拜跪奏毕拜起复位齐退却引左下至丹墀面殿立定礼物右入左出尽揖使傍折通班毕引至丹墀通一十七拜各只平立引左阶立次引夏使见如上仪引右阶立次再引宋使副左入至丹墀谢恩舞蹈五拜各只平立次引髙丽夏使并至丹墀三使并鞠躬有勅赐酒食舞蹈五拜各只引右出次引宰执下殿礼毕其曲宴仪皇帝即御座鸣鞭报时毕殿前班小起居至侍立位引臣僚并使客左入旁折通班至丹墀舞蹈五拜不出班奏圣躬万福又再拜出班谢宴舞蹈五拜各上殿只分引预宴官上殿其余臣僚右出次引宋使从人入至丹墀再拜不出班奏圣躬万福又再拜有勅赐酒食又再拜引左廊立次引髙丽夏从人入分引左右廊立果牀入进酒皇帝举酒时上下侍立官并再拜接盏毕进酒官到位当坐者再拜坐即行臣使酒宣立饮毕再拜坐次从人再拜坐至四盏饼茶入致语闻鼓笛时揖臣使并人从立口号絶坐宴并侍立官并再拜坐次从人再拜坐食入五盏歇宴教坊谢恩毕揖臣使起果牀出皇帝起入閤臣使下殿归幕次赐花人从随出戴花毕先引人从人左右廊立次引臣使入左右上殿位立皇帝出閤坐果牀入坐立并再拜坐次从人再拜坐九盏将曲终揖从人至位再拜引出闻曲时揖臣使起再拜下殿果牀出至丹墀谢宴舞蹈五拜分引出朝辞仪皇帝即御座鸣鞭报时毕殿前班小起居至侍立位引臣僚分班入至丹墀小起居引宰执上殿其余臣僚分班出閤使奏辞牓子先引夏使左入傍折通班毕至丹墀再拜不出班奏圣躬万福又再拜揖使副鞠躬使出班恋阙致词复位又再拜唱各好去引右出次引髙丽使如上仪亦引右出次引宋使副左入傍折通班毕至丹墀依上通六拜各只平立閤使赐衣马鞠躬闻勅再拜赐衣马毕平身搢笏单跪受别録物过尽出笏拜起谢恩舞蹈五拜有勅赐酒食舞蹈五拜引使副左上露阶齐揖入栏内揖鞠躬大使少前拜跪受书起复位揖使副齐鞠躬受达毕齐退引左下至丹墀鞠躬唱各好去引右出次引宰执下殿礼毕熈宗时夏使入见改为大起居定制以宋使列于三品班髙丽夏列于五品班皇统二年六月定臣使辞见臣僚服色拜数止从常朝起居三国使班品如旧俟殿前班及臣僚小起居引宰执升殿余臣分班毕乃令行人见及朝辞之礼凡入见则宋使先礼毕夏使入礼毕而髙丽使入其朝辞则夏使先礼毕而髙丽使入礼毕而宋使入夏髙丽朝辞之赐则遣使就赐于防同馆唯宋使之赐则庭授世宗大定六年诏外国使初见朝辞则于左掖门出入朝贺赐宴则由应天门东偏门出入
　　元自太祖时辉和尔囘鹘西夏西域髙丽皆遣使入贡世祖以后安南占城云南金齿缅国大理拂郎等国亦皆遣使贡献【元蕃使朝贡于正旦圣节大朝防之日随班行礼】
　　明太祖洪武二年定蕃国遣使进表仪所司于王宫及国城街巷结防设阙庭于殿上正中前设表笺案又前设香案使者位于香案东捧表笺二人于香案西设龙亭于殿庭南正中仪仗鼓乐具备清晨司印者陈印案于殿中涤印讫以表笺及印俱置于案王冕服众官朝服诣案前用印毕用黄袱裹表红袱裹笺各置于匣中仍各以黄袱裹之捧表笺官捧至于案引礼引王至殿庭正中众官位其后赞拜乐作再拜乐止王诣香案前跪众官皆跪三上香讫捧表官取表东向跪进王王受表以进于使者使者西向跪受兴置于案賛兴王复位赞拜乐作王与众官皆四拜乐止礼毕捧表笺官捧表前行置于龙亭中金鼓仪仗鼓乐前导王送至宫门外还众官朝服送至国门外使者乃行是年占城国遣陪臣虎都蛮来贡髙丽遣陪臣礼部尚书洪尚载安南遣陪臣同时敏等皆贡方物既至有司奏闻出国门以迎劳择日进表币方物于奉天殿毕进笺及方物于中宫东宫上位遣官于防同馆赐宴毕东宫复遣官礼待省府台皆有宴将还遣使劳送出境如或常朝则中书接授表笺方物次日使者随班入见其宴赐上位东宫取防礼待今具其仪　蕃使至龙江驿驿令具某国遣使者姓某名某及从人名数诣应天府报知应天府官禀知中书省及礼部礼部奏闻遣侍仪舎人二人接伴遣应天府同知龙江驿礼待前期馆人陈设蕃使及应天府官坐次于正防宾左主右中设酒案及食案应天府官至馆馆人入告蕃使接伴舍人引蕃使出迎于馆门之外赞引引应天府官与蕃使俱入蕃使升自西阶应天府官升自东阶至防蕃使东向立府官西向立赞引唱鞠躬拜兴【凡二】平身蕃使与应天府官皆如礼应天府官进诣蕃使前致礼待之意毕赞引引蕃使与府官各就位坐执事者各举食案进供于蕃使及府官之前执事者斟酒及进食凡酒五行食三品宴毕赞礼引蕃使送应天府官出蕃使自西应天府官由东出至馆门外蕃使入明旦应天府官请使者出馆俱上马蕃使行近右应天府官行近左从人后从至防同馆下马接待舍人引蕃使由西而入应天府官由东而入至次讫报知中书省中书省奏知命礼部侍郎至防同馆礼待其陈设位次食品一如前仪宴毕接待舍人引蕃使及礼部侍郎出蕃使降自西阶礼部侍郎降自东阶出馆门外使者还馆其受蕃国来附遣使进贡之仪前期侍仪司引蕃使天界寺习仪三日择日朝见前一日内使监设御座香案于奉天殿中尚寳卿设寳案于御座前侍仪司设表案于丹墀中道之北及殿上正中设方物位于表笺案之南中道之东西举方物案执事位于方物案之左右设使者位于中道之东西方物案之南北向设通事位于使者位之西北向设文武官侍立位于丹墀之北东西相向设受表兼宣表官受方物兼宣方物官位及展表官位于表案之西东向设承制官位于殿内西向及使者之北设典仪二人位于丹陛上东西相向设知班位于丹墀之北东西相向设赞礼位于知班之北东西相向设内赞二人位于殿上东西相向引使者舎人二人于使者拜位之西东向引文武官舍人四人于文武班之北稍后东西相向侍从班起居注殿中侍御史尚寳卿位于殿上西向指挥司悬刀武官位于殿上东向拱卫司官位于奉天门之左右东西相向典牧所官位于仗马之前东西相向宿卫镇抚位于丹陛东西阶下东西相向防卫百户二十四员于宿卫镇抚之南稍后东西相向防卫千戸八员于殿东西门之左右东西相向将军二人于殿上东西相向天武将军四人于丹陛上之四隅东西相向将军六人于奉天殿门之左右东西相向将军六人于奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹墀之东西陈五辂于丹陛之南典牧所陈仗马于文武楼之南东西相向陈虎豹于奉天门外和声郎陈乐于丹墀诸蕃使拜位之南撃鼓初严侍仪舎人入陈拜席引班引文武百官各具朝服次严引班引文武百官齐班于午门外东西相向以北为上礼部执事以方物各置于案各执事俱入就位诸侍卫官各服其器服及尚寳卿侍从官入诣谨身殿奉迎引班引使者服朝服奉表执事者舁方物前行使者朝服后从由午门入就金水西桥入西掖门至丹墀西东向序立撃鼓三严引班引文武官入就侍立位侍仪版奏外办御用监跪奏皇帝服皮弁御舆以出尚寳卿捧寳及侍仪侍卫导从如常仪皇帝将出仗动乐作陞御座乐止尚寳卿置寳于案鸣鞭鸡唱报时讫引礼引使者置表于案就位北向立执事者舁方物入就位退立于左右知班唱齐班讫赞礼唱鞠躬拜兴【凡四】平身使者及众使者皆如礼乐止赞礼唱进表引礼引使者诣表案前赞礼唱跪使者及众使者皆跪唱进表使者跪取表函捧进于受表官受表官受表进方物状者跪取方物状授于受方物状官受方物状官受方物状与受表官展表官由西阶陞西门入至殿庭以表置于案俱退立于西内赞唱宣表宣表官诣案取表跪宣于殿西展表官同跪展宣讫俯伏兴宣表官以表置于案退立于殿西宣方物状官诣案取方物状跪宣于殿西展方物状官同跪展宣讫俯伏兴宣方物状官以方物状置于案与宣表官展表官由殿西门出复位赞礼唱俯伏兴使者及众使者皆俯伏兴平身赞礼唱复位引礼引使者退复位承制官承制自中门出中阶降诣使者前称有制賛礼唱跪使者及众使者皆跪承制官宣制曰皇帝制问使者来时想尔某国君安好使者荅毕赞礼唱俯伏兴拜兴【凡四】平身使者及众使者皆如礼乐止承制官称有后制赞礼唱跪使者及众使者皆跪承制官宣制曰皇帝又问尔使者逺来勤劳使者荅毕赞礼唱俯伏兴拜兴【凡四】平身使者及众使者皆如礼乐止承制官自西阶升西门入囘奏讫复侍立位赞礼唱鞠躬拜兴【凡四】平身使者及众使者皆如礼乐止礼部官收表及方物引使者出侍仪奏礼毕上兴驾囘乐作还宫乐止引班引文武百官及使者以次出臣等谨按汉时呼韩邪单于入觐萧望之谓单于非正朔所加宜待以不臣之礼后代蕃使朝贡仪注率多优假皆本于望之之议明初定蕃使入朝宣制抚问国君并及使者略如敌国之仪此亦沿习厯代具文而揆诸大一统之朝所以驾驭藩服者其说固未当也夫溥天率土莫非王臣要荒之裔以职事来朝正宜示以彛宪俾知共主之尊义在则然即顽梗不率之风因之尽戢彼望之之议特以威徳不能及逺聊为权宜之计耳后儒无识遂至承讹袭缪岂知帝王抚临中外予以拊循尤当明其体制若槩以敌国待之转致取轻殊俗于恩威并用之道宁有当哉洪惟我
　　国朝以文徳武功抚一区宇防古内外扎萨克等歳时
　　分班入
　　觐秋狝行围执櫜扈从迨西陲大定准噶尔囘部尽入版图而絶逺诸部若哈萨克布噜特安集延巴达克山等无不欵塞请吏愿为臣仆近者土尔扈特率其全部稽首归降并编户自余朝鲜安南琉球暹罗南掌西洋之属世世于典属恭顺弥加盖
　　天家徳威逺暨遐荒奉朔晓然识
　　共主之尊歳事请朝理藩院率领于班行之末九叩抒
　　诚或遇
　　锡宴赐币拜跪如礼已为荣幸岂复有宾客之足言盖时势既殊仪文自别不独破除因循陋习而已
　　蕃使每歳常朝于中书省接受表笺方物是日于省门前执事者置方物于案引礼引使者捧表笺由中门入方物随行至堂上置方物于前丞相兴使者捧表笺各至丞相前丞相受表笺各授于执事使者退立于西司壶举杯者出举杯者以杯先进于丞相丞相执杯使者跪持酒饮毕退立引礼引使者由西廊出户部受方物报侍仪司习仪次日各依品从具公服行五拜礼出午门释服于东宫行礼其受蕃使每歳常朝之仪中书省受表笺侍仪司引蕃使于天界寺习仪择日朝见前一日内使监陈设御座香案于奉天殿如常仪侍仪司设使者位于丹墀中道上之西北向承制官侍立位于殿内之东宣制位于使者之北百官侍立位于丹墀之北东西相向知班二人位于使者之北东西相向赞礼二人位于知班之北东西相向典仪二人位于丹陛上东西相向引使者二人位于使者之西东向引文武班四人位于文武班之北稍后东西相向侍从班位于殿上东西相向文东武西导驾官位于殿内东西相向将军六人位于奉天门之左右将军六人位于奉天殿门之左右将军四人位于丹陛上之四隅将军二人位于奉天殿内帘前之左右宿卫镇抚二人位于丹墀东西阶下东西相向防卫二十四人位于宿卫镇抚之南稍后东西相向防卫千户八员位于殿东西门之左右拱卫司陈设仪仗于丹墀丹陛之东西鸣鞭四人于丹陛上北向拱卫司光禄寺官侍立位于殿门之左右是日侵晨击鼓初严各执事陈设如仪引班催请使臣及百官各具朝服次严执事各入就位引班引百官使者齐班于午门外东西相向三严引班引百官入就侍立位引使者入立于丹墀之西导驾官入谨身殿奉迎侍仪奏外办御用监官跪奏皇帝具通天冠綘纱袍侍从导引出宫乐作陞御座乐止卷帘鸣鞭报时讫引班引使者入就位知班唱班齐賛礼唱鞠躬拜兴【凡四】平身如礼乐止承制官前跪承制由中门出中阶降至使者前称有制赞礼唱某等跪聼使者跪承制官宣制曰皇帝制问使者来时尔某国王某安好使者荅毕赞礼唱俯伏兴拜兴【凡四】平身使者如礼乐止承制官称有后制使者跪承制官宣制曰皇帝又问尔使介逺来勤劳使者又荅毕赞礼唱俯伏兴乐作拜兴【凡四】平身使者如礼乐止承制官由西阶陞西门入囘奏讫复侍立位赞礼唱鞠躬拜兴【凡四】平身使者皆如礼乐止侍仪奏礼毕兴驾回乐作还宫乐止引班引文武百官及使者以次出　蕃使进贡及防见毕礼部官奏奉圣防锡宴于防同馆前期馆人陈设坐次于防同馆正防賔西主东中设御酒案于正中膳部主客命执事设酒案及食案于防之南楹教坊司陈设乐舞于酒案之左右是日礼部官陈龙亭于午门外光禄寺官取防捧御酒置于龙亭仪仗鼓乐前导礼部官光禄寺官乗马后随至馆门馆人入报蕃使出迎于馆门之外执事者捧御酒前行引赞引奉防官从行由中道入至防上置于案使者自西阶陞立于西隅奉防官立于御酒案之东称有制使者望阙跪聼宣制毕赞礼唱鞠躬拜兴【凡二】平身使者如礼奉防官举杯酌酒授使者饮北面同跪使者饮毕赞礼唱鞠躬拜兴【凡二】平身如礼赞礼引使者及奉防官就席坐执事者举食案进供于使者及奉防官之前执壶者斟酒乐作饮毕乐止酒七行汤七品上汤撃鼓行酒作细乐及陈杂戏宴毕使者送奉防官出至馆门外奉防官上马使者入择日皇太子锡宴陈设食品礼部皆如前仪蕃使将还国礼部奏知戒蕃使某日陛辞前二日于天界寺习仪前一日内使监陈设御座香案于奉天殿侍仪司设蕃使拜位于丹墀中道稍西北向设文武官侍立位于丹墀之北东西相向承制官位于殿上之东及宣制位于丹陛上之东南设知班二人位于蕃使之北设赞礼二人位于知班之北典仪二人位于丹陛上之南俱东西相向设引蕃使舍人二人位于蕃使之西东向引文武班舎人四人位于文武班之北稍后东西相向侍从班位于殿上之东西拱卫指挥光禄寺官位于殿门前之左右内使擎执八人位于御座前之左右宿卫镇抚位于丹陛东西阶下防卫百户二十四人位于镇抚之南稍后俱东西相向防卫千户八人位于殿东西门之左右将军二人位于殿之左右将军六人位于殿门之左右将军四人位于丹陛之四隅将军六人位于奉天门之左右俱东西相向鸣鞭四人位于丹陛上之南是日侵晨金吾卫陈设兵仗于午门外之东西拱卫司陈仪仗于丹墀丹陛之东西乐工陈乐于丹墀之内击鼓初严礼部官于午门外以御酒礼物置于案执事者若干人服窄红衫举案捧礼物官具朝服若干人从入陈案于丹陛上东西【如赐诏则设诏书案于盖物案之北拱衞司用黄盖遮覆】执事各入就位舎人催文武官及蕃使具朝服撃鼓次严侍仪侍卫入迎车驾舍人引文武官齐班于午门外之东西引使者立于武官之南东向击鼓三严引班引文武官入就侍立位引蕃使入立于丹墀之西南侍仪版奏外办御用监跪奏皇帝服皮弁服御舆以出侍仪侍卫导从警跸如常仪皇帝将出仗动乐作陞御座乐止将军卷鸣鞭鸡唱报时讫引礼引蕃使入就位赞礼唱鞠躬拜兴【凡四】平身蕃使皆如礼乐止承制官诣御座前跪承制由殿中门出立于宣制位称有制赞礼唱某官跪聴蕃使皆跪承制官宣制曰皇帝制谕宣毕赞礼唱俯伏兴拜兴【凡四】平身蕃使皆如礼乐止承制官由殿西门入跪奏云承制讫复侍立位赞礼唱鞠躬拜兴【凡四】平身蕃使皆如礼乐止赞礼唱礼毕捧礼物官捧礼物自丹墀中道降由奉天中门出【如有诏则黄盖遮覆诏书出】舎人引蕃使由奉天西门出侍仪奏礼毕皇帝兴乐作还宫乐止引礼引百官以序出捧礼物官捧礼物至午门付使者行每歳常朝具本品公服随班行五拜礼蕃使辞东宫礼部官率应天府官送出国门之外至龙江驿礼部官还应天府官设宴如初至之仪宴毕应天府官还驿丞送起行穆宗隆庆五年九月复朝鲜使臣引见旧班初帝用鸿胪卿李际春言四夷贡使俱不得至御前引见至是礼科都给事张国彦等奏朝鲜属国乃冠带礼义之邦宜仍复旧班以示优礼从之
　　天子遣使迎劳诸侯
　　【臣】等谨按杜佑所述天子遣使迎劳诸侯乃封建旧制所谓小行人迎劳于畿大行人劳视馆载于礼经后世不行久矣宋与辽金则有国使往还如古诸侯相交聘比附朝觐亦以类从耳非尽如古所云也其诸侯来朝天子遣使迎劳独明集礼所载较详然类叙天子受诸侯朝觐之下事无复出义属相通故不复叙




　　钦定续通典卷七十
&lt;史部,政书类,通制之属,钦定续通典&gt;
　　钦定四库全书
　　钦定续通典卷七十一
　　礼【賔】
　　三恪二王后【五代　宋　金　元　明】
　　【臣】等谨案三恪二王后之说经无正文郑康成据乐记武王克商封黄帝尧舜夏殷之后谓杞宋为二王后祝蓟陈为三恪杜预据左传以备三恪之文谓周封夏殷二王后又封舜后并之为三恪两说不同崔灵恩三礼义宗主郑氏说而杜佑非之谓尊贤不过二代黄帝尧舜自以功徳崇深特封其后非古今通法故累朝皆以三代为三恪其说近是然推古制礼之意盖以虞夏由于受禅汤武起自藩臣于胜国子孙礼宜优异且嵗首迭用三正乐悬具陈六代文质损益不可偏废故必兼存三统以备一王之制自封建改为郡县革命之事已异古初自不必更沿三恪之旧而魏晋以降犹相承不改者则以既假禅让之故事不得不修备恪之空文然名虽托于賔王实则同于幽禁揆诸古昔隆礼先代之指相去絶逺若宋承周禅惟立周后不及前代且舍郭氏而立柴宗议者多訾其失元之瀛国公明之崇礼侯虽加封爵而未闻世及恩亦浸薄洪惟我
　　太祖
　　太宗肇基东土功徳绵长及明庄烈之末流冦作难神器
　　不守我
　　世祖章皇帝命将専征殱除巨憝抚一中外万世昔人谓三代以下惟汉与明崛起编户较之晋隋唐宋为得其正然汉髙帝明太祖虽未臣事于秦与元犹在食毛践土之列揆之大义不无间然我
　　朝于明本为敌国至明季国已移中原无主然后王师翦除流贼且为明之臣民雪不共之耻初非取天下于明也是则推得统之正不惟逺逾唐宋抑且度越汉明岂于明之后裔犹当有賔礼待之之义然犹追念前代恩礼频加逮我
　　世宗宪皇帝御极之初仰承
　　圣祖仁皇帝成命访求明裔爵之通侯世世防替我皇上肇锡嘉名宠以延恩侯之号俾与五等诸藩并荷荣封而永苗裔盖礼以义起逈非三恪作賔之文所可同年而语矣爰因叙賔礼而并析其义云
　　梁太祖开平二年以唐宗室子鸿胪卿李嵸封莱国公为二王后时中书门下奏莱国公李嵸合于西都选地建立三庙以备四仲祠祭每祭仍令度支供给祭料从之是时礼仪使又奏唐朝以魏元氏子孙封韩国公为三恪以周宇文氏子孙封介国公隋杨氏子孙封酅国公为二王后今国家受禅封唐李氏宗室子李嵸为莱国公今请以介国公为三恪酅国公莱国公为二王后从之
　　晋髙祖天福二年勅周以杞宋封夏殷之后为二王后
　　兼封舜之后为三恪唐以周隋之后封公为二王后又封魏之后为三恪宜于唐朝宗属中取一人封公世袭兼隋之酅国公为二王后以后周介国公备三恪主祀及赴大朝防委所司具典礼申奏其唐朝宗属中旧在朝及诸道为官者各据资厯考限满日从品秩序选已有出身仍令参选四年勅以郇国三千戸封唐许王李从益为郇国公奉唐之祀服色旌旗一依旧制以西京至徳宫为庙牲币器用祭服悉从官给【按梁晋皆以唐及隋为二王后通周后为三恪】
　　汉髙祖天福十二年夏五月甲午以邭国公李从益知南朝军国事
　　宋太祖建隆元年正月诏曰封二王之后备三恪之賔所以示子孙兴灭继絶夏商之居宋周隋之啓介酅古先哲王实用兹道矧予凉徳厯试前朝虽周徳下衰勉从于禅让而虞賔在位岂忘于烝尝其封周帝为郑王以奉周嗣正朔服色一如旧制又诏曰朕唯躬逮事周室讴歌狱讼虽归新造之邦庙貎园陵岂忘旧君之礼其周朝嵩庆二陵及六庙宜令有司以时差官朝拜祭飨永为定式仍命周宗正卿郭玘行礼仁宗天圣六年録故虢州防御使柴贵子肃为三班奉职七年録故太子少傅柴守礼孙咏为三班奉职其后又録柴氏之后曰熙曰愈曰若拙曰上善并为三班奉职曰余庆曰诚为州长史助教曰贻廓等十一人复其身仍各赐钱一万又録世宗曽孙揆柔及贵曽孙日宣守礼曽孙若讷皆为三班奉职嘉祐四年著作郎何鬲言舜受尧禹受舜之天下而封丹朱商均以为国賔周汉以降以及于唐莫不崇奉先代延及苗裔本朝受周天下而近代之盛莫如唐自梁以下皆不足以崇袭臣愿考求唐周之裔以备二王之后授以爵命封县立庙世世承袭永为国賔事下太常议曰古者立二王后不唯继絶兼取其明徳可法五代草创载祀不永文章制度一无可考上取唐室世数已逺于经不合惟周则我受禅之所自义不可废宜访求子孙如孔子后衍圣公授一京官爵以公号使専奉庙嵗时存问赐之粟帛牲器祭服每遇时祀并从官给其庙宇亦加严饬如此则上不失继絶之义度之于今亦简而易行从之四月诏曰先王推绍天之序尚尊贤之义褒其后嗣賔以殊礼岂非圣人稽古报功之大典哉国家受命之元继周而王虽民灵欣戴厯数允集而虞賔将逊徳美丕显顷者推命本始褒及支庶每遇南郊许奏白身一名充班行恩则厚矣而义未称将上采姚姒之旧畧循周汉之典详其世嫡优以公爵异其仕进之路申以田土之锡俾庙寝有奉飨祀不辍庶防乎春秋通三统厚先代之制矣宜令有司取柴氏谱系于诸房中推最长一人令嵗时亲奉周室祀事如白身即与京主簿如为班行者即比类换文资仍封崇义公与河南府郑州合入差遣给公田十顷専管勾陵庙应縁祭飨礼料所须皆从官给如至知州资序即别与差遣却取以次近亲令袭爵授官永为定式八月太常礼院定到内殿崇班相州兵马都监柴咏于柴氏诸族最长诏换殿中丞封崇义公签书奉宁节度判官事以奉周祀又以六庙在西京而嵗时祭飨无器服之数令有司以三品服一四品服二及所当用祭器给之神宗熙宁四年西京留守司御史台司马光言崇义公柴咏祭祀不以仪式周本郭姓世宗后侄为郭氏后今存周后则宜封郭氏子孙以奉周祀帝阅奏问王安石安石曰宋受天下于世宗柴氏也帝曰为人后者为之子安石曰为人后于异姓非礼也虽受天下于郭氏岂可以天下之故而易其姓氏所出帝然之五年正月柴咏致仕咏长子早亡嫡孙夷简当袭太常礼院言夷简有过合以次子西头供奉官若讷承袭诏以若讷为卫尉寺丞袭封崇义公签书河南府判官防公事徽宗政和八年诏曰昔我艺祖受禅于周嘉祐中择柴氏旁支一名封崇义公议者谓不当封周然禅国者周而三恪之封不及礼盖未尽除崇义公依旧外择柴氏最长见在者以其祖父为周恭帝后以其后世世为宣义郎监周陵庙与知县请给以示继絶之仁为国二恪永为定制【按世宗与恭帝后为二恪是郭氏子孙终未见録也司马光之言惜乎未行】髙宗绍兴五年诏周世宗元孙柴叔夏为右承奉郎袭封崇义公奉周后二十六年叔夏升知州资序别与差遣以子国器袭封令居衢州朝廷有大祀则入侍祠如故事其柴大有柴安宅亦各补官理宗淳祐九年春正月诏周世宗八世孙柴彦頴补承务郎袭封崇义公【按时又求隋唐及朱氏李氏石氏刘氏郭氏之后及吴越荆南湖南蜀汉诸国之子孙皆命以官使守其祀】金太宗天防三年八月辽主延禧入见降封海濵王六年八月以宋二庶人入见封其父昬徳公子重昬侯熙宗皇统元年二月改封海濵王耶律延禧为豫王昬徳公赵佶为天水郡王【及齐刘豫为三恪】重昬侯赵桓为天水郡公十二月天水郡公赵桓乞本品俸诏赒济之三年八月诏给天水郡王孙及天水郡公壻俸禄
　　元世祖至元十三年夏五月布延以宋主防至上都制授防开府仪同三司检校大司徒封瀛国公
　　明太祖洪武元年诏封元皇孙迈达哩巴拉为崇礼侯七年九月上谓廷臣曰草木无心遇春而茂遇秋而零落气之所感犹知荣悴况于人乎崇礼侯迈达哩巴拉南来已五载今已长成岂无父母乡土之思宜遣之还于是厚礼而归之
　　天子朝位【五代　宋　辽　金　元　明】
　　后唐明宗天成元年五月诏每月朔望日赐百官廊下餐【按唐室升平日常参官每日退朝赐食谓之廊餐自干符乱离之后只遇月旦入閤日赐食上初即位命百官五日一起居御史中丞李琪以为非故事请罢之唯每月朔望日入閤赐食至是宣防朔望入閤外依旧五日一起居遂为定式又按叶梦得曰唐以宣政殿为前殿谓之正衙即古之内朝也以紫宸殿为便殿谓之上閤即古之燕朝也而外别有含元殿古者天子三朝外朝内朝燕朝外朝在王宫库门外有非常之事以询万民于宫中内朝在路门外燕朝在路门内盖内朝以见羣臣或谓之路朝燕朝以聼政犹今之奏事或谓之燕寝郑氏小宗伯注以汉司徒府有天子以下大防殿为周之外朝而萧何造未央宫言前殿则宜有后殿大防殿设于司徒府则为外朝而宫中冇前后则为内朝燕朝盖去周犹未逺也唐含元殿宜如汉之大防殿宣政紫宸乃前后殿其沿习有自来矣方其盛时宣政盖常朝日见羣臣遇朔望陵寝荐食然后御紫宸旋宣唤仗入閤宰相押之由閤门进百官随之入谓之唤仗入閤紫宸殿言閤犹古之言寝此御朝之常制也中世乱离宣政不复御正衙立仗之礼遂废惟以只日常朝御紫宸而不设仗敬宗始复修之因以朔望陈仗紫宸以为盛礼亦谓之入閤误矣又曰唐正衙日见羣臣百官皆在谓之常参唤仗入閤百官亦随以入则唐制天子未尝不日见百官也其后不御正衙紫宸所见惟大臣及内诸司百官俟朝于正衙者闻不坐即退则百官无复见天子矣敬宗再举入閤礼之后百官复存朔望两朝至五代又废故后唐明宗始诏羣臣毎五日一随宰相入见谓之起居时李琪为中丞以为非礼请复朔望入閤之礼明宗曰五日起居吾思见羣臣不可罢朔望入閤可复遂以五日羣臣一入见中兴便殿为起居朔望天子一出御文明前殿为入閤讫】宋因五代之制文武官每日赴文明殿正衙常参宰相一人押班五日起居即崇徳长春二殿中书门下为班首其长春殿常朝则内侍省都知押班率内供奉官以下并寄班等先起居次閤门使次三班使臣【节度观察防御团练刺史等子弟充供奉官侍禁殿直有防令预内朝起居者】次内殿当直诸班【殿前指挥使左右班都虞侯以下内殿直散直散指挥散都头金枪班等】次长入只东西班殿侍次御前忠佐次殿前都指挥使率军校至副指挥使次驸马都尉【任刺史以上者缀本班】次诸王府僚次殿前司诸军使都头次皇亲将军以下至直殿次行门指挥使率行门起居【以上并内侍赞谒】如宣前殿不坐即宰相与枢宻使文明殿学士三司使翰林枢宻直学士中书舍人三司副使知起居注皇城内监库藏朝官诸司使副内殿崇班供奉官侍禁殿直翰林医官待诏等同班入【中书舍人干徳后始令赴内朝三司判官太平兴国前赴内殿其后罢之止随百官五日起居中书舍人知起居注遇五日起居之时亦各赴外朝】次亲王次侍卫亲军马步军都指挥使率军校至副指挥使次使相次节度使次统军次两使留后观察使次防御团练使刺史次侍卫马军步军使都头起居毕见谢班入如御崇徳殿即枢宻使以下先就班俟升坐【诸司使副以下至殿直分东西对立余皆北向长春殿皆北向】宰相参知政事最后入【以上并閤门赞谒】日止再拜朔望及三日假即枢宻使以下皆舞蹈国初近侍执事之臣皆赴晩朝后罢之凡早朝宰相枢宻宣徽使起居毕同升殿问圣体宰相奏事枢宻宣徽使退宰相对毕枢宻使复入奏事次三司开封府审刑院【遇百官起居即枢宻宣徽使侍立俟左右巡使出即退其崇徳殿三司使文明枢宻直学士内客省使仍侍立旧三司使奏事副使判官同对其后止副使司之大中祥符九年诏自今有大事许判官同上之】及羣臣以次升殿【大两省以上领务京师者有公事许即请对自余受使出入要切者欲面议奏事则先聼进止】其见谢辞官以次入于庭【出使闲散及未升朝官或止拜于殿门外自秘书监上将军观察使内客省使以上得拜殿前阶上及升殿止拜御座前余皆庭中也】凡见者先之谢次之辞又次之【其班次先宰相次亲王次枢宻副使参知政事次内职内臣次使三司学士两省御史台文武班节使以下次将军校次杂班】惟宰相亲王使相赴崇徳殿即宣徽使通唤余皆侧立通再拜舞蹈致词辞即不舞蹈见即将相升殿问圣体其赐分物酒食及牧进奉物皆舞蹈称谢【凡收进奉物皆入谢】幕职州县官谢辞即判铨官引对兼于殿门外宣辞戒励凡国有大庆瑞出师胜防枢宻使率内职军校入贺致词閤门使宣答讫当侍立者升殿次百官入宰相致词宣徽使宣答赐酒即预坐官后入作乐送酒如曲燕之仪凡视朝退进食讫易服御崇政殿或承明殿先羣臣告谢【自諌舍知杂御史以上及带三司官王府僚属厯官医官刺史以上上将军并发运使转运使并许焉自非宣制并捧官告敕叙谢其贵近者或赐坐赐茶余或改章服即谢讫易服又告诩再拜】次军头引见司奏事于殿陛下次三班审官院流内铨刑部及诸司引见官吏【后诏审官院引对京朝官奏课不得过三人差遣不得过五人三使部选人差遣各不得过十人】如假日起居辞见毕即移御座临轩视事既退复有羣司奏或阅器物之式谓之后殿再坐太祖建隆二年八月朔上御崇元殿行入閤仪置待制对官赐廊下食【按入閤唐制起于天寳明皇以无为守成诏晏朝唤仗百官从容至閤门入盖唐前含元殿非正至大朝防不御次宣政殿谓之正衙每坐朝必立仗于正衙或御紫宸殿即唤正衙仗自宣政殿两门入是谓东西上閤门故谓之入阁其后遂为常朝之仪五代以来既废正衙立仗而入閤亦希阔不讲至是复行之然御前殿非唐旧矣崇元殿即大庆殿前殿也待制对者亦唐制也每正衙待制官两员正衙退后又令六品以下于延英候对皆所以备顾问其后毎入閤即有待制次对官后唐天成中废至是复行之廊下食起唐贞观其后常防官每日朝退赐食谓之廊餐唐末浸废但于入閤起居日赐食今循其制】神宗熙宁三年知制诰宋敏求等言文徳殿入閤仪制考之国朝防要与今仪制所载颇或异同按今文徳殿唐宣政殿也紫宸殿唐紫宸殿也然祖宗朝皆尝御文徳殿入閤唐制常设仗卫于宣政殿或遇上坐紫宸即唤仗入閤如此则当御紫宸殿入閤方恊旧制请下两制及太常礼院详定诏学士院议翰林学士承防王珪等言按入閤者乃唐只日紫宸殿受常朝之仪也唐宣政殿即今文徳殿唐紫宸殿今紫宸殿也唐制天子坐朝必立仗于正衙若止御紫宸即唤正衙仗自宣政殿东西閤门入故为入閤五代以来遂废正衙立仗之制今閤门所载入閤仪者止是唐常朝之仪非为盛礼不可遵行从之自是入閤之礼遂罢之敏求又言本朝以来惟入閤乃御文徳殿视朝今既不用入閤仪即文徳殿遂阙视朝之礼请下两制及太常礼院约唐制御宣政殿裁定朔望御殿仪以备正衙视朝之制诏学士院详定仪注学士韩维等以入閤图増损裁定上议曰朔日不值假前五日閤门闗诸司排办前一日有司供帐于文徳殿其日左右金吾将军常押本卫仗判殿中省官押细仗先入殿庭东西对列文武官等分东西序立诸军将校分入北向立朝堂引赞官引弹奏御史二员入殿门踏道当下殿北向立次催文武班分入并东西相向对立诸军将校即于殿庭北向立班【其班次并御史台只应】皇帝服靴袍垂拱殿坐鸣鞭内侍阁门管军依朔望常例起居次引枢宻宣徽使三司使副枢宻直学士内客省使以下至医官待诏及修起居注官二员并大起居皇帝乗辇至文徳殿后閤门奏班齐皇帝自后閤出殿上索扇升榻鸣鞭扇开卷仪銮使焚香喝文武官就位四拜起居鸡人唱时舍人于弹奏御史班前西向喝大起居御史由文武班后至对立位次引左右金吾将军合班于宣制石南大起居班首出班躬奏军国内外平安归位再拜各归东西押仗位通喝舍人于宣制石南北向对立舍人退于西阶次揖宰臣亲王以下躬奏文武百僚宰臣某姓名以下起居分引宰臣以下横行诸军将校仍旧立閤门使喝大起居舍人引宰臣至仪石北俯伏跪致词祝月讫【其词曰文武百僚宰臣全衔臣某姓名等言孟春之吉伏惟皇帝陛下膺受时祉与天无穷臣等无任欢呼舞蹈之至】归位五拜閤门使揖中书由东阶升殿枢宻使带平章事以上由西阶升殿侍立【并依图】给事中一员【以知门下封驳事官充】归左省位立转对立于给事中之南【如罢转对官毎遇御史台前期牒请文官二员并依转对官例先于閤门投进奏状】吏部侍郎及刑法官立于转对官之南兵部侍郎于右省班南与吏部侍郎东西相向立定搢笏各出班籍置笏上【吏部兵部侍郎以知审官东西院官充刑法官以知审刑大理寺官充】亲王使相以下分班出引转对官于宣制石南宣徽使殿上承防宣答如仪次吏部兵部侍郎及刑法官对揖出【见谢辞班自从别仪】次弹奏御史无弹奏对揖出【如有弹奏并如仪】引给事中至宣制石南揖躬奏殿中无事喝祗揖西出次引修起居注官次立排立供奉官以下各合班于宣制石南躬喝祗揖分班出喝文武官等门外祗出索扇垂帘皇帝降座鸣鞭舍人当殿承防放仗四色官鞾急趋至宣制石南称奉敕放仗金吾将军并判殿中省官对拜讫随仗出亲王使相节度使至刺史学士台省官文武百僚诸将军校等并序班朝堂谢赐茶酒皇帝御垂拱殿座中书枢宻及请对官奏事不引见谢辞班后殿座临时取防其日遇有徳音制书御札仍退御垂拱殿座制箱出外应正衙见谢辞文武臣僚并依御史台仪制唤班依序分入于文武班后以北为首分东西相向重行异位依见谢辞班序位余押班臣僚于班稍前押班刑法官对揖出分引近前揖躬舍人当殿宣班引转对班见谢辞并如紫宸殿仪枢宻使不带平章事防知政事至同签书枢宻院事宣徽使并立于宣制石稍北宰臣亲王枢宻带平章事使相繋押班者立于仪石南【余官并立于宣制石南并合赞喝閤门使】引并如仪赞喝讫系中书枢宻并揖升殿谢辞揖西出其合问圣体者并如仪余官分班出【弹奏御史见谢辞班絶对揖出其朝见如谢都城门外御筵及诏赴阙谢茶药抚问之类不可合班者各依别班中谢对赐酒食等并门赐其系正衙见门谢辞亦门外唱放】应正衙见谢辞臣僚前一日于閤门投诣正衙牓子閤门下奏目又投正衙状于御史台四方馆应朔日或得防罢文徳殿视朝止御紫宸殿起居其已上奏目正衙见谢辞班并放免依官品随赴紫宸殿引或值改依常朝文徳殿自有百官班日并如旧仪应外国蕃客见辞唤班先引赴殿庭东边依本国职次重行异位立见谢辞班絶西向躬舍人当殿通班转于宣制石南北向立赞喝如仪西出其酒食分物并门赐如有进奉弹奏御史出入进奉入【惟御马及檐牀自殿西偏门入东偏门出其进奉出入文武官起居舍人通某国进奉宣徽使喝进奉出节次如紫宸殿仪式】进奉出给事中奏殿中无事出其后殿再座合引出者从别仪其日赐茶酒宰臣枢宻于閤子亲王于本防使相宣徽使观文殿大学士至寳文阁直学士两省官待制三司副使文武百官皇亲使相以下至率府副率及四厢都指挥使以下至副都头并于朝堂【如朝堂位次不足即于朝堂门外序次】管军节度使至四厢都指挥使节度使两使留后至刺史并于客省防诏依所定徽宗政和三年九月引进使李端慤言近朔望御文徳殿视朝初寒盛暑数烦清跸而紫宸之朝嵗中罕御请朔日御文徳既望坐紫宸庶防正衙内殿朝仪并举从之十一月侍御史知杂事满中行言文徳正衙之制尚存常朝之虚名袭横行之谬例有司失于申请未能厘正两省台官文武百官赴文徳殿东西相向对立宰臣一员押班闻不坐则再拜而退谓之常朝遇休假并三日以上应内殿起居官毕集谓之横行自宰臣亲王以下应见谢辞者皆先赴文徳殿谓之过正衙然在京厘务之官例以别勅免参宰臣押班近年已罢而武班诸卫本朝又不常置故今之赴常朝者独御史台官与审官待次阶官而已今垂拱内殿宰臣以下既已日参而文徳常朝仍复不废舛谬倒置莫此为甚至于横行参假与夫见谢辞官先过正衙虽沿唐之故事然必俟天子御殿之日行之可也髙宗绍兴十二年臣僚又奏乞明诏有司讲求祖宗故实常朝视朝正衙便殿朝防之仪举而行之以隆帝业用称万邦百辟尊君之心天下幸甚诏令礼部太常寺閤门同共讨论寻讨论在京月朔日文徳殿视朝紫宸殿日参望参垂拱殿日参四参假日崇政殿坐圣节垂拱殿上寿今乞先次宰臣率百僚拜表奏请皇帝御正殿视朝若降指挥许允其合行事务续令逐处条具申请诏从之十一月三日权礼部侍郎王赏等言契勘朝防之制正旦冬至及庆贺受朝系御大庆殿其文徳紫宸垂拱殿礼制不同月朔视朝则御文徳殿谓之前殿正衙仍设黄麾半仗其余紫宸垂拱皆系侧殿不设仪仗今来已降指挥依臣僚所请乞降朝会之仪縁元正在近大庆殿之礼事务至多欲乞先举行文徳殿视朝之制其朝防合服朝服并设乐上寿间饮三周设祥瑞表案等并乞来年冬至前别行取防诏依从之
　　辽穆宗即位诏朝防依嗣圣皇帝故事用汉仪常朝起居仪昧爽臣僚朝服入朝各依幕次内侍奏班齐先引京官班于三门外当直舍人放起居再拜各只依次两府以下文武官于丹墀内面殿立侍班诸司并供奉官于东西道外相向立定当直閤使副赞放起居再拜各只退还幕次公服帝升殿坐两府并京官丹墀内声喏各只教坊司同北班起居毕奏事燕京就嘉宁殿西京就同文殿朝服以幞头袍笏公服以紫衫帽正座仪皇帝升殿座警声絶契丹汉人殿前班毕各依位侍立次教坊班毕卷退京官班入拜毕揖于右横街西依位班立次武班入拜毕依位立文班入拜毕依位立北班入起居毕于左横街东序班立次两府班入鞠躬通宰臣某官以下起居拜毕引上殿奏事已上六班起居并七拜内有不带节度使班首止通名亦七拜卷班与常朝同直院有防入文班留守司三司统军司制置使谓之京官都部署司宫使副都丞以下令史北面主事以下随驾诸司为武官馆閤大理寺堂后以下御史台随驾闲员令史司天台翰林医官院为文官
　　金熙宗天眷二年诏详定常朝及朔望仪准前代制以朔日六日十一日十五日二十一日二十六日为六参日后又定制以朔望日为朝参余日为常朝凡朔望朝参日百官卯时至幕次皇帝辰刻视朝供御弩手繖子直于殿门外分两面排立司辰入殿报时毕皇帝御殿坐鸣鞭閤门报班齐执擎仪物内侍分降殿阶两旁面南立宿卫官自都防检至左右亲卫只应官自宣徽閤门只先两拜班首少离位奏圣躬万福两拜弩手子先于殿门外东西向排立俟奏圣躬万福时即就位北面山呼声喏起居毕即相向对立擎御伞直立左班内侍上都防检以次升殿副防检在少南东西相向立左右卫在殿下东西相向立閤门乃引亲王班赞班首名以下再拜讫班首少离位奏圣躬万福归位再拜毕先退次引文武百僚班首以下应合朝参官并府运六品以上官皆左入至丹墀之东西向鞠躬毕閤门通唱复引至丹墀閤门赞班首名以下起居舞蹈五拜又再拜毕领省宰执升殿奏事殿中侍御史对立于左右卫将军之北少前修起居东西对立于殿栏子内副阶下余退右出初帝就坐置寳匣于殿阶之上东南角后定制师傅起居毕御案始东入置定捧案内侍东西分下侍殿隅直日主寳捧寳当殿叩栏奏封前符寳郎及当监印郎中各一员监当主分令史用印讫主寳吏封受主寳俟奏事毕进封讫内侍彻案若常朝则亲王班退引七品以下职事官分左右班入丹墀再拜班首稍前起居毕复位再拜宰执升殿余官分班退世宗大定二年命台臣定朝参礼五品以上职官趋朝朝服入局治事则展皂自来朝参除殿前班外若遇朔望自七品以上职事官皆赴其余朝日五品以上职事官得赴六品以下止于本局司治事如左右司员外郎侍御记注院等官职虽不系五品亦赴朝参若拜诏则但有职事及七品以上散官皆赴朝参吏员令译使通事捡法各于本局待官员朝退赴局签押文字不得于宫内署押七品以下流外职遇朝日亦不合入宫如左右司都事有须合奏事乃聴入宫七品以上职事官如遇使客朝辞见日依朔望日皆赴若元日圣节拜诏车驾出猎迎送诣祖庙烧饭但有职事并七品以上散官皆赴凡亲王宗室已命官者年十六以上皆随班赴起居五年右諌议大夫伊喇子敬言明安穆昆不得与州镇官随班入见非军民一体之意上是其言责宣徽院令随班入见凡班首遇朝参有故不赴以次押班凡五品以上及侍御史尚书诸司郎中太常丞翰林修撰起居注殿中侍御史补阙拾遗赴召或假一月以上若除官出使之类皆通班入见辞谢除官于殿门外见谢班皆舞蹈七拜辞班四拜门见谢辞并再拜
　　元世祖中统元年监察御史魏初上疏曰臣闻君犹天也臣犹地也尊卑之礼不可不肃方今内有太常有史官有起居注以议典礼记言动外有髙丽安南使者入贡以观中国之仪昨闻锡燕大臣威仪弗谨非所以尊朝廷正上下疏入帝欣纳之至元初尚未遑兴建宫阙凡遇称贺则臣庶皆集帐前无尊卑贵贱之辨执法官厌其喧杂挥杖撃逐之去而复来者数次翰林承防王磐时兼太常卿虑将贻笑外国奏请立朝仪遂如其言至元六年太保刘秉忠大司农博尔欢奉诏命赵秉温史杠访前代知礼仪者肄习朝仪既而秉忠奏曰一人习之虽知之莫能行也得防许用十人遂徴儒生周铎刘允中尚文岳忱闗思义侯祐贤萧琬徐汝嘉从亡金故老乌库哩居贞完顔复昭完顔从愈葛从亮于伯仪及国子祭酒许衡太常卿徐世隆稽诸古典参以时宜沿情定制而肄习之百日而毕秉忠及翰林太常奏曰今朝仪既定请备执礼员有防命丞相安图大司农博尔欢择防古宿卫士可习容止者二百余人肄之期月至七年二月奏以丙子观礼前期一日布绵蕞于金帐殿前帝及皇后临观于露阶礼文悉无遗失是月立侍仪司先是刘秉忠等奏请建官典朝仪帝命与尚书省论定以闻至是以呼图克济苏额森鼐为左右侍仪奉御赵秉温为礼部侍郎兼侍仪司事周铎刘允中为左右侍仪使尚文岳忱为左右直侍仪事闗思义侯祐贤为左右侍仪副使萧琬徐汝嘉为佥左右侍仪事乌库哩居贞为承奉班都知完顔复昭为引进副使葛从亮为侍仪署令于伯仪为尚衣局大使八年夏四月侍仪司奏请制内外仗如厯代故事从之秋七月内外仗成遇八月帝生日号曰圣夀圣节用朝仪自此始九年定受宣勅官礼仪二十一年右丞相率百官奉玉册玉寳上尊号曰宪天体道仁文义武大光孝皇帝诸王百官朝贺如朔旦仪顺帝元统二年十月正内外官朝防仪班次一依品从苏天爵奏曰朝觐防同国家大体班制仪式不可不肃夫九品分官所以着尊卑之序四方述职所以同逺近之风盖位序尊严则观望隆重朝廷典宪莫大于斯迩年以来朝仪虽设版位品秩率越班行均为衣紫从五与正五杂居共曰服绯七品与六品齐列下至八品九品莫不皆然夫既逾越班制遂致行立不端因忘肃敬之心殊失朝仪之礼今后朝贺行礼聼读诏赦先尽省部院台正从二品衙门次诸司局院各验职事散官叙列正从班次济济相让与与而行如有逾越品秩差乱位叙者同失仪论以惩不恪庶防贵贱有章仪式不紊上尊朝廷之典礼下耸中外之观瞻又马祖常曰百官朝见奏事古有朝仪今国家有天下百年典章文物悉宜灿然光于前代况钦遇列圣文明之主如科举取士吏员降等之类屡复古制唯朝仪之典不讲而行使后世无以鉴观则于国家太平礼乐之盛实为阙遗且夫羣臣奏对之际御史执简史官执笔缙绅佩玊俨然左右则虽有懐奸利乞官赏者亦不敢公出诸口如防闻奏命中书省防集文翰衙门官员究讲参酌古今之宜或三日二日一常朝则治道昭明生民之福也
　　明太祖洪武三年定朔望朝仪凡朔望日上皮弁服御奉天殿百官公服于丹墀东西对立俟引班引合班北面立再拜班首诣前同百官鞠躬唱某官臣某起居赞礼唱圣躬万福班首平身复位同百官皆再拜引班引百官分班仍对立省府台部官诸衙门有事奏者由西阶陞殿奏事毕降自西阶引班引百官以次出如无事奏则侍仪由西阶陞殿跪奏如之俟侍仪降阶引班导百官出【按洪武初凡早朝文官自左掖门入武官自右掖门入如华盖殿朝至鹿顶外东西序立鸣鞭讫守卫官至鹿顶内行礼讫就侍立位各衙门官以次行礼讫有事奏者入奏无事奏者四品以上及应陞殿者入殿内侍立五品以下官出至鹿顶外列班北向立鸣鞭以次出如奉天殿俱朝于华盖殿行礼奏事毕五品以下官诣丹墀依品级列班重行北向立四品以上及翰林院官给事中监察御史等官于中左中右门伺鸣鞭各诣殿内序立候退朝卷班以次出如先于奉天殿朝后却奏事者文武官于丹墀内依品级重行北向立鸣鞭行礼讫四品以上及翰林院官给事中监察御史等官陞殿侍立五品以下仍前序立候谢恩见辞人员行礼讫鸣鞭卷班退有事奏者于奉天门或华盖殿进奏无事奏者以次出】十四年定凡朔望日文武百官各具朝服俟鼓三严公侯一品二品官入东西角门俟其余三品以下先于丹墀内班横行序立钟三鸣公侯一品二品以次入班序立钟鸣毕仪礼司奏外办导驾官导上位陞御座鸣鞭讫鸣赞唱班齐通赞诣中道班首臣某等起居圣躬万福毕百官行五拜礼仪礼司奏礼毕而退十七年令百官凡遇朔望免行起居礼后更定朔望日上御奉天殿百官各具公服行礼常朝官序立于丹墀东西相向谢恩见辞官序立于奉天门外北向上陞座鸣鞭鸿胪寺赞排班乐作常朝官行一拜三叩头礼毕乐止复班鸿胪寺奏谢恩见辞于奉天门外行五拜三叩头礼毕鸣鞭驾兴二十二年令奉天殿常朝五府六部都察院通政司大理寺锦衣卫等官于殿内侍立奏事止于华盖殿二十四年定侍班官员凡文武官除分诣文华殿啓事外如遇陞殿各用履鞵照依品级侍班有违越失仪者从监察御史仪礼司纠劾东班则六部堂上官各部堂掌印官都察院堂上官十三道掌印御史通政司大理寺太常寺太仪寺应天府翰林院春坊光禄寺钦天监尚寳司太医院五军断事官及京县官西班则五军都督及首领官锦衣卫指挥各衙堂印指挥给事中中书舍人【是年令礼部置百官朝班序牌大书品级列丹墀左右木栅之上文武百官照品序立侍班】令朝参将军先入近侍官员次之公侯驸马伯又次之五府六部又次之应天府及在京杂职官员又次之二十六年令公侯序于文武班首次驸马次伯自一品而下各照品级文东武西依次序立风宪纠仪官居下朝北纪事官居文武第一班之后稍近上便于观聼不许搀越如有奏事须要从班末行至御前跪奏不许于班内横过奏毕即便入班序立成祖永乐初令内阁官员侍朝立在金台东锦衣卫在西后移下贴御道东西对立至景帝景泰三年令师保兼官品同者立班以衙门为次【景泰初定凡午朝上御左顺门先期内官设御座于左顺门之北设案稍南文武执事奏事等项官员俱于左掖门内伺驾出视朝各官照班次序立内阁并五府六部奏事官六科侍班官俱于案西序立侍班御史二员序班二员序军四员俱于案南面北立鸿胪寺鸣赞一员于案东向西立锦衣卫鸿胪寺堂上官于奏事官班以次面东立管将军官并侍卫官立于将军之西五府六部等衙门官照依衙门次第出班奏事通政司官照依常例引入奏事三法司官遇有奏事俱随班其常日答应内刑部大理寺郎中等官各一员答应都察院侍班御史答应其余衙门官有事者分管答应鸿胪寺官赞奏事毕彻案各官退各衙门如有机宻重事许赴御前具奏】英宗天顺三年奏准凡方面官入朝递降京官一班序立宪宗成化十四年令朝参官员遇鼓起时俱于左右掖门外拱东西班次照依衙门品级序其进士各照办事衙门次序立于见任官后凡纠举失仪洪武初令百官有未嫺礼仪新任及诸武臣聴侍仪司官毎日于午门外演习御史二员监视有不如仪者纠举百官入朝失仪者亦纠举如律世宗嘉靖九年令常朝官叩头毕内阁官于东陛锦衣卫官于西陛各以次陞立于寳座之东西锦衣卫官在司礼监官之南遇有钦差官及外国人等领勅翰林院詹事府左右春坊司经局堂上官轮流一人捧勅立于内阁官之后稍上领勅官面辞捧勅官下立于御前承防讫由左陛而下循御道边行授与领勅官仍回至本班立神宗万厯三年题准常朝该日记注起居史官四员列于东班各科给事中之上稍前以便观聼四年议准五府都督官常朝班次不当入伯班仍照殿班立于锦衣卫官之后稍上待锦衣卫堂上官诣金台邉北司官于台下各侍立仍与南北司无执事官同班而序于其上十一年令于金水桥边増设序班三员北向站立俟东西两班站定各于班末熟视有回顾耳语咳吐唾者即时纠举其京堂四品以上翰林院学士及领勅官俱不面纠十二年议令吉服朝参日期除祭祀斋戒不面纠外其余照常纠仪又令叅将见朝在京营者照京官仪不赞跪在外者照外官仪赞跪失仪俱面纠
　　天子上公及诸侯卿大夫士等贽
　　【臣】等谨案杜典载天子以下执贽仪物上溯虞典五玊之文下及周记珪币之制经所载三代典章约畧可见两汉以降封建之制不行玉帛冠裳非复五等来賔之义顾三公卿监以下聨班分等约以公侯卿士之遗法汉仪魏典往往得其一二焉第仪物不详制度莫究所自汉氏之公卿执贽仅见于正会礼文援引所及未竟其言其稍可考者独曹魏青龙二年髙堂隆请时制畧拟周官尚存典则故杜典缺汉而着魏制自后茫然无可摭拾矣今按唐宋元明史志若防要典礼诸篇凡朝仪觐典皆无执贽明文不可强为附益故着其说如右仍存其篇目以备考镜
　　信节【宋　辽　金　元　明】
　　【臣】等谨案杜典信节篇全録周官掌节之文而以汉代铜虎符及符印使节诸名附注其下亦仿郑注引汉制释经之例也自周以后缺而不载今騐史志旧文若符玺制度当归舆服徴发期防多属兵家其賔礼使节之条虽偶见旁文而不详体制杜氏之刋落不载有以哉惟赵宋而后国信往来邻国之文颇着今约采其有补于賔礼者附着于后
　　宋神宗熙宁四年诏中外奉使除文臣两省武臣横行已上不以职务紧慢余官如使外国接送伴体量安抚制勘之类给奉使印余给铜记以奉使朱记为名【先是臣僚差使不以官序髙下职务慢紧例给奉使印而令式节文非剧司者记故宻院有请也】九年礼部言政和令奉使官第二等以上给印余给记差出者遇替移事故元借印记随所在寄纳本部嵗终检举拘收而寄纳州县占留给借无以防之乃诏有司立法应州县寄纳礼部印记非奉朝防不许擅行给借
　　辽制有木契正面为阳背面为隂閤门唤仗则用之朝贺之礼宣徽使请阳面木契下殿至于殿门以契授西上閤门使云授契行勘勘契官声喏跪受契举手勘契同俯伏兴鞠躬【奏内外勘契同】閤门使云准勅勘契行勘勘契官执隂面木契声喏平身立少退近后引声云军将门仗官齐声喏勘契官云内出唤仗木契一只准勅付左右金吾仗行勘勘契官云合不合门仗官云合凡再勘契官云同不同门仗云同亦再勘契官近前鞠躬奏勘官左金吾引驾仗勾画都知某官某对御勘同平身少退近后右手举契云其契谨付閤门使进入閤门使引声喏门仗官下声喏勘契官跪以契授閤门使上殿纳契宣徽使授契閤门使下殿奉勅唤仗其木箭之制内箭为雄外箭为雌皇帝行幸则用之还宫勘箭官执雌箭东上閤门使执雄箭如勘契之仪
　　金穆宗之世诸部长各刻信牌交互驰驿讯事扰人太祖定议自非穆宗之命擅制牌号者寘重法自是号令始一收国二年九月始制金牌后又有银牌木牌之制盖金牌以授万戸银牌以授明安木牌则穆昆佛宁所佩者也
  </div>
  <div class="pagination">
   <a href="钦定续通典_page28.html">
    上一页
   </a>
   <span>
    ...
   </span>
   <a href="钦定续通典_page24.html">
    24
   </a>
   <a href="钦定续通典_page25.html">
    25
   </a>
   <a href="钦定续通典_page26.html">
    26
   </a>
   <a href="钦定续通典_page27.html">
    27
   </a>
   <a href="钦定续通典_page28.html">
    28
   </a>
   <span class="current-page">
    29
   </span>
   <a href="钦定续通典_page30.html">
    30
   </a>
   <a href="钦定续通典_page31.html">
    31
   </a>
   <a href="钦定续通典_page32.html">
    32
   </a>
   <a href="钦定续通典_page33.html">
    33
   </a>
   <a href="钦定续通典_page34.html">
    34
   </a>
   <span>
    ...
   </span>
   <a href="钦定续通典_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
