<!DOCTYPE html>
<html>
<head>
    <meta charset="UTF-8">
    <title>续通志 - 第 1200 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1200 页/共 1359 页</h1>
    <div class="content">乐是谓无故而彻也愿依经谊裁正其违有诏中书门下召礼官学官议咸曰宜如公肃所请制可以寿卒

　　△许康佐

　　许康佐贞元中举进士又中宏辞科家苦贫母老求为知院官人讥其不择禄及母丧已除凡辟命皆不就人乃知其为亲屈由是有名迁 
侍御史以中书舍人为侍讲学士与王起皆为文宗宠礼帝读春秋至阍弒吴子余祭问阍何人邪康佐以中官方强不敢对帝嘻笑罢后观书 
蓬莱殿召李训问之对曰古阍寺今宦人也君不近刑臣以为轻死之道孔子书之以为戒帝曰朕迩刑臣多矣得不虞哉于是内谋翦除矣康 
佐知帝指因辞疾罢为兵部侍郎迁礼部尚书卒赠吏部尚书谥曰懿 【按旧唐书载康佐撰九鼎记四卷】

　　钦定续通志卷五百三十九

　　●钦定续通志卷五百四十　儒林传三

　　儒林传

　　宋 【一】

　　○宋一

　　孙奭　　　王昭素　　　孔维　　李觉　　　崔颐正【偓佺】　　　李之才

　　孙奭
　　王昭素
　　孔维
　　李觉
　　崔颐正 【崔偓佺】
　　李之才

　　△孙奭

　　孙奭字宗古博州博平人幼好学徙居须城九经及第为莒县主簿上书愿试讲说迁大理评事为国子监直讲太宗幸国子监召讲尚书 
说命称旨赐五品服真宗即位以为诸王府侍读 【按东都事略云为诸王府直讲校正六经正义】 会诏百官转对奭上十事累迁工部郎 
中擢龙图阁待制奭以经术进守道自处即有所言未尝阿附取悦大中祥符初得天书于左承天门帝将奉迎召宰相对王旦等曰天贶符命 
实盛德之应皆再拜称万岁召问奭奭对曰臣愚所闻天何言哉岂有书也四年帝将祝汾阴时大旱京师近郡谷踊贵奭上疏谏曰先王卜征 
五年岁习其祥祥习则行不习则增修德而改卜陛下始毕东封更议西幸殆非先王慎重之意其不可一也夫汾阴后土事不经见昔汉武帝 
将封禅故先封中岳祠汾阴始巡幸郡县遂有事于友山今陛下既己登封复欲幸汾阴其不可二也古者圜兵方泽所以郊祀天地今南北郊 
是也汉初承秦唯立五畤以祀天而后土无祀故武帝立祠于汾阴自元成以来从公卿之议遂徙汾阴后土于北郊后之王者多不祀汾阴今 
陛下己建北郊乃舍之而远祀其不可三也西汉都雍去汾阴至近今陆下经越险阻轻弃京师根本而慕西汉之虚名其不可四也唐以河东 
为王业所起之地故明皇间幸河东因祠后土本朝之兴事与唐异而陛下无故欲祀汾阴其不可五也比年以来水旱相继陛下宜侧身修德 
以答天谴岂宜下徇奸回远劳民庶忘社稷之大计其不可六也夫雷以二月启蛰八月收声失时则为异今震雷在冬为异尤甚而陛下未悟 
殆失天意其不可七也夫民神之主也是以圣王先成民后致力于神今水旱作沴饥馑洊臻乃欲劳民事神神其享之乎其不可八也陛下必 
欲为此者不过效汉武帝唐明皇刻石颂功而已陛下天资圣明当慕二帝三王何为下袭汉唐之虚名其不可九也唐明皇狃于承平肆行非 
义稔致祸败今议者引开元故事以为盛烈乃欲导陛下为之臣窃为陛下不敢此其不可十也臣言不逮意愿少赐清问以毕臣说帝遣内侍 
皇甫继明就问又上疏曰陛下将幸汾阴而京师民心弗宁江淮之众困于调发且土木之功未息而夺攘之盗公行敌国治兵不远边境使者 
虽至宁可保其心乎春秋传曰国之将兴听于民将亡听于神愚臣非敢妄议惟陛下终赐裁择是时羣臣争言祥瑞奭又言五载巡狩虞书常 
典观民设教羲易明文何须紫气黄云始能封岳嘉禾异草然后省方今乃野鵰山鹿并形奏简秋旱冬雷率皆称贺孰谓上天为可罔下民为 
可愚后世为可欺乎六年帝将幸亳州祠太清宫又上疏言陛下多效明皇所为臣愿陛下抑损虚华斥远邪佞罢兴土木不袭危乱之迹帝以 
为封泰山祠汾阴上陵祀老子非始于明皇开元礼今世所循用不可以天宝之乱举谓为非也泰为无道甚矣今官名诏令郡县犹袭秦旧岂 
以人而废官乎作解疑论以示羣臣然知奭朴忠虽其言切直容之而弗斥久之以父老请归田里不许命知密州居二年迁左谏议大夫还纠 
察在京刑狱是时初置天庆天祺天贶先天降圣节天下设斋醮奭又请裁省浮用不报复出知河阳又求解官就养迁给事中徙兖州天禧中 
朱能献干佑天书复上疏曰朱能者奸憸小人妄言祥瑞而陛下崇信之屈至尊以迎拜归秘殿以奉安上自朝廷下及闾巷靡不痛心疾首反 
唇腹非而无敢言者昔汉文成将军以帛书饭牛既而言牛腹中有奇书杀视得书天子识其手迹又有五利将军妄言方多不售二人皆坐诛 
先帝时有侯莫陈利用者以方术暴得宠用一旦发其奸诛于郑州汉武可谓雄材先帝可谓英断唐明皇得灵宝符上清护国经宝券等皆王 
鉷田同秀等所为明皇不能显戮怵于邪说自谓德实动天神必神我心玩居常之安居熟导谀之说内惑宠嬖外任奸回曲奉鬼神过崇妖妄 
今日见老君于阁上明日见老君于山中大臣尸禄以将迎端士畏威而缄默既惑左道即紊政经民心用离变起仓卒当是之时老君宁肯御 
兵宝符安能排难邪今朱能所为颇类王鉷等愿陛下思汉武之雄材发先帝之英断鉴明皇之召祸庶几灾害不生祸乱不作未几能果败奭 
又尝请减修寺度僧帝虽未用其言尝令向敏中谕令陈时政得失奭以纳谏恕直轻徭薄敛四事为言颇施行焉仁宗即位宰相请择名儒以 
经术侍讲读乃召为翰林侍读学士知审官院判国子监修真宗实录兼判太常寺及礼院三迁兵部侍郎龙图阁学士每讲论至前世乱君亡 
国必反复规讽尝画无逸图上之帝施于讲读阁时庄献明肃皇后每五日一御殿与帝同听政奭言古帝王朝朝暮夕未有旷日不朝陛下宜 
每日御殿以览万几奏留中不报然帝与皇太后雅重之每进见未尝不加礼三请致仕召对承明殿敦谕之求近郡优拜工部尚书复知兖州 
诏须宴而后行又留数月特宴太清楼近臣皆预帝作飞白大字以赐二府而小字赐诸学生独奭与晁迥兼赐大小字诏羣臣即席赋诗及行 
赐宴瑞圣园又赐诗诏近臣皆赋改礼部尚书既而累表乞归以太子少傅致仕卒帝为罢朝一日赠左仆射谥曰宣奭性方重事亲笃孝父亡 
舐其面以代类常掇五经切于治道者为经典徽言又撰崇祀录乐记图五经节解五服制度尝奉诏与邢昺杜镐校定诸经正义庄子尔雅谬 
误及律音义初圜兵无外壝五郊从祀不设席尊不施羃七祠时飨饮福用一尊不设三登升歌不以雍彻冬至摄祀昊天上帝外级止十七位  
【按东都事畧作十位与宋史异谨识】 而不以星辰从飨先农在祈谷之前上丁释奠无三献宗庙不备二舞奭皆援古奏正遂着于礼又 
请冬至罢祀五帝大雩设五帝而罢祠昊天上帝事下有司议不合而止子瑜 【按宋史孙奭传前旧列聂崇义邢昺二传今移入文苑】

　　△王昭素

　　王昭素开封酸棘人少笃学有志行李穆与弟肃及李恽皆常师事焉昭素博通九经尤精诗易以为王韩注易及孔马疏义或未尽是乃 
着易论二十三篇 【按东都事略作三十三篇谨识】 开宝中李穆荐之朝召见便殿时年七十七精神不衰太祖问曰何以不求仕进致相 
见晚对曰臣草野惷愚无以裨圣化赐坐令讲易干卦因访以民间事昭素所言诚实无隐帝嘉之 【按东都事略云帝又问治世养身之术 
昭素对曰治世莫若爱民养身莫若寡欲帝重其言书于屏风间宋史不载谨附识】 以衰老求归乡里拜国子博士致仕卒于家昭素颇有人 
伦鉴常谓李穆兄弟皆令器穆尤沈厚他日必至廊庙后果参知政事昭素每市物随所言而还直未尝论高下县人相告曰王先生市物无得 
高取其价也治所居室有椽木积门中夜有盗者抉门将入昭素觉之即自门中潜掷椽于外盗者惭而去由是里中无盗家有一驴人多来假 
将出先问僮奴曰外无假驴者乎对云无然后出其纯质若此子仁着亦有隐德

　　△孔维

　　孔维字为则开封雍邱人干德四年九经及第解褐东明鄢陵二主簿开宝中礼部再奏为考试官调滁州军事推官太宗即位擢授太子 
左赞善大夫知河南县通判滑梓二州太平兴国中就拜国子周易博士代还迁礼记博士七年使高丽王治问礼于维维对以君父臣子之道 
升降等威之序治悦服九年判国学事雍熙初迁主客员外郎三年擢国子司业会将有事于耤手维起周礼至唐书凡沿革制度并录以献观 
者称其博又上书请禁原蚕以利国马直史馆乐史驳之曰吴都赋曰国赋再熟之稻乡贡八蚕之绵则蚕之有原其来旧矣今孔维请禁原蚕 
以利国马徒引前经物类同气之文不究时事确实之理夫所市国马来自外方涉远驰驱亏其秣饲失于善视遂多毙者今乃欲禁蚕事甚无 
谓也况近降明诏来年春有事于耤田劝农之典方行而禁蚕之制又下事相戾矣臣尝厯职州县粗知利病编民之内贫窭者多春蚕所成止 
充赋调之备晚蚕薄利始及卒岁之资今若禁其后图必有因缘为弊滋彰挠乱民岂遑宁所宜重慎遂寝晚蚕之禁维复抗疏曰按周礼夏官 
司马职禁原蚕者为伤马也原再也天文辰为马蚕书蚕为龙精月直大火则浴其种是蚕与马同气物莫能两大故禁再蚕以益马也又郭璞 
云重蚕为原今晚蚕也臣少亲耕桑之务长厯州县之职物之利害尽知之矣蚩蚩之氓知其利而不知其害故有早蚕之后重养晚蚕出丝甚 
少再采之叶来岁不茂岂止伤及于马而桑亦损矣按本草注以僵蚕涂马齿则不能食草物类相感如此月令仲春祭马祖李春享先蚕皆为 
天驷房星是蚕马同类蚕重则马损气感之而然也臣谓依周礼禁原蚕为当帝虽不用维言而嘉其援引经据以章付史馆耤田毕拜国子祭 
酒淳化初兼工部侍郎二年卒维通经术旧制举九经一上不中第即改科开宝中维论其事非便诏礼部自今九经同诸科许再赴举尝受诏 
与学官校定五经疏义刻板行用功未及毕被病帝遣太医诊视使者抚问将终召其壻郑革口授遗表以五经疏未毕为恨景德四年录其孙 
禹圭同学究出身 【按宋史此下有孔宜传今改入圣裔崔颂尹拙田敏辛文悦四传传考三人厯仕五季今并移入文苑】

　　△李觉

　　李觉字仲明青州益都人父成性旷荡喜为诗善琴奕画山水尤工人多传秘其迹觉于太平兴国五年举九经起家将作监丞通判建州 
秩将满州人借留有诏褎之就迁左赞善大夫知泗州转秘书丞太宗以孔颖达五经正义刊板诏孔维与觉等校定会用兵燕蓟命觉部京东 
诸州刍粮赴幽州维荐觉有学迁礼记博士雍熙三年与右补阙李若拙同使交州黎桓谓曰此土山川之险中朝人乍厯之岂不倦乎觉曰国 
家提封万里列郡四百地有平易亦有险固此一方何足云哉桓默然色沮使还迁国子博士端拱元年初令学官讲说觉首领焉太宗幸国子 
</div>
    <div class="pagination">
<a href="续通志_page1199.html">上一页</a><span>...</span><a href="续通志_page1195.html">1195</a><a href="续通志_page1196.html">1196</a><a href="续通志_page1197.html">1197</a><a href="续通志_page1198.html">1198</a><a href="续通志_page1199.html">1199</a><span class="current-page">1200</span><a href="续通志_page1201.html">1201</a><a href="续通志_page1202.html">1202</a><a href="续通志_page1203.html">1203</a><a href="续通志_page1204.html">1204</a><a href="续通志_page1205.html">1205</a><span>...</span><a href="续通志_page1201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
