<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 701 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 701 页/共 1125 页</h1>
    <div class="content">宣和六年四月四日，臣僚言：「伏望诏有司根究见今诸路被旨根勘未了公事最久者，显绌一二，以示慢令之戒。自余皆责近限，趍令结绝。」诏见禁勘公事如大情已正，小节未圆，并仰疾速结绝。应干证人并先次疏放。仍令提点刑狱官躬亲 诣所部催促，其巡历不 去处，选官前去，不管少有淹延刑禁。 
      
高宗建炎元年九月十九日，两浙、福建路抚谕江端友言：「比年以来，州县刑狱淹滞。臣奉使两路，欲乞许臣所至州县，依祖宗遣使法亲阅狱讼，或遣提刑司分诣本路。其大节已具、小节未圆者，约法从轻，日下断遣。其杂犯死罪有疑惑、情理可悯、须上请俟报者，比缘盗贼未平，道路不通，奏章未必得达。兼朝廷多事，或不以时行下，罪人久系，不幸瘐死，则非上请本意，亦乞酌情减降断遣讫奏闻。」诏除张换、王外，余抚谕官准此。十一月三日，又言：「臣已遵依诏旨，遍牒两路州(运)[军]，不候臣及提刑到州，一面遵依圣旨施行去讫。臣恐一过之后，复循旧弊，欲望圣慈特令今日以后，并依九月十九日已得指挥，候将来盗贼宁息，递角通行，即依旧法。仍令提刑司常切觉察，有断狱稽程、淹久不决者，依条勘劾。」诏诸路依此。 
绍兴元年九月五日，诏：「越州见勘军人黄德等，令刑部郎官躬亲往彼取索公案看详审问。如情犯别无翻异，即依今来指挥断遣；如或情节可疑，难便处断，即具奏闻。」先是，越州勘到军人黄德、陆青、周立、徐青、傅青、吴城、百姓苗贵持杖劫盗前酒库人员李成等差出买柴船，杀死四口，各合(家)凌迟处斩。所杀之人尸不经验，疑虑奏裁。既诏黄德依断凌迟处斩，周立、陆青、苗贵并特处斩，徐青、傅青、吴城并决重杖处死，而又命官录问云。 
十月三十日，诏：「致理之体，先德后刑。比来 
      
旱既太甚，斯民嗷嗷而望云霓，深可悯恻。朕惟兢兢业业，祗畏祈禳，未尝敢自赦也。窃虑刑法失当，狱讼淹滞，怨怼所由生，而和气消铄多矣。可令逐路宪臣限指挥到日，日下躬亲前去，遍诣诸州县刑狱，催督结绝施行。如违，当议黜责。」 
二年五月十三日，诏：「霖雨不止，诸处刑狱窃虑淹延，行在委刑部郎官，在外委提刑躬亲催督，结绝见禁公事，具已结绝月日申尚书省。」 
十二月十五日，刑部侍郎章谊言：「近者分遣五使，按行郡县，亲加 戒，以刑狱为首务。若将命之臣仅能察讼谍之繁词，按稽缓之小吏，亦何足以仰副恻怛哀矜之(惠)[意]哉!欲望应制勘事自赃罪、流罪与夫元降指挥具情犯申奏外，其余徒、杖而下，自非重害不可贷舍，悉许五使酌情断遣，具按以闻。庶几使指所临，狱讼即决，远迩之民，咸被实德。若分镇去处，四川路分，望委帅臣、监司限日结绝。」诏令札与诸路宣谕官，其四川令宣抚制置使司，分镇去处令镇抚使，各差官点检结绝。 
三年七月十六日，诏：「浙东路及临安府、严、秀等州，久阙雨泽，窃虑刑狱淹滞，仰两浙路提刑躬诣所部州县，将见禁罪人事小者监视决遣，事大及合行追逮干照者疾速催促勾追结绝。如遐远去处，即仰选差通判、幕职官分诣，仍逐旋具已施行次第申尚书省。」既而右司谏唐辉言辉：原作「辉」，据《建炎要录》卷六七改。：「乞令提点刑狱所到州县，不得凭案牍，委胥吏，须一一亲自 
      
引问，听其言，察其情，无罪者即出之。狱吏高下，严寘以法。庶几冤枉获伸，感召和气。其所选官分诣者，亦乞依此。」从之，仍先诣最未得雨去处决遣。 
二十二日，诏：「大理寺、临安府等刑狱已施行外，诸州县囚禁尚多，其间虑多冤枉淹系，令临安府及诸州各遣强明官分诣诸县，检察决遣。」为久阙雨泽，故有是诏。 
四年六月十一日，诏：「大理寺、临安府并钱塘、仁和两县见禁公事，委御史台官、刑部郎官，诸州县刑禁委提点刑狱官，并躬亲前去务察，催促结绝。如外邑遐远去处，令提刑司选差官前去。」 
五年正月一日，刑部尚书章谊等言章谊：原作「张谊」，据《建炎要录》卷八三改。参《宋史 章谊传》。：「绍兴四年十二月二十五日手诏，为正月朔日有蚀之，讲求阙政、察理冤狱等事。本部检会今来车驾驻跸平江，乞委郎官一员诣本府应刑狱去处，点检见禁，催督结绝施行。」 
五月二十四日宰执进呈疏决，上曰：「外路如何 」赵鼎曰：「臣记得每年夏热时，令提刑司催决狱事，自渡江后不曾举行。」上曰：「行在大理寺等处禁系不多，须行诸路，令无淹延刑禁，庶暑热时不致罪人疾病。」于是下诏：「正当时暑，窃虑刑狱淹延枝蔓，行在委刑部郎官及御史一员，临安府属县并诸路州军令监司分头点检，催促结绝见禁罪人。内干照人及事理轻者，先次断讫奏。临安府属县徒已下罪，事状分明、不该编配及合申奏公事，或虽小节不圆，不碍大情，并许本府一面决断讫 
      
奏。杖以下应禁者，并与责保知在。(徐)[除]行在外，有事故不能亲行，即选官前去，仍具每到处月日、事故因依径申尚书省。」自是岁着为例。 
六年六月二十八日，刑部尚书胡交修言胡：原作「故」，据《宋史》卷三七八《胡交修传》改。：「奉诏为六日己巳地震，察冤系、禁苛扰等事，欲乞差委本部郎官诣临安府并仁和、钱塘两县、大理寺、殿前、马、步军司点检见禁，催督结绝。其诸路州县及应有刑狱去处，欲委逐路提点刑狱官检察。」从之。 
七年七月二十九日，诏：「已降指挥，诸路州县刑狱官司，并令提刑躬亲疾速催促，结绝见禁公事；僻远委官前去，逐旋具已结绝过件数申尚书省。仍令诸路提刑遵禀已降指挥，恪意详审，即不得将不系僻远去处一例差官前去。须于旬申已结绝公事名件状内，具〔有〕无冤滥申尚书省。」以臣僚言乞申戒监司务在详审故也。 
八年六月十八日，诏曰：「近雨泽稍愆，可令浙西提刑躬亲遍诣刑狱官司，催促结绝见禁公事。内僻远州县不能周遍，许委官前去。诸路阙雨去处依此。」 
十一月四日，大理寺奏：「差官诣诸路结绝滞狱，以广南东、西路地远，乞就邻路委官。」上曰：「二广去朝廷远，民间冤滞无所赴诉，尤当钦恤，正须本寺官前去。如江浙近地，苟有冤抑，不患不闻，止令帅司选官。」时大臣咨叹，以思虑所不及。既而有旨，广南东路差薛倞，西路差朱斐，量带推狱前去，将本路应见禁一年以上未结绝公事并行勘 
      
结，即不得因而却致枝蔓。具刑寺应干合催结绝逐路公事，许长贰条具委付，内有小节不圆、不碍刑名公事，许随宜结绝，余令逐官具画一申尚书省。 
九年六月二十五日，诏：「以日近雨泽稍愆，(在行)[行在]委刑部官及御史各一员，临安府属县并诸路州军令监司分头点检，催促结绝见禁罪人。内干照人及事理轻者，先次断放。临安府属县徒以下罪，事状分明、不该编配及申奏公事，虽小节不圆，不碍大情，并许一面断遣讫申奏。杖以下应禁者，并责保知在。如监司有故不能亲行，仰选官前去，内僻远州县即州委守臣，县委通判、职官，务在恪意奉行，毋致冤滥。 
十一年七月十九日，诏：「旱暵既久，雨未沾足，已差官躬亲前去决狱。可丁宁告戒，务要去淹滞，察非辜，无或苟简，徒为文具。其干连逮捕，先令州县实时疏放。无令愁叹之声，致伤和气。」 
十二年三月三日，诏：「以日近雨泽稍愆，切虑刑狱淹延，在内委刑部郎官、监察御史，在外委提点刑狱官，躬亲逐一虑问，责限结绝。虽小节未圆，不碍大情，并免追逮。或有冤滥，即与申理，干连无罪人日下便行责放。各(且)[具]已检察断放过名件闻奏。」二十九年三月四日，诏：「自冬及春，甚愆雨泽，虽侧躬省咎，祈祷未应。深虑内外有狱讼淹延，失于详平，致伤和气。可在内委刑部，在外令提刑司，躬至州县索案结绝。」 
十三年正月十九日，诏：「郴州见勘前知邕州俞儋儋：原作「澹」，据《建炎要录》卷一四八改。， 
      
令大理寺选差寺丞一员前去，疾速根勘结绝，具案奏闻，的具见勘及回报官司的实违滞去处取旨。其湖南北、广东西路见淹留公事，仰一就取索，催促勘结。余路令刑部、大理寺体仿，措置催促，月具结绝名件及有无淹延申尚书省。」以臣僚言「儋在任日，冒请遥郡全俸及路分钤辖添支，(讨)[计]赃二十匹(又)[以]上，及侵欺朝廷买马钱。元令象州根勘，近因台臣论列，送湖南提刑司，见付郴州，迄今三年，未闻结绝。缘邕管系儋旧治，往往相与图救，致无辜之人久此拘囚，而巨赃未正典刑，乞诘其住滞之因」故也。 
十五年正月八日，上前一日尝宣谕曰：「彗星见，朕甚惧焉，卿等可图所以消弭之道。」秦桧因奏上前太宗、真宗朝尝缘彗星疏决狱囚等事，上曰：「可且降诏，以四事为主，避殿、减膳、宽民力、恤滞狱，(度)[庶]几应天下以实不以文也。」于是内降诏曰：「太史奏彗出东方，朕甚惧焉，已避殿减膳，侧躬省愆，尚虑征科苛扰，狱系淹延，致伤和气，上干垂象。可令逐路提点刑狱官躬亲诣所部决狱，具已决遣、未决遣及尽绝月日逐一以闻。应枝蔓干连人日下疏放，仍准备朝廷遣官检察。其(其)有贪酷官吏，并仰按劾，重行黜责。」续诏，其行在刑狱令刑部郎官、监察御史躬亲逐一决遣。二十六年七月九日，诏：「太史奏彗出东方，朕甚惧焉，已避殿减膳，侧身省愆，尚虑刑狱冤滥，官吏贪残，致伤和气，上干垂象。诸 
      
路提刑司官亲诣所部州详虑决愆，将枝蔓干连人日下疏放，务施实惠，以尽应天之实。」 
十二日，内降制曰：「近降手诏，委逐路提点刑狱官躬亲决狱，逐一开具闻奏，仍日下疏放枝蔓干连之人。尚虑不切奉行，委御史台觉察，按劾黜责；三省择其尤称职者，取旨升擢。」 
二十五年七月三日，宰执进呈疏决文字，上宣谕曰：「行在刑狱皆已审克，外路须令宪臣因疏决旨挥下，躬亲诣州县检断，庶无冤滥。」 
政和六年五月十四日圣旨，盛暑点检囚禁，外路限四月下旬预行检会。欲乞依政和例，预于四月检会行下。」有旨遵依施行。越三日，上复谕辅臣曰：「疏决减降，盖念盛暑囚禁，特施恩惠，固当依政和间指挥施行。至于虑囚，乃是祖宗成宪，似不当拘以时月，宜令有司各举常职。」乃诏诸路州军，令提刑须于六月初躬亲前去点检，催促结绝见禁罪人。内干照人及事理轻者，先次断放。如提刑阙官，仰监司躬亲分头前去。内僻远州县，即州委守臣，县委通判、职官。其所委官点检催促过刑禁，并仰本路监司复行检察，如断放不当，灭裂违滞，即按劾闻奏。是年六月一日，诏以 二十八年四月二十七日，三省言：「每岁三伏，内圣恩疏决虑囚，其外路委官旨挥同时行下，缘川广等路去朝廷遥远，旨挥到日已过盛暑，窃虑未称矜恤之意。伏(东)[两]浙东、西系最近路分，令邵大受、徐康躬亲遍诣逐州军点 
      
检催促，仍依已降指挥，不得多带人从。自是岁以为常。 
孝宗隆兴元年四月三日，诏：「霖雨为沴，行在委监察御史，外路委监司、守令，催促见禁公事，疾速结绝。事理轻者，先次决放。如有冤滥，从实改正。」 
二十三日，诏：「每岁盛暑，合虑囚徒，诸路州郡委提刑于六月内遍诣所部，将见禁公事催促结绝。事理轻者，先次决放。内僻远州县，即州委守臣，县委通判、职官，各具已施行事件申尚书省。」自是岁着为例。 
六月十九日，诏：「以时当盛暑，深虑囹圄淹延，追逮枝蔓，行在所委刑部郎官及御史各一员，临安府委提点刑狱，前往催促结绝。事理轻者，先次决断。临安府属县徒已下罪，一面断遣。自今岁着为例。」 
八月二十四日，诏委监察御史一员亲诣大理寺及三衙、临安府并(前)[钱]塘、仁和县，催促禁公事，疾速结绝。内事理轻者，先次决断。如有冤滥，从实改正。」 
十一月二十六日，中书门下省言：「勘会当此雪寒，窃虑刑狱淹延，深可矜悯。」诏委刑部郎官前诣大理寺、临安府并钱塘、仁和两县，催促结绝。 
二年三月十四日，中书门下省言：「外路州军每岁盛暑虑囚，四月下旬方检会行下，窃虑二广、四川道路遥远，指挥到日亦已过时。」诏二广、四川乞令提刑于六月初亲诣所部点检结绝。内僻远州县，即州委〔守〕臣，县委通判、职官，各具已施行事件申尚书省。自是岁着为例。 
八月二十六日，诏：「久雨未晴，深(采)虑刑狱淹延，有奸和气，可令侍御史尹穑往大理寺、临安 
      
府决遣。」 
二十七日，诏：「浙西、江东霖雨害稼，窃虑刑狱淹滞，可令逐路提刑前往州县决遣。」 
干道元年二月二十四日，诏：「久雨未晴，深虑刑狱淹延，有奸和气，可令殿中侍御史章服往大理寺、临安府、仁和、钱塘两县，两浙东西路令提刑躬亲诣所部州县决遣。」 
二年四月四日，诏：「淫雨为(冷宫)[沴，害]及禾麦，岂刑政失中以致咎欤!可令侍从、台谏讲究所宜以闻。其临安府并诸路郡县见禁刑狱，立(见)[限]结绝，委官分诣检察，以称朕寅畏之意。」 
五日，诏：「久雨未晴，深虑刑狱淹延，有伤和气，大理寺、临安府委台官一员，浙西州县委宪臣往决遣。」 
六月六月：疑是「六日」。杀情理轻并杂犯死罪至徒罪已上，各减一等断遣，杖罪已下并放。 ，中书门下省言：「迩来淫雨为沴，窃虑刑狱淹延，虽委官决遣，尚恐未尽。」诏大理寺、临安府并三衙及浙西州县见禁罪人，在内委刑部、御史台官，在外州委守臣，县委通判，躬亲就狱引问。如大情已正，内 
九月十二日，诏：「温州诸邑近被水灾，已差珣前往赈恤珣：疑脱姓。，可就令点检本州岛并诸县刑禁，将杖罪以下先次疏放。如有冤抑，从实改正。」 
三年八月二十四日，臣寮言：「积阴久雨，尚未晴霁，深恐州县之间刑禁淹延。欲望特降睿旨，在内委郎官，在外委提刑，检察两浙州郡刑狱，决遣滞囚。」从之。 
五年十二月十七日，诏：「以雨雪愆期，窃虑刑狱淹延，追逮枝蔓，行在所委刑部郎官，临安府属县委 
      
本府通判各一员，躬亲点检，疾速结绝，仍各具决断名件申尚书省。」 
六年闰五月四日，诏：「以久雨未晴，深虑刑狱淹延，有伤和气。大理寺、临安府并属县、三衙见禁罪人，在内委刑部郎官，在外委通判躬亲决遣，具已断名件申尚书省。」 
八年六月九日，中书门下省言：「行在三衙见禁罪人，已降指挥疏决，其马军行司见在建康屯戍，理合一体施行。」诏委户部郎官、淮西总领滕乔躬亲前往决遣。 
淳熙元年十月九日，诏：「阴雨未已，大理寺、临安府并属县、三衙及诸路州县见禁罪人，杖罪已下并放，在内委台官，在外委提刑决遣。」二年六月、三年八月、十月、四年十月，皆以久雨，并同此制。 
五年五月八日，诏：「浙西常州、镇江府及淮南、江东西州郡有稍愆雨泽去处，窃虑刑禁淹延，逐路见禁罪人各委提刑决遣，杖已下罪并放。」 
十六年四月八日，中书门下省言：「外路州军每岁盛暑虑囚，除二广、四川已降指挥外，诏余路州军令提刑须管于五月下旬躬亲前去点检，催促结绝见禁罪人。内干照人及事理轻者，先次断放。如提刑阙官，仰监司躬亲分头前去。内僻远州县，即州委守臣，县委通判、职官躬亲分头点检催促，应所委官各具所到及点检日时、已施行事件申尚书省。其守倅等点检催促过刑禁，并仰本路监司复行检察，如灭裂违滞，按劾奏闻，务在恪意奉行，不致冤滥。如奉行不虔， 
      
令御史台觉察弹劾。」自是岁以为例。 
闰五月二十四日，诏：「马军行司见在建康屯戍，所有见禁罪人，并依行在疏决减降，仍委淮西总领躬亲前去决遣。」自是岁以为例。 
二十六日，中书门下省言：「正当时暑，深虑囹圄淹延及追逮枝蔓，理合催促结绝。除诸路州军已降指挥委官点检外，诏行在委刑部郎官及御史各一员，临安府属县令提刑躬亲前去点检结绝见禁人。内干照及事理轻者，先次断放；徒已下罪事状分明、不应编配及申奏公事，虽小节不圆，不碍大情，并许一面断遣讫申奏；杖以下应禁者，并责保知在。如提刑已往别州虑囚，或阙官，即令漕臣一员前去，各具所到点检日时、已施行讫事件申尚书省，务在恪意奉行，不致冤滥。如奉行不虔，令御史台觉察弹劾。」自是岁以为例。 
九月十九日，诏：「阴雨未晴，窃虑刑狱或有淹延去处，大理寺、临安府并属县、三衙及两浙诸路州县见禁罪人，在内委台官，在外委提刑，躬亲实时前去。如路远去处，分委通判检察决遣。内杖罪已下并干系等人，并日下疏放；应临安府并属县见监追赃赏钱及转厢号令之人，可并日下免追释放。」 
淳熙元年十月四日以下二条年月非次，疑有误。指挥，每岁盛夏虑囚专委提刑，如提刑阙官，仰监司分头前去，此良法也。臣谓提刑之职，固当虑〔囚〕。且以广西一路论之，所管二十五州，一两月安能 历，孰若令监司 ，前知柳州赵彦礼言：「伏 
      
分诣，无问提刑阙与不阙。然指挥内既令监司躬亲，又谓内僻远州县，即〔州〕委守臣，县委通判、职官，臣恐监司畏暑重出者假此为自便之计，虽置司之邻州近县，或指为僻远，悉委之守倅、职官矣。夫州县之狱，正恐州县官吏不时点检结绝，致有冤滞，故委监司亲虑，不惟可使官吏知畏，不敢淹留，而禁囚冤枉亦得自伸。若复委之守倅、职官，则其间徒有虑囚之名而无实者多矣。乞戒饬监司，每岁各随置司去处地里远近，分(谊)[诣]所部州军点检，催促结绝见禁罪人，限五月下旬起发，至七月十五日以前巡 。如属县非监司巡历经由之路，即从监司委官前去，仍各开具所过州县月日、虑囚名件关白提刑司，类申朝迁。并不许妄以近便州县指为僻远，分委守倅职官，庶几虑囚之法不为文具。」从之。 
七月十四日，诏：「近日雨泽稍愆，窃虑刑狱淹延，大理寺、临安府并属县、三衙及诸路阙雨州县，应见禁罪人，在内委台官，在外令提刑(委官)躬亲实时前去检察决遣。内杖罪已下并干系等人，并日下疏放，仍将已断放过名件逐一开具闻奏。应申奏按状，督责疾速依条施行，毋致违戾。」 
绍熙元年十一月二十七日，臣僚言：「县狱之设，县官任其责，小则决遣，大则申所属州郡，非徒文具而已。比年以来，士大夫寓居多以外邑为便，县官甫下车则先诏问权要声援诏问：疑误。，往往循习谄媚，互相交结。其为权要声 
      
援者，因县官之见知，遂假此以恐吓齐民，或以私忿未决、债息未偿，辄将小民拘送县狱。县官方承奉之不暇，乃俾老胥猾吏锻炼追考，有一人抵罪或至一户荡产，甚者根连逮捕以决权门之狱。虽其事可以立谈判者，亦必拘囚月余，如此则小民被虐者若何而申诉!乞行下诸郡属县，严行戒约，应小民有不因词讼而辄相寄狱，郡守、监司不行觉察，许经台省陈诉。」从之。 
五年四月十一日，诏雨泽稍愆，窃虑刑狱淹延，差官检察决遣。 
二十一日，中书门下省言：「近日稍阙雨泽，窃虑刑狱淹延，除大理寺、临安府并属县、三衙及两浙路州县已降指挥委官决遣外，尚虑江东西、两淮州县亦有阙雨去处。」诏江东西、两淮路提刑躬亲实时前去，将见禁罪人检察决遣。内杖罪以下并干系等人，并日下疏放。如路远去处，分委通判，仍将已断放过名件逐一开具闻奏。应申奏案，督责疾速依条施行，毋致违戾。 
庆元元年二月七日，诏：「阴雨未晴，有妨二麦，窃恐刑狱淹延，感伤和气，大理寺、临安府并属县，三衙及两浙诸路州县见禁罪人，在内委台官，在外委提刑，躬亲实时前去。如路远去处，分委通判检察决遣。内杖罪以下并干系等人，并日下疏放，仍将已断放过名件逐一开具闻奏。其诸处申奏案状，督责疾速依条施行，毋致违戾。」 
三月十七日，勘会四川、二广州军每岁盛夏虑囚，诏令逐 
      
路监司各随置司去处远近，分诣所部州军，限五月下旬起发，躬亲前去催促结绝见禁罪人。内干照人及事理轻者，先次断放。至七月十五日以前巡遍。如属县非监司巡历之路，委官躬亲分头前去点检催促，并仰本路监司复行检察。自是岁以为例。 
四月十三日，勘会外路州军每岁盛暑虑囚，除二广、四川已降旨挥外，诏余路州军令监司依已降旨挥，各随置司去处地里远近，诣所部州军，限五月下旬起发，躬亲前去点检催促结绝见禁罪人。内干照人及事理轻者，先次断放。至七月十五日以前巡遍。如非监司巡历经由之处，即令监司委官躬亲分头前去点检催促，各具所到及点检日时、已施行事件关牒提刑司，类聚申尚书省。内所委官点检催促过刑禁，并仰本路监司复行检察，如灭裂违滞，按劾闻奏。或奉行不虔，令御史台觉察弹劾。自是岁以为例。 
六月十二日，都省勘会：「正当时暑，深虑囹圄淹延，追逮枝蔓，理合催促结绝。」诏行在委刑部郎官及御史一员，临安府属县令提刑，躬亲前去点检，催促结绝。事理轻者，先次断放。临安府属县徒以下罪，事状分明、不应编配及申奏公事，虽小节不圆，不碍大情，并(诣)[许]一面断遣讫申奏。杖以下应禁者，并责保知在。如提刑已往别州虑囚，或阙官，即令漕臣一员前去，各具所到及点检日时、已施行讫事件申尚书省。(知)[如]奉行不虔，令 
      
御史台觉察闻奏。自是岁以为例。 
二十六日，诏：「马军行司见在建康府屯戍，理宜一体，并依行在疏决减降，仍委淮西总领躬亲前去决遣。」自是岁以为例。 
十二月八日，诏：「时雪未降，见行祈祷，窃虑刑狱淹延，致伤和气，大理寺、临安府属县、三衙及两浙路诸州县见禁罪人，在内委台官，在外委提刑，躬亲实时前去检察决遣。内杖罪以下并干系等人，并日下疏决。」 
四年八月二日，诏：「阴雨未晴，见行祈祷，令大理寺、临安府并属县、三衙各委长官，日下躬亲检察决遣。除紧人干系人外，并与疏放。」 
开禧二年三月十六日，殿中侍御史徐柟言：「近年以来，州县官吏以狱为市，大辟之干连，强盗之证对，缧系充斥，非法絣讯，任意锻炼，极其惨酷。每遇提刑巡历，责寄厢保，及监司出境而囚系如初。盛夏之月，恐其蒸郁，故分遣疏决。至于隆冬寒冻，其苦甚于盛夏，良由监司虽于五月巡历所部，平遣囚徒，殆与一时经过无异，足迹未尝一登狱门，囚徒未尝引问，案牍未尝阅视，非法收禁者未尝根究，赴诉责保者未尝受理，宜乎州县得以揣摩，罔知畏惮。乞令监司每岁十月下旬躬诣巡历疏决，一遵盛夏五月下旬虑囚之法。」从之 
九月十七日，诏：「四川、二广州军，令逐路监司依每岁所降盛暑虑囚指挥，各随置司去处地里远近，分诣所部州军，限十一月下旬起发，躬亲前去点检，催促结绝。事理轻者， 
      
先次断放。至来年正月十五日以前巡遍。如属县非监司经由之路，即令监司委官，躬亲分头前去点检催促，各具所到及点检日时、已施行事件关牒提刑司，类聚申尚书省。内所委官点检催促过刑禁，并仰本路监司复行检察，如灭裂(遣)[违]滞，按劾闻奏。或奉行不虔，令御史台觉察弹劾。」余路州军亦同此制。每岁如之。 
嘉定五年六月二十日，臣僚言：「祖宗立国，以恤刑为急务。每遇祈寒隆暑，必令提刑司分委官于所部州县虑囚。臣观广右州郡多号瘴乡，司臬事者惮于冲寒冒暑、深入烟岚，所委之官非州之倅则签与推也。然广右州军有倅者未一二，而所委职官间有癃(者)[老]补摄之人，每得台檄，更不起发，必迟之数月而后至，或有违命托故而规图改差者，为囚徒者将何以赴愬!乞(刑)[行]下本路提刑司，凡有虑囚决狱，如躬亲所不及，必精择所委，务得其人，无使癃老补摄之人得以淹囚留狱。」从之。 
六年七月十八日，臣僚言：「乞行下诸路提刑，每遇诸郡疏决，先令兵官责实土牢见禁人数，或不测于未决狱之前，躬至土牢阅视之。其有不应拘系以至死者，许其戚属陈告，守与兵官皆当(生)[坐]罪。每委官下县决狱，亦先令尉司吏级审责有无拘系平民。有非法拘系者，许人告首，痛惩一二。首以革其害，使斯民无抑抳诬告之患。」从之。 
十四年六月十七日，臣僚言：「今后遇暑虑囚，命所差官将临安 
      
府三狱见禁公事，除情理深重、常例所不得原者，自合听候依法施行，其余各随轻重，尽行编排，减降决遣。大理寺、三衙、两赤县并照应一体断决。其今年断遣未尽者，截自未降停决指挥以前，行下所属催促，速与减降裁断，庶缧珌之囚亟拜实惠。」从之。 
七月十五日，白札子言：「刑部见催促诸路累翻积年未决之狱共四十六件，其间有系八年九年公事，今来已经涉七年，尚未了绝。兼诸路翻异公事径行移勘、不曾申上者，又不知其几。淹延刑禁，追逮干连，旁及无辜，或有死亡者，皆因顽囚避罪妄翻，及有元勘失实，遂致兴狱不已。乞朝廷照淳熙十四年及绍熙四年已降指挥，令诸路提刑躬亲将翻异之狱，与逐州守臣临安府即令两浙运司同守臣。更切从公审勘。如罪人情状明白，别无可疑，委系避罪妄翻，即照刑寺已定断得旨事理施行；若见得前勘有未尽情节，委涉冤抑、可疑及未经刑寺定断，并仰具奏取旨施行。其元勘失当官吏，并与免一案推结收坐一次，庶几治狱一清。」从之。
 刑法 宋会要辑稿 刑法六 检 验 
     
宋会要辑稿 刑法六
</div>
    <div class="pagination">
<a href="宋会要辑稿_page700.html">上一页</a><span>...</span><a href="宋会要辑稿_page696.html">696</a><a href="宋会要辑稿_page697.html">697</a><a href="宋会要辑稿_page698.html">698</a><a href="宋会要辑稿_page699.html">699</a><a href="宋会要辑稿_page700.html">700</a><span class="current-page">701</span><a href="宋会要辑稿_page702.html">702</a><a href="宋会要辑稿_page703.html">703</a><a href="宋会要辑稿_page704.html">704</a><a href="宋会要辑稿_page705.html">705</a><a href="宋会要辑稿_page706.html">706</a><span>...</span><a href="宋会要辑稿_page702.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
