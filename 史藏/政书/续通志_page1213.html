<!DOCTYPE html>
<html>
<head>
    <meta charset="UTF-8">
    <title>续通志 - 第 1213 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1213 页/共 1359 页</h1>
    <div class="content">之矣又使之输邪尽蠲之平时教军伍射郡民得与中者均赏荐其属不限流品尝曰古者无流品之令而贤不肖之辨严后世有流品之分而 
贤不肖之辨略每旱祷即雨政行令修民俗为变诸司交荐丞相周必大尝称荆门之政以为躬行之效一日语所亲曰先教授兄有志天下竟 
不得施以殁又语僚属及家人以将终会祷雪明日雪乃沐浴更衣端坐后二日卒谥文安初九渊尝与朱熹会鹅湖论辨所学多不合及熹守 
南康九渊访之熹与至白鹿洞九渊为讲君子小人喻义利一章听者至有泣下熹以为切中学者隐微深痼之病至于无极而太极之辨则贻 
书往来论难不置焉门人杨简袁燮舒璘沈焕能传其学云

　　△嶭季宣

　　嶭季宣字士龙永嘉人起居舍人徽言子也徽言卒时季宣始六岁伯父敷文阁待制弼收鞠之从弼宦游及见渡江诸老闻中兴经理大 
略喜从老校退卒语得岳韩诸将兵闲事甚悉年十七从荆南帅辟书写机宜文字获事袁溉溉尝从程颐学尽以授之季宣既得溉学于古封 
建井田乡遂司马法之制靡不研究金兵之未至也季宣为武昌令时刘锜镇鄂渚季宣白锜以武昌形势直淮蔡而兵寡势弱宜早为备锜不 
听及兵交稍稍资季宣计划未几汪澈宣谕荆襄而金兵趋江上诏成闵还师入援季宣又说澈以闵既得蔡有被竹之势宜守便宜勿遣而令 
其乘胜下颍昌道陈汝趋汴都金内顾且惊溃可不战而屈其兵矣澈不听时江淮仕者闻金兵且至皆预遣其孥而系马于庭以待季宣独留 
家与民期曰吾家即汝家即有急吾与汝偕死民亦自奋县多盗季宣患之会有伍民之令乃行保伍法五家为保二保为甲六甲为队因地形 
便合为总不以乡为限总首副总首领之官族士族富族皆附保蠲其身俾输财供总之小用诸总必有圃以习射禁蒱博杂戏而许以武事角 
胜负五日更至庭阅之而赏其尤者乡置楼盗发伐鼓举烽瞬息徧百里县治白鹿矶安乐口皆置戍复请于宣谕司得战舰十甲三甲罗落之 
守计定讫兵退人心不摇枢密使王炎荐于朝为大理寺主簿未至为书谢炎曰为今之计莫若以仁义纪纲为本至于用兵请俟十年之后可 
也时江湖大早流民北渡江边吏复奏淮北民多款塞者宰相虞允文白遣季宣行淮西收以实边季宣为表废田相原隰复合肥三十六圩立 
二十二庄于黄州故治东北以户授屋以丁授田颁牛及田器谷种各有差廪其家至秋乃止几为户六百八十有五分处合肥黄州闲并边归 
正者振业之季宣谓人曰吾非为今日利也合肥之圩边有惊因以断栅江保巢湖黄州地直蔡衡诸庄辑则西道有屏蔽矣光州守宋端友招 
集北归者止五户而杂旧户为一百七十奏以幸赏季宣按得其实劾之时端友为环列附托难撼季宣奏上孝宗怒属大理治端友以忧死季 
宣还言于孝宗曰左右之人进言者其情不可不察也托正以行邪伪直以售佞荐进人物曾非诵言游扬中伤乃自不意一旦号令虽自中出 
而其权已归私门矣故齐威之霸不在阿即墨之诛赏而在毁誉者之刑臣观近政非无阿即墨之诛赏奈何毁誉之人自若乎又言曰城淮郡 
以臣所见合肥板干方立中使督视仓卒成之臣行过郡一夕风雨堕楼五堵溧阳南壁阙而居巢庳陋如故乃闻有靡钱巨万而成城四十余 
丈者陛下安取此然外事无足道咎根未除臣所深忧左右近侍阴挤正士而阳称道之陛下傥因貌言而听之臣恐石显王凤郑注之智中也 
又言近或以好名弃士大夫夫好名特为臣子学问之累人主为社稷计唯恐士不好名诚人人好名畏义何向不立帝称善恨得季宣晚遂进 
两官除大理正自是凡奏请论荐皆报可以虞允文讳阙失不乐之居七日出知湖州会户部以厯付场务锱铢皆分隶经总制诸郡束手无策 
季宣言于朝曰自经总制立额州县凿空以取赢虽有奉法吏思宽弛而不得聘若复额外征其强半郡调度顾安所出殆复巧取之民民何以 
胜户部谯责愈争季宣争之愈强台谏交疏助之乃收前令改知常州未上卒季宣于诗书春秋中庸大学论语皆有训义藏于家其杂着曰浪 
语集

　　△陈傅良

　　陈傅良守君举温州瑞安人初患科举程文之弊思出其说为文章自成一家人争传诵从者云合是时永嘉郑伯熊嶭季宣皆以学行闻 
伯熊于古人经制治法讨论尤精馎良皆师事之而得季宣之学为多及入太学与张栻吕祖谦友善祖谦为言本朝文献相承条序而主敬集 
义之功得于栻为多自是四方受业者愈众登进士甲科教授泰州参知政事袭茂良荐于朝改太学录出通判福州丞相梁克家领帅事委成 
于傅良傅良平一府曲直壹以义强御者不得售其私阴结言官论罢之后五年起知桂阳军光立宗稍迁提举常平茶盐转运判官湖湘民无 
后以异姓嗣者官利其赀辄没入之傅良曰绝人嗣非政也复之几二千家转浙西提点刑狱除吏部员外郎傅良为学自三代秦汉以下靡不 
研究一事一物必稽于极而后已而于太祖开创本原尤为潜心及是因轮对言曰太祖皇帝垂裕后人以爱惜民力为本熙宁以来用事者始 
取太祖约束一切纷更之诸路上供岁额增于祥符一倍崇宁重修上供格颁之率增至十数倍其它杂敛则熙宁以常平宽剩禁军阙额之类 
别琐封椿而无额上供起于元丰经制起于宣和总制月椿起于绍兴皆迄今为额折帛和买之类又不与焉茶引尽归于都茶场盐钞尽归于 
榷货务秋苗斗斛十八九归于纲运皆不在州县州县无以供则豪夺于民于是取之斛面折变科敷抑配赃罚而民困极矣天命之永不永在 
民力之宽不宽岂不甚可畏哉陛下宜以救民穷为己任推行太祖未泯之泽以为万世无疆之休且言今天下之力竭于养兵而莫甚于江上 
之军都统司谓之御前军马虽朝廷不得知总领所谓之大军钱粮虽版曹不得与于是中外之势分而事权不一施行不专虽欲宽民其道无 
繇诚使都统司之兵与向在制置司时无异总领所之财与向在转运司无异则内外为一体内外一体则宽民力可得而议矣帝从容嘉纳且 
劳之索所著书退以周礼说十三篇上之迁秘书少监兼实录院检讨官嘉王府赞读绍熙二年除起居舍人明年兼权中书舍人初光宗妃黄 
氏有宠李后妬而杀之光宗既闻之复因祁祀大风雨遂震惧得心疾自是视章疏不时傅良奏曰一国之势犹身也壅底则致疾今日迁延某 
事明日阻节某人即有奸险乘时为利则内外之事不接威福之柄下移其极至于天变不告边警不闻祸且不测矣帝悟会疾亦稍平过重华 
宫而明年重明节复以疾不往丞相以下至于太学诸生皆力谏不听时方召内侍陈源为内侍省押班傅良不草词且上疏曰陛下之不过宫 
者特误有所疑而积忧成病以至此尔臣尝即陛下之心反复论之窃自谓深切陛下亦既许之矣未几中变以误为实而开无端之衅以疑为 
真而成不疗之疾是陛下自贻祸也书奏帝将从之百官班立以俟帝出御屏皇后挽帝回傅良趋引裾后叱之傅良哭于庭后益怒傅良下殿 
径行诏改秘阁修撰乃兼赞读不受宁宗即位召为中书舍人兼侍读直学士院同实录院修撰会诏朱熹与在外宫观傅良言熹难进易退内 
批之下举朝惊愕臣不敢书行熹于是进宝文阁待制与郡御史中丞谢深甫论傅良言不顾行出提举兴国宫明年察官交疏削秩罢嘉泰二 
年复官起知泉州辞授集英殿修撰进宝谟阁待制卒于定谥文节有诗解诂周礼说春秋后传左氏章指行于世

　　△叶适

　　叶适字正则温州永嘉人为文藻思英发擢淳熙五年进士第二人授平江节度推官改武昌军节度判官少保史浩荐于朝召之不至改 
浙西提刑司干办公事士多从之游参知政事袭茂良复荐之召为太学正迁博士因轮对奏曰二陵之雠未报故疆之半未复而言者以为当 
乘其机当待其时然机自我发何彼之乘时自我为何彼之待非真难真不可也正以我自为难自为不可耳葢其难有四其不可有五置不共 
戴天之雠而广兼爱之义自为虚弱此国是之难一也士大夫之为奇谋秘画者止于乘机待时忠义决策者止于亲征迁都深沈虑远者止于 
固本自治此议论之难二也环视诸臣迭进迭退其知此事本而可以反复论议者谁乎抱此志意而可以策励期望者谁乎此人才之难三也 
论者徒鉴五代之致乱而不思靖康之得祸今循守旧模而欲驱一世之人以报君雠则形势乖阻诚无展足之地若顺时增损则其所更张动 
摇关系至重此法度之难四也又有甚不可者兵以多而至于弱财以多而至于乏不信官而信吏不任人而任法不用贤能而用资格此五者 
举天下以为不可动岂非今之实患耶讲利害明虚实断是非决废置在陛下所为耳帝蹙额曰朕比苦目疾此志已泯谁克任此惟与卿言之 
耳除太常博士兼实录院检讨官尝荐陈傅良等三十四人于丞相后皆召用时称得人会朱熹除兵部郎官未就职为侍郎林栗所劾适上疏 
争曰栗劾熹罪无一实者特发其私意而遂忘其欺矣至于其中谓之道学一语利害所系不独熹盖自昔小人残害忠良率有指名或以为好 
名或以为立异或以为植党近创为道学之目郑丙倡之陈贾和之居要津者密相付授见士大夫有稍慕洁修者辄以道学之名归之以为善 
为玷阙以好学为愆尤相与指目使不得进于是贤士惴栗中材解体销声灭影秽德垢行以避此名栗为侍从无以达陛下之德意志虑而更 
袭用郑丙陈贾密相付授之说以道学为大罪文致语言逐去一熹自此善良受祸何所不有伏望摧折暴横以扶善类疏入不报光宗嗣位由 
秘书郎出知蕲州入为尚书左选郎官是时帝以疾不朝重华宫者七月事无巨细皆废不行适见帝力言父子亲爱出于自然浮疑私畏岂有 
事实若因是而定省废于上号令愆于下人情离阻其能久乎既而帝两诣重华宫都人欢悦适复奏自今宜于过宫之曰令宰执侍从先诣起 
居异时两宫圣意有难言者自可因此传致则责任有归不可复使近习小人增损语言以生疑惑不报及孝宗不豫羣臣至号泣攀裾以请帝 
竟不往适责宰相留正曰上有疾明甚父子相见当俟疾瘳公不播告使臣下轻议君父可乎未几孝宗崩光宗不能执丧将士籍籍有语变且 
不测适又告正曰上疾而不执丧将何辞以谢天下今嘉王长若预建参决则疑谤释矣宰执用其言同入奏立嘉王为皇太子帝许之俄得御 
批有厯事岁久念欲退闲之语正惧而去人心愈摇知枢密院赵汝愚定议得请于太皇太后嘉王即皇帝位亲行祭礼百官班贺中外晏然凡 
表奏皆汝愚与适裁定临期取以授仪曹郎人始知其预仪焉迁国子司业汝愚既相赏功将及适适曰国危效忠职也适何功之有而侂冑恃 
功以迁秩不满望怨汝愚适以告汝愚曰侂冑所望不过节钺宜与之汝愚不从适叹曰祸自此始矣遂力求补外除太府卿总领淮东车马钱 
粮及汝愚贬衡阳而适亦为御史胡纮所劾降两官罢主管冲佑观差知衢州辞起为湖南转运判官迁知泉州召人对曰治国以和为体处事 
以平为极巨欲人臣忘已体国息心既往图报方来可也帝嘉纳之初韩侂冑用事患人不附一时小人在言路者创为伪学之名举海内知名 
士贬窜殆尽其后侂冑亦悔故适奏及之且荐楼钥邱崈黄度三人悉与郡自是禁网渐解矣除权兵部侍郎以父忧去服除召至时有劝侂冑 
立盖世功以固位者侂冑然之将启兵端适因奏曰甘弱而幸安者衰改弱而就强者兴陛下申命大臣先卢预算思报积耻规恢祖业盖欲改 
弱以就强矣窃谓必先审知强弱之势而定其论修实政行实德弱可变而为强非有难也今或谓金已衰弱姑开先衅不惧后养求宣和之所 
不能为绍兴之所不敢此至险至危事也所谓实政者当经营濒淮沿汉诸郡各为处所牢实自守敌兵至则阻于坚城彼此策应而后进取之 
计可言至于四处御前大军练之吏足以制敌小大之臣试之使足以立事皆实政也所谓实德者当今赋税虽重而国愈贫如和买折帛之类 
民闲至有用田租一半以上输纳者况欲规恢宜有恩泽乞诏有司审度何名之赋害民最甚何等横费裁节宜先减所入之额定所出之费既 
修实政于上又行实德于下庶能战而不屈必胜而无败矣除棹工部侍郎侂冑欲藉其草诏以动中外改权吏部侍郎兼直学士院以疾力辞 
兼职会诏诸将四路出师适又告侂冑宜先防江不听未几诸军皆败侂冑惧以邱崈为江淮宣抚使除适宝谟阁待制知建康府兼沿江制置 
使适谓三国孙氏尝以江北守江乃请于朝乞节制江北诸州及金兵大入一日有二骑举旗若将渡者淮民仓皇争斫舟缆覆溺者众建康震 
动适谓人心一摇不可复制惟劫砦南人所长乃募市井悍少并帐下愿行者得二百人使采石将徐纬统以往夜过半遇金人蔽茅苇中射之 
应弦而倒矢尽挥刀以前金人皆错愕不进黎明知我军寡来追则己在舟中矣复命石跋定山之人劫敌营得其俘馘以归金解和州围退屯 
瓜步城中始安又遣石斌贤渡宣化夏侯成等分道而往所向皆捷时羽檄旁午而适治事如平时军须皆从官给民以不扰淮民渡江有舟次 
止有寺给钱饷米其来如归兵退进宝文阁待制兼江淮置制使措置屯田遂上堡坞之议初淮民初兵惊散日不自保适遂于墟落数十里内 
依山水险要为堡坞使复业以守春夏散耕秋冬入堡凡四十七处又度沿江地创三大堡石跋则屏蔽采石定山则屏蔽靖安瓜步则屏蔽东 
阳下蜀西护溧阳木连仪真缓急应援首尾联络东西三百里南北三四十里每堡以二千家为率教之习射无事则戍以五百人一将有警则 
增募新兵及抽摘诸州禁军二千人并堡坞内居民通为四千五百人共相守戍而制司于每岁防秋别募死士千人以为劫砦焚粮之用因言 
堡坞之成有四利大要谓敌在北岸共长江之险因我有堡坞以为声援则敌不敢窥江而士气自倍战舰亦可以策勋和滁真六合等城或有 
退遁我以堡坞全力助其袭逐或邀其前或尾其后制胜必矣此所谓用力寡而收功博也三堡就流民渐归而侂冑适诛中丞雷孝友劾适附 
侂冑用兵遂夺职奉祠累进宝文阁学士通议大夫嘉定十六年卒赠光禄大夫谥忠定适志意慷慨雅以经济自负方侂冑之欲开兵端也以 
适每有大雠未复之言重之然适自召还每奏疏必言当审而后发且力辞草诏云
</div>
    <div class="pagination">
<a href="续通志_page1212.html">上一页</a><span>...</span><a href="续通志_page1208.html">1208</a><a href="续通志_page1209.html">1209</a><a href="续通志_page1210.html">1210</a><a href="续通志_page1211.html">1211</a><a href="续通志_page1212.html">1212</a><span class="current-page">1213</span><a href="续通志_page1214.html">1214</a><a href="续通志_page1215.html">1215</a><a href="续通志_page1216.html">1216</a><a href="续通志_page1217.html">1217</a><a href="续通志_page1218.html">1218</a><span>...</span><a href="续通志_page1214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
