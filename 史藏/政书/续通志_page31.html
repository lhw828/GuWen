<!DOCTYPE html>
<html>
<head>
    <meta charset="UTF-8">
    <title>续通志 - 第 31 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 31 页/共 1359 页</h1>
    <div class="content">衡为副使癸卯以柳璨为司空戊申朱全忠弒皇太后于积善宫又杀宫人阿秋阿虔己酉敕以太后丧废朝三日收所上皇太后宝册追废为 
庶人遣官告郊庙庚戌敕罢来年上辛谒郊庙礼癸丑贬柳璨为登州刺史太常卿张廷范为莱州司户甲寅斩璨于上东门外车裂张廷范于 
都市
　　三年春正月乙卯朱全忠以四镇之师会河北诸军屯于深州壬戌淮南将王茂章以宣歙二州附于钱镠钱镠取睦州以茂章为镇东节 
度副使己巳魏博节度使罗绍威杀其衙内亲军八千人庚午朱全忠自内黄入于魏州二月杨渥取岳州癸巳王建取归州三月戊寅以朱全 
忠领诸道盐铁转运使判度支户部事充三司都制置使夏四月癸未朔日有食之镇南军节度使锺傅卒其子匡时自称留后魏博牙将史仁 
遇作乱据高唐朱全忠讨平之李克用攻邢州不克刘守文攻贝州又攻冀州朱全忠击走之六月以京兆尹佑国军节度使韩建为平卢节度 
使以平卢节度使王重师为京兆尹秋七月杨渥取饶州己未朱全忠自魏州归大梁八月甲辰全忠复以兵攻沧州钱镠克衢州九月杨渥克 
洪州执锺匡时杨崇本攻夏州匡国军节度使刘知俊击败之擒坊州刺史刘彦晖是月以霖雨禜于都门冬十月丙戌王建立行台于蜀承制 
封拜李克用攻潞州以救沧州戊戌杨崇本及刘知俊战于美原败绩十一月刘知俊康怀英攻鄜延等州克之加知俊同平章事以怀英为保 
义军节度使忠国军节度使高彦卒其子丰自称留后十二月钱镠以王茂章领寍国军节度使闰月戊辰昭义军节度使丁会以泽潞降于李 
克用克用以李嗣昭为昭义留后甲戌朱全忠引军还
　　四年春正月壬寅朱全忠至大梁御史大夫薛贻矩赍诏往劳之二月壬子诏宰相帅百官齐诣元帅府劝进三月朱全忠以亳州刺史李 
思安为北路行军都统以击幽州夏四月己酉刘守光囚其父仁恭自称卢龙节度使戊午钱镠取温州甲子皇帝逊位于朱全忠全忠废帝为 
济阴王迁于曹州明年二月癸亥帝遇弒年十七谥曰哀皇帝以王礼葬于济阴县之定陶乡后唐明宗时就故陵置园邑追谥曰昭宣光烈孝 
皇帝陵曰温陵
　　昭宣帝天佑 【仍昭宗年号】 三年
　　右唐二十帝合二百九

　　钦定续通志卷十八

　　●钦定续通志卷十九　后梁纪 

　　太祖　　　　末帝 

　　○太祖 

　　太祖皇帝姓朱氏讳晃宋州砀山午沟里人也本名温其父诚以五经教授乡里生三子曰全昱曰存曰温诚卒三子贫不能为生与其母 
佣食萧县人刘崇家全昱无他材能然为人颇长者存温勇有力而温尤凶悍唐僖宗干符中黄巢起曹濮存温亡入贼中存从巢攻岭南战死 
而温以功补队长巢陷京师以温为东南面行营先锋使温攻南阳拔之巢以温为同州防御使遂攻陷同州是时天子在蜀诸节镇会兵讨贼 
而王重荣屯河中与温相持重荣屡攻温温辄败温惧数请益兵于巢巢中尉孟楷抑而不通温客谢瞳说温曰黄家起于草莽幸唐衰乱直投 
其隙而取之尔非有功德兴王之业也今天子在蜀诸镇之兵日集以谋兴复是唐德未厌于天下也且将军力战于外而庸人制之于内此章 
邯所以背秦而归楚也温以为然乃杀其监军严实自归于河中因王重荣以降都统王铎承制拜温左金吾卫大将军河中行营招讨副使天 
子赐温名全忠中和三年三月拜全忠汴州刺史宣武军节度使四月诸镇兵破巢复京师巢走蓝田七月丁卯全忠归于宣武是岁黄巢出蓝 
田关陷蔡州节度使秦宗权叛附于巢遂围陈州武寍军节度使时溥为东南面行营兵马都统会东诸镇兵以救陈陈州刺史赵犨亦乞兵于 
全忠溥虽为都统而不亲兵四年全忠乃自将救犨率诸镇兵击败巢将黄邺尚让等犨以全忠为德始附属焉是时河东李克用下兵太行渡 
河出洛阳与东兵会击巢巢己败去全忠及克用追败之于郾城巢走中牟又败之于王满巢走封邱又大败之巢挺身东走至泰山狼虎谷为 
时溥追兵所杀九月天子以全忠为检校司徒同中书门下平章事封沛郡侯光启二年三月进爵王义成军乱逐其节度使安师儒推牙将张 
骁为留后师儒来奔杀之遣朱珍李唐宾陷滑州以胡真为留后十二月封吴兴郡王 【此条新旧史同若新旧唐书及通鉴则皆无其文疑 
有悞】 自黄巢晊秦宗权称帝陷陕洛怀孟唐许汝郑诸州遣其将秦贤卢瑭张晊攻汴贤军板桥晊军北郊瑭军万胜环汴为三十六栅王顾 
兵少不敢出 【始称名既而称爵称帝渐也爵至王而后称着其逼君】 乃遣朱珍募兵于东方而求救于兖郓三年春珍得兵万人马数百 
匹以归乃击贤板桥拔其四栅又击瑭万胜瑭败投水死宗权闻瑭等败乃自将精兵数千栅于北郊五月泰寍军节度使朱瑾天平军节度使 
朱宣以兵来援王置酒军中中席王阳起如厕以轻兵出北门袭晊而乐声不辍晊不意兵之至也兖郓之兵又从而合击遂大败之斩首二万 
余级宗权与晊夜走过郑屠其城而去宗权至蔡复遣张晊攻汴王闻晊复来登封禅寺后冈望晊兵过遣朱珍蹑之戒曰晊见吾兵必止望其 
止当远返毋与之鬬也己而晊见珍在后果止珍即驰还王令珍引兵蔽大林而自率精骑出其东伏大冢闲晊止而食食毕拔旗帜驰击珍珍 
兵小却王引伏兵横出断晊军为三而击之晊大败脱身走宗权怒斩晊而河阳陕洛之兵为宗权守者闻蔡精兵皆已歼于汴因各溃去故诸 
葛爽将李罕之取河阳张全义取洛阳以来附十月天子使来赐王纪功碑朱宣朱瑾以兵助汴己破宗权东归王移檄兖郓诬其诱汴亡卒以 
东乃发兵攻之取其曹州遂遣朱珍攻郓州大败而还朱宣复取曹州 【此条新旧史俱无之考下昭宗大顺二年有曹州来降之文则知朱 
宣当有复取曹州之事兹据新唐书朱宣传及通鉴辑览】 十二月天子使来赐王铁券及德政碑淮南节度使高骈死杨行密入扬州天子以 
王兼淮南节使王乃表行密为副使以行军司马李璠为留后璠之扬州时溥于道袭之不克进而还 【新史作璠之扬州行密不纳据旧史 
云至淮上为徐戎所扼是李璠未尝得至扬州也】 文德元年正月王如淮南至宋州而还是时秦宗权陷襄州以赵德諲为节度使德諲叛于 
宗权以来附 【德諲降梁旧史及新旧唐书皆在五月此因宗权陷襄州而终言之】 天子因以王为蔡州四面行营都统以德諲为副三月 
僖宗崩天雄军乱囚其节度使乐彦祯其子相州刺史从训攻魏使来乞兵遣朱珍以兵往助从训攻魏而魏军杀彦祯从训亦战死魏人立罗 
弘信珍乃还张全义取河阳逐李罕之罕之奔于河东李克用遣兵围河阳全义来求救遣丁会牛存节救之击败河东兵于沇河五月行营讨 
蔡州围之百余日不克时时溥巳为东南面都统又以王统行营而溥犹称都统王乃上书论溥讨蔡无功而不落都统且欲激怒溥以起兵端 
初高骈死淮南乱楚州刺史刘瓒来奔纳之及王兵攻蔡不克还欲攻徐乃遣朱珍将兵数千以东声言送瓒还楚州溥怒论巳又闻珍以兵来 
果出兵拒之珍与战于吴康大败之取其丰萧二县遂攻宿州下之珍屯萧县别遣庞师古攻徐州龙纪元年正月师古败溥于吕梁淮西牙将 
申丛执秦宗权折其足将槛送京师别将郭璠杀丛篡宗权以来献王遣行军司马李璠献俘于京师表郭璠淮西留后三月天子封王为东平 
王七月朱珍杀李唐宾王如萧县执珍杀之遂攻徐州冬大雨水不能屯军而旋初秦宗权遣其弟宗衡掠淮南是岁宗衡为其将孙儒所杀儒 
攻杨行密于扬州淮南大乱行密走宣州儒遂入扬州大顺元年春遣庞师古攻孙儒于淮南大败而还四月宿州将张筠以宿州复归于时溥 
王自将攻之不克初李克用败黄巢追之于冤朐旋军过汴王邀克用置酒上源驿夜以兵攻之克用仅免讼其事于京师天子知曲在汴而和 
解之至是宰相张浚私与汴交王厚之以赂浚为汴力请伐河东五月以浚为太原四面行营都统王为东南面招讨使然王不亲兵以兵三千 
属浚而己浚屯于阴地河东叛将冯霸杀潞州守将李克恭来降遣葛从周入潞州李克用遣康君立攻之从周走河阳九月王如河阳十月天 
子以王兼宣义军节度使遂如滑州假道于魏以攻河东且责其军需亦所以怒魏为兵端也魏人果以谓非兵所当出而辞以粮乏皆不许于 
是攻魏十一月张浚之师大败于阴地二年正月王及魏人战于内黄大败之屠故元城罗弘信来送款十月克宿州十一月曹州将郭绍宾杀 
其刺史郭饶来降 【新唐书郭绍宾作郭铢郭饶作郭词】 十二月丁会败朱瑾于金乡景福元年二月攻郓州朱友裕败于斗门王军后至 
又败而还冬友裕取濮州 【按纪前于光启三年十月言取濮州以后不言复取徧考新旧唐书及通鉴皆无其文惟旧五代纪于景福元年 
二月云时朱宣尚在濮州新史朱友裕传亦有是语知朱宣于斗门再胜之时当复取濮州而传略之也】 遂攻徐州二年四月庞师古克徐州 
杀时溥王如徐州以师古为留后遂克兖郓干寍元年二月王及朱宣战于渔山大败之二年八月又败宣于梁山十一月又败之于巨野兖郓 
求救于河东李克用发兵救之假道于魏人而魏人击之克用怒大举攻魏罗弘信来求救遣葛从周救魏是岁李克用封晋王三年五月战于 
洹水擒克用子落落送于魏杀之七月凤翔李茂贞犯京师天子出居于华州王请以兵赴难天子优诏止之请迁都洛阳不许四年正月庞师 
古克郓州王如郓州以朱友裕为留后遂攻兖州朱瑾奔于淮南以葛从周为兖州留后九月大举攻淮南十月庞师古出清口葛从周出安丰 
王军屯于宿州十一月杨行密遣朱瑾击师古师古败死从周亟返兵至于渒河瑾又败之王惧驰归光化元年三月天子以王兼天平军节度 
使四月遣葛从周攻晋之山东取邢洺磁三州襄州赵匡凝自其父德諲时来附匡凝又与杨行密李克用通而其事泄七月遣氏叔琮康怀英 
攻匡凝取其唐随邓三州匡凝请和乃止十二月李罕之以潞州来降二年卢龙节度使刘仁恭攻魏魏博节度使罗绍威来求救王赴之败仁 
恭于内黄四月遣氏叔琮攻晋太原不克七月李克用取泽潞十一月保义军乱杀其节度使王珙推其牙将李璠为留后其将朱简杀璠来降  
【新史朱友谦传作璠得逃去与纪不同盖新史纪传俱本旧史而旧史纪传故自异也】 以简为保义军节度使三年四月遣葛从周攻刘 
仁恭之沧州取其德州及仁恭战于老鸦堤大败之八月晋取洺州王如洺州复取之是时镇定皆附于晋遂攻镇州破临城王镕来送款进攻 
定州王郜奔于晋其将王处直以定州降唐宦者刘季述作乱天子幽于东宫天复元年正月护驾都头孙德昭诛季述天子复立封王为梁王 
王遣张存敬攻王珂于河中出含山下晋绛二州王珂援绝请降三月大举攻晋氏叔琮出太行取泽潞葛从周张存敬侯言张归厚及镇定之 
兵皆会于太原围之不克遇雨而还五月天子以王兼河中尹护国军节度使六月晋取慈隰自刘季述等己诛宰相崔胤外与梁交欲假梁兵 
尽诛宦者而凤翔李茂贞邠寍王行瑜等各有挟天子以令诸侯之意皆遣子弟以精兵宿卫天子中尉韩全诲等亦因恃以为助天子与胤计 
诛宦者全诲等颇侦得之大惧日夜谋所以去胤之术胤知谋泄事急即矫称被密诏令王以兵入诛宦者十月王以宣武宣义天平护国兵七 
万至于河中取同州遂攻华州镇国军节度使韩建出降全诲等闻王且至即以岐邠宿卫兵刼天子奔凤翔王乃上书言胤所以召之之意天 
子怒罢胤相诏梁兵还镇王引兵去攻邠州屯于三原静难军节度使杨崇本以邠寍庆衍四州降崔胤奔于华州二年春王还军河中晋攻晋 
绛遣朱友寍击之于蒲县败之取汾慈隰三州遂进围太原不克而还汾慈隰复入干晋四月友寍引兵西至兴平及李茂贞战于武功大败之 
六月王兵犯凤翔茂贞数出战辄败遂围之王朝服向城而泣曰臣但欲奉迎车驾还宫耳不与岐王角胜也十一月保大军节度使李周彝以 
兵救凤翔王遣孔勍袭鄜州虏周彝之族徙于河中周彝乃降是时岐兵屡败而围久城中食尽自天子至后宫皆冻馁三年正月茂贞杀韩全 
诲等二十余人囊其首示梁军约出天子以相和解天子乃出幸梁军遣使者驰召崔胤胤托疾不至王使人戏胤曰吾未识天子惧其非是子 
来为我辨之天子还至兴平胤率百官奉迎王自为天子执辔且泣且行行十余里辞之乃止见者咸以为忠天子至自凤翔王与崔胤杀宦者 
七百余人二月天子赐王回天再造竭忠守正功臣以辉王祚为诸道兵马元帅王为副元帅王乃留兄子友伦为护驾指挥使以为天子卫王 
引兵东归天子饯于延喜楼赐杨柳枝五曲初梁兵巳西平卢军节度使王师范遣其将刘鄩袭兖州据之王已还梁四月如郓州遣朱友寍攻 
青州师范败之于石楼友寍死九月杨师厚克棣州师范以青州降而鄩亦降友伦击鞠堕马死王怒谓崔胤杀之遣兄子友谅胤于京师 【 
新纪友谅作友谦今据家人传】 其与友伦击鞠者皆杀之更以友谅代典宿卫自天子奔华州王请迁都洛阳天子虽不许而王命河南尹张 
全义修治洛阳宫以待天佑元年正月王引兵屯河中遣牙将寇彦卿如京师请迁都洛阳并徙长安居人以东天子行至陕州王朝于行在先 
如东都是时六军诸卫兵已散亡其从以东者惟小黄门十数人打球供奉内园小儿等二百余人行至谷水王悉杀而代之以谋乱闻由是天 
子左右皆梁人矣四月甲辰天子至自西都是时晋王李克用岐王李茂贞楚王赵匡凝蜀王王建吴王杨行密闻梁刼天子迁洛阳皆欲举兵 
讨梁王患之而杨崇本复附于岐六月王乃以兵如河中声言攻崇本遣朱友恭氏叔琮蒋玄晖等弒昭宗矫诏以辉王祚为嗣十月王朝于京 
师杀朱友恭氏叔琮十一月攻淮南取其光州攻寿州不克而旋二年二月遣蒋玄晖杀德王裕等九王于九曲池六月杀司空裴枢等百余人 
七月天子复使来赐王迎銮纪功碑王遣武寍节度使杨师厚攻襄州取其唐邓复郢随均房七州王如襄州军于汉北九月师厚破襄州山南 
</div>
    <div class="pagination">
<a href="续通志_page30.html">上一页</a><span>...</span><a href="续通志_page26.html">26</a><a href="续通志_page27.html">27</a><a href="续通志_page28.html">28</a><a href="续通志_page29.html">29</a><a href="续通志_page30.html">30</a><span class="current-page">31</span><a href="续通志_page32.html">32</a><a href="续通志_page33.html">33</a><a href="续通志_page34.html">34</a><a href="续通志_page35.html">35</a><a href="续通志_page36.html">36</a><span>...</span><a href="续通志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
