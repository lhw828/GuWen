<!DOCTYPE html>
<html>
<head>
    <meta charset="UTF-8">
    <title>续通志 - 第 715 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 715 页/共 1359 页</h1>
    <div class="content">惊异之且伟其姿容密使人取其衣为度制服以赐时预其元会尽能记其朝仪节奏图画归献后钱勰出使契丹主犹问毕少卿何官今安在 
王珪与充不相能以仲衍为充所用数求罪过欲伤之卒无可乘但留滞不迁经四年乃以秘阁校理同知太常礼院为官制局检讨官制文字 
千万计区别分类损益删补皆曲尽其当凡从中问其事必须仲衍然后报他人不知也高丽使入贡诏馆之上元夕与使者宴东阙下作诗诵 
圣德神宗次韵赐焉当时以为宠官制行帝自擢起居郎王珪留除命谓为太峻争于前帝连称曰是当得尔未几暴得疾一夕卒年四十三岁

　　 毕仲游

　　仲游字公叔与仲衍同登第调寿邱柘城主簿罗山令环庆转运司干办公事从高遵裕西征运期迫遽陕西八十县馈挽之夫三十万一 
旦悉集转运使范纯粹李察度受其赋而给之食必旷日乃可会僚属议皆不知所为以诿仲游仲游集诸县吏令先効金帛缗钱之最戒勿启 
扃鐍共簿其名数以为质预饬其斛量数千洞撤仓庾墙壁使赢粮者至其所人自■〈奭斗〉概输其半而以半自给不终朝霍然而散翊日 
大军遂行纯粹察叹且谢曰非君几败吾事元佑初为军器卫尉丞召试学士院同策问者九人 【按东都事畧作召试天下文学之士十三 
人】 乃黄庭坚张耒晁补之辈苏轼异其文擢为第一加集贤校理开封府推官出提点河东路刑狱韩缜以故相在太原按视如列郡缜奴告 
有卒剽其衣于公堂之侧缜怒将寘卒于理仲游曰取衣服尠薄而敢掠之于帅牙非人情也取以付狱治卒得免太原铜器名天下独不市一 
物惧人以为矫也且行买二茶匕而去缜曰如公叔可谓真清矣召拜职方司勋二员外郎改秘阁校理知耀州是岁大旱仲游先民之未饥揭 
喻境内曰郡振施与平籴若千万石实虚张其数富室知有备亦相劝发廪凡民就食者十七万九千口无一人去其乡徽宗时厯知郑郓二州 
京南淮南转运副使入为吏部郎中言孔子庙自颜回以降皆爵命于朝冠冕居正而子鲤孙伋乃野服幅巾以祭为不称诏皆追侯之仲游早 
受知于司马光吕公着不及用范纯仁尤知之当国时又适居母丧故未尝得尺寸进然亦堕党籍坎壈散秩而终年七十五仲游为文切于事 
理而有根柢不为浮夸诡诞戏弄不庄之语苏轼在馆阁颇以言语文章规切时政仲游忧其及祸贻书戒之司马光为政反王安石所为仲游 
予之书光轼得书耸然竟如其虑仲愈厯国子监丞诸王府侍讲知凤翔府坐兄仲游陷党籍例废黜徽宗曰毕仲游被遇先帝可除罪籍以仲 
愈为都官郎中擢秘书少监卒

　　△寇准

　　寇准字平仲华州下邽人父相 【按寇忠公准旌忠之碑载父相赠晋国公太师尚书令】 晋开运中应辟为魏王府记室参军准少英 
迈通春秋三传太平兴国五年年十九举进士太宗取人多临轩顾问年少者往往罢去或教准增年答曰准方进取可欺君邪后中第授大理 
评事知归州巴东县后三岁补大名府成安宰每期会赋役未尝辄出符移惟具乡里姓名揭县门百姓莫敢后期累迁殿中丞通判郓州召试 
学士院授右正言直史馆为三司度支推官转盐铁蠲司判官会诏百官言边事而准极陈利害帝益器重之擢尚书虞部郎中枢密院直学士 
判吏部东铨尝奏事殿中语不合帝怒起准辄引帝衣令帝复坐事决乃退帝曰朕得寇准犹文皇之得魏征也淳化二年大旱太宗延近臣问 
时政得失准独言洪范天人之际应若影响大旱之证葢刑有所不平太宗怒起入禁中顷之召问所以不平状准请召二府入乃言曰顷者葢 
祖吉王淮皆侮法受赇吉赃少乃伏诛准以参政沔之弟盗主守财至千万止杖仍复其官非不平而何帝以问沔沔顿首谢于是切责沔而知 
准为可用矣即拜准左谏议大夫枢密副使改同知枢密院事准与知院张逊不协 【按宋宰辅编年录云知院同知院之名自此始逊与仲 
舒准仍并带副使自后或以正官或检校官为之秩与副使同未即真则称检校】 他日行道逢狂人迎马呼万岁逊嗾判左金吾王宾上其事 
语在逊传因是出知青州帝顾准厚常念之语左右曰寇准在青州乐乎对曰准得善藩当不苦也数日辄复问左右揣帝意且复召用准因对 
曰陛下思准不少忘闻准日纵酒未知亦念陛下乎帝默然明年召拜参知政事至道元年加给事中时帝在位久冯拯等上疏乞立储贰帝怒 
斥之岭南中外无敢言者准初自青州召还入见帝足创甚自褰衣以示准且曰卿来何缓耶准对曰臣非召不得至京师帝曰朕诸子孰可以 
付神器者准曰陛下为天下择君谋及妇人中官不可也谋及近臣不可也惟陛下择所以副天下望者帝俛首久之屏左右谓曰襄王可乎准 
曰知子莫若父圣虑既以为可愿即决定帝遂以襄王为开封尹改封寿王于是立为皇太子庙见还京师之人拥道喜跃曰少年天子也帝闻 
之不怿召准谓曰人心遽属太子欲置我何地准再拜贺日此社稷之福也二年祠南郊中外官皆进秩准素所喜者多得台省清要官所恶与 
不及知者退序进之彭惟节位素居冯拯下拯转虞部员外郎惟节转屯田员外郎章奏列衔惟节犹处其下准怒堂帖戒拯毋乱朝制拯奏准 
擅权又条上岭南官吏除拜不平数事广东转运使康戬亦言吕端张洎李昌龄等皆准所引端德之洎能屈奉准而昌龄畏愞不敢与准抗故 
得以任胷臆乱经制太宗怒准适祀太庙摄事召责端等端曰准性刚自任臣等不欲数争虑伤国体因再拜请罪及准入对帝语及冯拯事自 
辩帝曰若廷辩失执政体准犹力争不巳又持中书簿论曲直于帝前帝益不悦因叹曰鼠雀尚知人意况人乎遂罢准知邓州真宗即位迁尚 
书工部侍郎咸平初徙河阳改同州三年朝京师行次阌乡又徙凤翔府帝幸大名诏赴行在所迁刑部权知开封府六年迁兵部为三司使帝 
久欲相准患其刚直难独任景德元年以毕士安参知政事踰月并命同中书门下平章事准以集贤殿大学士位士安下时契丹内侵纵游骑 
掠深祁间小不利辄引去准曰是狃我也请练师命将简骁锐据要害以备之是冬契丹果大入急书一夕凡五至准不发饮笑自如明日同列 
以闻帝大骇以问准准曰陛下欲了此不过五日尔因请帝幸澶州同列惧欲退准止之令候驾起帝难之欲还内准曰陛下入则臣不得见大 
事去矣请毋还而行帝乃议亲征召羣臣问方畧既而契丹围瀛州直犯贝魏中外震骇参知政事王钦若江南人也请幸金陵陈尧叟蜀人也 
请幸成都帝问准准心知二人谋乃阳若不知曰谁为陛下画此策者罪可诛也今陛下神武将臣协和若大驾亲征敌自当遁去不然出奇以 
挠其谋坚守以老其师劳逸之势我得胜算矣奈何弃庙社欲幸楚蜀远地使所在人心皆溃致敌乘势深入乎遂请帝幸澶州及至澶州南城 
契丹兵益盛众请驻跸以觇军势准固请曰陛下不过河则人心益危敌气未慑非所以取威决胜也且王超领劲兵屯中山以扼其亢李继隆 
石保吉分大阵以扼其左右肘四方征镇赴援者日至何疑而不进众皆惧准固争不决出遇高琼于屏闲谓曰太尉受国恩今日有以报乎对 
曰琼武人愿効死准复入对琼随立庭下准厉声曰陛下不以臣言为然盍试问琼等琼即仰奏曰寇准言是准曰机不可失宜趣驾琼即麾卫 
士进辇是日帝遂渡河御北城门楼远近望见御葢踊跃欢呼声闻数十里契丹相视惊愕不能成列帝尽以军事委准准承制专决号令明肃 
敌数千骑乘胜蒲城下诏士卒迎击斩获大半乃引去帝还行宫留准居城上徐使人视准何为准方与杨亿饮博歌呼帝喜曰准如此吾复何 
忧相持十余日其统军达兰出督战为伏弩中额死乃密奉书请盟准不从而使者来请益坚帝将许之准欲邀使称臣且献幽州地帝厌兵欲 
羁縻不绝而己有谮准幸兵以自取重者准不得已许之 【谨按通鉴辑览　　御批澶州告急都邑震惊庸懦者束手仓皇奸狡者议迁楚 
蜀安危之机悬于呼吸寇准处以静镇而羣心安力赞亲征而敌气慑不劳亡矢遗镞而转旋于俄顷之间可谓功在社稷矣论者或惜其不决 
战于士卒欢呼之际以定厥功而杜后患乃迂儒侈口快谈而未达于时势不知欲和之意早定于真宗准亦不宜违君命而邀己功且契丹倾 
国而来志不在小虽达兰战没少挫其锋而情锐薄城亦未易轻敌若必邀其献地称臣激极生变成败尚未可知则适可而止亦不得谓之坐 
失事会也】 帝遣曹利用如军中议岁币曰百万以下皆可许也准召利用至幄语曰虽有敕汝所许过三十万吾斩汝矣利用果以三十万约 
而还河北罢兵准之力也准在相位用人不以次同列颇不悦他日又除官同列因吏持例簿以进准曰宰相所以进贤退不肖也若用例一吏 
职尔二年加中书侍郎兼工部尚书准颇自矜澶渊之功虽帝亦以此待准甚厚王钦若深嫉之一日会朝准先退帝目送之钦若因进曰陛下 
敬寇准为其有社稷功邪帝曰然钦若曰澶渊之役陛下不以为耻而谓准有社稷功何也帝愕然曰何故钦若曰城下之盟春秋耻之澶渊之 
举是城下之盟也以万乘之贵其何耻如之帝为之不悦钦若曰陛下闻博乎博者输钱欲尽乃罄所有出之谓之孤注陛下寇准之孤注也斯 
亦危矣由是帝顾准寖衰明年罢为刑部尚书知陕州 【长编作峡州】 遂用王旦为相帝谓旦曰寇准多许人官以为己恩俟行当深戒之 
从封泰山迁户部尚书知天雄军祀汾阴命提举贝德博召滨棣巡检捉贼公事迁兵部尚书入判尚书都省帝幸亳州权东京留守为枢密院 
使同平章事林特为三司使以河北岁输绢阙督之甚急而准素恶特颇助转运使李士衡而沮特具言在魏时尝进河北绢五万而三司不纳 
以至阙供请劾主吏以下然京师岁费绢百万准所助纔五万帝不悦谓王旦曰准刚忿如昔旦曰准好人怀惠又欲人畏威皆大臣所避而准 
乃为己任此其短也未几罢为武胜军节度使同平章事判河南府徙永兴军天禧元年改山南东道节度使时巡检朱能挟内侍都知周怀政 
诈为天书帝以问王旦旦曰始不信天书者准也今天书降颁命准上之准从上其书 【谨按通鉴辑览　　御批准于钦若判若冰炭何独 
于干佑天书之事效其所为葢一以图己之进用一以喜未能素相比附虽堕其术而不顾可见门户之为害甚于陷阱一溺其中即欲自拔亦 
不可得矣】 中外皆以为非遂拜中书侍郎兼吏部尚书同平章事景灵宫使 【按长编载准自永兴来朝将发其门生有欢准者曰公若至 
河阳称疾坚求补外此为上策倘入见即发干佑天书诈妄之事尚可全平生正直之名斯为次也最下则再入中书为宰相尔准不怿揖而起 
君子谓准之及于祸葢自取之也时又有陕州处士魏野善王旦寇准赠诗必劝以早退旦准皆不能用识者高之】 三年祀南郊进尚书右仆 
射集贤殿大学士时真宗得风疾刘太后预政于内准请闲曰皇太子人所属望愿陛下思宗庙之重传以神器择方正大臣为羽翼丁谓钱惟 
演佞人也不可以辅少主帝然之准密令翰林学士杨亿草表请太子监国且欲援亿辅政己而谋泄 【谨按通鉴辑览　　御批寇准密赞 
大计自当慎之又慎东宫监国事出非常止宜诏自朝廷岂可由羣臣陈请准因周怀政之告而始有此议又预令人草表己属害成况复被酒 
漏言尤为粗疏无术其遭谗去位不得谓非自取也】 罢为太子太傅封莱国公 【按长编载准被酒漏所谋谓等益惧力谮准请罢政事帝 
不记与准初有成言诺其请会日暮召知制诰晏殊入禁中示以除目殊曰臣掌外制此非臣职也乃召惟演惟演至极论准端恣请深责帝曰 
当与何官惟演请用王钦若例授准太子太保帝曰与太傅又曰更与加优礼惟演请封国公出袖中具员册以进帝于小国中指莱国字】 时 
怀政反侧不自安且忧得罪乃谋杀大臣请罢皇后预政奉帝为太上皇而传位太子复相准客省使杨崇勋等以告丁谓谓微服夜乘犊车诣 
曹利用计事明日以闻怀政伏诛复降准为太常卿知相州徙安州贬道州司马帝初不知也他日问左右曰吾目中久不见寇准何也左右莫 
敢对帝崩时亦言惟准与李迪可托其见重如此干兴元年再贬雷州司户参军初丁谓出准门至参政事甚谨尝会食中书羹污准须谓徐起 
拂之准笑曰参政国之大臣乃为官长拂须邪谓甚愧之由是倾构日深及准贬未几谓亦南窜道雷州准遣人以一蒸羊逆境上谓欲见准准 
拒绝之天圣元年徙衡州司马初太宗尝得通天犀命工为二带一以赐准及是准遣人取自洛中既至数日沐浴具朝服束带北面再拜呼左 
右趣设卧具就榻而卒初张咏在成都闻准入相谓其僚属曰寇公奇材惜学术不足尔及准出陕咏适成都罢还准严供帐大为具待咏将去 
准送之郊问曰何以教准咏徐曰霍光传不可不读也准莫谕其意归取其传读之至不学无术笑曰张公谓我矣在雷州踰年既卒衡州之命 
乃至遂归葬西京道出京南公安县人皆设祭哭于路折竹植地挂纸钱逾月视之枯竹皆生笋众因为立庙岁时享之无子以从子随为嗣准 
殁后仁宗对辅臣哀准以忠死复太子太傅赠中书令莱国公后又赐谥曰忠愍皇佑四年诏翰林学士孙抃撰神道碑帝为篆其首曰旌忠

　　钦定续通志卷三百二十

　　●钦定续通志卷三百二十一　列传一百二十一

　　列传

　　宋 【二十五】

　　○宋二十五

</div>
    <div class="pagination">
<a href="续通志_page714.html">上一页</a><span>...</span><a href="续通志_page710.html">710</a><a href="续通志_page711.html">711</a><a href="续通志_page712.html">712</a><a href="续通志_page713.html">713</a><a href="续通志_page714.html">714</a><span class="current-page">715</span><a href="续通志_page716.html">716</a><a href="续通志_page717.html">717</a><a href="续通志_page718.html">718</a><a href="续通志_page719.html">719</a><a href="续通志_page720.html">720</a><span>...</span><a href="续通志_page716.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
