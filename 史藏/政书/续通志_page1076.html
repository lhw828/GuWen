<!DOCTYPE html>
<html>
<head>
    <meta charset="UTF-8">
    <title>续通志 - 第 1076 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1076 页/共 1359 页</h1>
    <div class="content">显皆同官也仁宗赐特克实海舶图沁布哈曰此军国之所资上不宜赐下不宜受又赐廷显玉带廷显欲取大官羊钱万缗充其价执不可于 
是怨之者众英宗即位特克实竟谮杀之后特克实以大逆伏诛事乃白追封冀国公谥忠隐后进封冀安王加封其曾祖实喇祖酬尼赀为绛 
国公父和尔齐为临汾王

　　△刘哈喇巴图尔

　　刘哈喇巴图尔河东人家世业医至元八年世祖驻跸白海以近臣言得召见遂留侍左右初赐名哈喇鄂拓克齐十七年擢太医院管句 
锡里济叛宗王布色特穆尔奉命往征帝喻哈喇巴图尔曰当行者多避事汝善医复习骑射能从行乎对曰事君不辞难臣不行将何为即请 
授甲帝曰汝安用甲对曰臣愿备一战士帝曰医汝事也甲不可得惟赐以环刀弓失裘马等物将行闻母疾请归省帝命给驿归既见母不敢 
以远役告母微知之谓曰汝第行我疾安矣遂辞去驰至王所及将战从王请甲王曰帝不与我何敢与因留之使领辎重哈喇巴图尔不肯曰 
大丈夫当効命行陈乃守营帐如妇人耶见有甲者饮以酒高价取之明日被以往王望见其介而驰使人问之免冑曰我也因慨然曰一人兴 
善万人可激我为万人激耳中道三遇贼贼射之皆不中王喜甚解衣衣之曰此所以识也既获锡里济命哈喇巴图尔献俘行宫帝见其瘠甚 
辍御膳羊胾以赐既拜受先割其美者怀之帝问故对曰臣始与母诀今归母幸存请以君赐遣之帝嘉其志以功授和林等处宣慰副使二十 
四年升宣慰使二十五年海都犯边尚书省以和林屯粮当得知缓急轻重者掌其出纳奏用奇卜帝曰钱谷非奇卜所知哈喇鄂拓克齐可使 
也遂偕奇卜往二十六年海都兵至皇子北安王使来报与奇卜南行六日止巴尔布拉克地距海都军五六十里奇卜大惧曰事急矣不如顺 
之哈喇巴图尔见其有二心潜遁去奇卜遣骑追拒却之道遇送军装者护之至盐海及入见帝喜曰人言汝陷贼乃能来耶更其名曰察罕鄂 
拓古齐二十七年迁河东山西道宣慰使居二年召还帝谕之曰自此而北纳颜故地曰阿巴拉呼者产鱼吾今立城而以额斯珲哈努森奇尔 
济苏三部人居之名其城曰肇州汝往为宣慰使仍别赐汝名日小龙儿或曰哈喇巴图尔汝可自择之对曰龙非臣下所敢承帝曰然则哈喇 
巴图尔可也既至定市瑞安民居一日得鱼九尾皆千斤遣使来献俄召还三十一年授咸平宣慰使元贞元年拜御史中丞行至懿州卒

　　△舒穆噜明里

　　舒穆噜明里契丹人世典内膳国制内膳为近臣非笃敬素著者不得掌明里祖赫噜事太祖睿宗尝求之于帝帝听往敕之曰皇子方总 
兵辟地朕辍尔以事之能以事朕之恭事之将用黄金覆汝身矣后从太宗西征在道绝汲赫噜晨起聚草上霜煮羹以进睿宗问曰何从得水 
因告之故师还赐金帛甚厚中统初明里入见世祖令侍臣送明里于裕宗且曰此亲臣之子也今以事汝令典膳事裕宗尝入侍从者十人四 
人列于明里上帝曰第五人非明里耶对曰然帝曰上之明里越一人立帝又曰更上之明里又越一日立帝曰止比出侍臣以明里后来反居 
上相与耳语帝闻之曰明里之祖赫噜事太祖睿宗以及朕兄弟尔时汝辈安在顾谓后来耶授典膳令食尚书禄以老

　　△谢仲温

　　谢仲温字君玉豊州豊县人公睦欢以赀雄乡曲间大兵南下转客乌拉城太祖攻西夏过其城睦欢与其帅迎降从攻西方力战先登贯 
三矢仆城下太宗命军校拔其矢刳牛裸而维诸腹中良久乃苏誓以死报每遇敌必身先之官至太原路金银铁冶达噜噶齐仲温略涉书史 
初见世祖于野狐岭命备宿卫己未大军围鄂令督诸将时守江军士乏食仲温教之罾鱼以充膳帝喜谓侍臣曰朕思不及此饮以驼乳他日 
不忘汝也一夕帝闻敌军哗命警备仲温奉绳床帝凭其肩以行至旦不能寐中统元年擢平阳太原两路宣抚使至元九年迁顺德路总管时 
方用兵江淮有寡妇鬻子以偿转输之直仲温出俸金赎还之二十二年改淮东宣慰使岁旱仲温导白水塘溉民田公私赖焉三十年入见帝 
曰汝非谢仲温乎从容语及攻鄂时事帝喜其谕曰汝将复官乎对曰臣老矣无能为也有孙巴鄂特幸陛下怜之即命备宿卫大德六年卒

　　△高觿

　　高觿字彦解渤海人父守忠国初为千户岁甲戌从亲一昆布哈攻黄州殁于兵觿事世祖备宿卫至元初立燕王为皇太子诏选才儁士 
充官属以觿掌艺文兼领中酝宫卫监门事又监作皇太子宫规制有法帝嘉之十八年授工部侍郎行同知王府都总管府事十九年皇太子 
从帝北幸时丞相阿哈玛特留守大都专权贪恣益都千户王着与高和尚等因构变谋杀之三月十七日觿宿卫宫中西蕃僧二人至中书省 
言今夕皇太子与国师来建佛事省中疑之俾尝出入东宫者杂视觿等皆不识也乃作西蕃语询二僧曰皇太子及国师今至何处二僧失色 
又以汉语诘之仓皇莫能对遂执二僧屡吏讯之不伏觿恐有变乃与尚书张九思集卫士持弓矢为备顷之枢密副使张易亦领兵驻宫外觿 
问果何为易曰夜后当自见觿固问乃附耳语曰皇太子来诛阿哈玛特也夜二鼓忽闻人马声遥见烛笼仪仗将至宫门其一人前呼启关觿 
谓九思曰他时殿下还宫必以鄂勒哲赛音二人先请得见二人然后启觿呼二人不应即语之曰皇太子平日未尝行此门今何来此也贼计 
穷趋南门亟走南门伺之但闻传呼省官姓名烛影下见阿哈玛特及左丞郝祯己被杀觿乃与九思大呼曰此贼也叱卫士急捕之着就擒黎 
明觿等驰驿往上都以其事闻帝以中外未安当益严武备遂遣亟还高和尚等寻伏诛久之迁河南等路宣慰使卒

　　△张九思

　　张九思字子有燕之宛平人父滋蓟州节度使至元二年九思入备宿卫裕宗居东宫一见奇之以父荫当补外特留不遣江南平以宋库 
藏金帛分授东宫置都总管府主之九思以工部尚书兼府事十九年世祖巡幸上都皇太子从丞相阿哈玛特留守妖僧高和尚千户王着等 
谋杀之夜聚数百人为仪卫称太子入建德门直趋东宫传令启关甚遽九思适直宿宫中命主者不得擅启关贼知不可绐循垣趋南门外击 
杀丞相阿哈玛特左丞郝祯时变起仓卒众莫知所为九思叱宿卫士并力击贼尽获之贼之入也矫太子命征兵枢密副使张易易不加审遽 
以兵与之易既坐诛刑官复论以知情将传首四方九思启太子曰张易应变不审而授贼以兵死复何辞若坐以与谋则过矣请免传首皇太 
子言于帝乃止九思讨贼时右卫指挥使颜进在行中流矢卒怨家诬为贼党将籍其孥九思力辩之得不坐是年立詹事院以九思为丞遂举 
名儒士上党宋卫保定刘因曹南瓜尔佳之奇东平李谦分任东宫官属二十二年皇太子薨朝议欲罢詹事院九思抗言曰皇孙宗社人心所 
属詹事所以辅成道德者也柰何罢之众以为允三十年进拜中书左丞兼詹事丞成宗嗣位改詹事院为徽政以九思为副使会修世祖裕宗 
实录命兼领史事大德二年拜中书平章政事五年加大司徒六年卒 【虞集撰墓志云赠鲁国公谥忠献】

　　△王伯胜

　　王伯胜霸州文安人兄伯顺给事内廷为世祖所亲幸因以弟入见命备宿卫帝顾谓伯顺曰此儿当胜卿可名伯胜帝尝沃盥水温泠甚 
称旨帝曰此儿他日必知为政达人情矣至元二十五年从征纳颜以功授拱卫直都指挥使初拱卫直隶教坊卫卒多市井无赖窜名及伯胜 
为指挥使尽募良家子易之大德五年扈从上都天久雨夜闻城西北有声如战轚然伯胜率卫卒出视之乃大水暴至立具畚锸集土石既罽 
以塞门令决壕隍以泄其势至旦始定丞相鄂勒哲以闻帝嘉之九年以侍成宗疾忤安西王出为大宁路总管伯顺亦出为梁王傅武宗即位 
为大都留守兼少府监初大都士城岁必衣苇以御雨日久土益坚劳费益甚伯胜奏罢之仁宗立拜辽阳行省平章辽阳省治懿州俗弊陋民 
不知学伯胜至为增郡学弟子员择贤师教之择隙地为馆厩度闲田百顷募民耕种以给廪饩岁大旱斋戒步祷祷毕即雨人谓之平章雨延 
佑二年复召为大都与守辽阳民状其行事乞留不报民涕泣而去至治二年奉诏监修文武楼剙咸宁殿建太庙泰定三年卒追封蓟国公谥 
忠敏

　　钦定续通志卷四百八十三

　　●钦定续通志卷四百八十四　列传二百八十四

　　列传

　　元 【三十八】

　　○元三十八

　　尚文　　　　　　　　申屠致远　　雷膺　　　　　　　　胡祗遹　　王利用　　　　　　　畅师文　　张照　　　　　 
　　　袁裕　　张昉　　　　　　　　郝彬　　高源　　　　　　　　杨湜　　吴鼎　　　　　　　　梁德珪

　　尚文
　　申屠致远
　　雷膺
　　胡祗遹
　　王利用
　　畅师文
　　张照
　　袁裕
　　张昉
　　郝彬
　　高源
　　杨湜
　　吴鼎
　　梁德珪

</div>
    <div class="pagination">
<a href="续通志_page1075.html">上一页</a><span>...</span><a href="续通志_page1071.html">1071</a><a href="续通志_page1072.html">1072</a><a href="续通志_page1073.html">1073</a><a href="续通志_page1074.html">1074</a><a href="续通志_page1075.html">1075</a><span class="current-page">1076</span><a href="续通志_page1077.html">1077</a><a href="续通志_page1078.html">1078</a><a href="续通志_page1079.html">1079</a><a href="续通志_page1080.html">1080</a><a href="续通志_page1081.html">1081</a><span>...</span><a href="续通志_page1077.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
