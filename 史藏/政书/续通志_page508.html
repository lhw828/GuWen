<!DOCTYPE html>
<html>
<head>
    <meta charset="UTF-8">
    <title>续通志 - 第 508 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 508 页/共 1359 页</h1>
    <div class="content">史误也】 子佺延和初为羽林将军幽州都督率兵十三万讨奚李大酺分三屯以副将李楷洛周以悌领之次冷硎楷洛与大酺战不胜壮校 
多没佺气禠乃绐言天子诏我招慰楷洛违诏妄战当斩遣人谢大酺大酺曰审尔愿出天子赐明不欺佺揫聚军中币万余匹悉袍带并与之 
大酺知佺诈好语劝引还而佺部伍离沮奚逼之大败死者数万佺以悌同见获送默啜所杀之

　　△邢文伟

　　邢文伟滁州全椒人与厯阳高子贡寿春裴怀贵俱以博学闻咸亨中厯太子兴膳丞时孝敬罕见宫臣文伟辄减所供膳上书曰古者太 
子既冠则有司过之史亏膳之宰史不书过死之宰不彻膳死之皇帝简料英俊自庶子至司议舍人学士侍读使佐殿下成就圣德比者不甚 
廷议谒对稀简三朝之后与内人独居何由发挥天资使浚哲文明哉今史既阙官宰得奉职谨守礼经以闻太子答曰幼嗜坟典躭诵致劳比 
苦风虚奉陛下恩旨不许强勉加以趋侍朝夕屡阙坐朝乖废学绪观寻求请良符宿志自非义均弼谐渠能进此药石文伟由是益知名后右 
史缺高宗谓侍臣曰文伟切谏吾儿此直臣也遂授之武后时累迁凤阁侍郎兼弘文馆学士载初元年为内史 【按宰相表载初元年文伟 
同凤阁鸾台平章事其守内史则在天授元年二月也】 宗秦客以奸赃抵罪文伟坐所善贬珍州刺史会它使者至文伟内悸自经死

　　高子贡

　　 高子贡

　　高子贡善太史书与朱敬则善擢明经厯秘书省正字弘文馆直学士不得志因弃官去徐敬业起兵弟敬猷统兵五千逼和州子贡率乡 
人数百拒之贼引去以功擢朝散大夫为成均助教东莞公融尝为和州刺史从子贡受业及融谋举兵令黄公譔见子贡推为谋主书疏往返 
因结诸王内应谋泄坐死

　　钦定续通志卷二百十四

　　●钦定续通志卷二百十五　列传十五

　　列传

　　唐 【十五】

　　○唐十五

　　傅奕　　　吕才　　　陈子昂【王无竞赵元】

　　傅奕
　　吕才
　　陈子昂

　　△傅奕

　　傅奕相州邺人隋开皇中以仪曹事汉王谅谅反问奕今兹荧惑入井果若何对曰东井黄道所由荧惑之舍乌足怪耶若入地上井乃为 
灾谅怒俄及败奕以对免徙扶风高祖为扶风太守礼之及即位拜太史丞会令庾俭以父质言占候忤炀帝死惩其事耻以术宦荐奕自代奕 
迁令与俭同列数排毁之俭不为恨于是人多俭仁厚而称奕之率直时国制草创多仍隋旧奕谓承乱世之后当有变更请改正朔易服色变 
律令革官名太仆卿张道源建言官曹文簿繁总易欺请减之以钤吏奸公卿举不为然奕独是之为众沮訿不得行武德七年上疏极诋浮图 
法曰西域之法无君臣父子以三涂六道吓愚欺庸追既往之罪窥将来之福至有身陷恶逆狱中礼佛口诵梵言以图偷免且生死寿夭本诸 
自然刑德威福系之人主今其徒矫托皆云由佛攘天理窃主权书曰惟辟作福惟辟作威惟辟玉食臣有作福作威玉食害于而家凶于而国 
五帝三王未有佛法君明臣忠年祚长久至汉明帝始立胡祠然惟西域桑门自传其教西晋以上不许中国髠发事胡至石苻乱华乃弛厥禁 
主庸臣佞政虐祚短事佛致然梁武齐襄尤足为戒昔褎姒一女荧惑幽王能亡其国况今僧尼十万刻绘泥像以惑天下有不亡乎陛下以十 
万之众自相夫妇十年滋产十年教训兵农两足利可胜纪耶昔高齐章仇子他言僧尼塔庙外见毁宰臣内见疾妃嫱阳谗阴谤卒死都市周 
武帝入齐封宠其墓臣窃贤之又上十二论言益痛切帝下奕议有司唯道源佐其请中书令萧瑀曰佛圣人也非圣人者无法请诛之奕曰礼 
始事亲终事君而佛逃父出家以匹夫抗天子以继体悖所亲瑀非出空桑乃尊其言葢所谓非孝者无亲瑀不答但合掌曰地狱正为是人设 
矣帝善奕对未及行会传位止初九年太白躔秦分奕奏秦王当有天下帝以奏付王及太宗即位召赐食谓曰向所奏几败我虽然自今毋有 
所讳而不尽言又尝问卿拒佛法奈何奕曰佛西胡黠人尔欺诛夷狄以自神至入中国而孅儿幻夫模象庄老以文饰之有害国家而无补百 
姓也帝异之 【按通鉴云时有西域僧善咒术能令人立死复咒令苏屡试皆验奕请试之竟无所觉僧旋僵仆遂不复苏盖邪不胜正理或 
有之然新旧书本传并不载其事今亦不复采入】 贞观十三年卒年八十五遗言戒其子习六经名教言勿为妖胡之法死当裸葬奕虽善数 
然尝自言其学不可以传又注老子并集晋魏以来与佛议驳者为高识篇武德时改漏刻法又十二军号皆奕所定云

　　△吕才

　　吕才博州清平人贞观时祖孝孙增损乐律与音家王长通白明达更质难不能决太宗诏侍臣举善音者中书令温彦博白才天悟绝人 
闻见一接辄究其妙侍中王珪魏征盛称才制尺八凡十二枚长短不同与律谐契即召才直弘文馆参论乐事帝尝览周武帝三局象经不能 
通或言太子洗马蔡允恭能之召问允恭少通其略老乃忘试问才退一夕即解具图以闻允恭记其旧与才正同由是知名擢累太常博士帝 
病阴阳家所传书多谬伪浅恶世益拘畏命才与宿学老师删落烦讹掇可用者为五十三篇合旧书四十七凡百篇诏颁天下才于持议儒而 
不俚推本经谊以救俗失辞指明切有益时事故剟其三篇卜宅篇曰诗称相其阴阳书云惟洛食卜宅吉凶其来尚矣至于近世乃有五姓之 
说谓宫商角征羽天下万姓悉配属之以处吉凶然言皆不类如张王为商武庾为羽是以音相谐附至柳为宫赵为角则又不然其闲一姓而 
两属复姓数字不得所归是直野人巫师说尔按堪舆经黄帝对天老始言五姓且黄帝时独姬姜数姓耳后世赐族者寖多管蔡郕霍鲁卫毛 
聃郜雍曹滕毕原酆郇本之姬姓孔殷宋华向萧亳皇甫本之子姓至因官命氏因邑赐族本同末异亦为配宫商哉春秋以陈卫秦为水姓齐 
郑宋为火姓或所出之祖所分之星所居之地以着由来非宫商角征羽相管摄也禄命篇曰汉宋忠贾谊讥司马季主曰卜筮者高人禄命以 
悦人心矫言祸福以规人财王充曰见骨体知命禄见命禄知骨体此则禄命之书行之己久推索本原固不其然积善之家必有余庆岂建禄 
而后吉乎积恶之家必有余殃岂劫杀而后灾乎学也禄在其中不必生当建学文王忧勤损寿初非月值空亡长平坑降卒非俱犯三刑南阳 
多近亲非俱当六合厯阳成湖不共河魁蜀郡炎火不尽灾厄世有同建与禄而贵贱殊域共命若胎而夭寿异科鲁桓公六年七月庄公生按 
历岁在乙亥月建申然则值禄空亡据法应穷贱又触句绞六害借驿马身克驿马三刑法无官火命七月生当病乡法曰为人尩弱矬陋而诗 
言庄公曰猗嗟昌兮颀而长兮美目扬兮巧趋跄兮唯向命一物法当寿而公薨止四十五一不验秦庄襄王四十八年始皇帝生以正月故名 
政是岁壬寅正月命偝禄于法无官假得禄奴婢应少又破驿马三刑身克驿马法望官不到金命正月生当绝为人无始有终老而吉又建命 
生法当寿帝崩时不过五十二不验汉武帝以乙酉岁七月七日平旦生当禄空亡于法无官虽向驿马乃隔四辰法少无官老而吉武帝即位 
年十六末年户口减耗三不验后魏高祖孝文皇帝生皇兴元年八月是岁丁未为背禄命与驿马三刑身克驿马于法无官又生父死中法不 
见父而孝文受其父显祖之禅礼君未踰年不得正位故天子无父事三老也孝文受禅异于常礼躬率天下以事其亲而法不合识父四不验 
宋高祖癸亥三月生禄与命皆空亡于法无官又生子墓中法宜嫡子虽有次子当早卒而高祖长子先被弒次子义隆享国又生祖禄下法得 
嫡孙财若禄其孙劭浚皆篡逆几失宗祧五不验葬篇曰经曰葬者藏也欲人之弗得见也又曰卜其宅兆而安厝之朝市贸迁不可知泉石颓 
啮不可常是以谋及卜筮庶无后难斯则备于慎终之礼也后代葬说出于巫史或选年月便利或量墓田远近一物有失便谓灾及死生多为 
妨禁以售其术附妄凭妖至有百二十家春秋王者七日而殡七月而葬诸侯五日而殡五月而葬大夫三月士庶人逾月贵贱不同礼亦异数 
故先期而葬谓之不怀后期不葬谓之殆礼此则葬有定期不择年与月一也又曰丁巳葬定公雨不克葬至于戊午襄事君子善之礼卜葬先 
远日者自末而进避不怀也今葬书以己亥日最凶谨按春秋是日葬者凡有二十余族此葬不择日二也礼周尚赤大事用旦殷尚白大事用 
日中夏尚黑大事用昏大事者何丧葬也此直取常代所尚而不择时早晚也子产及子太叔葬郑简公于是司墓大夫室当柩路若坏其室即 
平旦而堋不坏其室即日中而堋子产不欲坏室欲待日中子太叔曰若日中而堋恐久劳诸侯大夫来会葬者此惟论人事可否不问时之得 
失也曾子曰葬逢日蚀舍于路左待明而行所以备非常也依旧书多取干艮二时乃近夜半今推检礼传葬不择时三也葬书以官爵富贵年 
寿修促子姓蕃衍皆葬之所致易曰圣人之大宝曰位何以守位曰仁书曰立功立事可以永年未闻舍人事而责地形臧孙有后于鲁不闻葬 
得吉也若敖绝嗣于荆不闻葬得凶也此葬有吉凶不可信四也今葬法皆据五姓便利而古之葬并在国都之北赵氏之葬在九原汉家山陵 
或散处诸域又何上利下利大墓小墓为哉然刘之子孙本支不绝赵后与六国等王此则葬用五姓不可信五也且人有初贱而后贵始泰而 
终否者子文为令尹三仕三已展禽三黜于士师彼冢墓已定而不改此名位不常何也故知荣辱升降不由于葬六也世之人为葬巫所欺忘 
擗踊荼毒以期徼幸于是相茔陇希官爵择日时规财利谓辰日不哭遂欣然而受吊谓同属不得临圹乃吉服不送其亲诡斁礼俗不可以法 
七也帝又诏造方域图及教飞骑战陈图屡称旨擢太常丞麟德中以太子司更大夫卒生平预修书及著述甚多子方毅七岁能诵经太宗闻 
其敏召见奇之赐束帛长为右卫铠曹参军母丧以毁卒布车从母葬通人郎余令以白粥玄酒生刍祭路隅世共哀之

　　△陈子昂

　　陈子昂字伯玉梓州射洪人家世豪富年十八未知书他日入乡校感愤痛自修饬文明初举进士时高宗崩将迁梓宫长安于是关中无 
岁子昂盛言东都胜垲可营山陵上书曰臣闻秦据咸阳汉都长安山河为固而天下服者以北假胡宛之利南资巴蜀之饶转关东之粟而收 
山西之储故能长驱利策横制宇宙今则不然燕代迫匈奴巴陇婴吐蕃秦之首尾不完所余独三辅闲耳顷遭荒馑百姓荐饥薄河而右惟有 
赤地循陇以北不逢青草父兄转徙妻子流离赖天悔祸去年薄稔羸耗之余得保性命然流亡未还阡陌无主至于蓄积尤可哀伤陛下以先 
帝遗意方欲长驱大驾按节西京千乘万骑何从仰给山陵穿复必资徒役率癯敝之众兴数万之军调发近畿督抶稚老铲山辇石驱以就功 
</div>
    <div class="pagination">
<a href="续通志_page507.html">上一页</a><span>...</span><a href="续通志_page503.html">503</a><a href="续通志_page504.html">504</a><a href="续通志_page505.html">505</a><a href="续通志_page506.html">506</a><a href="续通志_page507.html">507</a><span class="current-page">508</span><a href="续通志_page509.html">509</a><a href="续通志_page510.html">510</a><a href="续通志_page511.html">511</a><a href="续通志_page512.html">512</a><a href="续通志_page513.html">513</a><span>...</span><a href="续通志_page509.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
