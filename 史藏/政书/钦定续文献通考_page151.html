<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 151 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 151 页/共 455 页</h1>
    <div class="content">　　凡东宫冠礼毕宴用七奏乐领乐官四员俳长二人色长四人歌章拍板乐工四人歌工十人
　　【臣】等谨按永乐九年定皇太孙冠礼其乐节略同
　　十二月定皇太子亲王婚礼备乐
　　【臣】等谨按纳采之礼殿庭之乐皆设而不作鼓吹导引亦无振作之文此外行礼都无乐节岂遵古婚礼不用乐之制耶至二十六年重定诸王婚礼则用乐矣成化中定皇太子纳妃仪亦作乐也
　　立旗纛庙祭用教坊乐
　　【臣】等谨按会典及仪卫志是年定大驾卤簿内乐器之制
　　二年正月丙申朔御殿受贺大宴兼用大乐细乐舞队凡冬至圣节朝防宴享皆同
　　【臣】等谨按以上朝仪系元年九月所定礼志所谓与登极仪畧相仿者也二年正旦为元会之始【元年正旦后始即帝位也】自当用之至乐志所载三大节大朝贺用乐【三年定】与会典正旦冬至朝贺仪【二十六年定】及礼志大朝仪【与会典同当即二十六年所定】不同葢屡经更定故记述不免参差也
　　皇后受命妇朝于坤宁宫赐宴用女乐
　　中宫受朝仪洪武元年定至二十六年重定乐章天香鳯韶之曲
　　职官志曰女官六局其一尚仪局领司四其一司乐司乐四人典乐四人女史二人掌音乐之事会典曰凡庆贺皇太后圣节女乐奉銮等官妻五人提调女乐四人歌章二十四人奏乐一百一十五人庆贺中宫女乐同
　　定分祀天神地只之礼用雅乐
　　【臣】等谨按乐志洪武二年分祀天神地只乐章迎天神地只中和之曲各一奠帛以后词并同朝日防典迎神一曲则删并两曲之词葢后改合祀时所定也乐志亦有合祀天神地祗迎神保和一曲其词又与防典小异至合祀之制乐志属之洪武六年大政记礼志则云三年会典又载二十六年初定仪其说彼此参错后嘉靖九年复令分祀迎神各撰一曲亦名保和余曲仍旧
　　二月遣官祭马神用时乐　躬享先农撰乐章
　　迎神奠帛并奏永和之曲进俎奏雍和之曲初献亚献终献并奏夀和之曲彻馔送神并奏永和之曲望奏太和之曲
　　五月夏至祭皇地只于方丘乐舞与圜丘同
　　乐曲同圜丘曲词各异易望燎曰望二舞亦同圜丘
　　【臣】等谨按圜丘方丘乐章皆翰林学士朱升等所撰帝以其文过深而词藻丽至八年遂亲制易之
　　九月定蕃王蕃使朝贡赐宴礼兼用大乐细乐舞队凡蕃王来朝礼部尚书奉防即会同馆宴劳酒行作乐朝见之日皇帝御奉天殿大乐鼓吹振作　择日锡宴于谨身殿和声郎陈大乐细乐舞队于殿之南楹皇帝升座大乐鼓吹振作皇太子诸王及蕃王各就坐文武官及蕃王从官各以次就坐斟酒细乐作奏太清之曲酒再行细乐作奏感皇恩之曲供食大乐作酒三行细乐作奏贺圣朝之曲进食大乐作凡五进食皆如之酒四行细乐作奏普天乐之曲进食酒五行细乐作舞诸国来朝之舞进食酒六行细乐作奏朝天子之曲进食酒七行细乐作奏醉太平之曲舞长生队之舞宴毕皇帝兴乐作皇太子诸王侍从还宫东宫宴蕃王和声郎陈乐如谨身殿仪或宰相请防宴劳于中书省教坊司陈乐酒七行食五品作乐杂陈诸戏都督府御史台宴如之
　　会典曰凡四夷人朝贡到京例于会同馆设宴教坊司承应
　　命考宫县乐制诏有司访求能通音律者送京师十月赐髙丽国王乐器
　　三年二月朝日东郊用乐舞
　　迎神奏熙和之曲奠玉帛奏保和之曲初献奏安和之曲武功之舞亚献奏中和之曲终献奏肃和之曲俱文德之舞彻豆奏凝和之曲送神奏夀和之曲望燎奏豫和之曲
　　四月定册封亲王乐节
　　七月定朔望升殿百官朝参礼用堂下乐
　　凡朔望并嵗首半月太常寺奏祭祀升殿俱用堂下乐凡每日常朝乐工二十人于午门外御道两旁侍立
　　八月礼部尚书陶凯请进膳用乐不许
　　凯等言古者人君进膳日举乐今拟上御谨身殿早膳教坊司官奏乐御东西耳房及两庑进膳则免乐帝曰古之帝王德隆治洽熙然太和日一举乐似未为过今天下虽定人民未苏将士尚在暴露朕宵旰忧勤之不暇而可自为逸乐哉俟大兵凯还士卒无战伐之劳人民罢转输之苦然后以乐侑膳未晚也【臣】等谨按永乐初年成祖亦尝谓夏原吉曰古者民无菜色然后天子食日举以乐朕为天子诚使四海皆给足虽不盛馔以乐侑食未尝不乐
　　夕月西郊用乐舞同朝日
　　迎神改奏凝和之曲奠帛以下与朝日同曲词各异【臣】等谨按乐志乐章止载别撰凝和一曲余并同朝日无各异之词其说前后互异
　　又按乐志是时附祭周天星辰故迎神曲云太阴夜明以及星辰后星辰别祀改以及星辰句为惟德孔神
　　定宗庙四时及嵗除五祭用乐之制
　　先是四祖各为一庙其四时之祭元年定以四孟月及嵗除凡五享二年改用清明端午中元冬至至是仍用四孟月孟春特享于各庙各具礼乐余俱合享于德祖庙初献各奏本庙乐余同奏德庙乐至九年改建太庙同堂异室于是四时嵗除五祭俱行合享之礼奏德庙乐罢特享礼及各庙乐
　　九月诏谕礼部别祭周天星辰用乐舞如朝日夕月帝谓中书省臣日月皆专坛祭而星辰乃祔祭于月坛非礼也礼部请朝日夕月仍以春秋分祭星辰则于天夀节前三日从之明年九月帝乃躬祀周天星辰迎神奏凝和之曲奠帛初献俱奏保和之曲武功之舞亚献奏中和之曲终献奏肃和之曲俱文德之舞彻豆奏豫和之曲送神望燎俱奏雍和之曲
　　定朝会宴享乐舞之数
　　朝贺乐　是日和声郎先陈乐于丹墀百官拜位之南北向驾将出仗动和声郎举麾唱奏飞龙引之曲帝升座乐止偃麾百官拜奏风云防之曲拜毕乐止丞相上殿致词奏庆皇都之乐致词毕复位乐止百官又拜奏喜升平之乐拜毕乐止驾兴奏贺圣明之乐还宫乐止　宴享乐　凡宴会用九奏三舞驾将出仗动大乐作陞座乐止进第一爵和声郎举麾唱奏起临濠之曲引乐二人引歌工乐工诣酒案前北向重行立定奏毕偃麾押乐引众工退第二奏开太平之曲第三奏安建业之曲第四奏削羣雄之曲第五奏平幽都之曲第六奏抚四夷之曲第七奏定封赏之曲第八奏大一统之曲第九奏守承平之曲其进退皆如前仪进第一次膳和声郎举麾唱奏飞龙引之曲食毕乐止偃麾第二奏风云防之乐第三奏庆皇都之乐第四奏平定天下之乐第五奏贺圣明之乐第六奏抚安四夷之舞第七奏九重欢之乐第八奏车书防同之舞第九奏万年春之乐其作止亦与前同九奏三舞既毕驾兴大乐振作入宫乐止和声郎执麾引众工以次出
　　【臣】等谨按实录及乐志九奏乐曲皆按月律前三奏和缓后四奏壮烈后二奏舒长起临濠之曲名飞龙引【王圻续通考注曰醉花阴　按此则前所载自起临濠第一至守承平第九又自飞龙引第一至万年春第九岂同物而异名耶】开太平之曲名风云会【续通考注曰唐多令】安建业之曲名庆皇都【续通考注曰蝶恋花】削羣雄之曲名喜升平【续通考注曰秦楼月　按前所载第四奏第六奏第八奏系用三舞故九奏中独此三奏曲名不合未知何缘参错】平幽都之曲名贺圣明【续通考注曰鹧鸪天】抚四夷之曲名龙池宴【续通考注曰人月圆】定封赏之曲名九重欢【续通考注曰栁梢青】大一统之曲名鳯凰吟【续通考注曰太常引】守承平之曲名万年春【续通考注曰百字令】其十二月按律乐歌正月太蔟本宫黄钟商俗名大石其曲为万年春二月夹钟本宫夹钟宫俗名中吕其曲为玊街行三月姑洗本宫太蔟商俗名大石其曲为贺圣明四月仲吕本宫无射徴俗名黄钟正徴其曲为喜升平五月防賔本宫姑洗商俗名中管双调其曲为乐清朝六月林钟本宫夹钟角俗名中吕角其曲为庆皇都七月夷则本宫南吕商俗名中管商角其曲为永太平八月南吕本宫南吕宫俗名中管仙吕其曲为鳯凰吟九月无射本宫无射宫俗名黄钟其曲为飞龙引十月应钟本宫姑洗徴俗名中吕正徴其曲为龙池宴十一月黄钟本宫夷则角俗名仙吕角其曲为金门乐十二月大吕本宫大吕宫俗名髙宫其曲为风云会右十二曲按月令第一奏之其武舞曲名清海宇文舞曲名泰阶平四夷舞曲其一小将军其二殿前欢其三庆新年其四过门子
　　会典曰凡圣节冬至正旦行朝贺礼俱用中和韶乐兼用堂下乐凡大祀庆成圣节冬至正旦大宴俱用丹陛乐侑食乐【按此据会典礼部云云工部大乐制度作方响四板四杖鼓三十六尚有大鼓二】
　　修大明集礼成著乐律之义
　　其书以吉凶军賔嘉冠服车辂仪仗卤簿字学乐律为纲乐之目有三曰钟律曰雅乐曰俗乐
　　立斋闲录曰太祖于开国之初开礼乐二局徴天下耆儒宿学分局以讲究礼典乐律当时集成有大明集礼而乐未有全书
　　是年定皇帝加元服仪用堂下乐
　　定教坊司冠服
　　定中宫女乐冠服
　　四年正月享太庙命中书省给乐生钱人二千四百舞生半之
　　二月诏太常司凡祭配享之位不用祝文不别奏乐六月吏部尚书詹同礼部尚书陶凯进宴享九奏乐章其曲一曰本太初二曰仰大明三曰民初生四曰品物亨五曰御六龙六曰泰阶平七曰君德成八曰圣道成九曰乐清宁帝命协音律者歌之谓侍臣曰礼以导敬乐以宣和不敬不和何以为治元时古乐俱废惟淫词艳曲更唱迭和甚者以古先帝王祀典神只饰为队舞谐戏殿廷殊非所以导中和崇治体也今所制乐章颇协音律有和平广大之意自今一切流俗諠譊淫防之乐悉屏去之
　　明史陶凯传曰帝尝厌前代乐章多谀词或未雅驯命凯与詹同更撰甚称防
　　【臣】等谨按王圻续通考云是时拟朝会乐章凡二十六首升座泰安之曲一首公卿入门治安之曲一首上夀夀安之曲二首举酒嘉禾之曲一首卿云之曲一首紫葢之曲一首彤旗之曲一首神芝之曲一首武功之舞二首六成六首文德之舞二首六成六首还宫一首【以上俱顾禄撰】而乐志不载当是拟而不用耶实录亦未之见
　　七月占城国王奉表求赐乐器乐人不许
　　表言为安南侵扰求赐以兵器乐器乐人使之为声教所被输贡之地不敢欺凌帝命中书省移咨国王云已令安南罢兵至所请乐器乐人在声律虽无中外之殊而语音有华夷之异难以发遣若尔国能有习中国华言可教以音律者选择数人赴京习之外国传曰洪武四年占城国王阿达阿者表请赐乐器乐人帝命礼部谕以尔国有晓华言者其选择以来当令肄习
　　十月定斋郎乐舞生冠服之制
　　六年八月学士承防詹同等上孔庙乐章
　　先是四年礼部奏定仪物乐生六十人舞生四十八人引舞二人凡一百一十人礼部请选京民之秀者充乐舞生帝曰乐舞乃学者事况释奠所以崇师宜择国子生及公卿子弟在学者豫教肄之初宋释奠用大成登歌乐元拟易之未用仍用旧乐国初亦因之本年六月始命更制乐章至是詹同乐韶鳯等制成上之迎神奏咸和奠帛奏宁和初献奏安和亚献终献奏景和彻馔送神奏咸和
　　维鳞明书乐律志曰时更定孔庙乐章而乐舞仍用道流帝曰孔庙不可杂以道流选都人俊秀子弟肄之先是祀享皆用元乐登歌至是始更
　　九月铸太和钟成
　　是年定诸王来朝乐节
　　七年二月衍圣公孔希学言乐器不备乞令有司修治从之
　　实录曰先圣庙庭自兵后日就圮坏希学力修葺之礼器礼服乐舞仪式以次备举
　　明史儒林传曰希学言先圣庙堂廊庑圮坏祭器乐器法服不备乞命有司修治从之至十四年卒十七年子讷袭封命礼官以教坊乐导送至国学后宣德四年衍圣公孔彦缙复奏阙里雅乐及乐舞生冠服敝坏诏所司修治
　　三月铸奉先殿钟成
　　八月躬祀厯代帝王庙御制乐章
　　迎神奏雍和之曲奠帛初献俱奏保和之曲武功之舞亚献奏中和之曲终献奏肃和之曲俱文德之舞彻豆奏凝和之曲送神奏夀和之曲望奏豫和之曲
　　朱国桢大政记曰京师厯代帝王庙成御制乐章迎神初献亚献终献送神着为式
　　九月翰林院奏进回銮乐歌
　　先是帝以祭祀还宫宜用乐舞生前导遂命翰林儒臣撰乐章以致敬慎鉴戒之意谕之曰古人诗歌乐曲皆寓讽谏之意后世乐章惟闻颂美无复古意矣尝闻讽谏则使人惕然有警若颂美之词使人闻之意怠而自恃自恃者日骄自警者日强朕意如此卿等其撰述毋有所避至是儒臣上所撰神降祥神贶【按王圻续通考及春明梦余录贶误作祝今照乐志改正然据乐韶鳯传又作神贶惠】酣酒色荒禽荒诸曲凡三十九章曰回銮乐歌其词皆存规谏其乐舞分为八队队皆八人帝命礼部付乐工肄习之
　　乐志曰太祖时乐章之鄙陋者命儒臣易其词尝谕礼臣曰古乐之诗章和而正后世之诗章淫以夸故一切谀词艳曲皆弃不取尝命儒臣撰回銮乐歌皆寓讽谏之意然当时作者惟务明达易晓非能如汉晋间诗歌铿锵雅健可录而诵也殿中韶乐其词出于教坊俳优多乖雅道十二月乐歌按月律以奏及进膳迎膳等曲皆用乐府小令杂剧为娯戏流俗諠譊淫哇不雅太祖所欲屏者顾反设之殿陛间不为怪也
　　八年二月定颁诏诸蕃国仪用堂下乐及大乐蕃国迎诏用鼓乐
　　九年正月定王国乐制
　　七月定公主婚礼乐节
　　十年六月潞州长子县税课局大使康有孚请兴礼乐有孚上言三事其一曰学校乃风化之源兵兴以来因而废弛圣朝虽已兴举春秋二祭未复旧规乐器散失致使新学小生未闻礼乐节奏宜勅儒臣考究礼文颁降天下有司即为制备乐器使生徒肄习庶防一代之礼乐明备而后进之士得以养其德性帝嘉纳之
　　十二年正月合祀天地于南郊大祀殿御制歌九章前年合祀奉天殿帝亲制祝文谓人君事天地犹父母不宜异处遂定每嵗合祀于孟春为永制至是始合祀于大祀殿帝新作大祀文并歌九章
　　明书乐律志曰先是帝郊祀多风雨因览京房灾异之説乃定合祀乐既奏草木不揺卿云缥缈帝悦特作诗十一章以纪之
　　【臣】等谨按乐志洪武十二年合祀天地乐章止载迎神中和奠玉帛肃和二曲进俎以后并同八年圜丘词八年圜丘词本系御制则是年但改撰二章非别制九章也然乐志亦不言御制
　　二月建神乐观
　　帝以道家者流务为清净祭祀皆用以执事宜有以居之乃命建神乐观于郊祀坛西至十二月观成命道士周元初领观事以乐舞生居之帝亲制文立碑志其事其乐舞生每嵗所给米麦衣布及时节赉予之数具刻于碑阴
　　职官志曰神乐观掌乐舞以备大祀天地神只及宗庙社稷之祭肄太常寺与道录司无统属祝允明前闻记曰髙皇帝敬天事神至于礼乐末节防不究心以乐生不娶颛洁特创神乐观居之俾从黄冠之列赡给优厚所辖钱粮例不刷卷曰要他事神明底人不要与他计较常膳之外复益其内若干曰无使饥寒乱性诸武舞执干盾之属后易楮甲绘兵其上防微之意又因以见焉春明梦余录曰神乐观在天坛内之西设提防知观教习乐舞生内有太和殿遇祭则先期演乐于此
　　十三年五月谕礼部慎择乐舞生
　　帝谕礼部曰乐舞者所以享天地祖宗而致感格之道也凡乐舞生必慎择其人若有过及疾病者放归为民诸在王府者亦然至十一月诏公侯及诸武臣子弟凡百一十九人习乐舞以供祀事十七年九月命各王府乐舞生俱于所在儒学生员内选用仍命神乐观选乐舞生五人往教习之
　　九月圣夀节始御前殿受贺大宴后殿行礼用乐与正旦冬至同
　　前固却不举自后嵗以为常
　　十四年四月重铸朝钟以少牢享司钟之神
　　明书乐律志曰复铸京师禁钟悬于城北之髙阁命钦天监官之有罪者守之严晨夜
　　【臣】等谨按前十一年正月朔早朝殿上金钟始叩忽断为二至是复重铸焉
　　十五年正月朔宴羣臣于谨身殿始用九奏侑食乐章初帝命儒臣重制九奏侑食乐章至是大宴始用之大宴乐　光禄官诣御前进第一爵奏炎精开运
　　之曲进第二爵奏皇风之曲光禄官进汤鼓吹响节【防典大驾卤簿有响节十二对其制贴金攒竹竿带铁条共长一丈二寸五分内铁条至顶长一尺二寸五分贯铜钱十二黄罗为衣笼之销金为饰升龙云文顶以木为之用贴金其铜钱文天下太平】前导至殿外鼓吹止武舞入奏平定天下之舞舞毕出进第三爵奏眷皇明之曲四夷舞入奏抚安四夷之舞舞毕出进第四爵奏天道传之曲文舞入奏车书防同之舞舞毕出进第五爵奏振皇纲之曲奏百戏承应舞毕出进第六爵奏金陵之曲奏八蛮献宝承应舞毕出进第七爵奏长杨之曲奏采莲队子承应进第八爵奏芳醴之曲奏鱼跃于渊承应舞毕出进第九爵奏驾六龙之曲奏百花队舞承应舞毕出殿内侑食乐　一奏炎精开运之曲二奏皇风之曲奏平定天下之舞乐章清海宇三奏眷皇明之曲奏抚安四夷之舞乐章小将军殿前欢庆新年过门子四奏天道传之曲奏车书防同之舞乐章泰阶平五奏振皇纲之曲奏百戏承应六奏金陵之曲奏百戏承应【按此下所奏承应乐舞与大宴仪所载不同】七奏长杨之曲奏百戏承应八奏芳醴之曲奏队舞承应九奏驾六龙之曲奏队舞承应进膳乐乐章水龙吟太平清乐【按此亦大宴仪所未载】乐章太清歌上清歌开天门陞座还宫乐章万嵗乐百官行礼乐章朝天子迎膳乐乐章水龙吟【臣】等谨按乐志云宴享之曲后凡再更四年所定曰本太初云云詹同陶凯所制十五年所定曰炎精开运云云不言何人所撰王圻续通考谓此亦四年陶凯所进误也
　　命礼部制大成乐器颁天下儒学
　　勅曰天下学校通祀先师孔子而乐器未备无以昭其声容感乎神明实典礼之缺也尔礼部其同工部命晓音律之人集工制之然礼乐国之盛典必贵协和毌图速成有乖制作寻又谕礼部曰近命制大成乐器将以颁行天下学校俾诸生习之以祀孔子朕思古人之乐所以防民欲后世之乐所以纵民欲其故何也古乐之诗章和而正后世之歌词淫以夸古之律吕协天地自然之气后之律吕出人为智巧之私天时与地气不审人声与乐音不比故虽以古之诗章用古之器数亦乖戾而不合凌犯而不伦矣手击之而不得于心口歌之而非出于志人与乐判然为二而欲以动天地感鬼神岂不难哉然其流已久救之甚难卿等宜究心于此俾乐成而颁之诸生得以肄习庶　可以复古人之意至二十六年正月始以大成乐器颁天下府学令州县学如府式制造以祀孔子
　　朱载堉律吕精义曰宋大成乐方士魏汉津所造取徽宗指寸为律朱子所谓崇宣之季奸谀之防黥涅之余不足以语天地之和指汉津而言也其乐器等汴京破没入金改名大和金亡入元改名大成元亡乐归于我国初斟酌元乐用之虽更制章造器而未尝累黍騐律现今太常雅乐及天下学宫所谓大成乐者葢汉津之律也夫汉津之杜撰自不能服宋人之心而金元以来反遵用之无敢议其失者理不可晓
　　又曰古之乐舞葢有二义一者以之治已一者以之事人以之治已者虞书所谓直温寛栗无虐无傲言志永言依永和声八音克谐神人以和是也以之事人者虞书所谓戛击鸣球搏拊琴瑟以咏祖考来格是也汉制卑者之子不得舞宗庙之酎取品官之适子以为舞人隋制虽不古若尚存古意于万一焉由唐而宋而元则失之益逺徽宗大观之诏尤不足取也考其祀享乐舞所用无非市井之人屠沽之子素不知歌舞者为之其何以格神明移风俗乎惟我圣朝诏颁大成乐于天下学宫使儒者肄习之治已事人二义兼备惜乎当时臣工或者不能仰承德意未免虚应故事而已
　　十八年正月定王国祭祀庆贺等乐节
　　祭社稷乐　迎神典乐举麾乐奏广清之曲行初献礼乐奏夀清之曲武功之舞行亚献礼乐奏豫清之曲文德之舞行终献礼乐奏熈清之曲文德之舞彻馔乐奏雍清之曲送神乐奏安清之曲望乐奏时清之曲　祭山川乐　与社稷同但改望为望燎及乐歌不同　祭旗纛乐　与山川同但乐用大乐祭五祀乐　遣官行三献礼用大乐　筵宴乐
　　进第一爵乐作奏喜千春之曲色长跪启承应毕【以下六奏仿此】进第二爵奏永南山之曲进汤鼓吹响节前导至殿外进第三爵奏桂枝香之曲进第四爵奏初春晓之曲进第五爵奏乾坤泰之曲进第六爵奏昌运颂之曲进第七爵奏泰道开之曲【大宴七爵常宴五爵仪同臣】等谨按七奏色长皆跪启承应而不云何等承应据东宫宴乐俱奏百戏承应此所奏曲与东宫同当亦奏百戏承应耶又东宫宴飨仪防典礼志俱不载观王国乐曲并同大抵礼仪亦相仿也
　　十九年十二月河南府卢氏县主簿徐存义请修雅乐存义言唐虞之世命防典乐用之朝廷奏之郊庙则天神格人鬼享其美莫大焉自周之末郑卫淫哇之音厯代因之未能复古宜修明雅乐以成一代之盛典倡优俗乐不可复用书奏帝嘉纳之
　　二十六年正月重定诸王公主婚礼用乐之制
　　凡诸王公主婚嫁教坊司用大乐前导
　　六月重定朝贺传制颁诏颁厯进春等用乐之制庆贺升殿乐章圣安之曲公卿入门乐章治安之曲【后不用】百官行礼乐章万嵗乐朝天子还宫乐章定安之曲传制乐与朝贺同乐章典祀之曲
　　二十九年八月重定诸王见东宫乐节
　　时建文为皇太孙诸王皆尊属故重定此礼详见礼考


</div>
    <div class="pagination">
<a href="钦定续文献通考_page150.html">上一页</a><span>...</span><a href="钦定续文献通考_page146.html">146</a><a href="钦定续文献通考_page147.html">147</a><a href="钦定续文献通考_page148.html">148</a><a href="钦定续文献通考_page149.html">149</a><a href="钦定续文献通考_page150.html">150</a><span class="current-page">151</span><a href="钦定续文献通考_page152.html">152</a><a href="钦定续文献通考_page153.html">153</a><a href="钦定续文献通考_page154.html">154</a><a href="钦定续文献通考_page155.html">155</a><a href="钦定续文献通考_page156.html">156</a><span>...</span><a href="钦定续文献通考_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
