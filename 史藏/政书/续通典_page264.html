<!DOCTYPE html>
<html>
<head>
    <meta charset="UTF-8">
    <title>续通典 - 第 264 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 264 页/共 410 页</h1>
    <div class="content">　　十年正月令诬告犯徒流等罪者免罪挈妻子徙卢龙山海永平小兴州为民种田

　　十六年十二月谕法司凡官吏犯赃者必论如法

　　十八年二月谕甘肃总兵官陕西行都司所属军士有犯笞杖徒流迁徙罪者就发本地极边处瞭守烟墩其为事官以下犯死罪者送京师

　　十九年七月严自宫之禁二十二年十一月 【仁宗巳即位】 命内府守卫官军悬带铜牌无牌者依律论罪借者及借与者罪同

　　仁宗洪熙元年十月令凡吏犯徒罪以上准工满日安置别郡死罪如律公罪附过杖罪除坐累诖误依律的决还役其受赃及诬取人财考满丁忧不赴部避役逃亡诈称疾病者仍依永乐中事例免杖发北京为民十一月诏法司凡军匠犯窃盗者杖一百常带锁钳赴工

　　宣宗宣德元年五月令贵州土人杂犯死罪役作终身徒流徙杖者依年限役之应笞者役五月应杖者役十月毕日释放

　　四年令匠役杂犯死罪锁镣终身工役徒流笞杖罪论年限工役二月敕自今犯不孝及烝父妾收兄弟之妻败伦伤化者在外有司毋擅断决悉送京师如律鞫治若武官及其子弟犯此者不许复职承袭四月严越诉之禁有机密重事许实封进呈若私事论诉必自下而上擅动实封者法司治之并究教诱之人皆坐罪家属戍边五月申明原告在逃被告放遣俟获对理之制六月罢文职官犯赃赎罪例先是官吏犯赃律应死者运□毕罢为民徒流者官降用吏改拨重历非犯赃及笞杖者还职役至是俱依律科断不复引例

　　英宗正统元年正月令自今以妇女残疾老幼出名告状坐诬者不准收赎追究壮丁坐罪

　　三年三月诏民讼毋许摭拾妻女妇女非犯奸恶杀人及毁骂舅姑不孝等罪毋得提问

　　四年八月敕法司论狱妄援重律者以变乱成法罪之

　　五年三月令囚充隶富户逃者捕获充军六月令凡内外军官克减粮五十石布五十疋棉花一百斤以上者论死罪官充军立功总小旗充军守哨五年满日还役其计赃四十贯以下者论徒流罪官称为事官立功总小旗充军守哨流罪四年徒罪照年限满日各复职役调边卫差操九月命盗采银矿为首者处斩从者发戍云南十月令军丁力士犯盗者依例戍边十一月更定受枉法赃充军例 【具杂议篇】

　　六年七月令免立窃盗牌额先是以窃盗黥刺之刑不足示惩扁其门曰窃盗之家至是罢之

　　八年七月命窃盗已刺遇赦再犯者依常例拟不论赦仍具前后所犯以闻

　　九年六月命受财教唆捏告平人者充军

　　十年二月申严诬告之禁诬十人以上者军发边卫民迁口外

　　十二年令凡以后妻所携前夫之女为子妇及以所携前夫之子为婿者并依娶同父异母姊妹律减等科断

　　十三年六月令凡奸义男妇比奸前夫之女应徒男与妇仍归本宗强奸者处斩

　　十四年六月令凡生员犯轻罪者充吏其受赃奸盗冒籍科举挟妓饮酒居丧娶妻妾等罪南北直隶发充国子监膳夫各布政司发充邻近儒学斋夫膳夫满日原籍为民廪膳仍追廪米

　　景帝景泰元年八月诏为事充军者悉照宣德十年诏书事例止终本身

　　五年三月令各省遇蛮夷人有犯若系真犯死罪依律处决笞杖罪的决发还本部族徒流杂犯死罪照工匠乐户及妇人犯罪例各决杖一百余罪收赎亦发还本部族收管

　　英宗复辟天顺元年四月增修锦衣卫狱

　　宪宗成化元年诏武臣有罪者论如正律后仍舍律用例如旧制

　　四年二月命凡犯赌博者分别轻重为三等治罪

　　六年二月令凡盗在京城关厢行劫者于京城百里外冲要处枭示三月禁放官债凡假姓名诓财物者事发枷号部门三月禁烟瘴充军

　　七年十二月令凡官司于军民词讼悉依律问拟擅自科罚者治罪

　　十三年正月始置西厂命太监汪直督锦衣官校百余人广刺外事所领缇骑倍东厂 【伏读　　御批通鉴辑览曰自永乐设立东厂寄宦官以访缉之任固已作法于凉至宪宗信任汪直复为特置西厂气焰鸱张罗织内外其势益横甚且擅行逮问易置近臣其初不过因直举发覃力明杀人事嘉其摘奸孰知此正若辈先为小忠小信以成其大不忠大不信之故智宪宗堕其术中深相倚毗自此厂卫乘时窃柄日渐恣肆迄于危亡追论祸源宪宗岂得辞作俑之咎耶　　圣训煌煌于小人得君之伎俩及人主驭下之大权罔不洞探原本有以昭万古之炯戒云】

　　十四年九月定职官隐匿盗贼罪例一二次不报者停俸三次戴罪俱捕盗如故四次以上奏请降等用

　　十六年九月令凡犯罪充军病故者例终本身各卫毋得因原问官司移文仍一概按名清句以户丁抵补十一月以京城多盗敕究舍匿游民与无籍军匠罪囚送户工兵三部收役其无籍贯者送兵马司处画 【具杂议篇】

　　十七年五月定挟诈得财罪例凡指京官并三司以下官名及以官府使用为词诓财者俱计赃不分首从悉连属发边卫充军原系边者发极边守哨职官有犯依律奏请一体发遣

　　十八年三月罢西厂

　　十九年十月定窃盗三犯罪例凡三犯计赃满百贯者当绞斩罪虽系杂犯不准常例其不满贯犯徒流以下罪者虽至三犯原情实轻仍依常例治之

　　孝宗宏治三年十二月令自后有奏议条例者法司会议斟酌奏请上裁

　　五年七月诏以前后奏准事例分类编集通行中外

　　六年五月令审录错误者以失出入论罪其受贿及任已见者以故出入论罪

　　七年三月申明酷刑条例降调边远其法外刑人致死者除名为民巡抚等官严加防察依法问拟奏闻处治十二月令凡诬告人罪年在七十以上十五以下及废疾者依律论断例应充军瞭哨口外为民者仍依律发遣若年八十以上及笃疾有犯应永戍者以子孙发遣应充军以下者免之

　　十一年正月民有兄亡妻其嫂者诏以绞罪定拟仍通行中外有犯此类及亲属相奸者如之

　　十二年二月诏凡各州县预备仓储亏耗不及百石者从常论罪责偿其有侵盗亏折百石之上者从重论罪六月令自后两广及云贵四川犯应遣发者悉改拨本处附近卫所充军不欲者仍口外为民九月以镇巡等官于广宁开原抚顺三马市减价抑勒夷人申明禁约违者捕送巡抚究治计赃二百贯以上者头自仆从人等发极边卫充军职官调别边各卫遇赦不宥因而激变引衅者从重论又严禁分守等官并势家与海西建州部人联亲抵易贡马犯者按问治罪遇赦不宥

　　十三年二月诏增修历年问刑条例经久可用者二百七十九条又严私通朝贡人之禁有违例将军器货与夷人者问斩有私通往来投托买卖及拨置害人透漏事情者俱发边卫充军

　　十六年十月诏凡威逼祖父母父母死者依殴父母律斩决不待时十一月令决囚有抱诉鼓状者于午前封进午后不许重诉

　　十七年二月令有收藏妖书者许半月内首告官司私录者同罪四月令凡军职犯事被提监故病故未复职者所犯系人命失机及宿娼等事子孙承袭俱照例改调别卫其徒杖等罪不分已结未结免其降调闰四月禁军民奏诉泛及七八人以上及摭入旁事者不得准理仍治其罪又凡强屯民田至五十亩以上者军改发边卫民迁口外为民五月严勋戚家人倚势扰民之禁凡生事害人者除真犯死罪外徒以上于所犯地方枷一月发边卫充军情重并逃回再犯者枷三月发遣家长故纵及官司畏避者通行参奏又命今后有年七十以上十五以下及有疾人真犯死罪者奏发充军徒流以下合充军者本身自犯听收赎有壮丁主使者罪坐主使之人六月令凡军民奏诉牵缘别事摭拾原问官者立案不行所奏事仍令问结虚诈者拟罪如果原问官枉断亦罪之八月令天文生犯罪当充军者果习业已成如例发附近卫充军仍于钦天监应役其习业未成者仍发边卫充军十月令自后凡故杀斗杀正犯坐拟斩绞其本非同谋但不劝阻者止问不应杖罪窃盗临时拒捕虽不得财亦坐以斩

　　十八年二月以南京决囚刑科例不覆奏均俟秋审后类奏定夺如有巨憝难循常例者更具奏处决

　　正德元年复设西厂

　　五年三月令凡军犯已故无子妇女家属一应免遣死罪重诉三次者免加罪妇人无夫者免配边军凡犯罪家产除重罪外免没官十年六月诏问刑衙门凡征收部解官物未入官而有司侵盗者俱照侵盗仓库例科断故纵者坐之

　　十三年九月严子弟劫父兄者罪例

　　十四年二月廷杖修撰舒芬等 【具峻酷篇】

　　十六年十二月令自今各将领于所辖官军除临阵退缩许用军法外其余有犯止用常刑违者听抚按纠举论罪

　　世宗嘉靖元年令决囚准于未刻前毕事

　　三年十一月诏今后除反逆缘坐外凡减死永远充军未遣而死狱者俱免句补五年九月申明诉冤之例如各犯所诉得实原问官从重究治容情不参奏者一体治罪至民人冤抑止许赴通政司或登闻鼓下投递有擅入禁门叫诉及摭拾辱骂原问官挟制官吏者并主使之人重治之

　　六年七月令天下有罪应充军者斟酌律例从宜编发远不过三千里程不过一二月无使军人走死解户贻累

　　七年正月罢官校提人之制四月诏自后捕官军职妄杀报功者依故杀抵罪

</div>
    <div class="pagination">
<a href="续通典_page263.html">上一页</a><span>...</span><a href="续通典_page259.html">259</a><a href="续通典_page260.html">260</a><a href="续通典_page261.html">261</a><a href="续通典_page262.html">262</a><a href="续通典_page263.html">263</a><span class="current-page">264</span><a href="续通典_page265.html">265</a><a href="续通典_page266.html">266</a><a href="续通典_page267.html">267</a><a href="续通典_page268.html">268</a><a href="续通典_page269.html">269</a><span>...</span><a href="续通典_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
