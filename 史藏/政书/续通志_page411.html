<!DOCTYPE html>
<html>
<head>
    <meta charset="UTF-8">
    <title>续通志 - 第 411 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 411 页/共 1359 页</h1>
    <div class="content">　　（臣）等谨案蕺蘵本二种郑志误合为一今别出之
　　■〈艹岂〉一名水蕨以其似蕨而生水中也吕览云菜之美者有云梦之■〈艹岂〉即此菜也
　　柱夫一名摇车见尔雅郭璞注所谓蔓生细叶紫花可食今俗呼曰翘摇车者是也一名野蚕豆一名小巢菜陆游诗序曰小巢生稻畦中 
所谓元修菜是也一名漂摇草以油煠之缀以米糁名草花食之佳作羹尤美
　　秦荻藜生下湿地所在有之山海经云秦山有草名曰藜如荻可以为菹此即秦荻藜也盖亦藜类其名亦由此得之
　　醍醐菜形似牛皮蔓生掐之有乳汁出香甜可透人顶故名
　　茅膏菜生茅中高一尺有毛如油腻黏人手子作角生鸡侯菜生岭南顾微广州记云似艾二月生苗宜鸡羹食之故名
　　臙脂藤菜出丰湖滑美大类莼见苏轼诗注
　　荲一名羊蹄见广雅字林云似冬蓝蒸食之本草云一名东方宿一名连虫陆又郭璞方言注云■〈艹酿〉菜荲菜也亦苏之类
　　燕蓐蔬一名燕窝菜王世懋闽部疏以为不辨是何物谢华启秀云味芳香在百蔬之上海燕拾海上无毒香蔬所结之巢也与今燕窝不 
同
　　土芋一名土卵一名土豆梁汉人名为黄独蔓生如芋人以灰汁煮食之
　　甘藷出交广有二种一曰番藷一曰山藷又名朱藷其根似芋亦有巨魁大者如鹅卵小者如鸭卵初时甚甜经久得风稍淡泊也南方草 
木状云珠崖之不业耕者惟种此蒸切晒收以充粮糗名藷粮
　　草石蚕即今甘露子也一名地蚕一名土蛹一名滴露其根长大者谓之地瓜儿
　　茄子一名落苏见本草 【五代贻子录作酪酥】 一名小菰见晋书隋炀帝改为昆仑紫瓜见大业拾遗录民闲呼昆味见清异录王隐 
君名为草鳖甲见养生主论酉阳杂俎曰钱王有子跛足以茄声相近故呼落苏茄有紫青白三种白者又名银茄紫者又名紫膨脝岭表录异 
云交岭茄树经冬不凋有成大树者其实如瓜此又茄之异种者也
　　水茄形长味甘可以止渴亦有紫青白三色洪迈容斋随笔云浙西常茄皆皮紫其白者为水茄江西常茄皆皮白其紫者为水茄亦一异 
也
　　缅茄出缅甸滇南杂记云大而色紫蔕圆整蜡色者佳今会城多以小者于蒂上刻人物鸟兽之形宋刘子翚诗云缅茄实如瓜垂金粲秋 
色谁刻紫琼瑶玲珑投远客
　　瓠其种有五其长如越瓜首尾如一者为瓠 【音护】 味甘可食诗曰甘瓠累之又曰幡幡瓠叶采之亨之是也瓠之一头有腹长柄者 
为悬瓠世说新语刘道真所谓东吴有长柄壶卢是也 【俗作葫芦非】 可以为笙曲沃者尤善悬瓠古谓之瓢今人以盛茶酒犹谓之茶酒 
瓢论语一瓢饮国策百人舆瓢而趋不如一人持而走疾是也瓢又谓之浮淮南子百人抗浮不若一人挈而趋是也瓢之无柄而圆大形扁者 
为匏诗曰酌之用匏又曰匏有苦叶叔向曰苦匏不材与人共济而已是也匏之有短柄大腹者为壶诗曰八月断壶鹖冠子曰中河失船一壶 
千金是也壶之细腰者为蒲芦今之药壶卢是也郭义恭广志谓之约腹瓠以其腹有约束也
　　（臣）等谨案壶匏瓢皆瓠类故训诂家互相注释而齐民要术有种瓠篇无种壶匏瓢篇也然细绎经史其形名确有分别故总载而各 
出之
　　越瓜种出越中故名一名稍瓜一名菜瓜越人当果食之一种长者至二尺许俗呼羊角瓜
　　黄瓜本出西域张骞使西域始得其种以归今俗以月令王瓜生谓即此物误矣
　　丝瓜一名天罗絮一名布瓜昔人谓之鱼鰦或作虞刺始自南方来故又名蛮瓜
　　南瓜种出南番转入闽浙故名今诸处皆有矣王祯农书云浙中一种阴瓜宜阴地种之秋熟色黄如金皮肤稍厚可藏至春食之如新疑 
此即南瓜也
　　苦瓜一名锦荔枝一名癞葡萄
　　紫菜一名紫■〈艹耎〉 【音软】 出海中附石而生正青色取而干之则紫色吴都赋云纶组紫绛即此注云临海常献之江赋注云 
状似鹿角菜而细又有石莼似紫菜而色青其出蜀中者名绿菜宋黄庭坚绿菜赞云在吴则紫在蜀则绿是也
　　海苔生海水中正青状如乱发干之赤盐藏有汁名曰濡苔临海出之吴都赋云海苔之类江赋云绿苔鬖髿乎研上即此风土记谓之石 
发
　　石花菜一名璚枝生南海沙石闲高二三寸状如珊瑚有红白二色稍麤而似鸡爪者谓之鸡脚菜二物久浸皆化成胶冻也
　　猴葵生东南海中石厓闲色赤南越谓之鹿角菜见沈怀远南越志土人采曝货为海错以水洗醋拌则涨起如新久浸则化如胶状
　　龙须菜一名麒麟菜产东南海边石上丛生无枝叶状如柳根须长者尺余色始青沃以水乃白花木考又名缯菜
　　（臣）等谨案郑志所载紫菜海苔海藻石花鹿角诸名俱未详言品类出产今补辑
　　睡菜一名瞑菜一名绰菜一名醉草一名懒妇箴南方草木状云绰菜夏生池沼闲叶类慈姑根如藕条南海人食之令人思睡呼为瞑菜 
即此
　　合欢菜生番禺四叶相对昼开夜合故名见卢氏杂记菌大者名中馗小者名菌见尔雅孙炎曰地蕈子也或云地鸡亦云獐头郭璞云地 
蕈似盖今江东名为土菌亦曰馗厨可啖本草曰土菌一名杜蕈一名菰子若烧灰地上经秋雨生菌重台者名仙人帽陈仁玉菌谱一曰合蕈 
又名台蕈生台之韦羌山其质外褐色肌理玉洁二曰稠膏蕈生孟溪诸山浅黄白色三曰粟壳蕈色如栗壳者也四曰松蕈生松阴五曰竹蕈 
生竹根味极甘六曰麦蕈俗名麦丹生溪边沙壤中七曰玉蕈初寒时生洁皙可爱俗名寒蒲蕈八曰黄蕈丛生山中黄色俗名黄缵蕈又名黄 
■〈犭屯〉九曰紫蕈俗名紫富蕈赭紫色产山中十曰四季蕈生林木中味甘而肌理麄峭十一曰鹅膏蕈生高山中状类鹅子久而伞开味 
殊甘滑
　　（臣）等谨案陈仁玉菌谱所载有十一种李时珍本草所引止列九种不免疏漏附订于此又物类相感志引孙炎注云中馗闻雷即生 
名地菌白如脂可食据此则即横州之雷蕈也广西古未隶中国其物岂遽载尔雅故郭注不取今亦分列于后焉
　　杉菌出宜州生积年杉林上
　　皂荚蕈生皂荚树上不可食
　　香蕈生桐柳枳椇木上紫色正字通云冬春之交斫楮楠木以米汁沃之而生雨雪多则盛香
　　舵菜生海舶舵上
　　天花蕈一名天花菜出山西五台山形如松花而大于斗香气如蕈白色食之甚美李时珍曰五台多蛇蕈感其气而生故美而无益
　　葛花菜一名葛乳诸名山皆有之惟太和山所采乃葛之精华也
　　蘑菰蕈一名肉蕈出山东淮北诸处埋桑楮诸木于土中浇以米泔待菰生采之俗名鸡腿蘑菰一种状如羊肚有蜂窠眼者名羊肚菜
　　鸡■〈土从〉 【杨慎集作鸡■】 一名鸡菌一名蚁■〈土从〉一名蚁夺出云南生沙地闲丁蕈也当即云仙杂记所谓铜钉蕈者
　　雷蕈出广西横州遇雷过即生须疾采之稍迟则腐或老不堪用故名
　　竹蓐一名竹肉一名竹菰一名竹蕈生慈竹林中地上者白色可食段成式酉阳杂俎云江淮有竹肉大如弹丸味如白树鸡即此生苦竹 
枝上者有毒
　　雚菌一名雚芦生芦苇下或以为鹳矢所化生者非也
　　（臣）等谨案杉菌以下十一物潘之恒所采以作广菌谱者也考陈藏器曰地生者为菌木生者为檽李时珍曰地生为菌木生为蕈二 
说最为明晰合蕈台蕈等物虽有蕈名而生于地故陈仁玉收入菌谱潘之恒广菌谱以香蕈皂角蕈杉菌舵菜杂入天花蘑菰等菌中殊非故 
各出之
　　地耳一名地踏菰春夏生雨中雨后即早采之
　　石耳一名灵芝生天台四明黄山庐山巴西边徼诸山石崖上远望如烟
　　■〈艹縠〉菜生水中
　　荶菜似蒜生水中
　　■〈艹羸〉菜叶似竹生水旁
　　■〈艹阅〉菜叶似竹生水旁
　　■〈艹揭〉菜似蕨生水中
　　■〈艹沓〉菜生水中大叶 【■〈艹沓〉他合切】
　　■〈艹燅〉菜似■〈艹沓〉荃菜也一曰染草 【■〈艹燅〉徐盐切】
　　（臣）等谨案墨庄漫录载川峡有草名■〈艹燅〉麻即白居易诗所谓■〈艹燅〉草四时青者也此别一种恶草非此菜也
　　蓶菜似韭而黄 【蓶音唯】
　　■〈艹斯〉草生水中其花可食
　　（臣）等谨案自■〈艹縠〉菜至■〈艹斯〉草皆字林语载齐民要术中但俗本齐民要术■〈艹縠〉误谷染误深又脱■〈艹阅 
〉菜一条今悉依别本订正
　　羞菜出安南蔓生水上甘美可食人过池中以手指曰尔羞否实时憔悴待其人去渐青如初
　　真珠菜藤本蔓生每芽端缀一二蕊圆白如珠故名益部方物略记曰真珠菜戎泸等州有之生水中石上翠缕织蔓首贯珠即此
　　雪里蕻生四明山雪深诸菜冻损此菜独青故名 【蕻音閧唐韵云草菜心长也类篇云吴俗谓草木萌曰蕻】
　　看麦娘菜名也随麦生陇上因名见野菜谱
　　燕子不来香菜名也早春采可熟食燕来时则腥不堪食故名见野菜谱
　　兔丝根一名兔丝苗春采苗叶秋冬采根蒸食甘美多食令人眩晕见野菜谱
　　（臣）等谨案此兔丝根乃菜也与药草兔丝名同物异
　　罗汉菜叶如豆苗因灵观尊者自江西南昌府西山持至故名汇苑云出蕲州三角山杂荤烹之即无味
　　根子菜惟湖广安陆县有之
　　龙颠菜生峩眉山似椿树头有刺似白芥生九龙洞者尤佳
　　高河菜出大理府点苍山高河中云南志云高河乃龙湫采时若高声则风雨猝至
　　莲花菜出大理府洱河东上沧湖云南志云相传蒙诏时观音大士化箭镞所成

　　○稻粱类

　　稷曰明粢粢即稷也禾之不黏者月令章句云稷秋种夏熟历四时备阴阳谷之贵者也
　　（臣）等谨案尔雅以稷为粢而郑志别以粱目之今据礼记文作证其说自明且云稷苗似芦此芦穄名蜀黍说见后
　　黍曰芗合 【礼记孔疏云黍秫软而相合气息又香故曰芗合】 禾属而黏者以大暑而种故谓之黍黍可为酒禾入水也见说文苏颂 
</div>
    <div class="pagination">
<a href="续通志_page410.html">上一页</a><span>...</span><a href="续通志_page406.html">406</a><a href="续通志_page407.html">407</a><a href="续通志_page408.html">408</a><a href="续通志_page409.html">409</a><a href="续通志_page410.html">410</a><span class="current-page">411</span><a href="续通志_page412.html">412</a><a href="续通志_page413.html">413</a><a href="续通志_page414.html">414</a><a href="续通志_page415.html">415</a><a href="续通志_page416.html">416</a><span>...</span><a href="续通志_page412.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
