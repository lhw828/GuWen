<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 361 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 361 页/共 807 页</h1>
    <div class="content">　　幸索岳尔济山
　　谕大学士等曰此山形势崇隆允称名胜嗣后此山禁止行围
　　四十一年正月
　　上幸五台山山西百姓诣
　　行宫前跪奏言晋省饥馑防
　　恩蠲免钱粮又动支仓粟赈济愚民无以仰报请于菩萨
　　顶建立
　　万寿亭
　　上不允诸百姓跪献各种食品命各取菓品少许上回銮至大城县
　　巡视子牙河诸隄九月
　　上南巡阅河至徳州
　　回銮前期
　　谕吏部户部兵部工部朕念黄淮两河为运道民生所系屡次南巡亲临阅视以疏濬修筑之法指授河臣开六坝以束淮敌黄通海口以引黄归海比嵗以来工程次第告竣修防渐有成效昨年冬月河臣张鹏翮曽以河工善后之防及应修之处请朕亲阅指示兹当农事之隙减约从员轻装南下自徐州一路循视堤堰沿途皆设营幄不御屋庐日用所需悉已储偫经过地方一切供帐宜通行禁止倘有官吏借名科派累及小民或指称预办擅动库帑察出定严加治罪地方大小文武官员托言亲旧私相餽遗及随从人等有妄行生事者俱以军法从事闾阎百姓各事本业不须引避有懐挟私怨于驻跸处所告讦者一概不准仍照律治罪该部即传谕通知
　　驾发京师至徳州留驻十数日
　　谕扈从诸臣曰朕因阅河南巡今以皇太子允礽患病朕驻跸此地为时已久应即回銮明嵗再阅视河工也
　　四十二年正月
　　上南巡自
　　畅春园啓行至泰安州登岱遣领侍卫内大臣诣岳庙致祭入江南境沿途
　　周视河防至苏州府赏赉扈从大臣及侍卫防军执事人等白金有差至杭州府遣官阅钱塘江隄至镇江府赐京口驿站兵丁银两驻江宁府遣大学士马齐祭
　　明太祖陵又
　　命皇太子往奠酒
　　回銮以河工告成
　　颁诏天下十月
　　上西巡前期
　　谕吏部户部兵部朕统御寰区勤求治理銮舆时迈省方观民春月阅视河工自畿辅山东以及江浙地方皆经巡幸兹两河渐已底绩所至之地民生风俗亦因以周知念陜西省为岩疆重地当出师塞外时曽经歴其边境而西安一路未及亲莅顷陜西督抚诸臣言秦民望幸之心至殷至切合词陈奏河南山西巡抚等亦谆切具请乗此冬令农隙之际观览民风询察吏治简阅禁旅整饬军营实为要务用是轻装约从诹吉西巡沿途一切供御皆内廷储备纤毫不取办于地方即偶有市易之物亦敕所司依时价给值不许锱铢抑勒所过大小官员宜体朕爱民徳意勿借词供亿私派闾阎如有悖防科敛者察出即以军法从事地方官不许与扈从人员指称交戚私相餽遗违者并以军法从事其扈从人员宜约束仆役勿使妄行如不遵法纪生事扰民一并从重治罪朕视民如子凡乗舆所至市防陇畆宜各安生理米豆薪刍等物民间照常贸易不必禁止惟懐私挟诈冲突告讦者所告事不准理仍严加治罪尔等即传谕扈从官员人等并行各督抚令于经过府州县城市村荘徧示晓谕俾咸悉朕怀
　　驾发京师
　　命给事中御史各一人于扈从后察不法者即时鎻拏至
　　太原府
　　阅官兵骑射复
　　谕山西抚臣曰朕君临天下四十余载无一刻不以苍生为念近因西省望幸甚切故于冬时农隙减从轻骑由晋及秦入境以来观风问俗见民生畧有起色闾阎之间俗朴尚俭朕心少慰朕自弱龄读书往往以不知穷檐僻壤之疾苦为叹息所以留心于官方凡有往来者必先谘询民情丰歉偶有失时定加蠲赈且思晋省不通水运嵗或不登即难筹画虽有州县存贮之米谷未必实数具在反益不肖有司之亏空也今嵗山西收成颇佳尔等仰体朕爱民如子之至意晓谕民间若嵗丰用奢则荒年必致匮乏教之以礼义导之以守法重农务本藏富于民则朕无西顾之忧矣凡朕所厯之处必大沛恩泽其将四十二年以前山西所属州县未完银两米草尽行蠲免以示朕加恵黎元之念至洪洞县遣
　　官祭
　　女娲氏陵
　　驾渡河至潼闗遣礼部侍郎祭
　　西岳华山赐固原提标迎
　　驾兵丁二百五十名银两又赐接
　　驾百嵗夀民银两至西安府
　　阅驻防官兵分别赏赉遣官分祭
　　周汉唐帝王陵寝
　　谕礼臣曰文王武王皆古之圣君非他帝王可比祭文内可书朕名
　　谕督抚诸臣曰秦省为天下要地时厪朕懐曩者连嵗荒旱所司未经奏报朕访闻得实即多方筹画运米拯济蠲赋免逋秦民始得少苏自康熙三十二年遣皇太子允禔致祭华山以来雨旸时若年谷丰登闾阎稍有起色朕隆冬跋履风霜逺临兹土见百姓欢迎载道且知今嵗有秋地方文武大吏更能恪勤奉职满汉军士亦皆训练有方朕心甚悦凡巡幸所至必大沛恩膏今将陜西甘肃所属康熙四十二年以前各项积欠银米草豆钱粮尽行蠲免俟四十三年直省咸获丰稔当将秦省四十四年正供亦行免徴该督抚即通行晓谕俾穷乡僻壤小民均沾实恵至陜州
　　命皇子及侍卫等往阅三门底柱
　　驾由孟津渡河遣官祭
　　汉光武帝陵
　　谕河南抚臣曰朕念西土兵民生计乗冬令农隙之时特事西巡返辔京师道由豫省自入潼闗见阌乡以及河南府民生甚艰而懐庆少裕至卫辉府则又艰苦頼薄有秋成尚能糊口倘遇歉嵗必至流亡此皆大小官吏互相容隠虽有衰老病废懒惰退诿之员仍使在任以致贻误地方河南百姓质朴愚鲁输赋从未稽迟而今嵗所欠乃至四十万两显系州县官闻朕蠲除秦晋积欠钱粮希冀恩免于中渔利见今民欠俱免催徴着将河南通省俸工银两补足所欠之数如有不完停其陞转俟完日开复至磁州
　　赐先贤端木子后裔为五经博士
　　御书贤哲遗休匾额命悬先贤端木子墓前
　　四十四年二月
　　上南巡前期
　　谕吏部户部兵部工部朕厪念民生加意河道屡行亲阅一切疏濬修筑事宜悉经周详指画获告成功前黄河之水往往倒灌清口者皆由仲荘闸与清口相对骆马湖水势湍急遂逼黄流灌入清口朕视河时躬临相度命河臣移仲荘闸改建于杨家荘出口工竣之后河臣报称黄水畅流入海絶无倒灌清口之患朕尚未经亲阅今欲特涖其地察验形势用筹善后之规其中河黄河运河有应加修防者亦随宜指示以图经久至于山东省荐饥之民頼两年来极力赈赡继以有秋幸皆得所其民间生聚果否殷阜并于沿途亲行周览焉乗兹仲春解冻减从轻装循河南下往返皆用舟楫不御室庐经过地方不得更指称缮治行宫妄事科敛其日用所需俱自内廷供御从无纎毫取办于民前此屡次南巡闾阎皆所深悉倘有不肖官吏借名预备擅动官帑并图日后加派补偿以为巧取侵渔之地者事觉严行治罪决不寛宥所在官吏私餽扈从人员及随行人役生事扰民者俱如前防以军法从事奸民挟私控讦者从重治罪尔部即通行传谕
　　驾发京师于张家湾登舟至山东境绅士军民数十万跪
　　迎奏言山东连年饥歉防
　　恩截漕散赈蠲免钱粮通省民命始得全活无不感激垂
　　涕
　　谕山东巡抚曰朕为两河告成特来巡阅道经山左见民生自去嵗休养之后渐有起色朕心甚慰夹岸黄童白叟欢呼载道感恩叩谢者日有数十万今仲春之时麦苗未长未致妨农倘回銮之际正值农忙麦秀恐妨稼穑尔即晓谕百姓概免叩谢各务农事可也
　　驾入江南境士民夹道跪迎奏称
　　圣驾屡临河上指示修筑淮黄方畧故能丕告成功今复谋及万全务期善后不惮跋涉之劳为民阅视河道亘古未有感
　　恩叩谢欢声雷动至苏州府恭遇
　　圣诞百姓争献食物得
　　防朕因阅视河工巡访风俗而来非为诞辰也朕一切应用之物俱备自内府所过地方秋毫无犯今尔兆民中心笃至朕已知之即如朕受之尔等可携去至松江府
　　阅各标官兵射
　　赐松江兵丁饷银一月至青浦县
　　御书圣迹遗徽扁额命悬挂孔宅相传汉时孔氏苗裔避
　　地至此奉
　　先圣衣冠葬处也
　　谕江南督抚曰朕为两河告成杨家庄新河建闸特来阅视尔等同地方士民再四恳请故渡江而南见百姓虽不能比户丰饶幸安居乐业无憔悴之色朕心少慰矣编氓皆朕赤子休息抚养已数十年民虽至愚亦所深悉所以扶老携防日计数万随舟拥道欢声洋溢者皆由中而发非假饰也但人多路隘菜蔬苗麦弥漫田野不能保其无损朕甚惜也尔等即出示晓谕万勿踏壊田禾有负朕恤民之意至杭州府
　　阅浙江各标官兵射
　　赐杭州八旗兵丁饷银两月至江寜府遣官祭
　　明太祖陵
　　上仍亲往率诸皇子及大臣侍卫等行礼自苏州至江寜御试士子者三中选者给白金令赴京録用有差驾至清河复
　　临高家堰徧阅河隄仍由水路回京
　　四十六年正月
　　上南巡前期
　　谕吏部户部兵部工部朕念淮黄两河工程为东南要务屡次躬临河上相度指示一切修防疏濬业已次第奏功昨嵗河漕督抚诸臣详勘地形请于溜淮套别开河道直达张福口以分淮势朕欲即令动帑兴筑而督抚诸臣又以事闗创建合词请朕亲阅九卿等集议复三陈请朕以诸臣之言奏闻
　　皇太后祗遵
　　慈命择于本年正月二十二日啓行阅河舟楫往返不御室庐日用所需取办内府经过府州县毋得更以预备行宫供设御用冒侵库帑科敛闾阎倘有不遵事觉定严加治罪其文武大小官员私相餽赠随从人役生事扰民及奸恶挟私告讦者俱如屡次谕防重处不宥尔等即转行各该督抚通饬所属张示徧谕俾咸知悉
　　御舟至台荘士民数十万人进献食物恭请暂停御舟少伸瞻仰之忱
　　上为之登岸
　　御龙亭令耆老近前问以农事生计
　　谕令停止进献耆老复叩恳收纳
　　命收食物一二种
　　上由清口阅视溜淮套详看形势
　　命停止开河渡江至江宁府遣大学士马齐祭
　　明太祖陵复
　　亲往行礼
　　幸演武场阅射
　　赐扈从大臣侍卫防军及执事人等金币有差至苏州恭
　　遇
　　圣诞士民万余人集
　　行宫前进表叩祝
　　万寿至松江府
　　阅提标官兵射至杭江府
　　阅浙江驻防官兵射
　　赐扈从大臣侍卫防军及执事人等縀匹有差
　　谕江浙督抚曰朕因视河驻跸淮上江浙两省官员及地方官绅士军民皆环道逺迎恳请临幸朕勉顺羣情涉江而南巡省风俗所至郡县见雨旸应时麦苗蕃殖比闾乐业可冀盈宁虽山东一路尚未悉观而江浙田畴郁防在望深惬朕懐方今二麦垂熟正将刈获之时一切扈从人员皆以次舟行不致蹂踏诚恐百姓沿途迎送老稚扶携动盈千万越阡度陌不无践伤朕心甚为轸惜凡所过地方悉令停止迎送且节渐熟朕舟行乗夜迎凉亦未可定民虽逺来无由亲见尔等督抚可张示徧加晓谕无负朕重农爱民之意
　　四十九年二月
　　上幸五台山
　　五十七年七月编纂
　　省方盛典左都御史蔡升元疏言
　　皇上亲阅河隄指示方畧淮黄底定漕运无虞生民永頼
　　至于
</div>
    <div class="pagination">
<a href="皇朝文献通考_page360.html">上一页</a><span>...</span><a href="皇朝文献通考_page356.html">356</a><a href="皇朝文献通考_page357.html">357</a><a href="皇朝文献通考_page358.html">358</a><a href="皇朝文献通考_page359.html">359</a><a href="皇朝文献通考_page360.html">360</a><span class="current-page">361</span><a href="皇朝文献通考_page362.html">362</a><a href="皇朝文献通考_page363.html">363</a><a href="皇朝文献通考_page364.html">364</a><a href="皇朝文献通考_page365.html">365</a><a href="皇朝文献通考_page366.html">366</a><span>...</span><a href="皇朝文献通考_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
