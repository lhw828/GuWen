<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 311 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 311 页/共 334 页
  </h1>
  <div class="content">
   宋明道二年，南方大旱，种粒皆绝，人多流亡，因饥成疫，死者十二三，官作粥糜以饲之，然得食者辄死，墟里几为之空。  建炎元年，汴京大饥，米升钱三百，一鼠之直数百钱，人啖道堇，骼无馀，取水藻、春槐叶以食。  三年，山东郡国大饥，人相食。时金虏陷京东诸郡，民聚为盗，至车载乾尸为粮。  绍兴元年，行在、越州及东南诸路郡国饥（令郡发常平仓粟以振，劝分，禁遏籴）。淮东、京东西流民聚常州、平江府者多殍死（亦令各郡振之）。  二年春，两浙、福建饥，米斗千钱（令宪臣移广粟以振）。时军饣襄繁急，民益艰食（诏漕江东西上供粟给军饣襄，以宽浙民）。三年，吉郴道州、桂阳监饥（皆令宣论使振之。流民之聚湖南者，令宪臣振之）。  五年，湖南大饥，殍死、流亡者众（诏移粟灭赋，令漕臣振之）。夏，潼川路饥，米斗二千，人食糟糠。兴元饥，民流於果、阆（令漕臣振之）。秋，温、处州饥（漕闽粟万石以振）。  六年春，浙东、福建饥，湖南、江西大饥，殍死甚众，民多流徙，郡邑盗起（令帅臣、部使者振粟劝分，且漕广粟以助）。夏四月，蜀亦大饥，米斗二千，利路倍之，道堇枕籍（令帅臣赈粟蠲赋。是岁，果州守臣宇文彬献《禾粟九穗图》，吏部侍郎晏敦复言：“果、遂饥民未苏，不宜导谀。”坐黜爵）。  七年夏，钦、廉、邕州饥（令常平使者赈粟）。  九年，江东西、浙东饥，米斗千钱，饶、信州尤甚（合出常平粟以赈）。  十年，浙东、江南荐饥，人食草木（令户部条赈饥事，下之诸路）。  十一年，京西、淮南饥（令通商移粟）。  十五年，汀、虔州以盗妨农（令郡县赈粟贷种）。  十八年冬，浙东、江、淮郡国多饥（令诸道常平使者赈粟），绍兴府大饥，民之仰哺于官者二十八万六千人，赈之不给，人食糟糠、草木，殍死殆半。流民渡江至行都，事上闻，令临安府赈遣复业。  十九年春、夏，绍兴府饥流如初。明、婺州亦饥（令常平使者赈集之）。
    二十四年，衢州饥。  二十八年，平江府饥。  二十九年，绍兴府荐饥（皆发常平义廪以赈）。  隆兴元年，绍兴府大饥，四川尤饥，民食蕨根。平江襄阳府、随泗州、枣阳盱眙大饥，随、枣米斗六七千（令有司皆赈之粟）。  二年，平江府、常秀州饥，华亭县人食秕糠。行都及镇江府、兴化军、台徽州亦食（皆令守臣及常平使者赈之）。淮民饥流江南者数十万人（诏内郡移粟施惠安集之）。  乾道元年春，行都、平江镇江绍兴府、湖常秀州大饥，殍徙者不可胜计，州县为糜食之。行都城外为糜四十馀日，数万人。是岁，台、明州、江东诸郡皆饥（令赈之粟）。夏，亡麦。二年夏，亡麦。  三年九月，不雨，麦种不入。  四年春，蜀邛绵剑汉州、石泉军大饥，邛为甚。盗延八郡，汉饥民至九万人（内出宸翰赐制置使汪应辰，讲行荒政，赐僧牒四百助之）。  五年夏，饶、信州荐饥，民多流徙。徽州大饥，人食蕨、葛。台楚州、盱眙军亦饥（令郡守、部使者发廪移粟劝分）。秋、冬不雨，淮郡麦种不入。  六年冬，宁国府、广德军、太平温湖秀池徽和州皆饥（令漕江西、广东粟以赈）。  七年秋，江东西、湖南十馀郡饥，江筠州、隆兴府为甚。人食草实，流徙淮甸（发廪赈之，不给，诏立劝分赏格。内出左帑增赈饶州，出内帑收育弃孩）。淮郡亦荐饥，金虏谍知，运麦於淮北岸易南岸铜钅强，斗钱八千。江西饥，民流光濠、安丰，皆效淮人私籴，淮钅强为耗。荆南亦艰食（宣抚使下蜀粟以赈）。  八年，江西亡麦，隆兴府荐饥，南昌、新建县饥民仰给者二万八千馀人（先是去岁秋，诏淮、浙、江、湖诸路帅漕臣劝课二麦，官借种粮）。九年春，成都、永康、邛三州饥。秋，台州饥（发江西米数万石以赈），温、婺州亦饥（令各郡赈粟，禁遏籴。是郡国告饥，诏尽发常平粟，截上供赋以赈，令帅漕臣申劝种麦）。  晁熙元年，浙东、湖广、广西、江西、蜀关外皆饥，台、处、郴、桂、昭、贺尤甚（令赈以常平义廪，江西一道至六十三万斛）。二年，淮东西、江东饥，滁真扬州、盱眙军、建康府为甚（诏赈以常平米，弛赋，通商，货种粮，劝布麦，立劝分赏格）。是岁，镇江宁国府、常州、广德军亦食（皆赈之粟）。  三年，淮甸饥。夏，台州亡麦。冬，复施随郢州、荆门军、襄阳江陵德安府大饥。  四年春，尤饥（令发屯田粟二万六千五百馀石以赈）。六年冬，和州饥。泰通楚州、高邮军大饥，人食草木（皆赈之粟）。  七年，镇江府、台州、无为广德军民大饥（令出常平米赈之。赈广德军至於越岁之春，弛两岁帛赋）。是岁，江、浙、荆、湘、淮郡皆饥（皆蠲赋予粟，或一道至十四五万石）。  八年春，江州饥，人采葛而食（诏罢守臣章も）。冬，行都、宁国建康府、严婺太平州、广德军饥，徽、饶州流徙入淮郡者万馀人（令两淮漕臣授田，江东帅、漕臣赈粟。十一月辛卯，内出庚牌下淮南劝种麦，遣使分行两浙、江东、淮南路赈赡安集之，令江、浙、湖北行劝分赏格。己亥，浙东常平使者朱熹进对论荒政，请粟劝分及蠲田赋、身丁钱，上嘉纳之。十二月戊申，诏江、浙、淮、湖北三十八郡并免之）。  九年春，大亡麦，行都饥，於潜、昌化县人食草木（出丰储仓米万石，令尹臣为糜以食之，饥民之就食者一万四千五百人，流民一千五百馀人）。浙西湖州、浙东绍兴府衢婺严明台州饥。徽州大饥，童亦绝（令常平使者赈恤之）。湖北七郡荐饥（令帅臣赈之）。蜀潼、利、夔三路郡国十八皆饥，流徙者数千人（令饣襄漕、守臣分赈之）。十年，合、昌州荐饥（令饣襄漕臣赈以缗粟）。恭州饥民就赈相践死者三千馀人。  十一年，泉汀漳州、兴化军亡禾。邕、宾、象州饥（令帅臣赈粟贷种）。  十二年，福建饥，亡麦。江西、广东西饥（皆令帅臣赈粟）。金州饥，有流徙者（令郡赈之）。  十四年，金、洋、阶、成、凤、西和州人乏食（令漕臣赈之粟）。七月，秀州饥，有流徙者（诏出粟二万斛，令郡赈恤之）。临安府九县饥（令发廪二十万石以赈）。十六年夏，成州亡麦。冬，阶、成、凤、西和州荐饥（令饣襄臣赈之。乾道、淳熙，上笃意民事，劝课农桑，宫中亲蚕，後苑种稼艺麦，以验岁功。取民茧麦观之，或茧薄穗短，则歉然为农妇不满。修圩浚渠，广劝种麦。遇水旱之变，则发廪予财蠲赋，己责移粟劝分，郡国殿最，视荒救为升黜。一时吏治笃厚，风俗趋本，奏对者多言农田水利。方守血食之神，非顺成不加封爵。岁虽小俭，莫不疾呼於上，发粟往哺，竞以民庸自见。故荒政靡岁不闻，然家给人足。行都米斗五六十钱，江淮、荆襄，粒米狼戾，蜀斤至十馀钱，民物阜乐，庶几小康。夫岂一日之积哉！赵雄尝奏，得南康守臣朱熹书言：“荒政之行，民戴上恩，凶年化为乐岁。”上曰：“陈岘亦奏，蜀雨时，若民俗熙恬，农事天下大本，朕未尝不念。迩来士大夫方知以农事为重，以虚浮为耻。”又曰：“朕不鬻爵以清入仕之源，惟以赈饥推官，乃为民也。”）。  绍熙二年，蕲州饥（令郡赈粟万石）。夔路五郡饥，渝、涪为甚（令漕臣赈粟七万石，殍者尚数千人）。阶、成、凤、西和州亡麦。  三年，资、荣州亡麦，普叙简隆州、富顺监皆大饥，亡麦，殍者甚众；流民聚成都府至千馀人，威远县弃儿且六百人，为糜以食，饥民八万馀人，多不能活（诏出缗粟赈之）。扬州亦饥（令出粟十万石以赈）。  四年，简、资、普州饥，绵州亡麦（令漕臣均赈）。夏，绍兴府亡麦。安丰军大亡麦。五年冬，亡麦苗，行都、淮、浙西东、江东郡国皆饥，常明州、宁国镇江府、庐滁和州为甚，人食草木（诏出帑廪、鬻僧牒，益以漕计赈之。或一郡至五万缗石，不给，航广粟以续之。令宪、漕、常平使者所部劝分，免赋，通商，禁遏籴，收弃儿）。庆元元年春，常州饥，民之死徙者众。楚州饥，人食糟粕。淮、浙流民多聚於行都（上念郡国赈恤未至，诏部使者、守令谨行荒政，收哺遗幼，免临安绍兴庆元镇江府、常湖秀州、江阴军夏赋而赈之粟）。  三年，浙东郡国亡麦，台州大亡麦，民饥多殍。襄、蜀亦饥。  四年秋，浙东西荐饥，多道堇。  六年冬，常州大饥，仰哺者六十万人。润扬楚通泰州、建康府、江阴军亦乏食（皆令守令赈之）。  嘉泰元年，浙西郡国荐饥，常州、镇江嘉兴府为甚（皆令常平使者赈之）。  二年，四川饥，广安怀安军、潼川府大亡麦（出川缗八十万令帅臣赈之）。衡郴州、武冈桂阳军乏食。  三年春，邵、永州大饥，死徙者众，民多剽盗（令常平使者赈之粟）。夏，行都食（出丰储仓米十万石以赈）。  四年春，抚袁州、隆兴府、临江军大饥，殍死者不可胜瘗，有举家二十七人同赴溺者（令郡发常平廪赈之，部使者益以缗粟）。开禧二年，绍兴府、衢婺州亡麦。湖北、京西、淮东西郡国饥，民聚为剽盗（分命宣谕使赈恤）。南康大安军、忠涪州皆饥（令部使者及守臣缗粟）。  嘉定元年，淮南大饥，人食草木，流徙江、浙者百万人。先是，开禧开边，淮郡残於兵火，农久失业，米斗二千，殍死者十三四，炮人肉、马矢中以食。诏所至郡国赈恤归业，时邦储亦匮，郡计不支，去者多死，亦有为濠、丰馀虏俘掠而北者。是岁，行都亦饥，米斗千钱（诏发廪广籴，赈粜劝分）。二年春，雨淮、荆、襄、建康府大饥，米斗钱数千，人食草木。淮民道堇食尽，发瘗继之，人相扌益噬；流徙之聚於扬州者数千家，渡江者聚建康，殍死日八九十人（诏发廪赈施，皆十万馀石，令州郡置粥院，为糜以活之）。是秋，诸路复大歉，常、润尤甚。冬，行都大饥，殍者横市，道多弃儿（十二月甲戌，令发粟赈施，尽其月）。  三年春，建康府大饥，人相食。五月，衢州饥，颇聚为剽盗（守臣孙子直平之，劝分以赈）。  七年，台州大亡麦。八年，淮、浙、江东西饥，都昌县饥民聚为盗者三十六党（自秋至於明年夏，县官出钱三百三十三万缗、粟四百八十五万石以赈）。  九年，行都饥，闾巷有殍（令缗粟蠲逋）。  十年，台、衢、婺、饶、信州饥，多聚为剽盗，台为甚。蜀石泉军饥，殍死殆万人（皆令郡赈之）。  十一年秋，淮、浙、江东饥馑，无麦苗。  十二年春，潼川府饥而不害。  十三年春，福州饥，人食草根（令郡赈之）。  十六年春，海州新附山东民饥（令海州赈之），京东、河北路新附山西民亦饥（令楚州赈之，粟皆万石）。湖南永、道州大饥（令帅臣移粟以赈）。是岁，行都、江淮闽浙郡国皆无麦禾。  十七年春，馀杭、钱塘、仁和三县饥（令帅臣赈之），镇江府饥，郡为糜以赈者日千馀人，真、鄂州亦乏食（令通商，劝分）。
    ○地震
    史纪周幽王二年，周三川皆震（应劭曰：“震，地震三川竭也。”师古曰：“三川，泾、渭、洛也。洛，即漆沮也。川自震耳，故将壅塞，非地震也。”）。刘向以为金木水火土者也。伯阳甫曰：（服虔曰：“周太史。”）“周将亡矣！天地之气不过其序，若过其序，民乱之也。阳伏而不能出，阴迫而不能升（应劭曰：“迫，阴迫阳，使不能升也。”），於是有地震。今三川实震，是阳失其所而填阴也（应劭曰：“失其所，失其道也。填阴，为阴所填不得升也。”师古曰：“填音竹丑反。”）。使失而在阴，原必塞（师古曰：“原谓水泉之本也。”）；原塞，国必亡。夫水，土演而民用也（应劭曰：“演，引也，所以引出土气者也。”师古曰：“演音衍。”）；土无所演，而民乏财用，不亡何待？昔伊雒竭而夏亡，河竭而商亡，今周德如二代之季，其原又塞，塞必竭；川竭，山必崩。夫国必以山川，山崩川竭，亡之徵也。若国亡，不过十年，数之纪也。“是岁三川竭，岐山崩。刘向以为阳失在阴者，谓火气来煎枯水，故川竭也。山川连体，下竭上崩，事然也。时幽王暴虐，妄诛伐，不听谏，迷於褒姒，废其正后（师古曰：“褒姒，褒人所献之女也。正后，申后也。盖《白华》之诗所为作也。”），废后之父申侯与犬戎共攻杀幽王。一曰，其在天文，水为辰星，辰星为蛮夷。月食辰星，国以女亡。幽王之败，女乱其内，夷攻其外。京房《易传》曰：“君臣相背，厥异名水绝（有名之水）。”  文公九年“九月癸酉，地震”。刘向以为先是，齐桓、晋文、鲁僖二伯贤君新没，周襄王失道，楚穆王弑父，诸侯皆不肖，权倾於下，天戒若曰，臣下强盛者将动为害。後宋、鲁、晋、莒、郑、陈、齐皆弑君。诸震，略皆从董仲舒也。京房《易传》曰：“臣事虽正，专必震，其震，於水则波，於木则摇，於屋则瓦落。大经在辟而易臣，兹谓阴助（服虔曰：“经，常也。辟音刑辟之辟。”苏林曰：“大经，五行之常经也。在辟，聚阴犯杀其上也。”师古曰：“辟读曰僻，谓常法僻坏而易臣也。”），厥震摇政宫。大经摇政，兹谓不阴，厥震摇山，山出涌水。嗣子无德专禄，兹谓不顺，厥震动邱陵，涌水出。”
    襄公十六年“五月甲子，地震”。刘向以为先是鸡泽之会，诸侯盟，大夫又盟。是岁三月，诸侯为溴梁之会，而大夫独相与盟，五月地震矣。其後崔氏专齐，栾盈乱晋，良霄倾郑，阍杀吴子，燕逐其君，楚灭陈、蔡。  昭公十九年“五月己卯，地震”。刘向以为是时季氏将有逐君之变。其後宋三臣、曹会皆以地叛，蔡、莒逐其君，吴败中国杀二君。  二十三年“八月乙未，地震”。刘向以为是时周景王崩，刘、单立王子猛，尹氏立子朝。其後季氏逐昭公，黑肱叛邾，吴杀其君僚，宋五大夫、晋二大夫皆以地叛。  哀公三年“四月甲午，地震”。刘向以为是时诸侯皆信邪臣，莫能用仲尼，盗杀齐侯，齐陈乞弑君。  贞定王三年，晋空桐震七日，台舍皆坏，人多死。
    秦始皇十五年，地动。  十七年，地动。自乐、徐以西至平阴，台屋墙垣大半坏。
    汉惠帝二年正月，地震陇西，厌（音一甲反）四百馀家。  文帝五年二月，地震。景帝後元年五月，地震。  武帝元光四年五月，地震。  征和二年八月，地震，压杀人。  後元元年秋七月，地震。  宣帝本始四年四月壬寅，地震河南以东四十九郡，北海、琅邪地震，坏祖宗庙城郭，杀六千馀人。  地节二年九月壬申，地震。  元帝初元二年二月戊午，地震陇西郡，毁落太上皇庙殿壁木饰，坏败城郭、宫寺、民庐，压杀人众。  永光三年冬，地震。  成帝建始三年，地震。  绥和二年九月丙辰，地震，自京师至北边郡国三十馀坏城郭，凡杀四百一十五人。
    王莽天凤三年二月乙酉，地震。
    後汉世祖建武二十二年九月，郡国四十二地震，南阳尤甚，地裂压杀人。其後武蛮夷反，为寇害，至南郡，发荆州诸郡兵，遣武威将军刘尚击之，为夷所围，复发兵赴之，尚遂为所没。  章帝建初元年三月甲申，山阳、东平地震。和帝永元四年六月丙辰，郡国十三地震。《春秋汉含孳》曰：“女王盛，臣制命，则地动坼，畔震起，山崩沦。”时窦太后摄政，兄窦宪专权，将以是受祸也。後五日，诏收宪印绶，兄弟就国，逼迫皆自杀。  五年二月戊午，陇西地震。先儒说民安土者也，将大动，行大震。九月，匈奴单于於除难叛，遣使发边郡兵讨之。  七年九月癸卯，京都地震。儒说阉官无阳施，犹妇人也。是时和帝与中常侍郑众谋夺窦氏权，德之，因任用之，及幸常侍蔡伦，二人始并用权。  九年三月庚辰，陇西地震。闰月，塞外羌犯塞，杀略吏民，使征西将军刘尚击之。  安帝永初元年，郡国十八地震。李固曰：“地者阴也，法当安静。今乃越阴之职，专阳之政，故应以震动。”是时邓太后摄政专事，讫建光中，太后崩，安帝乃得制政，於是阴类并胜，西羌乱夏，连十馀年。  二年，郡国十二地震。  三年十二月辛酉，郡国九地震。四年三月癸巳，郡国四地震。  五年正月丙戌，郡国十地震。  七年正月壬寅，二月丙午，郡国十八地震。  元初元年，郡国十五地震。  二年十一月庚申，郡国十地震。  三年二月，郡国十地震。十一月癸卯，郡国九地震。  四年，郡国十三地震。  五年，郡国十四地震。  六年二月乙己，京都、郡国四十二地震，或地坼裂，涌水，坏败城郭、民室屋，压人。冬，郡国八地震。  永宁元年，郡国二十三地震。  建元元年九月己丑，郡国三十五地震，或地坼裂，坏城郭室屋，压杀人。是时安帝不能明察，信宫人及阿母圣等谗云，破坏邓太后家，於是专听信圣及宦者，中常侍江京、樊丰等皆得用权。  延光元年七月癸卯，京都、郡国十三地震。九月戊申，郡国二十七地震。  二年，京都、郡国三十二地震。  三年，京都、郡国二十三地震。是时以谗免太尉杨震，废太子。  四年十月丁巳，京都、郡国十六地震。时安帝既崩，阎太后摄政，弟兄阎显等并用事，遂斥安帝子，更徵诸国王子，未至，中黄门遂诛显兄弟。  顺帝永建三年正月丙子，京都、汉阳地震。汉阳屋坏杀人，地坼涌水出。是时顺帝阿母宋娥及中常侍张等用权。  阳嘉二年四月己亥，京都地震。是时爵号宋娥为山阳君。  四年十二月甲寅，京都地震。  永和二年四月庚申，京都地震。是时宋娥构奸诬罔，五月事觉，收印绶，归田里。十一月丁卯，京都地震。是时太尉王龚以中常侍张等专弄国权，欲奏诛之，时龚宗亲有以杨震行事谏之止云。  三年二月乙亥，京都、金城、陇西地震裂，城郭、室屋多坏，压杀人。闰月己酉，京都地震。十月，西羌二千馀骑入金城塞，为凉州害。  四年三月乙亥，京都地震。  五年二月戊申，京都地震。  建康元年正月，凉州都郡六地震。从去年九月以来至四月，凡百八十日震，山谷坼裂，坏败城寺，伤害人物。三月，护羌校尉赵冲为叛胡所杀。九月丙午，京都地震。是时顺帝崩，梁太后摄政，欲为顺帝作陵，制度奢广，多坏吏民冢。尚书栾巴谏事，太后怒，癸卯，诏书收巴下狱，欲杀之。丙午地震。於是太后乃出巴，免为庶人。  桓帝建和元年四月庚寅，京都地震。九月丁卯，京都地震。是时梁太后摄政，兄冀持权。至和平元年，太后崩，然冀犹秉政专事，至延熹二年，乃诛灭。  三年九月己卯，地震，庚寅，又震。  元嘉元年十一月辛巳，京都地震。二年正月丙辰，京都地震。十月乙亥，京都地震。  永兴二年二月癸卯，京都地震。  永寿二年十二月，京都地震。延熹四年，京都、右扶风、凉州地震。  五年五月乙亥，京都地震。是时桓帝与中常侍单超等谋诛除梁冀，听之，并使用事专权。又邓后本小人，性行无常，苟有颜色，立以为后，後卒坐执左道废，以忧死。  八年九月丁未，京都地震。灵帝建宁四年二月癸卯，地震。是时中常侍曹节、王甫等皆专权。
    熹平二年六月，地震。  六年十月辛丑，地震。  光和元年二月辛未，地震。四月丙辰，地震。灵帝时，宦者专恣。  二年三月，京兆地震。  三年自秋至明年春，酒泉表氏地八十馀动，涌水出，城中官寺民舍皆顿，县易处，更筑城郭。  献帝初平二年六月丙戌，地震。  兴平元年六月丁丑，地震。
    後主炎兴二年，蜀地震。时宦人黄皓专权。按司马彪说，阉宦无阳施，犹妇人也。皓见任之应与汉和帝时同事也。是冬，蜀亡。
    魏明帝青龙二年十一月，京都地震。从东来，隐隐有声，摇屋瓦。
    景初元年六月戊申，京都地震。是秋，吴将朱然围江夏，荆州刺史胡质击退之。又公孙渊叛，自立为燕王，改元，置百官。明年，讨平之。
    齐王正始二年十一月，南安郡地震。  三年七月甲申，南安郡地震；十二月，魏郡地震。  六年二月丁卯，南安郡地震。时曹爽专政，迁太后於永宁宫，后与帝泣别。连年地震，是其应也。
    吴孙权黄武四年，江东地连震。时权受魏爵命，为大将军、吴王，而改元专制，不修臣迹。京房《易传》曰：“臣事虽正，专必震。”刘向云“臣下强盛，将动而为害”之应也。嘉禾六年五月，江东地震。  赤乌二年正月，地再震。时吕壹专事，步劣上疏，以为臣下专政之应。  赤乌十一年二月，江东地仍震。时权听谗，寻黜朱据，废太子。
    晋武帝泰始五年四月辛酉，地震。是年冬，新平氐、羌叛。明年，孙皓遣大众入涡（音戈）口。  七年六月景申，地震。  咸宁二年八月庚辰，河南、河东、平阳地震。四年六月丁未，阴平广武地震；甲子，又震。  太康二年二月庚申，淮南、丹阳地震。五年三月朔壬辰，京师地震。  六年七月己丑，地震。  七年七月，南安、犍（其焉反）为地震。八月，京兆地震。  八年五月壬子，建安地震。七月，阴平地震。八月，丹阳地震。  九年正月，会稽、丹阳、吴兴地震。四月辛酉，长沙、南海等郡国八地震。七月至於八月，地又四震，其三有声如雷。九月临贺地震，十二月，又震。  十年十二月己亥，丹阳地震。  太熙元年正月，地又震。武帝世，始於贾充，终於杨骏，阿党昧利，苟窃朝权。至於末年，所任转弊，故频年地震，过其序也，终丧天下。  惠帝元康元年十二月辛酉，京都地震。此夏，贾后使楚王玮杀汝南王亮及太保卫，此阴道盛、阳道微故也。  四年二月，上谷、上庸、辽东地震。五月，蜀郡山移；淮南寿春洪水出，山崩地陷，坏城府。八月，上谷地震，水出，杀百馀人。十月，京都地震。十一月，荥阳、襄城、汝阴、梁国、南阳地皆震。十二月，京都又震。是时，贾后乱朝，终至祸败之应也。汉邓太后摄政时，郡国地震。李固以为：“地，阴也，法当安静。今乃越阴之职，专阳之政，故应以震。”此同事也。京房《易传》曰：“小人剥庐，厥妖山崩，兹谓阴乘阳，弱胜︹”。又曰：“阴背阳则地裂，父子分离，夷羌叛去。”  元康五年五月丁丑，地震。六月，金城地震。  六年正月丁丑，地震。八年正月庚辰，地震。太安元年十二月，地震。时齐王ぁ专政之应也。  二年十二月庚辰地震。是时，长沙王又专政之应也。  孝怀帝永嘉三年十月，荆、襄二州地震。时司马越专政。四年四月，兖州地震。五月，石勒寇汲郡，执太守胡宠，遂南济沔，是其应也。  愍帝建兴二年四月甲辰，地震。  三年六月丁卯，长安又震。时主幼，权倾於下，四方扰，兵乱不息之应也。  元帝太兴元年四月，西平地震，涌出水。十二月，庐陵、豫章、武吕、西陵地震，涌水出，山崩。干宝以为王敦陵上之应也。二年五月己丑，祁山地震，山崩，杀人。是时，相国南阳王保在祁山，称晋王不终之象也。  三年四月庚寅，丹阳、吴郡、晋陵又地震。  成帝咸和二年二月，江陵地震。三月，益州地震。四月己未，豫州地震。是年，苏峻作乱。  九年三月丁酉，会稽地震。  穆帝永和元年六月癸亥，地震。是时，嗣主幼冲，母后称制，政在臣下，所以连年地震。  二年十二月，地震。  三年正月庚辰，地震；九月，又地震。  四年十月己未，地震。  五年正月庚寅，地震。是时，石季龙僭即皇帝位，亦过其序也。  九年八月丁酉，京都地震，有声如雷。  十年正月丁卯，地震，声如雷，鸡雉雉皆鸣（呼后反）。  十一年四月乙酉，地震。五月丁未，地震。  升平二年十一月辛酉，地震。  五年八月，凉州地震。  哀帝隆和元年四月甲戌，地震。是时政在将相，人主南面而巳。兴宁元年四月甲戌，扬州地震，湖渎溢。  二年三月庚寅，江陵地震。是时桓温专政。  海西公太和元年二月，凉州地震，水涌。是海西将废之应也。  晁文帝咸安二年十月辛未，安成地震。是年帝崩。  孝武帝宁康元年十月辛未，地震。二年二月丁巳，地震；七月甲午，凉州地又震，山崩。是时，嗣主幼冲，权在将相，阴盛之应也。  太元二年闰三月壬午，地震；五月丁丑，地震。  十一年六月己卯，地震。是後缘河诸将连岁兵役，人劳之应也。  十五年三月己酉朔夜，地震。八月京都地震十二月己未，地震。  十七年六月癸卯，地震。十二月已未，地又震。是时群小弄权，天下侧目。  十八年正月癸亥朔，地震。二月乙未夜，地震。  安帝隆安四年四月乙未，地震。九月癸丑，地震。是时，幼主冲昧，政在臣下。  义熙四年正月壬子夜，地震，有声。十月癸亥，地震。五年正月戊戌夜，浔阳地震，有声如雷。明年，卢循下。  八年，自正月至四月，南康、庐陵地四震。明年，王旅西讨荆、益。  十年三月戊寅，地震。
    宋武帝永初元年秋七月己巳，地震。  文帝元嘉十二年夏四月，都下地震  。十五年七月辛未，地震。  孝武大明二年四月辛丑，地震。  六年七月甲申，地震，有声如雷，兖州尤甚，鲁郡山摇者二。  後废帝元徽五年五月，地震。
    齐东昏侯永元元年七月，地震，至来岁昼夜不止，小屋多坏。
    梁武帝天监五年十二月，京师地震。京房《易飞候》曰：“地动以下十一月者，其邑饥亡。”时交州刺史李凯反。明年，霜，岁俭人饥。  普通三年正月，建康地震。时义州刺史文僧朗以州叛。  六年十二月，地震。京房《易飞候》曰：“地冬动有音，以十二月者，其邑有行兵。”是时，帝令豫章王琮将兵北伐。建中大通五年正月，建康地震。京房《易飞候》曰：“地以春动，岁不昌。”是岁，大水，百姓饥馑。  大同三年十一月，建康地震。京房《易飞候》曰：“地震以十一月，邑有大丧及饥亡。”明年，霜为灾，百姓饥。  五年十月，建康地震。是岁，会稽山贼起。  七年二月，建康地震。是岁，交州人李贲举兵逐刺史萧谘。  九年闰正月，地震。李贲自称皇帝，署置百官。太清三年四月，建康地再震。时侯景自为大丞相、录尚书事，帝所须不给。是月，以忧愤崩。
    陈永定二年五月，建康地震。时王琳立萧庄於郢州。
    太建四年十一月，地震。陈宝应反闽中。  祯明元年正月，地震。施文庆、沈客卿专恣之应也。
    後齐河清二年，并州地震。和士开专恣之应。
    後周建德二年，凉州地频震，城郭多坏。时羌夷叛。
    隋文帝开皇十四年五月，京师地震。京房《易飞候》曰：“地动以夏五月，人流亡。”是岁关中饥，百姓就粮於关东。  二十年十一月戊子，立晋王广为皇太子。是日，天下地震。  仁寿二年四月，岐、雍地震。《易飞候》曰：“震以四月，五不熟，人大饥。”
    唐武德二年十月乙未，京师地震。阴盛而反常则地震，故其占为臣强，为后妃专恣，为夷犯华，为小人道长，为寇至，为叛臣。  七年七月，隽州地震，山摧壅江，水噎流。  贞观七年十月乙丑，京师地震。  十二年正月壬寅，松、丛二州地震，坏庐舍。  二十年九月辛亥，灵州地震，有声如雷。  二十三年八月癸酉朔，河东地震，晋州尤甚，压杀五十馀人；乙亥，又震。十一月乙丑，又震。  永徽元年四月己巳朔，晋州地震；己卯，又震。六月庚辰，又震，有声如雷。二年十月，又震。十一月戊寅，定襄地震。帝始封晋王，初即位而地屡震，天下将曰帝而动摇象也。仪凤二年三月庚辰，京师地震。  永淳元年十月甲子，京师地震。  垂拱三年十月乙亥，京师地震。  四年七月戊午，又震。八月戊戌，神都地震。  延载元年四月壬戌，常州地震。  大足元年七月乙亥，扬、楚、常、润、苏五州地震。  二年八月辛亥，剑南六州地震。  景龙四年五月丁丑，剡县地震。  景三年正月甲戌，并、汾、绛三州地震，坏庐舍，压死百馀人。  开元二十二年二月壬寅，秦州地震，西北隐隐有声，坼而复合，经时不止，坏庐舍殆尽，压死四千馀人。二十六年三月癸巳，京师地震。  至德元载十一月辛亥朔，河西地震裂有声，陷庐舍，张掖、酒泉尤甚，至二载三月癸亥乃止。  大历二年十一月壬申，京师地震，自东北来，有声如雷者三。三年五月丙戌，又震。  十二年，恒、定二州地大震，三日乃止，束鹿、宁晋地裂数丈，沙石随水流出平地，坏庐舍，压死数百人。建中元年四月己亥，京师地震。  三年六月甲子，又震。四年四月甲子，又震。五月辛巳，又震。  贞元二年五月己酉，又震。  三年十一月丁丑夜，京师、东都、蒲、陕地震。  四年正月庚戌朔夜，京师地震。辛亥、壬子、丁卯、戊辰、庚午、癸酉、甲戌、乙亥，皆震，金、房二州尤甚，江溢山裂，屋宇多坏，人皆露处。二月壬午，京师又震；甲申、乙酉、丙申，三月甲寅、己未、庚午、辛未，五月丙寅、丁卯，皆震。八年甲午，又震，有声如雷；甲辰，又震，  九年四月辛酉，又震，有声如雷，河中、关辅尤甚，坏城壁庐舍，地裂水涌。  十年四月戊申，京师地震；癸丑，又震，侍中浑第有树涌出，树枝皆载蚯蚓。  十三年七月乙未，又震。  元和七年八月，京师地震，草树皆摇。九年三月丙辰，州地震，昼夜八十，压死百余人，地陷者三十里。二年十月，京师地震。  十一年二月丁丑，又震。  十五年正月，穆宗即位，戊辰，始朝群臣於宣政殿，是夜地震。  太和二年正月壬申，地震。  七年六月甲戌，又震。九年三月乙卯，京师地震，屋瓦皆坠，户牖有声。  开成元年二月乙亥，又震。二年十一月乙丑夜，又震。  四年十一月甲戌，又震。  会昌二年正月癸亥，宋、亳二州地震。十二月癸未，京师地震。  大中三年十月辛巳，上都及振武、河西、天德、灵武、盐夏等州地震，坏庐舍，压死数十人。  十二年八月丁巳，太原地震。  咸通元年五月，上都地震。  六年十二月，晋、绛二州地震。坏庐舍，地裂泉涌，泥出青色。  八年正月丁未，河中、晋绛三州地大震，坏庐舍，人有死者。  十三年四月庚子朔，浙东、西地震。  乾符三年六月乙丑，雄州地震，至七月辛巳止，州城庐舍尽坏，地陷水涌，伤死甚众。是月，濮州地震。十二月，京师地震有声。  四年六月庚寅，雄州地震。  六年二月，京师地震，有声如雷，蓝田山裂水涌。  中和三年秋，晋州地震，有声如雷。  光启二年春，城都地震，月中十数。占曰：“兵、饥。”十二月，魏州地震。  乾宁二年三月庚午，河东地震。
    宋乾德三年，京师地震。  至道二年十月，潼关西灵、夏、环、庆等州地震，城郭庐舍多坏，占云：“兵饥。”是时，西戎寇灵州，明年，遣将率兵援粮以救之。关西民有饥殍者。  咸平二年九月，常州地震，坏鼓角楼、罗务、军民庐舍甚众。  四年九月，庆州地震者再。  六年正月，益州地震。  景德元年正月丙申夜，京师地震；癸卯夜，复震；丁未夜，又震，屋宇皆动，有声，移时方止。癸丑，冀州地震，占主：“土工兴，有急令，兵革兴。”是年，契丹犯塞。二月，益、黎、雅州地震。三月，邢州地震不止。四月己卯夜，瀛州地震。五月，邢州地复震不止。十一月壬子，日南至，京师地震。癸丑，石州地震。  四年七月丙戌，益州地震。己丑，渭州瓦亭寨地震者四。  大中祥符二年三月，代州地震。四年六月，昌、眉州并地震。七月，真定府震，坏城垒。天圣五年三月戊辰，秦州地震。  七年十月丙午，京师地震。  景四年十二月甲申，忻、代、并三州地震，坏庐舍，覆压吏民。忻州死者万九千七百四十二人，伤者五千六百五十五人，畜死者五万馀。代州死者七百五十九人，并州千八百九十人。  宝元元年正月庚申，并、忻、代州地震。十一月，忻州地震。十二月甲子，京师地震。  庆历三年五月乙亥，忻州地大震，说者曰：“地道贵静，今数震摇，兵兴民劳之象也。”四年五月庚午，忻州地震，西北有声如雷。  五年七月丁酉，广州地震。己卯，京南、岳州并地震。  六年二月戊寅，青州地震。三月庚寅，登州地震，巨山摧。自是震不己，每震，即海底有声如雷。五月甲申，京师地震。  七年十月乙丑，河阳、许州地震。  二年十一月丁酉夜，秀州地震，有声自西北起如雷。  嘉二年，雄、霸等州地震。  五年五月己丑，京师地震。  治平四年秋，漳泉建州、邵武兴化军等处皆地震，潮州尤甚，地裂泉涌，压覆州郭及两县屋宇，士民、军兵死者甚众。八月己巳，京师地震。熙宁元年七月甲申，地震。乙酉、辛卯，再震。八月壬寅、甲辰，又震。是月，郓州须城、东阿二县地震终日，沧州清池、莫州亦震，坏官私庐舍、城壁。是时，河北复大震，或数刻不止，有声如雷，楼橹、民居多摧覆，压死者甚众。九月戊子，莫州地震，有声如雷。十一月乙未，京师及莫州地震。十二月癸卯，瀛州地大震。丁巳，冀州地震。辛酉，沧州地震，涌出沙泥、船板、胡桃、螺蚌甲之属。十二月，潮州地再震。是岁，数路地震，有一日十数震，有逾半年震不止者。  元丰八年五月，京师地震。元二年二月辛亥，代州地震，有声。  四年春，陕西、河北地震。  七年九月己酉，兰州、镇戎军、永兴军地震。十月庚戌朔，环州地再震。  绍圣元年十一月丙寅，太原府地震。二年十月、十一月，河南府地震。是岁，苏州自夏迄秋地震七。  三年三月戊戌夜，剑南东川地震。九月己酉，滁州、沂州地震。  四年六月己酉，太原府地震，有声。  元符元年七月壬申夜，&lt;今&gt;蔽天，地震良久。三年正月壬申，恩州地震。八月甲戌，太原府地震。  三年五月己巳，太原府又震。建中靖国元年十二月辛亥，太原府、潞晋隰代石岚等州、岢岚威胜保化宁化军地震弥旬，昼夜不止，坏城壁、屋宇，人畜多死。  宣和四年，北方用兵，雄州地震。  六年正月，京师连日再地震，宫殿门皆动有声。  建炎二年正月戊戌，长安地大震，金虏将娄宿围城，弥旬无外援，虏兵乘地震而入，城遂陷。绍兴三年八月甲申，地震，平江府、湖州尤甚（甲辰，诏罪已，求直言）。是岁，逆豫陷邓、随等州，金虏犯蜀。臣犯君、夷犯华之应也。  六年六月乙巳夜，地震，有声自西北如雷，馀杭县为甚（诏罪己，求直言）。是冬，伪齐刘麟，猊犯顺，寇濠、寿州。後四年，虏酋兀术入寇。  二十四年正月戊寅，地震。  二十五年三月壬申，又震。  二十八年八月甲寅地夜，地震。  三十一年三月壬辰，又震。  三十二年七月戊申，又震。  隆兴元年十月丁丑，地震。六月甲寅，又震。是岁，宰臣汤思退擅撤海、泗、唐、邓之戍，虏乘边虚入寇，後思退贬死。此臣专必震，又兵役人劳之应也。  乾道二年九月丙午，地震自西北方。是月，台州有海寇。  四年十二月壬子，石泉军地震三日，有声如雷，屋瓦皆落。时郡有绵州冤狱云。  晁熙元年十二月戊辰，地震自东北方。後湖南、江西茶寇扰数路。  九年十二月壬寅，地夜震。  十年十二月丙寅，又震。  十二年五月庚寅，又震。  庆元六年十一月甲子，地震东北方。嘉定六年四月，行都地震。六月丙子，严州淳安县地震。  十年二月庚申，地震自东南。越月，虏犯光州。  十四年正月乙未，地夜震，大雷。是春，金虏入寇，蕲、黄州失守。
    ●卷三百二 物异考八
    ○山崩  地陷  地移  地长  川竭
    《春秋》公十四年“秋八月辛卯，沙麓崩。”《梁传》曰：林属於山曰麓（师古曰：“属，联也，音之欲反），沙其名也。”刘向以为臣下背叛，散落不事上之象也。先是，齐桓行伯道，会诸侯（师古曰：“伯读曰霸。其下亦同。”），事周室。管仲既死，桓德日衰，天戒若曰，伯道将废，诸侯散落，政逮大夫，陪臣执命，臣下不事上矣。桓公不寤，天子蔽晦（师古曰：“被，掩蔽而暗也。”）。及齐桓死，天下散而从楚。王札子杀二大夫。（师古曰：“二大夫，召伯、毛伯也。”）晋败天子之师（师古曰：“谓败之於贸戎也。己解於上也。”），莫能征讨，从是陵迟。《公羊》以为沙麓，河上邑也。董仲舒说略同。一曰，河，大川象；齐，大国；桓德衰，伯道将移於晋文，故河为徙也。《左氏》以为沙麓，晋地；沙，山名也；地震而麓崩，不书震，举重者也。伯阳甫所谓“国必依山川，山崩川竭，亡之徵也；不过十年，数之纪也。”至二十四年，晋怀公杀於高梁（师古曰：“怀公谓子圉，惠公之子也。文公入国而使杀之。高梁，晋地。”）。京房《易传》曰：“小人剥庐（师古曰：《剥卦》上九爻之辞。”），厥妖山崩，兹谓阴乘阳，弱胜强。”成公五年“夏，梁山崩。”《梁传》曰ń河三日不流（师古曰：“ń读曰壅。”），晋君帅群臣而哭之，流（师古曰：“从伯宗用辇者之言。”）。刘向以为山阳，君也，水阴，民也。天戒若曰，君道崩坏，下乱，百姓将失其所矣。哭然後流，丧亡象也。梁山在晋地，自晋始而及天下也。後晋暴三卿，厉公以杀。董仲舒说略同。刘歆以为梁山，晋望也；崩，弛崩也。古者三代命祀，祭不越望，吉凶祸福，不是过也。国主山川，山崩川竭，亡之徵也，美恶周必复。是岁，岁在鹑火，至十七年复在鹑火，栾书、中行偃弑厉公而立悼公。
    威烈王十三年，晋河岸崩，壅龙门至於底柱。
    汉高后二年正月，武都山崩，杀七百六十人，地震至八月止。  文帝二年四月，齐、楚地山二十九所同日俱大发水，溃出。刘向以为近水土也。天戒若曰，勿盛齐、楚之君，今失制度，将为乱。後十六年，帝庶兄齐悼惠王之孙文王则薨，无子，帝分齐地，立悼惠王庶子六人皆为王（师古曰：“谓齐孝王将闾、济北王志、川王贤、胶东王雄渠、胶西王、济南王辟光。”）。贾谊、晁错谏，以为违古制，恐为乱。至景帝三年，齐、楚七国起兵百馀万，汉皆破之。春秋四国同日灾（师古曰：“宋、卫、陈、郑。”），汉七国同日众山溃，咸被其害，不畏天威之明效也。  成帝河平三年二月丙戌，犍为柏江山崩，捐江山崩，皆ń江水（师古曰：“ń读曰壅。次下亦同。”），江水逆流坏城，杀十三人，地震积二十一日，百二十四动。  元延三年正月丙寅，蜀郡岷山崩，ń江，水逆流，三日通。刘向以为周时岐山崩，三川竭，而幽王亡。岐山者，周所兴也。汉家本起於蜀汉，今所起之地山崩川竭，星孛又及摄提、大角，从参至辰（如淳曰：“孛星尾长及摄提、大角，始发於参至辰也。”），殆必亡矣。其後三世亡嗣，王莽篡位。
    王莽天凤三年，长平馆西岸崩，ń泾水不流，毁而北行。
    後汉和帝永元元年七月，会稽南山崩。会稽，南方大名山也。京房《易传》曰：“山崩，阴乘阳，弱胜强也。”刘向以为山阳，君也；水阴，民也；君道崩坏，百姓失所也。刘歆以为崩犹弛也。是时窦太后摄政，兄窦宪专权。  七年七月，赵国易阳地裂。京房《易传》曰：“地裂者，臣下分离，不肯相从也。”是时南单于众乖离，汉军追讨。  十二年夏四月戊辰，南郡秭归山高四百丈，崩填，杀百馀人。明年冬，至蛮夷反，遣使募荆州吏民万馀人击之。  元兴元年五月癸酉，右扶风雍地裂。是後西羌大寇凉州。  殇帝延平元年五月壬辰，河东恒山崩。是时邓太后专政。秋八月，殇帝崩。  安帝永初元年六月丁巳，河东杨地陷，东西百四十步，南北百二十步，深三丈五尺。  六年六月壬辰，豫章员原山崩，各六十三所。  元初元年三月己卯，日南地坼，长百八十二里。其後三年正月，苍梧、郁林、合浦盗贼群起，劫略吏民。  二年六月，河南雒阳新城地裂。延光二年七月，丹阳山崩四十七所。  三年六月庚午，巴郡阆中山崩。  四年十月丙午，蜀郡越隽山崩，杀四百馀人。丙午，天子会日也。是时阎太后摄政。其十一月，中黄门孙程等杀江京，立顺帝，诛阎后兄弟，明年，阎后崩。  顺帝阳嘉二年六月丁丑，雒阳宣德亭地坼，长八十五丈，近郊地。时李固对策，以为“阴类专恣，将有分离之象，所以附郊城者，是上帝示象以诫陛下也”。是时宋娥及中常侍各用权分争，後中常侍张逵、豫政与大将军商争权，为商作飞语，欲陷之。桓帝建和三年四月，郡国六地裂，水涌出，井溢，坏寺屋，杀人。时梁太后摄政，兄冀枉杀李固、杜乔。  三年，郡国五山崩。  和平元年七月，广汉梓ㄅ山崩。  永兴二年六月，东海朐山崩。冬十二月，泰山、琅邪盗贼群起。  永寿二年七月，河东地裂。时梁皇后兄冀秉政，桓帝欲自由，内患之。  延熹元年七月乙巳，左冯翊阳地裂。  三年五月戊，申汉中山崩。是时上宠恣中常侍单超等。  四年六月庚子，泰山、博尤来山判解。  八年六月丙辰，缑氏地裂。永康元年五月丙午，雒阳高平永寿亭、上党泫（工元反）氏地各裂。是时朝臣患中常侍王甫等专恣。冬，桓帝崩。明年，窦氏等欲诛常侍、黄门，不果，更为所诛。  灵帝建宁四年五月，河东地裂十二处，裂各长十里百七十步，广者三十馀步，深不见底。
    魏元帝咸熙二年二月，太行山崩。此魏亡之徵也。其冬，晋有天下。
    吴孙权赤乌十三年八月，丹阳、句容及故鄣、宁国诸山崩，鸿水溢。刘歆以为：“国主山川，山崩川竭，亡之徵也。”吴虽称帝，其实列国，灾发丹阳，天意见之。後二年而权薨，又二十六年而吴亡。
    晋武帝泰始三年三月戊午，太石山崩。  四年七月，泰山崩坠三里。京房《易传》曰：“自上下者为崩，厥应泰山之石颠而下，圣人受命，人君虏。”及帝晏驾，而禄去王室，惠皇懦弱，怀、愍二帝俱辱虏庭，沦胥於北，元帝中兴於南，此其应也。  太康五年庚午，宣帝庙地陷。  六年十月，南安新兴山崩，涌水出。  七年二月，朱提（殊匙二音）之大泸山崩，震坏郡舍，阴平之仇池崖陨。  八年七月，大雨，殿前地陷，方五尺，深数丈，中有破船。  惠帝元康四年，蜀郡山崩，杀人。五月壬子，寿春山崩，洪水出，城坏，地陷方三十丈，杀人。六月，寿春大雷，山崩地坼，人家陷死，上庸郡亦如之。八月，居庸地裂，广三十六丈，长八十四丈，水出，大饥。上庸四处山崩。地坠广三十丈，长一百三十丈，水出杀人。皆贾后乱朝之应也。  太安元年四月，西墉崩。  怀帝永嘉元年三月，洛阳东北步广里地陷。  二年八月乙亥，鄄城无故自坏七十馀丈，司马越恶之，迁於濮阳。此见之异也。越卒以陵上受祸。  三年七月戊辰，当阳地裂三所，广三丈，长三百馀步。京房《易传》曰：“地坼裂者，臣下分离，不肯相从也。”其後司马越、苟交恶，四方牧伯莫不离散，王室遂亡。  三年十月，宜都夷道山崩。  四年四月，湘东酃黑石山崩。  元帝太兴元年二月，庐陵、豫章、武昌、西阳地震，山崩。  二年五月，祁山地震，山崩，杀人。  三年，南平郡山崩，出雄黄数千斤。时王敦陵傲，帝优容之，示含养祸萌也。  四年八月，常山崩，水出，滹沱（上火乎反，下音陀）盈池，大木倾拔。  成帝咸和四年十月，柴桑庐山西北崖崩。十二月，刘允为郭默所杀。  穆帝永和七年九月，峻平、崇阳二陵崩。  十二年十一月，遣散骑常侍车灌修峻平陵，开埏道，崩压，杀数十人。  升平五年二月，南掖门马足陷地，得钟一，有文四字。  哀帝隆和元年四月丁丑，浩（上古合反，下音门）山崩，张天锡亡徵也。  安帝义熙八年三月壬寅，山阴地陷，方四丈，有声如雷。  十年五月戊寅，西明门地穿，涌水出，毁门扇及限。陷此水土也。  十一年五月，霍山崩，出铜钟六枚。  十三年七月，汉中城固县水涯有声若雷，既而岸崩，出铜钟十有二枚。  惠帝元康九年六月夜，暴雷雨，贾谧斋屋柱陷入地，压谧床帐。此木土，土失其性，不能载也。明年，谧诛焉。  光熙元年五月，范阳国地燃，可以爨。此火土也。是时，礼乐征伐自诸侯出。
    梁武帝普通二年，始平郡石鼓村地自开成井，方六丈六尺，深三十二丈。
    後魏孝静帝武定二年十一月，西河地陷，有火出。京房《易传》占曰：“地自陷，其君亡。”祖恒曰：“火，阳精也。地，阴主也。地燃，越阴之道，行阳之政，臣下专恣，终以自害。”时齐神武作宰，侯景专擅河南。神武崩，景作乱。
    後周武帝建德二年，凉州地震裂出泉。
    隋高祖仁寿三年，梁州就谷山崩。《洪范五行传》曰：“崩散落，背叛不事上之类也。”梁州为汉地。明年，汉主谅反。
    炀帝大业七年，砥柱山崩，壅河，逆流数十里。时帝兴辽东之役，四海怨叛，卒以灭亡。
    唐太宗贞观八年七月，陇右山摧。山者高峻，自上而陨之象也。  武后垂拱二年九月己巳，雍州新丰县露台乡大风雨，震电，有山涌出，高一十丈，有池周三百亩，池中有龙凤之形，禾麦之异，武后以为休应，名曰“庆山”。荆州人俞文俊上言：“天气不和而寒暑隔，人气不和而赘疣生，地气不和而堆阜出。今陛下以女主居阳位，反易刚柔，故地气隔塞，山变为灾。陛下以为‘庆山’，臣以为非庆也。宜侧身修德以答天谴，不然，恐灾祸至。”后怒，流於岭南。  永昌中，华州赤水南岸大山，昼日忽风昏，有声隐隐如雷，顷之渐移东数百步，壅赤水，压张村民三十馀家，高二百馀丈，水深三十丈，坡上草木宛然。《金》曰：“山徙者人君不用道，禄去公室，赏罚不由君，佞人执政，政在女主，不出五年，有走王。”  元宗开元十七年四月乙亥，大风震电，蓝田山摧裂百馀步，畿内山也。国主山川，山摧川竭，亡之证也。占曰：“人君德消政易则然。”  天宝十一载六月，虢州乡黄河中女娲墓因大雨晦冥，失所在，至肃宗乾元二年六月乙未，濒河人闻有风雷，晓见其墓涌出，下有巨石，上有双柳，各长丈馀，时号风陵堆。占曰：“冢墓自移，天下破。”代宗大历六年四月戊寅，蓝田西原地陷。九年十一月戊戌，同州夏阳有山徙於河上，声如雷。  十三年，郴州黄芩山摧，压死者数百人。  德宗建中二年，霍山裂。魏州魏县西四十里，地数亩忽长崇数尺。  宪宗元和八年五月丁丑，大隗山摧。  十五年七月丁未，苑中土山摧，压死二十人。  僖宗光启三年四月，维州山崩，累日不止，尘坌亘天，壅江水逆流。占曰：“国破。”
    後唐明宗长兴三年七月，夔州奏，赤甲山崩。
    宋太宗雍熙三年，阶州福清县青龙峡山圯，壅白江，水逆流高十丈许，坏民田数百里。  晁化三年五月，雅州名山县大风雨，登辽山圯，壅江水逆流入民田，坏稼。
    真宗咸平元年七月庚午，宁化军汾水涨，坏北水门，山石摧圯，军士有压死者。  二年七月庚寅，陕州灵宝县暴雨崖圯，压居民死者二十二户。  三年三月辛丑夜，秦州大泽县三阳寨大雨崖摧，压死者六十二人。  四年正月，秦州成纪县山摧，压死六十馀人。  景德四年七月，秦州成纪县崖圯，杀居民。天禧五年五月，襄州凤林镇道侧涌起，高三尺许，长三丈，阔八尺。知州夏竦以闻。  神宗熙宁元年，潭州益阳县雷震，山裂出米。  二年十月庚戌，南郊，东门内地陷，有天宝十二载古墓。  五年九月丙寅，华州少华山前阜头峰越八盘岭及谷，摧陷於石子坡。东西五里，南北十里，溃散坟裂，涌起堆阜，各高数丈，长若是岸。至陷居民六社，凡数百户，林木、庐舍亦无存者。并山之民言：“数年以来，峰上常有声，是夜初昏，略无风雨，山上忽雾起，有声渐大，地遂震动，不及食顷而山摧。”  元丰八年二月甲戌，宾州岭方县地陷。  哲宗元元年十二月，华州郑县界小敷谷山颓，伤居民。  徽宗宣和七年七月己亥，熙河路地震，有裂数十丈者，兰州尤甚，陷数百家，仓库俱没。  高宗绍兴十二年十一月，陕西不雨，五焦枯，泾、渭、灞、皆竭。伯阳甫曰：“国必依山川，山摧川竭，亡之证也。”时秦民以饿离散，壮者为北人所买，郡邑遂空。刘向以为阳失在阴者，谓火气来煎枯水，故川竭。山川连体，下竭上必摧。占曰：“君德消，政易则然。”京房《易传》曰：“君臣相背，厥异名水绝。”  光宗绍熙四年秋，南岳祝融峰有山自摧。剑门关山摧。  五年十二月，临安府南高峰有山自摧。  宁宗庆元二年六月辛未，台州黄岩县大雨水，有山自徙五十里馀，声如雷，草木、冢墓皆如初，而故址为渊潭。时临海县清潭山亦自移。《唐志》载《金》曰：“山徙者君不用道，禄去公室，赏罚不由君，佞人执政也。”此韩胄擅朝之应。嘉泰二年七月丁未，闽建安县山摧，民庐之压者六十馀家。  嘉定六年六月丙子，浙淳安县长乐乡山摧水涌。近水土也。京房《易传》曰：“小人剥庐，厥妖山摧。”刘向以为“山阳，君也，水阴，民也。君道坏，下乱，百姓将失其所”。又曰：“臣下叛，散落不事上之象也。”  八年五月，行都久不雨，百川皆竭，淮甸亦如之。
    ○地生异物
    魏公孙渊时，襄平北市生肉，长围各数尺，有头目口喙，无手足（详见《赤祥门》）。
    晋惠帝元康五年，吕县有流血百馀步（详见《赤祥门》）。  怀帝永嘉元年，洛阳地陷，有苍白鹅出（详见《羽虫之异》）。  元帝太兴二年，庐江县何旭家忽闻地中有犬子声，掘之得一母犬与二子，一雄一雌（详见《犬祸门》）。又孙无终家地坼得狗（同上并见《犬祸门》）。  成帝咸康初，地生毛。  孝武帝太元二年，地生毛。  十四年，京都地生毛。  十七年，地生毛。  安帝隆安四年，地生毛，或白或黑。  元兴三年五月，江陵地生毛。  义熙三年、十年，地并生毛。
    齐高帝建元元年，荆州天井湖出绵，人乃与常绵不异。
    梁武帝大同二年，地生白毛，长二尺（详见《白祥门》）。
    北齐武成河清元年九月，沧州及长城下地多生毛，或白或黑，长四五寸。
    唐武后垂拱元年九月，淮南地生毛，或白或苍，长者尺馀，遍居人床下，扬州尤甚，大如马鬣，焚之臭如燎毛。占曰：“兵起，民不安。”  三年，魏州地出铁如船数十丈。武威郡石化为面，贫乏者取以给食。  元宗天宝十三载，汝州叶县南有土块斗，中有血出，数日不止。  德宗建中四年四月，京师地生毛，或黄或白，有长尺馀者。  贞元四年四月，淮南及河南地生毛。  文宗太和二年六月，苏州地生毛。  四年，石生面，贫者食之。
    宋神宗熙宁元年，潭州益阳县雷震山裂，出米可十万斛，炊之成饭，而腥不可食，至京师，信米也，但色黑如炭。
    八年，杭州盐官县自三月地产物如珠，可食。（详见《异门》）。
    元丰三年，青州临朐、益郡石化为面，民取食之。
    ○黄眚黄祥
    汉昭帝元凤元年九月，燕有黄鼠衔其尾舞王宫端门中（见《鼠妖门》）。成帝建始元年四月辛丑夜，西北有火光。壬寅晨，大风从西北起，气赤黄，四塞天下，终日夜著地者黄土尘也。是岁，帝元舅大司马大将军王凤始用事，又封凤母弟崇、庶弟谭等五人皆为列侯。哀帝即位，封外属丁氏、傅氏、周氏、郑氏凡六人为列侯。杨宣对曰：“五侯封日，天气赤黄，丁、傅复然。此殆爵土过制，伤乱土气之祥也。”京房《易传》曰：“《易》称‘观其生’，言大臣之义，当观贤人，知其性行，推而贡之，否则为闻善不与，兹谓不知，厥异黄，厥咎聋，厥灾不嗣。黄者，日上黄光不散如火然，有黄浊气四塞天下。蔽贤绝道，故灾异至绝世也。”
    王莽天凤元年六月，黄雾四塞。
    後汉昭烈章武二年，东伐，二月，自秭归进屯夷陵。六月，秭归有黄气见，长十馀里，广数十丈。後逾旬，为陆逊所破，近黄祥也。
    晋惠帝元康四年正月，大雾。帝时昏毛，政非己出，故有大雾之妖。  元帝太兴四年八月，黄雾四塞，埃氛蔽天。  永昌元年十月，京师大雾，黑气贯天，日无光。明帝太宁元年正月癸巳，黄雾四塞。二月，又黄雾四塞。是时王敦擅权，谋逆愈甚。  穆帝永和七年三月，凉州大风拔木，黄雾下尘。是时，张重华纳谮，出谢艾为酒泉太守，而所任非其人，至九年死，嗣子见杀，是其应也。京房《易传》曰：“闻善不与，兹谓不知，厥异黄，厥咎聋，厥灾不嗣。黄者，有黄浊气四塞天下。蔽贤绝道，故灾至绝世也。”  孝武太元八年二月癸未，黄雾四塞。是时，道子专政，亲近佞人，朝纲方替。  安帝元兴元年十月庚申朔，黄雾昏浊不雨。是时桓元谋逆之应。  义熙五年十一月，大雾。十年十一月，又大雾。是时，帝室衰微，臣下权盛，兵及土地，略非君有，此其应也。
    宋文帝元嘉二十九年十二月戊辰，黄雾四塞。次年春，元凶劭弑逆。
    齐武帝永明六年十一月丙戌，土气竟天，如烟，入人眼鼻，三日乃止。  八年六月丙申，大雷雨，有黄光竟天，照地状如金。
    梁武帝大同元年，天雨土。  二年，天雨灰，其色黄，近黄祥也。京房《易飞候》曰：“闻善不与，兹谓不知，厥异黄，厥咎聋，厥灾不嗣。蔽贤绝道之咎也。”时帝自以为聪明博达，恶人胜己。又笃信佛法，扌舍身为奴，绝道蔽贤之罚也。
    简文帝大宝元年正月，天雨黄沙。  三年，梦丸土而吞之。帝寻为侯景所废，以土囊压之而毙，诸子遇害，不嗣之应也。
    陈後主时，梦黄衣人围城。後主恶之，绕城橘树，尽伐去之。隋高祖受禅後，上下通服黄衣。未几隋师攻围之应也。
    後周静帝大象二年，天雨细黄土，移时乃息。与大同元年同占。时宣帝昏狂滋甚，其年崩，静帝立，禅於隋。
    隋文帝开皇二年，京师雨土。时帝惩周室诸侯微弱至亡，乃分封诸子，并为行台，专制方面。失土之故，有土气之祥，後诸王各谋为逆乱。京房《易飞候》曰：“天雨土，百姓劳苦而无功。”时营都邑，起仁寿宫，颓山堙谷，死者大半。
    唐太宗贞观七年三月丁卯，雨土。  二十年闰三月已酉，有黄阔一丈，东西际天。黄为土功。  高宗永徽三年三月辛巳，雨土。  中宗景龙元年六月庚午，陕州雨土。十二月丁丑，雨土。  元宗天宝十三载二月丁丑，雨黄土。  代宗大历七年十二月丙寅，雨土。  德宗贞元二年四月甲戌，雨土。  八年二月庚子，雨土。  文宗太和八年十月甲子，土雾昼昏，至於十一月癸丑。  开成元年七月乙亥，雨土。  懿宗咸通十四年三月癸巳，雨黄土。  僖宗中和二年五月辛酉，大风，雨土。  昭宗天复三年二月，雨土，天地昏霾。  天元年闰四月甲辰，大风，雨土。
    宋太宗淳化三年正月乙卯，京师雨土。占曰：“小人叛。”自後李顺盗据益州。英宗治平元年三月辛酉、十二月乙巳，雨土。  二年三月壬戌，雨土。十二月己亥，雨黄土。  神宗熙宁五年十二月癸未、七年三月戊午，并雨黄土。  八年五月丁丑，雨黄土兼细毛。  元丰二年十一月丁亥、五年二月乙巳、六年四月辛未，雨土。  哲宗元七年正月戊午，天雨尘土。王民劳苦。  徽宗宣和元年三月庚午，雨土着衣。主不肖者食禄。  高宗绍兴元年十二月庚辰夜，有黄白气。  十一年，冯康国言，三月庚申，泾州雨黄沙。语在《金传》及《夜妖》。十八年十一月壬辰，上御丽正门，肆赦，天有赤黄。近黄祥也。太史附秦桧旨奏以为瑞。  孝宗乾道四年三月己丑，雨土若尘。  晁熙四年二月戊戌、五年二月甲申，四月丁丑，六年十一月乙丑，十一年正月辛卯、甲寅，十三年正月壬寅，皆雨土。  十五年九月庚子，南方有赤黄气。  光宗绍熙四年十月甲寅，五年四月癸卯，皆雨土。十月乙未，天有赤黄色。占曰：“是为天变。”色先赤後黄，近黄赤祥也。十一月辛亥，雨土。
    ●卷三百三 物异考九
    ○恒雨
    《春秋》鲁隐公九年“三月癸酉，大雨，震电；庚辰，大雨雪（师古曰：“雨雪，雨音于具反。”）。”大雨，雨水也（师古曰：“下雨音于具反。後类并同。”）；震，雷也。刘歆以为三月癸酉，於历数春分後一日，始震电之时也，当雨，而不当大雨。大雨，恒雨之罚也。於始震雷八日之而大雨雪，恒寒之罚也。刘向以为周三月，今正月也，当雨水，雪杂雨，雷电未可以发也。既己发也，则雪不当复降。皆失节，故谓之异。於《易》雷以二月出，其卦曰《豫》（师古曰：“坤下震上也。”），言万物随雷出地，皆逸豫也。以八月入，其卦曰《归妹》（师古曰：“《兑》下《震》上也），言雷复归。入地则孕毓根核，保藏蛰虫（师古曰：“毓字与育同。核亦ぼ字也。草根曰ぼ，音该。”），避盛阴之害；出地则养长华实，发扬隐伏，宣盛阳之德。入能除害，出能兴利，人君之象也。是时，隐以弟桓幼，代而摄立。公子见隐居位巳久，劝之遂立（师古曰：“公子，鲁大夫羽父也。劝杀桓公，己求为太宰。音挥。”）。隐既不许，惧而易其辞（师古曰：“反谓桓公云隐欲杀之。”），遂与桓共杀隐。天见其将然，故正月大雨水而雷电。是阳不闭阴，出涉危难而害万物。天戒若曰，为君失时，贼弟佞臣将作乱矣。後八日大雨雪，阴见隙而胜阳，篡杀祸将成也。公不寤，後二年而杀。
    汉昭帝始元元年七月，大水雨，自七月至十月。  成帝建始三年秋，大雨三十馀日。  四年九月，大雨十馀日。
    王莽地皇元年九月，大雨六十馀日。
    光武建武六年九月，大雨连月，禾稼更生，鼠巢树上。  十七年，洛阳暴雨，坏民庐舍，压杀人，伤害禾稼。  和帝永元十年、十三年、十四年、十五年，皆淫雨伤稼。  安帝永初元年四年秋，郡国十淫雨伤稼（《方储对策》曰：“雨不时节，妄赏赐也。”）。  永宁元年，郡国三十三淫雨伤稼。建光元年，京都及郡国二十九淫雨伤稼。是时，羌反久未平，百姓屯戍，不解愁苦。  延光元年，郡国二十七淫雨伤稼（按本传陈忠奏，以为王侯二千石为女使伯荣独拜车下，柄在臣妾）。  二年，郡国五连雨伤稼。顺帝永建四年，司隶、荆、豫、兖、冀部淫雨伤稼。  六年，冀州淫雨伤稼。  桓帝延熹二年夏，霖雨五十馀日。是时，大将军梁冀秉政。擅杀。其年，冀伏诛。  灵帝建宁元年夏，霖雨六十馀日。时大将军窦武谋诛中官事泄，为曹节等所害。  熹平元年夏，霖雨七十馀日。时宦官曹节等谮杀渤海王悝。  中平六年夏，霖雨八十馀日。时灵帝初崩，大将军何进等谋诛废宦官，中常侍张让等共杀进，兵战京都地，死者数千。。
    魏明帝太和元年秋，数大雨，多暴卒雷电，非常，至杀鸟雀。时帝居丧不哀，出入弋猎无度，奢侈繁兴，故恒雨为罚。  四年八月，大雨霖三十馀日，伊、洛、河、汉皆溢。
    吴孙亮太平二年二月甲寅，大雨，震电。乙卯，雪，大寒。按刘歆以为，此时当雨而不当大雨。刘向以为既巳雷电，则雪不当复降，皆失时候之异，与《春秋》鲁隐同。其後亮卒见废。
    晋武帝泰始六年六月，大雨霖。甲辰，河、洛、伊、沁水同时并溢，流四千九百馀家，杀二百馀人，没秋稼千三百六十馀顷。  太康五年七月，任城、梁国暴雨，害豆麦。九月，南安郡霖雨暴雪，树木摧折，害秋稼。是秋，魏郡西平郡九县、淮南、平原霖雨暴水，霜伤秋稼。  惠帝永宁元年十月，义阳、南阳、东海霖雨，淹害秋麦。元帝太兴三年春，雨，至於夏。是时，王敦执权，不恭之罚也。  永昌元年春，雨四十馀日，昼夜雷电震五十馀日。是时，王敦兴兵，王师败绩之应也。  成帝咸和四年春，雨三十馀日，恒雷电。是时虽斩苏峻，其馀党犹据守石头，至其灭後，淫雨乃霁。  咸康元年八月乙丑，荆州之长沙攸、醴陵，武陵之龙阳三县，雨水浮漂屋室，杀人，损秋稼。是时帝幼，权在於下。
    梁武帝天监七年，七月雨，至十月乃霁。时频年兴师，诸军颇捷，而士卒疲敝，百姓怨望，阴气畜积之应也。
    陈宣帝太建十二年八月，大雨霪霖。时始兴王叔陵骄恣，阴气强盛之应也。明年，帝崩，後主立。叔陵作乱，讨平之。
    东魏孝静武定五年秋，大雨七十馀日。元瑾、刘思逸谋杀齐文襄之应也。
    北齐武成河清三年六月庚子，大雨，昼夜不息，至甲辰。山东大水，人多饿死。是岁，突厥寇并州，阴戎作梗之应。
    後主天统三年十月，积阴大雨。胡大后淫乱所感。
    武平七年七月，大霖雨，水涝，人户流亡。时骆提婆、韩长鸾等用事，小人专政。
    後周武帝建德三年七月，霖雨三旬。时卫刺王直潜谋逆乱。属帝幸阳宫，以其徒袭肃章门，尉迟运逆拒破之，其日雨霁。
    唐高祖武德六年秋，关中久雨。少阳曰，少阴曰雨，阳德衰则阴气胜，故常雨。太宗贞观十五年春，霖雨。
    高宗永徽六年八月，京城大雨。  显庆元年八月，霖雨，更九旬乃止。  元宗开元二年五月壬子，久雨，京城门。  十六年九月，关中久雨，害稼。  天宝五载秋，大雨。十二载八月，久雨。  十三载秋，大霖雨，害稼，六旬不止。九月，闭坊市北门，盖并，禁妇人入街市，祭元冥太社，明德门，坏京城垣屋殆尽，人亦乏食。  肃宗至德二载三月癸亥，大雨，至甲戌乃止。  上元元年四月，雨，讫闰月乃止。  二年秋，霖雨连月，渠窦生鱼。  代宗永泰元年九月丙午，大雨，至於丙寅。  大历四年四月，雨，至於九月，闭坊市北门，置土台，台上置坛，立黄幡以祈晴。  六年八月，连雨，害秋稼。  德宗贞元二年正月乙未，大雨雪，至於庚子，平地数尺，雪上黄黑如尘。五月乙巳，雨，至於丙申。时大饥，至是麦将登，复大雨霖，众心恐惧。十年春，雨，闰四月，止不雍一二日。  十一年秋，大雨。  十九年八月己未，大霖雨。  宪宗元和四年四月，册皇太子宁，以雨г服罢。十月，再择日册，又以雨г服罢。近常雨也。  六年七月，霖雨害稼。  十二年五月，连雨。八月壬申，雨，至於九月戊子。  十五年二月癸未，大雨。八月，久雨，闭坊市北门。宋、沧、景等州大雨，自六月癸酉至於丁亥，庐舍漂没殆尽。敬宗宝历元年六月，雨，至于八月。文宗太和四年夏，郓、曹、濮等州雨，坏城郭庐舍殆尽。五年正月庚子朔，京城阴雪，弥旬。开成五年七月，霖雨，葬文宗，龙盾陷不能进。  宣宗大中十年四月，雨，至於九月。  懿宗咸通九年六月，久雨，明德门。  僖宗乾符五年秋，大霖雨，汾、浍及河溢流害稼。  广明元年秋八月，大霖雨。  昭宗天复元年八月，久雨。
    後唐庄宗同光三年六月至九月，大雨，江河决，坏民田。
    废帝清泰元年九月，连雨，害稼。
    周太祖广顺二年七月，暴风雨，京师水深二尺，诸州皆奏大雨。
    宋太祖开宝元年六月，州府二十三大雨水，江河泛溢，坏民田、庐舍。  二年二月，车马驻潞州，积雨累日未止。九月，京师大雨霖。  五年五月，京师大雨，连旬不止，诸州皆言大雨霖。  八年五月，京师大雨水。  九年三月，京师大雨水。秋，又霖雨。  太宗太平兴国五年五月，京师连旬雨不止。  雍熙三年八月，京师大霖雨。  晁化三年九月，京师霖雨。  四年七月，京师大雨，十昼夜不止。  五年秋，开封府、宋亳陈颍泗寿邓州雨水，害稼。  至道元年四月甲辰，京师大雨雷电，道上水数尺。  二年，广南诸州并大雨水。  真宗咸平四年六月，京师大雨，漂坏庐舍，积潦浸路。  天禧四年七月，京师连雨弥月；甲子夜，大雨，流潦泛溢民舍军营。自是频雨，及冬方止。  乾兴元年二月，苏、湖、秀三州雨，坏民田。仁宗天圣四年六月庚寅，京师大雨震雷，平地水数尺。九月壬申，京东江、淮、闽、浙诸州雨水。  七年，自春涉夏，雨不止。嘉元年五月丁未，昼夜大雨。乙亥，雨坏太社太稷坛。自五月大雨不止，水坏官私庐含，城中系筏渡人。  四年八月，霖雨害稼。  六年七月，河北、京西、淮南、江、浙四路淫雨为灾。闰八月，京师久雨。英宗治平元年，京师自夏历秋，久雨不止，真宗及穆、献、懿三后陵台为雨所摧。二年八月庚寅，大雨，地上涌水，坏官私庐舍，漂杀人畜不可胜数。是日，御崇政殿，宰执而下朝参者十数人而巳。诏开西华门以泄宫中积水，水奔激，东殿侍班屋皆摧没，人畜溺死。官为葬祭其无主者千五百八十人。  神宗熙宁七年六月，熙州大雨，洮河溢。陕州大雨，漂溺陕、平陆二县。  九年七月，太原府汾河夏秋霖雨，水大涨。  哲宗元二年七月丁卯，以雨罢集英殿宴。  四年，夏秋霖雨，河流泛涨。  八年，自四月常雨至八月，昼夜霪霖，畿内及诸路大水，诏开京师宫观五日，所在令长吏祈祷，宰臣吕大防等待罪。  绍圣元年七月，京畿久雨，诸路水，害稼。  二年六月，久雨。九月，以久雨罢秋宴。  三年七月，久雨，哲宗大在道陷泥中。
    徽宗建中靖国元年二月，久雨。  崇宁元年七月，久雨，坏京城庐舍，民多压溺死。  三年六月，久雨。  四年五月，京师久雨。又自七月至九月，所在霖雨伤稼，十月始霁。  宣和元年五月，大雨，水骤高十馀丈。  六年秋，京畿常雨。河北、两浙水灾，民多流移。  钦宗靖康元年四月，京师大雨，天气清寒。又自五月甲申至六月，暴雨，伤麦，夏行秋令。  高宗建炎二年春，霪雨。  三年二月，上至杭州，久阴霖雨。占曰：“阴盛，下有阴谋。”时苗、刘为逆，後五十日伏诛。五月，霖雨，夏寒。  绍兴元年，行都雨，坏城三百八十丈。是岁婺州雨，亦败城郭。  三年，雨，自正月元日至於二月（寻诏恤刑）。七月，四川霖雨，至於越岁正月（上谓张浚久屯繁调所致，戒以抚民）。  四年六月，霪雨，害稼，苏、湖二州为甚（乙未，缓赋）。九月，久雨。时逆豫连金虏入寇。十月戊戌，上亲征而霁。  五年三月，霖雨，伤蚕麦，行都雨甚（庚子，虑狱。己未，发廪）。九月，雨至，於明年正月（振都民者再）。  七年十月，上如建邺，久雨。  八年三月，积雨，至於四月，伤蚕麦，害稼。  二十一年夏，襄阳府大雨十馀日。  二十三年六月，大雨，坏军垒、民田（辛酉，予缗蠲赋）。三十年五月辛卯，大风雨。语在《水传》。  三十一年四月，久雨，伤蚕麦，害稼。  三十二年六月，浙西大霖雨。  孝宗隆兴元年三月，霖雨，行都坏城郭三百三十馀丈。  二年六月，霪雨，沉阴。七月，浙西、江东大雨霖，伤稼。八月，风雨霖霪逾月，  乾道三年正月，霪雨，至於四月。夏寒，江、浙郡国损稼，蚕麦不登。  三年八月，霖雨，妨穑，江、浙、淮、闽禾麻菽粟多腐。四年四月，阴雨弥月。  六年五月，连雨六十馀日。十一月，连雨，辛巳，郊，开於圜丘，百步外有霪雨。  八年四月，四川阴雨七十馀日，六月壬寅，大雨彻昼夜，至於己酉，为灾。  九年闰正月，霪雨。  晁熙三年五月，淮、浙积雨，损禾麦。八月，浙东西、江东连雨。癸未、甲申，行都大风雨。九月，久雨，妨穑。  六年九月，连雨；己巳，将郊而霁。  八年四月，雨腐禾麦。五月，久雨，败首种。十一年四月，霪雨。  十二年五月、六月，皆霖雨。  十五年五月，荆、淮郡国连雨。十六年五月，浙西、湖北、福建、淮东、利西诸道大雨霖。
    光宗绍熙元年春，久阴连雨，至於三月。  二年四月，福建路霖雨，至五月。七月，利路久雨，伤种麦。八月，行都久雨。  三年五月，江东、湖北路连雨。七月，淮西、镇江、襄阳雨，害禾麦。  四年四月，霖雨，至於五月，浙东西、江东、湖北、淮西郡县坏圩田，害蚕麦蔬。  五年八月，霖雨，浙东西北待害稼。九月，雨，至於十月，江东西、福建皆苦雨。
    宁宗庆元元年正月，霖雨。二月，又雨，至三月，害麦。五月，霖雨。七月，雨，至八月。  二年八月，行都霖雨五十馀日。三年七月，雨连月。  五年五月，行都雨坏城，夜压附灭民庐，多死者。六月，浙东、西霖雨，至於八月。  嘉泰二年六月，福建路连雨，至於七月。  三年八月，久雨。  开禧元年七月，利路霖雨，败稼。十月，行都霪雨，至明年春三月。  嘉定三年三月，阴雨六十馀日。五月，潦雨，至於六月，首种多败，蚕麦不登。  四年八月，霖雨，至於九月。五年春，霪雨，至於三月，伤蚕麦。十一月，雨雪积阴，至於明年春？二月，霪雨。五月，霖雨，阴沉。浙东西雨，至於七月。  七年九月，阴雨。至於十月，害禾麦。  九年四月，霖雨。六月，大雨霖二十馀日，浙东、西郡县为灾。十年三月，连雨，至於四月。十月，霖雨，败穑。  十一年六月，浙西大霖雨。  十二年六月，霖雨弥月。  十五年七月，浙东、西霖雨为灾。  十六年五月，霖雨，浙西、湖北、江东、淮东尤甚。八月，大风雨，败稼。  十七年八月，霖雨。
    ○甘露
    汉宣帝甘露元年，甘露降。
    後汉光武建武十二年夏，甘露降。  中元元年，郡国频上言甘露降。  明帝永平十七年正月，甘露降於甘陵。  章帝建初四年，甘露降泉陵、洮阳二县。安帝延光三年四月壬戌，沛国言甘露降丰县。七月，冯翊言甘露降频阳衙。  桓宗延熹元年，上郡言甘露降。
    魏高贵乡公甘露元年五月，邺及上谷并言甘露降。
    陈留王咸熙二年四月，南深泽县言甘露降。
    吴孙权黄武二年，曲阿言甘露降。  嘉禾五年，武昌言甘露降於礼宾殿。赤乌二年，零陵言甘露降。  九年，武昌言甘露降。  孙皓甘露元年四月，蒋陵言甘露降，遂改元。
  </div>
  <div class="pagination">
   <a href="文献通考_page310.html">
    上一页
   </a>
   <span>
    ...
   </span>
   <a href="文献通考_page306.html">
    306
   </a>
   <a href="文献通考_page307.html">
    307
   </a>
   <a href="文献通考_page308.html">
    308
   </a>
   <a href="文献通考_page309.html">
    309
   </a>
   <a href="文献通考_page310.html">
    310
   </a>
   <span class="current-page">
    311
   </span>
   <a href="文献通考_page312.html">
    312
   </a>
   <a href="文献通考_page313.html">
    313
   </a>
   <a href="文献通考_page314.html">
    314
   </a>
   <a href="文献通考_page315.html">
    315
   </a>
   <a href="文献通考_page316.html">
    316
   </a>
   <span>
    ...
   </span>
   <a href="文献通考_page312.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
