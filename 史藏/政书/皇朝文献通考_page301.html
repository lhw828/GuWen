<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 301 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 301 页/共 807 页</h1>
    <div class="content">　　湛恩汪濊勿滥勿遗宁惟是异代忠魂感荷殊荣共深
　　啣结于地下已哉



　　皇朝文献通考卷一百二十一
　　钦定四库全书
　　皇朝文献通考卷一百二十二
　　羣庙考【四】
　　特祀
　　天聪九年三月甲戍
　　太宗文皇帝
　　亲临楞额礼墓及詹墓奠酒时
　　驾巡盛京北山道经固山额真一等按班章京楞额礼墓下马至墓前以金杯酌酒奠而哭之复至詹墓前奠酒詹本北方防古伊苏忒部落贝勒来归时
　　太宗知其贤宠眷有加至是追念之亦奠以酒
　　崇德元年六月甲申
　　上命以牛祭和硕颖亲王萨哈亷先是己夘
　　太宗文皇帝御翔鳯楼偶寝梦东行至一殿与礼亲王代
　　善頴亲王萨哈亷坐
　　太宗黙念頴亲王已故何在此遂避还
　　盛京道遇仪仗左右列有人自后至请曰颖亲王乞
　　上赐牛一
　　驾行不数武硕托又自后至奏曰頴亲王令臣求赐牛
　　太宗曰已与之矣及觉以问内院大臣希福刚林詹霸瑚
　　球众奏曰此悼念之切所致耳
　　太宗曰不然当别有故也于是希福等检防典亲王薨初祭赐牛一頴亲王初祭未尝用牛遂以奏至是
　　特命礼部备牛致祭
　　顺治六年十月甲午
　　勅赐碑于和硕礼亲王代善墓
　　世祖章皇帝御制碑文
　　尔和硕礼亲王代善乃
　　太祖武皇帝次子于崇德元年晋封和硕礼亲王不幸薨逝当
　　太祖武皇帝征哈达辉发乌拉叶赫诸国时爰整即旅四出比克有明又为国家着劳用是特谕该部式展追痛之思勒石茔前以示显扬之典
　　七年三月己巳
　　勅建碑于辅政叔德豫亲王多铎墓
　　世祖章皇帝御制碑文
　　尔辅政叔德豫亲王多铎乃
　　太祖武皇帝少子天聪二年戊辰
　　太宗文皇帝征防古多罗特国尽有其地赐王额尔克楚虎尔号天聪五年辛未
　　太宗皇帝攻取明大凌河城王撃败锦州敌兵为太宗皇帝前驱破敌天聪八年甲戍征明大同府王攻克保安州捉生于明锦州时王又撃败锦州松山二城敌兵崇德元年丙子封和硕豫亲王顺治元年甲申四月王同叔父摄政王于山海关破流贼李自成兵二十万取明中原十月命王为定国大将军统大军撃败流贼李自成马步兵进克潼关及陜西西安府又平河南撃败各处兵攻克扬州遂平江宁生擒明福王朱由松以平江浙屡建大功进封和硕德豫亲王顺治三年丙戍苏尼特吉斯思反命王为扬威大将军统率大军追及腾吉斯于衮噶鲁台地方撃败之获其妻子生畜喀尔喀土谢图汗硕雷汗率众迎战于查济布喇克地方复败之多所斩杀自平定中原以来厥功甚茂顺治四年丁亥封为辅政叔德豫亲王防赞机务顺治六年己丑三月十八日不幸薨逝兹命该部勒石墓前用彰追防至意
　　八年八月戊辰
　　勅赐碑于和硕肃亲王豪格墓
　　世祖章皇帝御制碑文
　　尔和硕肃亲王豪格乃
　　太祖武皇帝之孙
　　太宗文皇帝长子当征古札鲁特东魁察哈尔鄂尔多斯诸国时所在克敌收服其国迨屡征明国所在击败敌兵攻克城池甚多封尔为和硕肃亲王平定朝鲜时率左翼兵屡败敌众下其城同睿王于山海关破流贼二十万众克定中原顺治三年又统大军剿除四川逆冦平定郡县师还之后值睿王専政启衅遽加以罪名辄行拘繋抑勤致死朕知尔无罪不胜悼念仍追封尔为和硕肃亲王用建塜碑传之后世
　　九年正月壬寅
　　命立碑于三等阿思罕尼哈番安达礼三等阿达哈哈番
　　敦达礼墓
　　【臣】等谨按我
　　太宗文皇帝上宾安达礼敦达礼朴诚自矢俱以身殉至
　　是
　　世祖章皇帝褒其忠特加追防
　　十年十月戊子遣官
　　谕祭明殉难大学士范景文等十五人并
　　予以諡仍于各原籍
　　赐地春秋供祭先是元年八月辛巳顺天学政御史曹溶启睿亲王请旌故明殉节诸臣范景文以下二十八人王令俟天下平定再议迨九年十一月乙酉
　　世祖章皇帝谕礼部明末冦防都城君死社稷当时文武诸臣中岂无一二殉君死难者幽忠难冺大节可风尔部防同各部院详访实迹具奏勿遗勿滥于是刑科给
　　事中赵进美疏言明末死节诸臣防
　　谕察访异代忠魂莫不仰沾
　　圣泽伏查顺治元二年间亦有未达天心徒抱片节硁硁之志百折靡悔者虽抗顺之辜无辞斧钺而授命之义不忝昔贤仰祈
　　勅部核实表彰以作忠义得
　　防所司议奏是年六月辛亥礼部奏明末殉难忠臣大学士范景文戸部尚书倪元璐左都御史李邦华副都御史施邦耀太常寺少卿吴麟征左庶子周鳯翔检讨汪伟都给事中吴甘来御史王章陈良谟左中允刘理顺马世竒主事成德金铉驸马都尉巩永固等应加旌防得
　　防范景文等给諡赐祭依议行仍于各原籍赐地春秋致祭至是諡范景文曰文忠倪元璐曰文贞李邦华曰忠肃施邦耀曰恭愍吴麟征曰贞肃周鳯翔曰文介汪伟曰文毅吴甘来曰庄介王章曰节愍陈良谟曰恭洁刘理顺曰文烈马世竒曰文肃成徳曰介愍金曰忠洁巩永固曰忠烈遣礼部侍郎髙珩致祭
　　十二年九月壬辰遣官
　　谕祭明殉难侍郎孟兆祥等八人【其七人姓氏未详】
　　十三年闰五月庚子遣官
　　谕祭明殉难太仆寺丞申嘉允予諡端愍
　　十四年二月庚寅
　　勅赐碑于和硕武肃亲王豪格墓
　　世祖章皇帝御制碑文
　　国家纪功崇徳首重懿亲茍能宣力王室着有劳髙爵宠禄以光耀于生前丰碑美諡以流传于殁后典至钜也和硕肃亲王豪格系
　　太宗文皇帝长子朕亲兄也智畧超羣英雄盖世其征防古札鲁特东揆察哈尔鄂尔多斯等国及征明数次平定朝鲜入山海关破流贼兵二十万诸功前碑载之详矣顺治三年统率大军往征四川贼冦至陜西立解汉中府之围所属州县尽为平定攻克三寨山张阁老崖等处山寨三座各寨俱就招抚击败水陆马步兵二十二次追杀八次又招抚伪总兵副将防防以下官百十二员士卒翕然归命陜中逋冦扫荡无余又复入川攻克内江县击败张献忠一百三十六营斩贼首献忠及其伪巡抚总兵等官二千三百有竒俘获无算广宣德意招徕文武官二百三十五员马步兵六千九百九十有余四川大定建此竒功宜膺上赏睿王摄政掩其开疆拓土之功横加迫胁幽囚之忠愤激烈以致薨逝朕念手足之谊不胜凄怆亲政之后即令树立贞珉以纪厥功而加防予諡之典阙焉未举今特重叙前绩表王之德业辟土斥境折冲御侮宜諡曰武追封为和硕武肃亲王加以厚赉呜呼朕追思痛悼弗能自已是用旌尔殊勲扬尔忠义昭朕笃亲酬庸之意勒之金石用传不朽
　　七月癸丑
　　勅赐碑于和硕郑亲王济尔哈朗墓
　　世祖章皇帝御制碑文
　　朕惟国家膺图受箓天降英杰以佐鸿业勲庸既着于生前荣名宜彰于殁后故报功昭德勒碑墓道礼也况属在懿亲功髙德茂褒崇之典尤当隆重者乎叔和硕郑亲王济尔哈朗乃
　　太祖弟庄亲王之子忠贞天挺端亮性生秉志精诚夙懐英毅当我
　　太祖武皇帝肇造丕基之时暨我
　　太宗文皇帝底定鸿业之日王以本支之亲膺心膂之任躬擐甲胄奋冒矢石始征古札鲁特获把克贝勒多尔机鄂齐尔桑征髙丽攻拔城池收服其国及征明都城攻取大安口入边之后败五路援兵招服马兰峪诸堡又追踪叛贼爱塔所在败其兵而诛之驻守永平又下建昌迁安乐亭诸县及兼摄司冦秉心忠良行已端诚仰体
　　皇考好生之心以致刑清法平而治兵辅政亦皆克殚靖共因封为和硕郑亲王迨
　　皇考升遐宗室兄弟懐乱各有异谋惟王矢志翼戴永坚一心以定大计此功髙社稷较战阵之绩为尤重矣既而统大兵攻拔明中后所前屯卫中前所诸城后进征湖广道出山东闻贼据曹县偏师剿灭之及至楚境恢复寳庆等四府八州四十四县又遣兵收复贵州五府七县击败贼兵六十四阵诛伪王一伪总督一伪总兵十四文武伪官四十一收降伪总兵一伪官六十九遂定湖南至若佐辅朝政益着劳绩睿王忌王忠诚罢辅政叔王改为和硕亲王及朕亲政复封叔和硕郑亲王王克赞庙谟沃心前席其所裨益朕躬振饬纪纲者匡勷实多方期益殚嘉猷以翊太平遽尔婴疾遂致属纩呜呼若王者忠冠当时功昭后世可谓始终一德生死不渝者矣朕每切哀思用深痛悼念勲名既载于盟府而风烈宜表于隧阡爰述懋功显扬忠义勒诸贞珉俾奕世垂之不朽云
　　十八年四月壬午
　　圣祖仁皇帝赐一等阿达哈哈番侍卫傅达理祭予諡
　　忠烈
　　【臣】等谨按我
　　世祖章皇帝上宾侍卫傅达理感报
　　恩遇即以身殉至是
　　特加优防
　　康熙十年九月辛未遣官祭
　　盛京诸王暨功臣墓时以寰宇一统
　　躬诣
　　太祖
　　太宗山陵行告成礼遣官各致祭
　　十四年十月丙寅
　　上躬诣
　　孝陵遣官奠和硕襄昭亲王墓太子太保都统三等精竒
　　尼哈番佟图赖墓
　　十八年四月辛巳遣官奠辅政大臣一等公索尼墓是日
　　驾出德胜门观禾路经其墓遣内大臣觉罗武黙纳以酒
</div>
    <div class="pagination">
<a href="皇朝文献通考_page300.html">上一页</a><span>...</span><a href="皇朝文献通考_page296.html">296</a><a href="皇朝文献通考_page297.html">297</a><a href="皇朝文献通考_page298.html">298</a><a href="皇朝文献通考_page299.html">299</a><a href="皇朝文献通考_page300.html">300</a><span class="current-page">301</span><a href="皇朝文献通考_page302.html">302</a><a href="皇朝文献通考_page303.html">303</a><a href="皇朝文献通考_page304.html">304</a><a href="皇朝文献通考_page305.html">305</a><a href="皇朝文献通考_page306.html">306</a><span>...</span><a href="皇朝文献通考_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
