<!DOCTYPE html>
<html>
<head>
    <meta charset="UTF-8">
    <title>续通志 - 第 768 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 768 页/共 1359 页</h1>
    <div class="content">　　列传

　　宋 【四十二】

　　○宋四十二

　　韩琦【忠彦】　　富弼【绍庭】　　文彦博

　　韩琦
　　富弼
　　文彦博

　　△韩琦

　　韩琦字稚圭相州安阳人父国华自有传琦风骨秀异弱冠举进士名在第二方唱名太史奏日下五色云见左右皆贺授将作监丞通判 
淄州入直集贤院监左藏库时方贵高科多径去为显职琦独滞筦库众以为非宜琦处之自若禁中需金帛皆内臣直批旨取之无印可验琦 
请复旧制置传宣合同司以相防察又每纲运至必俟内臣监莅始得受往往数日不至暴露庑下衙校以为病琦奏罢之厯开封府推官三司 
度支判官拜右司谏时宰相王随陈尧佐参知政事韩亿石中立在中书罕所建明琦连疏其过四人同日罢又请停内降抑侥幸凡事有不便 
未尝不言每以明得失正纪纲亲忠直远邪佞为急前后七十余疏王曾为相谓之曰今言者不激则多畏顾何补上德如君言可谓切而不迂 
曾闻望方崇罕所奖与琦闻其语益自信擢知制诰益利岁饥为体量安抚使异时郡县督赋调繁急市上供绮绣诸物不予直琦为缓调蠲益 
之逐贪残不职吏汰冘役数百活饥民百九十万赵元昊反琦适自蜀归论西师形势甚悉既命为陕西安抚使刘平与贼战败为所执时宰入 
他诬收系平子弟琦辨直其冤进枢密直学士副夏竦为经略安抚招讨使诏遣使督出兵琦亦欲先发以制贼而合府固争元昊遂寇镇戎琦 
与竦画攻守二策驰入奏仁宗欲用攻策执政者难之琦言元昊虽倾国入寇众不过四五万人吾逐路重兵自为守势分力弱遇敌辄不支若 
并出一道鼓行而前乘贼骄惰破之必矣乃诏鄜延泾原同出征既还营元昊来求盟琦曰无约而请和者谋也命诸将戒严贼果犯山外琦悉 
兵付大将任福令自怀远城趋德胜砦出贼后如未可战即据险置伏要其归及行戒之至再又移檄申约苟违节度虽有功亦斩福竟为贼诱 
没于好水川竦使人收散兵得琦檄于福衣带闲言罪不在琦琦亦上章自劾独夺一官知秦州会陕西分四路置帅以琦兼秦凤经略招讨安 
抚使庆厯二年与三帅皆换观察使范仲淹庞籍王沿不肯拜琦独受不辞未几还旧职为陕西四路经略安抚招讨使屯泾州琦与范仲淹在 
兵闲久名重一时人心归之朝廷倚以为重故天下称为韩范初京师所遣戍兵不习劳苦贼轻之目为东兵琦奏增土兵以代戍建德顺军以 
蔽萧关鸣沙之道方谋取横山规河南而元昊称臣召为枢密副使元昊介契丹为援邀索无厌宰相晏殊等厌兵将一切从之琦陈其不便条 
所宜先行者七事一曰清政本二曰念边计三曰擢材贤四曰备河北五曰固河东六曰收民心七曰营洛邑继又陈捄弊八事欲选将帅明按 
察丰财利遏侥幸进能吏退不才谨入官去冘食帝悉嘉纳遂宣抚陕西讨平羣盗张海郭邈山尽修鄜延城障须敌悉归所侵地乃许和及还 
陈西北四策谓今当以和好为权宜战守为实务请缮甲厉兵营修都城密定讨伐之计时二府合班奏事琦必尽言虽事属中书亦指陈其实 
同列或不悦帝独识之曰韩琦性直琦与范仲淹富弼皆以海内人望同时登用中外跂想其勋业仲淹等亦以天下为己任羣子不便之毁言 
日闻仲淹弼继罢琦为辨析不报尹洙与刘沪争城水洛事琦右洙朝论不谓然乃请外以资政殿学士知扬州徙郓州成德军定州兼安抚使 
进大学士又加观文殿学士初定州兵狃平贝州功需赏赉出怨语至欲噪城下琦闻之以为不治且乱用军制勒习诛其尤无良者士死攻城 
则赏赙其家籍其孤婺既廪之维恩并行又仿古三阵法日月训习之由是中山兵精劲冠河朔京师发龙猛卒戍保州在道为人害至定琦悉 
留不遣易素教者使之北又赈活饥民数百万拜武康军节度使河东经略安抚使知并州契丹冒占天地庙地琦示以曩日彼所求修庙檄无 
以对遂归我斥地既又侵耕阳武砦地琦凿堑立石以限之始潘美镇河东患寇钞令民悉内徙而空塞下不耕于是忻代寍化大山之北多废 
坏琦以为此皆良田今弃不耕适足以资敌遂请距北界十里为禁地其南则募弓箭手居之垦田至九千六百顷久之求知相州嘉佑元年拜 
枢密使三年拜同中书门下平章事集贤殿大学士六年迁昭文馆大学士监修国史封仪国公帝既连失三王自至和中得病不能御殿中外 
惴恐臣下争以立嗣固根本为言包拯范镇尤激切积五六岁依违未之行言者亦稍怠至是琦乘闲奏请立皇嗣一日怀孔光传以进曰成帝 
无嗣立弟之子彼中材之主犹能如是况陛下乎愿以太祖之心为心则无不可者又与曾公亮张昪欧阳修极言之会司马光吕诲皆有请琦 
进读二疏未及有所启帝遽曰朕有意久矣谁可者琦皇恐对曰此非臣辈所可议当出自圣择帝曰宫中尝养二子大者可琦请其名帝以宗 
实告宗实英宗旧名也琦等遂力赞之议乃定英宗居濮王丧议起知宗正琦乞内中批出帝意不欲宫人知曰只中书行足矣命下英宗固辞 
帝复问琦琦对曰陛下既知其贤而选之今不敢遽当葢器识远大所以为贤也愿固起之英宗既终丧犹坚卧不起琦言宗正之命初出外人 
皆知必为皇子不若遂正其名乃下诏立为皇子明年英宗嗣位琦加门下侍郎进封卫国公英宗暴得疾太后垂帘听政帝疾甚举措或改常 
度遇宦官尤少恩左右共为谗闲两宫遂成隙琦与欧阳修奏事帘前太后呜咽流涕具道所以琦曰此疾固尔病已必不然子疾母可不容之 
乎修亦委曲进言太后意稍和后数日琦独见帝帝曰太后待我无恩琦对曰自古圣帝明王不为少矣然独称舜为大孝岂其余尽不孝耶父 
母慈爱而子孝此常事不足道惟父母不慈而子不失孝乃为可称但恐陛下事之未至耳父母岂有不慈者帝大感悟及疾愈琦请乘舆具素 
服出祷两人情乃安太后还政拜琦右仆射封魏国公夏人寇大顺城琦议停岁赐绝和市遣使问罪枢密使文彦博难之或举宝元康定事琦 
曰谅祚非有元昊智计而边备过当时远甚亟诘之必服既而谅祚上表谢帝顾琦曰一如所料帝寝疾琦入问起居因曰陛下久不视朝愿早 
建储以安社稷帝颔之即召大学士草制立颍王神宗即位拜司空兼侍中琦执政三世或病其专御史中丞王陶劾琦不赴文德殿押班为跋 
扈琦请去帝为黜陶琦坚辞位除镇安武胜军节度使司徒兼侍中判相州入对帝泣曰侍中必欲去今日已降制矣擢其子忠彦秘阁校理琦 
辞两镇乃但领淮南会种谔擅取绥州西边俶扰改判永兴军经略陕西琦初言绥州不当取已而夏人诱杀杨定琦复言贼既如此绥今不可 
弃枢密院以初议诘之琦具论其故卒存绥州 【伏读通鉴辑览　　御批种谔受降袭取绥州诚不免轻举杨定初时奉使西夏下拜称臣 
尤有当诛之罪然绥城既复尺寸皆国家壤地岂宜轻议弃捐而贼人戕杀王官又岂可以其祸由自取不加征讨韩琦所言自是正理且时势 
既异更不必前后相符枢密必执初议以相诘亦不达事体之甚矣】 熙寍元年复请相州以归河北地震河决徙判大名府充安抚使得便宜 
从事王安石用事出常平使者散青苗钱琦亟言之帝怀其疏以示宰相曰琦真忠臣虽在外不忘王室朕始谓可以利民今乃害民如此且坊 
郭安得青苗而亦强与之乎安石勃然进曰苟从其欲虽坊郭何害明日称疾不出当是时新法几罢安石复出持前议益坚琦又恳奏安石下 
之条例司令其属疏驳刊石颁天下琦请辨愈切不克从于是请解四路安抚使止领一路安石欲沮琦即从之六年还判相州契丹来求代北 
地帝手诏访琦琦奏言臣观近年以来朝廷举事似不以大敌为恤彼见形生疑必谓我有图复燕南意故引先发制人之说造为衅端今宜遣 
使报聘具言向来兴作乃修备之常岂有他意疆土素定悉如旧境不可持此造端以隳累世之好若其果自败盟则可一振威武恢复故疆疏 
上会安石再入相悉以所争地与契丹东西七百里论者惜之八年换节永兴军再任未拜而卒年六十八前一夕大星陨于治所枥马皆惊帝 
自为碑文篆其首曰两朝顾命定策元勋赠尚书令谥曰忠献配享英宗庙庭常令其子若孙一人官于相以护邱墓故事三省长官惟尚书令 
为尤重赠者必兼他官至琦乃单赠后又诏虽当追策不复更加师保葢贵之也琦蚤有盛名识量英伟临事喜愠不见于色论者以重厚比周 
勃政事比姚崇其为学士临边年甫三十天下已称为韩公嘉佑治平闲再决大策以安社稷当是时朝廷多故琦处危疑之际知无不为或谏 
之琦曰臣尽力事君死生以之至于成败天也岂可预忧其不济遂辍不为哉闻者愧服在魏都久辽使每过移牒必书名曰以韩公在此故也 
忠彦使辽辽主问知其貌类父即命工图之其见重敌国也如此琦天资朴忠折节下士无贱贵礼之如一尤以奖拔人材为急倘公论所与虽 
意所不悦亦收用之故得人为多选饬羣司皆使奉法循理其所建请第顾义所在无适莫心在相位时王安石有盛名或以为可用琦独不然 
及守相陛辞神宗曰卿去谁可属国者王安石何如琦曰安石为翰林学士则有余处辅弼之地则不可上不答其镇大名也魏人为立生祠相 
人爱之如父母有鬬讼传相劝止曰勿挠吾侍中也与富弼齐名号称贤相人谓之富韩云徽宗追论琦定策勋赠魏郡王子五人忠彦端彦纯 
彦粹彦嘉彦端彦右赞善大夫纯彦官至徽猷阁直学士粹彦为吏部侍郎终龙图阁学士嘉彦尚神宗女齐国公主拜驸马都尉终瀛海军承 
宣使

　　韩忠彦

　　 韩忠彦

　　忠彦字师朴少以父任为将作监簿复举进士琦罢政忠彦以秘书丞召试馆职除校理同知太常礼院为开封府判官三司盐铁判官出 
通判永寍军召还为户部判官琦卒服除为直龙图阁擢天章阁待制知瀛州朝廷以夏人囚废其主秉常用兵西方既下米脂等城砦数十夏 
人求救于辽辽人移书继至会遣使贺辽主生辰忠彦以给事中奉使辽遣赵资睦迓之语及西事忠彦曰此小役也何问为辽主使其臣王言 
敷燕于馆言敷问夏国胡罪而中国兵不解无失两朝欢则善矣忠彦曰问罪西夏于二国之好何预乎使还时官制行章惇为门下侍郎奏给 
事东省属官封驳宜先禀而后上忠彦奏朝廷之事执政之所行也事当封驳则与执政固已异矣尚何禀议之有诏从其请左仆射王珪为南 
郊大礼使事之当下者自从其所画旨忠彦以官制驳之曰今事于南郊者大礼使既不从中画旨处分出一时者又不从中书奏审官制之行 
曾未期月而庙堂自渝之后将若之何乃诏事无巨细必经三省而后行拜礼部尚书以枢密直学士知定州元佑中召为户部尚书擢尚书左 
丞弟嘉彦尚主改同知枢密院事迁知院事哲宗亲政更用大臣言者观望争言垂帘时事忠彦言昔仁宗始政当时亦多讥斥章献时事仁宗 
恶其持情近薄下诏戒饬陛下能法仁祖用心则善矣以观文殿学士知真定府移定州忠彦在西府以用兵西方非是愿以所取地弃还之以 
息民力至是言者以为言降资政殿学士改知大名府徽宗即位以吏部尚书召拜门下侍郎忠彦陈四事一曰广仁恩二曰开言路三曰去疑 
似四曰戒用兵踰月拜尚书右仆射兼中书侍郎帝用忠彦言数下诏蠲天下逋负尽还流人而甄叙之忠直敢言若知名之士稍见收用进左 
仆射兼门下侍郎封仪国公而曾布为右相多不协言事者助布排忠彦以观文殿大学士知大名府又以钦圣欲复废后为忠彦罪再降大中 
大夫怀州居住又论忠彦在相位不应弃湟州谪崇信军节度副使济州居住逮复湟鄯又谪磁州团练副使复大中大夫遂以宣奉大夫致仕 
卒年七十二子治徽宗时为太仆少卿出知相州以疾丐祠命其子肖冑代之别有传

　　△富弼

　　富弼字彦国河南人少笃学有大度范仲淹见而奇之曰王佐才也举茂材异等授将作监丞签书河阳判官仲淹坐争废后事贬弼上言 
是一举而二失也纵未能复后宜还仲淹不听复判绛州迁直集贤院赵天昊反弼疏陈八事乞斩其使者召为开封府推官知谏院康定元年 
日食正旦弼请罢宴彻乐就馆赐北使酒食执政不可弼曰万一契丹行之为朝廷羞后闻契丹果罢宴帝深悔之时禁臣僚越职言事弼因论 
日食极言应天变莫若通下情遂除其禁元昊寇鄜州破金明钤辖卢守懃不救内侍黄德和引兵走大将刘平战死德和诬其降贼弼请按竟 
其狱德和坐要斩夏守斌为陕西都部署又以入内都知王守忠为钤辖弼言用守斌既为天下笑今益以守忠殆与唐中官监军无异守懃德 
</div>
    <div class="pagination">
<a href="续通志_page767.html">上一页</a><span>...</span><a href="续通志_page763.html">763</a><a href="续通志_page764.html">764</a><a href="续通志_page765.html">765</a><a href="续通志_page766.html">766</a><a href="续通志_page767.html">767</a><span class="current-page">768</span><a href="续通志_page769.html">769</a><a href="续通志_page770.html">770</a><a href="续通志_page771.html">771</a><a href="续通志_page772.html">772</a><a href="续通志_page773.html">773</a><span>...</span><a href="续通志_page769.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
