<!DOCTYPE html>
<html>
<head>
    <meta charset="UTF-8">
    <title>皇朝通志 - 第 123 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通志 - 第 123 页/共 231 页</h1>
    <div class="content">

　　皇朝通志卷五十六
<史部,政书类,通制之属,皇朝通志>
　　钦定四库全书
　　皇朝通志卷五十七
　　器服畧【二】
　　仪器
　　【臣】等谨按仪器之作所以授时成宪体天运而布嵗功盖綦钜也我
　　圣祖仁皇帝学贯天人洞达象数既成数理精蕴一书并铸观象台六仪简平三辰半圆诸仪以昭万世成法
　　皇上敬
　　天法
　　祖集占测之大成示声教于无外
　　御制玑衡抚辰仪地球仪以至西法诸器万里来航莫
　　不仰承
　　圣裁折衷而酌用之皆足以佐防稽供步算而推防之法益详且备葢自羲和命官以来言天者十有三家精密明当鲜克臻此今据
　　皇朝礼器图式自天文测量及钟表诸器谨载于篇以
　　彰
　　圣朝钦若之盛云
　　钦定天体仪
　　铸铜为球以象天体围一丈八尺两端中心为南北极贯以钢轴面刻黄赤二道平分十二宫布列星汉其外为子午圏周围各浮天体球五分两面刻去极度数东西两极合成圆孔以受天体之轴其下为地平圏周与子午圏同面濶八寸环渠为界外刻四象限度及地平时刻方位下施四足承以圆座髙四尺七寸施螺柱以取平子午正对处向西少阙以受子午圏半入地平下半出地平上自天顶设髙弧带地平游表以察诸曜地平经纬度以时盘定于子午圏设游表于北极枢令自转以定日度又能随天体旋转以指时座下设机轮使北极能髙下葢浑天之全象而诸仪之用所统宗也
　　钦定黄道经纬仪
　　铸铜为之凡三重四圏其外正立为子午圏径六尺一寸规面厚一寸三分侧面寛二寸五分两面皆刻去极度数以
　　京师为准两极侧面各贯钢轴以半圆合而固之次内为过极至圏外径五尺五寸规面寛二寸五分侧面厚一寸三分两面亦刻去极度数贯于南北赤道极之两轴象天左旋又从南北赤道极各距二十三度三十一分三十秒定黄道极去极九十度横置黄道纬圏与过极圏交径及寛厚亦同防其中以相入四面皆刻黄道经度象七政右旋又从黄道南北两极贯黄道经圏外径五尺一寸四分规面寛九分侧面厚二寸三分四面皆刻黄道纬度象黄道四游两极施直轴径一寸中半施横表长三寸于纬圏上加游表对直轴以测黄道经度于经圈上设游表对横表以测黄道纬度下为半圆云座升龙二承之
　　钦定赤道经纬仪
　　铸铜为之凡二重三圏葢防三辰于六合而又省一地平圈也其外正立为子午圈制与黄道经纬仪子午圏同距两极各九十度横置赤道经圏与子午圏交陷其中以相入外径五尺九寸规面寛二寸五分侧面厚一寸三分内规面及上侧面镌昼夜时刻外规面及下侧面镌周天度分南极旁承以两象限弧又从南北两极贯赤道纬圏外径五尺六寸规侧面寛厚与经圏同四面刻赤道纬度内为通轴设横表游表俱与黄道经纬仪同下为半圆云座升龙承之
　　钦定地平经仪
　　铸铜为之平置地平圏径六尺二寸寛二寸四分厚一寸二分上面侧面皆刻四象限度上面自南北起初度侧面自东西起初度以立龙四承之圏下立柱其髙相等适当圏心上出圆轴圈上东西二龙柱结横梁中穿孔为天顶与圏心对施立轴长四尺四寸上应天顶下应地心表末结十字横表与圏相切尺寸与圏径同立轴顶左右结二线斜贯横表两端成两三角形旋转横表令三线与所测参直视表所指以测各曜之地平经度
　　钦定象限仪
　　铸铜为之亦名地平纬仪为全圆四分之一其制直角为心两方皆为半径各长六尺寛二寸一分厚一寸一分圆为弧寛二寸六分厚一寸一分正面镌九十度分外规面镌度数字其数自上而下以纪地平髙度自下而上以纪距天顶度聨以云龙东西立柱纵八尺八寸上下梁横七尺八寸饰以云龙梁中各穿圆孔以受立轴轴与仪之立半径平行长九尺七寸寛二寸一分厚一寸七分东西运之直角施横轴长二寸一分轴本加游表寛二寸一分厚二分有竒长与半径等游表末设立耳以测地平纬度
　　钦定纪限仪
　　铸铜为之亦名矩度仪其制一弧一干弧为圆周六分之一通六尺面寛二寸五分从中线起左右各列三十度干为圆之半径长亦六尺末有柄以便运旋上端为圆心设立柱加游表长与干同游表末设立耳为测一曜之用弧背左右各设窥表为另测一曜之用又于干两旁设立柱相距应弧背之十度以为借测之用仪面聨以流云背以枢低昻之承以半圆有齿立轴旁加小轮可使平测其下立柱入于仪座以左右之座髙四尺寛三尺绕以立龙
　　钦定地平经纬仪
　　铸铜为之其制平置地平圈径五尺寛七寸七分周围镌四象限度下设四柱圆座承之东西立柱髙一丈一尺上结曲梁中为立轴下端贯以圈心螺柱上端以梁中圆孔受之中加象限仪直角在下半径六尺寛二寸七分正面列九十度分中聨方圆及弧矢形背结于立轴以运之直角施游表长八尺本设横耳末设横柱以备仰窥凡测诸曜旋象限仪以游表低昂合之令与诸曜叅直其横半径所指即地平经度游表所指即地平纬度
　　御制简平仪
　　铸铜为之径一尺凡上下二重各分天地盘上地盘外列周嵗十二月及余分内列日分中心为北极东西弧界为北地平天盘外列朔策内列赤道十二宫三百六十度更内列二十四节气中为赤道北恒星斜带为春分后半周黄道度下所列亦如之为南地平为赤道南恒星为秋分后半周黄道度上盘向北视故皆左旋而月数节气右旋下盘向南视故皆右旋而月数节气左旋下盘连地平为椭形盘当天盘之半横列节气线十二道纵列日出入五更攒线八道以上盘宫度对日分求交节之日知闰月以游表加太阳黄道经度转天盘与地平交知日出入时刻以太阳赤道经度对时刻视午正则知中星以午正之星验太阳赤道经度知星中之候以日加时视游表所指知月之方位以表加节气与日出入更线之交知五更时刻地盘近下横镌康熙二十年
　　御制
　　御制三辰简平地平合璧仪
　　铸白金如匵形正方径七寸九分上下启之凡六重第一重为三辰公晷外盘列十二时初正二十四节内游盘列十二时初正三十日及恒星皆注星名等次第二重为日行时刻度分下列度数上以游盘羃之测时旋转使当其空处第三重为指南针盘上带游表环以地平方向第四重为地平仪外列九十度中施指南针上带游表内画矩度第五重为简平仪地盘外为赤道列十二时初正中心为北极内椭圆心为天顶圆线为经圏径线为纬圏天盘小圆为黄道列十二宫上带游表第六重为象限仪弧线为圆度弧内外方线为矩度以合诸仪之用各如其法地平仪面镌
　　大清康熙癸酉清和月
　　御制
　　御制地平半圆日晷仪
　　铸铜为之凡二重地平盘长四寸三分濶三寸五分中施指南针外画时刻线正北当午正正西夘正正东酉正后直立方盘上加半圆通径中为中心两旁各为半径半径上穿孔地平中心线入之视线影以知时刻半圆中心施游表表两端立耳穿中线对太阳验游表与通径距度以准太阳髙弧
　　御制星晷仪
　　铸铜为之凡二重有柄地盘径四寸二分列十二时初正天盘径三寸三分列二十四节气上带直表两端书帝星勾陈以中心坠线当孔中转天盘直表两端当两星使相参直视节气对时分以知时刻下盘外列夜刻内横为节气线纵为更线按节气以定每更时刻仪面围镌康熙五十三年制柄镌康熙
　　御制
　　御制四游表半圆仪
　　铸铜为之为测量之器通径二尺四寸线长二尺作二千分其半为圆心施立耳能旋又施游表二各长一尺二寸作一千二百分表端各有立耳半周外一百八十度为心角度通径线两端各施游
　　表表两端各有立耳面穿线有比例弧以指分数内圆线二界每界十重列边角度表中心各有小半圆通径七寸五分以取边角半周一百八十度其圆心又施小游表各一长四寸五分取每度斜线之长作二十分与斜线相交成二十格自边角中心取半圆为心角度之半左边角度画于圆线内界右边角度画于外界测量法以两游表相距度为所测之角量算法三角俱鋭者以通径二千分与所知一边为比例以边角度施所测之二角使边游表相交成三角形察其交处距角若干分仍以所知比例如一角钝者以半径一千分为比一心角一边角施之法如前如两边夹一角者以中两游表之度施之各按二边丈尺察两游表分数以边游表之分数比量之承以直柱下岐三足半圆中镌康熙
　　御制
　　御制矩度象限仪
　　铸铜为之半径五寸四分象限之周九十度内画方矩纵横各九十分两半径线末立耳为定表圆心施游表二相连其末各有立耳下带弧一段作六十分当外周三十度半以比例分秒圆中亦有立耳旋之与四立耳皆相对游表直边与方矩之分等四表间弧度数为矩度比例之分外有铜三角棱施坠线以取平直承以直柱三足能升降仪面镌康熙
　　御制
　　御制方矩象限仪
　　铸铜为之半径八寸五分象限之周九十度圆线十重以斜线相交成十格象限外画方矩线斜直相交亦成十格象限内亦画方矩线平半矩施立耳为定表圆心施游表表两端有立耳中为指南针盘前施二坠线测量法以游表直边指度数两表相距度分为所测之角承以铜轴攒木为三足能升降仪面镌康熙
　　御制
　　御制玑衡抚辰仪
　　铸铜为之径六尺其外即古六合仪而不用地平圏正立子午双环为天经两面镌去极度数以云座承之北极出地度天顶距度以
　　京师为准距两极九十度结赤道单环为天纬两面镌昼夜时刻两龙柱挟之次内即古之三辰仪而不用黄道圏两极绾赤道经度双环两面刻去极度数中腰结游旋赤道两面刻周天度分以象七政运行最内即古之四游仪通径设直距中心施窥衡以测七政经纬座施螺柱以取平天顶施坠线以取正较赤道经纬仪而加精焉
　　御制地球仪
　　规木为球以象地体围四尺五寸两端中心为南
　　北极贯以钢轴腰带赤道斜带黄道平分三十六分每分占十度布列中国及防古准回诸部落海外诸国靡不咸具外正立为子午圏面刻三百六十度座面为地平圏列地平度外列十二时九十六刻皆铸铜为之承以圆座髙二尺四寸七分北极上加时盘以
　　京师为准旋之知各处时刻及日出入
　　浑天合七政仪
　　铸铜为之径一尺二寸髙一尺三寸五分凡三重外二环平者为地平圏上列西洋书十二宫十二月立者为子午圏子午圏上天顶垂铜叶为地平髙弧北小圏为时刻盘次内五环两轴为南北极贯二极为二至经圏腰带赤道斜带黄道黄赤道交处为二分相距最逺处为二至二极轴上小圏为负黄极圏其最内平面圆环为黄道十二宫中心为日体圆边为地球对地球立表以指日行宫度日与地各为盘地盘有月体日盘有金水二星体日外大盘有火木土三星体皆以机旋之月旋以地为心五星旋以日为心座面旁施指南针以测太阳纬度及出入地平时刻方位
　　七政仪
　　铸铜为之径一尺六寸五分髙二尺五寸凡二重外重平圏为黄道列周嵗十二月周天十二宫斜圏为赤道十字圏为赤道子午卯酉经圏内重为七政盘列十二宫与黄道左右相应中心为日体最近日为水星次金星次月与地次火星次木星最逺土星木星旁四小星土星旁五小星土星上圆环平之则星正圆侧之则星长圆日体旁为瓶置灯以取日影对日处映以玻瓈盘内皆有机轮其旁以小盘之轴挈诸轮转之承以半圆十字下岐三足座心设指南针十二宫上施游表表转一周为一日视诸体之旋转以测七政昼夜隠见之象
　　三辰仪
　　铸铜为之通髙二尺一寸凡二重四圏正立为子午圏列周天度数上应天顶下应地心两轴为南北极与子午圈十字交而常定不动者为天常赤道圏列昼夜时刻天常圏内层为游旋赤道圏列十二宫以南北极为枢而东西旋转者为过极游圏座心表末与天顶地心相对后施指南针前施坠线表四足施螺旋以中腰表耳测赤道经度以对南北极直距中窥衡测赤道纬度以游表加游旋赤道上测时刻
　　万夀天常仪
　　铸铜为之通髙一尺一寸制与三辰仪同座心穿孔对天顶垂线用与三辰仪表末同中腰两表耳一实一虚绾游旋赤道实者穿中缝虚者留中线用与三辰仪窥衡同以游表加游旋赤道上视游表末所指用与三辰仪表耳同
　　地平赤道公晷仪
　　铸铜为之径七寸八分地平盘分内外外方盘施露管二螺柱四内圆盘列地平三百六十度施指南针中带铜弧弧上九十度赤道环在圆盘北铜弧入之以定各处北极髙度环面施大游表表近上加立表中有直线环上端小圆盘内有小游表及半环环上穿小孔以大游表对日影从小孔透立表中线视大游表下端所指知时刻小游表所指知分数
　　地平经纬赤道公晷仪
　　铸铜为之通髙一尺地平盘分内外外盘画子午线三角植螺柱内盘列地平三百六十度施指南针纵横置露管盘上正立为赤道经圏上环中线为天顶斜倚为赤道中施直表列节气宫度表中缝加游表上穿孔使透日光经圏上平赤道施两表耳测日影内盘九十度线与外盘子午线准以赤道经圈按度对天顶以游表小孔对节气日数视日影所临知时刻以赤道经圏对日上下转之日影从上表耳孔透下表耳之两视赤道距天顶度与九十度相减知太阳距地平髙度视内盘距子午线度知太阳距午正东西偏度以外盘分数线与度数线对知时刻
　　八角立表赤道公晷仪
　　铸铜为之地平盘长二寸二分濶一寸八分前施指南针后为赤道盘横轴上下之盘周画时刻线正北当午正西南起寅正东南止戌正盘上施日影表以指北极右带髙弧表角与弧皆髙六十度验影以知时刻
　　方赤道地平公晷仪
　　铸铜为之地平四寸二分中施指南针后为赤道盘外方内圆两面画时刻线正北当午正西南起卯初东南止酉初盘底有机上下之地平右施螺旋表环列度数以表指之赤道盘中施直表指南北极春分后向北秋分后向南验表影以知时刻
　　游动地平公晷仪
　　铸铜为之圆座径二寸一分髙一寸八分内游环三层系日晷地平盘于三层环内中施指南针周围时刻线三层依北极髙三十度四十度五十度北有弧表画线亦如之自地平中心出斜线对弧表线以指北极视线影以知时刻为舟行测验之器
　　提环赤道公晷仪
　　铸铜为之外环为子午圏径七寸二分内环为赤道上环为天顶赤道北九十度为北极其对为南极中施直表列节气宫度及距纬度表中缝施游表上穿孔以透日光以上环对子午圏度数以游表孔对节气日数手提上环旋直表使影入赤道内视所临以知时刻
　　赤道地平合璧日晷仪
　　铸铜为之长一尺三寸濶八寸六分前为地平盘列二十四节气圆盘加直表其上按节气进退以就日行黄道度外椭圆形列时刻西起卯正东尽酉正后为赤道盘内列时刻西起寅初东尽亥初外列周天度中施斜表表下施坠线以指北极髙度承以半圆以轮齿低昻之两盘相合定南北视表影以知时刻
　　定南针指时刻日晷仪
　　铸铜为之地平盘长一尺三寸五分濶一尺一寸一分中为指南针外画时刻线七重第一重为二分第七重为二至以次顺逆数之线各分十二时初正两端立表耳中线对日两耳影相对验指南针所指以知时刻
　　日月晷仪
　　象牙为之凡二重下为日晷地平长二寸濶一寸四分中施指南针外画时刻线启其上直立之以地平中心线绾小孔内视线影以知时刻上为月晷赤道盘上列三十日从正北起中心置时刻游盘列十二时午正初刻上出表末以指日数中施游表表端立环对月表末指时以上重左铜钩按下重侧面北极髙度搘定立环内不见月光视表末以知时刻
　　圆盘日月星晷仪
　　铸铜为之圆盘径四寸一分下有柄上为日晷两立耳相距二寸四分各穿孔以透日光两旁直线为时刻线之起止中为半圆其半为北极画节气线十九道当北极为二分线间二线为一中气往来数之左尽夏至右尽冬至一线占一旬自北极上横分六十度为北极髙度下分十二时右起丑未初左尽子午正中施游表以表末对北极髙度及节气线表末施坠线穿小珠对太阳所躔宫度使两耳孔日光正对验珠影以知时刻背为月晷星晷外分三百六十六日内分十二宫中心第一重圆盘径二寸二分外分十二时初正午正出直表以指太阳内分三十日自直表起朔第二重圆盘径一寸七分周穿圆孔中出直表表所指之日数圆孔下验晦朔望自第一重对太阳宫度表起午正数之至第二重指日数表所指以知时刻第三重施直表出圆盘外表心及末皆穿圆孔以表心孔窥勾陈大星以表末孔窥天枢天璇使相参直亦如月晷数法以知时刻
　　方月晷仪
　　铸铜为之径五寸五分上下二盘下盘外重列十二时次内初正各四刻次内刻各十五分上盘外重列三百六十度内二重列三十日空度起朔为日月同度朔后月距日渐逺至九十度为上倍之为望三倍之为下周复为朔为一月与日一防朔望相距各七日半中心施游表以游表中线对上盘日数若干度转上盘朔上表末使表对月立环内无影视表末所指以知时刻仪面镌乾隆甲子年制
　　看朔望入交仪
　　铸铜为横尺两端木座如几形横一尺八寸纵七寸八分凡三重下为黄道中为白道各十五度三十分上为时刻表左右直距以白道距黄道南北纬度为准正中为黄道位日食以日体月食以地影加黄道上月体加白道上皆按度分以其相掩知入交为日月食以相掩之分知食之浅深以时刻表中心对白道表端施直表对月行距日度视所指知食之时刻
　　六合验时仪
　　铸铜为两球下球径六分有竒重二十四铢上球减十之二贯以钢铤长四寸六分有竒近上三之一为两轴横梁承之前后亦为横梁前梁下键以铜叶一往一还为一秒七秒为五里候凡发声时拨之使动验秒数以知声之逺近
　　四定表全圆仪
　　铸铜为之通径一尺全周三百六十度中施指南针圆线十层以斜线相交成十格分四象限通径线两端各施立耳为定表中心设旋圆盘其通径线两端施立耳为游表表两端直边对立耳中线以指度数以定表游表相距度分为所测之角平测立测惟所宜
　　矩度全圆仪
</div>
    <div class="pagination">
<a href="皇朝通志_page122.html">上一页</a><span>...</span><a href="皇朝通志_page118.html">118</a><a href="皇朝通志_page119.html">119</a><a href="皇朝通志_page120.html">120</a><a href="皇朝通志_page121.html">121</a><a href="皇朝通志_page122.html">122</a><span class="current-page">123</span><a href="皇朝通志_page124.html">124</a><a href="皇朝通志_page125.html">125</a><a href="皇朝通志_page126.html">126</a><a href="皇朝通志_page127.html">127</a><a href="皇朝通志_page128.html">128</a><span>...</span><a href="皇朝通志_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
