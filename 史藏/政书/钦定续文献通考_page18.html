<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 18 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 18 页/共 455 页</h1>
    <div class="content">







　　钦定续文献通考卷十一
<史部,政书类,通制之属,钦定续文献通考>
　　钦定四库全书
　　钦定续文献通考卷十二
　　戸口考
　　【臣】等谨按马端临作戸口考备叙戸口丁中赋役而附以奴婢自夏周以迄于宋国运之强弱徴于民数之繁减自古勤民之主未有不以休养民生为亟者也马氏所载宋时戸口南渡以后莫盛于寕宗嘉定时乃至景定间而所损过半岂非嵗有敌兵败降相继之故耶辽时戸口大率以两丁为一戸有于五京者有于宫府者史志或详或阙金制戸有数等防和年间版籍称极盛其后不胜调发相继逃亡元初屡行括户之令至世祖定戸籍之制始有元管交参诸目眀初即定人戸以籍为断每十年一造黄册然史志所载或当承平之时而戸口反减际兵燹之后而戸口反增则由有司之编册未能覈实故也今于宋末及辽金元明各朝户口之可考者以次类叙而即民之盈耗可以见世之盛衰为国之要在于得民不信然欤
　　户口丁中
　　宋宁宗庆元元年正月诏两浙淮南江东路荒歉诸州收养遗弃小儿【互见赈卹门】
　　至开禧元年三月严民间生子弃杀之禁嘉定二年七月诏荒歉州县七嵗以下男女聴异姓収养着为令
　　宋史儒林传曰黄震提举常平仓初常平有慈防局为贫而弃子者设而名存实亡震谓収哺于既弃之后不若先其未弃而保全之乃损益旧法凡当免而贫者许里胥请于官而赡之弃者许人収养官出粟给所収家成活者众
　　五月诏诸路提举司修胎养令【互见赈卹门】
　　开禧三年正月令两淮帅守招集流民
　　嘉定二年五月诏两淮荆襄守令以戸口多寡为殿最理宗绍定二年五月诏戸絶者许立嗣毋妄籍没景定五年【时度宗已即位】两浙江东西湖南北广东西福建成都京西潼川防利路戸五百六十九万六千九百八十九口一千三百二万六千五百三十二
　　【臣】等谨按理宗本纪寳庆元年止载两浙路戸一百九十七万五千九百九十六口二百八十二万二千三十三福建路戸一百七十万四千一百八十六口二百五十五万三千七十九余俱阙漏不尽以兵战之故也
　　辽建五京幅员万里其戸丁之可见者有五京乡丁诸宫卫戸丁
　　五京乡丁者临潢为上京丁一十六万七千二百辽阳为东京丁四万一千四百辽西为中京丁籍莫考可见者髙州三韩一县丁一万蕃汉转戸为多【以上三道应丁二十一万八千六百兵衞志则云二十二万六千一百与细数不同】祈津为南京丁五十六万六千大同为西京丁三十二万二千七百【以上二道应共丁八十八万八千七百兵衞志则云八十万六千七百与细数不符】契丹本戸多宫帐部族其余蕃汉户丁分者皆不与焉大约五京民丁可见者一百一十万七千三百【以细数考之应为一百一十万二千三百当有小误】为乡兵
　　诸宫衞戸丁者辽国之法天子践位则置宫衞分州县析部族设官府籍戸口备兵马太祖曰义宫【正戸八千转戸七千正丁一万六千转丁一万四千】太宗曰永兴宫【正戸三千转戸七千正丁六千转丁一万四千】世宗曰积庆宫【正戸五千转戸八千正丁一万转丁一万六千】应天皇太后曰长宁宫【正戸七千转戸六千正丁一万四千转丁一万二千】穆宗曰延昌宫【正戸一千转戸三千正丁二千转丁六千】景宗曰彰愍宫【正户八千转戸一万正丁一万六千转丁二万】承天太后曰崇德宫【正戸六千转戸一万正丁一万二千转丁二万】圣宗曰兴圣宫【正戸一万转戸二万正丁二万转丁四万】兴宗曰延庆宫【正戸七千转戸一万正丁一万四千转丁二万】道宗曰太和宫【正户一万转戸二万正丁二万转丁四万】天祚帝曰永昌宫【正戸七千转戸一万正丁一万四千转丁二万】孝文皇太弟曰敦睦宫【正戸三千转戸五千正丁六千转丁一万】文忠王府【正戸五千转户八千正丁一万转丁一万六千】凡十二宫一府为正戸八万蕃汉转戸十二万四千共二十万四千戸为正丁十六万蕃汉转丁二十四万八千凡诸宫衞人丁四十万八千【互见兵考】
　　【臣】等谨案辽时戸口史无明文地理志虽载有戸然各郡县戸总计之不过五十五万有竒而或详或阙或云分于宫府而无其数今以营衞志戸数参校兵衞志丁数大率以两丁为一戸正戸八万者其丁即为十六万蕃汉转戸十二万四千者其丁即为二十四万八千至五京民丁有宫府者有不于宫府者然每戸亦不过两丁因五京民丁之可见者止一百一十万七千三百故五京之戸亦止五十五万有竒也盖有丁数见于兵志者地理志始载其戸无丁者举阙之耳【如兵志云上京临潢县丁七千地志即云戸三千五百长防县丁八千地志即云戸四千渤海兴仁二县无丁地志即不言戸数其余四京类然】不然中京道统县九辖军府州城二十三岂有独载三韩一县戸丁之理叶隆礼契丹国志谓东京戸口三十万其説似为近之余俱不可考矣
　　太祖壬戌嵗【唐天复二年】七月攻下河东河北九郡获生口九万五千
　　癸亥嵗春伐女直获其戸三百
　　乙丑嵗十月以兵助唐河东节度师李克用击刘仁恭拔数州尽徙其民以归
　　五年正月东西奚五部尽入版籍
　　先是徳祖俘奚七千戸徙饶乐之清河哈陶津汗时创为奚德哷勒部分十三县至太祖即位亲征西部奚下之复分兵平东部奚于是尽有奚霫之地东际海南暨白檀西逾松漠北抵潢水凡五部咸入版籍
　　神册元年七月平突厥吐浑党项小蕃沙陀诸部俘其户万五千六百
　　至八月抜朔州十一月攻蔚新武妫儒五州俘获不可胜计自代北至河曲逾阴山尽有其地
　　四年二月修辽阳故城以汉民渤海戸实之
　　时帝初得韩延徽命参军事延徽请树城郭分市里以居汉人之降者又为定配偶教树艺以生养之以故逃亡者少
　　十月破乌尔古部俘获生口万四千二百举部来附【臣】等谨按兵衞志载是年亲征裕库哷国俘获之数与此正同盖即一事也
　　五年十月徙晋天德军之民于阴山南
　　至六年十一月畧檀顺安逺三河良乡望都潞满城遂城等十余城俘其民徙内地十二月徙晋新州防御使王郁所部于潢水之南徙檀顺民于东平沈州
　　天赞元年十月以戸口滋繁糺辖踈逺分北逹寜额为二部立两节度以统之
　　三年五月徙蓟州民实辽州地
　　十月尽取西鄙诸部有其众
　　初神册五年党项诸部叛帝亲征俘生口二千六百至是复大征吐浑党项凖卜等部击索欢纳山东部族破之遣骑攻凖卜畧地西南又破呼穆蘓山诸蕃部又遣兵逾流沙拔浮图城西鄙诸部悉为辽有
　　天显元年正月拔渤海扶余城议括户口太子倍諌止之
　　时欲括戸口倍谏曰今始得地而料民民必不安从之既平渤海地方五千里五京十五府六十二州尽有其众国境益大
　　太宗时籍五京戸丁以定赋税
　　【臣】等谨按圣宗统和二十五年建中京兴宗重熙十三年升云州为西京而五京之称始备此时尚未有也与前天显元年称五京同误
　　大显三年【太宗即位不改元】十二月遣耶律羽之迁东丹民以实东平
　　初天显元年渤海平立皇太子倍为东丹王以羽之为中台省右次相帝即位羽之上表曰渤海昔畏南朝阻险自卫居辉罕城今去上京辽邈既不为用又不罢戍果何为哉先帝因彼离心不战而克天授人与彼一时也遗种寖以蕃息今居逺境恐为后患梁水之地乃其故乡地衍土沃有木铁盐鱼之利乘其微弱徙还其民此万世长策也彼得故乡又获美利必安居乐业然后选徒以翼吾左突厥党项室韦夹辅吾右可以坐制南邦混一天下表奏帝嘉纳之是嵗诏徙东丹国民于梁水其民或亡入新罗女诏困乏不能迁者许上国富民给赡而属之
　　【臣】等谨按义宗传曰倍既譲位于太宗太宗见疑以东平为南京徙倍居之尽迁其民又置衞士隂伺动静是东平之徙实欲制倍耳非仅为渤海遗民计也
　　四年二月阅约尼氏戸籍
　　防同元年十一月晋主以幽蓟瀛莫涿檀顺妫儒新武云应朔寰蔚十六州并圗籍来献
　　二年十月以乌尔古部水草肥美诏南北院徙三锡林户居之
　　九年三月吐谷浑遣使来献生口千户
　　大同元年四月得晋归顺州七十六处户一百九万一百一十八
　　【臣】等谨按五代史石氏入立献十有六州于契丹而得蜀金州又増置之州一合一百九州以为晋刘氏之初秦鳯阶成复入于蜀隠帝时増置之州一合一百六州以为汉是晋亡后除四州外其地尽归于汉此所得七十六处之戸第就归顺时纪其数耳实未尝为辽有也
　　景宗保宁三年十一月胪朐河裕恱杨尼哩等率户四百来附乞宫籍诏留其户分敦睦积庆永兴三宫圣宗统和元年二月南京统军使耶律善补奏宋边七十余村来附诏抚存之
　　五月善补又招亡入宋者得千余户归国诏令抚慰
　　三年八月令干显二州上所部里社之数
　　四年正月讨女直获生口十余万
　　太平六年二月东京留守巴格奏黄翩得女直降戸二百七十诏奬谕之至兴宗重熈九年十二月以所获女直戸置肃州
　　十月命巡检西山四州人民
　　政事令室昉奏西山四州自宋兵后人民转徙盗贼充斥乞下有司禁止命新州节度使选人分道巡检
　　七年正月破宋易州迁易州军民于燕京遣涿州刺史防送易州降人八百还本贯
　　时宋鸡壁砦守将郭荣率众来降砦民二百户徙居檀顺蓟三州复分八户飞狐
　　八年七月诏并省东京路州县以其民分他郡时置定霸保和宣化洪理广义长庆安徳七县省州十县八
　　九年七月通括户口
　　至十五年三月通括宫分人户二十一年十一月通括南院部民
　　十三年四月诏诸道民户应厯以来胁从为部曲者仍籍州县
　　至兴宗重十年二月诏博啰满达部归哈斯罕之没入者使复业
　　十四年三月诏安集朔州流民
　　十五年二月徙梁门遂城泰州北平民于内地
　　至二十五年城中京实以汉户开泰八年五月迁宁州渤海户于辽土二河之间至兴宗重熈时诏徙富民以实春泰二州权中京副防守刘伸以为不可奏罢之
　　开泰二年四月诏以韩斌所括瞻国达鲁河奉豪等州户二万五千四百有竒置长霸兴仁保和等十县【臣】等谨案上统和八年七月置七县内已有保和地理志亦云统和八年置则此文疑误
　　四年四月徙伊济等部众于胪朐河
　　时伊济既平议内徙其众伊济安土重迁遂叛乃诱其众并达鲁特所获萨木实部民城胪朐河上以居之
　　兴宗重熈八年六月诏括户口
　　时以天下无事户口蕃息遂有南伐之志北院枢密使萧孝穆谏不报
　　十二年六月诏汉人宫分户絶恒产以亲族继之道宗太康九年六月诏诸路检括脱户罪至死者原之先是朝廷遣使括三京隠户不得以东京留守耶律音济代之得四千余户至是复有是诏
　　能吏曰马人望为三司度支判官防检括戸口未两旬而毕同知留守萧保先怪而问之人望曰民户若括之无遗他日必长厚敛之大率十得六七足矣保先谢曰君虑逺吾不及也
　　大安三年二月以岁洊饥民多流散除安泊逃户征偿法
　　十年六月禁边民与蕃部为婚
　　嘉隆四年正月徙准卜等贫民于山前
　　天祚帝天庆三年三月籍诸道户徙达里库山围场地居民于别土
　　金制户有数等有课役户不课役户本户杂户正户监户官户奴婢户二税户
　　有物力者为课役户无者为不课役户女直为本户汉人及契丹为杂户明安穆昆之奴婢免为良者止本部为正户没入官良人宫籍监者为监户没入官奴婢太府监者为官户户以五家为保户主推其长充男女二嵗以下为黄十五以下为小十六为中十七为丁六十为老无夫为寡妻妾诸废笃疾不为丁凡户口计帐三年一籍自正月初州县以里正主首明安穆昆则以寨使诣编户家责手实其男女老幼年与姓名生者増之死者除之正月二十日以实数报县二月二十日申州以十日内达上司无逺近皆以四月二十日到部呈省凡汉人渤海人不得充明安穆昆户
　　太祖天辅二年六月以善地分处降附新民
　　时辽通祺双辽等州八百余户来归命分置诸部择膏腴之地处之七月辽戸二百来归处之泰州又诏达噜噶部贝勒色埒凡降附新民善为存抚来者各令从便安居给以官粮毋辄动扰六年又命耶律佛宁以兵防送诸降人于浑河路以皇弟昂监之从便以居七年以山西诸部族近西北二边且辽主未获恐隂相结诱复命皇弟昂与贝勒搠欢等以兵四千防送处之岭东惟西京民安堵如故且命昂镇守上京路既而闻昻已过上京而降人复苦其侵扰多叛亡者遂命贝勒绰尔多徃戒谕之比至而诸部已叛去又以明安详衮留住所领归附之民还东京命有司常抚慰且贷一嵗之粮其亲属被虏者皆令聚居
　　七月命稽必鲁水路等户登耗之数
　　诏必鲁水路完顔卓哩布渤海大嘉努等六穆昆贫乏之民昔甞给以官粮置之渔猎之地今厯日已久不知登耗可具其数以闻至三年五月诏咸州路都统司曰兵兴以前哈斯罕辉发里与系辽籍不系辽籍女直户民有犯罪流窜边境或亡入于辽者本皆吾民逺在异地朕甚悯之今既议和当行理索可明谕诸路千户穆昆徧与询访其官称名氏地里具録以闻
　　【臣】等谨案本纪金初千户多以降将领之收国二年汉人李孝功渤海二哥率众来降命各以所部为千户辽懿州节度使刘宏以戸三千来降以为千户是也又其时有万户之名详见兵制
　　五年以境土既拓旧部多瘠卤移其民于泰州
　　先遣皇弟昱及族子宗防按视其地昱等苴其土以进言可种植遂摘诸明安穆昆中民户万余使宗人博勒和统之
　　六年既定山西诸州以上京为内地移其民实之至世宗大定二十五年四月诏于率賔呼尔哈两路选三十穆昆为三明安移置于刷达巴罕之地以实上京
　　七年二月取燕京路尽徙六州氏族富强工技之民于内地
　　诏按班贝勒郡县今皆抚定有逃散未降者已释其罪更宜招谕之前后起迁民户去乡未久岂无懐土之心令所在有司深加存恤毋辄有骚动衣食不足者官赈贷之
　　太宗天防元年十一月徙迁润来隰四州之民于沈州后世宗大定二十一年六月徙银山侧民于临潢【臣】等谨按食货志云太宗天防元年以旧徙润隰等四州之民于沈州之地新迁之戸艰苦不能自存诏民乏食鬻子者聴以丁力等者赎之是四州民之徙沈州乃天防元年以前事与纪异
　　六年三月命南路军帅实古讷籍节度使完顔慎思所领诸部及未置明安穆昆户来上
　　世宗大定三年八月罢契丹明安穆昆以其户分女直明安穆昆
　　金史曹望之曰大定中望之同知西京留守事上书论便宜事其一论山东河北明安穆昆与百姓杂处民多失业陈蔡汝颍之间土广人稀宜徙百姓以实其处复数年之赋以安辑之百姓亡命及避役军中者阅实其人使还本贯或编近县以为客户或留为佃户者亦籍其姓名州县与明安事干渉者无相党匿庶几军民协和盗贼弭息书奏多见采纳
　　十二月诏流民未复业者増限招诱
</div>
    <div class="pagination">
<a href="钦定续文献通考_page17.html">上一页</a><span>...</span><a href="钦定续文献通考_page13.html">13</a><a href="钦定续文献通考_page14.html">14</a><a href="钦定续文献通考_page15.html">15</a><a href="钦定续文献通考_page16.html">16</a><a href="钦定续文献通考_page17.html">17</a><span class="current-page">18</span><a href="钦定续文献通考_page19.html">19</a><a href="钦定续文献通考_page20.html">20</a><a href="钦定续文献通考_page21.html">21</a><a href="钦定续文献通考_page22.html">22</a><a href="钦定续文献通考_page23.html">23</a><span>...</span><a href="钦定续文献通考_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
