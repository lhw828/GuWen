<!DOCTYPE html>
<html>
<head>
    <meta charset="UTF-8">
    <title>续通志 - 第 921 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 921 页/共 1359 页</h1>
    <div class="content">泄吴松江一水禁民侵筑毋使逼塞大流民田赖之就迁提刑以洗冤泽物为任间诣狱察不应系者纵遣之御史以介僻劾罢除江西运判江 
州德化县田逃徙大半守乞蠲税不报颖以见种之税均于荒莱民愿耕者第减之上供自若而逃田尽复除直秘阁淮东转运副使初水败楚 
州城修补未竟刘超欲移筑颖因接有金国使入对言国家何苦捐百万缗为军帅幸赏地耶光宗从之除户部郎中淮东总领务场以额钞抵 
赏阴耗饷计二十年无知此弊者颖究核得之以所卖数论赏而总饷增羡迁司农少卿淮西总领前主计者请自为都酿抱净息而利羸余其 
后稍亏反以大军钱佐之邀籴江淮回易如负贩状颖以为失王人之体遂罢之内府宣限既迫每移供军钱以应岁输颖搜吏弊汰冗员分月 
纲解自是不复那移寻除直宝谟阁江东运副知平江府皆未行除宗正少卿迁起居郎累除敷文阁待制致仕嘉定改元召赴行在落致仕除 
刑部侍郎辞进龙图阁待制知婺州请老以宝谟阁直学士致仕六年卒于家年七十八赠光禄大夫在孝宗朝人臣争承意自献颖奏今日之 
失在轻听人言昔之施为今复弃置大损盛德孝宗嘉纳之光宗时论人主难克而易流者四曰逸豫无节赐予无度儒臣易疏近幸易昵寍宗 
时学禁初起党论日兴颖奏愿陛下御之以道容之以德不然元佑崇观之事可鉴也其言皆切中于时自浙西请外凡徙麾节十余年有以淹 
速讯之颖笑曰吾所欲也其在从班日韩侂冑旧与问旋无间方居中用事而颖谢绝之常言士以不辱身为重其为少宗正丞相赵汝愚适归 
相遇于废寺泥雨不能伸足但僧迹立语曰寄谢余参政某虽去而人才犹在朝廷幸善待之颖曰相公人才即参政人才也使果贤参政之责 
非宰相之忧也余参政端礼也余继相卒于善类多所全佑颖之助云

　　△徐邦宪

　　徐邦宪字文子婺州义乌人幼颖悟从陈傅良究名物义理以通史传百家之书绍熙四年试礼部第一人登进士第三迁为秘书郎韩侂 
冑开兵端同恶附和无敢先发一语议其非者邦宪独首言之丐外知处州陛辞力谏用兵不可太骤再岁召还言求名义以息兵莫若因建储 
而肆赦借殊常之恩为弭兵之名因行赦宥大霈德泽发仓粟以赈饿殍及农时而复民业如此则建储之义正与息兵相为表里也又上侂冑 
书侂冑恶其言嗾御史徐柟击之镌秩罢之未几复官除江西宪改江东漕以户部郎为淮西总领侂冑己诛尚书倪思举邦宪自代召对上言 
今日更化未可与绍兴乙亥同论秦桧专权天下犹可以缉理今侂冑专权天下败坏尽矣权工部侍郎知临安府丐祠知江州奏乞郡得节制 
屯戍兵至郡疾以宝谟阁待制致仕卒于官年五十七谥文肃

　　△李宗勉

　　李宗勉字强父富阳人开禧元年进士厯黄州教授累迁国子博士宝庆初添差通判嘉兴府三年召为秘书郎绍定元年迁著作郎入对 
言边事宜夙夜震惧以消咎殃明年兼权兵部郎中时李全叛谋已露人莫敢言宗勉独累疏及之又言欲人谋之合莫若通下情欲财计之丰 
莫若节国用欲邦本之固莫若宽民力寻改兼侍右郎官明年入对言天灾甚切四年差知台州明年直秘阁知婺州端平元年进直宝章阁依 
旧任越月以宗正丞兼权右司召改尚左郎官兼职仍旧寻兼左司而对言四事守公道以悦人心行实政以兴治功谨命令以一观听明赏罚 
以示劝惩次言楮弊愿诏有司始自乘舆宫掖下至百司庶府核其冗蠹者节之岁省十万则十万之楮可损岁省百万则百万之楮可损行之 
既久损之既多钱楮相当所至流转则操吾赢缩之柄不在楮矣拜监察御史时方谋出师汴洛宗勉言今朝廷安恬无异于常时士卒未精锐 
资粮未充衍器械未犀利城壁未缮修守御犹不可而欲进取可乎借曰今日得蔡明日得海又明日得宿亳然得之者未必可守万一含怒蓄 
忿变生仓猝将何以济臣之所陈岂曰外患终不可平土宇终不可复亦欲量力以有为相时而后动耳愿诏大臣爱日力以修内治合人谋以 
严边防节冗费以裕邦财招强勇以壮国势仍饬沿边将帅毋好虚名而受实害左控右扼毋失机先若使本根壮固士马精强观衅而动用兵 
未晚己而洛师溃又言昔之所虑者在当守而冒进今之所虑者在欲守而不能何地可控扼何兵可调遣何将可捍御何粮何给饷皆当预作 
措画又言内降之弊皆大臣所当执奏迨其命令已下阙失已彰然后言事之人从而论列之其累圣德多矣况言之未必听听之未必行乎进 
左司谏明年兼侍讲首言均房安蕲光化等处兵祸甚烈然江面可藉以无忧者犹有襄州今又告变襄州失则江陵危江陵危则长江之险不 
足恃江陵或不守则事迫势蹙必有存亡之忧拜殿中侍御史时淮西制置使兼沿江制置副使史嵩之兼知鄂州就鄂建牙宗勉言荆襄残破 
淮西正当南北之交嵩之当置司淮西则脉络相连可以应援邈在鄂渚岂无鞭不及腹之虑若云防江为急欲藉嵩之于鄂渚经理然齐安正 
与武昌对如就彼措置防扼则籓篱壮而江面安矣所谓欲保江南先守江北也当别择鄂守径令嵩之移司齐安诏侍从两省台谏条陈边事 
宗勉率合台奏蜀之四路己失其二成都隔绝莫知存亡诸司退保夔门未必能守襄汉昨失九郡今郢破荆门又破江陵孤城何以能立两淮 
之地人民奔迸呜呼危哉陛下诚能以身率先服御饮宴一从简俭放后宫浮食之女罢掖庭不急之费止锡赉绝工役出内帑储蓄以风动四 
方然后勤谕戚畹世臣随力输财以佐公家之调度分上流淮西淮东为三帅而以江淮大帅总之以公私之财公给四处俾之招溃卒募流民 
强壮者以充游兵以补运籍仍选沿流诸郡将士为捍御之图犹可支吾或谓其势强盛宜于讲和欲出金缯以奉之是抱薪救火空国与敌矣 
进工部侍郎兼给中仍侍讲擢谏议大夫兼侍读言边事当增兵防扼上流又言求谏非难而受谏为难受谏非难而从谏为难进端明殿学士 
同签书枢密院事未几进签书时王檝复求岁币银绢各二十万宗勉言轻诺者多后患当守元约可也史嵩之开督府力主和议宗勉言嵩之 
职在督战如收复襄光控扼施澧招集山砦保固江流皆今所当为若所主在和则凡有机会可乘不无退缩之意必至虚损岁月坐失事功进 
参知政事及拜左丞相兼枢密使守法度抑侥幸不私亲党召用老成尤乐闻谠言赵汝腾尝以宗勉为公清之相以光禄大夫观文殿大学士 
致仕卒赠少师谥文清

　　△袁甫

　　袁甫字广微宝文阁直学士燮之子嘉定七年进士第一签书建康军节度判官厅公事授秘书省正字入对论君天下不可一日无惧心 
今之可惧者大端有五端良者斥谄谀者用可惧也兵戈既兴馈饷不继可惧也独运密谋之意胜虚心咨访之意微可惧也外患未弭内患方 
深可惧也恭俭有余刚断不足可惧也其它祸几乱萌不可悉数次乞严守帅之选并大军之权兴屯田之利迁校书郎转对言边事之病不在 
外而在内偷安之根不去规模终不立壅蔽之根不去血脉终不通忌嫉之根不去将帅终不可择欺诞之根不去兵财终不可治出通判湖州 
考常平弊原以增积贮核隐产增附婴儿局迁秘书郎寻迁著作佐郎知徽州治先教化崇学校访便民事上之请蠲减婺源紬绢万七千余匹 
茶租折帛钱万五千余贯月桩钱六千余贯请照咸平绍兴干道宽恤指挥受纳徽绢定每匹十两请下转运常平两司豫蓄常平义仓备荒兴 
修陂塘剙筑桥梁丁父忧服除知衢州立旬讲务以理义淑士心岁拨助养士千缗西安龙游常山三邑积窘预借为代输三万五千缗蠲四万 
七千缗郡有义庄买良田二百亩益之移提举江东常平适岁旱亟发库庾之积凡州县窠名隶仓司者无新旧皆住催为钱六万一千缗米十 
有三万七千麦五千八百石遣官分行赈济饥者予粟病者予药尺籍之军弱者市民之失业者皆曲轸之又告于朝曰江东或水而旱或旱而 
水重以雨雪连月道殣相望至有举家枕籍而死者此去麦熟尚赊事势益急诏给度牒百道助费时江闽寇迫饶信虑民情易动分榜谕安之 
檄诸郡关制司闻于朝为保境捍患之图寇迄不犯遂提点本路刑狱兼提举移司番阳霜杀桑春夏雨久湖溢诸郡被水连请于朝给度牒二 
百道赈恤之盗起常山调他州兵千人屯广信以为备都城大火上封事言上下不交以言为讳灾变之作端由于此愿下哀痛之诏以回天意 
诏求直言复上疏言灾起都邑天意葢欲陛下因其所可见察其所不可见行至公无私之心全保护大臣之体率属羣工大明黜陟与天下更 
始词甚切直行部问民疾苦荐循良劾奸贪决滞狱所至诣学宫讲说岁大旱请于朝得度牒缗钱绫纸以助赈恤疫疠大作剙药院疗之前后 
持节江东五年所活殆不可数计转将作监领事如故继力辞常平事彗星见诏求直言疏言皇天所以震怒者由愁苦之民众人民所以愁苦 
者由贪冒之风炽愿一变上下交征之习为大公至正之归帝亲政以直徽猷阁知建寍府明年兼福建转运判官闽盐隶漕司例运两纲供费 
后增至十有二吏卒并缘为奸且抑州县变卖公私苦之甫奏复旧例丁米钱久为泉漳兴化民患会知漳州赵以夫请以废寺租为民代输甫 
并捐三郡岁解本司钱二万七千贯助之郡屯左翼军本备峒寇招捕司移之江西甫檄使还营俄寇作唐石即调之以行而贼悉平迁秘书少 
监入见奏无逸之义言知农夫稼穑艰难自然逸欲之念不起乞力守更化以来求贤如不及之初意迁起居舍人兼崇政殿说书于经筵奏刚 
之一字最切于陛下所谓真刚者当为之事必行不当为者则断在勿行又乞专意经训养育精神务令充实兼中书舍人时相郑清之以国用 
不足履亩使输券甫奏避贵虐贱有力者顽不应命而追呼迫促破家荡产悲痛无聊者大抵皆中下之户尝讲罢帝问近事甫奏惟履亩事人 
心最不悦又尝读资治通鉴至汉高祖入关辞秦民牛酒因奏今日无以予人反横科之其心喜乎怒乎本朝立国以仁陛下以为此举仁乎否 
乎帝为恻然时朝廷以边事为忧史嵩之帅江西力主和议甫奏曰臣与嵩之父弥忠有故嵩之易于主和弥忠每戒其轻易臣谓不特嵩之之 
易于主和抑朝廷亦未免易于用人也疏入不报遂乞归不允授起居郎兼中书舍人未几擢嵩之刑部尚书甫复奏论诰命不与书行乃出甫 
知江州王遂抗疏力争帝曰本以授其兄袁肃报行误耳令遂勉甫无他志翼日乃与肃江州而殿中侍御史徐清臾复论甫守沙日赃六十万 
汤巾等又争之清臾亦悔未几改知婺州不拜嘉熙元年迁中书舍人入见帝问边事甫奏当以上流为急议和恐误事时清臾与甫并召边而 
清臾末至甫奏台谏风闻言事初亦何心今人物渺然有如清臾宜在朝廷辞避实惟臣故乞趣其赴阙又奏备边四事曰固江陵堰瓦梁与流 
民复业责边阃遣回敌使 【按甫奏备边四事宋史本传脱载责边阃回敌使一事当时蒙古使窥觇虚实久未出境故疏及之今据甫所著 
蒙斋集增】 嵩之移京湖沿江制置使知鄂州甫奏曰嵩之轻脱难信去年嵩之在淮西王檝由淮西而来北军踵之今又并湖南付之臣恐其 
复以误淮西者误湖南疏留中不行翼日权吏部侍郎引疾至八疏赐告一月迁兵部侍郎兼给事中岳珂以知兵财召甫奏珂总饷二十年焚 
林竭泽珂竟从外补迁吏部侍郎兼国子祭酒日召诸生叩其问学理义讲习之益时边遽日至甫条十事至为详明权兵部尚书暂兼吏部尚 
书卒赠通奉大夫谥正肃甫少服父训谓学者当师圣人以自得为贵又从杨简问学自谓吾观草木之发生听禽鸟之和鸣与我心契其乐无 
涯云

　　△刘黻

　　刘黻字声伯乐清人早有令闻年三十四以淳佑十年试入太学时丁大全方为台属劾奏丞相董槐迫逐去国将夺其位黻率同舍生伏 
阙上书忤执政送南安军安置归别其母解氏解氏曰为臣死忠以直被贬分也速行及大全贬黼还太学未几侍御史陈垓诬劾程公许右正 
言蔡荣诬劾黄之纯二公罢出黼又率诸生上书其略曰臣闻扶植宗社在君子扶植君子在公论祖宗建置台谏本以伸君子而折小人昌公 
论而杜私说乃今老饕自肆奸种相仍以谄谀承风旨以倾险设机阱以淟涊盗官爵宰相所不乐者外若示以优容而阴实颐指台谏以去之 
台谏所弹击者外若不相为谋而阴实奉承宰相以行之陛下万机之暇试以公许之纯与垓荣等熟思而静评之其言论孰正孰邪孰忠孰佞 
虽中智以下之主犹知判别是非况以陛下明圣而顾不察此自昔天下之患莫大于举朝无公论空国无君子脱有缓急彼一二憸人者陛下 
独可倚仗之乎又谏游幸言自十数年间创龙翔创集庆创西太一而又示之以游幸导之以祷祠蛊之以虚诞不经之说宰相以下希宠而不 
言与夫言之而不力皆非所以爱陛下也以材署昭庆军节度掌书记由学官试馆职咸淳三年拜监察御史论内降恩泽曰臣覩陛下自郊祀 
庆成以来恩数绸缪指挥烦数邸报之间以内批行者居其半前之恩数未竟后之恩数己乘宰执惧有所专而不敢奏给舍台谏惧有所忤而 
不敢言更如此者数年将何以为国四年改正字丁父忧服除授集英殿修撰沿海制置知庆元府事建济民庄以济士民之急资贡士春官之 
费备郡庠耆老缓急之需又请建慈湖书院八年召还拜刑部侍郎九年改朝奉郎试吏部尚书兼工部尚书兼中书舍人兼侍读疏请给王十 
朋祠堂田土十年丁母忧明年江上溃师丞相陈宜中起复黻为端明殿学士不起及贾似道韩震死宜中谋拥二王由温州入海以兵逆黻共 
政将逊相位于是黻托宗祀于母弟成伯遂起及罗浮以疾卒其配林氏举家蹈海未几海上事亦瓦解矣
</div>
    <div class="pagination">
<a href="续通志_page920.html">上一页</a><span>...</span><a href="续通志_page916.html">916</a><a href="续通志_page917.html">917</a><a href="续通志_page918.html">918</a><a href="续通志_page919.html">919</a><a href="续通志_page920.html">920</a><span class="current-page">921</span><a href="续通志_page922.html">922</a><a href="续通志_page923.html">923</a><a href="续通志_page924.html">924</a><a href="续通志_page925.html">925</a><a href="续通志_page926.html">926</a><span>...</span><a href="续通志_page922.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
