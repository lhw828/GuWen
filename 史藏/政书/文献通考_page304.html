<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 304 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 304 页/共 334 页
  </h1>
  <div class="content">
   康帝建元二年正月壬午，太白入昴。占曰：“赵地有兵。”又曰：“天下兵起。”四月乙酉，太白昼见。是年，石季龙杀其子邃，遣将寇没狄道及屯蓟东，谋慕容。  三年，岁星犯天关。安西将军庾翼与兄冰书曰：“岁星犯天关，占曰：‘关梁当分。’比来江东无他故，江道亦不艰，难而石季龙频年再闭关，不通信使，此便是天公愦愦，无皂白之徵也。”其闰月乙酉，太白犯斗。占曰：“为丧，天下受爵禄。”九月，帝崩，太子立，大赦，赐爵。穆帝永和元年正月丁丑，月入毕。占曰：“兵大起。”戊寅，月犯天关。占曰：“有乱臣更天子之法。”五月辛巳，太白昼见，在东井。占曰：“为臣强，秦有兵。”六月辛丑，月入太微，犯屏西南星。占曰：“辅臣有免罢者。”七月、八月，月皆犯毕。占同上。己未，月犯舆鬼。占曰：“大臣有诛。”九月庚戌，月又犯毕。是年初，庾翼在襄阳。七月，翼疾将终，辄以子爰之为荆州刺史，代己任。爰之寻被废。明年，桓温又辄率众伐蜀，执李势，送至京师。蜀本秦地也。  二年二月壬子，月犯房上星；四月丙戌，又犯房上星。八月壬申，太白犯左执法。  三年正月壬午，月犯南斗第五星。占曰：“将军死，近臣去。”五月壬申，月犯南斗第四星，因入魁。占曰：“有兵。”一曰：“有大赦。”六月，月犯东井距星。占曰：“将军死，国有忧。”戊戌，月犯五诸侯。占曰“诸侯有诛。”九月庚寅，太白犯南斗第五星。占曰：“为丧，为兵。”四年七月丙申，太白犯左执法。甲寅，月犯房；丁巳，入南斗，犯第二星。乙丑，太白犯左执法。占悉同上。十月甲辰，月犯亢。占曰：“兵起，将军死。”十一月戊戌，月犯上将星。三年六月，大赦。是月，陈达征寿春，败而还。七月，氐蜀馀寇反，乱益土。九月，石季龙伐凉州。  五年，征北大将军褚裒卒。  四年四月，太白入昴。是时，戎晋相侵，赵地连兵尤甚。七月，太白犯轩辕。占曰：“在赵，及为兵丧。”甲寅，月犯房。十月甲戌，月犯亢。占曰：“兵起，将军死。”八月，石季龙太子宣杀弟韬，宣亦死。其十一月戊戌，月犯上将星。五年正月，石季龙よ号称皇帝，寻死  。五年四月丁未，太白犯东井。占曰：“秦有兵。”九月戊戌，太白犯左角。占曰：“为兵。”十月，月犯昴。占曰：“胡有忧，将军死。”是年八月，褚裒北征兵败。十月，关中二十馀壁举兵内附。石遵攻没南阳。十一月，冉闵杀石遵，又尽杀胡十馀万人，於是赵、魏大乱。十二月，褚裒薨。八年，刘显、苻健、慕容俊并僭号。殷浩北伐，败绩，见废。  六年二月辛酉，月犯心大星。占曰：“大人忧，又豫州分野也。”丁丑，月犯房。占曰：“将相忧。”六月己丑，月犯昴。占同上。乙未，月犯五诸侯。占曰同上。七月壬寅，月始出西方，犯左角。占曰：“大将死。”一曰：“天下有兵。”丁未，月犯箕。占曰：“将军死。”丙寅，荧惑犯钺星。占曰：“大臣有诛。”八月辛卯，月犯左角。太白昼见，在南斗。月犯右执法。占并同上。是岁，司徒蔡谟免为庶人。  七年二月，太白犯昴。占同上。三月乙卯，荧惑入舆鬼，犯积尸。占曰：“贵人有忧。”五月乙未，荧惑犯轩辕大星。占曰：“主女忧。”太白入毕口，犯左股。占曰：“将相当之。”六月乙亥，月犯箕。占曰：“国有兵。”丙子，月犯斗。丁丑，荧惑入太微，犯右执法。八月庚午，太白犯轩辕。戌子，太白犯右执法。占悉同上。七年，刘显杀石及诸将帅，山东大乱，疾疫死亡。  八年三月戊戌，月犯轩辕大星。癸丑，月入南斗，犯第二星。五月，犯心星。六月癸酉，月犯房。七月壬子，岁星犯东井距星。占曰：“内乱兵起。”八月戊戌，荧惑入舆鬼。占曰：“忠臣戮死。”丙辰，太白入南斗，犯第四星。占曰：“将为乱。”一曰：“丞相免。”十二月，月在东井，犯岁星。占曰：“秦饥，人流亡。”  九年二月乙巳，月入南斗第三星。三月戊辰，月犯房。八月，岁星犯舆鬼东南星。占曰：“兵起。”时帝幼冲，母后专政，将相有隙，兵革连起，慕容俊僭号，攻伐不休。  十年正月己卯，月蚀昴星。占曰：“赵、魏有兵。”癸酉，填星奄钺星。占曰：“斧钺用。”三月甲申，月犯心大星。占曰：“王者恶之。”九月辛酉，太白犯左执法。十一月，月奄填星，在舆鬼。占曰：“秦有兵。”时桓温伐苻健，破姚襄。  十一年三月辛亥，月奄轩辕。占同上。四月庚寅，月犯牛宿南星。占曰：“国有忧。”八月己未，太白犯天江。占曰：“河津不通。”  十二年六月庚子，太白昼见，在东井。占如上。己未，月犯钺星。八月癸酉，月奄建星。九月戊寅，荧惑入太微，犯西蕃上将星。十一月丁丑，荧惑犯太微东蕃上将星。十二年十一月，齐城陷，执段龛，杀三千馀人。永和三年，鲜卑侵略河、冀。升平元年，慕容亻遂据临漳，尽有幽、并、青、冀之地。缘河诸将奔散，河津隔绝。时权在方伯，九服交兵。  升平元年四月壬子，太白入舆鬼。丁亥，月奄井南辕西头第三星。占曰：“秦地有兵。”一曰：“将死。”六月戊戌，太白昼见，在轸。占同上。轸是楚分野。壬子，月犯毕。占曰：“为边兵。”七月辛巳，荧惑犯天江。占曰：“河津不通。”十一月，岁星犯房。占曰：“豫州有灾。”其年五月，苻坚杀苻生而立。十二月，慕容亻入屯邺。二年八月，豫州刺史谢奕薨。  二年闰三月，月犯岁星，在房。十月，太白犯哭星。占曰：“有大哭泣。”十二月，填星犯轩辕大星。占曰：“人主恶之。”甲午，月犯东井。  三年正月，荧惑犯扌建闭星。三月，复逆行犯钩铃。占俱曰：“人主恶之。”月犯太白，在昴。占曰：“人君死。”一曰：“赵地有兵，胡不安。”六月，太白犯东井。七月，荧惑犯天江。丙戌，太白犯舆鬼。占悉同上。戊子，月犯牵牛中央大星。占曰：“牵牛，大将；犯之，将军死。”八月，太白犯轩辕大星。甲子，月犯毕大星。占曰：“为边兵。”一曰：“下犯上。”三年十月，诸葛攸舟军入河，败绩。豫州刺史谢万入朝颍，溃而归，万除名。司徒、会稽王以二镇败，求自贬三等。四年正月，慕容亻死，子代立，慕容恪杀其尚书令阳鹜等。  四年正月，月犯牵牛中央大星。六月，辰星犯轩辕。占曰：“女主忧。”己未，太白入太微右掖门，从端门出。占曰：“贵夺势。”一曰：“有兵。”又曰：“出端门，臣不臣。”八月，太白犯氐。占：“国有忧。”荧惑犯太微西蕃上将星。九月，太白入南斗口，犯第四星。占曰：“为丧，有赦，天下受爵禄。”十二月，荧惑犯房，月犯扌建闭。占：“人主恶之。”  五年正月乙丑，月在危宿奄太白。占曰：“天下靡散。”乙巳，填星逆行犯太微。三月，月犯填星，在轸。占曰：“为大丧。”五月，月犯太微；又犯建星。占曰：“大臣相谋。”时殷浩败绩，坐废。其月辛亥，月犯牵牛宿。占曰：“国有忧。”六月癸亥，月犯氐东北星。占曰：“大将当之。”五年正月，北中郎将郄昙薨。五月，帝崩，哀帝立，大赦，赐爵，褚后失势。七月，慕容恪攻冀州刺史吕护於野王，护奔荥阳。是时，桓温以大众次宛，闻护败，乃退。六月癸酉，月奄氐东北星。占曰：“大将军当之，九月乙酉，月奄毕。”占曰：“有边兵。”十月丁未，月犯毕大星。占曰：“下犯上。”又曰：“有边兵。”八月，范汪废。隆和元年，慕容遣将寇河阴。
    哀帝兴宁三年七月，月犯南斗。占曰：“女主忧。”岁星犯舆鬼。占曰：“人君忧。”明年，庾后崩。
    海西公太和元年二月，月奄荧惑，在参。占曰：“为内乱，帝不终之徵。”一曰：“参，魏地。”五年，慕容亡。  二年正月，太白入昴。五年，苻坚灭燕，据幽、冀、司、并四州。六年闰月，荧惑守太微端门。占曰：“天子亡国。”又曰：“诸侯三公谋其上。”一曰：“有斩臣。”辛卯，月犯心大星。占曰：“王者恶之。”十一月，桓温废帝，并奏诛武陵王，简文不许，温乃徙之新安，皆臣强之应也。
    简文帝咸安元年十二月辛卯，荧惑逆行入太微，二年三月犹不退。占曰：“国不安，有忧。”是时，帝有桓温之逼。  二年五月丁未，太白犯天关。占曰：“兵起。”岁星形色如太白。占曰：“进退如度，奸邪息；变色乱行，主无福。岁星於仲夏当细小而不明，此其失常也。又为臣强。”六月，太白昼见，在七星。乙酉，太白犯舆鬼。占曰：“国有忧。”七月，帝崩，桓温以兵威擅权，将诛王坦之等，内外迫胁。又，庾希入京城，卢入宫，并诛灭之。
    孝武宁康元年正月戊申，月奄心大星。按占曰：“灾不在王者，则在豫州。”一曰：“王命恶之，三月丙午，月奄南斗第五星。”占曰：“大臣有忧死亡。”一曰：“将军死。”七月，桓温薨。九月癸巳，荧惑入太微。是时，女主临朝，政事多缺。  二年闰月己未，月奄牵牛南星。占曰：“左将军死。”十二月甲申，太白昼见，在氐。氐，兖州分野。三年五月丙午，北中郎将王坦之薨。  三年六月癸卯，太白犯东井。占曰：“秦地有兵。”九月戊申，荧惑奄左执法。占曰：“执法者死。”太元元年，苻坚破凉州。二年十月，尚书令王彪之卒。  太元元年四月丙戌，荧惑犯南斗第三星；丙申，又奄第四星。占曰：“兵大起，中国饥。”一曰：“有赦。”八月癸酉，太白昼见，在氐。氐，兖州分野。九月，荧惑犯哭泣星，遂入羽林。占曰：“天子有哭泣事，中军兵起。”十一月己未，月奄氐角。占曰：“天下有兵。”一曰：“国有忧。”  二年二月，荧惑守羽林。占曰：“禁兵大起。”九月壬子，太白昼见，在角。角，兖州分野。升平元年五月，大赦。三年八月，秦人寇樊、邓、襄阳、彭城。四年二月，襄阳陷，朱序没。四月，魏兴陷，贼聚广陵、三河，众五六万。於是诸军外次冲要，丹阳尹屯卫京师。六月，兖州刺史谢元讨贼，大破之。是时中外连兵，比年荒俭。  四年十一月丁巳，太白犯哭星。占曰：“天子有哭泣事。”  五年七月丙子，辰星犯轩辕。占曰：“女主当之。”九月癸未，皇后王氏崩。  十二年二月，荧惑入月。占曰：“有乱臣死，若有相戮者。”一曰：“女亲为政，天下乱。”时琅琊王辅政，王妃从兄王国宝以姻昵受宠，袁悦等交遘主相，扇扬朋党。帝杀悦。自是主相有隙，乱阶兴。  十三年十一月，辰星入月，在危。占曰：“贼臣欲杀主，不出三年，必有内恶。”十二月，荧惑在角亢，形色猛盛。占曰：“荧惑失其常，吏且弃其法，诸侯乱政。”自是慕容垂、翟辽、姚苌、苻登、慕容永并阻兵争强。  十四年十二月，月犯岁星，荧惑入羽林。占并同上。十五年，翟辽据司、兖，众军累讨弗克，慕容氏又跨略并、冀。七月，旱。八月，诸郡大水，兖州又蝗。  十五年九月，荧惑入太微。十月，太白入羽林。  十六年十一月癸巳，月奄心前星。占曰：“太子忧。”时太子常有笃疾。十八年正月，荧惑入月。占曰：“忧在宫中，非贼乃盗也。”一曰：“有乱臣，若有戮者。”二十一年九月，帝暴崩，众言张夫人弑逆。又王国宝邪狡，卒伏其辜。  十九年四月，月奄岁星，在尾。占曰：“为饥，燕国亡。”二十年，慕容垂伐魏，反为所破，死者数万人，垂死，国遂衰亡。  二十年六月，荧惑入天。占曰：“大饥。”十二月已巳，月犯扌建闭及东西咸，占曰：“扌建闭，司心腹喉舌。东西咸，主阴谋。”  二十一年四月壬午，太白入天。占曰：“为饥。”六月，岁星犯哭泣星。占曰：“有哭泣事。”是年，帝崩。隆安元年，王恭等举兵胁朝廷，於是内外戒严，杀王国宝以谢之。又连岁水旱，三方动，众人饥。
    安帝隆安元年正月，荧惑犯哭泣星。占曰：“有哭泣事。”六月，月奄太白，在太微端门外。占曰：“国受兵。”乙酉，月奄岁星，在东壁。占曰：“为饥，卫地有兵。”二年六月，郗恢遣邓启方以万人伐慕容於滑台，启方败。三年，桓元等并举兵，内外戒严。  三年五月，月奄东上相，辰星犯轩辕大星。占悉同上。其年，庾楷等举兵，表诛王愉等，内外戒严。三年，洛阳没於寇。桓元破荆、雍州，杀殷仲堪等。孙恩聚众攻没会稽，杀内史。  四年正月乙亥，月犯填星，在牵牛。占曰：“吴越有兵丧，女主忧。”六月，月犯哭星；又犯填星。十月，月奄岁星，在北河。占：“为饥，胡有兵。”其四年五月，孙恩乱。七月，太皇太后李氏崩。七月癸亥，大角星散摇五色。占曰：“王者流散。”丁卯，月犯天关。占：“王者忧。”九月，荧惑犯少微，又守之。占曰：“处士诛。”十月，月犯东次相。其次年，卢循、桓元内外遘逆。  元兴元年四月，月奄辰星。七月，大饥，人相食。荧惑在东井，犯舆鬼，积尸。八月，太白犯右执法。九月，太白犯进贤。占曰：“进贤者诛。”  二年二月，岁星犯西上将。六月，月奄斗第四星。占曰：“大臣诛，不出十一月。”十二月，月犯荧惑。是月，桓元篡位。  三年正月，荧惑逆行，犯太微西上相。占曰：“天子战於野，上相死。”月奄岁星於左角。占曰：“天下兵起。”二月，荧惑逆行，在左执法西北。占曰：“执法者诛。”四月，月奄轩辕第二星。五月，月奄斗第二星，填星入羽林。是年春，刘裕讨桓元，元劫天子如江陵。五月，义军破灭之。义熙元年三月，月奄左执法及心前星。占曰：“豫州有灾。”太白犯东井。占曰：“秦有兵。”四月，月犯填星，在东壁。占曰：“其地亡国，贵人死。”一曰：“人流。”八月，太白犯斗第一星。占曰：“天下有兵。”一曰：“大人忧。”九月，荧惑犯少微。占曰：“处士诛。”又犯左右执法。十月，奄填星，在营室。十一月丙戌，太白犯钩铃。占曰：“喉舌忧。”十二月已卯，岁星犯天关。占曰：“有兵乱，河津不通。”十一月，荆州刺史魏咏之薨。二年二月，司马国等攻没弋阳。四月，姚兴伐仇池公杨盛，击走之。九月，益州刺史司马荥期为其参军杨承祖所害。三年十二月，司徒扬州刺史王谧薨。四年正月，太保武陵王遵薨。三月，左仆射孔安国卒。自後政在刘裕，人主端拱而巳。  二年二月，太白犯南河。占曰：“兵起。”己丑，月犯心後星。占曰：“豫州有灾。”四月癸丑，月犯太微西上将。已未，月犯房南第二星。乙丑，岁星犯天江。占曰：“有兵乱，河津不通。”五月癸未，月犯左角。占曰：“左将军死，天下有兵。”壬寅，荧惑犯氐。占曰：“氐为宿宫，人主忧。”六月庚午，荧惑犯房北第二星。八月癸亥，荧惑犯南斗第五星；丁巳，犯建星。占曰：“为兵。”九月壬午，荧惑犯哭星，又犯泣星。是年二月甲戌，司马国等攻没弋阳。又，慕容超侵略徐、兖，三年正月，又寇北徐州，至下邳。十二月，司徒王谧薨。四年正月，武陵王遵薨。五年，慕容超复寇淮北。四月，刘裕大军讨之，拔临朐，又围广固拔之，十二月，月奄太白，在危。占曰：“齐亡国。”五年，刘裕灭燕。  三年，月奄心後星，又犯左角。八月，太白犯左执法，荧惑复犯之。九月，荧惑犯进贤。四年正月，荧惑犯天关。五月，月奄斗第二星，填星犯天廪。占曰：“天下饥，仓粟少。”六月，太白犯太微西上将，又犯左执法。十月，荧惑入羽林。  五年二月，月犯昴，占曰：“胡不安，天子破匈奴。”五月戊戌，岁星入羽林。九月，犯昴。十月，荧惑犯氐，又犯钩铃。己巳，奄心大星。占曰：“王者恶之。”是年，刘裕讨慕容超。十月，魏王遇弑殂。次年，卢循逼郊甸。  六年三月丁卯，月奄房南第二星。灾在次相。己巳，又奄斗第五星。占：“斗上吴地兵起。”太白犯五诸侯。占曰：“诸侯有诛。”五月甲子，月奄斗第五星。己亥，月奄昴三星。占曰：“国有忧。”一曰：“有白衣之会。”六月己丑，月犯房南第二星。甲午，太白昼见。七月己亥，月犯舆鬼。占曰：“国有忧。”一曰：“秦有兵。”八月壬午，太白犯轩辕大星。甲申，月犯心前星。灾在豫州。丙戌，月犯斗第五星，占同上。丁丑，月奄牛宿南星。占曰：“天下有大诛。”乙未，太白犯少微。丙午，太白在少微而昼见。九月甲寅，太白犯左执法。丁丑，填星犯毕。占曰：“有边兵。”是年，徐道覆、卢循反，众逼郊畿。七年十二月，破斩之。八年，豫州刺史刘道规卒。  七年四月，荧惑入舆鬼。占曰：“秦有兵。”一曰：“雍州灾。”六月，填星犯天关。占曰：“臣谋主。”月犯岁星，在毕。占曰：“有边兵，且饥。”八月，太白犯房南第二星。月犯岁星，在参。占曰：“益州兵饥。”七月，朱龄石克蜀，蜀又反，讨灭之。十一月，太白犯哭星。  八年正月，月犯岁星，在毕。七月癸亥，月奄房北第二星。已未，月犯井钺。八月戊申，月犯泣星。十月辛亥，月奄天关。占曰：“有兵。”十一月丁丑，填星犯东井。占曰：“大人忧。”十二月癸卯，填星犯井钺。是年八月，皇后王氏崩。九月，诛刘蕃、谢琨，讨灭刘毅。十二月，朱龄石灭蜀。  九年二月，荧惑入舆鬼。占曰：“有兵丧。”太白犯南河。占曰：“兵起。”五月壬辰，太白犯右执法，昼见。七月庚午，月奄钩铃。占曰：“喉舌臣忧。”九月庚午，岁星犯轩辕大星。己丑，月犯左角。时刘裕擅命，兵革不休。十年裕讨司马休之，王师不利，休之等奔长安。  十年正月丁卯，月犯毕。占曰：“将相有以家坐罪者。”二月己酉，月犯房北星。五月壬寅，月犯牵牛南星。乙丑，岁星犯轩辕大星。占悉同上。六月丙申，月奄氐。占曰：“将死之，国有诛者。”七月庚辰，月犯天关。占曰：“兵起。”荧惑犯井钺。填星犯舆鬼，遂守之。占曰：“大人忧，宗庙改。”八月丁酉，月奄牵牛南星。占同上。九月，填星犯舆鬼。占曰：“人主忧。”丁巳，太白入羽林。十二月己酉，月犯西咸。占曰：“有阴谋。”十一年，林邑寇交州，距败之。  十一年三月丁巳，月入毕。占曰：“天下兵起。”一曰：“有边兵。”己卯，荧惑入舆鬼。闰月丙午，填星又入舆鬼。占曰：“为旱，大疫，为乱臣。”五月癸卯，荧惑入太微。甲辰，犯右执法。六月己未，太白犯东井。占曰：“秦有兵。”戊寅，犯舆鬼。占曰：“国有忧。”七月辛丑，月犯毕。占同上。八月壬子，月犯氐。占同上。庚申，太白顺行，从右掖门入太微。丁卯，奄左执法。十一月癸亥，月入毕。占同上。乙未，月入舆鬼而晕。  十二年五月，月犯岁星，在左角。占曰：“为饥。”岁星留房心之，宋之分野。始封刘裕为宋公。六月壬子，太白顺行，入太微右掖门。己巳，月犯毕。占同上。七月，月犯牛宿。十月丙戌，月入毕。  十三年五月丙子，月犯轩辕。丁亥，犯牵牛。癸巳，荧惑犯右执法。八月己酉，犯牵牛。丁卯，月犯太微。占曰：“人君忧。”九月壬辰，荧惑犯轩辕。十月戊申，月犯毕。占悉同上。月犯箕。占曰：“国有忧。”甲寅，月犯毕。占同上。乙卯，填星犯太微，留积七十馀日。占曰：“亡君之戒。”壬戌，月犯太微。  十四年三月癸丑，太白犯五诸侯。四月壬申，月犯填星於张。占曰：“天下有大丧。”其明年，帝崩。五月庚子，月犯太微。七月甲辰，荧惑犯舆鬼。占曰：“秦有兵。”又“为旱，为兵丧”。亦曰：“大人忧，宗庙改，亦为乱臣。”时刘裕擅命，军旅数兴，饥旱相属，其後卒移晋室。丁巳，月犯东井。占曰：“军将死。”八月甲子，太白犯轩辕。癸酉，填星入太微，犯右执法，因留太微中，积二百馀日乃去。占曰：“填星守太微，亡君之戒，有徙王。”九月乙未，太白入太微，犯左执法。丁巳，入太微。占曰：“大人忧。”十月甲申，月入太微。癸巳，荧惑入太微，犯西蕃上将，仍顺行至左掖门内，留二十日，乃逆行。义熙十二年七月，刘裕伐姚泓。十三年八月，擒姚泓，司、兖、秦、雍悉平。十四年，刘裕还彭城受宋公。十一月，左仆射前将军刘穆之卒。明年，西虏寇长安，雍州刺史朱龄石诸军陷没，官军舍而东。
    恭帝元熙元年正月、三月、五月，月皆犯太微。辰星犯轩辕。六月，太白犯太微。七月，月犯岁星，太白犯哭星。十二月，月、太白，俱入羽林。  二年三月，填星犯太微。元年七月，刘裕受宋王。是年六月，帝逊位於宋。
    宋孝武孝建二年五月乙未，荧惑入南斗。
    齐东昏侯永元三年十一月甲寅，辰星及太白俱见南方。是日，荆州长史萧颖胄奉南康王宝融起兵，後即帝位，是为和帝。
    梁武帝天监元年八月壬寅，荧惑守南斗。占曰：“籴贵，五不成，大旱，多火灾，宰相死。”是岁，大旱，米斗五千，人多饿死。五月，尚书范卒。二年五月丙辰，月犯心。占曰：“有乱臣。”其四年，交州刺史李凯举兵反。七月丙子，太白犯轩辕大星。七年九月己亥，月犯东井。占曰：“有水灾。”其年，京师大水。  十三年二月，太白失行，在天关。占曰：“津梁不通。”又“兵起”。其年，填星守天江，占曰：“有江河塞，有决溢，有土功。”其年，大发军众造浮山，碣淮水。至十四年，填星去天江而堰坏，奔流决溢。十四年十月辛未，太白犯南斗。  十七年闰八月戊辰，月行奄昴。  普通六年三月丙午，岁星入南斗。九月壬子，太白犯右执法。  大通元年八月，月奄填星。占曰：“有大丧，天下无主，国易政。”其後上幸同泰寺舍身，王公以钱奉赎，又太子薨，皆无主，易政、大丧之应。  中大通元年闰月壬戌，荧惑犯鬼积尸星。占曰：“有大丧、大兵，破军杀将。”其二年，萧玩帅众援巴州，为魏所败，玩被杀。  六年，荧惑在南斗。占曰：“荧惑出入留舍南斗中，有贼臣谋及，天下易政、改元。”其年十二月，北梁州刺史兰钦举兵反，後改大同元年。
    大同三年三月，岁星奄建星。占曰：“有反臣。”其年会稽山贼起。七年，交州刺史李贲反。  太清三年正月，荧惑守心。占曰：“王者恶之。”三月，荧惑又守心。占曰：“大人易政，主去其宫。人饥亡，天下大溃。”其年，帝为侯景所逼，崩。七月，九江大饥，人相食。九月，月在斗，奄岁星。占曰：“天下亡君。”其後侯景篡杀。
    元帝承圣三年九月甲午，月犯心中星。占曰：“有反臣，王者恶之，有亡国。”其後三年，帝为周师所俘，梁亡，陈氏取国。
    陈武帝永定三年九月，月入南斗。占曰：“大人忧，太子殃。”後二年，帝崩，太子昌在周为质，文帝立。後昌还国，为侯安都迎杀之。
    文帝天嘉元年五月，荧惑犯右执法。占曰：“大臣有忧，执法者诛。”後四年，司空侯安都赐死。  二年五月己酉，岁星守南斗。六月丙戌，荧惑犯东井。七月乙丑，荧惑入鬼中。戊辰，荧惑犯斧质。十月，荧惑行在太微右掖门。  三年闰二月己丑，荧惑逆行，犯上相。甲子，太白犯五车、填星。七月，太白犯舆鬼。八月癸卯，月犯南斗。丙午，月犯牵牛。庚申，太白入太微。十一月丁丑，月犯毕左股。辛巳，荧惑犯岁星。戊子，月犯角。庚寅，月入氐。  四年六月癸丑，太白犯右执法。七月戊子，荧惑犯填星。八月甲午，荧惑犯轩辕大星。丁未，太白犯房。九月戊寅，荧惑入太微，犯右执法。癸未，太白入南斗。占曰：“太白入斗，天下大乱，将相谋反，国易政。”又曰：“君死，不死则废。”又曰：“天下受爵禄。”其後安成王为太傅，废少帝而自立，改官、受爵之应也。辛卯，荧惑犯左执法。十一月辛酉，荧惑犯执法。甲戌，月犯毕左股。  五年正月甲子，月犯毕大星。丁卯，月犯星。壬寅，月入氐，又犯荧惑。癸卯，月犯房上星。五月，荧惑逆行二十一日，犯氐东南、西南星。占曰：“国有贼臣。”又曰：“人主无出，廊庙有伏兵。”又曰：“君死，有赦。”後二年，少帝废之应也。六月丙申，月犯亢。七月戊寅，月犯毕大星。闰十月庚申，月犯牵牛；丙子，又犯左执法。十一月，月食毕大星。  六年四月，月犯毕轩辕。占曰：“女主有忧。”五月，太白犯轩辕。占同。其後少帝废，废後慈训太后崩。六月己未，月犯氐。八月戊辰，月奄毕大星。景子，月与太白并，光芒相著，在太微西藩南三尺所。九月辛巳，荧惑犯左执法。癸未，太白犯右执法；辛卯，犯左执法。己巳，月犯上相。废帝天康元年五月，月犯轩辕女御大星。占曰：“女主忧。”後年，太后崩。癸未，月犯左执法。  光大元年正月，月犯轩辕大星。占曰：“女主当之。”八月，月食哭星。占曰：“有丧泣事。”明年，太后崩，临海王废。己未，月犯岁星。占曰：“国亡君。”十二月辛巳，月又犯岁星。辛卯，月犯建星。占曰：“大人恶之。”  二年正月，月奄岁星。占曰：“国亡君。”五月，月犯太白。六月，太白犯左执法。八月，犯太微。十一月丙午，岁星守左执法。甲申，月犯太微东南星。戊子，太白入氐。其年帝废。
    宣帝太建七年五月，荧惑犯右执法。十年十月，月食荧惑。占曰：“国败君亡，大兵起，破军杀将。”来年，吴明彻败於吕梁。十三年，帝崩。  十二年十月戊午，月犯牵牛吴越之野。占曰：“其国君有忧。”後年，帝崩。
    齐文宣帝天保元年十二月，荧惑犯房北头第一星及钩铃。占曰：“大臣有反者。”二年，太尉彭乐谋反，诛。  八年二月，岁星守少微，经六十三日。占曰：“五官乱。”五月，岁星犯太微上将。占曰：“大将忧，大臣死。”其十年，诛诸元宗室四十馀家，乾明元年，诛杨彦遵等，皆“五官乱”，“大将忧，大臣死”之应。七月，月奄心星。占曰：“人主恶之。”  九年二月，荧惑犯鬼质。占曰：“斧质用，有大丧。”三月，荧惑犯轩辕。其十年五月，诛诸元，十月，帝崩。“斧质用，大丧”之应也。
    废帝乾明元年三月，荧惑入轩辕。占曰：“女主凶。”太宁二年，太后崩。
    肃宗皇建二年七月，荧惑入鬼中，犯鬼质。占曰：“有大丧。”十一月，帝暴崩。
    武成帝河清元年七月，太白犯舆鬼。占曰：“有兵谋，诛大臣，斧质用。”十月，冀州刺史平秦王高归彦反，讨诛之。又二年，杀太原王绍德，皆斧质之应。八月，月奄毕。占曰：“国君死，大臣诛，有边兵，破军杀将。”其月，归彦以反诛。三年，周师与突厥入并州，大战城西，伏尸流血百馀里。皆其应也。
    後主天统五年二月，岁星逆行，奄太微上将。占曰：“天下大惊，四辅有诛者。”五月甲午，荧惑犯鬼积尸。占曰：“大臣诛，兵大起，斧质用，有大丧。”至武平二年九月，诛琅邪王俨；三年，诛右丞相斛律明月；四年，诛兰陵王长恭；皆懿亲名将。四年，诛崔季舒等。皆斧质用之应。  四年五月，荧惑犯右执法。占曰：“大将军死，执法者诛。”其应如前。
    周闵帝元年五月癸卯，太白犯轩辕。占曰：“大臣出令。”又曰：“皇后失势。”辛亥，荧惑犯东井北端第二星。占曰：“其国乱。”又曰：“大旱。”其年九月，冢宰护废帝，幽而弑之，又杀司会李植等。其冬大旱。皆“大臣出令，大臣死，旱”之应也。
    明帝二年三月，荧惑入轩辕。占曰：“王恶之，女主凶。”其月，独孤后崩。六月庚子，填星犯井钺，与太白并。占曰：“伤成於钺，君有戳死者。”其年，太师护毒帝崩。
    武帝保定二年闰正月，太白入昴。二月壬寅，荧惑犯太微上相。三月壬午，荧惑犯左执法。七月，太白犯舆鬼。  三年九月，荧惑犯太微上将。十月，荧惑犯左执法。  四年三月，荧惑犯房右骖。占曰：“上相诛，车驰人走，天下兵起。”其年十月，伐齐；柱国、庸公王雄力战死之，遂班师。兵起、将死之应也。  天和元年七月，太白犯轩辕大星，相去七寸。占曰：“女主失势，大臣当之。”又曰：“西方祸起。”其十一月，太保、许公宇文贵薨。十月，荧惑犯钩铃，去之六寸。占曰：“王者忧。”又曰：“车骑惊，三公谋。”  三年三月，太白犯井北辕第一星。占曰：“将军恶之。”其七月，隋公杨忠薨。四月，太白入舆鬼，犯积尸。占曰：“大臣诛。”又曰：“乱臣在内，有屠城。”四年二月，岁星逆行，奄太微上将。占曰：“天下大惊，国不安，四辅有诛，必有兵革，天下大赦。”五月，荧惑犯舆鬼及积尸。占曰：“大臣有诛。”後三年，太师宇文护以不臣诛。六年四月，荧惑逆行，犯舆鬼。占曰：“有兵丧，大臣诛，兵大起。”其月，取齐宜阳等九城。六月，齐将攻陷汾州。  建德元年九月，月犯心中星，相去一寸。占曰：“乱臣在旁，不出五年，下有亡国。”後伐齐，平之。  二年二月，荧惑奄鬼西北星。占曰：“大贼在大人之侧。”又曰：“大臣有诛。”四月，太白奄西北星，又奄东北星。占曰：“国有忧。”六月，月犯心中後二星。占曰：“不出三年，有亡国。人主恶之。”九月，太白犯左执法。占曰：“大臣忧，执政诛。”  三年十二月，月犯岁星，在危，相去二寸。占曰：“其邦流亡，不出三年。”辛卯，月行在营室，食太白。占：“其国以兵亡。营室，卫，在齐地。”後齐亡。  四年三月，月犯轩辕大星。占曰：“女主有忧。”又：“五官有乱。”  五年十月，荧惑犯太微西蕃上将星。占曰：“天下不安，上将诛。”六年，皇太子西巡，讨吐谷浑。吐谷浑寇边，天下不安之应。六月，荧惑入鬼。占曰：“有丧、旱。”十月，岁星犯大陵。  六年四月，先时荧惑入太微宫二百日，犯东蕃上相，西蕃上将，句巳往还。至此月甲子出端门。占曰：“为大臣代主。”又曰：“臣不臣，有反者。”又曰：“大丧。”後宣、武继崩。高祖以大运代起。十月，月食荧惑，在斗。占曰：“国败君亡，兵大起。斗为吴、越，陈之分野。”  宣政元年七月，月犯心前星。占曰：“太子恶之，若失位。”後静帝立为天子，不终之徵。己未，太白犯轩辕大星。占：“女主凶。”後二年，宣帝崩，隋氏受命，废杨后为平乐公主，馀四后悉废为比邱尼。八月庚辰，太白入太微。占曰：“为天下惊。”又曰：“近臣起兵，大臣相杀，国有忧。”其後，赵、陈等五王为执政所诛，大臣相杀之应也。九月丁酉，荧惑入太微西掖门，庚申，犯左执法，相去三寸。占曰：“天下不安，大臣有忧。”又曰：“执法者诛，若有罪。”是月，汾州稽胡反，讨平之。十一月，突厥寇边，围酒泉，杀略吏人。明年二月，杀柱国郯公王轨。皆其应也。十二月癸未，荧惑入氐，守犯之三十日。占曰：“天子失其宫。”又曰：“贼臣在内，下有反者。”又曰：“国君有系饥死，若毒死者。”静帝禅位，隋高祖幽杀之。
    宣帝大象元年七月壬辰，荧惑奄房北头第一星。占曰：“亡君之诫。”又曰：“将军为乱，王者恶之，大臣有反者，天子忧。”其十二月，帝亲御驿马，日行三百里。四皇后及文武侍卫数百人，并乘驿以从。房为天驷，荧惑主乱，此宣帝乱道德，驰骋车骑，将亡之诫。八月辛巳，荧惑犯南斗第五星。占曰：“且有反臣，道路不通，破军杀将。”尉迟迥、王谦等起兵败亡之徵也。九月己酉，太白入南斗魁中。占曰：“天下有大乱，将相谋反，国易政。”又曰：“君死，不死则疾。”又曰：“天下爵禄。”皆高祖受命，群臣分爵之徵也。十月壬戌，岁星犯轩辕大星。占曰：“女主忧，若失势。”
    静帝大定元年正月，岁星逆行，守右执法，荧惑奄房北第一星。占曰：“房为明堂，布政之宫，无德者失之。”二月，隋王称帝。
    隋高祖开皇八年二月，填星入东井。占曰：“填星所居有德，利以称兵。”其年大举伐陈，克之。
    炀帝大业元年六月，荧惑入太微。占曰：“荧惑为贼，为乱入宫，宫中不安。”  三年三月，荧惑逆行入南斗，色赤如血，如三斗器，光芒震耀，长七八尺，於斗中句巳而行。占曰：“有反臣，道路不通，国大乱，兵大起。”其後，杨元感反，虽诛灭，而群盗屯聚，剽掠州县，道路不通。斗牛，楚越分野，元感父初封越，後徙封楚。  九年五月丁丑，荧惑入南斗。  十一年，荧惑守羽林。占曰：“卫兵反。”十三年六月，镇星赢而旅於参。参，唐星也。李淳风曰：“镇星主福，未当居而居，所宿国吉。”七月，荧惑守积尸。十一月，荧惑犯太微。
    恭宗义宁二年三月丙午，荧惑入东井。占曰：“大臣忧。”
    ●卷二百八十九 象纬考十二
    ○月五星凌犯
    唐高祖武德元年六月丙子，荧惑犯右执法。占曰：“执法，大臣象。”  二年七月戊寅，月犯牵牛。凡月与列宿相犯，其宿地忧。牵牛，吴、越分。九月庚寅，太白昼见。冬，荧惑守五诸侯。  六年七月癸卯，荧惑犯舆鬼西南星。占曰：“大臣有诛。”七年六月，荧惑犯右执法，七月戊寅，岁星犯毕。占曰：“边有兵。”  八年九月癸丑，荧惑入太微。太微，天廷也。冬，太白入南斗。斗主爵禄。  九年五月，太白昼见。六月丁巳，经天；己未，又经天。在秦分。丙寅，月犯氐。氐为天子宿宫。己卯，太白昼见。七月辛亥，昼见；甲寅，昼见；八月丁巳，昼见。太白，上公；经天者，阴乘阳也。
    太宗贞观三年三月丁丑，岁星逆行入氐。占曰：“人君治宫室过度。”一曰：“饥。”  五年五月庚申，镇星犯键闭。占为腹心喉舌臣。  九年四月丙午，荧惑犯轩辕。十年四月癸酉，复犯之。占曰：“荧惑主礼，礼失而後罚出焉。”轩辕为後宫。  十一年二月癸未，荧惑入舆鬼。占曰：“贼在大人侧。”  十二年六月辛卯，荧惑入东井。占曰：“旱。”  十三年五月乙巳，犯右执法。六月，太白犯东井北辕。井，京师分也。十四年十一月壬午，月入太微。占曰：“君不安。”  十五年二月，荧惑逆行，犯太微东上相。  十六年五月，太白犯左股，毕为边将；六月戊戌，昼见。九月己未，荧惑犯太微西上将；十月丙戌，入太微，犯左执法。  十七年，火犯键闭，三月丁巳，守心前星；癸酉，逆行犯钩铃。荧惑常以十月入太微，受制而出，伺其所守犯，天子所诛也。键闭为心腹喉舌臣，钩铃以开阖天心，皆贵臣象。  十八年十一月乙未，月掩钩铃。十九年七月壬午，太白入太微，是夜月掩南斗，太白遂犯左执法，光芒相及箕、斗。汉津，高丽地也。太白为兵，亦罚星也。  二十年七月丁未，岁星守东壁。占曰：“五以水伤。”  二十一年四月戊寅，月犯荧惑。占曰：“贵臣死。”十二月丁丑，月食昴。占曰：“天子破匈奴。”  二十三年五月丁亥，犯右执法。七月，太白昼见。乙巳，镇星守东井。占曰：“旱。”闰十二月辛巳，太白犯建星。占曰：“大臣相谮。”
    高宗永徽元年二月己丑，荧惑犯东井。占曰：“旱。”四月己巳，月犯五诸侯。荧惑犯舆鬼。占曰：“诸侯凶。”五月己未，太白昼见。  二年六月己丑，太白入太微，犯右执法；九月甲午，犯心前星。十二月乙未，太白昼见。  三年正月壬戌，犯牵牛。牵牛为将军，又吴、越分也。丁亥，岁星掩太微上将。二月己丑，荧惑犯五诸侯；五月戊子，掩右执法。  四年六月己丑，太白昼见。  六年七月乙亥，岁星守尾。占曰：“人主以嫔为后。”己丑，荧惑入舆鬼；八月丁卯，入轩辕。  显庆元年四月丁酉，太白犯东井北辕。占曰：“秦有兵。”  五年二月甲午，荧惑入南斗；六月戊申，复犯之。南斗，天庙；去复来者，其事大且久也。  龙朔元年六月辛巳，太白昼见经天；九月癸卯，犯左执法。  二年七月己丑，荧惑守羽林，羽林，禁兵也。  三年正月己卯，犯天街。占曰：“政塞奸出。”六月乙酉，太白入东井。占曰：“君失政，大臣有诛。”麟德二年三月戊午，荧惑犯东井；四月壬寅，入舆鬼，犯质星。  乾封元年八月乙巳，荧惑入东井。  二年五月庚申，入轩辕。  三年正月乙巳，月犯轩辕大星。  咸亨元年四月癸卯，月犯东井。占曰：“人主忧。”七月壬申，荧惑入东井。占曰：“旱。”丙申，月犯荧惑。占曰：“贵人死。”十二月丙子，荧惑入太微。  二年四月戊辰，复犯。太微垣，将相位也。  五年六月壬寅，太白入东井。上元二年正月甲寅，荧惑犯房。占曰：“君有忧。”一曰：“有丧。”  三年正月丁卯，太白犯牵牛。占曰：“将军凶。”  仪凤二年八月辛亥，太白犯轩辕左角。左角，贵相也。三年七月戊寅，荧惑犯钩铃。  四年四月戊午，入羽林。占曰：“军忧。”调露元年七月辛巳，入天。  永隆元年五月癸未，犯舆鬼。丁酉太白昼见经天。是谓阴乘阳。阳，君道也。  永淳元年五月丁巳，辰星犯轩辕。九月庚戌，荧惑入舆鬼，犯质星；十一月乙未，复犯舆鬼。去而复来，是谓“勾巳。”
    武后垂拱元年四月癸未，辰星犯东井北辕。辰星为廷尉，东井为法令，失道则相犯也。十二月戊子，月掩轩辕大星。  二年三月丙辰，复犯之。  万岁通天元年十一月乙丑，岁星犯司怪。占曰：“水旱不时。”  圣历元年五月庚午，太白犯天关。天关，主边事。  二年，荧惑入舆鬼。  三年三月辛亥，岁星犯左执法。  久视元年十二月甲戌晦，荧惑犯轩辕。自乾封二年後，及荧惑、太白、辰星凌犯轩辕者六。  长安二年，荧惑犯五诸侯，浑仪监尚献甫奏：“臣命在金，五诸侯太史之位，火克金，臣将死矣。”武后曰：“朕为卿禳之，以献甫为水衡都尉，水生金，又去太史之位，卿无忧矣。”是秋，献甫卒。  四年，荧惑入月，镇星犯天关。
    中宗神龙元年三月癸巳，荧惑犯天田。占曰：“旱。”七月辛巳，掩氐西南星。占：“贼臣在内。”  二年闰正月丁卯，月掩轩辕后星。九月壬子，荧惑犯左执法。己巳，月犯轩辕后星；十一月辛亥，犯昴。占曰：“胡王死。”戊午，荧惑入氐；十二月丁酉，犯天江。占曰：“旱。”  三年五月戊戌，太白入舆鬼中。占曰：“大臣有诛。”  景龙三年六月癸巳，太白昼见，在东井，京师分也。  四年二月癸未，荧惑犯天街。五月甲子，月犯五诸侯。
    睿宗景二年三月壬申，太白入羽林。八月己未，岁星犯执法。三月壬申，荧惑入东井。
    元宗先天元年八月甲子，太白袭月。占曰：“太白，兵象；月，大臣体。”二年十一月丙子，荧惑犯司怪。  开元二年七月己丑，太白犯舆鬼东南星。  七年六月甲戌，太白犯东井钺星。占曰：“斧钺用。”  八年三月庚午，犯东井北辕；五月甲子，犯轩辕。  十一年十一月丁卯，岁星犯进贤。  十四年十月甲寅，太白昼见。  二十五年六月壬戌，荧惑犯房。  二十七年七月辛丑，犯南斗。占曰：“贵相凶。”  天宝十三载五月，荧惑守心五旬馀。占曰：“主去其宫。”十四载十二月，月食岁星在东井。占曰：“其国亡。”东井，京师分也。
    肃宗至德二载七月己酉，太白昼见经天，至於十一月戊午不见，历秦、周、楚、郑、宋、燕之分。十二月，岁星犯轩辕大星。占曰：“女主谋君。”  乾元元年五月癸未，月掩心前星。占曰：“太子忧。”六月癸丑，入南斗魁中。占曰：“大人忧。”
    二年正月癸未，岁星食月，在翼，楚分也。一曰：“饥。”二月丙辰，月犯心中星。占曰：“主命恶之  。”上元元年五月癸丑，月掩昴。占曰：“胡王死。”八月己酉，太白犯进贤。十二月癸未，岁星掩房。占曰：“将相忧。”  三年建子月癸巳，月掩昴，出昴出，八月丁卯，又掩昴。
    代宗广德元年四月己丑，月掩岁星。占曰：“饥。”  永泰元年九月辛卯，太白昼见经天。  大历二年七月癸亥，荧惑入氐，其色赤黄。乙丑，镇星犯水位。占曰：“有水灾。”乙亥，岁星犯司怪。八月壬午，月入氐；丙申，犯毕。九月戊申，岁星守东井。占皆为有兵。乙丑，荧惑犯南斗，在燕分。下二月丁丑，犯垒壁。占曰：“兵起。”  三年正月壬子，月掩毕；八月己未，复掩毕；辛酉，入东井。九月壬申，岁星入舆鬼。主死丧。丁丑，荧惑入太微，二旬而出。己卯，太白犯左执法。  四年二月壬寅，荧惑守房上相；丙午有芒角；三月壬午，逆行入氐中。是月，镇星犯舆鬼。七月戊辰，荧惑犯次相；九月丁卯，犯建星。占曰：“大臣相谮。”  五年二月乙巳，岁星入轩辕。六月丁酉，月犯进贤；庚子犯氐。庚戌，太白入东井。  六年七月乙巳，月掩毕，入毕中。壬子，月犯太微。八月甲戌，荧惑犯镇星。庚辰，月入太微。九月壬辰，荧惑犯哭星；庚子，犯泣星。是夜，月掩毕；丁未，入太微；十月丁卯，掩毕。己巳，荧惑犯垒壁。甲戌，月入轩辕。占曰：“忧在後宫。”十一月壬寅，入太微；丙午，掩氐；十二月己巳，入太微。  七年正月乙未，犯轩辕；二月戊午，掩天关。占曰：“乱臣更天子法令。”己巳，荧惑犯天街；四月丁巳，入东井。辛未，岁星犯左角。占曰：“天下之道不通。”壬申，月入羽林；五月丙戌，入太微。  八年四月癸丑，岁星掩房。占曰：“将相忧。”又宋分也。甲寅，荧惑入垒壁；五月庚辰，入羽林。七月己卯，太白入东井，留七日，非常度也。占曰：“秦有兵。”乙未，月入毕中。癸未，入羽林。己丑，太白入太微占曰：“兵入天廷。”八月，昼见。十一月丁巳，月掩毕；壬戌，入舆鬼，掩质星。庚午，月及太白入氐中。占曰：“君有哭泣事。”十一月己卯，月入羽林。癸未，太白入房。占曰：“白衣会。”不曰犯而曰入，盖钩铃。癸丑，月掩天关；甲寅，入东井；癸酉，入羽林。  九年三月丁未，荧惑入东井。四月丁丑，月入太微。五月己未，太白入轩辕。占曰：“忧在後宫。”六月己卯，月掩南斗；庚辰，入太微；七月甲辰，掩房；辛亥，入羽林；壬戌，入舆鬼。九月辛丑，太白入南斗。占曰：“有反臣。”又曰：“有赦。”甲子，荧惑入氐，宋分也。十月戊子，岁星入南斗。占曰：“大臣有诛。”十二月戊辰，月入羽林。  十年三月庚戌，荧惑入垒壁；四月甲子，入羽林。八月戊辰，月入太微。十一月闰八月丁酉，太白昼见经天。  十二年正月乙丑，月掩轩辕；癸酉，掩心前星，宋分也；丙子，入南斗魁中。二月乙未，镇星入氐中。占曰：“其分兵丧。”李正己地也。三月壬戌，月入太微；四月乙未，掩心前星；五月丙辰，入太微；戊戌，入羽林；七月庚戌，入南斗。乙亥，荧惑入东井。十月壬辰，月掩昴；庚子，入太微；十一月乙卯，入羽林；十二月壬午，复入羽林。自六年至此，月入太微者十有二，入羽林者八；荧惑入东井，再入羽林，三入垒壁；月、太白、岁星犯皆南斗魁中。  十四年春，岁星入东井。
    德宗建中元年十一月，月食岁星，在秦分。占曰：“其国亡。”是月，岁星食天尸。天尸，舆鬼中星。占曰：“有妖言，小人在位，君王失枢，死者大半。”  三年七月，月掩心中星。  贞元四年五月丁卯，月犯岁星，在营室。六月癸卯，荧惑逆行入羽林。占曰：“君有忧。”  六年五月戊辰，月犯太白，容一指。占曰：“大将死。”  十年四月，太白昼见。  十一年七月，荧惑、太白相继犯太微上将。  十三年二月戊辰，太白入昴。三月庚寅，月犯太白。  十九年三月，荧惑入南斗，色如血。斗，吴、越分；色如血者，旱妖也。  二十一年正月己酉，太白犯昴，赵分也。
    顺宗永贞元年十二月丙午，月犯毕。己酉，岁星犯太微西垣，将相位也。
    宪宗元和元年十月，太白入南斗；十二月，复犯之。斗，吴分也。  二年正月癸丑，月犯太白干女、虚。二月壬申，月掩岁星。古曰：“大臣死。”四月丙子，太白犯东井北辕。己卯，月犯房上相。  三年三月乙未，镇星食月，在氐。占曰：“其地主死。”四年九月癸亥，太白犯南斗。  七年正月辛未，月掩荧惑。五月癸亥，荧惑犯右执法。六月己亥，月犯南斗魁。  八年七月癸酉，月犯五诸侯。十月己丑，荧惑犯太微西上将；十二月，掩左执法。  九年二月丁酉，月犯心中星；七月辛亥，掩心中星。占曰：“其宿地凶。”心，豫州分。壬辰，月掩轩辕。是月，太白入南斗，至十月出，乃昼见。荧惑入南斗中，因留，犯之。南斗，天庙，又丞相位也。  十年八月丙午，月入南斗魁中。  十一年二月丙辰，月掩心。是月，荧惑入氐，因逆行。三月己丑，月犯镇星，在女。齐分也。四月丙辰，太白犯舆鬼。占曰：“有﹃臣。”六月甲辰，月掩心後星。是月，荧惑复入氐，是谓“勾巳”。十一月戊寅，月犯岁星；十二月甲午，犯镇星，在危，亦齐分也。  十二年三月丁丑，月犯心。  十三年正月乙未，岁星逆行，犯太微西上将。三月，荧惑入南斗，因逆留，至於七月，在南斗中，大如五升器，色赤而怒，乃东行，非常也。八月甲戌，太白犯左执法。乙巳，荧惑犯哭星。十月甲子，月犯昴，赵分也。  十四年正月癸卯，月犯南斗魁。占曰：“相凶。”五月丙戌，月犯心中星；七月乙酉，掩心中星。  十五年正月丙申，复犯中星。四月，太白犯昴。七月庚申，荧惑逆行，入羽林。八月己卯，月掩牵牛，吴、越分也。十一月壬子，月犯东井西辕。
    穆宗长庆元年正月丙午，月掩东井钺，遂犯南辕第一星。二月乙亥，太白犯昴，赵分也。丁亥，月犯岁星，在尾。占曰：“大臣死。”燕分也。三月庚戌，太白犯五车，因昼见，至於七月。以历度推之，在唐及赵、魏之分。占曰：“兵起。”七月壬寅，月掩房次相。九月乙巳，太白犯左执法。  二年九月，太白昼见。荧惑守天，六旬馀乃去。占曰：“天，上帝之藏，耗祥也。”十月，荧惑犯镇星於昴。甲子，月掩牵牛中星。占曰：“吴、越凶。”十一月丁丑，掩左角；十二月，复掩之。占曰：“将死。”甲寅，月犯太白於南斗。  四年三月庚午，太白犯东井北辕，遂入井中，昼见经天，七日而出，因犯舆鬼，京师分也。五月乙亥，月掩毕大星。六月丙戌，镇星依历在觜Δ，赢行至参六度，当居不居，失行而前，遂犯井钺。占曰：“所居宿久，国福厚；易，福薄。”又曰：“赢，为王不宁；越主斩刈，而又犯之，其占重。”癸未，荧惑犯东井；丁亥，入井中。己丑，太白犯轩辕右角，因昼见，至於九月。占曰：“相凶。”十月辛巳，月入毕口。十一月，荧惑逆行向参，镇星守天关。十二月戊子，月掩东井。
    敬宗宝历元年四月壬寅，荧惑入舆鬼，掩积尸；七月癸卯，犯执法。甲辰，镇星犯东井。甲子，月掩毕大星。癸未，太白犯南斗。丙戌，月犯毕；十月辛亥，犯天。十一月庚辰，镇星复犯东井。癸未，月犯东井。  二年正月甲申，犯左执法；戊子，入於氐。三月丙午，犯毕。五月甲午，荧惑犯昴。六月，太白犯昴。七月壬申，月犯毕。八月庚戌，荧惑犯舆鬼。
    文宗太和元年正月庚午，月掩毕。三月癸丑，入毕，掩大星。月变於毕者，自宝历元年九月，及兹而五。五月，月掩荧惑，在太微西垣。丙戌，荧惑犯执法。  二年正月庚午，月掩镇星。七月甲辰，荧惑掩舆鬼质星。十月丁卯，月掩东井北辕。  三年二月乙卯，太白犯昴。壬申，荧惑掩右执法；七月，入於氏；十月，入於南斗。  四年四月庚申，月掩南斗杓次星。十一月辛未，荧惑犯右执法。五年三月甲申，月掩荧惑。三月，荧惑犯南斗杓次星。六年四月辛未，月掩镇星於端门。己丑，太白昼见。七月戊戌，月掩心大星；辛丑，月掩南斗杓次星。七年五月甲辰，荧惑守心中星。六月丙子，月掩心中星；遂犯荧惑。七月甲午，月掩心中星；丙申，掩南斗口第二星。九月丁巳，入於箕；戊辰入於南斗。癸酉，太白入南斗。冬，镇星守角；次年二月始去。  八年七月戊子，月犯昴。十月庚子，荧惑、镇星合於亢。十二月丙戌，月掩昴。是岁，月入南斗者五。占曰：“大人忧。”  九年夏，太白昼见，自轩辕至翼、轸。六月庚寅，月掩岁星，在危而晕；十月庚辰，月复掩岁星，在危。  开成元年正月甲辰，太白掩建星。占曰：“大臣相谮。”六月丁未，月掩心前星；八月乙巳，入南斗。  二年正月壬申，月掩昴。二月己亥，月掩太白於昴中。六月甲寅，月掩昴而晕，太白亦有晕。六月已酉，大星昼见。庚申，太白入东井。七月壬申，月入南斗；丁亥，掩太白於柳。八月壬子，太白入太微，遂犯左、右执法。九月丙子，月掩昴。  三年二月己酉，掩心前星。二月戊午荧惑入东井；三月乙酉，入舆鬼。五月辛酉，太白犯舆鬼。庚午，月犯心中星。甲寅，太白犯右执法。七月乙丑，月掩心前星。十月辛卯，太白犯南斗。  四年二月丁卯，月掩岁星於毕；三月乙酉，掩东井。七月乙未，月犯荧惑。占曰：“贵臣死。”八月壬申，荧惑犯钺，遂入东井。十月戊午，辰星入南斗魁中。占曰：“大赦。”  五年春，木当王，而岁星小ウ无光。占曰：“有大丧。”二月壬申，荧惑入舆鬼。四月，太白入舆鬼。五月，辰星见於七星，色赤如火。七月乙酉，月掩岁星。
    武宗会昌元年闰八月丁酉，荧惑入舆鬼中。占曰：“有兵丧。”十二月庚午，月犯太白於羽林。  二年正月壬戌，掩太白於羽林。六月丙寅，太白犯东井。十月丙戌，月掩岁星於角。  三年三月丙申，又掩岁星於角。七月癸巳，荧惑入东井，色苍赤，动摇井中；八月丁丑，犯舆鬼。十月壬午昼，月食太白於亢。  四年二月，岁星守房，掩上相；荧惑逆行，守轩辕，四旬乃去。庚申，月掩毕大星。十月癸未，太白与荧惑合，遂入南斗。  五年二月壬午，太白掩昴；五月辛酉，入毕口；八月壬午，犯轩辕大星。九月癸巳，荧惑犯太微上将。  六年二月丁丑，犯毕大星。丁亥，月出无光，犯荧惑於太微，顷之，乃稍有光，遂犯左执法；丙申掩牵牛南星，遂犯岁星。牵牛，扬州分。
    宣宗大中十一年八月，荧惑犯东井。
    懿宗咸通十年春，荧惑逆行，守心。
    僖宗乾符二年四月庚辰，太白昼见，在昴。  三年七月，常星昼见。  四年七月，犯房。  六年冬，岁星入南斗魁中。占曰：“有反臣。”  光启二年四月，荧惑犯月於角。  文德元年七月丙午，月入南斗。八月荧惑守舆鬼。占曰：“多战死。”
    昭宗龙纪元年七月甲辰，月犯心。  乾宁二年七月癸亥，荧惑犯心。  光化二年，镇星入南斗。  三年八月壬寅，太白应见在氐不见，至九月丁亥乃见，是谓当出不出。十一月丁未，太白犯月，因昼见。  天复元年五月，自丁酉至於己亥，太白昼见经天，在井度。十月，大角五色散摇，煌煌如火。占曰：“王者恶之。”  二年五月甲子，太白袭荧惑，在轩辕后星上，太白遂犯端门，又犯长垣中星。占曰：“贼臣谋乱，京畿大战。”十月甲戌，太白夕见，在斗，去地一丈而坠。占曰：“兵聚其下。”又曰：“山摧石裂，大水竭。”庚子，辰星见氐中，小而不明。占曰：“负海之国大水。”是岁，镇星守虚，三年二月始去虚。十一月丙戌，太白在南斗，去地五尺许，色小而黄，至明年正月乃高十丈，光芒甚大。是冬，荧惑徘徊於东井，久而不去。京师分也。  三年八月丙午，岁星在哭星上，生黄白气如孛状。  天元年二月辛卯，太白夕见昴西，色赤，炎焰如火；壬辰，有三角如花而动摇。占曰：“有反，城有火灾，胡起。”六月甲午，太白在张，芒角甚大；癸丑，勾巳水位。自夏及秋，大角五色散摇煌煌然。占同。
    梁太祖开平二年夏四月辛丑，荧惑犯上将。  乾化二年正月，荧惑犯房第二星。戊申，月犯心大星。四月甲寅，月掩心大星。五月壬戌，荧惑犯心大星，去心四度，顺行。心，帝王之星。其年六月五日，帝崩。
    梁主贞明四年十二月，镇星犯文昌上将。
    後唐庄宗同光二年八月，荧惑犯星。九月，荧惑在江东犯第一星。是年大水  。三年丙申，荧惑犯上相。四月甲子，荧惑犯左执法。六月丙寅，岁星犯右执法。
    明宗天成元年四月庚戌，金犯积尸。七月己未，月犯太曰。乙丑，月入南斗魁。八月癸卯，太白犯心大星。乙巳，月犯五诸侯。辛亥，荧惑犯上将。九月丁巳，月犯心大星。己巳，月犯昴。庚午，荧惑犯右执法。己卯，荧惑犯左执法。十月戊子，荧惑犯上相。丙午，月掩左执法。十一月丁丑，月晕匝火、木。戊寅，月犯金、木、土。十二月，荧惑犯氐。乙巳，月掩心庶子。  二年二月辛卯，荧惑犯键闭。三月，月掩鬼。己巳，荧惑犯上相。乙亥，月入羽林。四月丁亥，月犯左执法。癸卯，月入羽林。六月辛丑，荧惑犯房。庚子，月犯五诸侯。九月壬子，岁犯房。庚申，月入羽林。壬申，月犯上将。十月壬午，月犯五诸侯。十一月乙卯，月入羽林。  三年四月丁酉，月犯五诸侯。五月丁巳，月掩房距星。六月乙酉，月掩心庶子。癸巳，月入羽林。七月，月入南斗魁。闰八月，荧惑犯上将。戊申，月犯南斗。乙卯，荧惑犯右执法。庚戌，太白犯右执法。十一月，月掩轩辕大星。乙未，太白犯镇，月掩房。十二月，荧惑犯房。  四年正月癸巳，月入南斗魁。二月，月及火、土合於斗。三月，岁犯牛。七月丁丑，月入南斗。九月丙子，荧惑入哭星。长安元年六月乙卯，太白犯天。八月己亥，月犯南斗。乙卯，月犯积尸。十一月，荧惑犯氐。十二月，荧惑犯天江。  二年正月，太白犯羽林。庚辰，月犯心距星。二月丁未，月犯房。四月，荧惑犯羽林。八月丁巳，辰犯端门。十一月丙戌，太白犯键闭。  三年四月庚辰，荧惑犯积尸。九月庚寅，太白犯哭星。十一月己亥，太白犯壁垒。  四年九月辛巳，太白犯右执法。六月甲戌，太白犯右执法。
    晋高帝天福元年三月，荧惑犯积尸。  三年五月壬子，月犯上将。  四年四月辛巳，太白犯东井北辕。甲午，太白犯五诸侯。五月，太白犯舆鬼中星。九月癸未，月掩毕。  六年八月辛卯，太白犯轩辕。九月己卯，荧惑犯上将。  八年八月丙子，荧惑犯右掖。十月丙辰，荧惑犯进贤。十一月，月犯房。
    出帝开运元年二月壬戌，太白犯昴。己巳，荧惑犯天钥。四月丁巳，太白犯五诸侯。七月，月犯荧惑。壬午，月入南斗。庚寅，月、太白犯东井。八月甲辰，荧惑入南斗。九月丙子，月入南斗。庚寅，月犯五诸侯。十月癸卯，月入南斗。十一月辛巳，月犯昴。二年七月，月犯角。壬寅，月犯心前大星。庚戌，岁犯井钺。八月甲戌，岁犯东井。九月己酉，月犯昴。甲寅，太白犯南斗魁。十一月，太白犯哭星。癸丑，月掩距星。戊午，月犯心後星。
    汉高帝天福十二年十月己丑，太白犯亢距星。十一月，月犯昴。乙亥，月掩心大星。己卯，月犯南斗。
    隐帝乾元年四月，月犯南斗。乙未，月入南斗。七月，月掩心庶子星。八月，镇犯太微西垣。戊戌，岁犯右执法。九月，月掩鬼。十月，岁犯左执法。二年六月壬午，月犯心。丙戌，月犯天关。八月乙亥，月犯房次将。九月壬寅，太白犯右执法。辛酉，镇犯右执法。甲寅，月犯昴。  三年二月，月犯昴。六月，镇犯左掖。七月，荧惑犯司怪。八月，太白犯房。庚戌，太白犯心大星。十月，月犯心大星。
    周太祖广顺元年二月，岁犯咸池。已未，荧惑犯五诸侯。三月，岁守心。己卯，荧惑犯鬼。壬午，荧惑犯天尸。四月，岁犯钩铃。  二年七月，荧惑犯井钺。八月，荧惑犯天。九月，荧惑犯鬼。庚辰，太白掩右执法。十月，太白犯进贤。  三年四月，荧惑犯灵台。五月，荧惑犯上将。丙申，荧惑犯右执法。七月，月犯房。
    世宗显德六年六月，荧惑与心大星合度，光芒相射。其月帝崩。先是，荧惑勾巳於房、心，凡数月，至上临崩之前一夕，与心大星合度，是夜方顺行。
    宋太祖建隆元年正月甲子，太白犯荧惑於娄。十月壬申，又犯於轸。占曰：“荆楚有兵。”时李重进以扬州叛，讨平之。癸卯，荧惑犯进贤。十一月，犯氐。占曰：“後宫灾。”明年，昭宪皇太后崩。  三年十月，荧惑犯氏。占曰：“後宫灾。”明年，孝明皇后崩。十二月，荧惑入天钥，月入南斗魁。占曰：“大臣忧。”逾年，宰相范质、王溥、魏仁浦罢。开宝五年二月，荧惑退入太微，上相。明年，宰相赵普出镇。
    太宗太平兴国八年三月已巳，荧惑犯岁星。占云：“有赦。”  九年七月，月犯五诸侯第三星。占曰：“诸侯有诛责。”九月丁未，月犯南斗魁。甲子，又犯昴。占曰：“胡不安。”十一月戊戌，太白入氐。占曰：“有兵。”次年，河北用兵。  端拱元年十二月，荧惑犯亢第二星。占云：“大臣忧。”又曰：“郑旱。”明年，京辅少雨。  晁化元年七月，月犯毕。占云：“阴国忧。”又主霖雨。  二年正月丙戌，荧惑犯房第一星。占曰：“大臣忧。”其年，宰相吕蒙正，枢密使王显，参政王沔、陈恕罢。  三年四月，荧惑入羽林。占云：“主有兵。”明年，李继隆擒赵保忠，王继恩平李顺。十月，太白犯南斗魁。占云：“将相忧。”明年，右骁卫大将军张逊卒。其年冬，宰相李沆、参政贾黄中、同知枢密院温仲舒罢。五年十月，荧惑入氐，犯西南星。占云：“后妃大臣忧。”明年，孝章皇后崩。十一月乙卯，月犯毕大星。占云：“五日内有雨雪之应。”  至道三年九月癸未，月入轩辕。占曰：“宫中有忧。”明年，秦国成圣继明夫人薨。
    真宗咸平元年六月壬辰，月入太微。占曰：“大臣有忧。”是年冬，宰相吕端、参政温仲舒罢。庚戌，岁星入氐。占曰：“氐为路寝，王者宿宫。岁星三入，天子当将兵於野。”明年，契丹犯塞，车驾幸河北。七月癸酉，太白犯角左星。占曰：“有兵，战不胜，将军忧。”逾年，虏寇河，副都部署康保裔战死。二年正月己卯，月入南斗魁。占曰：“吴分饥疫。”明年，两浙大饥，民疫死。十月癸亥，月犯昴。占曰：“匈奴受兵。”明年，范廷召大破契丹於黄州东。八月甲子，荧惑犯舆鬼。占曰：“执法忧。”明年，御史中丞赵昌言等贬。十月丙午，太白入南斗。占曰：“丞相忧。”明年，宰相向敏中罢。乙卯，月犯五车。占曰：“主兵起，路壅塞。”其年，迁贼大扰，灵州陷。闰十二月，月犯角大星。占曰：“主大战。”明年，迁贼围麟州，击败之。  五年八月，荧惑犯房。占曰：“将相忧。”明年宰相吕蒙正罢。十二月甲申，月掩心前星。占曰：“月数犯心後星，复掩前星，皇太子忧。”明年，周王薨。又皇太子生两月不育。  六年正月辛亥，月犯房上将次将、心小星。占曰：“将臣死。”其年，戎寇南牧，副都部署王继忠战殁。四月，太白犯舆鬼。占曰：“大臣有薨黜者。”是秋，兖王薨。十一月甲辰，荧惑犯太微上相。占曰：“上相忧。”明年，宰相李沆卒。  景德元年六月，月犯昴。占曰：“匈奴受兵。”戊寅，又犯五车东南星。占曰：“兵起。”七月乙巳，荧惑犯氐。占曰：“天子亲征。”是冬，契丹来寇。上劳军於澶州。闰九月，太白犯南斗。占曰：“外国有使至。”又曰：“有赦令。”其年，契丹使来求和，赦河北。  二年六月，月犯南斗。占曰：“大臣死。”其年，宰相毕士安薨。九月丁未，荧惑、太白犯太微上相。占曰：“丞相有免者。”明年，宰相寇准罢。  三年九月戊子，辰星晨见东方，在亢。太白又见西方，在尾。占曰：“金、水各一方，主有兵不战。”  大中祥符元年七月己未，岁星在太微。占曰：“将相忧。”明年，殿前都指挥使刘谦卒。  二年九月，月入东井。占曰：“有大水。”明年夏，京师大水坏庐舍。十月，镇星犯进贤。占曰：“卿相忧。”明年，节度使同平章事石保吉、安定郡公惟吉卒。丁酉，月犯毕。占曰：“北国忧。”逾月，契丹母卒。  三年三月，镇星犯进贤。占曰：“卿相忧。”明年，参政冯拯罢。四月，岁星退行入氐。丙午，又守氐。占曰：“主饥疫。”明年，江、淮饥。壬戌，太白犯建星。占曰：“大臣有出者。”明年，参政赵安仁罢。五年十月，太白犯箕。占曰：“後宫有大庆。”其年，立皇后。闰月，荧惑在诸王北。占曰：“侯王忧。”逾年，舒王薨。六年四月甲辰，昏度月犯南斗。占曰：“大臣忧。”明年，枢密使王钦若、陈尧叟、副使马知节罢。  八年二月，荧惑犯五诸侯。占曰：“侯王忧。”其年，荣王元俨降封端王。闰六月，月犯键闭。占曰：“将相灾。”明年，天平节度周莹卒，枢密使、同平章事陈尧叟罢。  九年十二月，月入太微。占曰：“大臣忧。”明年，参政王曾罢。  天禧元年二月，镇星犯建星。占曰：“大臣忧。”其年，太尉王旦薨。八月，太白犯房次相。占曰：“将相有大忧。”明年，徐王薨。十月，月入太微端门。占曰：“大臣忧。”明年，参政张知白罢。十一月，又犯太微上相，逾年宰相王钦若罢。  二年正月，月犯南斗距星。占曰：“德令下。”其年，立皇子，大赦。六月，月犯房。占曰：“房，中道也。月行中道，天下和平。”  三年五月，镇星犯牵牛。占曰：“有土功。”其年，河决滑州，大兴役徒塞之。十月，太白犯进贤。占曰：“卿相有忧。”明年，宰相向敏中卒。十一月，月入太微。占曰：“大臣忧。”明年，宰相李迪罢。  四年二月，月犯箕。占曰：“有大风。”其年四月，西北大风起，飞沙折木，昼晦数刻。四月，月掩房次将。占曰：“臣下有忧，宜察邪乱之臣，不然有暴兵。”戊戌，又掩南斗魁。占曰：“将相有忧。”其年，宰相寇准罢。五月癸亥，又掩日後星。占曰：“臣下灾，有阴谋。”是年，周怀政谋乱，觉，伏诛。
    仁宗乾兴元年三月，木犯房。占云：“秋多雨水。”四月，月犯南斗魁第二星。占曰：“宜谨关梁，察奸诈，将帅有忧。”十一月，月犯五车。占曰：“有兵疫事。”  天圣元年五月，月掩房。占曰：“次将灾。”九月，火犯垒壁阵。占曰：“将兵者有灾。”  二年二月，月犯鬼，因掩积尸。十一月，火犯房。三年正月，火犯天钥。五月，金犯太微上将。七月，月犯房。十一月，火犯外屏。四年二月，火犯天高。十月，月犯东井。占曰：“冬多雨雪，春多雨水。”五年九月，金犯灵台。占曰：“日官失职，水旱失时。”乙巳，金犯明堂。占曰：“天子易宫，宜避正殿正寝，以顺天道。”十月，月犯牵牛中星。占曰：“牛疫牺牲之官有忧。”  六年正月甲寅，日官言：“荧惑行近天街，当犯而不犯，请宣付史馆。”从之。六月，月犯氐。占曰：“兵、饥、刑失中。”八月，木犯钺。十月，月犯东井。  七年六月，月掩毕。八月，木犯舆鬼。  八年正月，火犯东井。占曰：“秦分小兵作。”四月，木犯鬼尸。九月，木犯轩辕。十月，月掩毕第二星。  九年九月，火犯舆鬼。十一月，月掩毕。  明道元年二月庚午，金犯五车。六月，金犯东井，光相接。八月，金掩轩辕左角，十一月，月犯谒者。二年二月，月入毕口。九月，月入太微。十月，金犯南斗。景元年正月，木犯东咸，五月，火犯右执法。七月，月犯南斗。十一月，月犯房。二年三月，金犯东井。四月，犯五诸侯。七月，火犯灵台。十一月，金入氐。  三年正月，火犯进贤。六月，月犯氐。八月，月犯南斗。  四年六月，金犯东井。七月，金犯轩辕大星。十月，土犯左执法。  宝元元年正月，火犯房。四月，月犯角。九月，火犯天鸡。  二年五月，月犯心大星。十月，犯南斗。  康定元年正月，火犯建星。六月，木犯井钺。七月，木犯东井。十一月，月犯轩辕御女。  庆历元年正月，月犯房次将。六月，犯东井。七月，月掩斗天相。十一月，木退犯舆鬼。占曰：“秦分饥。”  二年二月，月犯舆鬼。四月，木犯鬼尸。  三年五月，金犯轩辕大星。九月，木犯左执法。  四年二月，木犯左执法。七月，月犯东井。五年二月，火犯东井。五月，犯轩辕大星。十二月，月犯房上相。  六年七月，金犯左角。十一月，月犯毕距星。  七年正月，火犯五诸侯。六月，土犯建。八月，月犯毕大星。  八年二月，金犯五车东南星。六月，月犯毕。八月，火犯鬼尸。十一月，月掩毕。  皇元年二月，又掩毕。五月，火犯右执法。九月，金犯斗天相。十一月，月掩毕。  二年三月，月犯轩辕大星。八月，月入东井。十一月，月犯毕，入氐。占曰：“水虫多死。”  三年三月，月犯毕。四月，月入太微。占曰：“贵臣失势。”八月，火犯天江。  四年正月，月犯东井。占为风雨之候及水官有黜者。八月，犯舆鬼。十月，金犯南斗。占曰：“兵起。”  五年六月，金犯井钺。闰七月，火犯天江。占曰：“旱饥。”  至和元年十一月，火犯亢。二年九月，犯垒壁阵。  三年二月，月犯氐。占曰：“氐为宿宫，月犯之，郎将有咎。”四月，金犯毕。占：“毕为边兵。”七月，月犯南斗。占：“南为天庙，丞相、太宰之位。今月宿魁中犯之，大臣其有咎，风雨则解。”嘉元年十月，金入氏。占曰：“天下疫。”  二年三月，火犯垒壁阵。占曰：“有兵。”四月，月犯心。占：“大臣有忧。”八月，木犯氐。占曰：“有赦令。”  三年二月，月入魁。占曰：“大臣辱。”又曰：“宫中有盗贼。”四月，月犯五诸侯东星。占曰：“将相忧。”九月，月掩箕。占曰：“箕为後宫，亦曰天鸡，主大风，今月犯之，宜明号令及後宫政教，亦主大风。”十一月，火犯钩铃。占曰：“大臣有咎。”  四年正月，木犯建。占曰：“建六星，在南斗东北天之都宫，主谋议。木犯之，大臣相谮。宜察臣下之不和者。”四月，月掩昴。占曰：“胡地有灾。”七月，火犯毕距星。占曰：“刑罚用，赵分有冤狱。”又“主战事”。十月，火犯月星。占曰：“主兵乱。”  五年三月，月犯南斗距。占曰：“风雨不时，四月，月掩舆鬼西北星。”占曰：“鬼，天日也，以视察奸谋。其西北星为金玉之积。今月掩之，宝货出，纪弹之官灾，秦地侯王有忧。”七月木退犯十二诸国代星。占曰：“主其地有兵灾。”十月，土退犯东井距星。占曰：“民多疾病。六年正月，月掩心大星。六月，金犯毕距星。占曰：”边兵动，大将危，属赵、冀之分，宜备河北。“七月，月掩心大星。占曰，心大辰，海内之主，宜寅奉天道，崇德以禳之。”十月，火退犯五诸侯。占曰：“大谋变不成。”  七年三月，火犯舆鬼西北星。占曰：“有天下有兵丧，忠臣忧。”五月，火犯灵台。占曰：“日官有咎。”八月，土入鬼。占曰：“大臣忧。”十一月，金犯罚星。占曰：“刑罚有所未中。”  八年二月，月犯东井。占曰：“为水事。”六月，火犯诸王。占曰：“宗室诸王有咎。”七月，月犯牵牛。占曰：“牛多死，将军有忧，马暴贵。”十二月，火犯轩辕。占曰：“後宫有忧。”
    英宗治平元年正月，月掩天关。占曰：“司关津者有罪，邪臣有欲更变天子法令者。”闰五月，木入东井。占曰：“暴雨害黍稷及有川渎之事。”七月，金犯舆鬼。占曰：“兵革动，孕妇多损，属秦分。”十月，金入氐。占曰：“霜不时，春籴贵，宋分疫。”二年正月，月犯左角。占曰：“郑分兵、旱。”四月，木犯天。占云：“主悯育孤民怜给衣食之事。”七月，火犯鬼。占曰：“主兵贼动，秦分灾。”十月，月犯牵牛中星。  三年三月，火犯太微西垣上将。占曰：“将相有忧。”四月，犯右执法。九月，木犯灵台。占曰：“候天文灾变者当其咎。”十月，犯太微西垣上将。占曰：“不利总兵者。”
    ◎月犯五纬
    宋太祖建隆二年十一月癸未，犯岁星。  开宝三年九月乙卯，犯镇星。
    太宗太平兴国三年七月己亥，掩荧惑。八月甲戌，与太白合。  八年七月辛亥，凌犯岁星。  端拱元年二月戊申，犯镇星。辛亥，犯岁星。六月丁卯，掩镇星。  晁化元年十一月丙申，与荧惑合。  二年六月己丑，犯岁星。  三年三月癸亥，与太白合。九月戊午，掩荧惑。十二月甲申，与荧惑合。  四年十月癸未，与辰星合。  五年十月己亥，犯岁星。  至道三年八月戊申，犯镇星。十二月癸丑，犯岁星。
    真宗咸平元年三月乙丑，犯荧惑。五月己巳，掩岁星。十二月甲午，犯镇星。二年二月戊子，犯太白。十一月乙未，犯荧惑。  三年二月壬子，犯太白。  四年十月辛酉，掩荧惑。  五年二月癸巳，犯岁星。  六年十一月癸卯，犯镇星。七月庚午，犯岁星。  大中祥符二年十一月丙子，又犯。  三年十月丙辰，犯荧惑。  四年正月丁丑，犯太白。二月壬辰，犯镇星。八月丙寅，犯太白。  五年三月癸未，犯镇星。  六年二月丙戌，犯岁星。  七年十二月丁丑，犯镇星。四月丙辰，掩荧惑。八月癸未，犯镇星。  九年五月己巳，犯岁星。十月戊戌，犯太白。十二月丙戌，犯荧惑。  天禧元年正月戊申，犯岁星。  三年四月乙未，犯荧惑，相距五寸许。九月己卯，犯岁星。七月辛亥，犯太白。八月庚子，犯荧惑。  五年五月辛卯，犯镇星。
    仁宗天圣三年正月丁未，月犯火。  五年七月己未，犯木。八月丁亥，犯火。十一月戊申，掩木。  六年九月己酉，犯土。  明道元年九月戊子，又犯土。景二年四月丁巳，掩金。  五年三月戊申，入太微，犯土。四月庚寅，犯木。庆历元年八月庚子，掩土。十月丙申，犯土。  四年七月壬午，犯火。  六年三月丙申，犯木。七月乙酉，又犯木。  皇元年七月丙午，又犯木。  二年六月壬申，犯土。  四年十月己丑，犯木。  至和二年五月庚辰，犯土。十月己酉，犯木。十二月辛卯，犯土。光芒相接。甲辰，掩木。  三年三月丙寅，又掩土。闰三月癸巳，又掩木。五月戊子犯土。  嘉二年四月庚申，犯火。六月戊甲，犯金。乙卯，犯火。  四年五月丁酉，犯金。占曰：“强国作难。”十月甲戌，犯火。十二月庚午，掩火。  五年三月甲午，掩火，在井七度半。占曰：“忧在宫中。”又“辅相死”。  六年闰八月辛丑，犯土，在井十七度。占曰：“女主忧，後宫有出者。”十一月癸亥，又犯土。占曰：“後宫忧。秦分民流。”  八年七月壬戌，掩木，在毕五度。十一月辛亥，又掩木。
    ●卷二百九十 象纬考十三
    ○月五星凌犯
    神宗治平四年正月庚申，月入东井。主风雨。又犯轩辕大星。主岁饥，母后亲属咎罚。五月甲申，月犯左执法。主执法官忧。八月，荧惑犯轩辕大星。主女主灾。十二月，荧惑犯亢。主民疫。  熙宁元年正月庚辰，填退犯上相。主大臣有咎。八月甲寅，荧惑犯天江第二星。主水坏城邑，民饥。十月丙戌，岁入氐。主后有喜，亦主赦。  二年正月戊寅，月入东井。主风雨。七月辛已，太白犯舆鬼东南星。主兵。十一月丙子，填犯亢距星。主逆臣有谋，五伤，民流亡。三年二月辛卯，荧惑入天。主防奸盗或火。五月癸已，荧惑退犯天江。主旱。九月，月掩天关。主有乱臣更天子法令，或典司关津者有罪。十月戊午，荧惑犯垒壁阵西北星。主兵。  四年正月乙未，月犯天关。主有乱臣更法令，亦主掌关津者有罪。四月，犯天江。主津梁不通。八月甲子，犯垒壁阵西第一星。主军兵忧。十一月丁亥，辰犯罚南一星。宜察狱。  五年正月乙丑，荧惑犯天江东第一星。主大旱或大水。六月己酉，太白犯毕距星。主兵起将有咎。七月癸已，月犯羽林军西第一星。主兵出。十一月戊午，荧惑犯外屏西第二星。主民不安。  六年正月甲子，月犯东咸西南第二星。主阴谋及民饥。六月癸未，太白犯东上相。主相有咎，亦主兵丧。七月丙寅，太白犯南斗距星。主国有兵事，亦主外国有使来。十月辛已，月犯外屏西第五星。主人民不安。  七年正月丁未，填犯天江东北第一星。主江河决溢，土功兴。六月，月犯天江北星。主边远道路阻塞。十一月，荧惑犯左执法，又入太微垣。主大臣有忧。  八年正月癸卯，月犯司怪北第一星。主有怪异事。闰四月甲戌，太白犯舆鬼西北星。主大将忧，民多疫。七月庚午，月犯狗国西南星。主三韩、鲜卑、乌丸、犭佥狁之属有咎。十月戊戌，月犯外屏西第三星。主民忧。  九年正月辛未，月犯长垣第一星。主胡夷兵动。六月辛卯，岁入东井。有军在外，亦有川渎之事。七月丁丑，岁犯天樽西星。主贫馁阙食。十月庚子，月犯五诸侯西第四星。主将相忧。十一月乙亥，月犯箕东北星。主暴风雨。  十年四月丙戌，荧惑犯舆鬼东北星。主鱼盐贵。九月己酉，太白入太微垣。主廷尉、丞相、御史有黜者。十二月辛卯，月掩舆鬼西北星。主将有咎，或大臣黜。  元丰元年四月庚申，月入南斗。主大臣辱，女主灾。七月戊戌，荧惑犯天樽西北星。主秦分民饥。十二月壬戌，太白犯建西第二星。主大臣互谮毁，外国有使至。  二年二月壬戌，荧惑入犯舆鬼东北星。主兵马出。四月己卯，月犯日星下。主下不顺，宜以赦宥应之。七月癸未，月犯雨东北星。主多雨。十二月庚戌，犯轩辕太民。主大臣黜。  三年六月癸已，太白犯毕距第二星。主边兵败。七月丁卯，荧惑入东井。主无兵兵起，有兵兵罢。十二月癸未，月犯建西第三星。主大臣相谮。  四年三月壬辰，月入东井。主贵臣死。七月庚戌，荧惑入氐。主有贼臣，宜宫中慎火。十月壬戌，月犯雨西北星。主多雨水。  五年二月辛酉，月犯水位第一星。主水流溢。七月乙已，荧惑入舆鬼。主金玉用，有大赦，秦分没军杀将。十月丁已，月入犯雨西南星。主雨泽成万物。六年三月巳亥，荧惑犯东上相。主大臣有咎。六月戊戌，荧惑入犯氐东南星。主慎火。八月癸未，荧惑犯天江南第二星。主旱。十二月庚辰，月掩犯毕距第二星。主边兵动，女主忧。  七年三月壬寅，月犯毕距星。主多雨。四月丁亥，岁犯罗堰。主粮贵。十月甲午，月犯心大星。主王者忧。  八年二月乙酉，荧惑犯东咸。主人民有疾疫，旱灾。六月丙子，月犯建第四星。主大臣相谮。八月甲戌，太白犯轩辕。轩辕者，黄帝之神，黄龙之体，后妃之所主职。今太白行犯以所主占之。十一月癸卯，月犯毕大星。主大臣死。又主有边兵。若七日有风雨，即解之。
    哲宗元元年二月甲戌，月犯左执法。主大臣有忧，又主大臣有免者。四月辛丑，月犯罚。主掌罚者忧。八月，月犯毕大星。主多雨。十月丙午，月入太微垣，犯右执法。主大臣有忧，将相有免者。  二年三月，月犯建。主有兵，又主大臣相谮。五月戊辰，月犯罗堰星。主水溢。十一月甲戌，月犯罚。主罚赎平。三年七月甲子，岁犯天樽。主给济贫乏。十二月甲寅，荧惑犯天。主掌管官有咎，宜察关键。四年三月丁亥，月犯天江。主河津不通。四月，犯氐。主兵起，将臣有忧。七月乙亥，犯罚星。主罚赎平。九月辛卯，月入太微垣轨道，吉。五年正月辛已，月入太微垣，犯内屏。主辅臣有免者。四月庚寅，月掩毕。为女主有忧，当以赦令除咎。十月庚子，月犯羽林军。主大臣有忧，亦主兵将黜。六年三月庚辰，填星犯东井。主水旱不时。四月己亥，填星入太微，行轨道，吉。七年三月戊戌，月入氐。主政令行，臣下忠孝。四月癸亥，月犯进贤。宜举俊贤，搜遗逸。七月辛未，月犯司怪。主怪异事。十二月壬戌，太白犯雨。主有雨泽，万物成。  八年正月丙申，月犯进贤。主进贤之官有忧。六月己酉，太白犯诸王东第二星。主宗臣忧。七月甲申，月犯心距星。主大臣忧。十月，月犯外屏。主民人忧。绍圣元年二月，月犯斗。主风雨不时。四月丙午，月犯五诸侯第二星。主大臣忧。八月丙子，月犯箕东北星。主多风乃籴贵。十一月丙午，太白犯咸西南第一星。主兵。  二年正月甲寅，月犯角距星。主大臣诛，有狱事。五月己酉，犯箕东北星。主多风，又主后忧、灾。八月，犯外屏西第一星。主民不安。十一月，犯舆鬼东北星。主民多疾。  三年二月庚辰，太白入昴。主大赦。七月癸已，太白入东井。将军恶之，先起兵者败。又主有大水。十一月壬戌，月犯钩星。主多盗。四年二月己亥，月犯天门东星。阴阳不调。四月庚子，犯西星。主盗贼劫掠人民。七月丁已，荧惑掩犯积薪。主大旱，兵起。十月癸已，填犯进贤。主贤者得罪黜免。元符元年正月丙辰，填犯进贤。占同上。六月乙未，月犯雨。主多雨泽。七月乙丑，荧惑犯氐。宜臣下及修火禁。十月甲午，辰入氐。主贵臣暴忧，法官有狱事。  二年正月壬戌，犯天门东星。主阴阳不顺。四月丁丑，月犯井东扇北第三星。主水官有黜，刑政不平，又主风雨。七月壬子，犯建西第三星。主大臣相谮。十月己未，荧惑犯进贤。主贤臣退黜。  三年正月辛未，荧惑犯氐东南星。主君忧，又主将相有忧。四月壬寅，荧惑退行，犯亢南第一星。主乱兵，疾疫。九月，太白犯南斗西第二星。主小人在位，兵革欲兴。十二月丙辰，月入氐。主天下兵起。
    徽宗建中靖国元年二月癸卯，月犯轩辕右角太民。主大饥，人流，女主有忧。四月乙已，月犯罚星。主法令曲。八月丁酉，月犯建第二星。主大臣相谮。十月甲辰，荧惑犯平道西第一星。主隐士升，又主天下大乱。  崇宁元年正月已巳，月犯水位西第四星。主水溢流。闰六月庚辰，太白犯进贤。主贤者黜。十月乙丑，月入毕口。主君臣忧兵。  二年二月壬戌，荧惑犯昴。主胡人聚中国，匈奴兵起。五月己亥，月犯雨东北。主雨不时。八月丙子，太白入氐。主籴贵。十月甲子，荧惑犯亢南第一星。主有乱臣。  三年三月癸亥，太白犯昴距星。主胡王死，又主臣有谋，易政令。四月壬子，荧惑犯垒壁阵西第五星。主兵大起。七月戊戌，太白犯积薪，主大旱，民流。十一月己丑，月入太微垣。主有奸人在主侧。四年三月壬寅，荧惑犯井钺  主斧钺用。七月庚辰，太白犯罚。主赏罚失平。十二月，填犯建第二星。主臣下相谮。  五年正月戊申，月入太微垣。主四夷兵盛。五月辛丑，月入氐。主兵动。八月丁卯，荧惑犯天街南。主边兵动。十月乙丑，荧惑犯昴东南星。主饥疫。  大观元年正月丁未，太白犯外屏。主障蔽。四月戊午，太白入井。主政急，民流。五月甲午，月犯进贤。主蔽贤。九月已丑，月犯天。主关不禁。十二月丁未，月犯建。主大臣相谮。  二年二月癸已，月入太微垣，犯内屏。主奸人在国。四月癸已，月犯垒壁阵。主用兵。七月癸酉，荧惑犯司怪。主水旱不时。九月壬申，月入太微垣。主四夷兵盛。  三年二月已丑，月入太微垣，犯内屏。主上下失礼，辅臣免。五月辛亥，太白犯天狗。主阴谋。十二月丙申，岁犯外屏。主障蔽。  四年正月戊申，月犯天街。主边兵动。六月乙亥，月犯进贤。主贤人退。闰八月丙午，填犯泣。主丧。十月庚寅，太白犯江，主水。政和元年二月乙卯，月犯南斗。主大臣后妃忧。六月己酉，月入羽林军。主兵起。七月壬申，月犯狗。主守御不严。  二年六月辛亥，荧惑入井。主先举兵者将死。九月丁卯，月犯鬼。主君忧，民饥。  三年正月乙亥，荧惑犯太微垣内屏。主上下失礼，辅臣免。六月戊午，太白入太微垣，犯右执法。凶。九月庚寅，荧惑犯天江。主旱。十月乙丑，月犯鬼。主秦分有兵。  四年十一月庚寅，荧惑犯进贤。主贤人得罪贬死。  五年正月乙亥，荧惑犯亢。主有乱臣，疾疫。六月壬子，月犯狗。主守御臣忧。九月甲申，月犯昴。主匈奴忧。十月丙辰，月入鬼。主君臣忧。  六年闰正月，岁犯亢。主佞臣用。六月辛未，月犯心大星。主人主忧。七月辛亥，岁犯亢。主臣为乱。十二月癸亥，入氐。主贼臣在内。  七年正月丁酉，荧惑犯键闭。宜戒行幸。七月乙未，荧惑犯天江。主旱。十月丙辰，填星犯毕。主兵起西北而不战。八年正月丁亥，荧惑犯外屏。主蔽障。六月己巳，月犯雨。主雨泽。九月癸亥，荧惑犯进贤。主贤者得罪。十月戊申，荧惑入氐。主宫中火灾。  宣和元年九月，荧惑犯壁阵。主兵作。十一月己未，月犯鬼。主将军死，大臣黜，国有忧。  二年正月己酉，月犯毕。主天下有变令。十月庚辰，荧惑犯亢。主有乱臣，民多疾。  三年正月戊申，荧惑犯南斗。主破军杀将，暴兵起。十一月丙戌，月犯罚。主刑罚用。  四年三月甲戌，岁犯昴，主北征胡。  五年正月壬戌，月犯毕。主天下有变令。五月甲寅，太白犯鬼。主有兵谋。九月己未，荧惑犯司怪。主水旱不时。十一月，太白犯房。主人君将相忧。  六年正月己巳，月入氐。主兵大作。十月丁巳，月犯毕。主天下有变令，刑急臣叛。  七年五月壬辰，太白犯毕。主边兵起，民饥。六月丁巳，月入羽林军。主兵兴。十二月丙辰，月入太微垣。主君弱臣强，四夷兵盛。
    钦宗靖康元年三月庚戌，月入太微垣。主君弱臣强，四夷兵盛。五月壬申，太白入鬼，犯积尸气。主乱臣在内兵起，大臣将军诛。七月己卯，月入羽林军。主兵起。十月丙辰，月入太微垣。主四夷兵盛。十一月庚午，太白犯亢。主君自将兵。  二年二月丁卯，月入太微垣。主大国破亡。
    ◎月犯五纬
    神宗治平四年正月辛亥，月犯辰。主上卿忧。八月辛未，犯太白。主将二心。癸酉，掩岁。主边兵。九月壬寅，犯太白。主郑、楚分兵。十月戊辰，掩填星。主楚分流民。又犯荧惑，主荆楚兵。  熙甯元年二月丁巳，犯填。主宫女出，楚分流民。四月壬子，犯岁。主楚分兵或饥。  五年四月癸亥，犯填。占同。闰七月庚申，犯荧惑。主察谗臣或贵人有咎。  六年九月甲辰，掩太白。主燕分兵。十年九月庚午，犯岁。主周分饥。十二月壬辰，犯岁。占同，仍有边兵。  元丰七年十月甲午，犯辰。主兵，校尉有忧。八年八月戊寅，犯填。主後宫有出者。十一月戊戌，犯岁。主卫分饥，民流，亦为边兵。庚子，犯填。主後宫有忧，及民流、土功兴。
    哲宗元三年七月庚午，犯太白。主秦分兵。十月壬辰，犯岁。  四年三月丙子，又犯。皆主秦分兵、饥。七月辛卯，犯填；十月癸丑，掩之，皆主後宫有出者。  六年九月癸卯，犯荧惑。主有兵。十二月甲戌，掩岁。主郑分饥，边兵动。  八年十二月丁已，犯荧惑。主有兵战，小吏忧。  绍圣元年六月甲戌，犯太白。主秦分兵。九月辛酉，犯填。十二月癸未，又犯。皆主後宫宜崇福，及主民流。  二年正月庚戌，又犯。主周分下陵上，及後宫忧。四月壬申，又犯。主民流。  三年九月戊戌，犯岁。主齐分饥，有边兵。  四年七月丁丑，犯荧惑。主兵战，小吏忧。  元符二年八月壬辰，犯岁。十一月辛巳、十二月戊申，又犯。皆主晋分民流、饥。  三年六月癸卯，犯荧惑。主小吏死，贵人出，大将亡。
    徽宗建中靖国元年五月辛未，犯填。主下犯上，后灾，民流亡。  崇宁元年七月丁亥，犯太白。主强侯作难，国战不胜，民靡散。  五年二月戊子，犯荧惑。主兵起，大将死，贵人出。  大观二年十二月戊子，犯荧惑，占同。  四年七月戊午，犯岁。主边兵动，民饥，流亡。  政和元年正月己巳，犯岁，占同。  宣和元年正月乙卯，犯填。主下犯上，人民流。  三年八月戊申，犯荧惑。主兵起，小吏死，大将亡，贵人出。  四年八月庚戌，犯填。主下犯上，後宫灾，民流亡。  七年十一月乙酉，犯荧惑。主贵人出，兵起将亡。
    高宗建炎三年三月乙未，月入氐。占曰：“兵动。”是夜，土犯亢。占曰：“臣有谋。”是月，苗傅、刘正彦作乱，至秋伏诛。五月丙午，岁星逆行犯房。占：“将相有忧。”於是吕颐浩相，杜充降虏。七月辛已，太白入太微垣。占：“邪臣伏诛。”次年，张浚奏诛范琼。癸巳，岁星犯钩铃。占曰：“王者失政，近臣起乱。”是冬，上将谋航海避狄，禁兵谋作乱，伏兵诛之。八月癸丑，荧惑入鬼，犯积尸，占：“贼在君侧。”又“军死将亡。”於是虏大入浙西，杀人如麻。闰八月丙戌，太白犯心前星。占：“兵兴，殃在贵人。”又主“王者恶之”。次逼明堂，才一舍。上甚惧。壬寅，稍北归黄道。甲子，荧惑犯太微垣占上将星。占：“上天子所诛。”丙寅，荧惑入太微垣。占：“天下不安。”草泽天文耿静言：“荧惑行当在已，今超过午，入太微，於法为凶。”十一月乙已，荧惑出太微垣东左掖门。己酉，犯垣东上相，徘徊不去。是岁，虏大入江、浙、湖南，上航海幸温、台，来春始还越。  四年正月癸亥，太白犯建星。占：“大臣相谮。”八月辛卯，犯五诸侯。占：“将相忧。”九月，赵鼎罢。绍兴元年正月乙亥朔，荧惑入羽林。占：“有叛臣起。”是春，李成叛。二月癸卯，月犯五诸侯西第五星。占：“将相忧。”四月癸酉，月犯权星。占：“主有逆贼，火灾”。冬，越州火。辛巳，月犯心。占：“大臣有忧。”未几，范宗尹罢相。八月辛未，月复犯心。未几张浚罢，秦桧相。癸酉，月犯昴。占：“胡王死，期不出五年。”应在四年，吴乞买殂。九月乙巳，月入羽林。占：“兵起。”已巳，月犯太白。占：“强国以战败。”十月，吴大败兀术於和尚原。十月丁丑，荧惑犯执法。占：“大臣忧。”庚辰，顺行出太微垣东北掖门。十一月辛丑，荧惑犯进贤。占：“贤者得罪免、黜。”先是，娄寅以言宗社大计，擢监察御史，秦桧恶之，讽言者论而黜之。二年正月丙申，荧惑入氐。占：“天子失其宫。”是月，上移跸临安。二月辛未，月犯五诸侯第四星。占：“将相有忧。”於是吕颐浩与秦桧不协，桧罢相。五月乙亥，荧惑犯氐东南星。占：“将相有忧。”又“有火灾”。未几，临安火。七月甲戌，荧惑犯天江。占曰：“大旱。”次年旱。  三年七月癸亥，月入南斗，行魁中。占：“大臣忧。”其後，吕颐浩罢。十一月丁巳，月犯垒壁阵西第六星。占：“兵起。”是月，伪齐引兵寇淮；兀术聚兵寇蜀，吴击之。辛未，荧惑犯氐。占：“多火灾。”於是临安四月火灾。十二月辛未，月犯昴。占：“胡王死。”应在次年。丙申，月犯鬼。占：“秦分有兵。”次年春，兀术犯大散关，吴破之。辛丑，荧惑犯房北第一星。占：“将相忧。”又曰：“马贵。”於是吴始通西马。  四年二月壬戌，月犯东诸侯第一星。占：“将相忧。”其秋，朱胜非罢。五月辛亥，荧惑犯舆鬼。占：“有兵谋，斧钺用。”十月丙子，荧惑犯垒壁阵西北；戊戌，又犯第六星。占：“兵大起。”是日，上亲征，发临安，以殿前司及神武中军从。十二月丙戌，月犯昴西北星。占：“胡王死，天子破匈奴，不出三年。”於是金主吴乞买殂，代立。  五年二月庚戌，填犯建星、太白。四月壬子，岁星犯井钺。占：“斧钺用。”十一月己丑，太白犯垒壁阵。占：“兵起。”甲午，月入井。占如之。於是大举伐刘豫。十二月己卯，荧惑犯天江。占：“旱。”次年旱。  六年五月辛卯，太白犯毕。上谓辅臣曰：“金星犯毕，占：“边有败兵。当谕张浚令诸帅戒饬守边者，虽自有分野，亦不得不戒。”明年六月，郦琼杀吕祉，以其军降刘豫。六月己未，月犯昴。占：“胡王死。”明年，粘罕死。十二月辛酉，岁入鬼。占：“大臣灾，相黜。”於是赵鼎罢。七年正月癸亥，月逆行入鬼，犯积尸。占：“王者忧，国有兵丧。”三月壬午亦然。於是徽宗宁德讣至。三月辛巳，月犯牛宿西第一星。占：“臣将黜。”又曰：“大臣将兵。”於是冬张浚罢，赵鼎复相，吕颐浩守建康。四月甲午，荧惑入井。占：“兵，旱”。是秋旱。五月丁丑，月犯建星。占：“大臣相谮。”时张浚与赵鼎不协，上疏毁之。癸酉，月犯牛南星。占：“下有忧，将军死。”厥应在九年吴薨，十年岳飞被谮死也。八月丙申，月犯房北第二星。占：“次相忧。”於是张浚以郦琼叛罢相，俄贬永州。十二月戊午，金入羽林军。占：“天子以军自守。”其夜月房犯北第一星。占：“将相忧。”於是始议讲和。  九年正月辛卯，月入东井。其四月癸丑，六月乙亥，八月丙申，十月甲子，十二月己未，皆复犯井。占：“诸侯贵人死。”是岁，吕颐浩、吴、李纲相继薨。二月己巳，月入氐。其四月癸亥，六月戊午，八月癸丑亦如之。占：“兵动。”於是金人始归河南、陕西，俄复兴兵取之。四月癸亥，月犯氐。占：“天下兵起。”六月戊午，复入氐。是岁，金人既败盟，诸将各出师败之。九月壬戌，月犯天高。占：“将死臣诛。”十二月丁巳，复犯天高。次年，赵鼎再贬，岳飞下狱死。  十年正月戊子，木入氐。占：“有赦。”甲辰留。其七月辛未，复入氐。占：“当有善令。”其岁太平年丰，立后有喜。後二年，立后吴氏。三月辛卯，月入氐。六月、七月、八月、十二月，皆入氐。同占：“兵起。”是岁，兀术再入寇，诸将进取大捷。  十一年十一月乙卯，月入太微垣。占：“大臣有忧，将相有免者。若期三年，有为天子所诛。”於是岳飞下狱死，韩世忠罢。丙辰，月犯进贤。占：“贤者得罪。”明年，胡铨贬，张戒勒停。自此贤者多贬黜，死亡不可胜数。十二年，月犯氐、井、毕，入太微者相仍。於是张俊罢，刘光世薨。  十四年正月庚申，月入毕，掩大星。占：“阴，国有忧。”是岁，金人伐蒙，不克，乃册之为帝。  十七年五月壬戌，木顺行入东井。占：“天下有川渎之事。”於是浙西、建康同日大水。九月己卯，金入太微垣。占：“属楚地。”於是漳州盗起。十九年正月辛丑，火犯亢。占：“大人多疾，有不臣。”其年秦桧始以病告。七月戊申，火星犯南斗。占：“丞相有事。”次年，施全刺秦桧不中而诛。八月戊午，月入南斗。十月辛未，火顺行，犯垒壁阵。次年，信州、建州皆有盗起。二十年七月己卯，月犯角宿距星。占：“大人忧，有狱事。”是时连起大狱。“八月癸亥，月犯毕宿距星。”占：“胡王死。”  二十一年十一月戊申，月犯昴星。占：“胡王死，将军死。”皆为完颜亮将亡之兆。  二十二年正月丙辰，月犯心东星。占：“大臣有忧。”是岁八月，韩世忠薨。  二十三年三月戊申，月犯南斗。是岁浙西水。  二十四年六月丙午，月犯罗堰。是秋，大水。十月乙未，月掩建星。占：“大臣相谮。”  二十九年正月乙亥，月犯氐距星。占：“女后後宫灾。”是秋，显仁太后崩。二月癸卯，入氐方口内。占：“兵动。”是岁凡四。於是金主亮迁汴，谋叛盟。七月辛亥，火星入鬼宿，犯积尸气。占：“兵丧，旱灾，兵在西北，军死将亡。”次年，逆亮兵五十万屯宿、泗，谋入寇。  三十年正月戊戌，月入氐。占：“兵动。”二月乙丑亦如之。是岁凡五。六月壬申，金星顺行入东井。占：“先起兵者败，将军犯罪，政急民流。”明年，虏亮入寇。  三十一年正月甲申，月犯东井。是岁凡七。二月入氐，是岁凡三。皆兵兆也。七月壬辰，金星顺行犯角距星。占：“天下大战，道路不通。”三十二年正月戊寅，岁星退行入太微垣。占：“轨道吉。”又曰：“天下喜，或有赦。”其年五月乙未，木顺行入太微垣。占同。是年孝宗受禅。庚申，月入井。是岁凡八。
    孝宗隆兴元年二月己巳，月入东井。是岁凡三。癸卯，月入羽林军，为兵起。是岁凡三。  二年正月戊子，月入羽林军。是岁凡八。其冬，虏犯淮南。辛亥，荧惑犯房宿。占：“将军乱，国君将相忧。”於是张浚罢，未几，洪适罢。己已，月犯长垣，其闰十一月戊辰，亦如之。占：“长垣四星，占主边界城墙，以备胡兵。”於是金人使来，欲割四郡，卒与之。  乾道元年三月辛未，月入羽林军。是年凡八。  二年六月乙酉，月入斗。八月庚辰亦如之。占：“女后忧，太子辱。”九月庚戌，月犯哭星。主悲泣事。十一月戊午，月犯权星。占曰：“女后忧。”明年，皇后夏氏崩，太子忄耆薨。  三年四月壬申，月犯五诸侯。占：“将相忧。”是年吴薨。癸丑，月掩南斗。占：“大臣太子辱，风雨不时。”丁丑，月犯房。占为“将相忧”。庚辰，月复入南斗魁。是岁，两浙水旱，其冬叶、魏杞罢相。  四年二月丁已，月入羽林军。是岁凡十。  六年二月丁未，月入羽林。占为“兵起”。是岁凡三。  九年六月癸亥，火星犯太微垣西扇右执法星。占：“大臣有忧。”十月庚午，木犯太微垣右执法。占：“将相、执法臣忧。”十二月亦如之。明年，虞允文以帅蜀薨於兴元。  晁熙二年七月戊子，月犯房宿。占：“将相、执法忧。”次年，叶衡贬。  四年七月辛酉，火犯氐宿。占：“将相忧。”明年，龚茂良罢贬。  五年正月壬戌，土星留守诸王星。明年，惠王恺薨。  六年十一月己未，月犯木。占：“齐分，岁荒民流亡。”明年，江、浙、淮西、湖北旱，除民赋赈恤之。  八年正月己未，月入东井。是岁凡六。闰三月丁未，月入太微垣。是岁凡六。  十三年七月甲申，月掩心宿。八月己卯，月掩大星。十四年三月戊午，月行犯心宿距星。占：“大臣有忧。”是冬，梁克家薨。四月辛卯，月入羽林军。是岁凡三。五月，月犯心宿大星，又犯中央星。占：“人主有忧。”是年冬，高宗上仙。六月庚寅，月行入斗宿内。占：“大臣、太子忧。”是冬，太子参决辞，不许。十月壬辰，火星留守五诸侯。占：“诸侯贵人死。”次年，恩平郡王璩薨。  十五年正月壬子，木星行犯房宿北第一星。占：“将相忧。”二月己巳，木星留守房宿。占：“有赦，天下和平。”次年，光宗受禅，大赦。六月己丑，太阴犯昴。占：“胡王死。”明年正月，金主雍殂。  十六年正月辛丑，土星留守氐宿方口内。占：“守氐，有德令，土功兴。”又云：“皇后、太子喜，岁安。”於是二月立后。
    光宗绍熙元年五月己未，太阴行在斗宿距星西北。占：“风雨不时，臣将黜死，女后忧。”  二年八月庚寅，火星入鬼宿，犯积尸。占：“在西北，军将死亡。”  三年正月己酉，火星入太微垣内留守。占：“太微垣在翼、轸之宿北，天子之庭，五帝之座，十二诸侯之府。”今荧惑入中留，天子恶之。是时上有疾，久不视朝。四月丁已，火星犯太微垣右执法星。占：“有逆贼，宫中不安。”八月甲辰，金星行犯权星左角少民星。占：“女后宗族灾。”又云：“大臣当之。”  四年十月丁酉，火星入太微垣内，徘徊内屏者凡四阅月。占：“宫中不安，岁饥。”又曰：“有丧。”次年六月，孝宗上仙。十一月己已，火星犯上相星。占：“上相有罪。”次年，留正黜。  五年八月壬辰，火星犯房宿。占：“将相忧。”於是罗点卒，次年赵汝愚贬死。十一月庚戌，木犯诸王星。占：“诸侯宗臣灾。”
    宁宗庆元元年六月丁卯，金入东井。占：“先起兵者败，将军死，政急民流。”九月丙戌，火入太微垣。占：“有逆贼。”  二年八月乙亥，木犯权星。次年，慈福太皇太后崩。三年二月辛亥，月入毕。占：“阴国有忧，天子用诛罚急，臣叛，将相灾，或边兵入。”四年三月乙已，木星入太微垣，犯右执法。六月乙丑，土星犯垒壁阵星西方第五星。占为“兵起”。十月戊午，月行入太微垣内，至次年凡四，并同。此为四夷奸人来听伺之象。  嘉泰元年五月丁丑，火星细行不行黄道为死色。占为“变色有丧”。是岁临安大火，三日乃息。  三年七月戊子，木星行入羽林军。  四年三月壬申，月犯权星。占：“有逆贼并火灾。”六月戊申，入羽林军，七月丙子，又入羽林军。时出师北伐。  开禧元年正月己卯，火星留守五诸侯星从西第四星。占：“诸侯兵死。”是岁，吴曦反於蜀，俄伏诛。三月已已，月入太微垣。四月戊申，月入羽林军。二年六月丙寅，月入羽林军内。占为“兵起”。七月乙未，木星犯井宿钺星。占为“斧钺用”。又为“乱兵起”。  三年二月癸丑，月犯五车东南星。占：“兵起，驾道不通。”己未，火星退留守权星。占：“女后有忧。”於是成肃太皇太后崩。九月乙亥，木星顺行入鬼宿，在积尸气，星西南。占：“大臣灾。”又犯星。“兵丧，王者疾，斧钺用”。是冬，胄诛，斩苏师旦。  嘉定元年二月丙午，月犯昴。占：“胡王死。”次年，金人戕其主允济。二年二月乙酉，火星退行犯太微垣上相星。三月己酉，火星留守太微垣中。占为“大臣有忧。”於是五月有罗日愿谋变。六月甲申，月行掩土星，是为月蚀土星。占：“月犯土星，则其地下犯上。”又曰：“凡月蚀五星，其分有灾，或亡地。”於是李元砺反於郴州，连破数县。十月乙丑，月食火星。占：“月食火星，其地乱。”五年正月丁已，月入东井。於是久雨。  八年正月辛未，月入东井。占：“水旱不时。”是夏，大旱，蝗。  九年正月丙寅，月入东井。於是两浙江东有水灾。  十年七月乙酉，金星行犯角。占：“天下大战，道路不通。”是冬，金虏寇四川，明年，山东李全来归。  十一年八月己丑，木星留守东井。占为“三军大起”。於是金人犯随、枣阳。  十二年四月壬申，土退行入氐宿方口内。占：“天下有兵，期不出四年。”又曰：“将有亡地者。”於是金人陷兴元。六月庚辰，金星顺行入井。占：“大水，先起兵者败，将军犯罪，政急民流。”是岁，莫简反於蜀。  十三年二月庚寅，木星顺行犯鬼。占：“民饥，人君忧。”是岁秋，景献太子薨。  十六年正月戊申，木星留守氐宿距星。占：“岁丰，后有喜。”甲寅，降生皇子。
    ○杂星变
    秦末，项羽救钜鹿，枉矢西流，枉矢所触，天下之所伐射，灭亡象也。物莫直於矢，今蛇行不能直而枉者，执矢者亦不正，以象项羽执政乱也。羽遂合从，亢秦人，屠咸阳。凡枉矢之流，以乱伐乱也。
    汉孝文後二年正月壬寅，天夕出西南（岁星之精）。占曰：“为兵丧。”其六年十一月，匈奴入上郡、中，汉起三军以卫京师。八月，天狗下梁野。
    孝景三年七月，天狗下。占为“破军杀将。狗又守御类也，天狗所降，以戒守御。”其年，吴、楚反攻梁，梁坚城守，遂伏尸流血其下。  中三年六月壬戌，蓬星见西南，在房南，去房可二丈，大如二斗器，色白。癸亥，在心东北，可长丈所。甲子，在尾北，可六丈。丁卯，在箕北，近汉稍小，且去时大如桃。壬申去，凡十日。占曰：“蓬星出，必有乱臣。房、心间，天子宫也。”是时梁王欲为汉嗣，使人杀汉争臣袁盎。汉按诛梁大臣，斧钺用。梁王恐惧，布车入关，伏斧钺谢罪，然後得免。
    孝昭始元中，蓬星出西方天市东门，行过河鼓，入营室中。梁成恢曰：“蓬星出六十日，不出三年，下有乱臣戮死於市（详见五星凌犯）。”  元凤五年四月，烛星见奎、娄间。占曰：“有土功，胡人死，边城和。”其六年正月，筑辽东、元菟城。二月，度辽将军范明友击乌桓还。
    莽地皇四年，王寻、王邑围昆阳，有营头星堕军上（详见气门）。
    汉灵帝熹平二年四月，有星出文昌，入紫微宫，蛇行，有首尾无身，赤色，有光垣墙。占曰：“文昌为上将贵相。”後六年，司徒刘为中常侍曹节所谮，下狱死。
    光和中，国皇星东南角去地一二丈，如炬火状，十馀日不见。占曰：“国皇星为内乱，外内有兵丧。”其後黄巾贼张角烧州郡，朝廷遣将讨平，斩首万馀级。中平六年，宫车晏驾，大将军何进令司隶校尉袁绍私募兵千馀人，阴寺雒阳城外，窃呼并州牧董卓使将兵至京都，共诛中官，对战南、北宫阙下，死者数千人，燔烧宫室，迁都西京。及司徒王允与将军吕布诛卓，卓部曲将郭、李亻旋兵攻长安，公卿百官吏民战死者且万人。天下之乱，皆自内发。晋惠帝永熙元年三月，妖星见南方。占曰：“妖星出，天下大兵将起。”是月，贾后杀太子。赵王伦寻废后，杀张、裴，又废帝自立。於是三王并起，迭总大权。  元康四年九月甲午，枉矢东北行，竟天。  六年六月丙午夜，有枉矢自斗魁东南行。按占曰：“以乱伐乱。北斗主执杀，出斗魁，居中执杀者，不直之象也。”是後，赵王杀张、裴，废贾后，因自篡盗，以至屠灭，以乱伐乱之应也。一曰：氐帅齐万年反之应也。  光熙元年五月，枉矢西南流。时司马越西破河间兵，奉迎大驾，寻收缪允、何绥等，肆无君之心，天下恶之。及死而石勒焚其尸柩，是其应也。
    元帝大兴三年四月壬辰，枉矢出虚、危，没翼、轸。占曰：枉矢所触，天下之所伐。翼、轸，荆州之分野。“太甯二年，王敦杀谯王承及甘卓，而敦又枭夷，是其应也。
    穆帝升平二年十二月，枉矢自东南流於西北，其长半天。  四年十月庚戌，天狗见西南。占曰：“有大兵，流血。”
    孝武太元二十年九月，有蓬星如粉絮，东行南，历女虚，至哭星。占曰：“蓬星见，不出三年，必有乱臣戮死於市。”时王国宝交构朝廷。二十一年，帝崩。安帝隆安四年，王恭等兴兵，朝廷杀国宝。
    梁武帝普通元年九月乙亥，有星晨见东方，光烂如火。占曰：“国皇见，有内难，有急兵反叛。”其三年，义州刺史文僧朗以州叛。
    陈後主至德元年正月壬戌，蓬星见。占曰：“必有亡国乱臣。”後帝於太皇寺扌舍身作奴，以祈冥福，不恤国政，用施文庆等，以至亡国。
    隋文帝仁寿四年六月庚午，有星入於月中。占曰：“有大丧，有大兵，亡国破军杀将。”七月，帝崩。
    炀帝大业十二年九月戊午，有枉矢出北斗魁，委曲蛇形，注於南斗。占曰：“主以兵去，天之所伐。”亦曰：“以乱伐乱。”後二年，宇文化及弑帝僭号。
  </div>
  <div class="pagination">
   <a href="文献通考_page303.html">
    上一页
   </a>
   <span>
    ...
   </span>
   <a href="文献通考_page299.html">
    299
   </a>
   <a href="文献通考_page300.html">
    300
   </a>
   <a href="文献通考_page301.html">
    301
   </a>
   <a href="文献通考_page302.html">
    302
   </a>
   <a href="文献通考_page303.html">
    303
   </a>
   <span class="current-page">
    304
   </span>
   <a href="文献通考_page305.html">
    305
   </a>
   <a href="文献通考_page306.html">
    306
   </a>
   <a href="文献通考_page307.html">
    307
   </a>
   <a href="文献通考_page308.html">
    308
   </a>
   <a href="文献通考_page309.html">
    309
   </a>
   <span>
    ...
   </span>
   <a href="文献通考_page305.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
