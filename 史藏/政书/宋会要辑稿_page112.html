<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 112 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 112 页/共 1125 页</h1>
    <div class="content">六年四月二十四日，宰执进呈次，谢深甫等奏：「日来诸处阙雨，前日乞轮侍从祈祷，随即倾注，但未滂沛。惟陛下发一念之诚，庶几感应必速。」上曰：「止得一日之雨，未能沾足。」二十七日，诏：「雨泽稍愆，令临安府迎请上天竺灵感观音就明庆寺，同所轮侍从精加祈祷，务获感应。」嘉泰元年五月、开禧元年七月、嘉定元年闰四月、七年六月、八年三月、 
      
十年六月、十四年正月，亦如之。 
五月四日，诏令逐路转运司行下所部阙雨州县，仰守令躬诣管内寺观神祠，更切严洁，精加祈祷，务要速获感应。仍自指挥到日，禁屠宰三日。开禧二年六月、嘉定元年闰四月、七年六月、八年三月亦如之。同日，都省言：阙雨祈祷未应。诏分遣官诣临安府洞霄宫、径山龙潭、天目山龙洞祈祷，仍令临安府及安抚司差近上官三员同赍祝版前去。嘉泰元年五月、开禧元年七月、嘉定元年四月、七年六月、八年三月、十四年正月亦如之。后又命官诣龙井惠济庙祈祷。同日诏：祈雨未应，遣官赍御封香、祝版前去广德军，同守臣躬诣广惠庙精加祈祷。嘉泰元年五月、开禧三年二月、嘉定元年闰四月、七年十月、八年三月、十四年正月亦如之。 
十四日，都省言：「亢阳为沴，祈祷未获感应。检照典礼，凡京都旱，则再祈岳、镇、海、渎，及诸山川能兴云雨者于北郊望告，又祈宗庙、社稷，及雩祀于圜坛。」诏宰臣以下分诣祭告。嘉泰元年五月、嘉定八年四月亦如之。 
十八日，诏明庆寺迎请观音祈祷，令丰储仓支米七十石充本寺食用。 
二十一日，宰臣京镗奏：「雨泽应期，中外欣喜，皆自陛下侧身修行，有以感格。」上曰：「连日滂沛，遂过所望。」 
嘉泰元年五月七日，诏：「雨泽稍愆，分差卿监、郎官诣临安府东岳天齐仁圣帝、吴山忠武英烈威显灵佑王、天王神、城隍庙、福顺王庙、旌忠观祈祷。」开禧 
      
元年六月、三年五月、嘉定八年三月、十年六月、十四年正月亦如之。 
三年九月二十日，诏：「雨泽稍多，分遣卿监诣东岳天齐仁圣帝、吴山忠武英烈威灵显佑王、天王神、城隍庙、旌忠观祈祷。」开禧三年五月、嘉定五年九月、六年正月、十年四月亦如之。 
嘉定元年闰四月二十四日御笔：「朕念常旸为沴，夕惕靡宁。虽已斋心致祷于宫中，及命 臣 走名祠，而精诚未至，雨泽尚愆。朕以二十七日亲诣太一宫及明庆寺烧香。仍令三省行下诸路监司、守臣，各体朕意，虔加祈求，务获通济。」既而获应，诏令宰臣诣太一宫、执政诣明庆寺致谢。 
八年三月二十八日，诏：雨泽稍愆，差官祈祷雨师、雷神、风师。二十九日，诏：雨泽愆期，两浙路州县社稷各令守令精加祈祷。 
四月六日，车驾诣景灵宫朝献行礼，次幸太一宫及明庆寺灵感观音前，拈香祈雨。已而获应，五月九日诏令宰执并诣致谢。 
十一日御笔：「农事既兴，时雨未浃，皆朕凉德所致，已于宫中蔬食，密祷上天，省过责躬。可自今月十二日为始，避殿、减膳、撤乐。仍令辅臣分祈天地、宗庙、社稷，庶获嘉应，以慰民心。」 
十五日，御笔：「自春入夏，雨泽愆期，夙夜疚怀，靡遑宁处。已令 祷 祀，虽获感应，尚未沾足。应诸路阙雨州县灵迹、神祠、寺观，虽祀典所不载，而水旱应祷者，各委郡长吏差官，洁斋祈祷。」 
十七日，两浙路运判章良肱言：「目今正当营种之时，管下州 
      
县间有阙雨去处，虽已行下两浙州县，分委官于自来灵感寺观庙宇精加祈祷，及亲诣上天竺观音寺、龙井玉泉诸庙祈求，虽获感通，犹未沾足。今欲躬亲前去径山龙洞祈祷，乞赐指挥。」从之。 
五月二十七日，臣僚言：「臣窃闻神宗朝旱暵为灾，司马光上疏以为，京师近虽获雨，而畿甸之外旱气如故，愿陛下虽徇 臣之请，御正殿，复常膳，犹应兢兢业业，忧劳四方。此先正之格言，圣主之所乐闻也。今者王畿近甸旱既太甚，河渠为陆，稻畦如石，人情嗷嗷，天意莫解。若更旬浃，事将若之何 执事者祈祷无效，奔走力疲。近者雨方小应，未应谢而遽谢。 臣又再三请陛下御殿复膳，陛下不得已而从之，亦其未应请而遽请也。然则其果谓天人可欺邪 其遂委之无可奈何，而不复图所以救灾之道邪 臣伏思，天心未尝无感通之理，殆今日犹未尽所以应天之实。姑以数端言之。臣闻迁善改过，取象风雷，贵其速也。陛下昨颁求言之旨，而诏书格于五日之余，明主急闻切直之意殆不其然。臣是以疑应天之不以实也。动人以言，所感者浅；言又不切，人谁肯怀 伏读求言之诏，责躬之义未深，具文之意莫揜，臣是以疑应天之不以实也。士子投书，司匦扞格，逡巡数日，扣阍乃通。盖导人使谏之诚不孚，故有司疑沮之遂见「之」下疑脱「心」字。，尚可谓应天以实乎 搢绅应诏，掇拾细故；后省看详，未尽施行。药皮肤之病而讳心 
      
腹之疾，尚可谓应天以实乎 方日者夸雨应而兴白龙之祠，走 望以举谢雨之礼，乃有阡陌细民指行事官而怨讪，携槁苗于都城以赴愬者。昔固有袖死蝗请贺，而飞蝗蔽天者，今壅蔽无乃类此邪 近甸之旱势既弥甚，江涯之间，赤地相望，间有所植新秧，尽为蝗蝻所损，而州县申述，或谓雨已通济，或谓雨意未已，或谓蚕麦收成。贡谀说之书，行蒙蔽之实。昔人有言：州县奏雨，一寸云三寸，〔三寸〕云一尺。今欺罔无乃过之耶!举是数端，则非惟应天之无实，且欺天以自文。欲以格天，臣知其难矣!方今都城米价日以翔踊，增长不已，将斗粟千金，而有司未闻措置。西湖潴水，且防渗漏，贵势取放，以供园池，有司顺承惟谨。湖山久年不竭之泉，今者亦就枯涸。城中鬻水于山者，双斛几至半百。淮甸行旅，率以数十金而得一杯水。或谓此等气象，数十年来之所无。天变如斯，而所以应之者类不甚切，臣实为之寒心。况旱势已深，小暑届候，纵使得雨，稼事无及，或可苏濒水之禾，或可植霜熟之稻，大势已去，所种能几 是惟亢阳赫烈，中外忧虞，傥非三日之霖，一驱早魃之虐，将恐郁攸疵疠，相挺而起，多端之虞，不特无年而已。臣愿陛下上轸宸虑，俯察先言，虽从御殿复膳之请，益图销变召和之道，毋以施行一二者为已足，毋以指陈激切者为过当，毋以凶荒有数未必由人而兴，毋以势分相辽难为人 
      
言所制。图以理胜，不必求以气胜；乐与众同，不必故与众违。所谓智高天下而听于至愚，威加四海而屈于匹夫。容小所以为大，善下所以为深。古圣君贤相之事业，其配天无私、同地厚载者皆在于此。更乞速降指挥，令有司再行祈祷，必诚必敬，期于感通，以见朝廷不忘闵雨，有志乎民，于以稍慰人心，杜患微眇。」从之。 
嘉定十年六月八日，诏令两浙漕臣诣上天竺灵感观音前及诣霍山广会庙行祠祈雨。 
嘉定十四年正月七日，诏：「岁暮以来，雨泽未应。当此春首，农事渐兴，令两浙州军监司、守臣以下精严祈祷。仍于各州军应城内外有灵坛、古迹、寺观及龙潭、灵祠等处，守臣躬亲前去。如其地里隔涉，州委职官、县委佐官，各行前去，务要精虔，速获感应。」
 礼 宋会要辑稿 礼一八 祈雪 
      
祈雪
      
高宗绍兴元年十二月五日，诏：「雨雪稍愆，日轮侍从一员诣上天竺灵感观音前精加祈祷，务在速获感应。」三年十一月如之。 
五年正月四日，都省言：「近降指挥祈求雨雪，已获感应。」诏令轮至侍从于初五日致谢。 
宁宗庆元元年十一月二十三日，诏：「瑞雪稍愆，日轮侍从一员诣上天竺灵感观音前精加祈祷，务获感应。」二年十一月、三年十一月、四年十二月、五年十一月、六年十一月，嘉泰元年十一月、二年十二月、三年十一月、四年十二月，嘉定元年十一月、二年十一月、三年十二月、四年十二月、五年十二月、七年十一月、八年十二月、九年十二月、十年十二月、十一年十二月、十二年十一月、十四年十一月，亦如之。 
二年十二月十二日，诏祈求雨雪，临安府载在祀典神祠及名山大川，令本府日下委官前去精加祈祷，务获感应。 
二十一日，三省言：「时雪未降，合行祈祷。」诏令宰执、侍从分诣祈祷天地、宗庙、社稷、天庆观、报恩光孝观、太一宫、九宫贵神、岳、镇、海、渎、两师、风师。 
开禧二年十一月二十八日，诏：「祈雪未获感应，令临安府迎请上天竺灵感观音就明庆寺，同所轮侍从严洁精加祈祷，务在速获感应。」三年十二月亦如之。 
十二月四日，诏：「祈雪未应，分遣卿监、郎官诣东岳天齐仁圣帝、吴山忠武英烈威显灵佑王、天王神、城隍庙、福顺 
      
王庙、旌忠观精加祈祷。」 
嘉定五年十二月五日，诏：「祈雪未获感应，分遣卿监、郎官诣东岳天齐仁圣帝、吴山忠武英烈威显灵佑王、天王神、城隍庙、福顺王庙、旌忠观祈祷。」七年十一月、十三年十二月亦如之。
 礼 宋会要辑稿 礼一八 祈晴 
      
祈晴
      
淳熙四年四月十八日，诏：阴雨未已，日轮侍从一员诣上天竺灵感观音前祈晴。八月如之。 
淳熙十年九月四日，上谓辅臣曰：「连日阴雨未止，恐妨收刈，朕甚忧虑。可日轮侍从官一员诣天竺观音前祈晴。」是月十一日已获感应，复命官报谢。 
淳熙十三年五月十四日，宰臣王淮等奏：「梅雨已多，莫须降香祈晴 」上曰：「未须如此。朕自昨日早晚焚香默祷于上帝。」淮等奏：「圣心与天通，至诚感格，与臣下万万不同。」 
绍熙四年四月十八日，诏：「阴雨未已，日轮侍从一员诣上天竺灵感观音前祈晴。」 
绍熙十年九月四日绍熙无「十年」，当为「四年」或「五年」之误。，上谓辅臣曰：「连日阴雨未止，恐妨收刈，朕甚忧虑。可日轮侍从官一员诣天竺观音前祈晴。」是月十一日已获感应，复命报谢。 
开禧三年五月二十六日，都省言：「祈晴尚未感应。」诏(曰)[日]轮卿监、郎官一员诣霍山广惠庙行祠祈祷，务要速获感应。自后凡遇诏轮侍从诣灵感观音前祈祷，并有是命；获应则命轮至官致谢。 
嘉定六年正月二十六日，诏：「阴雨未晴，应临安府载在祀典神祠，令本府日下差官前去精加祈祷，务要速获感应。」 
七年十月一日，都省言：「阴雨有妨收刈，见行祈晴，未获感应。」诏遣官赍御香、祝板前去广德军，同守臣诣广惠庙精加祈祷。 
庆元二年八月二日，都省言：「秋雨未霁，恐妨苗稼。」诏令两 
      
浙转运司行下所部州县有雨去处，应载祀典及名山大川、神祠、龙潭，委自守令亲诣，精加祈祷，务获感应。二十日，诏令宰执诣明庆寺灵感观音前祈求晴霁。 
庆元元年五月二十二日庆元元年及庆元二年两条，其序次当移至「开禧三年」条前。又，元年、二年条序次亦当互乙。，诏：「阴雨连绵，恐妨禾稼，令两浙转运司行下所部州县，委自守令亲诣管下灵应神祠，精加祈祷，务要速获晴霁。」
 礼 宋会要辑稿 礼一八 谢晴 
      
谢晴
      
干道八年九月四日，上谓宰臣曰：「自来秋多阴雨，今已十日晴矣，正当刈获，岁事可保。朕蚤暮精心祈祷，天意可见。」虞允文奏曰：「所谓必有非人力所能致而自至者，此受命之符。」上曰：「十月间择日就内设醮报谢。」
 礼 宋会要辑稿 礼一八 祷灾异 
      
祷灾异
      
绍兴三十一年十一月三日，臣寮言：「窃谓陛下饬躬修德，可胜强暴，望差拨使人降祝文、御香告祭沿江祠庙威灵显著、血食庙庭、载于祀典者，令州府分诣致祷四圣五岳之神，于宫观设位祈祷，冀蒙阴助，以速万全。」从之。 
三十二年闰二月十八日，太常少卿王普言：「伏 车驾巡幸视师，前期遣官祈告天地、宗庙、社稷、宫观、诸神、诸陵、歹赞宫，诚心感格，响应昭彰，遂使逆亮诛夷，虏骑遁去，两淮无警，旧疆复归。兹者回銮临安，当行报谢之礼。」从之。 
隆兴二年闰十一月二日，礼部、太常寺言：「讨论沿江祠庙等告祭事，乞依绍兴三十(二)[一]年指挥礼例。其淮南州县载在祠典(祠神)[神祠]，亦乞降香、祝板前去致祷。内道路阻节处，止降付邻州近县，令本处知、通、令、佐于寺观设位，严洁致祷。」从之。时北虏侵犯，有司申审，故有是命。 
六日，太常寺言：「准已降旨，依绍兴三十一年指挥礼例，致祷于四渎、五岳、显应观、旌忠观、祚德庙、忠清庙，其行礼官各一员，乞降 差侍从官充；如阙，于卿监内差官施行。」从之。 
八日，致祷于天地、宗庙、社稷、诸陵、两歹赞宫、太一宫、九宫贵神、风伯、雨师、五岳、四渎、四海、马祖、蚩尤、北方天王。 
淳熙三年五月二日，礼部言：「新权发遣建昌军戴觊奏：『仰惟圣朝以火德旺，同符两汉。臣 
      
顷见州郡天庆观旧有火德殿，盖朝廷崇奉恪虔之意，往往因循废弛。比年以来，州县数有回禄之灾。钦惟陛下圣德昭明，自可销弭灾变，恐火星躔度，容或失次，其数有不能免者，欲望圣慈令州郡天庆观及道宫元有火德殿去处，重加修饰，严奉香火，俾守臣致祷。庶几精诚感格，销禳灾数。』送部看(祥)[详]，寻下太常寺，『检照《国朝会要》，崇宁三年四月八日，翰林学士张康国奏，乞应天下崇宁观并修火德真君殿，依阳德观殿，以离明为名，从之。政和元年八月八日，诏天下崇宁观、寺并改作天宁万寿观、寺。政和七年二月十三日，诏天下天宁万寿观改作神霄玉清万寿宫。建炎元年六月四日，尚书省言：近降赦文，天下神霄宫并罢。本寺检照到前项国朝典故，即不该载州郡天庆观及道宫许置火德殿去处。』今看详，难以创建。如旧有去处，令本处宫观自行修饰，严奉香火。」诏依。
 礼 宋会要辑稿 礼一八 祈祷禁屠 
      
祈祷禁屠
淳熙八年四月二十八日，诏御厨，自今遇祈祷，禁屠宰，次日共进素膳。
 礼 宋会要辑稿 礼一八 末岛 
      
末岛按此条文字不全，显非礼类之文，且不知是否出自《宋会要》。
呜呼岛为界，钦岛添置卓望兵，令戍官往来巡逻。诏令措画闻奏，不得希功生事。
 礼 宋会要辑稿 礼一八 酺祭 
      
酺祭
      
孝宗皇帝绍兴三十二年八月八日，礼部、太常寺言：「看详酺祭事，欲依《绍兴祀令》，虫蝗为灾则祭之。候得旨，本寺择日依仪祭告。其祭告之所，国城西北无坛壝，乞于余杭门外西北精进寺设位行礼。所差祭告官并合排办事，并依常时祭告小祀礼例。在外州县无虫蝗为害处「无」字疑误。，候得旨，令户部行下有虫蝗处，即依仪式，一面差守令设位祭告施行。」从之。按《太常因革礼》：庆历四年六月，臣僚言：「天下螟蝗颇为民物之害，乞京师内外并修祭酺。」诏送礼院详定。礼院称：「《周礼 族师》『春秋祭酺』，音步。酺为人物灾害之神。郑康成云：『校人职有冬祭马步，则未知此酺者，蝝螟之酺欤 人鬼之步欤 盖亦为坛位，如雩禜云。』然则校人职有冬步，是与马为害者，此酺盖人物之害也。汉时有蝝螟之酺神，又有人鬼之酺神，康成未审果从何酺，故两言之。历代书史悉无祭酺仪式，欲准祭马步仪施行。坛在国城西北，祭仪、礼料并属小祠。乞差官就马坛设祭，称为酺神，祝文系学士院撰定。若外州者，即略依禜礼。」是岁仪注，先择便方，除地，设营缵为位。营缵谓立表施绳以代坛。其致斋、行礼、器物等，并如小祠，上香，币以白。祝文曰：「维某年岁次月朔某日，州县具官姓名，敢昭告于酺神：蝗蝝荐生，害于嘉谷，惟神降佑，应时消殄。请以清酌、制币、嘉荐昭告于神请：疑为「谨」字之误。，尚飨!」 
嘉定 
      
八年六月七日，以飞蝗入临安府界，诏差官祭告酺神。同日，诏令两浙、淮东西路转运司行下所部州县，如有飞蝗去处，并仰守臣差官祭告酺神，精加祈祷，不得徒为文具。 
八月十四日，都省言：「飞蝗所至去处，合行祭告酺神。」诏令诸路转运、提举司各行下所部州军，如有飞蝗去处，并仰守令躬亲祭告，精加祈祷，毋为文具。
 礼 宋会要辑稿 礼一九 祀诸星 
     
宋会要辑稿 礼一九

祀诸星
政和三年，议礼局上《五礼新仪》：司中、司命、司民、司禄坛各广二十五步。风师、雨师、雷师坛高三尺，四出陛，并一壝，二十五步。风师坛广二十三步，雨师、雷师坛广十五步。又言：「本朝都城坛壝之制，风师在城之西，雨师在城之北，雷师从雨师之位，为二坛，同壝。州县风师在社之东，雨师在雷师之西，非所谓各依其方，类求神者，请仿都城方位之制，仍以雷师从雨师之位，为二坛同壝。」从之。
国朝承唐制，祀九宫贵神东郊，用大祠礼。真宗咸平四年三月二十四日，直秘阁杜镐上言：「按《史记 封禅书》云：天神贵者曰太乙，太一之佐曰五帝。今礼以五帝为大祠，太一为中祠。况九宫所主，风雨霜雪、雷雹疾疫之事。唐玄宗天宝中，述九宫贵神次昊天上帝，类于天地神祇。至武宗会昌中，升次昊天上帝次。望复为大祀，用协旧章。」诏史馆、礼院详定以闻。翰林学士承旨宋白等议曰：「伏以太一，天之贵神，五帝实太一之佐。今五帝常为大祀，太一止在中祀，考于礼文，是为倒置。况会昌中仆射王起、博士卢就讨论详定，颇为酌中。今请如镐议，复为大祀。其御书祀版，礼同社稷，增设坛两壝，玉用两 
     
圭有邸，藉以槁秸，加茵褥，如币色。五郊大祀，公卿升降各有阶陛，坛四阶之外，西南又为一陛，曰坤道人门。今请行事升降，仍旧由此。」并从之。 
八月七日，诏以九宫贵神坛壝不合礼制，及与坟冢相接，遣使迁移修展。太常礼院上言：「大坛上面元无尺丈阔狭，今请第一成东西南北各一百二十尺，高三尺；再成东西南北各一百尺，高三尺。坛上安小坛九，每坛纵广八尺，各相去一丈六尺，取容陈列祭器，及公卿酌奠。」奏可，仍遣官以香币酒果致告。 
</div>
    <div class="pagination">
<a href="宋会要辑稿_page111.html">上一页</a><span>...</span><a href="宋会要辑稿_page107.html">107</a><a href="宋会要辑稿_page108.html">108</a><a href="宋会要辑稿_page109.html">109</a><a href="宋会要辑稿_page110.html">110</a><a href="宋会要辑稿_page111.html">111</a><span class="current-page">112</span><a href="宋会要辑稿_page113.html">113</a><a href="宋会要辑稿_page114.html">114</a><a href="宋会要辑稿_page115.html">115</a><a href="宋会要辑稿_page116.html">116</a><a href="宋会要辑稿_page117.html">117</a><span>...</span><a href="宋会要辑稿_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
