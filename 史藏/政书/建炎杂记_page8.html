<!DOCTYPE html>
<html>
<head>
    <meta charset="UTF-8">
    <title>建炎杂记 - 第 8 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎杂记 - 第 8 页/共 20 页</h1>
    <div class="content">　　旧制以防例减磨勘年者率以四年爲一官故有初改官人部数纲而径转朝奉郎者朝廷患之隆兴二年春始着对使实歴之令及乾道三年郊祀左选奏三百人右选千七百余人六年郊祀左选奏补二百余人而右选如故盖以文臣对使实厯故也淳熙中议者请祠官有实歴者虽迁至员郎以上毋得任子事下秘书省国史院时郑少嘉尚书修国史建请京官以上须是歴一任者乃许任子孙八年正月辛未从之
　　选人改官额
　　选人改官旧无定数绍兴后多不过九十人少或至五十人【绍兴二年八十八人二十五年六十八人三十年七十四人三十一年五十人】补选及职事官皆不在数三十二年遂至一百十三人孝宗患之隆兴元年四月诏以百员爲额乾道三年七月又通四川爲一百二十员七年十月有司请不必限员数奏可时虞丞相当国也淳熈初上以官冗稍严陞改之令于是六年引见改官不及七十员而补选在焉周冯道爲吏部尚书七年三月因请以七十员爲额是年四月又増八十员职事官并引见改官六十五人四川换给一十五人特防改官不与焉十三年三月又诏职事官改官在八十员嵗额之外自是嵗改京官者仅百员至今遂爲永制
　　奏举京官
　　奏举京官祖宗时无定数有其人则举之太平兴国年间则诸州通判亦得举京官熈宁中取以爲提举寔平官员数元祐中尝暂复之至绍圣又罢淳熈六年九月上以嵗贡京官数滥命给舎台谏议之王仲行吕希时兼给事中乃请六曹寺监【户部右曹郎官同】嵗减举贡三之一诸路监司减四之一礼部国子监长贰减三之二前执政嵗减二员知州无县者嵗止一员嵗终不除运副而判官补发者不理为职司奏可庆元元年十一月复诏判官补发副使状理爲职司又诏职司状不得用二纸用姚察院愈奏也在京选人旧无外路监司荐举渡江后诏以六部长贰作职司乾道七年九月罢之惟馆学官通理四考不用举主改官葢累圣优贤之意
　　减举吏员【馆学改官例】
　　近制选人实歴十二考者减举主一员先是绍兴二十九年七月勅令所删定官嘉泰间人滋请嵗于改官员中差减员数以待实歴十考举主不及格之人庻抑贪冐而养亷素上命及给舎议之洪景卢章安国言此法一开则选人不出十余年坐至京秩乃止隆兴初始举行之旧举主须员足乃以其牍上若所举人物故或罢免则不计故有得荐牍十余而不克磨勘者淳熈中始有遂施放散之令人故以此皆便之【隆兴元年三月己酉诏选人十二考无賍私罪者减举主】
　　改官须入
　　初改官人必作令谓之须入绍兴中数申严之后亦或废孝宗在位持之甚严庆元初复诏除殿试上三名南省元外并作邑五年四月又用程察院松言诏大理评事已改官未歴县之人并令亲民一次己着爲令旧时补改官人并令其试邑是月陈正言自强请初任未终之人先注佥判一任方许亲民从之自后虽宰相子弟及殿试甲科等人无有不宰邑者矣
　　广南摄官
　　初祖宗朝以广南地逺例人不足以资正官故使举人两与荐送者试刑法于漕司以其合格者摄两路正摄凡五十人月俸钱十千米二斛满二年则锡以真命后又増五十人号曰待次崇观后又増五十人号曰额外其注拟皆自漕司建炎初敕归吏部逾年无愿就者吏部请复归漕司从之
　　宫观使【祠官供给】
　　近制前宰相见任使相领京祠者并爲宫观使若在外则少保以上始得名使相已下提举宫观而已至淳熈初史防稽王以崇信军节度使开府仪同三司提举洞霄宫葢用此制绍熈初赵卫公以节钺充醴泉观察使家防非旧典也近嵗葛文定以覃防除使相亦止提举洞霄宫旧祠官无供给政和中蔡京着令庶官降本资序二本侍从以上不降赵忠简爲相始除之
　　功号
　　功号始唐徳宗国朝因之至元丰乃罢中兴后加赐者三人而已韩蕲王【世忠】扬武翊运功臣张鲁王【俊】安民靖难功臣刘安城王【光世】和众辅国功臣此外惟安南国王初除及经防亦加功号
　　检校官
　　检校官者自唐以来有之凡内职崇班【今修武郎】武臣副使则以上初除及遇防皆带若文臣则枢密宣徽节度使始带焉自三公谓太尉【司徒司空】三师仆射常侍尚书至宾客祭酒凡十余等元丰改官制武臣承宣使已下皆罢惟存检校三公三师以待节度使之久次者政和后改三公爲三少若武臣累加至检校少师则拜太尉文臣累加至检校少师则拜开府仪同三司安南国王初袭封加检校太尉经防迁检校太师外蕃刺史州则检校太子宾客此外皆不带云
　　勲官
　　勲官自战国以来有之至唐始以爲虚名国朝循唐制文臣朝官武臣崇班以上遇防辄加之由云骑尉至上柱国凡十二转政和中罢淳熈末朝议欲复之以旌有功如贴之职此后亦不果行今惟安南阇婆占城三国王始加封上柱国南丹州刺史加武骑尉焉
　　天圣至嘉泰四选人数
　　祖宗时内外文武官通一万三千余员天圣中两制两省不及三十员京朝官不及二千员三班使臣不及四千员庆厯中两制两省至五十员京朝官二千七百余员流内铨选人仅万计乾道中京朝官已至三四千员选人已七八千员绍兴二年京朝官四千一百五十九员合四选凡三万三千一十六员庆元二年京朝官如绍熈之数选人増至一万三千六百八十员大使臣六千五百二十五员小使臣一万八千七十员通四选凡四万二千有竒葢五年之间所损増止九千余员可谓官冗矣嘉泰元年春左选京官以上三千一百三十三员选人万五千二百四员大使臣以上六千八百五十四员校尉以上万二千六百十六员通四选共三万七千八百余员是五年间所损益仅四千余员未知何故
　　堂后官
　　堂后官谓三省都房录事也补职及一年改宣教郎五年满愿出职者与通判十年以上与郡守建炎初年李伯纪爲相建请堂吏出职者止与通判从之迄今不改
　　省部枢密使吏额
　　尚书省吏额二百四人【正额都事主事令史书令史守当官共七十四人守一百三十人分房十有四】中书门下省吏额二百三十八人【正额录事已下八十八人守一百五十人中书六分门下省四房分十有三】枢密院吏额三百二十七人【副承防主事令史书令史共一百二十七人守贴房二百人】尚书六曹吏额九百二十人【主事令史书令史守当官四房共四百九十五人正贴司私名楷书法司四等共四百二十五人吏部七司三百五十九户部五司二百八十八礼部四司五十六兵部四司一百三十五刑部四司六十三工部四司一十九】建炎初上幸淮甸三省吏至扬州者二百五十八人而已诏皆迁一官其后滋益三年乃命有司立额
　　州县吏额
　　绍兴末州县吏额猥多二十六年八月杨中丞【鹏举】请省之以寛民力事下诸路常平司时浙东七州吏额四千人提举官赵公称首奏损其半他路率如此然今州县吏额虽减而私名徃徃十倍于正数民甚苦之











　　建炎杂记甲集卷十二
　　钦定四库全书
　　建炎杂记甲集卷十三
　　宋　李心传　撰
　　取士【选举学校饮酒】
　　制科
　　制科自绍圣初废绍兴元年春正月诏复贤良方正能直言极谏科有司讲求旧制每科塲年命中丞给舎谏大夫学士待制三人举一人不拘已仕未仕【命官仍以不曽犯賍私罪人充】先具词业缴进【防论共五十篇】送两省侍从参考分三等文理优长爲上次优爲中常平爲下次优以上并召赴閤试嵗九月命学士两省官考试于秘閤御史监之试六论【每首五百字以上】于九经十七史七书国语荀扬管子文中子正文内出题差楷书只应四通以上爲合格仍分五等以试卷缴奏御前拆号人四等以上召赴殿试其日上临轩亲防【限三千字以上】宰相撰题差初覆考详定赴试人引见赐坐殿廊两厢设垂帘帏幕青褥紫案差楷书祗应内侍赐茶果对防先引出处然后言事以三等爲上防数视廷试第一人第四等爲中视廷试第三人皆赐制科出身第五等爲下视廷试第四等人赐进士出身不入等与簿尉差遣已上并谓白身者若有官人则进官与陞擢旧制六论与正文及注疏内出题至是有司请除疏义弗用乾道二年夏六月孝宗以久无应诏者乃诏权于经史诸子正文出题又以士人身在幽隐无由自达仍许监司守臣解送【四年五月】后数嵗乃得李仲信焉
　　乾道制科本末防数【李仲信本末】
　　自复制科七十年但得李垕仲信一人而已初绍兴七年冬吕安老举选人胡邦衡及汪彦章举布衣刘汝一邦衡遂除枢密院编修官乾道三年虞雍公抚蜀首荐仲信于朝不报五年春汪圣锡爲吏部尚书复以应制诏上其词业时垕父仁父爲秘书少监也其年冬礼部言李垕词业乞送两省侍从参考讫依绍兴元年九月指挥施行【郑仲一权侍郎】三省勘防李垕词业已经御览【陈应求虞并父爲左右相】有防特令来年三月依格召试命下左正言施元之徳初方候对因爲起居郎兼权中书舎人林机景度言故事无独试者当缴之景度即奏制举所以待非常之才渡江以来从臣亦常论荐其人若刘度祝镒是也然皆寝而不报葢事体至重不可轻也【按胡邦衡亦与吕安老举贤良词业上即日除枢密院编修官景度葢未知此也】今复此举必依祖宗典故勿使论者可得而议其失则国家可以示公而垕得此名亦无忝矣谨考旧制具本人词业缴进送两省侍从参考分爲三等次优以上召赴閤试糊名考校无一人独试者今垕词业未经参考而又独试一名恐非典故今所有录黄未敢书行徳初亦奏祖宗制科之设自有典故今李垕词业虽除付后省未有许令参考缴奏指挥遽有召试中书之命即是未应前后典故兼国子监防详明言合送两省侍从参考况将来閤试六论本朝典故亦须三四人以上糊名考校无一名独试者乞重此非常之科且以垕词业令有司公共参考来上俟相继有一二人然后俾之就试庶防有得贤之实无幸进之讥诏除汪应辰李焘有妨嫌令两省侍从官参考闻奏【十二月丙午指挥仁父时兼权左史】既而上闻二人握手私语乃大怒之左相陈应求奏元试中有独试故事防爲人所使因极论二人之奸后二日诏林机施元之身居出纳言责之地朋比相通可并放罢【十二月二十九日庚戌防挥】六年夏两省侍从参考到垕词业援证既详遣词亦赡欲爲次优【户书曽钦道爲首】有防八月下旬召试【四月十二日癸巳】后十余日利路又缴到呉淇应贤良方正科词业诏参考闻【二十六日丙午】又月余应求坐论祈请事免相【五月十九日己夘】仁父亦出漕河北【六月二十七日丙子】时虞并父独相仁父与应求素善疑当路沮之入辞面奏疏言制举独试一人虽有颖贽林陶李孜高志宁钱彦逺赵彦若呉奎谢悰故事而垕渉学荒浅恐不足当此异恩别致人言乞候将来更有进卷合格当召者许令同试上不许仲信乃乞随侍并父爲奏有防别听指挥七年春科诏既下并父因进呈召试贤良当降诏上曰数十年来未有应此选者并父曰昨李垕已得防召试或者与其父焘不相乐声言欲沮之垕以此乞随侍上曰今可召试矣令九月召试中书【四月四日戊申防防】九月戊戌召试中书后省前一日命学士严考至日严考试右史李秀叔参详比试仲信凡五通【六论题一曰明主有必治之道二曰汤法三圣三曰人者天地之心四曰厯律更相治五曰三家言经得失六曰扬雄张衡孰优】十月乙巳进呈上曰昨览垕成文亦好一日之间成数千言良不易也并父曰记题试难垕能记其五上曰汤法三圣出功臣表而垕以为诸侯王表却是记得全文不差十一月甲戌上亲防于集英殿有司考入第四等戊寅上特御殿引见赐制科出身故事贤良方正无唱名之例而礼部言若仿选举进士皇帝御殿推恩足彰崇儒求言之盛遂从之【周子充为礼部侍郎林谦之兼权郎官】寻授左文林郎泸川郡节度使推官淳熈初爲秘书省正字兼国史院编修官累迁著作郎被章去久之奉祀归蜀而卒【李文简与孙牧斋书之后被防八月次旬召试造物者意乃不然公出讳以沮遏之防因入辞力告上乞免上弗许仍宛转托渠具奏始有指别听候防挥其间曲折甚多垕必具报而虞直阁公亮行状乃云李应制科差日命官且试矣防有欲摇沮之者李不复望试从公图之于是虞公亟入奏用蘓子由以病展日故事为更命官改日锁院今以史考之未见改日命官之事亦不省出讳谓何虽虞公数论林施不当罪复以郡处之然卒独试者虞公之力也】
　　制六科题【淳熈再试科制本末】
　　制六科题旧以四通爲合格淳熈四年李仲信之弟塾季修复举贤良方正南士颇嫉之而近习贵珰又恐制防之或攻已而共摇沮焉防台守赵子直举宣教郎姜凯信等唐与正举迪功郎郑建徳吏部侍郎赵粹中举亳州布衣马万顷应诏上问辅臣故事召试贤良尝有黜落者否执政对曰昨来召试止李垕一人他日若试数人须有优劣既而潘察院纬又上章言制科论防皆灯窓著述之文而防限三千字亦岂无平日待对之语惟六论一塲所当加意若罢注疏命题而复以四通爲合格则与应进士举一塲试经义五篇者何异试之日有诏以五题通爲合格是嵗始命糊名誊录如故事所试六论一曰因者君之纲二曰易数家之传孰优三曰前世厯法差四曰十二节备如何五曰王学本贾氏六曰动静繁寡如何后二日考试院言试卷内多有不知题目出处及引用上下文不尽止有仅及二通者上命赐束帛罢举者周益公軰皆放罪或曰故事六题一明一暗【上下文有度数及事数谓之暗题】是时舎人钱师魏素与周李诸人异趋且承嬖近防奏言制举甚重须稍难其题御笔因差师魏考试故所命皆暗题云仁父时爲礼部同修国史仲信为著作郎未防仲信被防考上合式因防问本朝制科典故有云蘓洵皆尝黜落富弼张方平粗试题意亦不免错误坐此爲台官所攻皆罢去仲信亦罢明年秋言者又论注疏命题葢以观其博洽谓宜复旧又从之十一年夏校书郎奚商衡转论制科取士不必拘三年之制上谕大臣曰贤良得人国家盛事遂特以六月五日降诏然未有应者十二年春李献之以右史直禁中面奏贤良之举肇自汉文本求谠言以裨阙政未闻责以记诵之事也使其才行学识如晁董之伦而注疏未能尽记则于治道又何损乎乃复罢注疏命题于是陈天与守池举闽人庄治立宗卿守平江举郡人滕成十三年六月召试【六论题一曰身者治之本二曰圣人通天地之心三曰五星爲经纬四曰厯律本于易五曰六徳以民爲纪六曰岑彭冯异之功孰大】二人皆四通顔侍郎师曽爲考试官言其文理平常不应近制遂罢之自是制科无复得试者矣
　　博学宏词科【试格防例附】
　　博学宏词科绍兴三年七月始置绍圣间既废制科不用乃创宏词科大观中改为词学兼茂至是用工部侍郎李擢奏别立此科以制诰诏书表露布檄箴铭记賛颂十二件爲题古今杂出六题分三塲每塲一古一今遇科塲年应命官除归明流外进纳及常犯賍人外许径赴礼部自陈先投所业三卷朝廷降付学士院考其能者召试【见任官经所属投所业应格召试然后任】附礼部贡院知举官分三等考校以合格真卷纳中书省防详宰执将上上等迁一官选人改京官无出身人赐进士及第并免召试除馆职中等减三年磨勘与堂除无出身人仍赐进士出身并择其尤者召试馆职下等减二年磨勘与堂除无出身人赐同进士出身遇馆职有阙亦许审察召试初词科惟有出身许应此科上以用武权停此擢请复科而其子益能粗有文墨于是有司防详兼许任子就试亦非旧典葢爲益能计也然益能卒不与选自立科后入中等者惟汪叔詹洪景严汤进之三人其六十九人皆下等葢蕲之也旧例每举合格不得过五人若人材有余临时取防绍兴后所取未尝过三人淳熈八年以后又止取一人庆元五年应宏词者三十有一人无合格者也
　　三嵗取士
　　三嵗取士祖宗旧制也建炎元年当省试以啚城故展用二年绍兴元年当殿试以行明堂礼亦展用二年十年当秋试廖中丞刚建言自治平以来三嵗举士率用大礼科塲省殿试爲三年故任子与登第人注阙无妨而漕司经费亦给自军兴再展今秋试与大礼相妨请展一年以应古制上纳其言乃诏诸州以十年发解而十二年省殿试焉自后科塲以十年爲凖
　　四科
　　祖宗以来但用词赋取士神宗重经术遂废之元祐兼用两科绍圣初又废建炎二年王唐公爲礼部侍郎建言复以词赋取士自绍兴二年科塲始复曽侍御统请废经义而专用词赋上意乡之吕元直不可而止十三年国学建髙司业抑崇言士以经术爲本请头塲试经义次塲试诗赋末塲试子史论时务防各一首许之十五年诏经义诗赋分爲两科于是学者竞习词赋经学寖微二十五年冬上谕沈守约曰恐数年之后经学遂废明年二月诏举人兼习两科【内大小经义共三道】三十一年言者以爲老成经术之士强习辞章不合声律请复分科取士仍诏经义合格人有余材许以诗赋不足之数通取不得过三分自今年太学公补试行之迄今不改先是举人既兼经义诗赋防论应号四科然自更制以后惟绍兴十四年二十九年两行之而止葢举人所习已分爲二不可复合矣
　　类省试
　　类省试者始髙宗在扬州以军兴道梗建炎元年十二月遂命诸道提刑司选官即漕司所在州类试率十四人而取一人开封以台官监试诸道令提刑临时实封移牒漕司一员不得预考校榜揭逺方之士多诉其不公绍兴元年六月始专择诸路宪漕或帅守中词学之人总其事时张魏公爲宣抚处置使以便宜令川陜举人即置司州类省试五年始试进士于南省惟四川即试宣抚司自七年后又移置制司迄今不改始朝廷既命宣司类试又诏选有出身清强见任职司一员监试见任京朝官有出身曽任馆学或有文学者充考试官二十七年五月言者以为不能无弊悉罢之令赴南省事下国子监杨文安椿时以兵部侍郎兼祭酒言于朝曰蜀士多贫而使之经三峡冐重湖狼狈万里可乎欲去此弊一监试得人足矣遂请令监司守倅子弟宾客力可行者赴省他不在遣中二十九年七月吏部侍郎周绾复请遣行在清望官充监试上以道逺难遣乃以成都漕臣王之望詹叔充监试嘉州守臣何逢源资深为考试官而别所亦差官监考试又诏监试官依监学除法取摘试卷详定类省试降敕差官自此始是日礼部侍郎孙道冲侍经筵请罢类试令径赴礼部上曰早晚与执政议今嵗已无及后举当遣御史监之太冲曰秘语契验岂御史所能防自庆元后监试考试官率以南士余官选南士及蜀人参之然去取之柄专在南人无复曩时之疑矣
　　国子监解试
　　行在国子监解试以察官一员监试郎中二员充考试官职事厘务官六员充防校试卷官【试太学生及武举】而别试所以郎官一员充考试官兼监试职事厘务官三员充防校试官【试国子生及朝士同姓有服亲】南省以学士或尚书一员权知贡举又侍从台谏二员权同知贡举卿监郎官八员察官二员充参详官馆学及
　　职事厘务官二十员充防校试卷官【兼试宏词及宗室】别试所以卿监一员充考试官兼试职事厘务官四员充防校试卷官【附试武举】殿试以馆学郎官四员
　　充初覆考官各以余官一员充防校试卷官侍从二员充详定官两省二员充编排官以上并降敕押入院
　　诸路解试
　　诸路解试官故事皆自转运司选差率以本州通判监试本路见任或待阙官充考试官乾道六年四月丙午始命诸州试官皆隔一郡差以絶请托之弊时刘通靖章为礼部侍郎用其请也淳熈十六年春试王侍郎溉为潼川漕始令试官每员皆立三郡合符合乃聼其入后又行之西川迄今不改庆元四年有果州州学教授王华者考昌州春试于尚书断章出问明年正月尚书省奏罢华时漕臣汪徳输故相伯彦孙太府卿召嗣子也议者谓汪祖任入官故择考官不善张尚翁为监察御史因谓自今漕臣不由科第进者更委他监司一员选官校试仍择有文学士望者一人为防校官专掌命题去取之事即有不称加以重罚从之葢自嘉泰元年始
　　四川类省试官
　　四川类省试官自敕差监试主文之外制司差考试官四员以有出身知州充防校试卷官十员以京官选人有士望者充别试所则但差小试官二员而已旧监试主文皆是差提运转近嵗多以郡为之而考试官率差倅贰至郡守之尝任馆学者或不差非故典也
　　宗室差试官
　　自熈丰以来宗室不差试官淳熈六年十一月周益公为吏部尚书始请宗室充学官及考试八年正月遂命赵子直为省试别院考试官绍熈四年以子直知贡举然外郡至今未有差宗室校试者葢漕吏守旧法而不知新防焉
　　灯挟之禁
　　灯挟之禁近嵗惟行在国子监及南省行之若两浙漕司则虽禁灯而以弛挟书律矣其他郡国秋试率达旦乃罢虽类省试亦然至绍兴二十九年王瞻叔护试始复禁之然习俗之久矣虽令不行今秉烛挟书如故
　　诸路同日解试
　　祖宗旧制诸路州军科塲并以八月五日鎻院惟福建去京师地逺先期用七月川广尤逺又用六月绍兴十三年八月诏以闽广去行在不逺并令八月五日鎻院然其诸军州有例选日引试由是举人多贯通而再试于他州者或妄引亲贤而再试于别路者至有一身而两次预为荐送者二十四年正月诏太学及诸路并以中秋日引试惟四川则悉用三月十五日焉类省试旧以九月二十四日制置司言去行在地逺恐举人赴御试不前请以八月鎻院许之迄今不改
　　避亲牒试
　　牒试者旧制以守倅及考试官同异姓及有服亲大功以上并婚婣之家与守倅门客皆引嫌赴本路转运使别试若帅臣部使者与亲属门客则赴邻路率七人而取一人绍兴后牒猥试者多至二十三年成都一路就试者三千五百人而发解则五百人矣议者以此为滥于是成都路以八十三人而潼州路以八十人为定额时眉倅李彦辅永康倅郭印皆坐牒试避亲属举人冐滥虽防赦犹展磨勘年及降官然此弊特东西两川防州路而与东南诸漕司则解不过三数人而已至绍兴五年夏王巽泽溉自成都转运判官召还入见极言其两路冐亲诡贯之弊乞各存十人外均与本路诸州从之仍各以二十人为定额丘宗卿时为制置使请复毎路止存十二人若其就试者少则以二十人而取一人奏可旧制命官鎻防赴漕试者与避亲举人同试王巽泽为益漕始令分塲以革假手之弊于是西蜀皆然葢自绍熈三年春三月始
　　潜藩防试
　　潜藩恩试者葢自未渡江之前有之然必曽请举人两到省以上乃得试绍兴二年蜀州举人以髙宗覃恩徃赴类省试理堪试则送试院不限人数取文理优长之人乃为合格也初任除知州教官自是而为两学之选矣嘉泰元年二月言者请四川制置司遇类省试年分仿礼部附试学官许有出身人具其所业而赴制置司陈乞委有出身通判或教授看详是嵗就试者四人而取二人蜀人试教官自此始
　　初出官人铨试
　　铨试者旧有之凡任子若同进士出身之人皆赴建炎兵火后权停绍兴三年始复无出身人许习经义诗赋时议或刑统义断案十三年九月诏兼试二塲惟有出身人试律如故其任子之在蜀者旧法令益梓两路漕司轮年分春秋铨试乾道二年从知蜀州杨民望之请委制置司主之后又降敇差监试考试官惟蜀士同出身之在东南者则免铨试故事春秋再试十人而取七人乾道二年后止春试二人而取一绍熙末议者病其寡学乃试三人而取一后三年谢用光为吏部侍郎上言今世禄之家已留意学问请复旧制诏许焉今蜀中铨试甚寛凡假手者率费七百缗又有势要子孙鲜不与选或谓宜悉赴吏部然吏部亦不免此势要当如祖宗时先试而后命可也旧铨试未合格者许堂除淳熙中孝宗始严其令八年八月赵魏公帅泸奏其子显书冩机宜文字旣受敕矣木待问蕴之在西掖縁他事以未铨试为言遂寝其命绍熙元年八月计司业又奏乞中选人就吏部长二防前帘试中然后许参选【小经义一首或小赋或省题诗一首】眀年四月吏部条具如所奏内同进士出身并恩科人更不帘试仍四川制置司一体施行从之黄子由时为考功郎中建言今已増试律义自不须更帘试大臣进呈光宗曰帘试革其代笔之弊正当更严岂可废也三年八月谢子肃侍郎又言铨试不中四十以上注牋另开人乞令郎官就长二防写律一条俾之解释如或不通未得参注从之如任子降等补文学者与恩科人皆免铨试孝宗以为非是亦命试焉惟宗室子弟铨试则试塲中无杂犯者皆出官盖朝廷优天属之意【广东西漕司旧亦有铨试乾道八年罢之】
　　试教官
　　试教官者自熙丰间始程伊川尝非之今不废其法凡有出身人考试者先具所业经义三道诗赋各三道赴礼部陈乞者文理堪试则送试院不限人数取文理优长之人为合格初任除知州教官自是为两学之选嘉泰元年二月言者请四川制置司遇类省试年分做礼部附试学官许有出身人具所业赴制置司陈乞委有出身通判或教授防详是嵗就试四人而取二人蜀人试教官自此始
　　试刑法
　　试刑法者亦自熙丰间始旧附铨试院兵火后权停绍兴三年始复后又降敕差试官二员专撰刑法问题号为断案其合格分数例以五十五通作十分为率五分以上入第二等下【系二十七通七厘半】四分半以上入第三等上【系二十四通七厘半】四分以上入第三等中【系二十二通以上】凡试入二等者选人改京秩盖赵忠简为相以刑名之学其废已乆故白上请复之今遂大理评丞之选二十五年四川制置司请每三年就类省试院别差刑法官二员校试从之
　　新科眀法
　　新科眀法者熙宁间改旧眀法科为之崇宁初废取其解省额归礼部建炎二年正月大理少卿吴环言法官阙人请复此科许进士甞得解贡人就试从之绍兴十一年始就诸路秋试每五人解一名省试七人取一名皆不兼经义眀年御试诏察院分为二等第一等夲科及第第二等夲科出身十四年七月言者以为滥请解省试各逓増二人【解试七人取一省试九人取一】所试断案刑名粗通以十分为率断案及五分刑名统义文理俱通者为合格无则阙之自后举者人兼经义十六年二月遂罢迄今不能复矣
　　覆试权要子弟
　　覆试权要子弟者太祖之法也绍兴十二年秦申王当国其子熺始冠多士二十四年其孙埙者复试南省为第一及廷试有司拟埙为榜首上阅之置之第三防淮南提举常平朱冠卿应诏上书极言其弊于是追夺埙出身敕而曹冠以下七人有官者有改右字者余并剥放二十七年始诏两省防谏侍从有服亲省试合格者令礼部具名以闻命后省覆试自是遂为故事
　　锁防人不为状元
　　锁防人不为状元非故事也祥符二年梁固廷试第一固翰林学士灏之子景德初已赐进士出身矣皇祐初沈文通以斋郎对防为第一宰相陈公恭疑已仕者不当为第一名乃降为第二其后王昂榜本嘉王楷汪洋榜本秦熺陈诚之榜本黄中王佐榜本董德元梁克家榜本许克昌萧国榜本赵汝愚邹应龙榜本莫子纯曽一龙榜本许奕皆用此例
　　新进士期集
　　新及第进士旧以名次髙下率钱期集贫者或称贷于人裕陵闻之熈寕六年始赐新进士钱三千缗为期集费自余中始也渡江后赐千七百缗自是遂为故事旧新进士入谢赐谢恩银百两熈寕六年亦罢之今新进期集所号为团司置局于礼部贡院释褐日即赴上三人主之其职事有紏弹牋表主管题名小录掌仪典客掌各色器用掌膳掌酒菓监门等事多至百余人仍具所差名姓申礼部御史防照防后旬日朝谢又数日拜黄甲叙同年于礼部贡院其仪三名设褥于堂上东西相向同年四十已上立于东廊四十已下立于西廊皆再拜拜已择榜中年长者一人状元拜之复择最少者一人拜状元又数日赴国子监谒谢先圣先师邹国公用释菜礼三名为三献榜中有望者一人为监礼官已谢赐闻喜宴于礼部贡院侍从已上及馆职皆与知举官押宴已宴立题名石刻乃罢局焉大凡团使至状头授告出国门乃罢
　　国朝三元
　　孙汉公淳化二年举进士自开封至南省廷试皆第一前未有也至咸平五年王沂公青州南省廷试皆第一庆厯二年杨审贤皇祐元年冯当世复皆第一宋有国二百余年为三元者止此四人尔
　　制策入三等【再举制科】
　　本朝制策入三等者四人吴正肃苏文忠范子功孔常甫再举制科者一人张问定景祐元年茂才五年贤良方正也此亦前所未有
　　新进士廷射
　　新进士廷射旧未有淳熙初孝宗常论大臣欲令文士能射御武臣知诗书二年詹晋卿榜上特御射殿引晋卿以下一百三十九人按射翼日引第五甲及特奏名一百五十一人皆具襴笏入殿起居易戎服射讫乃退正奏名中的中帖上垜者推恩有差特奏名五等人射合格者与文学其他例赐束帛凡用三千匹云绍兴初黄丞相奏言射以观德旣不合格而复赐之帛则似无为此例可削去亦省费之一端也上从之
　　廷试赐烛
　　旧例廷试举人至暮者许赐烛然殿深易黑日昃则殿上烛出矣庆元五年上初防士江西正奏名进士黄实严州特奏名进士黄甫鉴纳卷最后亷州特奏名进士刘嘉猷赐烛至一更四防御药院言故事赐烛正奏名降一甲如在五甲降充本甲末特奏名降一等如在第五甲与摄助教诏如故事世传张子韶尝扣殿陛赐烛纳卷最后上亲取其策观之叹其鲜亮遂擢为榜首其实不然
　　殿试详定官别立等
　　祖宗旧制殿试初考官既定等乃定封印以送覆考复定等第而详定所或从初或从覆考不许别自立等嘉祐间王荆公为详定官始乞不用初覆考两处等第别自立后遂为例绍兴五年八月孙叔诣为学士上言如此则髙下陞黜尽出于详考官而初覆考殆为虚设请复旧制如初覆考皆未当乃许奏禀复置等第从之是嵗殿试两考立等不同详定所以闻诏编排官定夺赵公时陈议以为非是请用崇令【阙】隔二等累及五人各开具合陞降因依以闻诏可然自绍兴乾道淳熙绍熙之际殿榜上三名多人主亲擢云
　　谅闇罢殿试
</div>
    <div class="pagination">
<a href="建炎杂记_page7.html">上一页</a><span>...</span><a href="建炎杂记_page3.html">3</a><a href="建炎杂记_page4.html">4</a><a href="建炎杂记_page5.html">5</a><a href="建炎杂记_page6.html">6</a><a href="建炎杂记_page7.html">7</a><span class="current-page">8</span><a href="建炎杂记_page9.html">9</a><a href="建炎杂记_page10.html">10</a><a href="建炎杂记_page11.html">11</a><a href="建炎杂记_page12.html">12</a><a href="建炎杂记_page13.html">13</a><span>...</span><a href="建炎杂记_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
