<!DOCTYPE html>
<html>
<head>
    <meta charset="UTF-8">
    <title>大明会典 - 第 463 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 463 页/共 713 页</h1>
    <div class="content">官舍旗军六千五百四十九员名
凡军士收补。宣德九年、令凡迤北走回军餘民人、俱收充御马监勇士
○成化年间、令兵部秀官一员、验军食粮。凡在京各监局、并四卫勇士军人、俱要审验著实、方许食粮
○十九年、令腾驤四卫军士户绝、例不清勾。若户丁告补者、查无诈冒、方许收役
凡军士清查。弘治十八年、令兵部侍郎、会同科道官、清查四卫军士。今后、遇有进充、及补役、復役、俱有兵部审勘验发、方许收粮。如有作弊、本身、并该管官旗、问调南方极边卫分
○正德十六年
詔、四卫勇士、除弘治十八年经兵部科道清查、见役正数、并事故外。其餘诡名冒籍、未经裁革、仍又夤缘回卫、虚掛名额者、各照原拟、军发原卫、民丁发在京缺军卫分、各充军役、食粮差操。以后勇士替补、照例开送兵部委官处验过、方许收粮
○嘉靖八年奏准、清查过四卫勇士、备行该监、并腾驤左等四卫、将应存留者、照旧食粮差操。内有年老无子、身终之日、即与开除名伍。应候缺者、如遇事故缺伍、除迤北回还亲生子除勘无违碍、径令替补外。其餘进充勇士、缺至十人之上。该卫即申兵部知会。先儘见故子孙方许将候缺人役、开送兵部验军主事、从实拣选年力精壮者、照名充补、俱止终本身。如候缺人役、充补已尽、又有事故缺伍、仍照前例、再行拣选收用。其应该革退、若愿投军者、行委验军主事、验係壮丁、查发缺军卫所充军。仍送神机三千五军等营操备
○又议准、腾驤左等四卫官旗勇士军人、行点军科道官、照例点闸
○三十年议准、将四卫营军士、通行查勘。有影射占役者、尽数退出、赴营操备。诡名冒粮者、悉行裁革。有马军人倒失马匹、照三大营军士、一体追纳桩朋银两
○四十三年议准、行御马监太监、将应操军士、如法训练。果有成效、听兵部将原缺人役、陆续验补。桩朋子粒钱粮、仍听科道查理
○隆庆元年题准、腾驤等四卫勇士、查照嘉靖八年事例、请
敕兵部侍郎、会同御马监、巡视京营科道、逐一清查、不许诡名顶替、虚糜粮食
○万历二年议准、各营见操军勇、务令一一著伍。影射者、听巡视科道参究
凡军士拨役。嘉靖八年奏准、御马监役使军伴勇士。掌印太监、拨与五十名。内勇士十名。军伴四十名。坐营太监、每员三十名。内勇士六名。军伴二十四名。僉书太监、每员十八名。内勇士四名。军伴十四名。左右少监、每员十二名。内勇士三名。军伴九名。左右监丞、每员十名。内勇士二名。军伴八名。坐营都指挥、每员止军伴十名。典簿、并不僉书太监、每员军伴六名。不僉书左右少监、并把总指挥、每员军伴五名。不僉书左右监丞、每员军伴四名。掌司房长随内使、每员军伴三名。内官长随、内使、奉御、每员军伴二名。长随内使、并管队官、军伴一名。前项勇士军伴、俱行兵部验军主事、查照议定名数、就行腾驤左等四卫、拨与应用
凡营官推补。嘉靖四十三年议准、行御马监太监、将四卫营中军坐营等官、从公推举
○万历二年议准、勇士四卫二营、各裁坐营官二员。止选留二员、令其统领开操。除直宿外、餘日著实训练
○三年题准、四卫营坐营官缺、推补原属兵部、於四卫指挥等官内选用。其御马监官、止提督操练、不得干预。止听其开具相应官员、送部查访、疏请。如或不堪、听於京营大号头中军千总、及京卫掌印官内、另选廉干官、照缺推补

大明会典卷之一百三十五
大阅

古者大阅以讲武事。盖安不忘危之意。
国初
车驾亲征、则随地阅武。宣德正统间、或阅於近郊、於西苑。然不著令。隆庆三年、因辅臣建议、於三大营教场举行。万历九年
上亲大阅、一如隆庆中故事。今具列焉
隆庆二年题准、营兵骄惰、宜设法训练。自隆庆三年為始。於冬季农隙之候、恭请
圣驾亲临阅视。甄别将官、考校军士、以為黜陟赏罚
○又题准、
圣驾阅武之日、三大营官军、俱先期在营拱候。内选有马战兵二千名、委官四员分领、前导后随。候入教场、仍以次各入营伍。其守门摆队官军、於城守备兵巡捕、并锦衣卫镇抚司军拨用。仍先请
命文武大臣、总理提督各该守门内外官军。每门添差京堂一员、锦衣卫千百户一员、废弃将官一□监守。至日、三大营马步官军除城守围宿外、其餘战兵十枝。车兵十枝。照常演阵毕。请
旨阅射。公侯駙马伯、锦衣卫官、及副参游佐坐营号头。中军千总等官、俱於
御前、较阅马步箭。马上、人各三箭。步下、人各六箭。其鎗刀火器、各量取一队试验。其把总以下、及家丁军人射箭等项、令府部大臣四员、於神枢神机各厅、分投校阅。差御史四员、兵部司官四员、公同监箭。次日、各官将校阅过等第具奏
○又题准、阅视以箭数分赏罚。职官一等内、有马中三箭、步中六箭者、先赏十两银牌一面、紵丝二疋、折银五两。若平昔无过、曾经荐扬者、仍附记在簿、特加超擢。马中三箭、步中四箭五箭者、先赏五两银牌一面、色(土商)二疋、折银三两。若平昔无过者、亦附记录用。若平昔官箴有玷、谋勇无取、止是厚赏。如係公侯伯、在超擢录用之例、除赏齎外、遇有两京坐府员缺、依次擢用。若止是马步二箭、至三箭者、赏三两银牌一面、色纱一疋、折银一两。马中二箭、步中一箭者、赏一两五钱银牌一面。或马中而步不中、或步中而马不中者、姑准策励供职。若马箭不中、而步下中三四箭以上者、量赏一两银牌一而马步俱不中者、係公侯伯、罚住禄米三篚月。係锦衣卫、并各卫愿射官、各罚俸三箇月。係营中将领、罚俸半年。若平昔有过者、係京卫、革任随营操备。係外卫、革任回卫差操。其军士中、有能马中三箭、步中六箭者、赏银一两、红布三疋、折银一两。马中三箭、步中五箭四箭者、赏银一两、红布一疋、折银三钱。马步俱中二箭、至三箭者、赏银一两。马中二箭三箭、步中一箭者、赏银四钱。或马中而步不中、或步中而马不中者、姑免责治。若马箭不中、而步下中三四箭以上者、仍赏银四钱。马步俱不中者、照例决打。若係教师家丁、仍革支月粮一石。舞刀鎗鉤镰。上等、赏银三钱、红布一疋、折银三钱。次等、赏银二钱。三等、免其责治。四等、照例决打。次日、总协戎政官、率将佐等官、各具朝服、上表谢
恩。文武百官、具朝服侍班、行称贺礼。次日、
上御皇极门、赐敕。总督戎政捧至綵舆、将士导引至教场开读。即日赏齎将士、并戒罚有差

武举

武举之法、试其谋略艺能、列其等第而推用之
累朝选试陞用、法各不同。具列於后
天顺八年、令天下文武衙门、各询访所属官员军民人等、有通晓兵法、谋勇出眾者、从公保举。从巡抚巡按、会同三司官考试。直隶从巡按御史考试。中者、礼送兵部、会同总兵官、於帅府内试策略、教场内试弓马。答策二问、骑中四矢、步中二矢以上者、為中式、官量加署职二级。旗舍、餘丁、授所镇抚。民、授各卫试经歷。俱月支米三石。若答策二问、骑中二矢、步中一矢以上者、次之。官、量加署职一级。旗舍、餘丁、授冠带总旗。民、授各卫试知事。俱月支米二石。并送京营、量用把总管队听调、有功照例陞赏
○弘治六年定、武举试策二道。文理优、韜略熟、及射中式者、陞二级。文不甚优、射虽偶中、止陞一级。虽善行文、射不中式、及射虽合式、策不佳者、俱暂黜以候再试。中者、送团营、或分送各边、俱赞画、或把总、或守备城堡、免令管队。后每六年九月一次考试。军卫有司、果有才堪应举者、听於应试之期、礼送赴部。考退生员、并曾经问断、行止有亏者不许。凡再试不中者、发回原籍、供本等职役。后又令先策略、后弓马。如策不佳、即不许骑射。或答策虽佳、不能骑射者、亦黜。后又令中式举人、添支月米、遇陞用之日、即与住支
○十七年奏准、武举三年一次举行。一日答策、次日射箭。考试策略弓马俱毕、中式者、照例拟陞。仍将中试姓名、倣文举事例、出榜赐宴。俱送团营听用。愿回原籍者、许抚按官推选军政
○正德三年奏准、武举开科之年、预行两京、并十三省各衙门、晓諭各色人等、如有究极韜略、精通武艺、身家无碍者、许各赴所在官司投报。俱从抚按官、公同三司、官考试、起送赴部
○嘉靖元年议准、武举官生、两京武学於兵部月考优等选取。在外、听巡按御史考试选取。每遇开科之期、兵部堂上官、并提督京营总兵官、统领大纲。兵部属官、分理眾务。初场、较骑射。二场、较步射。俱於京营将臺前。三场、试策二道、论一道、於文场内。先期、请
命翰林官二员、為考试官。给事中、并部属官四员、為同考试官。监察御史二员、為监试官。其答策有能洞识韜略、作论有能精通义理、参以弓马俱优者、中式。其策论虽优、而弓马不及、或弓马偏长、而策论不通、俱发回、候开科再考。中式官生、照文举事例、梓名、赐宴。仍俱陞署职二级。月支米三石。指挥以上、斟酌推用。署千户、百户、镇抚、总旗、俱送各边总兵等官处赞画、及守堡、听调杀贼。应得俸粮、并加添米石、俱於原卫所支给。获有军功、照例加陞。五年无功者发回
○六年题准、各边总兵将赞画武举人员、量材发定卫所、照依在边各官、随营供职。抚按官不时查考。如有掛名不到、及攘买功次等弊、指实参奏
○八年题准、取中武举官生、各照陞授职事、俱月支米三石。内有应袭捨人、候袭替之日、照例加陞。通送团营将臺下寄操。指挥於本卫、都指挥、在京者、於本卫、在外者、於本都司、各带俸、俱候推用。千户以下、照例分送各边、听抚按衙门委用。应得俸粮、并加添米石、俱於原卫所、并今驻卫所支给。指挥等官、一时推用未及、若有愿回原籍者、咨送抚按官处、照依品秩委用、千户以下、除能立军功陞级外。其间果有才能出眾、曾於所在地方赞谋效力者、不拘有无军功、听抚按官指实荐举。五年满日、兵部酌量奏请。千户量加署指挥职衔。百户以下、量加署千户职衔令把总、备边、守口、掌印、僉书。若能建立奇功、一体超用。其赞画官员五年满日、兵部审验才力有用、再发各边赞画五年。通前十年之上、再无军功。又无荐举。兵部再验其才、委无可取、及年老残疾、即将所加米石停止。其武举所加署职、非有军功、虽遇
恩例、不得实授。加添月米、日后陞职、所得俸米过於所加三石之数、即将所加米石住支、止支本等俸给。前项官员、若有犯该革任带俸閒住者、不论官职崇卑、但係武举、加陞俸米、俱行停革、永不推用。应袭捨人。照例施行
○十四年议准、武举千户以下、不愿赞画者、查原籍原卫、如係边方、兵部即咨各该抚镇等官、酌量差委推用。其腹里地方、行抚按衙门、两京地方、悉听兵部、及行南京兵部、各量材委用。以后虽无军功、但积有年劳、累经荐举者、与指挥以上、一体推用。若十年以上、未著贤劳、亦无荐举、及审年力虽有不堪、原非犯该革任带俸閒住人员。各该卫所开报前来、其原加米石、临时议处
○十七年、令武举定於秋行。以后开科、俱於九月行事
○二十二年议准、武举开设、务求真才。取人不必拘定名数。仍照会试南北卷事例、分别边方腹里。以蓟镇、昌平、辽东、万全、宣府、大同、山西、陜西、延绥、甘肃、寧夏、云南、贵州、為边方。以两京京卫、南直隶、浙江、江西、福建、山东、河南、湖广、广东、广西、四川、河间、顺德、大名、广平、真定、保定、為腹里。如每科五十名、边方取三十名、腹里取二十名
○二十六年题准、武举中式人员、其在腹里、若有才堪边用、愿立边功者、起送兵部、再行考验、革去赞画名色、分送九边总兵参将、委领管军杀贼
○三十二年议准、三次乡试中式武举官生、查照文举会试事例、免其再试。径许赴京会试
○隆庆二年议准、武举中式者、分边腹二项。以后边方有缺、即先推边方第一人。腹里有缺、即先推腹里第一人。各挨次推用。一如文举挨次法
○四年议准、凡天下军民人等、力胜五百斤、或四百斤、三百斤以上、及武艺超眾者、府州县呈送抚按、严加考校。如果艺勇不凡、量给衣巾充為武生。开科年分、除精通论策者、听随武举入场。其餘候场事毕日、抚按復行验中、行该府给文到部。会试之年、照例於武举场毕、将各送到选中之人、公同监试御史、通行考验。不中者、发回肄业。中者、為首一人、量给冠带、随宜委用。餘俱分发蓟镇。其力举五百斤者、留京為教师。食粮练军、三年有成效、量陞职级
○万历二年议准、锦衣卫、及各卫、武举千百户等官、年深未经咨送效用者、俱送京营委用。限以三年、再无荐举。即将武举米石、照例住支。係世官者、止支本等俸粮。係旗军捨餘、即令閒住
○五年、令御史监试武举、严加巡察。有违犯者、照文举例行

举用将材

凡武官奉
旨陞任者、或一级、或二级、即遵
旨照级授官。属武选司掌行。若谋勇出眾、累经荐举者、难拘资格、即不次超迁。或曰量陞。曰署。曰以某官行事。曰奉
依皆属职方司。故有举用将材之例
○宣德五年、令天下都司卫所、於所属官、及行伍内、每岁选智勇廉能者一人、送京试用
○成化八年、令文武官员军民人等、有諳晓兵法、谋勇过人、弓马熟閒者、并许保举。试中者、无官授以冠带、有官仍旧职、拨团营操练听调。边方举者、就各边操备。其有才兼文武、堪為大将、耻於自进者、府部、都察院、通政司、大理寺、科、道、并在外衙门、各举所知
○嘉靖六年、令於各边空閒都督、都指挥、及副参游击等官内、举保曾经战阵、谋勇可观者、行取听用
○七年奏准、两京堂上官、并科道、及在外方面官员、如有指挥以上等官、曾经领兵效劳者、不拘见任閒住、从公举保
○二十一年议准、将官犯罪、除犯有赃私、永不叙用外。若是地方失事、重者拟死。其次充军。其次為民。其次革职閒住。其次於实职上降级。其次於流官上降级。如总兵降副总兵、副总兵降参将守备、果有后效、仍以次陞用。此外如有谋勇异等、沉沦行伍者、许各该总督抚按官、一体荐举。试验果实、破格收用
○二十二年议准腹里官军、曾经荐举、有愿赴边方立功者、本处巡抚官、咨送军门试用
○二十八年题准、行六科、十三道、及巡视京营科道、总督巡抚巡关等官博访不拘军民职官、山林草野、武举会举、见任革任、及有过废弃人员、但有諳晓韜略、熟閒弓马、膂力过人、谋猷出眾者、不拘名数、各举所知、开列上陈、以次酌用
○隆庆二年
詔、各边将领等官、有素著谋勇、累立战功、偶因失事、革职閒住、及充军等项、年力未衰、犹堪任使者、抚按科道官查访、疏名奏请定夺
○万历元年议准、在京四品以上、及科道官、在外总督镇巡等官、各延访、不拘见任、隐逸、及被论、听勘、革弃等项人员、上自总兵、下至卒伍民庶、某可為大将、某可為偏裨、某可备先锋、及远使外夷、据实开註。每人或举一二员名、或三五员名具奏。兵部再加品騭。并将举主职名、题覆附簿。听备缓急推用。如树有功绩、赏及举主。或徇私滥举、以致僨事、举主一体议罚
○十三年、令各处武职、有勇略出眾、廉洁爱士者。各督抚官加意询访、不时咨部。备查奏保、酌量推用。先儘指挥、次及千百户、镇抚以及近科武举


大明会典卷之一百三十六
巡捕

国初捕盗、在外无专官。惟在京设五城兵马指挥司、以巡逻京城内外地方為职。其后在京添用锦衣卫官校。成化末、加拨营军。弘治以来、在外添设捕盗通判、州判、主簿等官、而诸法禁亦渐详密。今备列於后

在京

巡捕官
提督官一员
中军官一员
左右参将二员
地方把总一十二员
城内东边二员
西边二员
城外东北二员
西北二员
东南二员
西南二员
尖哨把总官六员
左右掖二员
左右哨二员
</div>
    <div class="pagination">
<a href="大明会典_page462.html">上一页</a><span>...</span><a href="大明会典_page458.html">458</a><a href="大明会典_page459.html">459</a><a href="大明会典_page460.html">460</a><a href="大明会典_page461.html">461</a><a href="大明会典_page462.html">462</a><span class="current-page">463</span><a href="大明会典_page464.html">464</a><a href="大明会典_page465.html">465</a><a href="大明会典_page466.html">466</a><a href="大明会典_page467.html">467</a><a href="大明会典_page468.html">468</a><span>...</span><a href="大明会典_page464.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
