<!DOCTYPE html>
<html>
<head>
    <meta charset="UTF-8">
    <title>续通志 - 第 619 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 619 页/共 1359 页</h1>
    <div class="content">宗闵以罪斥而注训等败帝追悟德裕以诬构逐乃徙滁州刺史又以太子宾客分司东都旋起为浙西观察使德裕三在浙西出入十年迁淮 
南节度使代牛僧孺僧孺闻之以军事付其副张鹭即驰去淮南府钱八十万缗德裕奏言止四十万为鹭用其半僧孺诉于帝谏官姚合魏謩 
等共劾奏德裕挟私怨沮伤僧孺帝置章不下诏德裕覆实德裕上言诸镇更代例杀半数以备水旱助军费因索王播段文昌崔从相授簿存 
具在惟从死官下僧孺代之其所杀数最多即自劾始至镇失于用例不敢妄遂待罪有诏释之武宗立召为门下侍郎同中书门下平章事既 
入谢即进戒帝辨邪正专委任而后朝廷治夫正人既呼小人为邪小人亦谓正人为邪何以辨之请借物为喻松柏之为木孤生劲特无所因 
倚萝茑则不然弱不能立必附他木故正人一心事君无待于助邪人必更为党以相蔽欺君人者以是辨之则无惑矣 【谨按通鉴辑览　 
　御批正人指邪人为邪邪人亦指正人为邪二语似矣然邪正固不容不别而朋党实非朝廷所宜有如李德裕较之牛僧孺为略正矣然其 
朋党恶习何尝不为当时之害】 齐桓公问管仲所以害霸者仲对知人不能举举不能任任而杂以小人害霸也夫辅相有欺罔不忠当亟免 
忠而材者属任之政无他门天下安有不治帝尝疑杨嗣复李珏顾望不忠遣使杀之德裕率三宰相见延英泣谏因追还使者嗣复等乃免时 
帝数出畋游暮夜乃还德裕上言愿节田游寻册拜司空 【按新唐书本纪会昌二年正月李德裕为司空三年六月为司徒旧唐书本纪则 
元年四月进司空二年五月兼守司徒年月不同考旧传位司空在迎公主还下守司徒在赠悉怛谋下二事俱在会昌三年旧书纪传叙次前 
后皆误】 回鹘自开成时为黠戛斯所破会昌后乌介可汗挟公主牙塞下种族大饥以弱口重器易粟于边退浑党项利虏掠因天德军使田 
牟上言愿以部落兵击之议者请可其言德裕曰回鹘于国尝有功以穷来归不如与之食以待其变沙陀退浑不可恃也天德兵素弱以一城 
与劲虏确无不败请诏牟无听诸戎计帝于是贷粟二万斛会嗢没斯杀赤心以降赤心兵溃去于是回鹘势穷数丏羊马欲藉兵复故地又愿 
假天德城以舍公主帝不许乃进逼振武保大栅杷头峯以略朔川转战云州刺史张献节婴城不出回鹘乃大掠党项退浑皆保险莫敢拒帝 
益知向不许田牟用二部兵之效乃复问以计德裕曰乌介所恃公主尔得健将出奇夺还之王师急击彼必走今锐将无易石雄者请以蕃浑 
劲卒与汉兵衔枚夜击之势必得帝即以方略授刘沔令雄邀击可汗败之迎公主还回鹘遂败进位司徒黠戛斯遣使来且言攻取安西北廷 
帝欲从黠戛斯求其地德裕曰不可安西距京师七千里北廷五千里纵得之无用也持实费市虚事灭一回鹘而又生之帝乃止泽潞刘从谏 
死其从子稹擅留事以邀节度德裕曰泽潞内地非河朔比舍而不讨无以示四方帝曰可胜乎对曰河朔稹所恃以唇齿也如令魏镇不与则 
破矣夫三镇世嗣列圣许之请使近臣明告以泽潞命帅不得视三镇今欲诛稹其各以兵会帝然之乃以李回持节谕王元逵何宏敬皆听命 
始议用兵中外交章固争德裕独请讨帝曰为我语于朝有沮军者先诛之羣论遂息元逵兵已出而宏敬逗留持两端德裕建遣王宰以陈许 
精甲假道于魏以伐磁宏敬闻遽勒兵请自涉漳取磁潞会横水戍兵叛入太原逐其帅李石奉裨将杨弁主留事方是时稹未下朝廷益忧议 
者颇言兵皆可罢帝遣中人马元实如太原侦变 【按马元实旧书作元贯】 弁厚赂中人帐饮三日还谬曰弁兵多属明光甲者十五里德 
裕诘曰李石以太原无兵故调横水卒千五百使戍榆社弁因以乱渠能列卒如此多耶则曰晋人勇皆兵也募而得之德裕曰募士当以财李 
石以人欠一缣故兵乱弁何得耶太原一铠一戟举送行营安致十五里明光乎使者语塞德裕即奏弁贱伍不可赦如力不足寍舍稹遽趣王 
逢起榆社军诏元逵趋士门会太原河东监军吕义忠闻即日召榆社卒入斩弁献首京师德裕每疾贞元太和闲有所讨伐诸道兵出境即仰 
给度支多迁延以困国力或与贼约令懈守备得一县一屯以报故师无大功因请敕诸将令直取州勿攻县故元逵等下邢洛磁而稹气索矣 
未几郭谊持稹首降帝问何以处谊德裕曰稹竖子安知反职谊为之今三州已降稹穷蹙又贩其族以邀富贵不诛后无以惩恶帝曰朕意亦 
尔因诏石雄入潞尽取谊等及尝为稹用者悉诛之策功拜太尉进封赵国公寻改卫国公帝尝从容谓宰相曰有人称孔子其徒三千亦为党 
信乎德裕曰昔刘向云孔子与颜回子贡更相称誉不为朋党禹稷与皋陶转相汲引不为比周无邪心也今所谓党者诬善蔽忠附下罔上车 
马驰驱以趋权势昼夜合谋美官要选悉引其党为之否则抑压以退仲尼之徒有是乎陛下以是察之则奸伪见矣又尝谓省事不如省官省 
官不如省吏能简冘官诚治本也乃请罢郡县吏凡二千余员去者皆怨时天下粗平数上疏乞骸骨不许当国凡六年方用兵时决策制胜它 
相无与故威名独重于时宣宗即位德裕奉册太极殿帝退谓左右曰向行事近我者非太尉耶每顾我毛发为森竖翌日罢为检校司徒同中 
书门下平章事荆南节度使俄徙东都留守白敏中令狐绹崔铉皆素雠大中元年使党人李咸斥德裕阴事故以太子少保分司东都再贬潮 
州司马 【谨按通鉴辑览　　御批大中务反会昌之政论史者徒以时相前后倾轧宋室绍述纷更有类乎此殊不知宣宗未嗣位时久为 
武宗所不礼而李德裕擅权日久又挟震主之势观太尉顾我毛发洒浙数语与霍光骖乘何异则德裕之致祸本其身自取岂待同列巧为排 
摈而宣宗猜忌寡恩之失有不止于矫枉过正者矣】 明年又导吴汝纳讼李绅杀吴湘事而大理卿卢言刑部侍郎马植御史中丞魏扶言绅 
杀无罪德裕徇成其冤至为黜御史罔上不道乃贬崖州司户参军事 【按旧唐书传大中元年秋再贬潮州司马明年冬又贬潮州司户二 
年冬又贬崖州司户纪又以崖州之贬系之三年九月制词称潮州司马季德裕可崖州司户旧传所云明年冬又贬潮州司户者衍文也至年 
月互异之处未详孰是】 明年卒年六十三德裕性孤峭明辩有风采善为文章虽至大位犹不去书其谋议援古为质衮衮可喜常以经纶天 
下自命武宗知而能任之言从计行是时王室几中兴先是韩全义败于蔡杜叔良败于深皆监军宦人制其权将不得专进退诏书一日三四 
下宰相不豫又诸道锐兵皆监军取以自随每督战乘高建旗自表小不胜辄卷旗去大兵随以北由是王师所向多负至讨回鹘泽潞德裕建 
请诏书付宰司乃下监军不得干军要率兵百人取一以为卫自是号令明壹将乃有功元和后数用兵报机急帝一切令德裕作诏德裕数辞 
帝曰学士不能尽吾意所居安邑里第有院号起草亭曰精思每计大事则处其中虽左右侍御不得豫不喜饮酒后房无声色娱生平所论著 
多行于世云子烨仕汴宋幕府贬象州立山尉懿宗时以赦令徙郴州余子皆从死贬所烨子延古司勋员外郎德裕之斥中书舍人崔嘏字干 
锡谊士也坐书制不深切贬端州刺史嘏举进士复以制策厯邢州刺史刘稹叛使其党裴问戍于州嘏说使听命改考功郎中至是作诏不肯 
巧傅以罪吴汝纳之狱朝廷无为辨者惟淮南府佐魏铏就逮吏使诬引德裕虽痛掠终不从竟贬死岭外又丁柔立者德裕当国时或荐可任 
谏诤官不果用大中初为左拾遗德裕被放柔立内伤之为上书直其冤坐阿附贬南阳尉 【谨按通鉴辑览　　御批李绅案奏湘罪不无 
迎合执政之心及御史覆奏其冤德裕自当平情问雪乃竟以私意擅杀且罪及推勘之人徇门户而专威福再贬实罪所当得柔立素为所斥 
乃以为之讼白得名然岂能欺有卓识者哉】 懿宗时诏追复德裕太子少保卫国公赠尚书左仆射距其殁十年

　　△陈夷行

　　陈夷行字周道其先江左诸陈也世客颍川由进士第累擢起居郎史馆修撰以劳迁司封员外郎凡再岁以吏部郎中为翰林学士庄恪 
太子在东宫夷行兼侍读数迁至工部侍郎开成二年进同中书门下平章事而杨嗣复李珏相次辅政夷行介特议论往往相侵短夷行不能 
堪辄引疾求去文宗遣使者慰起之会以王彦威为忠武节度使史孝章领邠寍议皆出嗣复及夷行对延英帝问除二镇当否对曰苟自圣择 
无不当者嗣复曰若用人尽出上意而当固善如小不称下安得嘿然夷行曰愿陛下无倒持太阿以鐏授人嗣复曰古者任则不疑齐桓公器 
管仲于雠虏岂有倒持虑耶帝以其面相触颇不悦仙韶乐工尉迟璋授王府率右拾遗窦洵直当衙论奏郑覃嗣复嫌以细故谓洵直近名夷 
行曰谏官当衙正须论宰相得失彼贱工安足言者然亦不可置不用帝即徙璋光州长史 【按纠谬驳此传及韦温传谓璋初授王府率因 
洵直争下除光州长史矣韦温何为犹封还诏书无乃误记葢洵直所争者授王府率温所封还者除光州刺史诏书虽相承而各为一事次第 
谏争本无误也】 进门下侍郎帝尝怪天宝政事不善问姚元崇宋璟于时在否李珏曰姚亡而宋罢因推言元宗自谓未尝杀一不辜而任李 
林甫种夷数十族夷行曰陛下亦宜戒以权属人嗣复曰夷行失言太守易暴乱为仁义用房元龄十有六年任魏征十有五年人主用忠良久 
益治用邪佞一日多矣时用郭薳为坊州刺史右拾遗宋邧论不可薳果坐赃败帝欲赏邧夷行曰谏官论事是其职若一事善辄进官恐后不 
免有私夷行葢专诋嗣复又素善覃阴助以排斥朋党天子恶其太过恩礼遂衰罢为吏部尚书寻拜华州刺史武宗即位召为御史大夫俄还 
门下侍郎平章事进位尚书左仆射以足疾乞身罢为太子太保以检校司空河中节度使卒

　　△李绅

　　李绅字公垂中书令敬玄曾孙世宦南方客润州绅六岁而孤哀等成人母卢躬授之学苏州刺史韦夏卿数称之葬母有鸟衔芝坠輤车 
元和初擢进士第补国子助教不乐辄去客金陵李锜爱其才辟掌书记绅以锜所为不法不受其书币锜怒将杀绅遁而获免锜诛穆宗召为 
右拾遗翰林学士与李德裕元稹同时号三俊累擢中书舍人牛僧孺辅政以绅为御史中丞顾其气刚卞而韩愈劲直乃以愈为京兆尹兼御 
史大夫免台参以激绅绅愈果不相下更持故事诋讦繇是皆罢之以绅为江西观察使入谢自陈所以然帝悟改户部侍郎逢吉终欲陷之绅 
族子虞隐居华阳自言不愿仕时来省绅雅与柏耆程昔范善及耆为拾遗虞以书求荐绅诮之虞失望悉暴绅所言于逢吉逢吉滋怒乃用张 
又新李续等计擢虞昔范与刘栖楚皆为拾遗以伺绅隙内结王守澄自助会敬宗立逢吉使守澄从容奏言先帝始议立太子杜元颖李绅劝 
立深王独宰相逢吉请立陛下而李续李虞助之逢吉乘闲言绅尝不利于陛下请逐之帝初即位不能辨乃贬绅为端州司马人无敢言者惟 
韦处厚屡言绅枉后天子于禁中得先帝手缄书一笥发之见裴度元颖绅三疏请立帝为嗣始大感悟悉焚逢吉党所上谤书宝厯赦令不言 
左降官与量移处厚执争诏为追定得徙江州长史迁滁寿二州刺史霍山多虎撷茶耆病之绅至虎不为暴以太子宾客分司东都太和中李 
德裕当国擢绅浙东观察使李宗闵方得君复以太子宾客分司开成初郑覃以绅为河南尹河南多恶少皆望风遁去迁宣武节度使大旱蝗 
不入境武宗即位徙淮南召拜中书侍郎同中书门下平章事进尚书右仆射门下侍郎封赵郡公居位四年以足缓不任朝谒检校右仆射平 
章事复节度淮南卒赠太尉谥文肃始澧人吴汝纳者韶州刺史武陵兄子也武陵坐赃贬死汝纳家被逐久不调时李吉甫任宰相汝纳怨之 
后遂附宗闵党中会昌时为永寍尉弟湘为江都尉部人讼湘受赃娶民颜悦女绅使观察判官魏铏鞫湘罪明白论报杀之时议者谓吴氏世 
与宰相有嫌疑绅内顾望织成其罪谏官屡论列诏遣御史崔元藻覆按元藻言湘盗用程粮钱有状娶部人女不实按悦尝为青州衙推而妻 
王故衣冠女不应坐德裕恶元藻持两端奏贬崖州司户参军宣宗立德裕去位绅己卒崔铉等久不得志导汝纳使为湘讼言湘为人诬蔑以 
娶妻资媵结赃且言颜悦故士族罪皆不当死绅枉杀之又言湘死绅令即瘗不得归葬凡戮有罪犹待秋分湘无辜盛夏被杀崔元藻衔德裕 
斥己即翻其辞因言御史覆狱还皆对天子别白是非德裕使不得对具狱不付有司但用绅奏寘湘死是时德裕已失权而宗闵故党令狐绹 
崔铉白敏中皆当路因是逞憾准神龙诏书酷吏殁者官爵皆夺子孙不得进宦诏削绅三官子孙不得仕始绅以文艺节操见用屡为怨仇所 
拫郄卒能自伸其才以名位终然所至务威烈或陷暴刻故虽殁而坐湘冤云

　　△李回

　　李回字昭度新兴王德良六世孙 【按宗室世系表郇王房次子长平王叔良生郇国公孝协孝协生婺州刺史思忠思忠生宣州士曹 
参军建威建威生泗水令峻崿峻崿生奉先令如仙如仙生回回为长平王叔良六世孙新兴王德良乃郇王第四子非回祖也传误】 本名躔 
字昭回避武宗讳改焉长庆中擢进士第又策贤良方正异等辟义成淮南幕府稍迁监察御史累进起居郎李德裕雅知之强干无不办繇职 
方员外郎判户部案四迁中书舍人会昌中以刑部侍郎兼御史中丞时方伐刘稹武宗虑河朔列镇阴相缔以挠兵事德裕荐回持节往谕何 
弘敬王元逵取邢洺磁报天子二将听命又张仲武以幽州兵攻回鹘而与刘沔不协回至谕以大义仲武释然即合太原军攻潞复以回为使 
督战至蒲东王宰石雄櫜鞬谒道左回不顾呼直史责破贼限牒宰等震恐期六旬取潞否则死之未及期三日贼平以户部侍郎判户部事俄 
进中书侍郎同中书门下平章事武宗崩为山陵使迁门下侍郎兼户部尚书出为剑南西川节度使以与德裕善决吴湘狱时回为中丞坐不 
纠摘贬湖南观察使俄以太子宾客分司东都给事中还制谓责回薄遂贬贺州刺史徙抚州长史卒大中九年诏复湖南观察使赠刑部尚书

　　△李让夷
</div>
    <div class="pagination">
<a href="续通志_page618.html">上一页</a><span>...</span><a href="续通志_page614.html">614</a><a href="续通志_page615.html">615</a><a href="续通志_page616.html">616</a><a href="续通志_page617.html">617</a><a href="续通志_page618.html">618</a><span class="current-page">619</span><a href="续通志_page620.html">620</a><a href="续通志_page621.html">621</a><a href="续通志_page622.html">622</a><a href="续通志_page623.html">623</a><a href="续通志_page624.html">624</a><span>...</span><a href="续通志_page620.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
