<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 149 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 149 页/共 1125 页</h1>
    <div class="content">宋会要辑稿 礼二七天头原批：「吉礼。郊祀职事。大礼五使。」

大礼五使
祭祀行事官。淳熙三年九月二日，诏：「郊礼在近，合差官行事。所摄官称，其间有合沿革，可令礼部、太常寺讨论议定，申尚书省。」 
九月十四日，诏以参知政事龚茂良为大礼使，参知政事李彦颖为礼仪使，同知枢密院事王淮(以)为仪仗使，签书枢密院(使)[事]赵雄为卤簿使，武泰军节度使、开府仪同三司、充万寿观使曾觌为桥道顿递使。并以职事为序，更不置司，合行事令三省礼房专行。后同此制。
十七日，礼部、太常寺言：「《开宝通礼》，皇帝冬至祀圆丘，行事所摄官称，系太尉掌誓百官，侍中进玉币并奏请致斋，及辇辂前奏请并用侍中。至政和新定官 
     
制，以左辅、右弼、太宰、少宰易侍中、中书令、左右仆射之名，以《五礼新仪》大礼行事摄官称，用太宰、少宰、左辅摄事。至靖康元年，诏三省长官名可并依元丰官制。自绍兴元年至干道六年，大礼行事所摄官称，依旧用左右仆射、侍中。干道八年，诏改左右仆射为左右丞相，及侍中、中书尚书二令并删去。干道九年郊祀大礼，以左右仆射及侍中并改称左右丞相，前项所摄官称，典故沿革不一。(令)[今]参仿上件礼例，掌誓欲依旧例差宰执摄；行礼(曰)[日]进玉币爵酒，欲依旧差执政摄；(万)[前]三日奏请皇帝致斋，车驾自太庙诣青城，辇辂前奏请进接圭兼进饮福酒殿中监，近降诏旨，侍中虽已删去，缘每遇大礼进接圭兼进饮福酒，殿中监亦差官摄事，参仿上件礼例，并用侍中摄事，贵存旧名，以备礼文。欲依旧例差侍从摄；礼毕肆赦，承旨宣制，近降诏旨，中书令虽已删去，参仿殿中监摄事礼例并《开宝通礼》，用中书令摄事，贵存旧名，以备礼文。欲依旧例差执政或侍从摄。」从之。 
四年十月五日，太常少卿齐庆胄言：「乞照详国朝典故，自今宗庙祠祭并宗室使相以下轮次选差，非实有疾，不许辞免。庶几祀事益肃，班联可观。乞下大宗正司斟酌，若实年老，难于拜跪，免差行事。其年齿差高，可以拜跪官，欲乞并令本司依上件仪制差充五享初献行礼。其除差亚、终献等官，亦合照应仪制，指挥轮差。」从之。 
     
同日，太常博士章谦言：「如同日祠祭，御史台报阙监察御史，从本寺申礼部关吏部，轮请六曹郎官摄，并不许辞避，更不降敕。如在散斋之内阙监察御史，除初献外，如本祭有郎官，即请郎官摄监祭行事。如无郎官，欲从上请官一员摄。行在厘务官、浙西安抚司、临安府属官差(免)[充]祠祭行事，内无斋舍及无本司者，听于邻近寺观致斋，前一日质明赴司所。每遇祠祭，祗应人前夕须管于祠所附近寺观澡洿，赴祠所祗应，不得辄离祠所。诸色祗应等人，如不严肃及违犯约束，并令监察御史弹奏。无官人送大理寺。」内祠祭无察官处，委本祭献官检察。从之。 
五年三月二十七日，太常寺言：「每遇祀祭，依仪制轮请本寺少卿行事。今来太常少卿齐庆胄时暂兼权侍立修注职事，乞依已降指挥先趁赴侍立毕，径赴祠所省馔致斋行事。及日后遇祭祀轮请本寺少卿行事，致斋日内有朝殿，亦乞依上件指挥。」从之。先是，国子司业兼太子左谕德、兼权起居舍人萧燧为仲春上丁释奠至圣文宣王，充初献行事，在致斋内系常朝日分，许趁赴侍立毕径赴斋，故有是命。 
六年七月五日，诏以右丞相赵雄为大礼使，枢密使王淮为礼仪使，参知政事钱良臣为仪仗使，少傅、保宁军节度使、充醴泉观使、兼侍讲史浩为卤簿使浩：原作「诰」，据《宋史》卷三九六《史浩传》改。下同。，少保、宁武军节度使、充醴泉观使曾觌为桥道顿递使。既而良臣言：「五使之序， 
     
止以职事为定，臣偶备员政府，滥在第三。史浩以旧学元老两登相位，今 下列，望改臣所领处浩之次。」上批：「大礼五使，以职为序，卿见参机政，自有前郊体例，不须谦辞。」 
六年七月九日，诏：「应被差行事等官，如敢依前托故避免、申乞改差之人，委台谏密切觉察，具名弹奏取旨。」从中书门下省请也。 
十三日，太常寺言；「明堂大礼前一日朝飨太庙，合差南班宗室，乞降 差官施行。」从之。员数如彝式。 
同日，皇叔祖嗣濮王士輵言：「将来明堂大礼，合差宗室行事，士輵见年八十七岁，乞免陪位立班。」诏别庙初献改差嗣濮王士輵，(见年八十七岁，乞免陪位立班，别庙初献改差嗣濮王士輵)亚献改差恩平郡王璩，终献改差保康军节度使士歆。 
八月五日，皇城司言：「明堂大礼从驾臣僚祗应人依格将带外，其余应合行事官许带一名。若过数，依阑入法，不以大礼赦原。」从之。此申明绍兴三十一年已降指挥，权依大观皇城司例。十五年八月同此。 
七年八月二日，诏：「自今吏、户、刑三部郎官免差祠祭，如遇〔阙〕官，许于卿监、馆职通差。」以中书舍人施师点言，考功、侍右勿使兼贰四时祠祭，乞与免差，故有是命。 
九年七月十三日，诏：「今岁明堂大礼，少师史浩、少保陈俊卿并特令赴阙陪祠，令学士院降诏。」浩、俊卿各以疾辞，诏免。十二年十月同。 
九年九月二日，诏以左丞相王淮为大礼使，右丞相 
     
梁克家为礼仪使，知枢密院事周必大为仪仗使，参知政事李彦颖为卤簿使颖：原「隶」，据《宋史》卷三八六《李彦颖传》改。，安德军节度使、开府仪同三司、充万寿观使伯圭为桥道顿递使。 
十年八月八日，臣僚奏：「仁宗朝，包拯因监祭九宫贵神拯：砂作「极」，据《宋史》卷三一六《包拯传》改。，见以常朝官充摄行事，遂引唐天宝中故事为言，乞摄太尉者差两制以上，所贵差重其礼，以申崇奉之意。今所祀九宫贵神，三献官类皆用寺监丞簿以下摄行祭事，虑其太轻，崇奉未至。」诏礼部同太常寺看详。今检照遵用《政和五礼新仪》差官，数内初献系礼部尚书、侍郎，如礼部尚书、侍郎或阙，依次轮别曹长贰充初献行事。先吏部、次户部之类。 
十年六月十五日，臣僚言：「臣闻礼典有大祀、中祀、小祀之别，主其祀者有宰执、侍从、卿少、博士、郎官之异，亦曰尊卑隆杀，惟其称而已矣。今或大祀而合主以侍从者，乃代以寺监丞簿；中祀而合主以卿少者，乃代以局务官。品位邈绝，为礼不称。礼非其礼，敬何从生，祭而非敬，祭何益焉!欲望明戒有司，自今祭祀委官，必当一遵礼法，如果拘于职守，适有疾病者，须自未受斋戒之前报闻，当差一等班列充代。」从之。 
十二年八月五日，太常少卿朱时敏言：「臣(词)[闻]祭祀之有斋，非虚文也，所以致其诚敬之心，求于恍惚神明也。散斋七日以定之，致斋三日以齐之。散斋于外，致斋于内。散斋、致斋，名言不同；在外在内，存诚则一。盖使之愈久而愈敬，益深而 
     
益严耳。礼经所戒，祭律所禁，莫不皆然。而今之所谓斋者，散斋不废宴集，致斋不废游观。夫独不忍数日之不宴游，举礼律而弃之乎!祖宗郊丘之岁，车驾至青城，召侍从观水嬉，登观警场，至神宗以为非致斋所宜，罢之。至今斋日，悉止游幸，陛下昭事天地，孝飨祖宗，礼敬百神，内则尽志，外则尽物，得其道矣。百官有司，岂所当忽!望明〔示〕禁戒，使各斋心以助精禋，祭则受福，(堂)[当]非虚语。」从之。 
九月十四日，诏今岁大礼，皇孙安庆军节度使平阳郡王扩令陪祠。 
十月十三日，宰执进呈起居舍人李巘奏：「窃见郊禋之际命官行事际：原作「祭」，据《宋史全文》卷二七下改。，或环列坛垓，或周布营壝，或执事登降，或陪祠左右，皆所以尊天礼神。然赞导之吏，利于速集，往往先引就位，以待行礼。漏下或数十刻，尚未及期，立俟既久，筋力有限，徙倚疲顿，或至倒侧。及当行礼，多不如仪，肃敬之诚何从而生 恐未足以仰承陛下钦崇寅畏之心。乞下有司，将来祀礼如引行事等官，虽在时前，亦须稍近行礼之时，方令就位，不将多经时刻，使至疲顿，务在肃敬，无或惰慢，庶几可以尽事神之礼，而不失重祠之意。」上曰：「此说甚当。朕往日在巘邸，为亚献时，催班亦早，时风紧帘疏，颇觉难待。况百官既无幕次，又立班太早，所谓虽有肃敬之心，皆倦怠矣。盖引班吏只欲早了他事，宁顾时之未可。今次只须先二刻催班，卿可谕与礼官谕：原作「论」，据《宋史全文》卷二七下改。。」 
十二年十月十三日， 
     
诏以左丞相王淮为(太)[大]礼使，右丞相梁克家为礼仪使，枢密使周必大为仪仗使，参知政事兼同知枢密院事施师点为卤簿使，参知政事黄洽为桥道顿递使洽：原作「给」，据《宋史》卷二一三《宰辅表》四改。。 
十五年六月十三日，权刑部尚书、兼侍讲、兼太子詹事葛邲言：「当郊之际，天地、祖宗陛下之所亲飨，百神从祀遣官分献。然神有尊卑，官有大小，不可以不求其称。如天皇、北极、神州、后土、大明、夜明与夫五帝、五岳之类，居天地之次，为百神之最尊，而国家之所甚重者，考之旧比，乃止遣寺监丞簿分诣，无乃不称欤!臣尝求其故，盖宰执既为五使，而侍从、卿监、郎官又皆在应奉执事之列，故分献例差寺监丞以下，初不问其秩之不等而礼之不称也。今秋大飨明堂即在谅阴之内，太庙、景灵宫只是遣官行事，则应奉执事之官自当减省，乞差近上官诣近上神位分献，庶于礼为称。」礼部、太常寺看详：今来明堂大礼所设神位，系并依淳熙九年外，其两朵殿分献官五员，乞差寺监以上官充分献行礼。从之。 
十五年八月十日，诏以左丞相周必大为大礼使，知枢密院事黄洽为礼仪使，参知政事兼同知枢密院事留正为礼卫使，参知政事萧燧为礼器使，少傅、(荣)[荥]阳郡王伯圭为礼顿使。 
绍熙二年四月十三日，太常少卿耿秉言：「祀事以敬为主，每祭必用三献，以一献为未足则再献，以再献为未足则又献，示诚敬之有加，过三则渎矣。 
     
初献以甲充，亚献必别以乙充，终献则别以丙充，各先期斋戒，以达其一时之敬，与神明交，庶或飨之。窃见祠祭行事官自受誓戒之后，或有疾故，则以次官兼摄。如初献有故，乃以亚献兼摄初献；如亚、终献有故，则以一摄二。适奠爵于神之前者此人，再奠爵于神之前者又此人，慢渎孰甚焉!乞今后三献官如有疾故，则于押乐、奉礼、捧俎等官内选择，以足献官之员。庶几三献各异其人，不至慢渎。其献官之外有阙，自从旧例兼摄。」从之。 
绍熙二年九月二十五日，诏郊祀大礼以左丞相留正为大礼使，〔知〕枢密院事葛邲为礼仪使，参知政事兼同知枢密院事胡晋臣为仪仗使，太尉、保大军节度使、提举万寿观郭师禹为卤簿使，户部尚书兼给事中叶翥为桥道顿递使。 
绍熙五年八月十三日，以明堂命少保左丞相留正为大礼使，枢密使赵汝愚为礼仪使，〔知〕枢密院事兼参知政事陈骙为礼卫使，参知政事余端礼为礼器使，签书枢密院事罗点为礼顿使。 
庆元元年正月二十三日，臣僚言：「恭遇哲文神武成孝皇帝神主祔庙，陛下亲诣重华宫行宁神奉辞之礼，然后迎奉神主即于太庙。千官在列，百执趋事，严恭俨恪，无或不虔，亦知宗庙重事，国家大典，不敢轻也。然诚之所寓，三献而已，神之鉴否，惟是之视。今之献官乃有甚不然者，以钱塘县尉师邍为终献官是也。事莫重于宗庙，官莫卑 
     
于县尉，以至卑之官行至重之事，何礼敬之不孚、情文之不副也!臣按《政和五礼新仪》，太庙、别庙，亲王、宗室使相、节度使并郡王观察使以上为初献，宗室(止)[正]任以上为亚献。今纵阙官，何至以一尉通摄乎!若以不曾受誓为嫌，则以亚献兼终献可也。今事已无及，但惜以卑官行重礼，不能体陛下孝思之诚，无以慰孝宗降鉴之灵耳。臣求其(教)[故]，盖由近上宗室惮于致斋行礼，多以疾辞，临时仓猝，遂令通摄。乞申饬有司，自今有事于太庙，行事官则依《五礼新仪》定差，有辞疾者则令内侍省押医看验。庶几官称其事，实副其名，祀事孔严，神明顾享。」从之。 
八月二十六日，臣僚言：「窃见近来祠祭，每于受誓宿斋之次，所差官以疾辞者率是数人，不免委以次官通摄，至有簿、尉、监当而充献官者，甚不称陛下咸秩群祀、揭虔妥灵之意。窃原人情纵弛，前后相袭，弹劾未及，得以自肆，固是一说。然吏部所差员数有限，祠祭无月无之，一旬之间，至有三四，又有同时数处者，如职事稍冗，被差频并，却有所妨。官清务简，莫如馆学，宜于礼文所不当略。矧国之大事在祀，若视为烦浼，不屑为之，臣子之恭，岂应有此!乞下吏部置籍消注，将馆学照前后所差职事体例，与寺监等处一等轮差。除太学私试先期将锁院、开院日分报部照应外，如所差官托疾推免，当遵承条格弹奏施行。」从之。 
三年二月七日，臣僚 
      
言：「礼莫严于祀宗庙，祀莫重于奉神主。鹢室肃开，拥侍出入，榻位俨设，陟降奉安，备尽恪恭，罔敢失坠，此宫闱令之职也。执事匪轻，差官宜择。臣备员分察，监祭匪一，窃见所差宫闱(今)[令]，年齿幼小者率居其半。其年未长、人物短小者，难于攀取，易于乖疏，进止周章，步趋惶遽。职奉神主，岂比他官，礼或有违，臣实惧焉。乞日后遇祭宗庙，应差宫闱令必择长成重厚之人，仍不许托疾避免。庶几谨于执事，宜于大体，有以仰副陛下寅奉宗庙之意。」从之。 
四月十三日，礼部郎官、兼实录院检讨官曾 言：「窃惟礼以诚敬为本，而寓于周旋揖逊之容，故礼仪三百，威仪至于三千，而汉之徐生以善为容，世世掌礼。若夫祀事，则尤礼之大者。国家严于祭祀，郊庙百神，无所不尽其敬，而奉常赞引之吏，比年习玩，浸成简忽，凡见于动容周旋，往往仅存文具。罍洗之诣，水弗及盥而(悦)[帨]仪已毕；涤爵之所，笏未暇搢而赞拭已终；神位之前，跪方至地，币已代荐；酌献之际，爵甫及手，奠已至三。其升降拾级之(忽)[ ]遽，俛伏兴拜之迫促，若此类者，未易悉数。祠官进趋之节，唯赞引是从，彼既一于务速，此亦汲汲，常若有所弗逮。虽欲少加安徐，以展诚敬，顾何可得!恭惟陛下钦崇禋祀，务尽肃恭，兹方礼行于郊，尤宜伸饬诚敬。愿戒奉常，举凡祀事，亟革旧习，俾诸荐献执事之官，稍得从容中节。」诏令太常寺常切觉察遵守，如 
      
有违戾，令御台史弹奏。 
庆元三年八月二十三日，以郊祀大礼，命左丞相京镗为大礼使，保宁军节度使、开府仪同三司、充万寿观使韩侂胄为礼仪使，参知政事兼知枢密院事谢深甫为仪仗使，参知政事何澹为卤簿使，签书枢密院事叶翥为桥道顿递使。继而改韩侂胄为桥道顿递使。 
十二月八日，诏：「朕初郊礼成，五使依例加恩外，在法合得坟(守)[寺]，特许指占下等寺院一次，不以为例。」 
四年八月二十六日，(待)[侍]御史陆峻言：「祭祀行于宗庙神祇，不可不致其严，故先事以戒期，斋宿而就列，警其职者有誓，紏其慢者有官，如是而敬事之诚着。今(彼)[被]差之官，多有托疾避免，而临时通摄者几(年)[半]。至如国忌行香，有经年勉赴一二者，何其敢为慢易若是耶!废礼玩法，莫此为甚。谨按《御史台弹奏格》，应朝宴及祠祭官，或国忌日称疾不赴者，皆牒入内内侍省差人押医官诊视，诈妄者弹奏。六参及厘务望参官为朝参连三次请假，一岁通计五六次者，与外任差遣。欲望申严前项令格，以儆有位。」从之。 
六年八月二十五日，以明堂命右丞相谢深甫为大礼使，知枢院事兼参知政事何澹为礼仪使，签书枢密院事陈自强为礼卫使，少师、永兴军节度使、充万寿观使、平原郡王韩侂胄为礼器使礼器使：原作「礼仪器使」。按大礼五使无此名，而前已有礼仪使何澹，故此处删「仪」字。，昭化军节度使、开府仪同三司、充万寿观使吴为礼顿使。 
嘉泰三年八月二十五日，以郊祀大 
      
礼，命右丞相陈自强为大礼使，太师、永兴军节度使、充万寿观使、平原郡王韩侂胄为礼仪使，知枢密事兼参知政事许及之为仪仗使，参知政事费士寅为卤簿使，同知枢密院事张孝伯为桥道顿递使。 
开禧二年七月二十七日，以明堂大礼，命太师、平章军国事韩侂胄为大礼使，右丞相陈自强为礼仪使，知枢密院事张岩为仪仗使，参知政事李壁为卤簿使，吏部侍郎、兼权吏部尚书杨炳为桥道顿递使。 
嘉定二年八月四日，以明堂大礼，命知枢密院事兼参知政事雷孝友为大礼使，参知政事娄机为礼仪使，参知政事楼钥为仪仗使，同知枢密事章良能为卤簿使，签书枢密院事宇文绍节为(楼)[桥]道顿递使。 
嘉定五年二月二十八日，臣僚言：「窃见朝廷每遇祠事，所差行事官虽本之以朝士，然必以在部及寓居杂流之人参焉，多至十之五，少亦三之一，杂然如十指之不齐。窥其容貌，率皆尘俗；视其举动，类多乖野。夫食禄于朝，仕于京局与府县之官不为少矣，何至乏才 究其所以，盖所差非尽出于吏部之手，率是符给空名，付之游手，寻觅寄居等官，(施)[私]行填凿。授之者有定价，得之者不过苟微润而图餔啜。当受誓之日，随众一来，临期幞被托宿斋宫，一夕而去，其所谓斋者，懵不知为何事。国家备牺牲粢盛之属不敢阙一，将以昭假神示，以来福禄，顾使苟微润、图餔啜者周旋其 
      
间，礼意失矣。望戒吏部，今后只从在朝及见任厘务等官差委祠事。遇郊祀年分，典礼盛大，执事者众，方许于在部官内选择仪庄端正、容止可观者与祭，其余癃老与杂流出身，一切住差。庶几礼敬无不足之患矣。」从之。 
五年九月二日，以郊祀大礼，命右丞相史弥远为大礼使，知枢密院事兼参知政事雷孝友为礼仪使，参知政事楼钥为仪仗使，同知枢密院事章良能为卤簿使，签书枢密院事宇文绍节为桥道顿递使院：原作「县」；为：原作「度」。据前后文意、文例改。。
六年正月六日，臣僚言：「士夫弛慢之弊，祠祭率多避免。受誓既毕，犹复告假。丞郎以上，罕有被差，亲故夤缘，有终岁而不预，临期通摄，或一人而兼数职。乞下吏部差官行事，以京官、选人分置两簿，(香)[委]自尚左、侍左郎官掌管，自上而下，周而复始。缴送御史台销注，以防不均。又其差及到部官，良以为苦，盖外方之士(里)[裹]粮赴调，或遇雨雪沾湿寒凛之际，大为狼(狙)[狈]。兼请出祭服，必用付身文字抵当。并乞下吏部，止就在京职事局务等官内轮流差委，不必更及参选待次之人。」从之。 
七年十月十三日，臣僚言：「朝廷大祭一岁三十有四，中祀九，小祀三，太庙朔祭、荐享、奏告不与焉。典礼崇重，无不备至，被差行事官临时托故请假者过半，太常吏绵蕝差见在者通摄，一员至摄三两员职事，礼官稀疏，极为不肃。乞令所属，(令)[今]后行事官临时请假者，仰御史台、太常寺差到吏人具姓 
      
名申台部，不理本月当差人数，次月再差行事。如实有病患事故，权与给假，次日御史台审实。庶几礼文整肃，仰副陛下至诚感神之意。」从之。 
八年八月六日，以明堂大礼，命右丞相兼枢密使史弥远为大礼使，参知政事郑昭先为礼仪使，签书枢密院事曾从龙为仪仗使，吏部尚书李大性为卤簿使，礼部尚书范之柔为桥道顿递使。 
十年三月七日，臣僚言：「检《御史台弹奏格》，应祠官不恭及器服礼料不如法者，弹奏。又《誓戒》云：『各扬乃职，敢有不恭，邦有常刑。』臣三月三日季春出火祀大辰，适与监祭，初据太常寺修写进胙奏状，系臣与摄光禄卿、太常寺主簿黄民望连衔具奏。续因终献官请假通摄，别换奏状，系太官令、监临安府都税院蔡戎摄光禄卿，与臣连衔。臣即索上通摄单子点对，乃是民望擅令人吏改请通摄，初无公文辞免。臣照得民望职隶容台，岂不知祠祀为国之大事，务在严肃，顾乃规避拜跪，私易一监当选人摄事，与臣连衔具奏。非惟失事神之敬，抑且失尊君之义。臣职当弹奏，乞将民望罢黜，以为祠官不恭者之戒。」从之。 
十一月二日，臣僚言：「国之大事在祀，配以祖宗，又祀之至重者也。谨按《中兴礼书》、《五礼新仪》及太常寺条具祠祭合差行事官窠目格式，照得本朝每岁大祀虽多，而以祖宗配飨者有七，除正月上辛祈谷、孟夏雩祀、季秋合祀上帝并夏日至祭皇地祇、冬日至祀昊天上帝，凡此五祀，皆以宰执充初献，其亚献则差礼部尚书、侍郎，或阙，依次轮差别曹长贰，次给舍、谏议外，有正月上辛祀感生帝、立冬日后祭神州地祇，合差礼部尚书、侍郎、太常卿少，阙，听报秘书省长贰充初献。其亚献则差太常卿少、礼部郎官，或阙，差五曹郎官；又阙，差太常丞。其终献及执事官，皆照班列以次轮差。若局务监当，皆不与焉。以此可见祀天祭地为重，故以祖宗为配，所差献官必先宰执、侍从而后卿监、郎曹。伏见今月十二日为立冬日后祭神州地祇，前二日奏告太宗皇帝，而所差掌誓、 誓、初献官，乃以尚书、侍郎为职有妨，互相推避，类差郎官及监丞、博士摄之，尊卑不称，轻重不等，甚非所以仰副陛下交神明、尽诚敬之义也。乞下太常寺、吏礼部，今后祠祭合差行事官，寺监丞簿已下从吏部左选依(议)[仪]差摄，卿监已下、郎官以上，从太常寺具申尚书省点差。取有感生帝「取」字疑误，或当作「其」。、神州地祇两祀，系以太祖、太宗为配，其初献、掌誓、 誓官，乞依前五祀亚献所差礼部长贰体例。如有故或阙，即依次轮差别曹长贰或给舍、谏议充摄。仍并照卿监体例，具申尚书省一并点差。庶免临期妄有推托，而陛下尊崇祀典之意不为具文。」从之。 
十一年七月五日，臣僚言：「恭惟陛下纯诚笃实，生于内心；严恭寅畏，俱非外饰。临御以来，于今二纪，一岁常祀，三岁大祀，靡神不举，靡 
      
祀或阙。四孟朝享，拜跪烦劳而不以为(弹)[惮]，烈风骤雨而不以为少止。或庆云翔飞于坛壝之次，或阴霾顿散于默祷之余。圣君在上，一诚对越，如此其至，在位百辟，奚忍负之!乃今有未胥应者，可不有以戒敬之!已受誓戒，或预宴乐；斋宿祠宫，或至聚饮。喧哗笑语，无所裁制，怠惰偃蹇，见于动容。以至胥赞乐工之徒，习于亵慢，升歌方作而 俎之间或窃酒馔，燎瘗未终而礼器灯烛为之一空。似此不虔，何以上荅陛下格于神明之诚 欲望下臣此章，颁(尔)[示]百司，各令(尊)[遵]守。自今已后，受誓戒不得辄预宴乐，斋宿祠宫不得聚饮喧哗，隶使不得窃取酒馔，瘗燎未毕不得遽撤礼器灯烛。如或违戾，许御史台一一弹奏，寘之典宪。」从之。 
十一年八月四日，以明堂大礼，命右丞相兼枢密使史弥远为大礼使，参知政事郑昭先为礼仪使，签书枢密院事曾从龙为仪仗使，吏部尚书李大性为卤簿使，户部尚书薛极为桥道顿递使。 
十四年八月十四日，以明堂大礼，命少保、右丞相、兼枢密使史弥远为大礼使，知枢密院事、兼参知政事郑昭先为礼仪使，同知枢密院事宣缯为仪仗使，签书枢密院事俞应符为卤簿使，吏部尚书、兼权户部尚书薛极为桥道顿递使。
 礼 宋会要辑稿 礼二八 郊祀御札 
     
宋会要辑稿 礼二八

郊祀御札
【宋会要】
干德元年八月一日，内出御札曰：「王者诞膺骏命，光启鸿图，罔不升中于泰坛，昭祀于上帝，着诸令典，是谓彝章。朕自抚中区，行周四载，稼穑既闻于丰稔，邦家屡集于休祺。岂凉德之升闻，感兹多祜；盖上穹之降鉴，锡我小康。得不祗率前文，躬行大礼!式展奉先之志，虔申报本之诚本：原作「木」，据《宋大诏令集》卷一一八改。。用荅天庥，且符人欲。朕以今年十一月十六日有事于南郊。宜令所司，各扬其职，务从省约，无至烦劳。诸道州府不得以进奉为名，辄有率敛，庶遵俭德，以奉严禋。中外臣僚，当体予意。」先是，有司言：「《通礼》以冬至日祀圜丘，今岁十一月二十九日冬至，国家初行郊祀，近晦日，乞改用十六日。」乃从之而下(诏是)[是诏]。后亲郊御札唯裁制变革则备载。 
二日，诏曰：「中原多故，百有余载，礼乐仪制，不绝如线。方今天下无事，时和年丰，礼神报本礼：原作「神」，据《群书考索》前集卷二五改。，资乎备物。执事者所宜讲求遗逸，遵行典故，无或废坠，以副我寅恭之意。」于是宰臣范质等相与讨寻故事。时官籍散落，旧吏皆物故吏：原作「史」，据《长编》卷四改。，惟得后唐天成中《南郊卤簿字图》，考以今文，颇为疏略，其相违戾者亦多。质等参定新本，曰《南郊行礼图》，质自为序，乙未上之。凡坛壝、牲器、玉帛、醴馔、斋戒之制，与祠官定仪以闻。 
六日，太常礼院言：「皇帝亲祀南郊，诸司应奉，预申严办： 
     
卤簿仪仗，兵部。鼓吹、乐悬、登歌，太常寺。六军仪仗、左右金吾仗，六军诸卫、左右金吾卫。芳亭、凤辇、香蹬、腰舆、伞扇，殿中省。
立金鸡击鼓，将作监、大常寺。祭器、朝服、祭服、诸法司物，少府监。皇帝通天冠、绛纱袍、衮冕服、镇圭、拂翟、殿上扇，宣徽院。明德门外太庙、南郊斋宫百官幕次，郊坛棘(成)[城]，青板城籸盆，开封府。舁宝令史、赞者牙版位版，门下省。百官班次，前资致仕官、诸方客使、进奉僧道耆寿番客陪位，御史台、四方馆、鸿卢寺。崇元殿、明德楼、太庙御幄、大次郊坛彩楼、席褥、蜡烛，仪鸾司。皇帝位版、行事位版，太常礼院。南郊坛众星位版并刻漏时辰，司天台。开启宫门，皇城司、武德司。仗马，宫苑司。修撰仪注、移牒诸司、详定仪仗法物，殿庭并太庙、南郊坛赞引行事，礼仪使司、太常礼院。南郊坛、太庙、城门外并沿路軷祭供备，逐处礼料粢盛。光禄寺、太常寺、太仆寺、太府寺、将作监、少府监、司农寺、司天台、宗正寺、卫尉寺、秘书省。」从之。 
十一月二日，太常礼院言：「唐韦绥为太常卿知礼仪事，又杜鸿渐、杨绾并以太常卿为礼仪使，其职一也。准仪注，以礼仪使赞导，而《开元礼》合用太常卿，今请并置，分左右前引。」从之。 
二十日，命皇弟开封尹匡义(克)[充]南郊御营使，殿前都指挥使韩重赟为仪仗都总管，殿前都虞候杨义副之。自后亲郊增置行宫使四人，青城内至郊坛巡检及押仪仗、新旧城里权都巡检使、权都同巡检使各二人，管勾大内。 
十三日，帝宿斋于崇元殿。翌日，服通天冠、绛纱袍，执镇 
     
圭，乘玉辂，由明德门，群臣夹侍，卤簿前导，赴太庙。五鼓，朝飨礼毕。质明，乘辂赴郊，斋于帷宫。十六日甲子，服冕服，执圭，合祭天地于圜丘，奉宣祖配宣：原作「禧」，据《长编》卷四改。。以皇弟开封尹匡义为亚献，兴元尹光美为终献。旧制，皇帝升坛以褥藉地，象天之黄道，帝曰：「朕洁诚事天，不必用此。」命彻之。自是亲郊宿斋、朝飨率如仪，唯变革则录。 
四年七月甲子朔，诏冬至郊祀。既平岭南，行报谢礼。 
十一月二十六日戊午，亲飨太庙，始用绣衣卤簿。 
二十七日己未，合祭圜丘，肆赦。 
四月三日，合祭天地于圜丘。还御五凤楼，肆赦。 
大平兴国六年九月二十一日太平兴国：原无，据《宋大诏令集》卷一一八补。，诏曰：「并汾平殄，吴越来朝，万国封疆，尽禀正朔。又飞蝗尽瘗，霖雨频沾，稼穑咸登，黎元大庆。朕以今年十一月十七日亲行大礼，躬诣圆坛，虔伸告谢之诚，用表吉蠲之恳。」 
九年六月二十三日，诏权停封禅，以其年十一月二十一日有事于南郊。毕，肆赦。 
淳化三年九月二日淳化三年：原无，据《太常因革礼》卷三三补。，诏将以十一月二十日有事于南郊。前祀十日，皇子许王薨，有司言薨在未受誓戒之前，准礼天地社稷之祀不废。帝疑礼有未便，命宰臣于中书集公卿详议。吏部尚书宋琪等议曰：「伏见先王制礼，本于人情，垂为世范，匪天降而地出，必适变以从宜，允 大中，是为要道。国家以冬至之日皇帝有事于圜丘，适值亲 
</div>
    <div class="pagination">
<a href="宋会要辑稿_page148.html">上一页</a><span>...</span><a href="宋会要辑稿_page144.html">144</a><a href="宋会要辑稿_page145.html">145</a><a href="宋会要辑稿_page146.html">146</a><a href="宋会要辑稿_page147.html">147</a><a href="宋会要辑稿_page148.html">148</a><span class="current-page">149</span><a href="宋会要辑稿_page150.html">150</a><a href="宋会要辑稿_page151.html">151</a><a href="宋会要辑稿_page152.html">152</a><a href="宋会要辑稿_page153.html">153</a><a href="宋会要辑稿_page154.html">154</a><span>...</span><a href="宋会要辑稿_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
