<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 47 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 47 页/共 334 页
  </h1>
  <div class="content">
   孙宝为京兆尹，故吏侯文以刚直不苟合，常称疾不仕。宝以恩礼请文为布衣友，日设酒食，妻子相对。文求受署为掾，进见如宾礼。数月，以立秋日署文东部督邮，入见，敕曰：“今日鹰隼始击，当顺天气，取奸恶，掾部讵有其人乎？”文仰曰：“无其人不敢受职。”宝曰：“谁也？”文曰“霸陵杜稚季”云云。於是稚季不敢犯法。宝为京兆三岁，京师称之。任延为会稽都尉，吴有龙邱苌者，隐居太末，王莽时，四辅、三公连辟，不就。掾吏白延请召之，延曰：“龙邱先生躬德履义，都尉扫洒其门，犹惧辱焉，召之不可。”遣功曹奉书记，致医药，吏使相望於道。积一岁，苌乃乘辇诣府，愿得先死备录。延辞让再三，遂署议曹祭酒。
    按：两汉二千石长吏皆可以自辟曹掾，而所辟大概多取管属贤士之有才能操守者。盖必如是，乃能知闾里之奸邪、黔庶之休戚，故治状之显著，常必由之。後世长吏既不与之以用人之权，而士自一命以上，拘於三互之法，不使之效职显能於本土。士之贤者亦以隐情惜已，不预郡府之事为高，而与郡守、县令共治其民者，则皆凶恶贪饕、舞文悖理之胥吏，大率皆本土人也。然则岂三互之法可行之於僚掾，而独不行之於胥吏？可施之於有行止之命官，而独不可施之於无藉在之恶少乎？
    魏王凌为青州刺史。青土初定，请王基为别驾，後召为秘书郎，凌复请还。顷之，司徒王郎辟基，凌不遣。朗书劾州曰：“凡家臣之良，则升於公辅，公臣之良，则入於王职，是故古者侯伯有贡士之礼。今州取宿卫之臣，留秘阁之吏，所希闻也。”凌犹不遣。凌流称青土，亦由基叶和之辅也。
    刘虞备礼署田畴为从事，令其奉表行。在既而虞为公孙瓒所杀，畴至，哭於虞墓。北归，率宗族附从数百人，扫地而盟曰：“君仇不报，不可以立於世。”遂入徐无山中，营深险平敌地而居，徵辟皆不就。
    曹爽辟王沈及羊祜，沈劝祜应命，祜曰：“委质事人，复何容易。”遂不就。
    古人之於所为主也，有君臣之义焉，故难则死之。羊叔子之贤，盖知曹爽之不足以死故也。
    北齐武平中，後主失政，多有佞幸，乃赐其卖官分占州郡，下及乡官，多降中旨，故有敕用州主簿、郡功曹者。自是之後，州郡辟士之权浸移於朝廷，以故外吏不得精核，由此起也。
    後周时，刺史僚佐、州吏则自署，府官则命於朝廷。
    隋文帝时，牛弘为吏部尚书，高构为侍郎，最为称职。当时之制，尚书举其大者，侍郎铨其小者，则六部以下官吏，咸吏部所掌。自是海内一命以上之官，州郡无复辟署矣。
    弘问於刘炫曰：“魏、齐之时，令史从容而已，今则不遑宁舍，何也？”炫对曰：“往者，州唯置纲纪，郡置守丞，县唯令而已。其所事具寮则长官自辟，受诏赴任，每州不过数十。今则不然。大小之官，悉是吏部，纤介之绩，皆属考功，所以繁也。”唐制，二品、三品册授，五品以上制授，守五品以上敕授，六品以下旨授，其视品及流外官皆判补之（判补即辟举之类）。
    肃、代以後，天下兵兴多故，官滥而铨法益坏。沈既济上疏极言之，欲请：“五品以上及群司长官，宰臣进叙，吏部、兵部得参议焉；六品以下或僚祖之属，听州府辟用。则铨择之任委於四方，结奏之成归於二部。必先择牧守，然後授其权，高者先署而後闻，卑者听版而不命。牧守、将帅或选用非公，则吏部、兵部得察而举之。”（有《选举杂议》十条，详见《举官门》）
    既济《选举杂议》五：“或曰：‘今日多情故，长官许其选吏，必纲纪紊失，不如今已之有伦也。’答曰：‘不假古义，请徵目前以明之。今诸道节度、都团练、观察、租庸等使，自判官、副将以下，皆使自铨择。纵其间或有情故，大举其例，十犹七全，则辟吏之法见行於今，但未及於州县耳。利害之理，较然可观，何纪之失？何纲之紊？向令诸使僚佐尽授於选曹，则安获镇方隅之重、理财赋之殷也。’”六：“或曰：‘顷年尝见州县有摄官，皆是牧守所自署置，政多苟且，不议久长，才始到官，已营生计，迎新送故，劳弊甚矣。今令州郡召辟，则其弊亦尔，柰何？’答曰：‘国家职员，皆禀朝命，摄官承乏，苟济一时，不日不月，事必停省，人虽流而责不及，绩虽著而官不成，便身而行，不苟何待？若职无移夺，命自州邦，所摄之官，便为己任，上酬知己，下利班荣，争竭智力，人谁不尽？今常调之人，远授一职，已数千里赴集，又数千里之官，挈携妻孥，往复劳苦，必一周而在路，料间岁而停官，成名非知已之恩，後任可计考而得。此之不苟，而谁为苟！’”
    陆贽秉政，请令台阁长官各自举其属，有不职，坐举者。帝初许之，或言诸司所举皆亲党，招赂遗，无实才，帝复诏宰相自择。贽上奏言其非便，帝虽嘉之，然卒停荐士诏。（陆贽疏见《举士门》）
    按：自隋时，海内一命之官，并出於朝廷，州郡无复有辟署之事。士之才智可效一官者，苟非宿登仕版，则虽见知於方镇岳牧，亦不能稍振拔之，以收其用。至唐，则仕者多由科目矣，然辟署亦时有之，而其法亦不一。有既为王官而被辟者，若张建封之辟许孟容，李德裕之辟郑畋，白敏中之辟王铎是也；有登第未释褐入仕而被辟者，若董晋之於韩退之是也；有强起隐逸之仕者，若乌重允之於石洪、温造，张博之於陆龟蒙是也；有特招智略之士者，若裴度之於柏耆，杜忄舀之於辛谠是也。而所谓隐逸智略之士，多起自白衣。刘贡甫言：“唐有天下，诸侯自辟幕府之士，唯其才能，不问所从来，而朝廷常收其俊伟，以补王官之缺，是以号称得人。”盖必许其辟置，则可破拘挛，以得度外之士，而士之偶见遗於科目者，亦未尝不可自效於幕府，取人之道，所以广也。宋时，虽有辟法，然白衣不可辟，有出身而未历任者不可辟，其可辟者复拘以资格，限以举主。盖去古法愈远，而倜傥斥弛之士，其不谐尺绳於科目，受羁於铨曹者，少得以自达矣。
    宋太祖皇帝建隆四年，诏：“自前藩镇多奏初官人为掌书记，颇越资序。自今历两任有文学者，方得奏举。”
    开宝四年，诏：“自今诸州不得以摄官视事；其阙员处，即时以闻，当委有司除注。”继又诏：“委有司按其历任经三摄无旷败者，具以名闻。”（详见《举官门》）
    太宗雍熙四年，诏：“今後诸路转运使及州郡长吏，并不得擅举人充部内官，其有阙员，即时具奏。”
    神宗熙宁间，内外小职任，长吏旧得奏举者悉罢，一归吏部，以为选阙。已而铨法所授，才与职多不相当，遂又即选阙取其不可专以法注者，仍许辟置，然亦罕矣。至要司剧任，或创有兴建，长吏欲得其所亲信者与相协济，则往往特命许之，於是辟置亦不能全废也。时开封府许自辟其府曹官，自馀如东西审官、三班、流内铨主簿，陕西湖城镇等监官，发运、转运司管文字及掌机宜文字，元丰中，三司在京仓库、御厨、店宅务，提举熙河等路弓箭手，营田、蕃部司当公事，及差使使臣，并川路买茶起纲场监官之类，并许自辟，不从吏部注拟。
    哲宗元元年，监察御史上官均言：“广南摄官凡两经解发，摄簿尉一任无过，遂得正授。若重加举数，亦可少节其滥。”
    徽宗大观二年，诏：“祖宗销革五代辟置，自一命以上，非王命不除。自今诸路毋得直牒差官及以待阙得替官权。”
    政和六年，吏部侍郎韩粹彦言：“三年，患官久阙则乏事，尝诏：‘见官若当终更，已及三月，或创阙及非次阙而经三季无辟牍来上，则不俟长吏奏报，吏部径自用阙。’有明命矣。今奏举阙，如防河、捕盗、榷盐、三路沿边掌兵，欲俟所委举官自列无人，乃从吏部用阙。”从之。
    赦文举其所知，古之道也。比臣僚妄请，尽罢举辟，意谓遵奉元丰，而不知元丰一时之命，寻以复旧。盖事有繁简，人有能否，若不令长吏荐举，天下之大，人才之众，朝廷何由尽知？必致滞才废事。
    宣和七年，臣僚言：“在部右选员猥多，无阙可受，而法须急纲运差使者，所差不得过一二百人，额差不足，至於借差至再三，而又不足，遂借及大使臣。每被差讼诉纷，争欲求免。此其弊在於干求辟举，莫肯参选。固有连三任自初官以至升朝，足未尝摄吏部门，故在部者多遭役使。今欲须用部阙足一任，乃许就辟。自後部授、外辟，常令相间，苟不如式，受辟与辟之者皆坐罪。”诏议立法。
    高宗建炎初，兵革方殷，诏河北招抚使、河东经制使及安抚等使，皆得辟置将佐官属，行在五军并御营司将领，亦辟大小使臣。於是负才略武勇者，或以簪笏从戎，或以布衣授官，入幕不可胜数。而诸道郡县，自戎马侵轶、盗贼残扰之馀，官吏解散，诸司诱人填阙，皆先领职而後奏给付身。於是江、浙州郡守将，皆假军兴之名，换易官属，占使窠阙。又有罪籍未该叙复、守选未合参部者竞趋焉。朝论患之，乃下吏部尽令改正，使归部依格注拟。除陕西五路、两河、两淮、京东等路经略安抚司属官听举辟，馀路皆罢。诸道巡检、县尉、刑狱官阙，许提刑司具名奏辟。
    四年，臣僚上言：“南渡以来，土宇未复，宦游之所睥睨者，江、浙、闽、广数路而已。朝廷既侵用吏部阙员，而提领安抚司又奏辟其亲旧。贵游子弟，稍有党援，则足不至铨部，辄得便地，占善阙。凌迈超越，无复资格，长奔竞之风，塞寒俊之路。臣谓大郡守ヘ及军旅之事，或须择人任使者，自从朝廷除授，其馀员阙，与诸司所辟举，一皆付之铨曹，使有司以法授之。如郡县常经兵毁，吏部榜阙无愿就者，即许权行辟举。”从之。
    起居郎朱震言：“方今经营荆楚，控制上流，远方之民，理宜绥抚。如闻峡州四县，多用军功或胥吏补知县，拦吏补监务，民被其害。愿取各州官阙，委安抚奏辟。”从之。
    绍兴二年，吕颐浩以左仆射都督诸军，请辟参谋官以下文武七十七人，户部尚书李弥大、秘书少监傅崧卿预焉。而李弥大言於上曰：“东晋王导、谢安为都督，未尝离朝廷。今边圉幸无他，颐浩不宜轻动。且臣为天子侍从，非颐浩可辟。请於诸军悉置军正，如汉朝故事，察官、郎官为之。陛下必欲遣臣，请与崧卿别为一司，专司其过失以闻。”弥大遂改命。吕颐浩又言：“督府属官，不限员数，徒以开请谒，縻禄廪。请以准备差遣辟文资，以准备差使辟武资臣，各以十五人为限。”诏可。七月，议者言：“比年帅守、监司辟官，搀夺部注，朝廷不能夺，铨曹不能违。又多畀以添差不务之阙，上自监司、ヘ贰以下至掾属给使，一郡之中兵官八九员，一务之中监当六七员，较祖宗朝殆三四倍。存无事之官，食至重之禄，生民安得不重困乎！请敕有司裁省其阙，不得已则以宫庙之禄畀之。”奏可，自今已就辟差理资任者，得据旧阙，以妨下次。
    三年，敕：“不曾经吏部注授参选，及虽有请受历之类，而别无省部手照文字人，明敕诸路监司、郡守，并不许奏辟差遣。”
    六年，诏：“诸道宣抚司属官，许本司奏辟，内京官以二年为任，愿留再任者取旨。”自兵兴，所辟官有更十年不退者，故条约焉。
    ○考课
    虞，五载一巡守，群后四朝。敷奏以言，明试以功，车服以庸。
    帝曰：“咨！汝二十有二人，钦哉，惟时亮天功。”三载考绩，三考黜陟幽明，庶绩咸熙。
    周，六年五服一朝，又六年，王乃时巡，考制度於四岳，诸侯各朝於方岳，大明黜陟。
    冢宰，岁终则令百官府各正其治，受其会（会，大计也），听其政事，而诏王废置。三岁则大计群吏之治，而诛赏之。
    汉法，刺史以六条察二千石，岁终奏事，举殿最（六条：一条，强宗豪右田宅逾制，以强凌弱，以众暴寡；二条，二千石不奉诏书，遵承典制，倍公向私，旁诏守利，侵渔百姓，聚敛为奸；三条，二千石不恤疑狱，风厉杀人，怒则任刑，喜则淫赏，烦扰刻暴，剥截黎元，为百姓所疾，山崩石裂，妖讹讹言；四条，二千石选署不平，苟阿所好，蔽贤宠顽；五条，二千石子弟恃怙荣势，请托所监；六条，二千石违公下比，阿附豪强，通行货赂，割损正令也）。
    儿宽为左内史，有军发，以负租课殿，当免；民恐失之，输租不绝，课更以最。
    宣帝始亲政事，自丞相以下各奉职奏事，以传奏其言，考试功能。侍中、尚书功劳当迁，及有异善，厚加赏赐；二千石有治理效，辄以玺书勉励；公卿阙，则选诸所表，以次用之。
    丙吉传：岁竟，丞相课其殿最，奏行赏罚。朱邑为北海太守，以治行第一，入为大司农。尹翁归为扶风，盗贼课常为三辅最。韩延寿为东郡太守，断狱大减，为天下最。河南太守召信臣治行常为第一。荆州刺史奏信臣为百姓兴利，赐黄金四十斤。陈万年、郑昌皆以守相高第，入为右扶风。义纵、朱博、尹赏皆县令高第，入为长安令。
    地节四年，诏令郡国岁上系囚以掠笞若瘦死者，所坐各、县、爵、里，丞相、御史课殿最闻。
    黄龙元年，诏曰：“上计簿，具文而已，务为欺谩，以避其课。三公不以为意，朕将何任？御史察计簿，疑非实者，按之，使真伪毋相乱。”
    元帝时，京房言：“古帝王以功举贤，则万化成，瑞应著；末世以毁誉取人，故功业废而致灾异。宜令百官各试其功，灾异可息。”诏使房作其事。房奏考功课吏法（晋灼曰：“令、丞、尉治一县，崇教化亡犯法者辄迁。有盗贼，满三日不觉，则尉事也。令觉之，自除，二尉负其罪。率相准如此法。”），上令公卿朝臣会房会议温室，皆以房言烦碎，令上下相伺，不可许。上意乡之。时部刺史奏事京师，上召见诸刺史，令房晓以课事，刺史复以为不可行，唯御史大夫郑弘、光禄大夫周堪初言不可，後善之。上令房上弟子晓知考功课吏事者，欲试用之。房上中郎任良、姚平，“愿以为刺史，试考功法，臣得通籍殿中，以奏事，以防壅塞”。石显、五鹿充宗皆疾房，欲远之，建言宜试以房为郡守。上乃以房为魏郡太守，秩八百石，房得以考功法治郡。房自请，愿无属刺史，得除用他郡人，自第吏千石以下，岁竟乘传奏事。天子许焉。房去月馀，为显等所谮，下狱坐死。
    按：考课之法，汉行之久矣，今房始以是为言，而帝善之，则其所陈必有异乎人者。史文不详，无以定其得失。但既曰：“考课”，则必黜幽陟明，立为一定之法，使一皆可行，又必上下之间，体统相维，而後可以举行。今房欲使其弟子二人为刺史，而已居中通籍，为其奏事，以防壅塞；及其为太守，则又请无属刺史，则是以考课之法为其一家之学，而他人皆不能行。且已欲自课第吏千石以下，而不欲刺史课已，则体统隳矣。此所以来谗贼之口而杀其身也。
    萧育为茂陵令，会课育第六，而漆令郭舜殿，见责问。育为之请，扶风怒曰：“君课第六，裁自脱，何暇欲为左右言？”
    永光元年，诏丞相、御史举质朴、淳厚、谦逊、有行者，光禄岁以此科第郎、从官。又使尚书选第中二千石，而大鸿胪卿野王能行第一。
    东汉之制，太尉掌四方兵事功课，岁尽即奏其殿最而行赏罚；司徒掌人民事，凡四方民事功课，岁尽则奏其殿最而行赏罚；司空掌水土事，凡四方水土功课，岁尽则奏其殿最而行赏罚。
    李忠为丹阳守，垦田增多，三公考课为天下第一。贾琮为交趾刺史，在事三年，为十三州最。
    明帝永平九年，令司隶校尉、部刺史岁上墨绶长吏视事三岁以上理状尤异者各一人，与计偕上，及尤不政理者，亦以闻。
    旧制，州牧奏二千石长吏不任位者，事皆下三公，三公遣掾吏按验，然後黜退。光武时用明察，不复委任三府，而权归刺举之吏。朱浮上疏曰：“陛下即位以来，不用旧典，信刺举之官，黜鼎辅之任，至於有所效奏，便加退免，覆案不关三府，罪谴不蒙澄察。陛下以使者为腹心，使者以从事为耳目，是谓尚书之平，决於百石之吏，故群下苛刻，各自为能。兼以私情，容长憎爱，故有罪者心不厌服，无咎者坐被空文，非所以经盛衰、贻後王也。”
    魏明帝时，以士人毁称是非，混杂难辨，进令散骑常侍刘邵作都官考课之法七十二条，考核百官。其略欲使州郡考士，必由四科，皆有效，然後察举。或辟公府为亲人长吏；转以功次补郡守者，或就秩而加赐爵焉。至於公卿及内职大臣，率考之。事下三府。是时，大议考课之制，散骑黄门侍郎杜恕以为用不尽其人，虽文具无益，上疏曰：“书称‘明试以功，三考黜陟’，帝王之盛制。然历六代而考绩之法不著，关七圣而课试之要未立，臣诚以为其法可粗依，其详难备举故也。语曰：‘世有乱人而无乱法。’若使法可专任，在唐、虞可不须稷、契之佐，殷、周无责伊、吕之辅矣。今奏考功者，陈周、汉之云为，掇京房之本旨，可谓明考课之要。至於崇揖让之风，兴济济之理，臣以为未尽善也。古之三公，坐而论道，内职大臣，纳言补阙，无善不纪，无过不举。且天下至大，万几至众，诚非一明所能偏照，故君为元首，臣为股肱，明一体相资而成也。”後考课竟不行。
    晋武帝泰始初，务崇理本，诏河南尹杜预为黜陟之课，其略曰：“臣闻上古之政，因循自然，虚已委诚，而信顺之道应，神感心通，而天下之理得。其後敦朴渐散，彰美显恶，设官分职，以颁爵禄，弘宣六典，以详考察。然独倚明折之辅，建忠贞之司，使名不得越功而独美，功不得後名而独隐，皆畴咨博访，敷纳以言。及至末代，不能纪远而求於密微，疑诸心而信耳目，疑耳目而信简书。简书愈繁，官方愈伪，法令滋彰，巧饰弥多。昔汉之刺史，亦岁终奏事，不制算课，而清浊粗举。魏氏考课，即京房之遗意，其文可谓至密。然由於累细，故历代不能通也。岂若申唐尧之旧典，去密就简，则简而易从也。今科举优劣，莫若委任达官，各考所统。在官一年以後，每岁言优者一人为上第，劣者一人为下第，因计偕以名闻。如此六载，主者总集采按，其六岁处优举者超用之，六岁处劣举者奏免之，其优多劣少者叙用之，劣多优少者左迁之。今考课之品，所对不均，诚有难易。若以难取优，以易而否，主者固难准量轻重，微加降杀，不足复曲以法书也。”
    後魏孝文帝太和中，诏曰：“三载考绩，自古通经；三考黜陟，以彰能否。今若待三考然後黜陟，可黜者不足为迟，可进者大成赊缓。是以朕今三载一考，考即黜陟，欲令愚滞无妨於贤者，才能不壅於下位。各令当朝，考其优劣为三等。六品以下，尚书重问；五品以上，朕将亲与公卿论其善恶。上上者迁之，下下者黜之，中中者守其本任。”时否臧必举，赏罚大行，其薄赏者犹锡车马器服，以申奖劝。後帝临朝堂，顾谓录尚书兼廷尉卿广陵王羽曰：“凡考绩上下二等，可为三品，中等但为一品。所以然者，上下是黜陟之科，故旌丝之美恶，中等守本，事理大通。”帝又谓尚书等曰：“卿等在任，年垂二周，未尝进一贤，退一不肖。此二事罪之大者。”谓羽曰：“汝居枢端之任，在职以来，功勤之绩不闻於朝，阿党之音频干朕听。今出汝录尚书、廷尉，但居特进、太保。”自尚书令、仆射以下凡黜退二十馀人，皆略举遗阙。诸如此黜官者，令一年之後任官如初。
    宣武帝时，太尉、侍中、高阳王雍上表曰：“窃惟三载考绩，百王通典。今任事上中者，三年升一阶；散官上第者，四载登一级。闲冗官本非虚置，或以贤能而进，或因累勤而举，如其无能，不应黍兹高选。以勤以能进之朝伍，或征官外戍，远使绝域，催督逋悬，察检州镇，皆是散官，以充剧使，乃於考陟，排同闲伍。检散官之人，才非皆劣；称事之辈，未必悉贤。而考闲以多，课烦以少，上乖天泽之均，下生不等之苦。复寻正始之格，後任事上中者，三年升一阶；前任事上中者，六年进一级。三年一考，自古通经。今以前六年升一阶，检无愆犯，倍年成级。以此推之，明以代考也。”徐州刺史萧宝寅又论曰：“方今守令，厥任非轻，及考课悉以六载为程，既而限满代还，复经六年而叙。是则岁周十二，始得一阶。於东西两省、文武闲职、公府散佐、无事冗官，或数旬方应一直，或弦朔止於暂朝，及其考日，更得四年为限。是则一纪之内，便登三级。彼以实劳剧任，而迁贵之路至难；此以散位虚名，而升陟之方甚易。何内外之相悬，令厚薄之如是！”
    孝明帝延昌二年，又将大考百寮，散骑常侍、领三公郎中崔鸿以考令於体例不通，乃建议曰：“窃惟王者为官求才，使人以器，黜陟幽明，扬清激浊，故绩效能官，才必称位者，朝升入进，年岁数迁，岂拘一阶半级，阂以同寮等位者哉！二汉以降，太和以前，苟必官须此人，人称其职，或超腾转陟，数岁而至公卿，故能时收多士之称，国号丰贤之美。窃见景明以来考格，三年成一考，转一阶。贵贱内外万有馀人，自非犯罪，不问贤愚，莫不上中，才与不肖，比肩同转。虽有善政如龚、黄，儒学如王、郑，才史如班、马，文章如张、蔡，得一分一寸，必为常流所攀，选曹亦抑为一概，不曾甄别。琴瑟不调，改而更张，虽明旨已行，犹宜消息。”时不从。
    《虞书》言“三载考绩，三考黜陟幽明”，此古帝王考课之法。董仲舒言：“古之所谓功者，以任官称职为差，非谓积日累久也。故小才虽累日，不离於小官；贤才虽未久，不害为辅佐。今则不然。累日以取贵，积久以致官，是以廉耻贸乱，贤不肖浑淆，未得其真。”此後世年劳之法，二法虽相似，而其意实相反。考课是以日月验其职业之修废，年劳是以日月计其资格之深浅。後世之所谓考课者，皆年劳之法耳。故贤者当陟，或反以资浅而抑之；不肖者当黜，或反以年深而升之。故考课之法行，则庸愚畏之；年劳之法行，则庸愚便之。崔鸿所言，即崔亮所行也。（亮奏立停年之格，见《举官门》）
    宋文帝元嘉时，守宰以六期为断。及宋末，以治民之官六年过久，乃以三年为断，谓之“小满”。
    唐考功之法，凡百司之长，岁较其属功过，差以九等，大合众而读之。流内之官，叙以四善：一曰德义存闻，二曰清慎明著，三曰公平可称，四曰恪勤匪懈。善状之外，有二十七最：一曰献可替否，拾遗补阙，为近侍之最；二曰铨衡人物，擢尽才良，为选司之最；三曰扬清激浊，褒贬必当，为考较之最；四曰礼制仪式，动合经典，为礼官之最；五曰音律克谐，不失节奏，为乐官之最；六曰决断不滞，与夺合理，为判事之最；七曰部统有方，警守无失，为宿卫之最；八曰兵士调习，戎装充备，为督领之最；九曰推鞫得情，处断平允，为法官之最；十曰雠校精审，明於刊定，为校正之最；十一曰承旨敷奏，吐纳明敏，为宣纳之最；十二曰训道有方，生徒充业，为学官之最；十三曰赏罚严明，攻战必胜，为军将之最；十四曰礼义兴行，肃清所部，为政教之最；十五曰详录典正，词理兼举，为文史之最；十六曰访察精审，弹举必当，为纠正之最；十七曰明於勘覆，稽失无隐，为句检之最；十八曰职事修理，供承︹济，为监掌之最；十九曰功课皆充，丁匠无怨，为役使之最；二十曰耕耨以时，收获成课，为屯官之最；二十一曰谨於盖藏，明於出纳，为仓库之最；二十二曰推步盈虚，究理精密，为历官之最；二十三曰占候医卜，效验多著，为方术之最；二十四曰检察有方，行旅无壅，为关津之最；二十五曰市廛弗扰，奸滥不行，为市司之最；二十六曰牧养肥硕，蕃息孳多，为牧官之最；二十七曰边境清肃，城隍修理，为镇防之最。一最四善为上上，一最三善为上中，一最二善为上下，无最而有二善为中上，无最而有一善为中中，职事粗理、善最不闻为中下，爱憎任情、处断乖理为下上，背公向私、职务废阙为下中，居官饰诈、贪浊有状为下下。凡定考，皆习於尚书省，唱第然後奏。亲王及中书、门下、京官三品以上，都督、刺史、都护、节度、观察使，则奏功过状，以考行之上下。每岁，尚书省诸司具州牧、刺史、县令殊功异行，灾蝗祥瑞，户口赋役增减，盗贼多少，皆上於考司。监领之官，以能抚养役使者为功；有耗亡者，以十分为率，一分为一殿。博士、助教，计讲授多少为差。亲、勋、翊卫，以行能功过为三等，亲、勋、翊卫备身，东宫亲、勋、翊卫备身，王府执仗亲事、执乘亲事及亲勋翊卫主帅、校尉、直长、品子、杂任、飞骑，皆上、中、下考，有二上第者加阶。番考别为簿，以侍郎颛掌之。流外官，以行能功过为四等，清谨勤公为上，执事无私为中，不勤其职为下，贪浊有状为下下。凡考，中上以上，每进一等，加禄一季；中中，守本禄；中下以下，每退一等，夺禄一季。中平以下，四考皆中中者，进一阶；一中上考，复进一阶；一上下考，进二阶；计当进而参有下考者，以一中上覆一中下，以一上下覆二中下。上中以上，虽有下考，从上第。有下下考者，解任。凡制敕不便，有执奏者，进其考。贞观初，岁定京官望高者二人，分校京官、外官考，给事中、中书舍人各一人莅之，号监中外官考使。考功郎中判京官考，员外郎判外官考。其後屡置监考、校考、知考使。故事，考簿朱书，吏缘为奸，咸通十四年，始以墨。又制：“若於善最之外，别有可加尚，及罪虽成殿而情状可矜，或不成殿而情状可责者，省校之日，皆听考官临事量定。”
    高祖武德二年，上亲阅郡臣考绩，以李纲、孙伏伽为上第。
    太宗贞观三年，尚书右仆射房元龄、侍中王掌内外官考，治书侍御史权万纪奏其不平，追按勘问。王不伏举按，上付侯君集推问，秘书监魏徵奏称：“必不可推鞫。且元龄、王国家重臣，俱以忠直任使，其所考者既多，或一人两人不当，终非有阿私。若即推绳此事，便不可信任，何以堪当委重？假令错谬有实，未足亏损国家；穷鞫若虚，失委大臣之体。且万纪比来恒在考堂，必有乖违，足得论正；当时鉴见，切无陈说，身不得考，方始纠弹，徒发在上怒，非是诚心为国。无益於上者，有损於下。所惜伤於理体，不敢有所阿为。”遂释不问。
    六年，监察御史马周上疏曰：“臣窃见流内九品以上，令有等第，而自比年入多者不过中上，未有得上下以上考者。臣谓令设九等，正考当今之官，必不施之於异代也。纵朝廷实无好人，犹应於见在之内比较其尤善者，以为上第。岂容皇朝之士，遂无堪上下之考者？朝廷独知贬一恶人，可以惩恶；不知褒一善人，足以劝善。臣谓宜每年选天下政术尤最者一二人，为上上，其次为上中，次为中上，其次为上下，则中人已上可以自劝。”
    高宗时，滕王元婴为全州刺史，颇纵骄逸，动作无度。帝戒之，且曰：“朕以王骨肉至亲，不能致於理，今书王下下考，以愧王心。”
    司刑太常伯卢承庆尝考内外官，有一人督运遭风失米，承庆考之曰：“监运损粮，考中下。”其人容色自若，无言而退。承庆重其雅量，改注曰：“非力所及，考中中。”其人既无喜色，亦无愧词。又改曰：“宠辱不惊，考上上。”
    致堂胡氏曰：“考士者当较其平素，今以一时容止而进退之，厚貌深情者得以蒙其奸矣。然观承庆判注之语，则知古者考课有所毁誉，而得之者以为荣禄，此亦《山公启事》之馀俗也。後世课最负犯，立为定目，依式而书，於吏文无谬则善矣，其人有异绩美行，无由察录，而贪贼素害，幸免按举者，即以无过著於官簿。贤否混乱，功罪同区，未之有改也。岂非激扬之阙政乎？”
    中宗神龙中，御史中丞卢怀慎上疏曰：“臣闻孔子曰：‘为邦百年，可以胜残去杀。’又曰：‘苟有用我者，期月已可，三年有成。’故《书》云‘三载考绩’，校其功也。子产，贤者也，其为政尚累年而化成，况常材乎？窃见比来州县官佐，下车布政，有多者一二年，少者三五月，遽即迁除，不论课考；或历时未改，便倾耳而听，企踵而睹，争求冒进，不顾廉耻，亦何暇宣风布化，求瘼恤人哉！户口流散，百姓凋敝，职为此也。何则？人知吏之不久，则不从其政；吏知迁之不遥，又不尽其能，偷安苟且，脂韦而已。又古之为吏者长子孙，仓氏、庾氏即其後也。臣请都督、刺史、上佐、两畿县令等，在任未经四考，不许迁除。察其课效尤异，或锡以车裘，或就加禄秩，或降使临问，并玺书慰勉，若公卿有阙，则擢以劝能。政绩无闻，抵犯贪暴者，放归田里，以明赏罚。致理救弊，莫过於此。”
    元宗开元三年，敕：“内外官考未满，所司预补替人，名为‘守阙’，特宜禁断。纵後有阙，所司不得令上。”
    二十五年，命诸道采访使考课官人，善绩三年一奏，永为常式。
    二十七年，赦文：“三载考绩，黜陟幽明，允叶大猷，以劝天下。比来诸道所通善状，但优仕进之辈，与为选调之资，责实循名，或乖古义。自今以後，诸道使更不须通善状，每至三年，朕自择使臣，观察风俗，有清白政理著闻者，当别擢用之。”
    天宝二年，考功奏：“准考课令，考前事不满二百日，不成合考者。‘事’谓都论在任日至考时，有二百日即成考，请假、停务并不合破日。比来多不会令文，以为不入曹局，即为不事，因此破考。臣等参量，但请俸禄，即同事。请假不满百日，停务不至解免，事须却上其考，并合不破。若有停务逾年，不可更请禄科，兼与成考。”从之。
    肃宗乾元二年，御制郭子仪、李光弼、苗进卿、李辅国考辞。
    代宗宝庆元年，吏部奏：“州县官三考一替，如替人不到，请校四考後停。”
    二年，考功奏请立京、外按察司。京察连御史台分察使，外察连诸道观察使，各访察官吏善恶。其功过稍大，事当奏者，使司案成便奏，每年九月三十日以前，具状报考功。其功过虽小，理堪惩劝者，案成即报考功。至校考日，参事迹以为殿最。
    德宗贞元元年，以刑部尚书关播、吏部侍郎班宏为校内外官考使。七年，考功奏：“准诸司皆据功过论其考第，自至德後至今三十年来，一例申中上考。今请复其能否，以定升降。”从之。又言：“准考课令，三品已上及同中书门下平章事考，并奏取裁，亲王及大都督亦同。伏详此文，则职位崇重，考绩褒贬，不在有司，皆合上奏。今缘诸州刺史、大都督府长史及上中下都督、都护等，有带节度、观察使者。方镇既崇，名礼当异，每岁考绩，亦请奏裁。其非节度、观察等州府长官，有带台省官者，请不在此限。”
    宪宗元和二年，中书门下举今年正月赦文上言：“国家故事，於中书直具员簿，以序内外庶官。爰自近年，因循遂废，清源正本，莫急於斯。今请京、常参官五品以上前资、见任，起元和二年，量定考数，直具员簿。应诸州刺史，次赤府少尹，次赤令、诸陵令、五府司马，及东宫官除右左庶子、王府官四品已下，并请五考。其台官先定月数，今请侍御史满十三月，殿中侍御史满十八月，监察御史依前一十五个月与转。三省官并三考外，馀官并四考外，其文武官四品已下并五考商量与改。尚书省四品已上，馀文武官三品已上，缘品秩已崇，不可限以此例，须有进改，并临时奏听进止。其权知官，须至两考，然後正授；未经正授，不得用权知官资改转。其中缘官阙要人，及缘事须有移者，即不在常格叙迁之限。诸道及诸使、副使、行军司马、判官、参谋、掌书记、支使、推官、巡官等，有敕充职掌，带检校五品已上官及台省官，三考与改转，与官四考与改转。”
    李渤为考功员外郎，岁终当考校自宰相而下升黜之名第，其考，以宰相段文昌等为下考。奏入不报。会渤请急，冯宿领考功，以：“考课令取岁中善恶为上下，郎中校京官四品以下黜陟之由，三品以上为清望官，岁进名听内考，非有司所得专。渤举旧事为褒贬，违朝廷制，请如故事。”渤议遂废。
    十四年，考功奏：“今後应注考状，但直言某色行能、某色异政，或树劳效，或推断纠举，便书善恶，不得更有虚美闲言。注考并不得失於褒贬，如违，据所失轻重，准令降书考官考。又准敕：御史台分察，及诸道观察使访察官吏善恶功过，具状报考功。近日都不见牒报。今後诸司不申报者，州府本判官便与下考。”从之。
    宣宗大中五年，吏部奏：“刺史、县令如赋税毕集，判断不滞，户口无逃散，田亩守常额，差科均平，廨宇修饰，馆驿如法，道路开通之类，皆为寻常职分，不合计课。自今後但云所勾当常行公事，并无败阙。唯职分乖缺及开田、招户、辨狱、雪冤及新制置之事，则任录其由申上，亦须简要，不得繁多。又近年以来，刺史皆自录课绩申省，务者则张皇其事，谦退者则缄默不言。今後其巡内刺史，请并委本道观察使定其考第，然後录申，本州不得自录课绩申省。又州府申官人覆得冤狱，书殊考者，其元推官人多不惩殿，或云‘书考日当书下考’，至时又不提举。请自今以後，书辨狱官人殊考日，便须书元推官下考；如元推官自以为屈，任经廉使及台省陈论。其官人先有殿犯，官长断云‘至书考日与下考’者，如至时不举，其本判官当书下考。其所申到下考，省司校其所犯，如与令式相符，便校定申奏，至敕下後，并须各牒州府。又近日诸州府所申奏录课绩，至两考三考以後，皆重具从前功课申省，以冀褒升。省司或检勘不精，便有侥幸。今後不得更具从前功绩申上。又近日诸州府所申考解，皆不指言善最，或漫称考秩，或广说门资，既乖令文，实为繁弊。今後如有此色，并请准令降其考第。从前以来，应得考之人，并给考牒以为凭据。近年考事容易，给牒不一。或一人考牒，数处请假；或数年之後，方始来请。自今以後，校考敕下後，其得殊考及上考人，省司便据人数，一时与修写考牒，请准吏部告身及礼部春关牒，每人各出钱收赎，其得殊考者出一千文，上考者出五百文，其钱便充写考牒纸笔杂用。以前件事条等或出於令文，或附以近敕，酌情揣事，不至乖张。谨并条例进上。”奉敕依。
    周世宗显德五年，尚书考功奏：“奉新敕：‘起今年正月一日後授官，并以三周年为限，闰月不在其内者。’当司所书校内外六品以下赴选官员考第，今後以一周年校成一考，如欠日不计，限满三周年校成三考；如考满後未有替人，在任更一周年与成第四考，欠日不在计限。兼逐年月日，自上以来，课绩功过，第二考须具经考後课绩，不得重叠计功，其末考须是具得替年月日，比类升降。自今年正月一日以前授官到任者，准格例三十个月书校三考；今年正月一日後来授官到任者，准新敕三周年为月限，每一周年书校一考，闰月不在其内。所有诸道州府校考申发考帐，及当司校奏，各依前後格敕施行。”
    按：周以前皆以三十月为三考，至是，始令三周年云。
    宋太祖皇帝建隆二年，旧制，文武常参官各以曹务闲剧为月限，考满即迁，上谓宰相非循名责实之道。会监门卫将军魏仁涤等以治市征有羡，诏并增秩，因罢岁月叙迁之制，非有劳者未尝进秩矣。
    止斋陈氏曰：“太祖置审官院考课中外职事，受代京朝官引对磨勘，盖复序进之制。其後稍立法，文臣五年，武臣七年（咸平五年十二月，令审官院考校京朝官，令任及五年以上无赃私罪者以名闻，当迁其秩，诸路转运使令中书进拟。景德三年六月，令三班院考校使臣，以七年为限）。曾犯赃罪，则文臣七年，武臣十年（天禧三年十一月，郊赦，京朝官犯赃罪经七年者，委中书门下取旨。五行曾犯赃罪经十年者，委枢密院取旨）。治平三年九月，诏待制以上六岁至谏议大夫止（今太中大夫），京朝官四岁至前行郎中止（今朝请大夫），少卿、监以七十员为额（今朝议大夫），於是始有止法。元丰四年，中书拟定磨勘转官，谏议大夫、待制以上，自通直郎至太中大夫三年；太中大夫以上，进士八年，馀十年（今考功令改谏议大夫为权六曹侍郎）；承务郎以上至朝请大夫，进士八年，馀十年。崇宁四年，改朝请大夫至中散大夫七年，中大夫非两制不得转太中大夫。绍兴四年，修立承务以上四年即转奉直、朝议、中散、中奉、中大夫者七年（绍兴八年添入中大夫）。诸朝议、奉直大夫并特恩人以八十员为额，馀如旧法。武臣大使臣修武郎至武德大夫五年，武功大夫七年，转遥郡刺史；以後十年至遥郡防御使止。而止法尤为严密矣。进纳人至从义郎止，吏职非泛补授至训武郎止，枢密院人亦至训武止，三省人至朝请大夫止。已出官，不得转中大夫。内侍至武功郎止，驸马都尉至承宣使止，而医官不过和安大夫，太史局官不过春官大夫。横行，非战功不得除授。”
    三年，诏吏部流内铨、南曹，门下省，令议成长定格一卷，循资格一卷，制敕一卷，凡二十二道。
    止斋陈氏曰：“选人七阶，祖宗朝以考第资历无过犯，或有劳绩者递迁，谓之“循资”。若磨勘应格，自令、录以上（今从政郎）及六考者，皆改著作佐郎，无出身及十考者，改大理寺丞（今宣教郎。旧宣德郎，政和改今名），其有功赏者，减一考。若未该磨勘，循格至支使（今文林郎）及八考者，有出身人改太子中允，馀改太子中舍（今通直郎）。其四色判官（今承直郎）及九考以上者，改秘书丞（今承议郎），无出身人止殿中丞（今奉议郎），十二考以上改太子博士（今奉议郎）。自仁宗始以考第改官者猥多，遂诏用帅守、通判、监司保举，以岁改百员为额。元丰稍镌改官之额，观察判官以上改奉议郎，无出身人改通直郎；掌书记改通直郎，支使以下一例改宣德郎。”
    先是，令文：州县官抚育有方，户口增益者，各准见户十分加一分，刺史、县令各进考；若户口耗者，准增户法减一分，降考一等。主司因循例不进考，唯按视缺失，不以轻重，便书下考。至是，有司上言：请以减损户口一分科内，系欠一分以上，并降考一等；如以公事旷违，有制殿罚者，亦降一等。又置县尉，颁《捕贼条》，给以三限，限各二十日。三限内获者，令、尉等第议赏三限不获者，尉罚一月俸，令半之。尉三罚，令四罚，皆殿一选，三殿停官。令、尉与贼斗而能尽获者，赐绯升擢。
    六年，诏：“诸州县官今後罢任，具治所廨舍仓库有无坏隳及所增修著为籍，受代则书於考课之文。其损坏不完者殿一选，完葺建置而不烦民力者减一选。凡考第之法，内外选人周一岁为一考，欠日不得成考，三考未替，更周一岁，书为第四考。已书之绩，不得重计。”
    太宗太平兴国元年，先是，诸州掾曹及县令、簿、尉皆户部南曹给印纸、历子，俾州郡长吏书其绩用、愆过，秩满有司详视，差其殿最。诏有司申明：其诸州有别给公据者，罢之。继又诏申明：有司批书，凡漏书一事者殿一选，三事降一资；及不得增减功过，阿私罔上，违事者书考之官议罪。
    端拱三年，以户部侍郎王沔、度支副使谢泌、秘书丞王仲华，同磨勘京朝官功过；吏部侍郎张宏、户部副使高象先、膳部员外郎范正辞，同磨勘幕职、州县官；枢密院都承旨赵、李著，左赞善大夫魏廷式，同磨勘三班。自是，考绩之司各有条制矣。
    四年，磨勘京朝官之司曰审官院，幕职官、县官曰考课院。诏翰林学士钱若水、枢密直学士刘昌言同知审官院事，凡京朝官考较功过，以定任使之升降，皆其职也。又以判流内铨、翰林学士苏易简，虞部员外郎、知制诰王旦等同知考课院。凡常调选人，流内铨主之；奏举及历任有私累者，考课院主之。
    按：考课之任，唐则属之吏部，专以考功郎中主之。宋兴之初，祖宗特重其事，故不但委之司存，而特命清望之官同任其事，如五年之命王沔、谢泌之流是也。至是年，始立审官院、考课院，於是专有司存。然所命同知院事者，亦皆名流贵官为之，比唐制为重矣。
    真宗咸平四年，旧制，每郊祀推恩，百僚多获序进，谏官孙何等请罢之。至是，诏：“郊祀礼行庆成，止加勋、阶、爵、邑，而命审官院考课朝官殿最，引对迁秩。”京朝官磨勘始此。
    景德元年，令诸路转运使辨察所部官吏能否为三等：公勤廉、惠及民者为上，事而无廉誉、清白而无治声者为次，畏懦贪猥者为下。四年，初令见任京朝官及三年方得磨勘迁官，後又令京朝官在外任满三年当考课考者，附驿上状。
    仁宗尤矜怜下吏，以铨法选人有私罪皆未听磨勘，谕近臣凡衙谢弗至与对扬失仪，旧尝论罪，其勿论。其後吏部铨引选人九人，瀛州У鹿县尉王得说历官寡过，书考最多而无保任者，帝察其孤寒，特擢为大理寺丞。
    天圣时，诏：“自今两地臣僚，非有勋德善状，不得非时进秩；非次罢免者，以转官带职为例。两省以上，旧法四年一迁官，今具履历听旨。京朝官磨勘年限，有私罪及历任尝有罪，先以情重轻及勤绩与举者数奏听旨。”
    庆历三年，从辅臣范仲淹等所奏，定磨勘保任之法：自朝官至郎中、少卿，须请望官五人保任始得迁。其後御史刘元瑜以为长奔竞，非所以养士廉耻，乃罢之。
    八年，诏近臣言时政，翰林学士张方平言：“祖宗之时，文武官不立磨勘年岁，不为升迁次序。有才用名实之人，或从下位便见超擢；无才用名实之人，有守一官十馀年不改转者。其任监当或知县、通判、知州，有至数任不得迁者。故当时人皆自勉，非有劳效，知不得进。自祥符之後，朝廷之议益循宽大，故令自监当入知县，知县入通判，通判入知州，皆以两任为限；又守官及三年，即例得磨勘。先朝行之，人始知恩，未见有弊。及今岁年深久，习以为常，皆谓本分合得，无贤不肖，莫知所劝。愿陛下稍革此制，其应磨勘叙迁者，必有劳绩可褒，或朝廷持敕择官保任者，即与转迁；如无劳绩，又不因保任者，更增展年考。其保任之法，不当一例，应须选择清望有才识之人，即命举之。如此，则是委执政之臣举清望官，委清望官举亲民官，官有阙员，随员数举之，又足以见圣恩急才爱民之意也。”
    至和元年，以贾黯判流内铨。时承平日久，百官职业皆有常宪度，乐於因循，而铨衡徒文书备具而已，黯始欲以风义整救其弊。益州推官桑泽在蜀三年，不知其父死。後代还，举者甚多，应格当迁，方投牒自陈。人皆知其尝丧父，莫肯为作文书。泽知不可，乃去，发丧制服，以不得家问为解。泽既除丧，求磨勘，黯谓：“泽三年不与其父通问，亦有人子之爱於其亲乎？使泽虽非匿丧，犹为不孝也。”言之於朝，泽坐废归田里，不齿终身。晋州推官李亢，初以入钱得官，已而有私罪，默自引去，匿所得官，以白衣应举及第。积十岁，当应勘，乃自首言其初事。黯以为此律所谓罔冒也，奏罢之，夺其劳考。
    容斋洪氏《随笔》曰：“国朝尚存唐制考课之法。庆历、皇中，黄亚夫庶佐一府三州幕，其集所载考词十四篇，黄司理者曰：‘治许狱岁再周矣，论其罪弃市者五十四，流若徙三百十有四，杖百八十六，皆得其情，无有冤隐不伸。非才也，其孰能？其考可书中。’舞阳尉者曰：‘舞阳大约地广，他盗往往囊橐於其间，居一岁，为窃於强者凡十一。前件官捕得之，其亡者一而已矣。非才焉，固不能。可书中。’法曹刘昭远者曰：‘法者，礼之防也。其用之以当人情为得，刻者为之，则拘而少恩。前件官以通经举进士，始掾於此，若老於为法者，每抱具狱，必傅之经义然後处，故无一不当其情。其考可书中。’他皆类此。不知其制废於何时，今但付之士案吏，据定式书於印纸。比者，又令郡守定县令臧否高下，人亦不知所从出。若使稍复旧贯，似为得宜。虽未必人人尽公得实，然思过半矣。”
    嘉二年，诏：“文武官旧皆陈乞磨勘，有伤廉节。截自今，岁满令审官、三班院举行之。”
    同知谏院司马光言：“自古得贤之盛，莫若唐虞之际，然稷任播种，益主山林，垂为共工，龙作纳言，契敷五教，皋陶明刑，伯夷典礼，后夔典乐，皆各守一官，终身不易。苟使之更来迭去，易地而居，未必能尽善也。今以群臣之材，固非八人之比，乃使之遍居八人之官，远者三年，近者数月，辄以易去，如此而望职事之修，功业之成，必不可得也。非特如是而已，设有勤恪之臣，悉心致力，以治其职，群情未洽，绩效未著，在上者疑之，同列嫉之，在下者怨之。当是时，朝廷或以众言而罚之，则勤恪者无不解体矣。奸邪之臣，奇以哗众，养交以市誉，居官未久，声闻四达，蓄患积弊，以遗後人。当是之时，朝廷或以众言而赏之，则奸邪者无不争进矣。所以然者，其失在於国家采名不采实，诛文不诛意。夫以名行赏，则天下饰名以求功；以文行罚，则天下巧文以逃罪矣。”
    英宗治平三年，考课院言，知磁州李田再考在劣等，降监淄州盐酒税务。坐考劣降等自田始。
    考绩之制，旧无审定殿最格法。自发运使率而下之至於知州，皆归考课院，专以监司所第等级为据。至考监司，则总其甄别吏部能否，副以采访不行，合二事为课，悉书中等，无所高下。神宗即位，凡职皆有课，凡课皆责实。监司所上守臣谓不占等者，展年降资；而治状优异者，增秩赐金帛，以玺书奖励之。若监司以上，则命御史中丞、侍御史考校。又诏立考课县令之法，以断狱平允、赋入不扰、均役止盗、劝课农桑、账恤饥穷、导修水利、户籍增衍、整治簿书为最，而参用德义清谨、公平勤恪为善，参考县令治行，分定上、中、下等。至其能否尤殊绝者，别立优、劣二等，岁上其状，以诏赏罚。其入优、劣者，赏罚尤峻。继又令：一路长吏无甚臧否，不须别为优、劣二等，止因上、中、下三等区别以闻。随内外官职司以考核。而中书皆置之籍。每岁竟，或有除授，则稽差殿最，取其尤甚者而进绌之。
    元丰三年，诏御史台六察案官，以所纠劾官司稽违失职事多寡为殿最，中书置簿以时书之，任满取旨升黜。已而中书上所修法，以朝廷用其言断罚人方为纠劾，帝批曰：“或上簿亦可。”
  </div>
  <div class="pagination">
   <a href="文献通考_page46.html">
    上一页
   </a>
   <span>
    ...
   </span>
   <a href="文献通考_page42.html">
    42
   </a>
   <a href="文献通考_page43.html">
    43
   </a>
   <a href="文献通考_page44.html">
    44
   </a>
   <a href="文献通考_page45.html">
    45
   </a>
   <a href="文献通考_page46.html">
    46
   </a>
   <span class="current-page">
    47
   </span>
   <a href="文献通考_page48.html">
    48
   </a>
   <a href="文献通考_page49.html">
    49
   </a>
   <a href="文献通考_page50.html">
    50
   </a>
   <a href="文献通考_page51.html">
    51
   </a>
   <a href="文献通考_page52.html">
    52
   </a>
   <span>
    ...
   </span>
   <a href="文献通考_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
