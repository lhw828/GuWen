<!DOCTYPE html>
<html>
<head>
    <meta charset="UTF-8">
    <title>续通志 - 第 520 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 520 页/共 1359 页</h1>
    <div class="content">
　　杨再思郑州原武人第明经调玄武尉累迁天官员外郎厯左右肃政台御史大夫 【新书作御史中丞按本纪及宰相表皆云延载元 
年八月己巳以左肃政台御史大夫杨再思为鸾台侍郎同凤阁鸾台平章事与旧书本传合今从之】 延载初擢鸾台侍郎同凤阁鸾台平章 
事寻转凤阁侍郎封郑县侯迁内史居宰相十余年阿匼取容无所荐达人主所不喜毁之所善誉之畏慎足恭未尝忤物或曰公位尊何自屈 
折答曰世路孔艰直者先祸不尔岂全吾躯于时水沴闭坊门以禳再思入朝有车陷于泞叱牛不前恚曰痴宰相不能和阴阳而闭坊门遣我 
艰于行再思遣吏谓曰汝牛自弱不得独责宰相张昌宗坐事司刑少卿桓彦范劾免其官昌宗诉诸朝武后意申释之问宰相昌宗于国有功 
乎再思曰昌宗独陛下治丹饵服之有效此实莫大之功后悦昌宗还官自是天下贵彦范而贱再思左补阙戴令言作两脚狐赋以讥之再思 
怒谪令言为长社令士愈蚩噪易之兄司礼少卿同休请公卿宴其寺酒酣戏曰公面似高丽再思欣然翦縠缀申上反披紫袍为高丽舞萦头 
舒手举动合节满坐鄙笑昌宗以姿貌幸再思每曰人言六郎似莲华非也正谓莲华似六郎耳其巧谀无耻类如此俄检校右庶子中宗立拜 
户部尚书同中书门下三品京师留守封弘农郡公加兼扬州长史检校中书令改侍中郑国公赐实封户三百为顺天皇后奉册使武三思诬 
陷王同晈再思与李峤韦巨源按狱希意抵同晈死众以为冤复拜中书令监修国史迁尚书右仆射仍同三品卒赠特进并州大都督陪葬干 
陵谥曰恭

　　杨季昭

　　 杨季昭

　　弟季昭中茂才第为殿中侍御史武后诛驸马都尉辥绍绍兄顗为齐州刺史命季昭按之不得反状后怒放于沙州赦还为怀州司马

　　△苏味道

　　苏味道赵州栾城人九岁能属辞与里人李峤俱以文翰显时号苏李逮冠州举进士中第累调咸阳尉吏部侍郎裴行俭才之会征突厥 
引管书记裴居道为左金吾卫将军倩味道作章揽笔而具闲彻清密当时盛传延载中以凤阁舍人检校侍郎同凤阁鸾台平章事岁余为真 
坐事出为集州刺史俄召拜天官侍郎圣历初复以凤阁侍郎同平章事长安元年与张锡俱坐法系司刑狱锡虽下吏气象自如味道独席地 
饭蔬为危惴可怜者武后闻之放锡岭南释味道 【案味道与张锡系狱事旧书不载新书本传以为证圣元年贬集州刺史时事以本纪及 
宰相表二人厯官始末考之知本传误也吴缜纠谬曰当证圣之初张锡犹未为相味道贬集州自有所坐耳与张锡同下狱自是再入相之后 
久视长安之闲锡虽流窜味道获免未尝被责也论甚允协今依通鉴载在长安元年】 奉使幽平等州按察兵马二年进同凤阁鸾台三品更 
葬其亲有诏州县治丧事因庸役过程又侵毁乡人墓田为萧至忠所劾贬坊州刺史迁益州大都督府长史张易之败坐党附贬眉州刺史复 
还益州长史未就道卒年五十八赠冀州刺史味道练台阁故事善占奏然其为相特具位未尝有所发明脂韦自营而已常谓人曰决事不欲 
明白误则有悔模棱持两端可也故世号苏模棱手性友爱其弟太子洗马味元尝请托不遂因慢折之味道怡然不以为忤有文集行于世

　　△李峤

　　李峤字巨山赵州赞皇人早孤事母孝为儿时梦人遗双笔自是有文辞十五通五经辥元超称之二十擢进士第始调安定尉举制策甲 
科迁长安时畿尉名文章者骆宾王刘光业峤最少与等夷授监察御史高宗击邕岩二州叛獠诏峤监军事入洞喻降之由是罢兵稍迁给事 
中会来俊臣构狄仁杰李嗣真裴宣礼等狱将抵死敕峤与大理少卿张德裕侍御史刘宪覆验德裕等内知其冤不敢异峤曰知其枉不申是 
谓见义不为者卒与二人列其枉忤武后后出为润州司马久乃召为凤阁舍人文册大号令多诏为之初置右御史台察州县吏善恶风俗得 
失峤上疏曰禁网上疏法象宜简简则法易行而不烦杂疏则所罗广而不苛碎伏见垂拱时诸道巡察使科条四十有四到别敕令又三十余 
条而使以三月出都十一月奏事时限迫促簿书填委奔逐不暇而每道所察吏多者二千少亦千计欲令品核褒贬曲尽行能不亦难哉臣愿 
量其功程与以节制使器周于用力济于时然后得失可以精核矣又言今所察按准汉六条推而广之则无不包矣无为多张事目空费簿书 
且朝廷几事常在四方故冠葢相望邮驿继踵今巡使已出使凡外州之事悉得专之则传驿大减矣请率十州置一御史以朞岁为之限容其 
身到属县过闾里督察奸讹采访风俗然后可课其成功且御史出入天禁其于励己自修奉职存宪比他吏相百也按劾回庸纠擿隐欺比他 
吏相十也陛下诚用臣言妙择贤能委之心膂莫不尽力效死矣武后善之下制析天下为二十道择堪使者为议者所沮竟不行俄知天官侍 
郎事进麟台少监同凤阁鸾台平章事迁鸾台侍郎会张锡辅政峤其出也罢为成均祭酒俄检校文昌左丞留守东都长安三年以本官复为 
平章事知纳言迁内史峤辞烦剧复为成均祭酒平章事如故武后将建大像于白司马坂峤谏造像虽俾浮屠输钱然非州县承办不能济是 
名虽不税而实税之臣计天下编户贫弱者众有卖舍帖田供王役者今造像钱积十七万缗若颁之穷人家给千钱则纾十七万户饥寒之苦 
德无穷矣不纳张易之败坐附会贬豫州刺史未行改通州数月以吏部侍郎召俄迁尚书神龙二年代韦安石为中书令峤在吏部时阴欲籍 
时望复宰相乃奏置员外官数千既见官僚猥众府库虚耗乃上书引咎辞职并陈利害十余事略曰元首之尊居有重门击柝之卫出有清警 
戒道之禁所以备非常息异望也陛下厌崇邃轻尊严微服潜游阅廛过市行路私议朝廷惊惧如祸产意外纵不自惜奈宗庙苍生何又分职 
建官不可以滥自帝室中兴以不慎爵赏为惠冒级躐阶朝升夕改正阙不给加以员外内则府库为殚外则黎庶蒙害非求贤助治之道也请 
敕有司料其可用者进不可用者退又远方夷人不堪治事国家向务抚纳而官之非立功酋长类糜俸禄愿商度非要者一切放还又易称何 
以守位曰人何以聚人曰财今百姓乏窭不安居处不可以守位仓储荡耗财力倾殚不足以聚人山东病水潦江左困输转国匮于上人穷于 
下如令边场少疏盗贼辈起何财召募何众闲遏乎又崇作寺观功费浩广今山东岁饥糟糠不厌而投难阸之会收庸调之半用吁嗟之物以 
荣土木恐怨结三灵谤蒙四海又比缘征戍巧诈百出破役隐身规脱租赋今道人私度者几数十万其中高户多丁黠商大贾跪作台符羼名 
伪度且国计军防并仰丁口今丁皆出家兵悉入道征行租赋何以备之又重赂贵近补府若史移没籍产以州县甲等改为下户当道城镇至 
无捉驿者役逮小弱即破其家愿许十道使访察括举使奸猾不得容隐又太常乐户已多复求访散乐独持鼗鼓者已二万员愿量留之余勒 
还籍以杜妄费中宗以其身宰相乃自陈失政匄罢官无所嫁非手诏诘让峤惶恐复视事 【旧书云中宗以峤昌言时政之失自请罢免手 
制慰谕而不允与此异】 三年加修文馆大学士封赵国公以特进同中书门下三品睿宗立罢政事下除怀州刺史致仕初中宗崩峤尝密请 
相王诸子不宜留京师及玄宗嗣位获其表宫中或请诛之张说曰峤诚懵逆顺然为当时谋吠非其主不可追罪天子亦顾数更赦遂免贬滁 
州别驾听随子虔州刺史畅之官改庐州别驾卒年七十峤富才思有所属缀人多传讽武后时汜水获瑞石峤为御史上皇符一篇为世讥薄 
然其仕前与王勃杨炯接中与崔融苏味道齐名晚诸人没而为文章宿老一时学者取法焉

　　△崔融

　　崔融字安成齐州全节人擢八科高第累补宫门丞崇文馆学士中宗为太子时选侍读典东朝章疏武后宰嵩岳见融铭启母碣叹美之 
及已封即命铭朝觐碑授著作佐郎迁右史进凤阁舍人时有司议关市行人尽征之融上疏谓周官九赋其七曰关市以市多淫巧而关通末 
游欲止抑之故加税耳然唯敛工商而不及往来今一切通取则事不师古且四人异业旧矣复动而摇之市者兼受善恶也若甚则细人无所 
容细人无所容久必为乱天下之关必险道市必要津豪宗恶少在焉闻一旦变法或致骚动恐南走蛮北走狄今江津河浒列铺纳税检复稽 
留加以主司僦赂触途淹久失时废业人不聊生魏晋齐隋亦所不行况陛下乎后纳之除司礼少卿仍知制诰张易之兄弟颇延文学士融与 
李峤苏味道麟台少监王绍宗降节佞附易之诛贬袁州刺史召授国子司业与修武后实录劳封清河县子融为文华婉当时未有辈者朝廷 
大笔多手敕委之其洛出宝图颂尤工撰武后哀册最高丽绝笔而死时谓思苦神竭云年五十四赠卫州刺史谥曰文膳部员外郎杜审言为 
融所奖引为服缌麻六子其闻者禹锡翘禹锡开元中中书舍人翘礼部尚书孙巨右补阙亦有文曾孙从自有传

　　△徐彦伯

　　徐彦伯兖州瑕邱人名洪以字显七岁能为文结庐太行山下辥元超安抚河北表其贤对策高第调永寿尉蒲州司兵参军时司户韦暠 
善判司士李亘工书而彦伯属辞时称河东三绝迁职方员外郎奉迎中宗房州进给事中武后撰三教珠英取文辞士皆天下选而彦伯李峤 
居首迁宗正卿出为齐州刺史帝复位改太常少卿以修武后实录劳封高平县子为卫州刺史政有善状玺书嘉劳移蒲州以近畿会郊祭上 
南郊赋一篇辞致典缛擢修文馆学士工部侍郎厯太子宾客以病乞骸骨许之开元二年卒彦伯事寡嫂谨抚诸侄同己子秉笔累朝后来翕 
然慕效晚为文稍强涩然当时不及也始武后时大狱兴王公卿士以语言为酷吏所引死徙不可计彦伯着枢机论谓否泰荣辱一系于言言 
以济身亦以覆身无常阶乱不密致危不可不慎以为世戒云

　　△李迥秀

　　李迥秀字茂之大亮族孙也及进士第又中英才杰出科调相州参军事累转考功员外郎武后爱其材迁凤阁舍人大定初检校夏官侍 
郎领选铨汰文武号称职进同凤阁鸾台平章事张易之兄弟贵骄因挠意谐媚士论顿减俄坐赃贬庐州刺史易之诛贬衡州长史中宗即位 
召授将作少监累迁鸿胪卿修文馆学士出朔方道行军大总管还拜兵部尚书卒年五十赠侍中迥秀少聪悟多通宾客喜饮酒虽多不乱当 
时称其风流母少贱妻尝詈媵婢母闻不乐迥秀即出其妻或问之答曰娶妇要欲事姑苟违颜色何可留武后尝遣内人候其母或迎置宫中 
后所居堂产芝草犬乳邻猫中宗以为孝感旌大门阊子齐损开元中以谋逆诛

　　△韦巨源

　　韦巨源与安石同系后周京兆尹总曾孙祖贞伯 【旧书作匡伯】 袭郧国公入隋改舒国巨源有吏干武后时累迁夏官侍郎同凤阁 
鸾台平章事其治委碎无大体句校省中遗隐下符敛克虽收其利然为下所怨苦坐李昭德累贬麟州刺史寻拜地官尚书神龙初以吏部尚 
书同中书门下三品时要官缺执政以次用其亲巨源秉笔当除十人杨再思得其一试问余授皆诸宰相近属再思喟然曰吾等诚负天下巨 
源曰时当尔耳是时虽贤有德终莫得进士大夫莫不解体会安石为中书令避亲罢政事寻迁侍中舒国公韦后与叙昆弟附属籍三思封户 
在贝州属大水刺史宋璟议免其租巨源以为蚕桑可输繇是河朔人多流徙者景龙二年韦后自言衣笥有五色云巨源倡其伪劝中宗宣布 
天下帝从其言因是大赦巨源见帝昏惑乃与宗楚客郑愔赵延禧等推处祥妖阴导韦氏行武后故事俄迁尚书左仆射仍知政事帝方南郊 
巨源请后为亚献而自为终献及临淄王平诸韦为乱兵所杀年八十睿宗立赠特进荆州大都督博士李处直请谥为昭户部员外郎李邕以 
巨源附武三思为相托韦后亲属谥昭为非处直执不改邕列陈其恶不见用然世皆直邕韦氏自安石及武后时宰相待价巨源皆近亲其族 
</div>
    <div class="pagination">
<a href="续通志_page519.html">上一页</a><span>...</span><a href="续通志_page515.html">515</a><a href="续通志_page516.html">516</a><a href="续通志_page517.html">517</a><a href="续通志_page518.html">518</a><a href="续通志_page519.html">519</a><span class="current-page">520</span><a href="续通志_page521.html">521</a><a href="续通志_page522.html">522</a><a href="续通志_page523.html">523</a><a href="续通志_page524.html">524</a><a href="续通志_page525.html">525</a><span>...</span><a href="续通志_page521.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
