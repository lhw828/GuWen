<!DOCTYPE html>
<html>
<head>
    <meta charset="UTF-8">
    <title>续通志 - 第 502 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 502 页/共 1359 页</h1>
    <div class="content">官多非其才何邪弘武曰臣妻刚悍此其所属不敢违以讽帝用后言也帝笑不罪干封二年同东西台三品弘武无他才特谦慎自守然居职 
以清简称卒赠汴州刺史谥曰恭三子元亨元禧元祎元禧为尚舍奉御善医武后所信爱尝忤张易之易之奏素在隋有逆节子孙不可供奉 
后乃诏素及兄弟子孙不得仕京宫及侍卫贬元亨睦州刺史元禧资州刺史元禧榜州司马易之诛复任京官并至刺史

　　 杨纂

　　纂字续卿弘礼族父大业时第进上为朔方郡司法书佐坐玄感近属废居蒲城高祖度河上谒长春宫迁累侍御史数上书言事称旨除 
考功郎中贞观初为长安令赐爵长安县男有告女子袁妖逆者纂按之情不得袁败太宗恶其不忠将杀之温彦博救得免后为吏部侍郎抑 
文雅进黠吏度时舞数以自进终户部尚书赠幽州都督谥曰恭纂从子昉武后时为肃机宇文化及子诉治先荫昉方食未即判遽曰肃机而 
未食庸知天下有冤而求食乎昉怒取牒署曰父弒隋主子诉隋资可乎人服其敏终工部尚书

　　△刘德威

　　刘德威徐州彭城人有干略隋大业末从裴仁基讨淮贼手剑贼酋传行在后归李密使守怀州密降俱入朝授左武候将军封滕县公诏 
将兵击刘武周因判并州总管府司马齐王元吉弃州遁德威总留府事贼薄城民皆叛附贼遂为武周所获使率本部徇地浩州得自拔归尽 
上贼中虚实高祖嘉纳改彭城县公未几检校大理少卿从平洛阳有功转刑部侍郎加散骑常侍妻以平寿县主贞观初历大理卿绵州刺史 
政号廉平百姓立石颂德寻检校益州大都督府长史入为大理卿太宗问曰比刑网寖密咎安在德威曰在君不在臣下之宽猛视主之好律 
失人者减三失出者减五今坐入者无辜坐出者有罪所以吏务深文为自营计非有教使然也帝然其言后迁刑部尚书检校雍州别驾诏至 
齐州按齐王佑狱还半道闻佑反入据济州诏德威就发河南兵经略之会母丧免既除为同州刺史永徽三年卒官年七十一赠礼部尚书幽 
州都督谥曰襄陪葬献陵德威于闺门友睦为人宽平生平所得奉禄以分宗亲无留藏

　　刘审礼
　　刘延嗣

　　 刘审礼

　　子审礼审礼少丧母为祖母元所养隋末大乱道不通审礼尚少自乡里负祖母度江转侧避地及天下平西入长安元每疾病必亲煮药 
尝而进元曰儿孝通幽显吾一顾念疾辄闲贞观中历左骁卫郎将父丧免比葬徒跣血流行路咨叹服除当袭爵让其弟不听事继母尤谨与 
弟延璟友爱得禄多资之而妻子执寒苦晏如也再从皆同居合二百口内外无闲言迁工部尚书检校左卫大将军仪凤三年吐蕃寇凉州副 
中书令李敬玄讨之遇虏青海上与战敬玄逗挠不前审礼败为虏执其子尚乘直长殆庶及延景诣阙待罪请入贼以赎有诏审礼徇忠以没 
非有罪宜各还职特诏殆庶弟易从省之既至而审礼卒易从昼夜哭不止吐蕃哀其志乃还父尸徒跣万里扶护以归当时号孝义刘家审礼 
赠工部尚书谥曰僖延景字冬日终陕州刺史睿宗初以后父追赠尚书右仆射陪葬干陵易从累迁彭城长史任城县男永昌中为酷吏周兴 
诬构坐死将刑百姓奔走争解衣投地曰为长史祈福有司平直乃十余万天下冤之子升年十余岁流岭表六道使诛流人升以信爱为首领 
所庇免后易姓温北归洛景云中特授右武卫骑曹参军开元中累迁中书舍人太子右庶子升能文善草隶

　　 刘延嗣

　　审礼从弟延嗣为润州司马徐敬业攻润州延嗣与刺史固守城陷敬业邀以降延嗣曰吾世蒙恩今城不守所负多矣讵能苟生为宗族 
羞敬业怒将斩之其党魏思温救止系江都狱敬业败录忠当叙以裴炎近亲裁迁梓州长史转汾州刺史宗族至刺史者二十余人

　　△赵弘智

　　赵弘智河南新安人元魏车骑大将军肃之孙以孝闻仕隋为司隶从事武德初大理卿郎楚之白为詹事府主簿太宗时预论譔累迁黄 
门侍郎兼弘文馆学士移病出为莱州刺史稍迁太子右庶子父事兄弘安俸禄归之不敢私弘安卒哀恸过期奉嫂谨甚抚兄子慈均所生会 
太子废免官俄拜光州刺史永徽初入为陈王师讲孝经百福殿诸儒诘难随问酬悉舌无留语高宗喜曰试为我陈经之要对曰天子有争臣 
七人虽无道不失天下愿以此献帝悦赐绢二百名马一四年进国子祭酒仍为学士卒年八十二谥曰宣弘安亦终国子祭酒曾孙矜举明经 
调舞阳主簿吴少诚反以县归历襄阳丞客死柳州官为敛葬后十七年子来章始壮自襄阳往求其丧不得野哭再阅旬卜人秦誗为筮曰金 
食其墨而火以贵其墓直丑在道之右南有贵神冢土是守宜遇西人深目而髯乃得其实明日有老人过其所问之得矜墓直社北遂归葬弘 
安墓次时人哀来章孝皆为出涕云

　　△权万纪

　　权万纪其先出天水后徙京兆万年父琢玠隋匡州刺史万纪性悻直自潮州刺史擢治书侍御史房玄龄王珪掌内外官考万纪奏其不 
平帝命推之魏征曰玄龄等皆大臣所考有私万纪在朝堂无驳正今始弹奏非诚心为国也帝乃止然以万纪不阿贵近颇奖礼之又建言宇 
文智及隋逆臣其子不宜任千牛帝从之河内人李好德以心疾为妖言张蕴古案其狱言不当坐万纪劾其阿纵蕴古坐斩 【事详蕴古传 
本传不载】 时万纪与侍御史李仁发皆以敢言进大臣数被谴怒魏征谏曰小人以讦为直以谗为忠陛下欲以警策羣臣而彼挟恩依势所 
弹射皆不实深恐上损圣明帝悟徙万纪散骑常侍而免仁发数年召复故官奏言宣饶部中每岁凿山冶银可得数百万帝曰朕所乏者嘉谋 
贤士今卿以利规我欲方我汉桓灵耶斥使还家久之由御史中丞进尚书左丞出为西韩州刺史徙吴王长史王畏其直善待之会齐王佑不 
奉法帝以万纪能左右吴王因徙为佑长史佑比呢羣小万纪骤谏不入遂以闻帝遣刘德威案问因征佑及万纪入京佑恐会万纪先发即遣 
所亲燕宏亮追杀之支解投圊中 【事详佑传】 并杀典军韦文振文振亦尝谏佑不听以告万纪故并戕之佑诛赠万纪齐州都督武都郡 
公谥曰敢 【旧书作敬】 文振亦赠左武卫将军襄阳县公万纪子玄初 【旧书作玄福】 高宗时兵部侍郎

　　权怀恩

　　 权怀恩

　　怀恩万纪族孙祖弘寿为隋临汾司仓书佐高祖入长安擢太仆卿封卢国公卒谥曰恭怀恩袭爵累迁尚乘奉御御人安毕罗为高宗所 
宠见帝戏慢不恭怀恩奏事见之退杖之四十帝嗟赏曰良吏也擢万年令赏罚明见恶辄取时人语曰寍饮三斗尘无逢权怀恩历庆莱卫邢 
宋五州刺史洛州长史所居威名赫然吏重足立姿状沈毅每盛服妻子不敢仰视尝过汴州时刺史杨德干亦以严称汴桥新成立木中途以 
止过车怀恩适见之谓德干曰民不可止耶焉用此德干惭服迁益州大都督府长史卒从子楚璧为左领军卫兵曹参军玄宗在东都楚璧与 
李齐损等拥兵夜入宫城作乱伏诛籍其家 【按新书为万纪立传附载怀恩旧书以怀恩入循吏传而万纪附今从新书】

　　△阎立德

　　阎立德名让以字行京兆万年人父毗隋殿内少监本以工艺进故立德与弟立本并机巧习艺事武德初为秦王府士曹参军从平东都 
迁尚衣奉御制衮冕等皆有典法贞观初擢将作少匠封大安县男护治献陵迁大匠文德皇后崩营昭陵坐弛职免起为博州刺史太宗幸洛 
阳诏立德择爽垲地建离宫清暑乃起襄城宫于汝州西山费百余万既成烦燠不可居坐免未几复为大匠就洪州造浮海大航遂从征高丽 
车驾至辽泽泥淖亘二百里不可通立德布土作桥军无留行 【按新书布土作桥事载在还军时但车驾己过则此路便当通使命转军饷 
安得复有二百里泥淖未除旧书载在初至辽泽时与通鉴合今从之】 帝悦厚赐之又规筑土山以攻安市城不克 【传作破安市城误】  
从还营翠微玉华二宫进工部尚书帝崩复典陵事进爵县公永徽五年帝幸万年宫立德留守因领徒四万治京城卒赠吏部尚书并州都督 
陪葬昭陵谥曰康

　　阎立本
　　阎知微
　　阎用之

　　 阎立本

　　立本显庆中以将作大匠代立德为工部尚书总章元年以司平太常伯拜右相封博陵县男初为王爵郎中时太宗泛舟西苑见异鸟容 
与波上命侍臣赋诗而召立本图状传呼者目为画师既至俯伏池左研吮丹粉望坐者甚惭归戒其子勿习然性所好竟不能罢也既辅政但 
以俗材应务无所称述时姜恪以军功为左相人因有左相宣威沙漠右相驰誉丹青之嘲咸亨中官名复旧改中书令卒谥曰文贞

　　 阎知微

　　知微立德孙圣历中为豹韬卫将军默啜请婚武后遣知微持金帛送武延秀往默啜谓延秀非天子儿囚之挟知微入寇以为南面可汗 
破赵定等州及中宗自房陵还东宫始弃赵州去因纵知微还后命磔之天津桥南夷其三族 【新书言默啜挟知微入寇朝廷以知微卖国 
夷其旅知微不知逃还武后业己然乃赐百官甘心焉与旧书所载颇异然通鉴所载知微事尤详纲目亦多采之大意皆与旧书合通鉴出于 
实录其言较为可据今从之】 子则先以武三思壻免死

　　 阎用之
</div>
    <div class="pagination">
<a href="续通志_page501.html">上一页</a><span>...</span><a href="续通志_page497.html">497</a><a href="续通志_page498.html">498</a><a href="续通志_page499.html">499</a><a href="续通志_page500.html">500</a><a href="续通志_page501.html">501</a><span class="current-page">502</span><a href="续通志_page503.html">503</a><a href="续通志_page504.html">504</a><a href="续通志_page505.html">505</a><a href="续通志_page506.html">506</a><a href="续通志_page507.html">507</a><span>...</span><a href="续通志_page503.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
