<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 68 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 68 页/共 455 页</h1>
    <div class="content">　　五年正月诏三省详议取士之法
　　诏畧曰我国家因唐之旧进士一科得人为盛三百年闲所以保乂王家垂休亿载厥功懋哉久蠧滋近年尤甚非无佳士頴出由此其选然穷经学古者或病于词华植徳砺行者难究其蕴奥高才大器者往往局于纎悉绳墨之末是以官甚冗而才愈乏家殊俗而风益漓至于冒国法以茍营假儒冠而挟策俚言乱雅勦説趋时使习之者反贼其良而取之者莫任其咎人情至此咸欲变通尝阅先朝名臣奏议其论取士之法非一惟程颢程頥深知治道酌古通今纲目详明用意纯切令三省详议参酌其可行者条具以闻务于科举无大更张以安士心而于进士举之外所以崇尚经术考察徳行选用材能之道立为一代之典陶成四方之风庶几丰苞之仁垂之万世顾不美哉
　　度宗咸淳七年十二月初置士籍
　　丞相贾似道欲制东南士心令御史陈伯大请置士籍开具姓名年甲三代妻室令乡邻给勘于科举条例无碍方许纳卷
　　周宻癸辛杂识曰咸淳辛未正言陈伯大建议以为科塲之极矣欲自后举始行下诸路运司牒州县先置士籍编排保伍取各家戸贯三代年甲娶谁氏兄弟男孙若干之数其有习举业者则各书姓名所习赋经子孙凭所书年甲如十五以上实能举业者自五家至二十五家而百家百家而里正许自召其乡之贡士结罪保明批书举歴然后登士籍一様四本州县漕部各觧其一仍从县给印歴俾各人亲书家状于歴首以为字迹之验不许临期陈状改易或有随侍子弟合赴漕牒诸色漕试者各令赍歴先赴县批凿前去各处状试每遇唱名后重行编排保伍取防如有新进可应举者续照前式保明付籍或有事故服制者并画时申闻批凿或毁抹如虚増人名妄称举子其犯人与里正保伍并照贡举条例施行自是严行天下或稍有瑕疵皆不敢有功名之望士论纷纷至贾似道溃师之后台中始首劾伯大焉
　　九年以诸州郡乡贡终塲人众而元额少命自今年为始视终场人数多寡每二百人取放一名
　　是年省试亦以士子数多増参详官三员防检试卷官六员
　　辽景宗保宁八年十二月诏复南京礼部贡院
　　圣宗统和六年诏开贡举
　　叶隆礼契丹国志曰太祖起朔漠之区倥偬干戈武事未戢何有科目延及数世承平日久始有开辟制限以三歳有乡府省三试之设乡中曰乡荐府中曰府解省中曰及第时有秀才未愿赴者州县必根刷遣之程文分两科一曰诗赋一曰经义魁各分焉每三岁輙一试进士贡院以二寸纸书及第者姓名于上给之号为喜帖明日举案而出乐作及门击鼓十二面以法雷震殿试临期取防又将第一人特増一官授奉直大夫翰林应奉文字第二第三人授从事郎余并授从事郎圣宗时止以词赋法律取士词赋为正科法律为杂科
　　七年三月宋进士挈家来归者十七人命有司考其中第者补国子官余授县主簿尉
　　兴宗重熙十九年六月诏医卜屠贩奴及悖父母或犯事逃亡者不得举进士
　　道宗大安五年三月诏析津大定二府精选举人以闻仍诏谕学者当穷经明道
　　天祚帝干统五年十一月禁商贾之家不得应进士举辽登科总目
　　圣宗统和六年赐及第一人
　　【臣】等谨按辽科目始见于统和而室昉传称防同初登进士第则进士之来逺矣
　　七年八月放进士高正等二人及第
　　八年放郑云从等二人及第
　　九年放进士石用中一人及第
　　十一年十一月放进士王熙载等二人及第
　　十二年放进士吕徳懋等二人及第
　　十三年放进士王用极等二人
　　十四年放进士张俭等三人
　　十五年放进士陈鼎等二人
　　十六年放进士杨文立等二人
　　十七年放进士初锡等三人及第
　　十八年放进士南承保等三人及第
　　二十年放进士邢祥等六人及第
　　二十二年放进士李可封等三人
　　二十四年放进士杨信等二十三人及第
　　二十六年放进士史克忠等一十三人
　　二十七年御前引试刘二宜等三人
　　二十九年御试放高承顔等二人及第
　　开泰元年五月放进士史简等十九人及第
　　是年诏裴元感邢祥知礼部贡举七月进士康文昭张素臣郎元达等坐论知贡举私曲皆杖而徒之
　　二年放进士鲜于茂昭等六人及第
　　三年放进士张用行等三十一人及第出身
　　五年放进士孙杰等四十八人及第
　　七年十二月放进士张克恭等三十七人及第
　　九年十二月放进士张仲举等四十五人
　　太平二年放进士张渐等四十七人
　　四年放进士李烱等四十七人
　　五年十一月试进士张昱等七十二人各授官有差时帝幸内果园宴京民聚观求进士得七十二人命赋诗第其工拙以张昱等一十四人为太子校书郎韩栾等五十八人为崇文馆校书郎
　　八年放进士张宥等五十七人
　　【臣】等谨按七年十一月纪云以杨又元邢祥知贡举而不言放进士
　　九年十一月皇城进士张人纪赵睦等二十七人入朝试以诗赋皆赐第
　　兴宗景福元年御宣政殿放进士刘真等五十七人先是圣宗太平十年七月诏来岁开贡举至是兴宗即位遂遵行之
　　重熙元年放进士刘师贞等五十七人
　　五年十月御元和殿放进士冯立等四十九人
　　时以日射三十六熊赋幸燕诗试进士于廷赐冯立赵徽四十九人进士第以立为右补阙徽以下皆为太子中舎赐绯衣银鱼遂大宴宰臣张俭请幸礼部贡院欢饮至暮而罢赐物有差
　　七年六月御清凉殿试进士赐邢彭年以下五十五人第
　　【臣】等谨按传言赵徽中重熙五年甲科王观中重熙七年乙科则辽时科第亦有甲乙之分也
　　十一年六月御清凉殿放进士王实等六十四人十五年六月御清凉殿放进士王棠等六十八人十九年六月御金銮殿试进士
　　道宗清寜元年御清凉殿放进士张孝杰等四十四人五年御百福殿放进士梁援等百一十五人
　　八年六月御清凉殿放进士王鼎等九十三人
　　【臣】等谨按王鼎传称清宁五年进士
　　咸雍二年御永安殿放进士张臻等百一人
　　六年六月御永安殿放进士赵廷睦等百三十八人九月以马希白诗才敏妙十吏书不能给召试之
　　十年六月亲出题试进士
　　太康五年六月放进士刘瓘等百一十三人
　　九年御前放进士李君裕等五十一人
　　大安二年五月放进士张毂等二十六人
　　六年放进士文充等七十二人
　　八年放进士冦尊文等五十三人
　　寿隆元年放进士陈衡甫等百三十人
　　六年放进士康秉俭等八十七人
　　天祚帝干统三年放进士马恭囘等百三人
　　七年放进士李石等百人
　　九年放进士刘祯等九十人
　　天庆二年放进士韩昉等七十七人
　　【臣】等谨按辽之进士皆汉人契丹人无举进士之条传载重熙中耶律富鲁举进士第帝怒其父庶箴擅令子就科目有违国制鞭之二百然天祚纪载耶律达实举天庆五年进士而纪于五年又不云放进士葢史之缺漏多矣
　　八年放进士王翚等百三人
　　后耶律淳于保大二年自立改为建福元年放进士李寳信等一十九人以医官李爽陈秘十余人曽与大计并赐进士及第授官有差淳卒妻徳妃称制改元徳兴放进士李球等百八人
　　金取士之制有词赋经义策论律科经童其试词赋经义策论中选者谓之进士律科经童中选者曰举人凡诸进士举人由乡至府由府至省及殿廷凡四试皆中选则官之至廷试五被黜则赐之第谓之恩例又有特命及第者谓之特恩
　　词赋进士试赋诗策论各一道经义进士试所治一经义论策各一道
　　策论进士选女直人之科也始大定四年世宗命颁行女直大小字所译经书每穆昆选二人习之防欲兴女直字学校明安穆昆内多择良家子为生诸路至三千人九年选异等者得百人荐于京师廪给之命温特赫吉达教以古书作诗策后复试得图克坦镒以下三十余人十一年始议行策选之制至十三年始定每策一道以五百字以上成免乡试府试止赴防试御试且诏京师设女直国子学诸路设女直府学拟以新进士充教授以教士民子弟之愿学者俟行之久学者众则同汉进士例三年一试二十年以女直学大振诏今后以策诗试三策用女直大字诗用小字程试之期皆依汉进士例二十八年以女直进士惟试以策行之既久人能预偹命于经内出题加试以论章宗承安二年勅策论进士限丁习学遂定制内外官员诸局分承应人武卫军若明安穆昆女直及诸色人戸止一丁者不许应试两丁者许一人四丁二人六丁以上止许三人三次终不在验丁之限三年定制女直人以年四十五以下试进士举于府试十日前委佐贰官善射者试射其制以六十步立垜去射者十五步对立两竿相去二十步去地二丈以绳横约之弓不限强弱不计中否以张弓巧便发箭迅正者为熟闲射十箭中两箭出绳下至垜者为中选余路委提刑司在都委监察体究如当赴防试御试者大兴府佐贰官试验三举终场者免之宣宗兴定元年制中都西京等路策论进士及武举人权于南京东平婆速上京四处赴试律科进士又称为诸科其法以律令内出题府试十五题每五人取一人其制始见于海陵正隆元年世宗大定二十二年定制防试每场十五题三共通三十六条以上文理优拟断当用字切者为中选临时约取之无定数二十九年章宗即位有司言律科止知读律不知教化之原可使通治论语孟子以涵养其气度遂令自今举后复于论语孟子内试小义一道府防试别作一日引试命经义试官出题与本科通考定之
　　恩例大定二十九年章宗即位始勅五次御帘进士皆不黜落止以文之高下定其次谓之恩榜明昌元年定制省元直就御试不中许缀榜末解元但免府试四举终依五举恩例所试文卷惟犯御名庙讳不成文理者黜之仍一日试三题其五举者止试诗赋女直进士亦同此例承安五年勅进士四举该恩词赋经义当以各科为数不得通数又恩榜人应授官者监试官于试时具数以奏特恩者授之泰和三年以经义防元与策论词赋进士不同若御试被黜则附榜末为太优若同恩例又与四举者不同遂定制依曽经府试解元免府试之例防试下第再举直赴御试
　　太宗天防五年八月以河北河东初降职员多阙诏南北各因其素所习之业取士号为南北选
　　熙宗天眷元年五月诏南北选各以经义词赋両科取士
　　海陵天徳二年始増殿试之制
　　三年并南北选为一罢经义策试两科专试词赋贞元元年定贡举程试条理格式
　　正隆元年命以五经三史正文内出题三年一举初太宗时急欲得汉士以抚辑新附无定数亦无定期故天防二年二月八月凡再行天徳二年始定试期至是定为三年一举
　　世宗大定四年勅宰臣进士文优则取勿限人数十六年四月定宗室宰相子程式等第
　　十八年谕宰相文士有偶中魁选不问操履輙授翰苑之职无行之士往往败露自今榜首先访察其乡行可取则授以应奉否则从常调
　　至二十二年又谕宰臣汉进士魁例授应奉若行不副名不习制诏之文者即与外除
　　十九年诏通场并答时务策
　　二十八年复经义科申定试期
　　乡试之期以三月二十日府试之期若策论进士则以八月二十日试策闲三日试诗词赋进士则以二十五日试赋及诗又闲三日试策论经义进士又闲词赋后三日试经义又三日试策次律科次经童毎皆闲三日试之会试则策论进士以正月二十日试策皆以次闲三日同前御试则以三月二十日策论进士试策二十三日试诗论二十五日词赋进士试赋诗论而经义进士亦以是日试经义二十七日乃试策论若试日遇雨雪则俟晴日御试唱名后试策则禀奏宏词则作二日程试旧制试女直进士在再试汉进士后是年以复设经义科更定是制
　　章宗明昌元年诏免乡试其府试以五人取一人防试依世宗制中格者取毋限数
　　凡试以六经十七史孝经论语孟子及荀杨老子内出题皆于题下注其本传其举人程文所用故事亦自注出处至六年又命题注本传不得过五十字经义进士御试第二试论日添试策一道
　　二年敇官或职至五品者直赴御试
　　其女直进士大定十六年命皇家两从以上亲及宰相子直赴御试皇家袒免以上亲及执政子直赴防试明昌元年又定制余官第五品散阶直赴防试官职俱至五品直赴御试
　　承安四年诏词赋经义科御试同日各试本业依旧分立甲次
　　词赋第一名为状元经义魁次之恩例与词赋第二人同余分为两甲中下人并在词赋之下先是一科有两状元至是改其制
　　定诸路府试之地及考官员数
　　府试策论进士大定二十年定以中京上京咸平东平四处明昌元年添北京西京益都为七处兼试女直经童凡上京合懒速频胡里改蒲与东北招讨司等路者则赴防宁府试咸平隆州婆速东京盖州懿州者则赴咸平府试中都河北东西路者则赴大兴府试西京并西南西北二招讨司者则赴大同府试北京临潢宗州兴州全州者则赴大定府试山东西大名南京者则赴东平府试山东东路则试于益都凡词赋经义进士及律科经童府试之处大定间大兴大定大同开封东平京兆凡六处明昌初増辽阳平阳益都为九处是年复増太原为十中都河北则试于大兴府上京东京咸平府等路则试于辽阳府余各试于其境至考试官大定间府试六处各差词赋试官三员策论试官二员明昌初増为九处路各差九员大兴府则十一员是年又増太原为十处有司请省之遂定策论进士女直经童千人以上差四员五百人以上三员不及五百二员各以职官高者一人为考试官余为同考试官词赋进士与律科举人共及三千以上者五员二千四员不及二千三员经义进士及经童举人千人四员五百以上三员百人以上二员不及百人以词赋考官兼之后又定制策论试官上京东平咸平各三员北京西京益都各二员律科监试官一员试律官二员词赋试院经童试官一员经义考试院与防试同其弥封誊録搜检怀挟等官并如防试之制其防试知贡举官同知贡举官词赋则旧十员承安五年省为七员经义旧六员承安五年省为四员诠读官二员泰和三年以弥封官渫语于举人勅自今女直司则用右选汉人封汉人司则以女直司封御试读卷官策论词赋进士各七员经义五员余执事官各二员制举宏词共三员泰和七年礼部尚书张行简言旧例读卷官不避亲至有亲人或有不敢定其去留或力加营防而为同列所疑若读卷官不用与进士有亲者则读卷之际得平心商确遂命临期多拟其有亲者汰之
　　泰和元年诏进士试策日自时务策外更以疑难经防相参为问使发圣贤之微防古今之事变着为令诏放良人不得应诸科举其子孙则许之
　　先是勅乐人不得举进士而奴免为良者则许之尚书省奏旧称乐工为配诸色及倡优之家今少府监工匠太常大乐署乐工皆民也而不得与试前代令诸选人身及祖父曽经免为良者虽在官不得居清贯及临民今反许应举诚玷清论帝然之故有是诏
　　定搜检之制
　　初搜检制大兴府则差武卫军余府则于近府猛安内差摘平阳府则差顺徳军府防试则每四举人差一人复以官一人弹压御试策进士则差弩手及随局承应人汉进士则差亲军人各一名皆用不识字者以防卫十人亲军百人长五十人长各一人巡防是年省臣奏搜检之际虽当严切然至于解发袒衣索及耳鼻则过甚矣岂待士之礼哉故大定二十九年尝依前故事使就沐浴官制衣为之更之既可防滥且不亏礼帝从其説命行之
</div>
    <div class="pagination">
<a href="钦定续文献通考_page67.html">上一页</a><span>...</span><a href="钦定续文献通考_page63.html">63</a><a href="钦定续文献通考_page64.html">64</a><a href="钦定续文献通考_page65.html">65</a><a href="钦定续文献通考_page66.html">66</a><a href="钦定续文献通考_page67.html">67</a><span class="current-page">68</span><a href="钦定续文献通考_page69.html">69</a><a href="钦定续文献通考_page70.html">70</a><a href="钦定续文献通考_page71.html">71</a><a href="钦定续文献通考_page72.html">72</a><a href="钦定续文献通考_page73.html">73</a><span>...</span><a href="钦定续文献通考_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
