<!DOCTYPE html>
<html>
<head>
    <meta charset="UTF-8">
    <title>明代律例汇编 - 第 1 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明代律例汇编 - 第 1 页/共 92 页</h1>
    <div class="content">明代律例汇编

卷首
　御制大明律序
朕有天下，仿古为治，明礼以导民，定律以绳顽，刊着为令，行之已久。奈何犯者相继，由是出五刑酷法以治之，欲民畏而不犯，作大诰以昭示民间，使知所趋避，又有年矣。然法在有司，民不周知。特勑?六部都察院官，将大诰内条目，撮其要略，附载于律。其递年一切榜文禁例，尽行革去。今后法司只依律与大诰议罪。合黥刺者，除党逆家属并律该载外，其余有犯，俱不黥刺。杂犯死罪并徒流迁徙笞杖等刑，悉照今定赎罪条例科断。编写成书，刊布中外，使臣民知所遵守。
洪武三十年五月　　日
　进大明律表
臣闻天生蒸民，不能无欲。欲动情胜，诡伪日滋。强暴纵其侵陵，柔懦无以自立。故圣人者出?因时制治，设刑宪以为之防，欲使恶者知惧而善者获宁。传所谓狱者万民之命，所以禁暴止邪，养育羣生者也。譬诸禾黍，必刈稂莠而后苗始茂；方于白粲。必去沙砾而后食可餐。苟梗化败俗之徒：不有以诛之，虽尧舜不能以为治。
夫自轩辕以来，代有刑官，而五刑之法渐着，其详弗可复知。逮魏文侯师于李悝，始采诸国刑典，造法经六篇。汉萧何加以三篇，通号九章。曹魏刘劭又衍汉律为十八篇。晋贾充又参魏律为二十篇。唐长孙无忌等又取汉魏晋三家。择可行者，定为十一篇。大槩皆以九章为宗。历代之律，至于唐亦可谓集厥大成矣。
洪惟皇帝陆下，受亿兆君师之命，登大宝位，保乂臣民，慈孳弗怠。其训迪羣臣，谆复数千言。唯恐其有犯。慈爱仁厚之意，每见于言外，是大舜惟刑之恤之义也。矜悯愚民无知，陷于罪戾，法司奏谳，辄恻然弗宁，多所宽宥，是神禹见辜而泣之心也。唯贪墨之吏，承踵元弊，不异白粲中之沙砾，禾黍中之稂莠也。乃不得已，假峻法以绳之。是以临御以来，屡诏大臣，更定新律，至五六而弗倦者，凡欲生斯民也。今又特勑刑部尚书刘惟谦，重会众律，以协厥中。而近代比例之繁，奸吏可资为出入者，咸痛革之。每一篇成，辄缮书上奏，揭于西庑之壁，亲御翰墨，为之裁定。由是仰见陆下仁民爱物之心，与虞夏帝王同一哀矜也。
易曰：「山上有火，旅，君子以明慎用刑，而不留狱」，言狱不可不谨也。书曰：「刑期于无刑」，言辟以止辟，而民自不敢犯也。陛下圣虑渊深，上稽天理，下揆人情，成此百代之准绳，实有易书之奥旨，行见好生之德，洽于民心，凡日月所照，霜露所坠，有血气者，莫不上承神化，改过迁善，而悉臻雍熙之治矣。何其盛哉！
臣惟谦以洪武六年冬十一月受诏，明年二月书成。篇目一准之于唐。曰名例，曰卫禁，曰职制，曰户婚，曰厩库，曰擅兴，曰贼盗，曰鬪讼，曰诈伪，曰杂犯，曰捕亡，曰断狱。采用已颁旧律二百八十八条，续律百二十八条，旧令改律三十六条，因事制律三十一条，掇唐律以补遗一百二十三条，合六百有六，分为三十卷。其间或损或益，或仍其旧，务合重轻之宜云。
谨俯伏阙廷投进，奉表以闻。臣等诚惶诚恐，稽首顿首，谨言。
洪武七年　　月　　日刑部尚书等官刘惟谦等上表。

　问刑条例题稿
刑部等衙门太子太保尚书等官臣白昂等谨题，为开读事。本部等衙门会题前事。先该委官监察御史王鼎、署郎中事员外郎杨茂仁、顶亨明、署左寺副朱华呈：各奉本部院寺札帖，弘治十一年十二月二十一日节该钦奉诏书，内一款：「法司问囚，近来条例太多，人难遵守。中间有可行者，三法司查议停当，条陈定夺。其余冗琐难行者，悉皆革去。钦此」钦遵，备(嘉靖三十三年汪宗元刊本「大明律例」备下有「仰」字)将法司历年见行及申明问囚条例，查出开呈，以凭会议，等因奉此，依奉查呈前来。会同太子少保都察院左都御史等官闵珪等，大理寺卿等官王轼等，通行查议停当，除冗琐难行，遵奉明诏革去者不开外，，将情法适中，经久可行者，条陈上请定夺，等因开坐具题。奉圣旨：「你每还会同各该衙门再议停当来说。钦此。」钦遵。
会同吏部等衙门太子太傅尚书等官屠滽等，将前项条例查照明白，再加议处停当。理合开陈具奏。伏候命下之日刊行。内外问刑衙门，问拟罪囚，悉照此例施行，永为遵守。等因开坐具题。奉圣旨：「是。有点的六条，还再议停当来说。钦此。」钦遵。
续该本部等衙门会同将今奉钦依点出六条旧例再议明白具题。弘治十三年三月初二日，奉圣旨：「都照旧行。钦此」钦遵。

　　一、奉诏查议
太子少保刑部尚书臣白昂　
左侍郎臣屠勋　
臣陈道　
右侍郎臣何鉴　
太子少保都察院左都御史臣闵珪　
右都御史臣佀锺　
右副都御史臣顾佐　
大理寺卿臣王轼　
左少卿臣王鉴之
臣刘瓛　
右少卿臣何钧　
左寺丞臣刘宪　
右寺丞臣吴一贯

　　一、奉旨会议
太子太傅吏部尚书臣屠滽　
左侍郎臣林瀚　
右侍郎臣韩文　
太子少保户部尚书臣周经　
左侍郎臣许进　
右侍郎臣李三旸
太子少保礼部尚书臣徐琼　
左侍郎臣张升　
右侍郎臣焦芳　
少保兼太子太傅兵部尚书臣马文升
左侍郎臣王彝　
右侍郎臣杨谧　
太子太保工部尚书臣徐贯　
左侍郎臣曾鉴　
右侍郎臣史林　
通政使司掌司事礼部左侍郎臣元守道
通政使臣沈禄　
左通政臣王敞　
右通政臣陈瑶　
左参议臣姜清　
右参议臣陈勖　
臣李浩　
(录自日本东京大学藏「皇明制书」卷十三「问刑条例」。是书为弘治问刑条例单刻本。
嘉靖三十三年汪宗元刊本「大明律例」无「奉诏查议」「奉旨会议」臣工官衔姓名。)

　重修问刑条例题稿
刑部等衙门尚书等官臣顾应祥等谨题：为申明条例，以一法守事。
该委官先任湖广道监察御史、今升大理寺右寺丞胡植，云南清吏司郎中刘松，山东清吏司署郎中事主事吴维岳，先任左寺署左寺正事左评事、今升福建邵武府知府罗时霖，呈：各奉本部院寺札帖：
先该本部尚书喻茂坚等题，为奉命陈言以实修省事，内开一欵，前事。窃惟我国家稽古定律，以诘奸慝，而刑暴乱。又以民多法外之奸，律有未该之罪，累朝节有禁例，以辅律之不及。至弘治十三年，该多官会奏，钦定问刑条例，与大明律一体颁布，天下问刑衙门，永为遵守。法纪备矣。但自考定问刑条例，迄今将五十年，世变风移，自应通变以宜于民。节该法司议奏，及我皇上钦定条例数多，在京法司已知遵行，天下有司犹未通晓，中间有不谙例文，妄自摘引，或拘泥全例，添情就狱，以致引拟欠当，民多冤死，甚非慎重民命以召和气也。伏乞勑下臣等，会同三法司堂上官，将问刑条例并我皇上嘉靖元年以后钦定事例，通再申明，除简切易晓，引用无差者，照旧遵行外，中间如有例意本明，或罪状未合本例，妄自摘引；或例意有所专指，难以牵合者，容臣等逐一查议明白，刊示内外百司，通行讲读，永为遵行。其弘治十三年以后，嘉靖元年以前事例，虽系奉诏革除，中间有系因事条陈，议拟精当，有难尽废者，通加检查条件，并官司妄引条例，故入人罪者，明议黜罚之条，通行开具，奏请裁定施行。等因具题，节奉圣旨：「近年有司非法用刑，妄引条例，故入人罪。小民怨抑何伸。便会官备查各年问刑事例，定议来说。钦此。」
续该本部会同都察院大理寺覆题前事。「照得弘治十三年奉诏议刊问刑条例，三法司各委官备查节年事例明白，各呈本部院寺会议定拟上请，仍勑下九卿衙门各堂上官会议刊行。诚以事关法纪，必须集众思以定国是，方可通行。即今欲将各年事例查议，必须通行检阅，方得明悉。但事在各衙门者，文移各有职掌。合候命下，咨行吏部等部及通政使司，各将历年题准事干问刑事例，开具情法适中，经久可行，条件咨送臣等酌议定拟，仍会同九卿衙门各堂上官会议，奏请刊行。」等因。奉圣旨：「是。依拟行。钦此。」钦遵。
行准户部等衙门先后查检见行事例，不次开送前来。已经行委原任监察御史王绅、郎中卢梦阳、杜拯、左寺正胡尧臣、周嶅，备将各衙门及本部院寺各年题准事干问刑事例，查呈。间缘本部尚书喻茂坚、刘讱、李士翱，及各委官陆续去任。复该本部院寺，备仰职等，遵照原题事理，逐一查检明白，通行开呈，以凭会议。等因奉此。职等依奉，会同备查明白，呈乞会议，题请施行，案呈前来。
臣等会同都察院左都御史臣屠侨等，大理左少卿臣沈良才等，逐一查得弘治十三年以后，及我皇上节年钦定各事例，悉皆情法适中，经久可行。其间一二，或议拟虽详，而语意未明；或处断已当，而事体未尽者，通行斟酌，稍加损益。其见行条例中，间或情法该载未尽，或事体偏滞难行，已经各衙门申明者，今并为一款，以便遵守。其或虽经申明，而拟议未详；或未经申明，而引用易差；与一切奸弊，例所未备者，亦斟酌损益，因事推广。皆务求文义简切，而人俱易晓；情罪适均，而法可久行。及将官司妄引条例故入人罪者，明议黜罚之条。仍照原题事理，会同吏部等衙门尚书等官臣夏邦谟等，各再加议处停当。理合开陈具奏，伏乞皇上特赐裁定。恭候命下之日，将见行与今查议过新旧条例，伦次参付，总成一书，刊布内外问刑衙门，一体永为遵守。其余弘治十三年以后一切事例，窒碍难行，未经收入者，悉皆除去。不许援引比附。仍将新刊条例，各发一部，两直隶行顺天应天二府，浙江等十三省行各布政使司，照式翻刻，给发各府州县卫所，以便遵照施行。复乞天语叮咛，今后凡问刑官，自此条例申明颁布之后，敢有仍前任情妄引，轻视民命者，定照今议事例，黜罚有差。庶法守画一，刑狱明允，民无冤苦，而和气充溢矣。
缘系申明条例以一法守，及节奉圣旨便会官备查各年问刑事例定议来说事理，未敢擅便，谨题请旨。
　　嘉靖二十九年十二月二十二日
　　　　　
刑部尚书臣顾应祥
左侍郎臣杨行中
右侍郎臣彭黯　
都察院左都御史臣屠侨　
左副都御史臣商大节
大理寺左少卿臣沈良才
右少卿臣倪嵩　
左寺丞臣陶谟　
右寺丞臣胡植　
吏部尚书臣夏邦谟
左侍郎臣李默　
右侍郎臣应大猷
户部尚书臣孙应奎
左侍郎臣骆颙　
总督仓场督理西宛农事户部左侍郎臣端廷赦
太子太保礼部尚书兼翰林院学士臣徐阶　
左侍郎臣王用宾
右侍郎臣程文德
兵部尚书臣王邦瑞
左侍郎臣王道　
右侍郎臣聂豹　
协理京营戎政兵部侍郎兼都察院右佥都御史臣赵锦　
工部尚书臣胡松　
左侍郎臣龚辉　
右侍郎臣梁尚德
兵部左侍郎掌通政使司事臣孙禬　
左通政臣陈时　
右通政臣赵文华
右参议臣李登云
</div>
    <div class="pagination">
<span class="current-page">1</span><a href="明代律例汇编_page2.html">2</a><a href="明代律例汇编_page3.html">3</a><a href="明代律例汇编_page4.html">4</a><a href="明代律例汇编_page5.html">5</a><a href="明代律例汇编_page6.html">6</a><span>...</span><a href="明代律例汇编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
