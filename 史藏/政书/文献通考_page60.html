<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 60 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 60 页/共 334 页
  </h1>
  <div class="content">
   尚辇奉御，《周官》小司徒中大夫，掌六畜车辇；又宗伯巾车下大夫，掌王后之五辂、辇车，组免有た羽盖（古谓人牵为辇。春秋宋万以乘车辇其母，秦始皇乃去其轮而舆之，汉代遂为人君之乘）。汉、魏、晋并太仆属官，车府令掌之。东晋省太仆，遂隶尚书驾部。宋、齐、梁、陈车府，乘黄令、丞掌之。後魏、北齐则乘黄、车府令兼掌之。後周则司车辂主之。隋又乘黄、车府令丞掌之。炀帝置殿内省尚辇局，奉御二人。唐因之，龙朔二年，改为奉辇大夫，咸亨元年复旧。直长，四人，隋置。唐因之。
    宋制，殿中省判省事一人，以无职事朝官充。旧有六尚之局名，别而事存。今尚食归御厨，尚药归医官院，尚衣归尚衣库，尚舍归仪銮司，尚乘归骐骥院，内鞍辔库、尚辇归辇院，皆不领於本省。元丰正官制，置监、少监、丞各一人。监掌供奉天子五食、医药、服御幄、舆辇、舍次之政令，少监为之贰。凡总六局，曰尚食，掌膳羞之事；曰尚药，掌和剂诊候之事；曰尚酝，掌酒醴之事；曰尚衣，掌衣服冠冕之事；曰尚舍，掌次舍幄之事；曰尚辇，掌乘舆之事（六尚各有典御二人，奉帅六人或四人，监门二人或一人。又尚食有膳工，尚药有医师，尚酝有酒工，尚衣有衣徒，尚舍有幕士，尚辇有正供等官，皆分隶其局）。又置提举六尚局及管官一员。旧殿中省判省事一人，以无职事朝官充。虽有六尚局名，别而事存。凡官随局而移，不领於本省。所掌唯郊祀，元日、冬至天子御殿，及后庙、神主赴太庙，供其伞扇；而殿中监视秘书监，为寄禄官而已。元丰中，神宗欲复建此官，而度禁中未有其地，但诏御辇院不隶省、寺，令专达焉。初，权太府卿林颜因按内藏库，见乘舆服御亲行百物中，乃乞复殿中省六尚，以严奉至尊。於是徽宗乃出先朝所度《殿中省图》，命三省行之，而其法皆左正言姚所裁定，岁崇宁二年也。三年，蔡京上修成《殿中省六尚局供奉库务敕令格式》、《看详》，凡六十卷，仍冠以“崇宁”为名。政和元年，殿中省尚伸上编定《六尚供奉式》。靖康元年，诏六尚局并依祖宗法。又诏：“六尚局既罢，格内岁贡品物万数，尚为民害，非祖宗旧制，其并除之。”
    ○少府监（少监　丞　主簿　中尚左尚右尚　织染　掌冶等署　暴室等丞）
    少府，秦官。汉因之，是为九卿。掌山海池泽之税，以给供养（应劭曰：“山海池泽之税名曰禁钱，以给私养，自别为藏。少者，小也，故称少府。”颜师古曰：“大司农供军国之用，少府以养天子也。”天子曰少府，诸侯曰私府。汉时官有司府长，掌禁钱。後光武改属司农也。王莽曰共工）。後汉少府卿一人，掌中服御之诸物，衣服宝货珍膳之属。朝贺则给璧。（後汉东平王苍为骠骑，正月朔朝，苍当入贺。故事，少府给璧。时阴就为少府，贵傲不奉法，漏将尽而求璧不得。苍掾朱晖遥见少府主簿持璧，乃往绐曰：“试请睹之。”既得而驰奉之，就复以他璧朝。给，徒改反）。凡中书谒者、尚书令仆、侍中、中常侍、黄门、御史中丞以下皆属焉。晋制，银章青绶，五时朝服，进贤两梁冠，绛朝服，佩水苍玉。哀帝末，省并丹阳尹，孝武复置。宋少府领左右尚方、御府、东冶、南冶、平准等令丞。齐又加领左、右银钅署。梁少府为夏卿，位视尚书左、右丞。陈因之。後魏少府谓之六卿（以少府、宗正、太仆、廷尉、司农、鸿胪为六卿），至孝文太和中，易制官品，遂改少府为太府。北齐无少府，其尚方等署皆隶太府。至隋炀帝大业五年，又分太府为少府监，置监及少监，复领尚方、织染等署，後又改监、少监并为令。唐武德初置军器监，废少府监。贞观元年五月，分太府中尚方、织染坊、掌冶坊署，置少府监。龙朔二年，改为内府监，咸亨元年复旧。光宅元年，改为尚方监，神龙元年复旧。监一人（总判），少监二人（通判。初少监一人，太极元年加一人），领中尚、左尚、右尚、织染、掌冶等五署（开元十年五月，於北都置军器监，至二十六年五月废）。
    丞，汉有六人，後汉省五而有一丞，其後历代皆一人（《山公启事》曰：“中郎卫昱往为少府丞，具有损益。”）。唐置四人。
    主簿，晋置二人，自後历代一人，唐有二人。
    中尚署，《周官》为玉府。秦置尚方令，汉因之。後汉掌上手工作，御刀剑、玩好器物及宝玉作器（宦者蔡伦为尚方令，监作秘剑及诸器械，莫不精工坚密，为後代法）。两汉又有考工令，主作兵器，其职稍同（考工令作兵器，兵器成则传执金吾入武库；及主织采诸杂工。初属少府，中属主爵，光武时属太仆）。汉末，分尚方为中、左、右三尚，魏、晋因之。自过江，唯置一尚方，哀帝以隶丹阳尹。宋武帝践祚，以相府作部配台，谓之左尚方，而本署谓之右尚方，并掌造军器。又以相府细作配台，即其名置令一人，隶门下。孝武大明中，改曰御府（御府，二汉已有之，典官婢作艺衣服补浣之事。魏、晋犹置其职，江左乃省焉）。後废帝初，省御府，置中署，隶右尚方。则汉之考工令如宋之尚方令，尚方令如宋中署矣。齐署左、右尚方令各一人。梁有中、左、右尚方。北齐亦有三尚方，隶太府。隋炀帝分隶少府。唐省“方”字，有中、左、右三尚署，令、丞各一人（中署掌宫内营造杂作，左署掌车辇、伞扇、胶漆、画镂等作，右署掌皮毛胶墨杂作、席荐等事。开元以後，别置中尚使以监之）。
    织染署令一人。《周礼 天官》典丝，掌受文织采组焉，染人掌染线帛。秦置平准令。（韦昭《辨释名》曰：“平准令主染色，染有均平之法，故准而则之。”）汉因之，及主物价、练染。初，少府属官有东织、西织，成帝省东织，更名西织为织室。北齐中尚方领泾州雍州丝局、定州绸绫局丞。後周有司织下大夫。隋有司织、司染二署，炀帝令为织染一署，令掌织组绶、绫锦、冠帻并染色等。唐因之，有令、丞。
    掌冶署。秦及汉郡国有铁官（诸郡国出铁者，署铁官长、丞）。晋冶令掌工徒鼓铸，隶卫尉。江左以来，省卫尉，始隶少府。宋有东冶、南冶，各置令、丞（东冶令、丞各一人，南冶令、丞各一人），而属少府。齐因之。江南诸郡县有铁者，或置冶令，或置冶丞，多是吴所置。梁陈有东、西冶（东冶重，西冶轻，其西冶即宋、齐之南冶）。北齐诸冶属太府。後周有冶工、铁工中士。隋有掌冶署令、丞。唐於京师置冶署，有令、丞各一人，掌造铸金银铜铁、涂饰琉璃玉作等事。
    暴室丞（後汉暴室丞，宦者也。主中妇人病疾者就此室理之，其皇后、贵人有罪，亦就此室。属少府。其後无之），海丞（汉平帝置少府海丞一人，掌海税，後无），果丞（与海丞同置，掌诸果实，後无）。
    宋少府监判监事一人，以朝官充。凡天子器玩、后妃服饰、雕文错彩工巧之事，分隶於文思院、後苑造作所。本监但掌造门戟、神衣、旌节，郊庙诸坛祭玉、法物，铸牌印朱记，百官拜表案、褥之事。诸州铸钱监，并属少府，监官各一人，以京朝官及三班使臣充。元丰正官制，置监、少监、丞、主簿各一人，掌百工伎巧之政令。所隶官属五：文思院掌造金银、犀玉工巧之物，金采、绘素装钿之饰，以供舆辇、册宝、法物及凡器服之用。监官文臣一员，武臣二员。绫锦院掌织锦绣，以供乘舆及凡服饰之用。监官三人，以京朝官诸司使副及内侍充。染院掌染丝币帛。监官二人，以京朝官及内侍充。裁造院掌裁造服饰。监官二人，以京朝官及内侍充。文绣院掌纂绣，以供乘舆服御及宾客祭祀之用。建炎初，以将作、少府监并归工部，绍兴三年复置将作监，少府事总焉（寄禄官少府监後为中散大夫）。
    ○将作监（少监　丞　主簿　左校　右校　甄官　中校等署　东园主章令）
    今将作，亦少氏以五雉为五工正，以利器用（雉有五种，故曰五雉），唐虞共工、《周官》考工之官，盖其职也。秦有将作少府，掌治宫室。汉景帝中元六年，更名将作大匠。後汉位坎河南尹，中元二年省，以谒者领之。章帝建初元年，复置。初以任隗为之，掌修作宗庙、路寝、宫室、陵园木土之工，并树桐梓之类列於道侧（《後汉志》注曰：“古列树以表道。”）。魏、晋因之。江左至宋、齐，皆有事则置，无事则省。而梁改为大匠卿，陈因之，後魏亦有之。北齐有将作寺，其官曰大匠（兼领功曹、主簿、长史、司马等官属）。後周有匠师中大夫，掌城郭宫室之制；又有司木中大夫，掌木工之政令。隋与北齐同，至开皇二十年，改寺为监，大匠为大监，初加置副监。炀帝改大监、少监为大匠、少匠，五年又改为大监、少监，十三年又改大令、少令。唐复皆为匠。龙朔二年，改将作为膳工监（大匠、少匠随监名改），咸亨元年复旧。光宅元年改为营缮监，神龙元年复旧。大匠一人（总判），少匠二人（通判。初一人，太极元年加置一人），天宝中，改大匠为大监，少匠为少监，领左校、右校、甄官、中校四署。
    丞，汉有二人，後汉一人。魏、晋因之。东晋以後，有事则置，无事则省。梁又置一人，陈因之。後魏有之。北齐四人。後周有匠师中士。隋二人。唐四人。
    主簿，晋置。自後与丞同。隋二人，唐因之。
    左、右校署。秦及汉初有左、右、前、後、中五校令，後唯置左、右校令。後汉因之，掌左、右工徒。魏并左校、右校於材官。晋左、右校属少府。宋以後并有左校令、丞。北齐亦有之。隋左右校令、丞属将作。唐因之。左校署令、丞二人（掌营构木作、采材等事），右校署令、丞二人（掌营土作、瓦泥，并烧石灰、厕溷等事）。
    甄官署令、丞一人。後汉有前、後、中甄官令，属将作。晋有甄官署，掌砖瓦之事。宋、齐、北齐、隋悉有之。唐因之，掌营砖石瓷瓦。
    中校署令，秦、汉有，自後无。唐置令、丞各一人，掌舟车、杂兵仗、厩牧。
    东园主章令，汉有之，武帝更名木工（如淳曰：“章谓木材也。旧将作大匠主材史名章曹掾。”颜思古曰：“今所谓木锺者，盖章声之转耳。东园主章掌材，以供东园匠。”东园匠，官名，主作陵内器物，属少府）。唐无。
    宋将作监判监事一人，以朝官以上充。凡土木匠工之政隶三司修造案，本监但掌祠祀供省牲牌、镇石、炷香、焚版币之事。元丰正官名，置监、少监各一人，丞、主簿各一人，掌宫室、城郭、舟车营缮之事。凡出纳籍帐，岁受而会之，上於工部。所隶官属十：修内司，掌宫城、太庙缮修之事，监官二人，以朝官及内侍充。  东西八作司，掌京城内外缮修之事，句当官各三人，以京朝官、诸司使副充。竹木务，掌受诸路水运材植，抽算商贩竹，以经营造，句当官一人，以京朝官充。  事材场，掌计度财物，前期朴斫，以经营造，监官二人，以京朝官、三班使臣充。  麦&lt;麦&gt;场，掌受京畿诸县夏租&lt;麦&gt;，以给圬墁，监官一人，以三班使臣充。窑务，掌陶土为砖瓦，以给缮营及瓶缶之用，监官三人，诸司使、副充。丹粉所，掌烧变丹粉，以供绘饰，监官一人，内侍充。作坊物料库，掌储积财物，以备给用，监官三人，以京朝官及内侍三班使臣充。退材场，掌受京城内外退弃材木，抡其长短曲直，中度者以给营造，余备薪爨，监官一人，以京朝官充。帘箔场，掌抽算竹木蒲苇，以供帘箔之用，监官二人，以京朝官充。建炎三年，与少府俱并归工部。绍兴三年，置将作监，少府事总焉。隆兴初，宫室无所营缮，职务简省，百工器用属之文思院上下界，隶工部，本监惟置丞一员，馀官虚而不除。乾道以後，人才盛多，监、少、丞、簿无阙，凡台省久次与郡邑之有声者，悉借径於此，号为储才之地，而营缮之事，多俾府尹、畿漕分任其责（寄禄官将作监丞後为宣议郎，主簿後为承务郎）。
    ○国子监（祭酒　司业　丞　主簿　国子博士　助教　太学　广文　四门　律学　书学　算学等博士　武学宗学附）
    孙卿在齐为三老，称祭酒（胡广曰：“凡官名祭酒，皆一位之元长。古者宾得主人馔，则老者一人举酒以祭地，故以祭酒为称。”汉之侍中、魏之散骑常侍，功高者并为祭酒，用其义也。公府有祭酒，亦因其名）。汉吴王濞年老不朝，为刘氏祭酒，则祭酒之名久矣（王莽以安车驷马迎夏侯胜为讲学祭酒，胜推而不受）。又汉置博士，至东京，凡十四人，而聪明有威重者一人为祭酒，谓之博士祭酒。盖本曰仆射，中兴转为祭酒。魏因之。晋武帝咸宁四年，初立国子学，置国子祭酒一人（永嘉中，又置儒林祭酒，以杜夷为之）。国子，周之旧名，《周官》有师氏之职，即魏国子祭酒（《周礼》师氏以三德、三行教国子，又有保氏而养国子以道，教之六艺也）。晋介帻，皂朝服，进贤两梁冠，佩水苍玉。旧视侍中、列曹尚书（刘毅、嵇绍并为此官。又袁字山甫，为国子祭酒。时屡经丧乱，礼教陵迟，上疏求立学徒，帝从之。国学之兴，自始也。又裴为祭酒时，奏立太学，起讲堂，筑门立，刻石以写《五经》也）。宋代不置学，则助教唯置一人，而祭酒、博士常置也。明帝太始六年，以国学废，初置总明观祭酒一人，有元、儒、文、史四科，科置学士各十人。齐高帝建元四年，有司奏置国学，祭酒准诸曹尚书，博士准中书郎，助教准南台御史，选经学为先，若其人难备，给事中以还明经者，以本位领。其後国讳废学。永明三年立学，尚书令王俭领祭酒。学既建，乃省总明观。八年，国子博士何允单为祭酒，疑所服，陆澄等皆不能据，遂以元服临试；月馀日，博议定，乃服朱衣。齐、梁号为国师，陈、後魏亦曰国子祭酒。其初定中原，先立太学，置《五经》博士。北齐国子寺有祭酒一人。隋开皇十三年，国子寺罢隶太常（凡国学诸官，自汉以下并属太常，至隋始革之），又改寺为学。仁寿元年罢国子学，唯立太学一所，省国子祭酒、博士，置太学博士总知学事。炀帝即位，改国子学为国子监，依旧置祭酒。唐因之。龙朔元年，东都亦置。龙朔二年，改为司成馆，又改祭酒为大司成。咸亨初复旧。光宅元年，改国子监为成均监，神龙元年复旧。领国子学（学生三百人）、太学（学生五百人）四门（学生五百人，俊士八百人）、律学（学生五十人）、书学（学生三十人。算学学生三十人凡六学生徒二千二百一十人。每学各置博士以总学事，及有助教等员。天宝九载，又於国子监置广文馆，领学生为进士业者。置博士、助教各一人，其品秩并与太学同）。置祭酒一人，掌监学之政。皇太子受业，则执经讲说，皆以儒学优重者为之。天宝九载，置广文馆学生进士。
    国子司业。炀帝大业三年，於国子监初置司业一人。《礼》曰“乐正司业，父师司成”，因以为名。唐置二人，副贰祭酒通判监事。龙朔二年，改为少司成，咸亨初复旧。凡祭酒、司业，皆儒重之官，非其人不居。
    丞，隋置三人，唐一人。
    主簿，北齐置。隋一人，唐因之。
    宋国子监判监事二人，以两制或带职朝官充，凡监事皆总之。直讲八人，以京官、选人充，掌以经术教授诸生。丞一人，以京朝官或选人充，掌钱出纳之事。主簿一人，以京官或选人充，掌文簿以句考其出纳。监生无定员。元丰正官名，置祭酒、司业、丞、簿各一人，太学博士十人（旧系直讲），正、录各五人，武学博士二人，律学博士、正名一人。祭酒掌国子、太学、武学、律学、小学之政令，司业为之贰，丞参预监事。凡诸生之隶於太学者，立三舍法（见《学校门》）。崇宁立辟ń，置大司成一人为师儒之首，总辟ń、太学之政令，位诸曹侍郎上，宣和罢。中兴初，并国子监归礼部。绍兴三年，置国子监；十二年，置祭酒；十三年，始复建太学。隆兴并省司业，不与祭酒并除。乾道七年，乃并除如故。
    国子博士，班固云，按六朝时往往有博士，掌通古今（又曰：博士，秦官，汉因之）。汉博士多至数十人，冠两梁（文帝时，博士朝服元端，章甫冠）。武帝建元五年，初置《五经》博士。宣帝、成帝之代，《五经》定法稍增，置博士一人。博士选有三科，高第为尚书，次为刺史，其不通政事，以久次补诸侯太傅。於时孔光为博士，数使录冤狱，行风俗，以高第为尚书（叔孙通为博士，初制汉礼。又贾谊年二十馀，文帝召为博士，年最少。每有诏议下，诸老生未能言，谊尽为对之，人人各如其意）。後汉博士凡十四人（《易》：施、孟、梁京、邱氏；《尚书》：欧阳、大小夏侯；《诗》：齐、鲁、韩氏；《礼》：大、小戴；《春秋》：严、颜，各一博士。华峤《汉后书》曰：“初，欲立《左氏传》博士。范以为《左氏》浅末，不宜立。陈元闻之，乃诣阙上疏争之，更相辩对，凡十馀上，帝卒立《左氏》学。”），掌以《五经》教子弟，国有疑事掌丞问对。旧时从议郎为博士，其通异艺，人平尚书，出部刺史、诸侯、守相，久次转谏议大夫。中兴高第为侍中，小郡若都尉博。士限年五十（其《督邮版状》曰：“生事爱敬，丧没如礼。理《易》、《尚书》、《孝经》、《论语》，兼崇载籍，穷微阐奥，师事某官，经明受谢。见授门徒尚五十人以上。正席谢坐，三郡二人。隐居乐道，不求闻达。身无金痍痼疾，三十六属，不与妖恶交通。王侯赐赏，行应四科，经任博士。”下言某官某甲保举。顺帝讳“保”，故称“守”）。安帝以博士多非其人，诏命三公、将军、中二千石举博士各一人，务得经明行高，卓尔茂异。是时群僚承风，凡所旌赏，绰有馀裕。後旋复故，遂用陵迟。初，平帝元始四年，改博士为博士师。後汉兼而存之，并择儒者（桓荣、鲁恭、戴凭等并为博士）。魏及西晋朝，博士置十九人。武帝咸宁四年，初立国子学，置国子博士一人，皆取履行精淳、通明典义，若散骑常侍、中书侍郎、太子中庶子以上，乃得召试（元帝时，荀崧上疏曰：“昔咸宁、太康、永嘉之中，侍中、常侍、黄门通洽古今、行为世表者领国子博士。”）。宋、齐诸博士皆皂朝服，进贤两梁冠，佩水苍玉。梁国学有博士二人；天监四年，置《五经》博士各一人（魏、晋、宋、齐并不置《五经》博士，至此始置焉）。旧国子学生限以贵贱，武帝欲招来後进，五馆生皆引寒门隽才，不限人数。陈因之。後魏、北齐并有之。隋仁寿元年，省国子博士；大业三年，复置一人。唐增置二人。龙朔二年改为司成宣业，咸亨初复旧。诸州府亦有经学博士一人。
    助教。晋咸宁四年，初立国子学，置助教十五人，以教生徒。江左及宋并十人（宋制，《易》、《尚书 毛诗》、《礼记 周礼 仪礼》、《左传》、《公羊》、《梁》各为一经，《论语》、《孝经》为一经，合十经，助教分掌）。宋、齐并同。梁国子助教，旧视南台御史，品服与博士同。陈因之。後魏亦有。北齐置十人。隋置四人唐国子学助教三人，诸府州县各有助教职员（府、州二人，县一人，学生各有差）。
    太学博士。晋江左增置国子博士十六人，谓之太学博士，品服同国子博士。梁置太学博士八人。陈因之。後魏亦然。北齐国子寺有太学博士十人。後周置太学博士下大夫六人。隋初置太学博士五人；仁寿元年，罢国子，唯立太学，置博士五人；大业三年，减置二人。唐因之。助教，後魏置。北齐亦有之，置二十人。後周曰太学助教上士。隋又曰太学助教，五人；大业三年，减三人。唐因之。
    广文馆博士一人，助教一人，并以文士为之，唐天宝九载置。
    四门博士。《後魏书》刘芳表：“云太和二十年，立四门博士，於四门置学。按《礼记》曰‘天子设四学’，郑元注曰‘四郊之虞庠也’。今以其辽远，故置於四门。请移与太学同处。”从之。北齐二十人。隋五人。唐三人。助教，北齐国子寺有二十人，隋初则五人，唐因之。直讲四人，唐初置，无员数，长安四年始定为四员。大成二十人，唐置，取贡举及第人，简聪明者，试书日诵得一千言，并日试策所习业等十条通七，然後补充，仍散官，禄俸赐会同直官例给。武太后长安中省，而置直讲，定为四员。
    律学博士，晋置，属廷尉。卫觐奏请律学博士，转相教授。东晋以下因之。梁曰胄子律博士，属廷尉。陈亦有律博士。後魏、北齐并有之。隋大理寺官属有律博士八人。唐因之，而置一人，移属国学。助教一人，位从九品上。
    书学博士，唐置三人，又置典学二人。
    算学博士，唐置二人，又置典学二人。
    宋国子监无博士，有直讲八人，熙宁改为太学博士。元丰定制亦无国子博士。大观元年乃置国子博士四员，国子正、录各二员，与太学官分掌教导。中兴後，置国子博士二员。太学博士，元丰改直讲为之。绍圣元年令：太学博士、正、录，令国子监长贰荐举，召试而後除。绍兴十二年，置太学博士三员。国子正、录，大观初置，掌行学规，纠不如规者罚之。绍兴十三年，诏正、录各置一员。太学正、录：仁宗朝胡瑗掌太学，其正、录第补诸生。熙宁末兴三舍，始选官为正、录，如学官之制。正、录各五人，掌行学规，不如规者纠罚之。元三年，罢命官正、录，以上舍、内舍充，後复置命官学正二员。绍圣悉如元丰旧制。绍兴十二年，复各置一员。书库官：淳化五年，判国子学李志言：“监中印书，亦主掌钱物，凡有公文，其所司止以印书钱物所为名，稍为近俗。今乞改为国子监书库官。”从之。书库监官以京朝官充，掌印经史群书，以备朝廷宣索赐予之用，及出鬻而收其直以上於官。元丰三年省。中兴後，并国子监入礼部。绍兴十三年乃复置一员，三十一年罢。龙兴初，诏主库兼书库。乾道七年，复置一员。
    武学，唐开元始置太公尚父庙，以留侯张良配，中春、中秋、上戊祭之，牲、乐如文宣王，仍以古名将十人为十哲配享。贞元元年，尊太公为武成王，诏考定可配享者，列古今名将六十四人图形焉。
    宋庆历三年，诏置武学於武成王庙，以阮逸为教授。八月，罢武学，以议者言“古名将如诸葛亮、羊祜、杜预等，岂专学孙、吴”故也。熙宁五年，枢密院言：“古者出师，受成於学，文武弛张，其道一也，乞复置武学。”诏於武成王庙置学。绍兴十六年，诏修建武学。武博、武谕尝以兵书、弓马、武艺诱诲学者。元丰官制行，以博士代教授。绍兴二十六年，诏武学博士、学谕各置一员，内博士於文臣有出身或武举出身曾预高选充；其学谕差武学人，後又除文臣之有出身者。
    宗学。汉平帝诏：“朕惟宗室皆高帝子孙，令置宗师以纠教之。”明、章二帝友爱子弟，幼者率留京师，训导以礼。唐高宗诏宗室子孙就秘书外省别为小学。
    宋元丰六年，宗室令铄乞建宗学，诏从之，既而中辍，建中靖国元年复置。崇宁初，立月书、季考法。南渡初，建学。嘉定更新置四斋，後再增三斋。宗学博士，旧诸王宫大小学教授也。至道元年，太宗将为皇侄等置师傅，执政谓环卫之官亲王比，当有降，乃以教授为名。咸平初，遂命诸王府官分兼南、北宅教授。南宫者，太祖、太宗诸王之子孙处之，所谓睦亲宅也。崇宁五年，又改称某王宫宗子博士，位国子博士之上。靖康之乱，宗学遂废。绍兴四年，始复置诸王宫大小学教授二员，隆兴省其一。嘉定九年十二月，始复置宗学，改教授为博士，又置宗学谕一员，并隶宗正寺。在太常博士之下，谕在国子正之上，俸给、赏典依国子博士及正体例。於是宗室疏远者皆得就学，而彬彬可观矣。旋有旨，复存诸王宫大小学教授一员。
    ○军器监（丞　主簿　甲坊署　弩坊署）
    後周武帝四年，初置军器监。唐武德初，置军器监。贞观元年，罢军器大监，置少监，後省之，以其地隶少府监，为甲弩坊。开元初，复以其地置军器使；至三年，以使为监，更置少监一员、丞二员、主簿一员、录事一员，及弩坊等署；十一年，悉罢之，复隶少府，为甲弩坊；十六年，移其名於北都，置军器监（亦尝以太原尹兼领之）。天宝六载，复於旧所置军器监。监一人，领甲坊、弩坊两署。
    丞、主簿各一人，唐置。
    甲坊署令、丞，《周礼 考工记》曰“函人为甲”。隋少府有甲铠署。唐改焉。
    弩坊署令、丞，《周礼》司弓矢掌四弩。隋有弓弩署。唐改焉。
    宋军器初领於三司胄案，官无专职。熙宁六年，废胄案，乃按唐令置监，择从官总判。元丰正名，分案五，所隶官属四。东西作坊，掌造兵器、旗帜、戎帐行物，辨其名色，监官二人，以京朝官及三班使臣充。作坊物料库，掌收铁锡、羽箭、油漆之类。皮角场，掌收皮革、筋骨，以供作坊之用，置官与东西作坊同。建炎并归工部。绍兴复置长贰各一员。隆兴初，诏军器所已隶工部，本监惟置丞一员。乾道後置监、少监及簿。淳熙初，诏戎器非进入毋辄出所，由是呈验浸省。嘉定以後，事最稀简，特为储才之所。
    ○都水使者（丞　主簿　舟楫署　河渠署）
    虞舜命益作虞，以掌山泽。《周官》有林衡、川衡二官，掌林麓、川泽之禁。汉武帝元鼎二年，初置水衡都尉（应劭曰：“山林之官曰衡。掌诸池苑，故称水衡。”张晏曰：“主都水及林苑，故曰水衡。主诸官，故曰都。有卒徒武事，故曰尉。”师古曰：“衡，平也，主平其税也。”）。掌上林苑（汉赵充国以中郎为水衡都尉，主船官也），盖主上林离宫燕休之处（王莽改曰予虞）。後汉光武省之，并其职於少府。每立秋ァ刘之日，辄置水衡都尉（ァ刘，将祭大猎之名。ァ，敕俱反）。事讫省。初，秦、汉又有都水长丞，主陂池灌溉，保守河渠，自太常、少府及三辅等皆有其官。汉武帝以都水官多，乃置左、右使者以领之（刘向为左都水使者是也。又《续汉 百官志》曰刘向领三辅都水）。至汉哀帝，省使者官。至东京，凡都水皆罢之，并置河是谒者。汉之水衡都尉本主上林苑，魏世主天下水军舟船、器械。晋武帝省水衡，置都水台，有使者一人，掌舟航及运部，而河是为都水官属。元康中，复有水衡都尉（《元康百官名》及《晋起居注》曰：“陈慎、戴熊俱以都水使者领水衡都尉。”）。怀帝永嘉六年，胡贼入洛阳，都水使者奚先出督运得免。江左省河是（诸公赞曰：“陈勰字太和，有巧思，为都水使者。”《洛阳记》曰：“千金是，勰所置。”），宋都水使者铜印墨绶，进贤两梁冠，与御史中丞同。孝武帝初，省都水台，罢都水使者，置水衡令，孝建元年复置。齐有都水台使者一人。梁初与齐同；天监七年，改都水使者为大舟卿，位视中书郎，列卿之最末者，主舟航河是。陈因之。後魏初，皆有水衡都尉及河是谒者、都水使者官；至永平二年，都水台依旧置二使者。北齐亦置二使者。隋开皇二年废都水台入司农，十三年复置。仁寿元年，改台为监，更名使者亦为监。炀帝又改为使者，寻又为监，加置少监，又改监及少监并为令，领舟楫、河渠二署。唐武德八年，置都水台，後复为都水署，置令，隶将作。贞观中，复为都水监，置使者。龙朔二年，改都水使者为司津监丞，咸亨元年复旧。光宅元年，改都水监为水衡，置都尉。神龙元年，复为都水监，置使者二人，分总其事，不属将作，领舟楫，河渠二署。
    丞。汉有水衡丞五人，亦有都水丞。後汉、晋初都水使者有参军二人，盖亦丞之职任。宋因之。梁大舟卿有丞，陈因之。後魏、北齐又曰参军。隋曰都水丞。唐二人。
    主簿，晋水衡都尉有之，为左、右、前、後、中五水衡令悉皆有之。梁大舟卿亦有之。至隋又置。唐因之。
    舟楫署令。汉主爵中尉属官有都船令、丞，水衡都尉有楫棹令、丞。晋曰船曹吏。齐曰官船典军。後周曰舟中士。隋为舟楫署令、丞。唐因之，令、丞各一人。
    河渠署。隋炀帝置令、丞各一人。唐因之。
    宋都水监，判监事一人，以员外郎以上充；同判监一人，以朝官以上充；丞二人，主簿一人，并以京朝官充。掌内外河渠是堰之事（旧例三司河渠案。嘉三年，始专置监以领之）。轮遣丞一人出外治河埽之事，或一岁再岁而罢，其问有谙知水政，或至三年者。置局於澶州，号曰外监寺司，押司官一人。元丰八年，诏提举汴河是岸司隶本监。先是，导洛入汴，专置是岸司；至是，归之都水司。元时，诏南、北外都水丞并以三年为任。七年，方议回河流，乃诏河北、京西漕臣及开封府界提点，各兼南、北外都水事。宣和三年，诏罢南、北外都水丞司，依元丰法，通差文武官一员。四年，臣僚言：“都水监，因恩州修河，举辟文武官至百二十馀员，授牒家居，不省所领何事，皆乘传给券，第功希赏。”诏除正官十一员外，馀并罢。所隶有东、西四排岸司监官，各以京朝官、ト门侯以上及三班使臣充，掌水运纲船输纳顾直之事。汴河上下锁、蔡河上下锁各监官一人，以三班使臣充，掌算舟船木筏之事。天下堰总二十一，监官各一人；渡总六十五，监官各一人，皆以京朝官、三班使臣充，亦有以本处监当兼掌者。
    ○内侍省（内侍　内常侍　内给事　内谒者监　内寺伯　掖庭局　宫闱局　奚官局　内仆局　内府局）
    天文有宦者四星，在帝座之西。《周官》有宫正、宫伯（皆主王宫，中官之长）、宫人（掌王之六寝）、内宰（理王内之政令，以阴礼教六宫）、阍人（掌守王宫）、寺人（掌王之内人及女官）。战国时有宦者令（赵有宦者令缪贤是）。秦少府属官有中书谒者令、丞，又有将行、卫尉、少府各一人（并皇后卿）。汉景帝中元六年，改将行为大长秋（颜师古曰：“秋者，收成之时。长者，恒久之义。故以为皇后官名。”）。或用中人，或用士人（中人，阉人）。成帝加置太仆一人，掌太后舆马。通谓之皇太后卿，皆随太后宫为官号，在正卿上，无太后则阙（卫尉在卫尉上，少府在少府上之类是也）。又有长信詹事，掌皇太后宫。景帝六年，更名长信少府。平帝元年四年，更名长乐少府。帝祖母称长信宫，帝母称长乐宫，故有长信少府、长乐少府，职如长秋，位在长秋上，及职吏皆宦者也。後汉常用宦者，职掌奉宣中宫命，凡给赐族亲，当谒见者关通之，中宫出则从。属官有丞、中宫仆、谒者、私府署令。初，秦又置中常侍官，参用士人，皆银左貂，给事殿省。汉制，置侍中、中常侍各一人省尚书事，黄门侍郎一人传发书奏，皆用姓族。後汉中常侍赞导内事，顾问应对。永平中，始定员数，中常侍四人（《汉旧仪》曰：“秩千石，得出入卧内，举法省中。”省中即禁中也。成帝外家王禁贵重，朝中为讳禁曰省），小黄门十人，自明帝以後，员数稍增，改以金右貂，兼领卿署之职。自和熹太后以女主称制，不接公卿乃，以阉人为常侍、小黄门，通命两宫。自此以来，悉用阉人，不调他士。自安迄桓，权任尤重，手幄王爵，口含天宪。桓帝既与宦官谋诛梁冀，乃封宦者五人（单超、徐璜、贝瑗、左、唐衡也）同日为侯，皆食邑，故世号“五侯”焉（杨秉为太尉，奏请免中常侍侯览、贝瑗等官。尚书召对秉掾属曰：“公府外职，而劾近官，经典汉制，有故事否？”秉使对曰：“《春秋》赵鞅以晋阳之甲逐君侧之恶。又《传》曰除君之恶，唯力是视。邓通戏慢，申屠嘉召责，文帝许之。汉制故事，三公之职，无所不统。”帝不得已，遂免览官，削瑗国）。及袁绍大诛宦者之後，永巷、掖庭复用士人，阃闱出入，莫有禁切，侍中、侍郎、门部驺宰，中外杂错，鬼声彰闻。魏改汉制，太后三卿在九卿下。晋复旧，在同号卿上，有后则置，无后则阙。齐郁林王立，文安太后即尊号，以宫名置宣德卫尉、少府、太仆。梁有弘训太后，亦置属官。陈亦有太后三卿。後魏大长秋掌顾问应对，自文明冯后，阉官用事，大者令、仆，小者卿、守（宦者赵黑为选曹尚书）。北齐有中侍中省，置中侍中二人，中常侍四人，掌出入ト门；又有长秋寺，置卿、中尹各一人，掌诸宫ト，领掖庭等令，并用宦者。後周有司内上士、小司内中士、巷伯中士等官。隋曰内侍省，领内侍、内常侍等官（内侍即旧长秋，内常侍即旧中常侍）。炀帝改内侍省为长秋监，置令一人、少令一人、丞二人，并用士人，馀用宦者。领掖庭、宫闱、奚官三署，亦参用士人。唐武德初，改为内侍省，皆用宦者。龙朔二年，改为内侍监，咸亨元年复旧。光宅元年，改为司宫台，神龙元年复旧。有内侍四人（掌知宫内供奉，中宫驾出则夹引，总判局事。旧二人，开元中加二人。贞元七年三月，敕：“内侍五品以上，许养一子，仍以同姓者，初养日不得过十岁。”），内常侍六人（通判省事）。属官有内给事八人，内谒者监六人，内寺伯二人，寺人六人。领掖庭、宫闱、奚官、内仆、内府等五局（神龙元年後，始以中使出监诸军兵马。宝应元年五月，敕诸道州所承上命，须凭正敕可施行，不得悬便信中使宣敕即遵行）。
    内给事，《周礼》内小臣之职，掌王后之命，后出入，前驱。後汉少府有给事黄门，常侍左右，止在内宫，门通中外，及中宫已下众事。自魏、晋至於梁、陈，无其职。後魏有中给事中。後改为中给事。北齐中侍中省有中给事中四人。炀帝改为内承直。唐复为内给事，置八人。
    内谒者。後汉大长秋属官有中宫谒者二人，主报中章。後魏、北齐有中谒者仆射。隋内侍省有内谒者监六人，内谒者十二人。唐因之。
    内寺伯。《周礼》寺人掌王之内人及女宫之戒令。隋内侍省有内寺伯二人。唐因之。
    掖庭局令。秦置永巷，汉武更名掖庭，置令，掌宫人簿帐、公桑养蚕及女工等事。後汉掖庭令掌後宫贵人采女；又有永巷令，典官婢，皆宦者，并属少府。唐置二人。
    宫闱局令二人。隋置。令掌宫内门ト之禁，及出纳神主，并内给使名帐、粮廪事。唐因之。
    奚官局令二人。齐、梁、陈、隋有奚官署令，掌守宫人、使药、疾病、罪罚、丧葬等事。唐置二人。
    内仆局令二人。後汉有中宫仆，掌车舆、杂畜及导等。唐置二人。
    内府局令二人，汉有内者局令。隋曰内者。唐为内府，置令二人。掌内库出纳、帐设、澡沐等。
    范晔史论曰：“宦人之在王朝者，其来旧矣。将以其体非全气，情志专良，通关中人，易以役养乎？然而後世因之，才任稍广。其能者则勃貂、管苏有功於楚、晋，景监、缪贤著庸於秦、赵。及其敝也，则竖刁乱齐，伊戾祸宋。汉兴，仍袭秦制，置中常侍官，然亦引用士人，以参其选，皆银左貂，给事殿省。又高后称制，乃以张卿为大谒者，出入卧内，受宣诏命。文帝时有赵谈、北宫伯子，颇见亲幸。至於孝武，亦爱李延年。帝数宴後庭，或潜游离馆，故请奏机事多以宦人主之。至元帝之世，史游为黄门令，勤心纳忠，有所补益。其後弘恭、石显以佞险自进，卒有萧、周之祸，损秽帝德焉。中兴之初，内官悉用阉人，不复杂调他士。至永平中，始置员数，中常侍四人，小黄门十人。和帝即祚幼弱，而窦宪兄弟专总权威，内外臣僚莫由亲接，所与居者，唯阉宦而己。故郑众得专谋禁中，终除大憝，遂享分土之封，超登宫卿之位。於是中官始盛焉。自明帝以後，迄乎延平，委用渐大，而其员稍增，中常侍至有十人，小黄门二十人，改以金右貂，兼领卿署之职。邓后以女主临政，而万机殷远，朝臣国议，无由参断帷幄，称制下令，不出房闱之，不得不委用刑人，寄之国命。手握王爵，口含大宪，非复掖庭、永巷之职，闺牖房闼之任也。其後孙程定立顺之功，曹腾参建桓之策，续以五侯合谋，梁冀受钺，迹因公正，恩固主心，故中外服从，上下屏气。或称伊、霍之勋，无谢於往载；或谓良、平之画，复兴於当今。虽时亦忠公，而竟见排斥。举动回山海，呼吸变霜露。阿旨曲求，则光宠三族；直情忤意，则惨夷五宗。汉之纪纲大乱矣。若夫高冠长剑，纡朱怀金者，布满宫闱；苴茅分虎，南面臣人者，盖以十数。府署第馆，綦列於都鄙；子弟支附，过半於州国。南金、和宝、冰纨、雾之积，盈仞珍藏；嫱媛、侍儿、歌童、舞女之玩，充备绮室。狗马饰雕文，土木被缇绣。皆剥割氓黎，竞恣奢欲。构害明贤，专树党类。其有更相援引，希附权强者，皆腐身熏子，以自达，同弊相济，故其徒有繁，败国蠹政之事不可覃书。所以海内嗟毒，志士穷栖，寇剧缘，摇乱区夏。虽忠良怀愤，时或奋发，而言出祸从，旋见孥戮。因复大考钩党，转相诬染。凡称善士，莫不离被灾毒。窦武、何进位崇戚近，乘九服之嚣怨，协群英之势力，而以疑留不断，至於殄败。斯亦运之极乎！虽袁绍龚行，芟夷无馀，然以暴易乱，亦何云及！自曹腾说梁冀，竟立昏弱。魏武因之，遂迁龟鼎。所谓‘君以此始，必以此终’，信乎其然矣！”
    宋祁史论曰：“太宗诏内侍省不立三品官，以内侍为之长，阶第四，不任以事，惟门ト守御、廷内埽除、禀食而已。武后时，稍增其人。至中宗，黄衣乃二千员，七品以上员外置千员，然衣朱紫者尚少。元宗承平，财用富足，志大事奢，不爱惜赏赐、爵位。开元、天宝中，宫嫔大率至四万，宦官黄衣以上三千员，衣朱紫千馀人。其称旨者辄拜三品将军，列戟於门。其在殿头供奉，委任华重，持节传命，光焰殷殷动四方。所至郡县奔走，献遗至万计。修功德，市禽鸟，一为之使，犹且数千缗。监军持权，节度反出其下。於是甲舍、名园、上便之田为中人所占者半京畿矣。肃、代庸弱，倚为捍卫，故辅国以尚父显，元振以援立奋，朝恩以军密重，然犹未得常主兵也。德宗惩艾Г贼，故以左右神策、天威等军委宦者主之，置护军中尉、中护军分提禁兵，是以庶柄下迁，政在宦人，举手伸缩，便有轻重。至标士、奇材，则奏以为子；巨镇强藩，则争出我门。小人之情，猥险无顾籍，又日久侍天子，狎则无威，习则不疑，故昏君蔽於所昵，英主祸生所忽。元宗以迁崩，宪、敬以弑殒，文以忧偾，至昭而天下亡矣。祸始开元，极於天，凶愎参会，党类歼灭，王室从而溃衰，譬犹灼火攻蠹，蠹尽木焚，讵不哀哉！迹其残气不刚，柔情易褫，亵则无上，怖则生怨，借之权则专，为祸则迫而近，缓相攻，急相一，此小人常势也。噫！枭狐不神，天与之昏，末如乱何。故取中叶以来宦人之大者萃之篇。”
    右古今宦者之祸，无如汉、唐之季年。范、宋二史传论特为明畅，故备载之。然夷考其磐固猖獗之由，则有自来矣。盖将相者，天下大权之所自出也。汉中叶以後，以中书为政本，而中书令管机密，属之貂，是宦者得以窃相之柄也。故陈蕃、窦武、何进之徒，一有规画奏启，即为所窥，先发制人，祸不旋踵，而国祚随之。唐中叶以後，倚兵戎定祸乱，而观军容、监军属之貂，是宦者得以窃将之权也。故勋德如李、郭，则俯首受节制，而不免失律；跋扈如李茂贞、朱全忠，则称兵内侮，而遂以移祚矣。兵刑者，人主威柄之所自出也。汉自桓、灵以来，有黄门北寺狱，是宦者得以专刑也。故穷捕钩党，剿戮名士，皆黄门北寺狱之所为也。唐自德、代以来，有两军中尉，是宦者得以专兵也。故易置人主，诛夷大臣，皆两军中尉之所为也。盖将相之任，彼得以据之；兵刑之司，彼得以专之；而又地近情亲，根连株固，故虽有英特之君、贤智之臣，终不能以一朝而去腹心之病，亦由积渐之久故也。然桓、灵昏主，又从而崇奖之，故权悉下移，而汉之亡遂亟。文、武、宣贤君，虽不能抑制之，然政自已出，故唐之亡少纾云。宋初有内中高品班院，淳化五年改入内内班院，又改入内黄门班院，又改内侍省入内内侍班院。景德三年诏：“其东门取索司可并隶内东门司，馀入内都知司、内东门都知司、内侍省入内内侍班院可立为入内内侍省，以诸司隶之。”国初有内班院，淳化五年八月，改内班为黄门；九月，改黄门为内侍省。入内内侍省与内侍省，号为前、後省，而入内省比前省尤为亲近。通侍禁中、役服亵近者，隶入内内侍省。供侍殿中、备洒埽之职、役使杂品者，隶内侍省（《职略》云入内内侍省号北司，内侍省号南班，与《志》不同）。入内内侍省有都都知、都知、副都知、押班、内东头供奉官、内西头供奉官、内侍殿头、内侍高品、内侍高班、内侍黄门。内侍省有左班都知、副都知、右班都知、副都知、押班、内东头供奉官、内西头供奉官、内侍殿头、内侍高品、内侍高班、内侍黄门。自供奉官至黄门，以一百八十人为定员。凡内侍初补曰小黄门，经恩迁补则为内侍黄门。後省官阙，则以前省官补。押班次迁副都知，次迁都都知，遂为内臣之极品。熙宁中，入内内侍省、内侍省都知押班逐省，各以转入先後相压，永为定式。其官称，则有内客省使、延福宫使、宣政使、宣庆使、昭宣使，国初所置（《职略》云：“太祖以内客省使换枢密，以延福宫使换宣徽，其旨远哉。由都知延福使以下至寄资诸司副使者，即依外官荫补之法。”）。元丰议改官制，张诚一欲易都知、押班之名，置殿中监以易内侍省。既而宰执进呈，神宗曰：“祖宗为此名有深意，岂可轻议（《四朝志》、王定国《见闻录》）？”政和二年，始遂改焉。以通侍大夫易内客省使，正侍大夫易延福宫使，中侍大夫易景福殿使，中亮大夫易宣庆使，中卫大夫易宣政使，拱卫大夫易招宣使，供奉官易内东头供奉官，左侍禁易内西头供奉官，右侍禁易内侍殿头，左班殿直易内侍高品，右班殿直易内侍高班，而黄门之名如故。其属有：御药院句当官四人，以入内内侍省充，掌按验方书，修合药剂，以侍进御及供奉禁中之用。内东门司句当官四人，以入内内侍省充，掌宫禁人物出入，周知其名数而讥察之。合同凭由司监官二人，掌禁中宣索之物，给其要验，凡特旨赐予，皆具名数凭由，付有司准给。管句往来国信所管句官二人，以都知、押班充，掌契丹使介交聘之事。後苑句当官无定员，以内侍充，掌苑囿、池沼、台殿、种艺、雅饰，以备游幸。造作所，掌造作禁中及皇属婚娶之名拜。龙图、天章、宝文阁句当官四人，以入内内侍充，掌藏祖宗文章、图籍及符瑞、宝玩之物，而安像设以崇奉之。军头引见司句当官五人，以内侍省都知、押班及ト门宣赞舍人以上充，掌供奉便殿禁卫诸军入见之事，及马、步两直军员之名。翰林院句当官一员，以内侍押班、都知充，总天文、书艺、图画、医官四局，凡执伎以事上者皆在焉。中兴以来，深惩内侍用事之弊，严前、後省使臣与兵将官往来之禁，著内侍官不许出谒及接见宾客之令。绍兴三十年，诏内侍省所掌职务不多，徒有冗费，可废并归入内内侍省。旧制，内侍遇诞节许进子，年十二试以墨义，即中程者，候三年引见供职。三十二年，殿中侍御史张震言宦者员众，孝宗即命内侍省开具见在人数，免会庆节进子，仍定以二百人为额。乾道，以差赴德寿宫应奉阙人，增至二百五十人。绍熙三年，因宰臣奏，中官只令承受宫禁中事，不许预闻他事。嘉定初，诏内侍省陈乞恩例，亲属充寄班候，以十年为限。
    ●卷五十八  职官考十二
    ○枢密院
    唐代宗永泰中，置内枢密使，始以宦者为之，初不置司局，但有屋三楹，贮文书而已。其职掌惟承受表奏於内中进呈，若人主有所处分，则宣付中书门下施行而已。永泰中，宦官董廷秀参掌枢密事。元和中，刘光琦、梁守谦为枢密使。长庆中，王守澄知枢密事。旧左、右军容多入为枢密，亦无视事之厅。後僖、昭时，杨复恭、西门季元欲夺宰相权，乃於堂状後帖黄，指挥公事，此其始也。後梁革唐世宦官之弊，开平元年，改枢密院为崇政院，命敬翔为使，始更用士人。其备顾问、参谋议於中则有之，未始专行事於外也。唐庄宗同光元年，复以崇政院为枢密院，命宰臣郭崇韬兼使，又置院使一人，然权侔宰相矣。晋天福中，以桑维翰知枢密院事；四年，废枢密院（以刘处谦兼枢密，奏议多不称旨，及处谦丁内忧，遂废其院）。开运元年复置，以宰臣桑维翰兼使。周显德六年，范质、王溥并参知枢密院事。
    宋朝枢密院与中书对持文武二柄，号为“二府”。院在中书之北，印有“东院”、“西院”之文，而共为一院，但行东院印。建隆元年，以魏仁浦、吴兴祚为枢密使，赵普为副使，周末阙副使，至是始置。太平兴国四年，以石熙载为枢密直学士，以签书院事，直学士六人，备顾问应对，然未尝尽除，签书之名始此。淳化三年，以张逊知院事，温仲舒、寇准同知院事，同知院之名始此。治平中，以郭逵同签书院事，同签书之名始此。旧制，枢密院有使则置副使，有知院则置同知。如置知院，则当为副使者皆改同知；若置使，则同知复改为副使。熙宁元年，文彦博、吕公弼为使，韩绛、邵亢为副使。时陈升之三至枢府，神宗欲稍异其礼，乃以为知院，於是知院与使、副并置矣。元丰改官制，议者欲废密院归兵部。神宗曰：“祖宗不以兵柄归有司，故专命官统之，互相维制。”不从。然以密院联职辅弼，非出使之名，乃定置知院、同知院二人，馀悉置。职事多所正，细务分隶六曹，专以兵机军政为职，而契丹、国信、民兵、牧马犹总领焉。中兴初，有知院、同知院、签枢、同签枢，不置枢密使、副使。绍兴七年，张魏公既荐秦桧，未欲其与己并，又以故相不可除他官，乃先白高宗降旨，以本兵之地事权宜重，特除枢密使。秦桧首复除枢使，王敏节副之；既而张、刘二将并除枢密使，岳飞副之，合典故矣。近岁张俊、汪彻、虞允文、王炎、王淮、周必大、王蔺、赵汝愚继除枢使，其副止称同知，盖相承之误。
    石林叶氏曰：“梁改枢密院为崇政院，唐庄宗复旧名，遂改为枢密院直学士。至明宗时，安重诲为枢密使。明宗既不知书，而重诲又武人，故孔循始议置端明殿学士二人，专备顾问，以冯道、赵凤为之，班翰林学士上，盖枢密院职事官也。本朝枢密院官既备，学士之职浸废，然犹会食枢密院。每文德殿视朝，则升殿侍立，亦不多除人。官制行，乃与职事皆为职名，为直学士之冠，不隶枢密院，升殿侍立，为枢密都承旨之任。每吏部尚书补外，除龙图阁学士；户部以下五曹，则除枢密直学士，相呼谓之‘密学’。”
    容斋洪氏《随笔》曰：“唐世枢密使专以内侍为之，与他使均称内诸司，五代以来始参用士大夫，遂同执政。按《实录》所载，景德二年三月元德皇后忌，中书、枢密院文武百官并赴相国寺行香。初，枢密院言：‘旧例，国忌行香，惟密院使、副依内诸司例不赴，恐有亏恭恪。今欲每遇大忌日，与中书门下同赴行香。’从之。枢密使副、翰林枢密直学士并赴，自兹始也。然则枢密之同内诸司久矣。隆兴以来，定朝臣四参之仪，自宰臣至於郎官、御史，皆班列殿庭拜舞，惟枢密立殿上不预，亦此意云。”
    按：枢密之名始於唐代宗宠任宦者，故置内枢密使，使之掌机密文书，如汉之中书谒者令是也。若内中处分，则令内枢密使宣付中书门下施行，则其权任己侔宰相。至僖、昭，杨复恭、西门季元之徒遂至於视事行文书矣。昭宗天复元年，既诛刘季述，乃敕：“近年宰相延英奏事，枢密院侍侧，争论纷然；既出，又称上旨未允，复有改易，挠权乱政。自今并依大中旧制，俟宰相奏事毕，方得升殿承受公事。”盖当时所谓枢密使者专横如此。朱梁惩唐弊，不用宦者；然徒知宦者之不可用，而不知枢密院之不必存也，乃复改为崇政院，以敬翔为使。至後唐而复枢密院，郭崇韬、安重诲相继领其事，皆腹心大臣，则是宰相之外复有宰相，三省之外复有一省矣。宋兴，始以枢密与中书对持文武二柄，号称“二府”。然後枢密院之设始专有职掌，不为赘疣。然祖宗时枢密院官虽曰掌兵，亦未尝不兼任宰相之事。景德四年，中书命秘书丞杨士元通判凤翔府，枢密院命之掌内香药库，两府不相知，宣敕各下，乃诏：“自今中书所行事关军机及内职者，报枢密院；枢密院所行关民政及京朝官者，报中书。”是枢密院得以预除授之事也。又是年命宰臣王旦监修《两朝正史》，知枢密王钦若陈尧叟、参知政事赵安仁并修国史，是枢密院可以预文史之事也。至庆历以後，始以宰相兼枢密使，及元丰官制行，欲各主其名，遂不复兼。乃诏：“其事大小，大事，三省与密院同议进呈画旨，称三省、枢密院同奉圣旨，三省官皆同签书，付枢密院行之；小事，枢密院独取旨，行讫关三省。每朝，三省、枢密先同对，枢密院退待於殿庐，三省始留，进呈三省事，退，枢密院再上，进呈，独取旨，遂为定例。然熙宁初以司马温公为枢密副使，公以言新法不见听，力辞，上使人谓之曰：“枢密兵事也，官各有职，不当以他事辞。”其时文潞公亦在枢府，虽持正论，终不能抑新法之行。至哲宗初即位，蔡确为相，温公为门下侍郎，章知枢密院。温公欲复差役法，而确言：“此大事，当与枢密院同议取旨。”果驳温公所言。然则密院虽可以参谋三省之事，而又在所以委任之者如何。温公、潞公当熙宁之时，与国论不合，则欲其专任本兵，不预他事。蔡确当元之初，欲引章以自助，则欲其共立异议，阴排正人。至绍圣以後，则两府皆忄佥人附会绍述，更无异议，亦不复闻以文、马之俦参错其矣。
    ○枢密使
    五代置枢密使。
    宋朝国初因之（详见《枢密院门》）。建隆二年，以枢密副使、兵部侍郎赵普为检校太保充枢密使，不带正官自普始也。又以宣徽北院使李处荣为南院使兼枢密副使（自五代以来，凡枢密院官皆文武参用，大中祥符七年，以王嗣宗、曹利用并为检校太保、充枢密副使，亦不带正官）。开宝九年，以曹彬为枢密使，领忠武军节度使，带节度自此始也（至道三年，以镇国军节度曹彬兼侍中充枢密使，彬自节镇入罢旄钺）。太平兴国六年，以枢密副使石熙载为户部尚书、充枢密使，以文资正官充使，自此始也。大中祥符五年，以知枢密院王钦若、陈尧叟同中书门下平章事、充枢密使，儒臣为枢使、兼使相，自此始也。皇五年制，以枢密使高若讷为尚书左丞、观文殿学士兼翰林侍读学士、同群牧制置使。故事，罢枢密使当学士降麻，及若讷罢，但令舍人草词，遂以为例。元丰官制行，罢使、副。绍兴七年，诏：“枢密，本兵之地，事权宜重。可依故事置枢密使、副使。”闰月，诏宰臣兼使；同月，诏枢使立班序立依宰相例。乾道五年，以虞允文为枢密使，立班、恩数并依宰臣。
    ○宰相兼枢密使
    枢密使带相印为枢相，自後唐始。
    宋初，魏仁浦以宰相兼枢密使，後罢。庆历二年，二边用兵，富弼言：“边事系国安危。国初，范质、王溥以宰相兼知枢密事。今兵兴，宜令宰相兼领。”仁宗然之，令中书同议枢密院事。吕夷简为首相，曰：“恐枢密谓臣夺权。”时谏官亦论宰相宜知兵事，遂降制以宰相判枢密院。或曰二府体均，判字太重，乃改为兼枢密使。建炎初置御营司，以宰相为之使。四年罢之，以其事归枢密院机速房，以宰相范宗尹兼知枢密院。自庆历後宰相不兼枢密者八十馀年，其兼自此始。绍兴七年，令宰臣张浚兼枢密使，赵鼎、秦桧亦以左、右仆射兼。绍兴二十五年，秦桧死，乃诏依祖宗故事，更不兼领。其後或兼或否，至开禧而宰臣兼使为永制矣。
    ○知枢密院
    晋天福初，桑维翰以翰林学士、尚书礼部侍郎知枢密院事，知院之名始此。
    宋初不置，淳化二年，枢使王显出镇，始以张逊知枢密院事。知枢密院、同知院，并正二品。知院掌佐天子执兵政，而同知院为之副。凡边防军务，常与三省分院禀奏，事干体要，则宰相、执政官合奏（《神宗正史 职官志》）。元丰官制行，废枢密使。政和未，邓莘公官至少保，犹止为知院焉。中兴初，宰相兼枢密只兼知院。
    容斋洪氏《随笔》曰：“国朝枢密之名，其长为使，则其贰为副使；其长为知院，则其贰为同知院。如柴禹锡知院，向敏中同知；及曹彬为使，则敏中改副使。王继英知院，王旦同知，继冯拯、陈尧叟亦同知。及继英为使，拯、尧叟乃改签书院事，而恩例同副使。王钦若、陈尧叟知院，马知节签书。及王、陈为使，知节迁副使，其後知节知院，则任中正、周起同知。惟熙宁初，文彦博、吕公弼已为使，而陈升之过阙，留，王安石以升之曾再入枢府，遂除知院，知院与使并置，非故事也，安石之意以沮彦博耳。绍兴以来，唯韩世忠、张浚为使，岳飞为副使。此後除使固多，而其贰只为同知，亦非故事也。又使班视宰相，而《乾道职制杂压令》，副使反在同知之下。”又曰：“赵汝愚初拜相，陈癸自参知政事除知枢密院，赵辞不受相印，乃改枢密使，而陈己供职累日，朝论谓两枢长，又名称不同为无典故。然熙宁陈升之知枢密院，文彦博、吕公弼为使，乃知院与使并命故事也。”
    ○同知枢密院
    五代有参知枢密院事。（详见《枢密院》）
    宋朝国初阙。淳化二年，王显出镇，张逊知枢密院事，始以温仲舒、寇准同知院，同知之名自此始也。元丰官制行，废使、副，存同知。绍兴中，高宗以本兵之地，事权宜重，依祖宗故事置枢密使，而知院、同知院亦仍旧，由是并除。
    ○签书枢密院同签书院事
    宋太平兴国四年，石熙载以枢密直学士签书院事，签书之名自此始也。八年，张齐贤、王沔并以右谏议大夫签书枢密院事。端拱元年，以内客省使杨守一为宣徽北院使、签书密院事。景德三年，韩崇训检校太傅，马知节为检校太保，并签枢密院事。天僖四年，以华州观察使曹玮为宣徽北院使、镇国军留後、签书枢密院事，签书兼藩镇自此始也。元丰官制行，使副、签书悉罢。元初，复置签书枢密院事。初除皆带密直，及罢政，乃拜端明殿学士。靖康初，李回首拜延康殿学士、签书，延康今为端明，自是遂为故事。
    枢密院旧无同签书院事者，治平中，始以郭逵为之。签书大抵以处资浅之人。若签书一经亲祠，方进同知及枢副。若武臣权预国政，只除同签书。
    容斋洪氏《随笔》曰：“枢密使、副使、知院事、同知院事、签书、同签书之别，虽品秩有高下，然均称为枢密。明道中，王沂公自故相召为检校太师、枢密使，李文定公为集贤相，以书迎之於国门，称曰‘枢密太师相公’，子家藏此帖。绍兴五年，高宗车驾幸平江，过秀州，执政从行者四人，在前者传呼‘宰相’，赵忠简也；次呼‘枢密’，张魏公也，时为知院事；次呼‘参政’，沈必先也；最後又呼‘枢密’，则签书权朝美云。予为检详时，叶审言、黄继道为长贰，亦同一称。而二三十年以来，遂有知院、同知之目，初出於典谒、街卒之口，久而朝士亦然，名不雅古，莫此为甚。”
    ○都副承旨
    五代有承旨、副承旨，以诸卫将军充（魏仁浦为枢密副承旨，周祖问屯兵之数及将校名氏，令取簿参视之。仁浦曰：“臣悉能记之。”遂口占以对，无一差误）。
    宋太平兴国中，以杨守一充都承旨，都承旨自守一始也。是时都承旨、副承旨多用士人，真宗後稍稍遂用吏人。殴阳修建言请复旧制，不克行。熙宁二年，始以东上ト门使李评为枢密都承旨，李绶为之副，不用院吏而更用士人，自评始也（《续会要》：初，评受命，文潞公为枢使，以旧制见，不为礼。评诉於上。命检故事，不获，乃诏都承旨、副承旨见枢密使、副，并如ト门使礼）。熙宁五年，以尚书比部员外郎、集贤校理、同修起居注曾孝宽为起居舍人、充史馆修撰、兼都承旨。先是或用士人，亦止於右职中选。用文馆兼领，自孝宽始也。元丰三年，用张诚一为客省使、都承旨，自是都承复用武臣。元中，复以文臣带待制充都承旨（《哲宗职官志》）。至崇宁以後，则专用武臣矣（《四朝志》）。绍兴二年，权礼部侍郎赵子画充徽猷阁待制、密院都承旨。自改官制後除文臣，自子画始（《中兴系年录》）。建炎四年，高宗在会稽，以武臣辛宗道为都承旨，颇用事。绍兴元年十二月，辛宗道既免，乃诏依元职制，置都承旨一员，并差两制为之，然但闻一二人而已。淳熙中，王久用事，孝宗恶焉，遂复用士人。
    ○检详
    检详之职古无之。宋熙宁四年，诏以编修《经武要略》官四人王存、陈侗、刘奉世、苏液检详枢密院诸房文字，礼遇视中书检正官。元丰三年，诏定置三员。及改官制，检详官寻罢。建炎三年，枢密院请依祖宗朝置检详诸房文字两员，叙位在左右司之下。绍兴二年，诏枢密院己置都承旨一员，减检详一员。枢密请置二员，从之。三十二年，诏枢密院诸房令检详书拟，从左右司请也。乾道二年，诏枢密院检详系掌朝廷机要文字，不许出谒及接见宾客，亦令遵两省官施行。
    ○编修官
    编修官古无之。庆历四年，史馆王洙、承旨单士宁编修例册，编修之名自此始。熙宁二年，枢密院乞将祖宗以来法制所宜施行於久远者，并与删取大旨，著为画一，及圣政革，检寻本院文书，以次记录。其事目：曰兵制，凡招拣、屯戍、训练之类皆附焉；曰马政，曰边防，曰夷狄，曰属国，曰守城，曰器械，曰捕盗，曰选材，曰责效，各以其事类相从，一如兵制，候编成策，仍於逐门各留空纸，以备书载将来处置事件。从之。诏以《经武要略》为名。熙宁三年，以馆职王存、顾临等同编《经武要略》，兼删定诸房例册。元四年，诏密院条例久未编修，又自官制後旧事例，他司所存者亦未删正，命承旨司取索编修。以奉议郎蔡る、宣德郎卫规充编修官。旧以四员为额，绍兴兵兴，裁省其半。三年，枢密请置检详二员，编修止存一员。後复编修官随事置，无定员，以本院官兼者不入衔。
    ○宣徽院
    唐置宣徽南、北院使，有副使（宦者严季实、杨复恭皆尝为之）。梁因之，後唐省副使。院在枢密院北，二使共院而各设厅事。使各一人，以检校官为之，或领节度及两使留後，阙则枢密副使一人兼领。二使亦有兼枢密副使、签书枢密院者。南院使资望比北院使稍优，然事皆通掌，只用南院印。掌总领内诸司及三班内侍之籍，郊祀、朝会、宴飨供帐之事，应内外进奉，悉检视其名物。分掌四案，曰兵案，曰骑案，曰仓案，曰胄案。其吏史则有都句押官、前行、後行。其给使则有知客、押衙、道引、行首之属。故事，与参知政事、枢密副使、同知枢密事以先後入叙位。
    宋熙宁四年，诏位参知政事、枢密副使、同知枢密院下，著为令。九年，诏：“今後遇以职事侍殿，或中书、枢密院合班问圣体及非次庆贺，并特叙二府班。”官制行，罢宣徽院，以职事分隶省、寺，而使号犹存。初，王拱辰治平中知宣徽院，神宗即位，拜太子少保，明年检校太傅，改宣徽北院使，寻迁南院，立班序位视签枢。元丰六年，拱辰除安武军节度使，再任，自此遂罢使名不复除，独太子少师张方平许依旧领南院使致仕。哲宗即位，始迁太子太保而罢使名。元三年，复置南、北院使，仪品恩数如旧制，在京人从视签枢。六年，以冯京为南院使，而张方平亦复使名。中书舍人韩川言：“祖宗设此官，礼均二府，以待勋旧，未尝带以致仕。且宣徽，武官也；宫保，文官也，不宜混并。”不听。方平亦固辞不拜。七年，冯京亦以使致仕。绍圣三年，议者言官名虽复，而无所治之事，乃罢之。
    按：枢密、宣徽院皆始於唐，然唐之《职官志》及《会要》略不言建置本末。盖因肃、代以後，特设此官以处宦者，其初亦无甚司存职业，故史所不载。及其後宦者之势日盛，则此二官日尊。及五代以来，至於宋朝，则皆以大臣为之。然枢密既专掌兵，事繁任重，故其官不可一日废，而副贰属官亦不容不备。宣徽位尊而事简，故常以枢密院官兼之，或以待勋旧大臣之罢政者。及官制行，而事各有所隶，则愈觉赘疣，故遂废罢云。
  </div>
  <div class="pagination">
   <a href="文献通考_page59.html">
    上一页
   </a>
   <span>
    ...
   </span>
   <a href="文献通考_page55.html">
    55
   </a>
   <a href="文献通考_page56.html">
    56
   </a>
   <a href="文献通考_page57.html">
    57
   </a>
   <a href="文献通考_page58.html">
    58
   </a>
   <a href="文献通考_page59.html">
    59
   </a>
   <span class="current-page">
    60
   </span>
   <a href="文献通考_page61.html">
    61
   </a>
   <a href="文献通考_page62.html">
    62
   </a>
   <a href="文献通考_page63.html">
    63
   </a>
   <a href="文献通考_page64.html">
    64
   </a>
   <a href="文献通考_page65.html">
    65
   </a>
   <span>
    ...
   </span>
   <a href="文献通考_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
