<!DOCTYPE html>
<html>
<head>
    <meta charset="UTF-8">
    <title>续通志 - 第 837 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 837 页/共 1359 页</h1>
    <div class="content">金人拘之军中留不得还建炎四年卒于燕山年六十赠开府仪同三司谥曰忠肃

　　△张叔夜

　　张叔夜字稽仲侍中耆孙也少喜言兵以荫为兰州录事参军州本汉金城郡地最极边恃河为固每冰合必严兵以备士不释甲者累月 
叔夜曰此非计也不求要地守之而使敌迫河则吾既殆矣有地曰大都者介五路间羌人入寇必先至彼点集然后议所向每一至则五路皆 
竦叔夜按其形势画攻取之策讫得之建为西安州自是兰无羌患知襄城陈留二县蒋之奇荐之易礼宾副使通事舍人知安肃军言者谓太 
优还故官献所为文厯知舒海秦三州大观中为库部员外郎开封少尹复献文召试制诰赐进士出身迁右司员外郎使辽宴射首中的辽人 
叹诧还图其山川城郭服器仪范为五篇上之从弟克公弹蔡京京迁怒叔夜摭微过贬监西安草场久之召为秘书少监擢中书舍人给事中 
时吏惰不虔凡命令之出于门下者预列衔使书名而徐填其事谓之空黄叔夜极陈革其弊进礼部侍郎又为京所忌以徽猷阁待制再知海 
州宋江起河朔转略十郡官军莫敢婴其锋声言将至叔夜使间者觇所向贼径趋海濒劫巨舟十余载卤获于是募死士得千人设伏近城而 
出轻兵距海诱之战先匿壮卒海旁伺兵合举火焚其舟贼闻之皆无鬬志伏兵乘之擒其副贼江乃降加直学士徙济南府山东羣盗猝至叔 
夜度力不敌乃取旧赦贼文俾邮卒传至羣盗闻果小懈叔夜会饮谯门示以闲暇遣吏谕以恩旨盗狐疑相持至暮未决叔夜发卒五十人乘 
其惰击之盗奔溃追斩数十级以功进龙图阁直学士知青州靖康改元金人南下叔夜再上章乞假骑兵与诸将并力断其归路不报徙邓州 
四道置帅叔夜领南道都总管金兵再至钦宗手札趣入卫即自将中军子伯奋将前军仲熊将后军合三万人翌日上道至尉氏与金游兵遇 
转战而前十一月晦至都帝御南熏门见之军容甚整入对言敌锋方锐愿如唐明皇之避禄山暂诣襄阳以图幸雍帝领之加延康殿学士闰 
月帝登城叔夜陈兵玉津园铠甲光明拜舞城下帝益喜进资政殿学士令以兵入城俄签书枢密院连四日与金人大战斩其金环贵将二人 
帝遣使赍蜡书以褎叔夜之事檄告诸道然迄无赴者城陷叔夜被创犹父子力战车驾再出郊叔夜叩马而谏帝曰朕为生灵之故不得不亲 
往叔夜号恸再拜众皆哭帝回首字之曰稽仲努力金人议立异姓叔夜谓孙傅曰今日之事有死而已移书二帅请立太子以从民望二帅怒 
追赴军中至则抗请如初遂从以北道中不食既至白沟驭者曰过界河矣叔夜乃矍然起仰天大呼遂不复语明日卒年六十三讣闻赠开府 
仪同三司 【按宋名臣言行续录载讣闻高宗遥拜观文殿学士醴泉观使】 谥忠文

　　△聂昌

　　聂昌字辛远抚州临川人始繇太学上舍释褐为相州教授用蔡攸荐召除秘书郎擢右司员外郎以直龙图阁为湖南转运使还为太府 
卿户部侍郎改开封尹复为户部昌本厚王黼既而从蔡京为黼所中罢知德安府又以乡人讼谪崇信军节度副使安置衡州钦宗立吴敏用 
事以昌猛厉径行为可助已自散地授显谟阁直学士知开德府道拜兵部侍郎进户部尚书领开封府昌遇事奋然不顾敢诛杀敏度不为用 
始惮之引唐恪徐处仁等共政独遗昌李纲之罢太学生陈东及士庶十余万人挝鼓伏阙下经日不退遇内侍辄杀之府尹王时雍麾之不去 
帝顾昌俾出谕旬即相率听命王时雍欲寘东等狱昌乃言不可乃止昌再尹京恶少年怙乱昼为盗掠官民家昌悉弹治正法而纵博奕不之 
问或谓令所禁昌曰姑从所嗜以懈其谋是正所以禁其为非尔昌旧名山至是帝谓其有周昌抗节之义乃命之日昌京师复戒严拜同知枢 
密院入谢即陈扞敌之策曰三关四镇国家藩篱也闻欲以畀敌一朝渝盟何以制之愿勿轻与而檄天下兵集都畿坚城守以遏其冲简禁旅 
以备出击壅河流以断归路前有坚城后有大河劲兵四面而至彼或南下堕吾网中臣愿激合勇义之士设伏开关出不意扫其营以报帝壮 
之命提举守御得以便宜行事会金人再议和割两河须大臣报聘诏耿南仲及昌往昌言两河之人忠义勇劲万一不从必为所执死不瞑目 
傥和议不遂臣当分遣官属促勤王之师入卫许之行次永安与金将居雅满遇其从者称合门舍人止昌彻伞令用牓子赞名引见昌不可卒 
以客礼见昌往河东至绛绛人闭壁拒之昌持诏抵城下缒而登州钤辖赵子清麾众害昌抉其目而脔之年四十九建炎四年始赠观文殿大 
学士谥曰忠愍昌为人疏隽喜周人之急然恩怨太明睚眦必报王黼之死昌实遣客刺之弃尸道旁遂附耿南仲取显位左右其说以误国卒 
至祸变而身亦不免焉

　　△张合

　　张合字台卿河阳人第进士崇寍初由卫尉主簿迁祠部员外郎资阅浅为掌制者所议蔡京主之乃止俄徙吏部迁宗正少卿起居舍人 
属疾不能朝改显谟阁待制提举崇福宫疾愈拜给事中殿中监为翰林学士河北诸帅以缮城讫役降奖诏有中贵人为之地将继此策赏合 
言此牧伯常职若奖之恐开邀功生事之路徽宗以为是格不下京免相合当制厯数其过词语遒拔人士多传诵之京复相以龙图阁学士知 
杭州浙部和买绢杭独居十三户有至数百匹者合请均之他郡杭久阙守合经理有叙去恶少年之为人害者州以理闻召拜兵部尚书兼侍 
读复为学士上日特赠敕诏且有意大用未几卒年六十四合初出守杭思所以固宠辞日乞自领花石纲事应奉由是滋炽云

　　△张近

　　张近字几仲开封人第进士累迁大理正发运使吕温卿以不法闻近受诏鞠治温卿谩不肯置对近言温卿所坐明白傥听其蔓词惧为 
株连者累诏以众证定其罪提举河北东路常平西路刑狱入为刑部员外郎大理少卿以集贤殿修撰知瀛州辽使为夏人请命而宿兵以临 
我近请亦出秦甲戍北道伐其谋边人吕忏儿入瓦桥为盗吏执之辽人因略宋民为质近言朝廷方继好息民当使曲在彼一偷之得失不足 
为轻重释之便沧民渔于海辽卒利其饶而私举网取鱼守兵与之鬬斩级三十二州将请赏之或言所杀乃平人宜论如律议弗决近言边人 
贪利喜功遂赏之则为国起怨然彼挟兵涉吾地谓之非盗可乎如罪以擅兴他日将谁使御敌愿两置赏刑略而不问从之出镇高阳累加显 
谟阁待制直学士徙知太原府以疾提举洞霄宫先承诏买马三千给牧户近悉敛诸民而不予直为御史所劾失学士二年复之卒年六十五

　　△郑仅

　　郑仅字彦能徐州彭城人第进士为大名府司户参军留守文彦博以为材奏改司法迁冠氏令河决府西檄夜下调夫急仅方阅保甲尽 
籍即行先他邑至决遂塞使者怒劾之留守王拱辰争于朝犹坐罚金时河朔饥盗起独冠氏无之且戒不入境知福昌县复值岁饥悉意赈贫 
民不流亡提举京东常平入为户部员外郎至太府卿加直龙图阁为陕西都转运使论馈饷河湟功进集贤殿修撰显谟阁待制仅请籍闲田 
为官庄是岁镇戎德顺收谷十余万会西寍高永年战没熙河帅臣归咎官庄夺属羌地致其怨畔诏罢之议者以为惜改知寍州诸军多杀老 
弱持首要赏仅下令非强壮而能生致者赏半之有内附羌追寇得老人不忍杀擒之乃其父也相持哭一军感动时诸路争进讨奏捷仅独保 
境不生事寇亦不犯徙秦州复为都转运使召拜户部侍郎改吏部侍郎知秦州以显谟阁直学士通议大夫卒年六十七赠光禄大夫谥曰修 
敏子望之自有传

　　△宇文昌龄

　　宇文昌龄字伯修成都双流人进士甲科调荣州推官熊本经制梓夔辟干当公事凡攻讨招袭建南平诸城砦皆出其画迁大理丞本归 
阙言其功擢提举秦凤路常平改两浙神宗患司农图籍不肃选官厘整昌龄以使夔路入辞留为寺主簿遂拜监察御史鄜延帅奏所部刘绍 
能与西羌通将为患帝察其不然命昌龄鞠之果妄昌龄因请深戒守臣母生事徼赏以靖边人之心使还赐五品服尚书省建以为比部员外 
郎时官曹更新统纪未立昌龄悉力从事具所立纲要请于朝而行之改吏部员外郎出京西转运副使召为左司员外郎送辽使至雄州当宴 
从者不待揖而坐昌龄诮其使使者阳若不服而心悟其非卒成礼去迁太常少卿诏议郊祀合祭论者不一昌龄曰天地之数以高卑则异位 
以礼制则异宜以乐舞则异数至于衣服之章器用之具日至之时皆有辨而不乱夫祀者以类应类以气合气然后可以得而亲可以冀其格 
今祭地于圜丘以气则非所合以类则非所应而求高厚之来享不亦难乎后竟用其议改直秘阁知梓州厯寿州河中府邓郓青三州徽宗立 
召为刑部侍郎徙户部侍郎陕西馈刍粮于边旧制令内郡转给为民病昌龄建言止输其州而令量取道里费助边籴从之岁省籴价五百万 
公私便之以宝文阁待制知开封府后为户部侍郎知青杭越三州卒年六十五子常

　　宇文常

　　 宇文常

　　常字权可政和未知黎州有上书乞于大渡河外置城邑以便互市者诏以访常常言自孟氏入朝艺祖取蜀舆地图观之画大渡为境厯 
百五十年无西南夷患今若于河外建城立邑虏情携贰边隙寖开非中国之福寻提举成都路茶马自熙丰以来岁入马蕃多至崇观间其法 
始坏提举官岁以所入进羡余吏缘为奸市马裁十一二且负其直夷人皆怨常尽革其弊马遂溢额加直秘阁改知夔州进秘阁修撰官累中 
大夫卒

　　△许几

　　许几字先之信州贵溪人入太学擢第调高安乐平主簿知南陵县还民之托僧尼为奸者数百人提举京西常平为开封府推官进至将 
作监吏与匠比为奸欺凡斲削涂塈丹艧之工当以次用而始役即槩给其廪费亡艺而患不均几逆为之程费省工倍再迁太常卿户部侍郎 
以显谟阁待制知郓州梁山泺多盗皆渔者窟穴也几籍十人为保使晨出夕归否则以告辄穷治无脱者几有吏干善理财由是四入户部至 
尚书尝以摇泉布法罢又以治染院事失实知婺州进枢密直学士河北都转运使徙知成德军知太原府张商英裁损更禄几预其议贬永州 
团练副使安置袁州遇恩复中大夫卒

　　△程之邵

　　程之邵字懿叔眉州眉山人以父荫为新繁主簿熙寍更募役法常平使者欲槩州县民力以羡乏相补之邵曰此法乃成周均力遗意当 
各以一邑之力供一邑之役岂宜以此邑助他邑使者愧服辟之邵为属熊本察访蜀道归语诸朝曰田役法初行成都路为最详之邵力也诏 
召见入为三司磨勘官得隐匿数十万缗从副使蹇周辅计度江岭盐还除广东转运判官元佑初提举利梓路常平周辅得罪亦罢知祥符县 
俄知泗州为夔路转运判官夔守强狠不奉法劾正其罪大寍井盐为利博前议者辄储其半供公余鬻于民使先输钱盐不足给民以病告之 
</div>
    <div class="pagination">
<a href="续通志_page836.html">上一页</a><span>...</span><a href="续通志_page832.html">832</a><a href="续通志_page833.html">833</a><a href="续通志_page834.html">834</a><a href="续通志_page835.html">835</a><a href="续通志_page836.html">836</a><span class="current-page">837</span><a href="续通志_page838.html">838</a><a href="续通志_page839.html">839</a><a href="续通志_page840.html">840</a><a href="续通志_page841.html">841</a><a href="续通志_page842.html">842</a><span>...</span><a href="续通志_page838.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
