<!DOCTYPE html>
<html>
<head>
    <meta charset="UTF-8">
    <title>续通志 - 第 1275 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1275 页/共 1359 页</h1>
    <div class="content">言讦翰林学士阎复者事叵测全节力为言于李孟孟以闻仁宗意解复致仕去当时以为朝廷得敬大臣体而不以口语伤贤者全节盖有力 
焉泰定三年 【此下至诸山据泰定帝纪增】 命修醮事于龙虎三茅阁皁诸山生平好与贤士大夫交其推毂善类振穷周急颇有侠气卒 
其徒夏文泳嗣元时真大道教者金季道士刘德仁所立也其教以苦节危行为要不妄取于人不苟侈于己五传至郦希诚居燕京天宝宫见 
知宪宗始名其教曰真大道授希诚太玄真人领教事至元五年世祖命其徒孙德福统辖诸路真大道又三传至张志清其教益盛授演教大 
宗师凝神冲妙玄应真人志清事亲孝尤耐辛苦制行坚峻东海珠牢山旧多虎志清往结茅其上虎皆避徙然颇为人害志清曰是吾夺其所 
也遂去之后居临汾地大震城郭庐舍摧压死者不可胜计独志清所居裂为二无少损焉朝廷重其名给驿致之掌教事志清舍传徙步至京 
师深居简出时人罕识其面竞画为图以相传焉又有太一教者始金天眷中道士萧抱珍传太一三元法箓之术因名其教曰太一四传至萧 
辅道世祖在潜邸闻其名召至和琳赐对称旨留居宫邸以老请授弟子李居寿掌其教事至元十一年建太一宫于两京命居寿居之领祠事 
且禋祀六丁以继太保刘秉忠之法十三年赐太一掌教宗师印十六年十月辛丑以月值元辰敕居寿作祠醮奏赤章于天凡五昼夜事毕敕 
自明年正日朔建醮长春宫凡七昼夜岁如例以居寿为主焉

　　钦定续通志卷五百八十五

　　●钦定续通志卷五百八十六　佞幸传一

　　佞幸传 【一】

　　（臣）等谨按佞幸之徒便辟侧媚巧窃事权阶厉召乱与女宠宦官同祸通志特立佞幸传盖沿史汉例为之考唐书无佞幸传今取张 
易之昌宗二传补八五代史辽史并有伶官而无佞幸今取敬新磨罗衣轻等改入以符郑志之例宋金二史采诸旧文元史则仍其阙焉

　　唐
　　五代

　　○唐

　　张易之 【昌宗】

　　张易之 【张昌宗】

　　△张易之 【张昌宗】

　　张易之尚书左仆射行成族子美姿容幼以门荫仕累迁尚乘奉御既冠通音技武后时太平公主荐其弟昌宗得侍昌宗白进易之即召 
见悦之兄弟皆幸出入禁中傅粉衣纨盛饰自喜即日拜昌宗云麾将军行左千牛中郎将易之司卫少卿赐甲第帛五百段给奴婢橐驼马牛 
充八之寻进拜昌宗银青光禄大夫追赠父雍州司户希臧为襄州刺史母韦母臧并封太夫人不旬日贵震天下诸武兄弟及宗楚客等争造 
门伺望颜色亲执辔棰号易之为五郎昌宗六郎又加昌宗右散骑常侍 【旧书作左散骑常侍】 后每燕集则二张诸武杂侍摴搏争道为 
笑乐或嘲诋公卿淫蛊显行无复羞畏后思掩丑声乃诏昌宗即禁中论著引李峤张说宋之问富嘉谟徐彦伯等二十有六人误三教珠英累 
加昌宗司仆卿易之麟台监权势震赫皇太子相王请封昌宗为王后不听迁春官侍郎封邺国公易之恒国公实封各三百户后既春秋高易 
之兄弟颛政邵王重润与永泰郡主窃议皆得罪缢死御史大夫魏元忠劾奏二张辠反为所构诬元忠结太子为耐久明引凤阁舍人张说为 
证翌日庭辩皆不雠然元忠犹窜岭南说亦被逐其后易之等益自肆奸赃狼藉御史台劾之乃诏宗晋卿李承嘉桓彦范袁恕己参鞫彦范等 
奏昌宗兄弟赃四百万法当解职昌宗大言曰臣有功于国不应免官后问宰相内史令杨再思曰昌宗主炼丹剂陛下饵之而验功最大者也 
即诏释之归罪其兄昌仪同休皆贬官长安末后久疾居长生院昌宗恐后不讳祸且及日夜引支党谋为不轨道路皆知之至有榜其事于衢 
左者御史中丞宋璟亟请按治敕司刑卿崔神庆问状神庆妄奏昌宗应原璟执奏当斩后终不许神龙元年张柬之崔玄暐等率羽林兵迎皇 
太子入诛易之昌宗于迎仙院及其兄昌期同休从弟景雄皆枭首天津桥士庶欢踊脔取之一夕尽坐流贬者数十人

　　○五代

　　敬新磨　　　周匝　　　景进　　史彦琼　　　郭从谦

　　敬新磨
　　周匝
　　景进
　　史彦琼
　　郭从谦

　　△敬新磨

　　敬新磨者以善俳事唐庄宗庄宗既好俳优能度曲为优名自目曰李天下伶人由此用事常猎于中牟践民田县令当马切谏庄宗怒将 
杀之新磨率诸伶擒县令至马前责之曰汝为县令独不知吾天子好猎邪奈何纵民稼穑以供税赋何不饥汝县民空此地以备吾天子驰骋 
汝罪当死因前请亟行刑诸伶共倡和之庄宗大笑县令乃得免新磨常奏事殿中一犬逐之新磨倚桂而呼曰陛下毋纵儿女囓人庄宗大怒 
弯弓将射之新磨曰陛下无杀臣臣与陛下为一体杀之不祥庄宗问故对曰陛下开国改元同光天下皆谓陛下同光帝且同铜也若杀敬新 
磨则同无光矣乃释之时诸伶独新磨尤善俳其语最着

　　△周匝

　　周匝庄宗嬖伶也胡柳之战为梁人所得其后灭梁入汴周匝谒于马前庄宗得之喜甚周匝对曰身陷仇人而得不死者教坊使陈俊内 
园栽接使储德源之力也愿乞二州以报此两人庄宗皆许以为刺史郭崇韬谏曰陛下所与共取天下者皆英豪忠勇之士而封赏未及今以 
伶人为刺史恐失天下心因格其命踰年而伶人屡以为言庄宗谓崇韬曰吾巳许周匝矣使吾惭见此二人公言虽正然当为我屈意行之卒 
以俊为景州刺史德源为宪州刺史

　　△景进

　　景进与史彦琼郭从谦庄宗时并见亲幸而进尤居中用事常出入宫掖侮弄搢绅军机国政皆与参决羣臣愤嫉莫攻言或反相附托四 
方藩镇货赂交行庄宗遣进等出访民闲事无大小皆以闻每进奏事殿中左右皆屏退三司使孔谦兄事之呼为八哥庄宗初入洛居唐故宫 
室嫔御未备遣进等采邺美女千人以充后宫进等缘以为奸军士妻女因而逃逸者数千人魏王继岌已破蜀刘皇后听官者谗者遣继岌贼 
杀郭崇韬崇韬素嫉伶人常裁抑之伶人由此皆乐其死皇弟存又崇韬之壻也进谗于庄宗曰存又且反为妇翁报仇乃因而杀之朱友谦先 
以梁河中降晋及庄宗入洛伶人皆求赂于友谦友谦不能给进乃谗友谦曰崇韬且诛友谦不自安心反宜并诛之于是及其将五六人皆族 
灭之天下不胜其免进官至银青光禄大夫检校左散骑常侍兼御史大夫上柱国

　　△史彦琼

　　史彦琼者为武德使居邺都魏博六州之政皆决彦琼自留守王正言而下俱俛首承事之时郭崇韬以无罪见杀天下未知其死也见京 
师杀其诸子因相传崇韬杀魏王继岌而自主于蜀矣以故族其家邺人闻之方疑已而朱友谦又见杀友谦子建徽为澶州刺史诏彦琼杀之 
彦琼夜半驰出城邺人因惊传曰刘皇后怒崇韬之杀继岌也己弒帝而自立急召彦琼计事邺都大恐贝州人有来邺者传此语以归戍卒皇 
甫晖闻之遂劫赵在礼作乱在礼至馆陶邺都巡检使孙铎见彦琼求兵御贼彦琼不肯与贼至彦琼以兵登北门闻贼呼声大恐弃兵遁归京 
师在礼之得入于邺以成其叛乱者由彦琼启而纵之也

　　△郭从谦

　　郭从谦优名门高以尝有军功为从马直指挥使拜崇韬为叔父又为皇弟存又养子崇韬死存又见囚从谦置酒军中愤然流涕称二人 
冤时从马直军士王温宿卫禁中夜谋乱事觉被诛庄宗戏从谦曰汝党存又崇韬负我又教王温反复欲何为从谦恐退而激其军士曰帝以 
王温故俟破邺尽坑尔曹军士信之皆欲为乱李嗣源兵反向京师庄宗东幸汴州而嗣源先入庄宗至万胜不得进军士离散复东幸汜水谋 
扼关以拒四月丁亥从贺黄甲马军阵于宣仁门步军阵于五凤门以俟庄宗入食内殿从谦自营中露刃注矢驰攻兴教门与黄甲军相射庄 
宗闻乱率诸王卫士击之乱兵纵火焚门缘城而入庄宗击杀数十百人乱兵从楼上射帝帝伤重踣于绛霄殿廊下皇后诸王左右皆奔走至 
午时帝崩五坊人善友聚乐器而焚之嗣源入洛得其骨葬新安之雍陵以从谦为景州刺史已而杀之 【按明宗入洛兵力甚盛无难诛一 
从谦乃反宠以刺史既久而后杀之盖明宗方幸从谦先为举事是以加之宠秩及事己定而畏忌物议始祖晋惠杀里克之术以求解于众口 
非如胡寅畏其兵众难图之说也伏读通鉴辑览　御批责明宗于从谦初无杀人之心而审事度势知为清议所不容姑藉此塞谤诚为千古 
不易之论今录识之】

　　钦定续通志卷五百八十六

</div>
    <div class="pagination">
<a href="续通志_page1274.html">上一页</a><span>...</span><a href="续通志_page1270.html">1270</a><a href="续通志_page1271.html">1271</a><a href="续通志_page1272.html">1272</a><a href="续通志_page1273.html">1273</a><a href="续通志_page1274.html">1274</a><span class="current-page">1275</span><a href="续通志_page1276.html">1276</a><a href="续通志_page1277.html">1277</a><a href="续通志_page1278.html">1278</a><a href="续通志_page1279.html">1279</a><a href="续通志_page1280.html">1280</a><span>...</span><a href="续通志_page1276.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
