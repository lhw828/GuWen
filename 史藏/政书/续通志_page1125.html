<!DOCTYPE html>
<html>
<head>
    <meta charset="UTF-8">
    <title>续通志 - 第 1125 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1125 页/共 1359 页</h1>
    <div class="content">　　王清
　　史彦超
　　韩通
　　李筠
　　李重进

　　△王彦章

　　王彦章字子明 【旧五代史作字贤明寿张县人】 郓州寿昌人少为军卒事梁太祖为开封府押衙左亲从指挥使行营先锋马军使 
末帝即位迁濮州刺史徙澶州彦章骁勇有力能跣足履棘行百步持一铁枪 【按通鉴作每战用二铁枪一置鞍中一在手中与此小异】  
骑而驰突奋疾如飞他人莫能举军中号王铁枪梁晋争天下为劲敌独彦章心轻晋王谓人曰亚次 【通鉴作亚子】 鬬鸡小儿耳何足惧 
哉梁分魏相六州为两镇惧魏军不从遣彦章入屯金波亭以虞变魏军果乱夜攻彦章彦章南走魏军降晋晋军攻破澶州虏彦章妻子归之 
太原间遣使招彦章彦章斩其使以自绝然晋人畏彦章在梁必欲招致之待其妻子愈厚 【按通鉴作彦章斩使者晋人尽灭其家与此异 
】 自梁失魏博与晋夹河而军彦章常为先锋迁汝郑二州防御使匡国军节度使北面行营副招讨使又徙宣义军节度使是时晋已尽有河 
北以铁锁断德胜口筑河南北为两城号夹寨而梁末帝昏乱小人赵岩张汉杰等用事彦章谋不见用龙德三年夏晋取郓州梁人大恐宰相 
敬翔顾事急以绳内靴中见末帝而泣引绳将自经末帝使人止之问所欲言翔曰非用彦章不可末帝乃召彦章为招讨使以段凝为副问破 
敌之期彦章对曰三日左右皆笑受命而出驰两日至滑州置酒大会阴遣人具舟于杨村命甲士六百人皆持巨斧载冶者具鞴炭乘流而下 
酒半佯起更衣引精兵数千■〈氵公〉河以趋德胜舟兵举锁烧断之因以巨斧斩浮桥而彦章引兵急击南城果三日而破时庄宗在魏闻 
彦章为招讨使惊曰彦章骁勇吾尝避其锋守将朱守殷非其敌也即驰骑救之比至而南城已破矣庄宗撤北城为栰下杨刘与彦章俱浮于 
河各行一岸每舟栰相及辄战一日数十接彦章至杨刘攻之几下晋人筑垒博州东岸彦章遂不能克还击杨刘战败时段凝己有异志与赵 
岩张汉杰交通惧彦章刚直协力倾之其破南城也彦章与凝各为捷书以闻凝遣人告岩等匿彦章书而上已书使者至军独赐劳凝而不及 
彦章军士皆失色及杨刘之败也凝乃上书言彦章使酒轻敌而至于败赵岩等从中日夜毁之乃罢彦章以凝为招讨使唐兵攻兖州复召彦 
章使守捉东路时梁之胜兵皆属段凝京师只有保銮五百骑 【按通鉴作保銮骑士及他兵合万人与此异】 皆新募不可用乃以属彦章 
又使张汉杰监之彦章至递坊以兵少战败退保中都再败与其牙兵百余骑死战唐将夏鲁奇识其语音曰王铁枪也举矟刺之彦章伤重马 
踣被擒庄宗见之曰尔常以孺子待我今日服乎又曰尔善战者何不守兖州而守中都中都无壁垒何以自固彦章对曰大事己去非人力可 
为庄宗恻然赐药以封其创彦章武人不知书常为俚语谓人曰豹死留皮人死留名其于忠义葢天性也庄宗爱其骁勇欲全活之使人慰谕 
彦章谢曰臣与陛下血战十余年今兵败力穷不死何待且臣受梁恩非死不能报岂有朝事梁暮事晋生何面目见天下之人乎又遣明宗往 
谕之彦章病创卧不能起仰顾明宗呼其小字曰汝非邈售烈乎我岂苟活者遂见杀 【按通鉴帝发中都舁彦章自随遣中使问曰吾此行 
克乎对曰段凝有精兵六万虽主将非材亦未肯遽尔倒戈殆难克也帝知其终不为用遂斩之与此异】

　　△张源德

　　张源德本晋人少事晋无所称从李罕之降梁太祖时白金吾卫将军为蔡州刺史贞明三年末帝遣刘鄩将兵屯魏源德为守贝州遇魏 
博军叛晋王入魏袭破德州以兵五千攻源德源德坚守不下晋军堑而围之已而刘鄩大败于故元城南走黎阳晋军攻破洺州卫邢以城降 
磁相沧皆弃城走当此时晋已先下全燕而镇定又附于晋自河以北山以东四面千里六镇数十州之地皆归晋独贝一州围之踰年不可下 
贝人食且尽乃劝源德出降源德不从遂见杀贝人谋曰晋围吾久吾穷而后降惧皆不免也乃告于晋曰吾欲被甲执兵而降得赦而后释之 
如何晋军许诺贝人三千出降已释甲晋军四面围而尽杀之 【按通鉴源德闻河北皆为晋有欲降谋于其众众以穷而后降恐不免死不 
从共杀源德婴城固守城中食尽乃请擐甲执兵而降此葢传闻异词且主将已死谁与固守者似于情事未合令仍欧史原文附识于此】

　　△裴约

　　裴约潞州牙将守泽州值昭义军节度使李嗣昭卒其子继韬以泽潞叛降于梁约召其州人泣而谕曰吾事故主二十余年见其分财飨 
士欲报梁仇不幸早世今郎君父丧未丧违背君亲吾能死于此不能从此归梁也众皆感泣梁遣董璋率兵围之约与州人拒守求救于庄宗 
是时庄宗方与梁人战河上闻继韬叛颇有忧色闻约独不叛喜曰吾于继韬何薄于约何厚而约能分逆顺邪顾符存审 【通鉴作李绍斌 
】 曰吾不惜泽州与梁独爱约一州易得约难得也尔识机便为吾亟取约来存审以五千骑驰至辽州而梁兵已破泽州约见杀

　　△夏鲁奇

　　夏鲁奇字邦杰青州人唐庄宗时赐姓名曰李绍奇鲁奇初事梁为宣武军校后奔晋为护卫指挥使从周德威攻幽州刘守光将单廷珪 
元行钦以骁勇自负鲁奇每与二将鬬辄不能解两军皆释兵而观晋巳下魏博梁将刘鄩军洹水庄宗以百骑觇敌遇伏兵围之数重几不得 
脱鲁奇力战手杀百余人身被二十余创与庄宗决围而出庄宗益奇之以为磁州刺史从战中都擒王彦章拜郑州防御使迁河阳节度使为 
政有惠爱徙镇忠武河阳人庶留不得行父老诣京师乞留明宗遣中使往谕之乃得去唐师伐荆南以鲁奇为招讨副使无功而还徙镇武信 
东川董璋反攻遂州鲁奇闭城拒之旬月救兵不至城中食尽鲁奇自刎死 【按通鉴石敬塘引兵至剑州孟知祥枭鲁奇首以示之鲁奇二 
子从敬塘在军中泣请往取其首敬塘曰知祥长者必葬而父岂不异于身首异处乎既而知祥果收葬之】

　　△姚洪

　　姚洪本梁小校自董璋为梁将洪尝事璋后事唐别为指挥使长兴中戍阆州董璋反遣人以书招洪洪得璋书辄投厕中后璋攻破阆州 
执洪数之曰尔为健儿我遇汝厚柰何负我邪洪骂曰老贼昔为李七郎奴 【欧史董璋传为汴富人李让家僮】 扫马粪得一脔残炙感恩 
不己今天子用尔为节度使何苦反耶吾能为国家死不能从人奴以生璋怒然镬于前令壮士十人刲其肉而食洪至死大骂明宗闻之泣下 
录其二子而厚恤其家

　　△王思同

　　王思同幽州人父敬柔母刘仁恭女思同事仁恭为银胡■〈革彔〉指挥使仁恭为子守光所囚思同奔晋为飞胜指挥使累迁郑州防 
御使性勇敢好礼文士初未有战功以久次为匡国军节度使徙镇雄武是时吐蕃数为寇而州无亭障思同列四十余栅以御之居五年来朝 
明宗问以边事思同指画山川具陈利害于是始知其材以为右武卫上将军京兆尹西京留守石敬塘讨董璋思同为先锋指挥使与璋战不 
胜而却敬瑭兵罢思同徙镇山南西道巳而复为京兆尹西京留守潞王从珂反以思同当东出之道尤欲与之相结遣推官郝诩押牙朱廷又 
等相继诣长安说以利害 【欧史不详从珂遣郝诩等事下文执郝诩语不明今据通鉴增】 又遣伶奴安十十以五弦谒思同欲因其欢以 
通意是时诸镇皆怀向背独思同执十十及郝诩等送京师愍帝嘉其忠即以思同为西面行营马步军都部署三月会诸镇兵围凤翔破东西 
关城兴元张虔钊攻城西督战甚急士卒苦之反兵攻虔钊虔钊走羽林指挥使杨思权引军自西门入降从珂而思同未知犹督战严卫指挥 
使尹晖麾其众曰城西军入城受赏矣何用战邪士卒解甲弃杖声闻数里遂皆入城降诸镇之兵皆溃思同挺身走至长安西京副留守刘遂 
雍闭门不纳乃走潼关为从珂前锋所执责曰罪可逃乎思同曰非不知从王而得生恐终死不能见先帝于地下从珂媿其言乃杀之

　　△张敬达

　　张敬达字志通代州人也小字生铁 【通鉴敬达性刚时人谓之张生铁】 少以骑射事唐庄宗为厅直军使明宗时为河东马步军都 
指挥使领钦州刺史累迁彰国大同军节度使徙镇武信晋昌清泰二年契丹数入边废帝以河东节度使石敬瑭兼大同彰国振武威塞等军 
蕃汉马步军都总管屯于忻州继疑敬瑭有异志乃以敬达为北面副总管以分其兵明年夏徙敬瑭镇天平遂以敬达为大同彰国振武威塞 
等军蕃汉马步军都部署敬瑭因此遂反即以敬达为太原四面招讨使六月兵围太原敬达设长城连栅云梯飞炮以攻之辄为大风雨水所 
坏敬瑭求救于契丹九月契丹耶律德光自鴈门入旌旗相属五十余里敬达阵于西山契丹诱以赢骑三千唐军争驰之追至汾曲伏发断唐 
军为二其在北者万余人皆死敬达收军栅晋安契丹围之自晋安寨南长百余里阔五十里内外隔绝声问不通敬达犹有兵五万人马万匹 
久之食尽削木筛粪以饲其马马死者食之已而马尽副招讨使杨光远劝敬达降晋敬达自以不忍背唐而救兵且至光远促之不已敬达曰 
诸公何相迫邪胡不杀我而降光远即斩敬达降契丹耶律德光闻敬达死哀其忠遣人收葬之

　　△翟进宗

　　翟进宗与张万迪同事晋进宗为淄州刺史万迪为登州刺史杨光远反以骑兵胁取二刺史至清州万迪听命而进宗独不屈光远遂杀 
进宗出帝赠进宗左武卫上将军及光远平曲赦青州而独不赦万迪暴其罪而斩之诏求进宗尸加礼归葬以其子仁钦为东头供奉官

　　△沈斌

　　沈斌字安时徐州下邳人少为军卒事梁为拱宸都指挥使后事唐从魏王继岌破蜀平康延孝以功为虢州刺史厯随赵等八州刺史晋 
开运元年为祁州刺史契丹入塞至于榆林过祁州斌以契丹深入晋地而归羸乏可击即以州兵邀之杀获颇众契丹以精骑刬门斌兵多死 
城中无备赵延寿留兵急攻之遣人招斌降斌从城上骂延寿曰公公子自误陷于北庭复忍以敌众残害父母之邦斌能为国死尔不效公所 
为也巳而城陷斌自尽其家属皆没于契丹

　　△王清

　　王清字去瑕洺州曲周人初事唐为宁卫指挥使后事晋为奉国都虞候安从进叛襄州从高行周攻之逾年不能下清请先登遂攻破之 
</div>
    <div class="pagination">
<a href="续通志_page1124.html">上一页</a><span>...</span><a href="续通志_page1120.html">1120</a><a href="续通志_page1121.html">1121</a><a href="续通志_page1122.html">1122</a><a href="续通志_page1123.html">1123</a><a href="续通志_page1124.html">1124</a><span class="current-page">1125</span><a href="续通志_page1126.html">1126</a><a href="续通志_page1127.html">1127</a><a href="续通志_page1128.html">1128</a><a href="续通志_page1129.html">1129</a><a href="续通志_page1130.html">1130</a><span>...</span><a href="续通志_page1126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
