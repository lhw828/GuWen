<!DOCTYPE html>
<html>
<head>
    <meta charset="UTF-8">
    <title>唐律疏义 - 第 14 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐律疏义 - 第 14 页/共 35 页</h1>
    <div class="content">







　　唐律疏义卷七
　　钦定四库全书
　　唐律疏义卷八
　　唐　长孙无忌等　撰
　　卫禁下【凡一十五条】
　　宿卫兵仗
　　诸宿卫者兵仗不得逺身违者杖六十若輙离职掌加一等别处宿者又加一等主帅以上各加二等
　　疏义曰兵仗者谓横刀常带其甲矟弓箭之类有时应执者者并不得逺身不应执带者常自近身輙逺身者各杖六十其职掌之处依次坐立輙离职掌加一等合杖七十即于别处宿者又加一等合杖八十主帅以上各加二等称主帅以上谓队副以上至大将军以下兵仗逺身杖八十輙离职掌杖九十别处宿者杖一百是各加二等
　　行宫营门
　　诸行宫外营门次营门与宫门内同营牙帐门与殿门同御幕门与上閤同至御所依上条
　　疏义曰行宫谓车驾行幸及所至安置之处外营门次营门与宫门同防入者得徒二年内营牙帐门与殿门同防入者得徒二年半御幕门与上閤同防入者绞至御在所依上条合斩自余诸犯或以防入论及应加减者并同正宫殿之法
　　宫内外行夜
　　诸宫内外行夜若有犯法行夜主司不觉减守卫者罪二等
　　疏义曰宫内外行夜并置铺持更即是守卫者又有探更行更之人此行夜者若当探行之处有犯法者行夜主司不觉减守卫者罪二等谓上条防入及越垣守卫不觉减二等注云守卫谓持时専当者行夜主司不觉犯法皆减此持时専当人罪二等
　　犯庙社禁苑罪名
　　诸本条无犯庙社及禁苑罪名者庙减宫一等社减庙一等禁苑与社同
　　疏义曰防入庙社及禁苑本条各有罪名其不立罪名之处谓防入至阈未逾因入輙宿之类各随轻重庙减宫一等社减庙一等禁苑与社同
　　即向庙社禁苑射及放弹投瓦石杀伤人者各以鬭杀伤论至死者加役流
　　疏义曰庙社及禁苑非人射及放弹投瓦石之所若有輙向射及放弹投瓦石杀伤人者各依闘杀伤人罪法若箭伤徒二年瞎一目徒三年之类至死者唯处加役流
　　即箭至队仗若辟仗内者绞
　　疏义曰驾行皆有队仗或辟仗而行忽有人射箭至队仗所及至辟仗内者各得绞罪
　　宫门等冒名守卫【问答一】
　　诸于宫城门外若皇城门守卫以非应守卫人冒名自代及代之者各徒一年
　　疏义曰谓宫城门外队仗及傍城助铺所及朱雀等门所有守卫之处以非应守卫人冒名自代若代之者各得徒一年
　　以应守卫人代者各杖一百京城门各减一等
　　疏义曰谓以当色下直非当上之人自代及代之者各杖一百京城门各减一等者谓明徳等诸门非应守卫人自代从一年徒上减一等以应守卫人自代从一百杖上减一等
　　其在诸处守当者各又减二等余犯应坐者各减宿卫罪三等
　　疏义曰其在诸处谓非皇城京城等门自余内外捉道守铺及别守当之处相冐代者各减京城二等以非应守卫人自代及代之者各杖八十以应守卫人自代及代之者各杖七十余犯应坐者谓相冒代之外余犯或兵仗逺身輙离职掌及擅配割或别驱使之类本条应坐者各减宿卫人罪三等若逃走违畨不在减例
　　问曰宿卫人以非应宿卫人冐名自代及代之者入宫内流三千里殿内绞若未入宫殿内事发合得何罪
　　答曰以非应宿卫人自代重于防入之罪若未至职掌之处事发在宫殿内止依阑入宫殿而科如未入宫门事发律无正条宜依不应为重杖八十其在宫外诸处冐代未至职掌处从不应为轻笞四十越州镇戍等垣城
　　诸越州镇戍城及武库垣徒一年县城杖九十【皆谓有门禁者】疏义曰诸州及镇戍之所各自有城若越城及武库垣者各合徒一年越县城杖九十纵无城垣篱栅亦是注云皆谓有门禁者其州镇戍在城内安置若不越城直越州镇垣者止同下文越官府廨垣之罪
　　越官府廨垣及坊市垣篱者杖七十侵壊者亦如之【从沟渎内出入者与越罪同越而未过减一等余条未过准此】
　　疏义曰官府者百司之称所居之处皆有廨垣坊市者谓京城及诸州县等坊市其廨院或垣或篱輙越过者各杖七十侵谓侵地壊谓壊城及廨宇垣篱亦各同越罪故云亦如之
　　注从沟渎内出入者与越罪同越而未过减一等余条未过凖此
　　疏义曰沟渎者通水之渠从此渠而入出亦得越罪越而未过或在城及垣篱上或在沟渎中间未得过者从越州城以下各得减一等余条未过凖此者谓越皇城京城宫殿垣及闗津应禁之处未过者各得减罪一等
　　即州镇闗戍城及武库等门应闭忘误不下键若应开毁管键而开者各杖八十
　　疏义曰州镇闗戍城武库各有禁门应闭皆须下键其忘误不下键若应开毁管键而开者各得杖八十
　　错下键及不由钥而开者杖六十余门各减二等疏义曰错下键谓管键不相当者及不由钥而开者谓不用钥而开各杖六十余门谓县及坊市之类官有门禁者若应闭忘误不由键应开毁管键而开各杖六十错下键及不由钥而开各笞四十故云余门各减二等
　　若擅开闭者各加越罪二等即城主无故开闭者与越罪同未得开闭者各减已开闭一等【余条未得开闭凖此】
　　疏义曰擅谓非时而开闭者州及镇戍武库门而有非时擅开闭者加越罪二等处徒二年县城以下擅开闭者并加越罪二等城主无故开闭者谓州县镇戍等长官主执钥者不依法式开闭与越罪同其坊正市令非时开闭坊市门者亦同城主之法州县镇戍城门各徒一年自县城以下悉与越罪同既主城主无故开闭即是有故许开若有警急驿使及制勑事速非时至州县者城主验实亦得依法为开又依监门式京城每夕分街立铺持更行夜鼓声絶则禁人行晓鼓声动即聴行若公使赍文牒者聴其有婚嫁亦聴注云须得县牒丧病须相告赴求访医药赍本坊文牒者亦聴其应聴行者并得为开坊市门若有警急及收掩虽州县亦非时而开未得开闭者谓未通人行者为未开尚得人行者为未闭各减已开闭一等余条谓宫殿门以下有门禁之类未得开闭者皆凖此减一等
　　私度闗
　　诸私度闗者徒一年越度者加一等【不由门为越】
　　疏义曰水陆等闗两处各有门禁行人来徃皆有公文谓驿使验符劵传送据逓牒军防丁夫有总歴自余各请过所而度若无公文私从闗门过合徒一年越度者谓闗不由门津不由济而度者徒一年半
　　已至越所而未度者减五等【谓已到官司应禁约之处余条未度凖此】疏义曰水陆闗栈两岸皆有防禁越度之人已至官司防禁之所未得度者减越度五等合杖七十余条未度凖此者谓城及垣篱縁邉闗塞有禁约之处已至越所而未度者皆减已越罪五等若越度未过者凖上条减一等之例
　　即被枉徒罪以上抑屈不申及使人覆讫不与理者聴于近闗州县具状申防所在官司即凖状申尚书省仍逓送至京若无徒以上罪而妄陈者即以其罪罪之官司抑而不送者减所诉之罪二等
　　疏义曰闗外有人被官司枉断徒罪以上其除免之罪本坐虽不合徒亦同徒罪之法抑屈不申及使人覆讫不与理者文称及者使人未覆亦聴于近闗州县具状申诉所在官司谓近闗州县即凖状申尚书省仍逓送至京若勘无徒以上罪而妄诉者妄诉徒流还得徒流妄诉死罪还得死罪妄诉除免皆凖比徒之法谓元无本罪而妄诉者若实有犯断有出入而诉不平者不当此坐其应禁及散送并依所诉之罪凖令逓之若官司抑而不送者减所诉之罪二等谓枉得死罪官司不送合徒三年之类
　　不应度闗
　　诸不应度闗而给过所【取而度者亦同】若冐名请过所而度者各徒一年
　　疏义曰不应度闗者谓有征后畨期及罪谴之类皆不合輙给过所而官司輙给及身不合度闗而取过所度者若冒他人名请过所而度者各徒一年
　　即以过所与人及受而度者亦凖此
　　疏义曰以所请得过所而转与人及受他人过所而承度者亦徒一年但律文皆云度者得徒一年明知未度者不合徒坐若闗司未判过所以前凖越闗未度各减五等之例若已判过所未出闗门同未过各减一等其与过所人既因度成罪前人未度亦同减科不应给过所而给者不在减例
　　若家人相冒杖八十主司及闗司知情各与同罪不知情者不坐即将马越度冐度及私度者各减人二等余畜又减二等【家畜相冒者不坐】
　　疏义曰家人不限良贱但一家之人相冒而度者杖八十既无各字被冒名者无罪若冐度私度越度事由家长处分家长虽不行亦独坐家长此是家人共犯止坐尊长之例主司谓给过所曺司及闗司知冒度之情各同度人之罪不知冒情主司及闗司俱不坐将马越度冒度私度各减人二等者越度杖一百冒度私度杖九十余畜又减二等者除马之外应请过所者并为余畜越度杖八十私度冒度杖七十其家畜相冒者谓毛色齿嵗不同相冒并不得罪也闗津留难
　　诸闗津度人无故留难者一日主司笞四十一日加一等罪止杖一百
　　疏义曰闗谓判过所之处津直度人不判过所者依令各依先后而度无故留难不度者一日主司笞四十主司谓闗津之司一日加一等七日罪止杖一百此谓非公之人若军务急速而留难不度致稽废者自从所稽废重论
　　私度有他罪
　　诸私度有他罪重者主司知情以重者论不知情者依常律
　　疏义曰私度者谓无过所从闗门私度止徒一年或有避死罪逃亡别犯徒以上罪是名有他罪重闗司知情者以故纵罪论各得所度人重罪不知情者依常律谓不知罪人别犯之情者依常律不觉故纵之法
　　人兵度闗妄度
　　诸领人兵度闗而别人妄随度者将领主司以闗司论闗司不觉减将领者罪一等知情者各依故纵法有过所者闗司自依常律将领主司知情减闗司故纵罪一等不知情者不坐
　　疏义曰凖令兵马出闗者依本司连写勑符勘度入闗者据部领兵将文帐检入而别有人妄随度者罪在领兵官司故云将领主司以闗司论知情与同罪不觉减二等若知别有重罪亦依重罪科之闗司不觉者谓闗司承将领者文簿不觉别人随度者减将领者一等谓减度者罪三等知情者各依故纵法称各者将领主司及闗司俱得度人之罪有过所者闗司判度自依常律不减将领主司之罪若将领主司知情减闗司故纵罪一等不知情者不坐
　　赍禁私物度闗
　　诸赍禁物私度闗者坐贜论贜轻者从私造私有法疏义曰禁物者谓禁兵器及诸禁物并私家不应有者私将度闗各计贜数从坐贜科罪十疋徒一年十疋加一等罪止徒三年凖贜轻者从私造私有法擅兴律私有甲一领弩三张流二千里矟一张徒一年半私造者各加一等假令私将矟度闗平贜直绢三十疋即从坐贜科徒二年不计矟为罪将甲一领度闗从私有法流二千里即不计贜而断
　　若私家之物禁约不合度闗而私度者减三等
　　疏义曰依闗市令锦绫罗縠防绵绢布牛尾真珠金银铁并不得度西邉北邉诸闗及至縁邉诸州兴易从锦绫以下并是私家应有若将度西邉北邉诸闗计贜减坐贜罪三等其私家不应有虽未度闗亦没官私家应有之物禁约不合度闗已下过所闗司捉获者其物没官若已度闗及越度被人糺获三分其物二分赏捉人一分入官
　　越度縁邉闗塞
　　诸越度縁邉闗塞者徒二年共化外人私相交易若取与者一尺徒二年半三疋加一等十五疋加役流疏义曰縁邉闗塞以隔华夷其有越度此闗塞者得徒二年以马越度凖上条减人二等合徒一年余畜又减二等杖九十但以縁邉闗塞越罪故重若从闗门私度人畜各与余闗罪同若共化外蕃人私相交易谓市买博易或取蕃人之物及将物与蕃人计贜一尺徒二年半三疋加一等十五疋加役流
　　私与禁兵器者绞共为婚姻者流二千里未入未成者各减三等即因使私有交易者凖盗论
　　疏义曰越度縁邉闗塞将禁兵器私与化外人者绞共为婚姻者流二千里其化外人越度入境与化内交易得罪并与化内人越度交易同仍奏聴勑出入国境非公使者不合故但云越度不言私度若私度交易得罪皆同未入者谓禁兵器未入减死三等得徒二年半未成者谓婚姻未成减流三等得徒二年因使者谓因公使入蕃蕃人因使入国私有交易者谓市买博易各计贜凖盗论罪止流三千里若私与禁兵器及为婚姻律无别文得罪并同越度私与禁兵器共为婚姻之罪又凖别格诸蕃人所娶得汉妇女为妻妾并不得将还蕃内又凖主客式蕃客入朝于在路不得与客交杂亦不得令客与人言语州县官人若无事亦不得与客相见即是国内官人百姓不得与客交闗私作婚姻同上法如是蕃人入朝聴住之者得娶妻妾若将还蕃内以违勑科之
　　縁邉城戍
　　诸縁邉城戍有外奸内入【谓非众成师旅者】内奸外出而望者不觉徒一年半主司徒一年【谓内外奸人出入之路闗于望者】疏义曰国境縁邉皆有城戍式遏防盗预备不虞其有外奸内入谓蕃人为奸或行间谍之类注云谓非众成师旅者依周礼五百人为旅二千五百人为师此谓小小奸防抄掠者若陈师旅自依擅兴律连接防贼被遣斥不觉贼来徒三年有内奸外出者谓国内人为奸出向化外或荒海之畔幽险之中望之人不觉有奸入出合徒一年半虽非望者但是城戍主司不觉得徒一年谓内外奸人出入之路闗于望者目所堪见为闗谓在望之内也
　　其有奸人入出力所不敌者传告比近城戍若不速告及告而稽留不即共捕致失奸防者罪亦如之
　　疏义曰其有奸人入出所经城戍皆即捕之若力所不敌者即须传告比近城戍令共捕逐若不速告及告而稽留不即共捕致失奸防者并徒一年
　　烽不警
　　诸烽不警令防贼犯邉及应举烽燧而不举应放多烽而放少烽者各徒三年
　　疏义曰烽谓从縁邉置烽连于京邑烽燧相应以备非常放烽多少具在别式望不举是名不警若令蕃防犯塞外贼入邉及应举烽燧而不举应放多烽而放少烽者各徒三年
　　若放烽已讫而前烽不举不即往告者罪亦如之以故陷败户口军人城戍者绞
　　疏义曰依职方式放烽讫而前烽不举者即差脚力往告之不即告亦徒三年故云亦如之以故陷败谓从烽不警及应举烽燧而不举或应放多烽而反放少烽或放烽讫而前烽不举不即往告等以故防败户口或是军人及城戍者各得绞罪
　　即不应举烽燧而举若应放少烽而放多烽及绕烽二里内輙放烟火者各徒一年
　　疏义曰依式望见烟尘即举烽燧若无事故是不应举若应放烽少而放多烽及绕烽二里内皆不得有烟火谓昼放烟夜放火者自不应举烽燧而举以下三事各徒一年放烽多少具在式文其事隐秘不可具引如有犯者临时据式科断






　　唐律疏义卷八
<史部,政书类,法令之属,唐律疏义>
　　钦定四库全书
　　唐律疏义卷九
　　唐　长孙无忌等　撰
　　职制上【凡二十三条】
</div>
    <div class="pagination">
<a href="唐律疏义_page13.html">上一页</a><span>...</span><a href="唐律疏义_page9.html">9</a><a href="唐律疏义_page10.html">10</a><a href="唐律疏义_page11.html">11</a><a href="唐律疏义_page12.html">12</a><a href="唐律疏义_page13.html">13</a><span class="current-page">14</span><a href="唐律疏义_page15.html">15</a><a href="唐律疏义_page16.html">16</a><a href="唐律疏义_page17.html">17</a><a href="唐律疏义_page18.html">18</a><a href="唐律疏义_page19.html">19</a><span>...</span><a href="唐律疏义_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
