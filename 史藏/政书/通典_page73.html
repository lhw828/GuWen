<!DOCTYPE html>
<html>
<head>
    <meta charset="UTF-8">
    <title>通典 - 第 73 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 73 页/共 149 页</h1>
    <div class="content">　　其日，典仪设文官三品以上位于横街之南道东，设武官三品以上位于道西，俱每等异位，重行北面，相对为首。设文官四品、五品位于悬东，六品以下于横街之南，每等异位，重行，西面北上。设武官四品、五品位于悬西，六品以下于横街之南，当文官，每等异位，重行，东面北上。设典仪位于乐悬东北，赞者二人在南，少退，俱西向。奉礼设门外位：文官于东朝堂，西面，武官于西朝堂，东面，皆每等异位，重行，北上。
　　其日，依时刻诸卫勒所部列仗屯门及陈于殿庭如常仪。群官集朝堂，俱就次，各服公服。吏部、兵部赞群官俱出次，通事舍人各引就朝堂前位。侍中版奏：「请中严。」钑戟近仗入陈于殿庭，太乐令帅工人入就位，协律郎入就举麾位。诸侍卫之官各服其器服，符宝郎奉宝，俱诣合奉迎。典仪帅赞者入就位。通事舍人引四品以下先入就位。
　　侍中版奏：「外办。」有司承旨索扇，皇帝弁服，绛纱衣，御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎跪，俛伏，举麾，鼓柷，奏太和之乐。皇帝出自西房，即御座，南向坐，符宝郎奉宝置于御座如常仪，协律郎偃麾，戛敔，乐止。
　　通事舍人引三品以上以次入就位，公初入门，舒和之乐作，至位乐止。立定，典仪曰：「再拜。」赞者承传，群官在位者皆再拜讫，典仪又曰：「再拜。」赞者承传，群官在位者又再拜。舍人引群官北面位者以次出，公初行乐作，出门乐止。
　　侍中前跪奏称：「侍中臣某言，礼毕。」俛伏，兴，还侍位。有司承旨索扇，皇帝兴，太乐令令撞蕤宾之钟，左五钟皆应，奏太和之乐。皇帝降座，御舆入自东房，侍卫警跸如来仪，侍臣从至合，乐止。舍人引东西面位者以次出。皇帝若御翼善冠，则群臣皆服葱褶，不设乐悬，去警跸。
　　　　朝集使引见奉辞附
　　前一日，尚舍奉御先奏，于所御殿设御座如常仪。
　　其日，依时刻所由量加队仗陈列如例程。典仪于殿庭横街之南北设版位如常仪。其日，朝集使夙兴，并集朝堂，各服朝服。京官文武九品以上，并服葱褶。诸侍奉官及京官文武四品以下就位如式。通事舍人引京官文武三品以上及朝集使俱就所御殿门外序立以俟。
　　侍中进奏：「外办。」皇帝常服即御座，南向坐，侍卫如常仪。通事舍人分引京官文武三品以上诣横街南相对北面位。立定，典仪曰：「再拜。」群官在位者皆再拜讫，通事舍人各引就街北东西班序立。又通事舍人分引朝集使入就北面位。东方南方在东，西方北方在西。立定，典仪曰：「再拜。」朝集使等俱再拜。通事舍人承旨诣朝集使东，北面立，称：「有制。」朝集使等皆再拜。舍人宣敕讫，又再拜。答制先定行首一人跪奏，舍人为奏，听进止。若承恩慰问，即舞蹈，讫，又再拜。舍人宣敕讫，侍中奏礼毕，皇帝还宫如来仪。侍臣退，群官等以次退。
　　其朝集使奉辞，皆准奉参之仪。其京官，但常参官列版位。其朝集使，三品以上引升殿赐食，四品以下于廊下赐食，并临时奏听进止。
通典卷第一百二十六　礼八十六　开元礼纂类二十一　嘉礼五
　　皇太子加元服
　　　告太庙　临轩命宾赞　冠　会宾赞　朝谒　皇太子谒太庙　会群臣　群臣上礼　皇太子会宫臣　宫臣上礼
　　　　皇太子加元服
　　　　　告太庙
　皇太子将冠，先告太庙，如常告之仪。
　　　　临轩命宾赞
　所司先奏请司徒一人为宾，卿一人为赞冠，吏部承以戒之。
　　前一日，尚舍奉御整饬御幄于太极殿，卫尉设群官、朝集使、诸蕃客次于左右朝堂。太乐令展宫悬之乐于殿庭，设举麾位于殿上，一位于悬下。鼓吹令设十二案，乘黄令陈车辂，尚辇奉御陈舆辇。典仪设文官一品以下五品以上位于横街之北，西面北上，诸州使人五品以上合班；六品以下位于横街南，诸州使人六品以下、诸蕃客又在南，皆西面北上。设武官五品以上位于横街北，东面北上，诸州使人五品以上合班，诸亲位于其南；六品以下位于横街南，诸州使人六品以下及蕃客等又于其南，皆东面北上。设典仪位于悬之东北，赞者二人在南，少退，俱西向。设宾受命位于横街南道东，北面，赞者位又于其后，少东，北面。奉礼郎设门外文官一品以下位于顺天门外道东，每等异位，重行西面；武官三品以下位于门西，每等异位，重行东面：并以北为上。
　　其日，诸卫勒所部列黄麾仗如常仪。群官各依时刻集朝堂，俱就次各服其服。侍中量时版奏：「请中严。」协律郎、太乐令帅工人就位。诸侍卫之官各服其器服奉迎。典仪帅赞者先入就位。通事舍人引先置群官入，立定，又引宾赞入立于太极门外道东，西向。黄门侍郎引主节持幡节，中书侍郎引制书案，立于乐悬东南，西面北上。
　　侍中版奏：「外办。」皇帝服通天冠、绛纱袍以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎举麾，鼓柷，奏太和之乐。皇帝升舆，出自西房，即御座，南向坐，符宝郎奉宝置于御座，乐止。
　　通事舍人引宾赞入就位，宾赞初行入门，舒和之乐作，至位乐止。立定，典仪曰：「再拜。」侍中及舍人前承制，侍中降至宾前，称「有制」。公再拜。「将加冠于某之首，公其将事」。公少进，北面再拜稽首，辞曰：「臣不敏，恐不能供事，敢辞。」侍中升奏，又承制降称：「制旨某公将事，无辞。」公再拜，退，复位。侍中退。舍人至卿前，称「敕旨」。卿再拜。「将加冠于某之首，卿宜赞冠」。卿再拜。舍人退。黄门侍郎引主节至宾所，主节以节授黄门侍郎，黄门侍郎执节立于宾东北，西面。宾再拜，受节，付主节讫，又再拜。主节立于宾后，黄门侍郎退。中书侍郎引制书案至宾所，取制书，在宾东北，西面立。宾再拜，受制书，执立，又再拜。持案者立于宾后，中书侍郎退。典仪曰：「再拜。」赞者承传，群官在位者皆再拜。舍人引宾赞出，宾赞初行乐作，出门乐止。
　　侍中前，跪奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐。皇帝降座，侍卫警跸如来仪，入自东房，乐止。舍人引一品以下以次出。初宾赞出门，宾以制书置于案，幡节引制书案升车，从辂而行。威仪鼓吹诣东宫，降辂，入次，宾赞具服。其一品以下以次出。蕃客各还馆。九品以上诣东宫朝堂次，服其服，就位如冠仪。
　　　　　冠
　　前一日，卫尉设宾次于重明门外道西，南向，赞冠次又于其西，南向，并铺床席。又于重明门内道西施一次，拟会宾赞。设文武群官九品以上及诸亲并宫臣次如常仪。奉礼设文武群官九品以上、诸亲在五品之下及宫臣门外位如常仪。典仪设殿庭位：文武群官共宫臣合班，诸亲在五品下；文官在东，西面，武官在西，东面，皆以北为上。又设皇太子位于合外道东，西向。设三师位于合外道西，三少位于三师之南，少退，东向。典仪又设皇太子受制位于乐悬北，北面。所由设轩悬之乐于殿庭，又设举麾位于殿上，一位于悬下。有司设皇太子羽仪车舆于殿庭如常仪。典设郎帅其属铺解剑席于悬之东北。
　　冠日平明，宫臣皆朝服，非宫臣者公服，三师、三少公服，并集于重明门外次。宗正卿乘犊车侍从，诣左春坊权停。左右二率各勒所部屯门列仗。左庶子版奏：「请中严。」工人及诸行事之官各入就位。奉礼郎设罍洗于东阶东南，罍在洗东，篚在洗西，南肆。篚實巾加勺。典礼郎铺皇太子冠席于殿上东壁下近南，西向。设宾席于西阶上，东向。设主人席于皇太子席西南，西向。设三师席于冠席北，三少席于冠席南。典设郎张帷幄于东序内，设褥席于帷中。又张帷幄于序外，拟置馔物等。内直郎陈服于帷内，东领北上。衮冕服，玄衣纁裳，九章。白纱中单，黼领，青褾、、裾。革帶，金鉤，大帶，朱韍二章，玉具劍火珠鏢首，瑜玉雙珮。朱组双大绶，四彩赤白缥绀，纯朱质，长一丈八尺，三百二十首，广九寸。小绶长二尺六寸，色同大绶，而首半之，闲施二玉环。白赤舄，金饰。象笏。远游冠服，绛纱袍，白纱中单，皁领、褾、、裾。白方心曲领假带，绛纱蔽膝。白练裙襦，白黑舄。其革带、剑、佩、绶、笏与冕服同。缁布冠，玄衣素，白纱中单，青领、褾、、裾。履、、革带、大带、笏、缁纚。用皁罗巾方六寸，属带于前两隅。犀簪二物同箱，在服南。栉实于箱，又在南。莞筵四，纷纯；缫席四，缋纯，又在南。良醞令實側樽甒醴加勺於序外帷內。設罍在洗北，篚在洗南，東肆，實巾一，角觶角柶各一，加。太官令实馔豆九笾九于樽西，俎三在豆北。执在庭罍洗者，绛公服，立于罍洗之南，北向。执帷内樽罍洗笾豆俎等，并绛公服，立于樽罍豆俎之所。冕，白珠九旒，犀导，组缨，青纩充耳；远游三梁冠，金附蝉九首，施珠翠，黑介帻，犀导，发缨翠緌：缁布冠，青组缨属于冠。冠冕各一箱盛，奉礼郎三人各执立于阶之西，东面北上。主人赞冠者庶子为之。升，诣东序帷内，少北，户东西面立。典谒引群官以次入就常位。
　　初宾赞入次，左庶子版奏：「外办。」通事舍人引三师等入就合外道西位，东面立。皇太子着空顶黑介帻，双童髻，玉导，宝饰彩衣，紫褶绿葱，织成缥领，绿锦绅，乌皮履。乘舆以出，洗马迎于合门外。左庶子跪奏称：「左庶子臣某言，请殿下降舆。」俛伏，兴，还侍位。皇太子降舆，洗马引之道东位，西向立。左庶子又前跪奏称：「左庶子臣某言，请殿下再拜。」皇太子再拜，三师、三少答再拜。洗马引就阶东南位，三师训导在前，三少训从于后，千牛仗二人夹左右，其余仗卫列于师保之外。
　　通事舍人引宗正卿入见皇太子讫，通事舍人引出迎宾。洗马引皇太子，初行乐作；至阶东，西面立，偃麾，乐止。凡乐皆伶官帅举麾，工鼓柷而后作，偃麾戛敔而后止。宗正卿迎宾于门东，西面。宾立于门西，东面。宗正卿再拜，宾不答拜。宾入门，乐作。主人从入立于乐悬东北，西面。宾入，赞冠者从入，舍人引宾赞诣殿阶闲南面立，乐止。赞冠者立于宾西南，东面；节在宾东少南，西面；制案在赞冠西南，东面。宾就案取制执。洗马引皇太子诣受制位，北面立，皇太子初行乐作，至位乐止。主节脱节衣，宾称：「有制。」皇太子再拜。宣诏曰：「制皇太子某，吉日元服，率由旧章，命太尉就宫展礼。」讫，皇太子又再拜。少傅进诣宾前受制书，退授皇太子，皇太子受制书付庶子。案退。
　　洗马引皇太子师保等如式升东阶，量人从升。初行乐作，至阶乐止。入东序帷内，近北西向立。师保等就席位讫，宾升西阶，宗正卿升东阶，各立席后。初宾升，舍人引赞冠者诣罍洗盥手，升自东阶，诣序帷内，于主人赞冠之南，俱西面。赞引皇太子出立于席东，西面。宾之赞冠者取纚栉二箱，坐奠于皇太子筵南端，兴，席北少东西向立。
　　宾揖皇太子进，升筵，西向坐。宾之赞冠者进筵前，东面坐，脱空顶黑介帻置于箱，栉毕，设纚，兴，少北南面立。宾降盥，主人从降，乐作，宾升，乐止，主人从升。执缁布冠者升，宾降一等受之，右执项，左执前，进皇太子筵前，东向立，祝曰：「令月吉日，始加元服，弃厥幼志，慎其成德，寿考维祺，以介景福。」乃跪，冠，兴，复位东面立。宾之赞冠者进筵前，东面跪，结缨，兴，复位。皇太子兴，宾揖皇太子，赞冠者引皇太子适东序帷内，着玄衣素裳之服以出，立于席东，西面。
　　宾揖皇太子，皇太子进，升筵西向坐。宾之赞冠者进筵前东面跪，脱缁布冠，置于黑介帻之箱，栉纚依旧不解，兴，复位。宾降二等受远游冠，右执项，左执前，进皇太子筵前，东向祝曰：「吉月令辰，乃申嘉服，克敬威仪，式昭厥德，眉寿万年，永受祺福。」乃跪，冠，兴，复位。宾之赞冠者跪，设簪结缨，兴，复位。皇太子兴，宾揖皇太子，赞冠者引皇太子适东序帷内，着朝服以出，立于席东，西面。
　　宾揖皇太子，皇太子进，升筵，西向坐。宾之赞冠者进筵前，东向跪，脱远游冠，置于纚箱，栉纚依旧不解，兴，复位。宾降三等受冕，右执项，左执前，进皇太子筵前，东向祝曰：「以岁之正，以月之令，咸加其服，以成厥德，万寿无疆，承天之庆。」乃跪，冠，兴，宾复位。宾之赞冠者跪，设簪结缨，兴，复位。皇太子兴，宾揖皇太子，赞冠者引皇太子适东序，着衮冕之服以出，立于席东，西面。赞冠者彻纚栉二箱入于帷内，又取筵入于帷内。
　　主人赞冠者又设醴皇太子席于室户西，南向，下莞上藻。宾之赞冠者于东序帷内盥手洗觯；典膳郎酌醴，加柶，覆之，面柄；宾之赞冠者受，面叶，立于序内，南面立。宾揖皇太子，赞冠者引皇太子就筵西，南面立。宾进受醴，加柶，面柄，进皇太子筵前，北面立，祝曰：「甘醴惟厚，嘉荐令芳。拜受祭之，以定厥祥。承天之休，寿考不忘。」皇太子筵西拜受觯，宾复位，东面答拜。赞冠者兴进馔者承馔陈于皇太子筵前。皇太子升筵，坐，左执觯，右执脯，擩于醢，祭于笾豆之闲。赞冠者取韭葅，遍擩于豆，以授皇太子，又祭于笾豆之闲。赞冠者取肺一以授皇太子。皇太子奠觯于荐西，兴，受肺，却左手执本，坐，缭，右手执末以祭，上左手，哜之，兴，以授赞冠者，赞冠者加于俎。皇太子帨手，兴，取觯，以柶祭醴三，始扱一祭，又扱再祭，加柶于觯，面叶，兴；筵末坐，啐醴，建柶，兴；降筵西南，南面坐，奠觯，再拜，执觯兴。宾答拜。皇太子升筵，坐，奠觯于荐东，兴，降筵。
　　赞冠者引皇太子降自西阶，立于西阶之东，南面。宾初答拜讫，降立于西阶之西近南，东面，引宾之赞冠者随降立于宾西南，东面。皇太子立定，宾少进，字之曰：「礼仪既备，令月吉日，昭告厥字，君子攸宜，宜之于嘏，永受保之。奉敕字某。」皇太子再拜，曰：「某虽不敏，敢不祗奉。」又再拜。洗马引皇太子降，初行乐作，至阼阶下位，乐止。三师在南，北面，三少在北，南面，立定，皇太子西面再拜，三师等答再拜以出。于三师拜讫，典仪曰：「再拜。」赞者承传，群官在位者皆再拜。左庶子前，称「礼毕」。皇太子乘舆以入，侍臣从至合如常仪。初皇太子降，通事舍人引宾赞及宗正卿出就会所。
　　　　　会宾赞
　　宾既出，立于会所门外之西，东面北上。宗正卿立于门东，西面。立定，一揖一让而入。宗正卿立于座东，西面，宾赞立于座西，东面，俱再拜，就座，俛伏，坐。遂行酒，酒至，宾主俱兴，再拜，就席坐饮。食至，宾主俱兴，设食讫，宾主俱坐食。会讫，宾主俱兴，宾赞立于西厢，东面南上；宗正卿立于东厢，西面。执事者奉束帛之篚以授宗正卿，又执事者奉束帛篚立于宗正卿之后，后牵乘马入陈于庭，北首西上。宾赞俱回，北面西上，再拜。宗正卿以币篚进，西南向授宾；执事者以币进授赞冠者。宗正卿与执事者退复位。宾赞降，从者讶受币。宾当庭实揖左马以出，三马从出，从者讶受马。宗正卿出门东，西面；宾出门西，东面北上。宗正卿与宾俱揖而退。宾赞就车辂，诣顺天门外复命。
　　　　　朝谒
　　朝前，卫尉先于顺天门外东朝堂之北设太子次，又于后设三师、三少及詹事等次。皇太子冠讫，诸卫率依常行卤簿，陈列威仪仗卫，前后部鼓吹备列。师傅以下及宫臣皆服其服。皇太子服远游冠，绛纱袍，乘舆以出，仪卫侍从如常礼，洗马前导。皇太子出重明门，左庶子跪奏：「请降舆升辂。」又右庶子称：「令曰诺。」左庶子俛伏，兴。皇太子降舆升金辂，三师乘轺车训导在前，三少亦乘轺车训从在后，威仪仗卫依卤簿发引，鸣铙而行。至长乐门，铙吹止。至顺天门次，回辂西向。左庶子跪奏：「请降辂就次。」又右庶子称：「令曰诺。」左庶子俛伏，兴。皇太子降辂，洗马前导入次，左庶子侍左，右庶子侍右。舍人引三师、三少、詹事就次。皇太子停于次少顷，舍人奏闻。典仪先于皇帝所御殿前设皇太子位。左庶子跪奏：「请入。」又右庶子称：「令曰诺。」左庶子俛伏，兴。皇太子出次，左庶子等夹侍，舍人引洗马导引。当门揖，引入。外官不入，诸仪卫卤簿等悉陈列于门外。皇太子入自东上合，洗马、左庶子等从入。至皇帝所御殿前位，北向立，从官陪后。左庶子赞拜，皇太子再拜。侍中宣敕戒曰：「事亲以孝，接下以仁，使人以义，养人以惠。」讫，皇太子再拜，少进，称：「臣虽不敏，敢不祗奉。」又再拜讫，引下诣皇后所御殿。至殿院，内给事奏闻。出，引皇太子入，洗马、左庶子等不入。太子至皇后所御殿前北向立，再拜。尚仪前承令，降诣皇太子西北，东面称：「令旨。」皇太子再拜。宣令戒之，词如皇帝。皇太子再拜，少进，称：「臣夙夜祗奉，不敢失坠。」又再拜。司言引至合，舍人承引以出。皇太子还如来仪。
　　　　　皇太子谒太庙
　　前一日，皇太子宿斋于正殿，其宫臣从入庙者，宿斋于家正寝。所司扫除庙之内外。卫尉设皇太子次于庙西南角，东向。又设三师以下及宫官次于皇太子之后，少近西，俱东向。又设宫官次于东宫朝堂。奉礼郎设皇太子版位于庙庭道东，北向。典仪设宫臣位于重明门外，文官在东，西面，武官在西，东面，每等异位，重行，俱以北为上。
　　其日未明，所司依卤簿陈设于重明门外。宫臣应从者，依时刻集朝堂次，皆服朝服，非朝服者服常服。诸卫率各勒所部，陈设如式。左庶子版奏：「请中严。」仆策辂于西合外，南向。车右执刀立于辂前，北向。舍人引宫官各就位。侍卫之官各服其器服，右庶子负宝如式，俱诣合奉迎。左庶子版奏：「外办。」仆奋衣而升，正立执辔。皇太子服远游冠、绛纱袍以出，左右侍卫如常。洗马引皇太子升，仆立授绥，命车右升讫，车驱，左庶子以下夹侍如式。出重明门，左庶子进当辂前，跪奏称：「左庶子臣某言，请车辂权停，令侍臣上马。」俛伏，兴，退称：「侍臣上马。」赞者唱：「侍臣上马。」文武侍臣皆上马。宫官上马毕，左庶子进当辂前，跪奏称：「左庶子臣某言，请发引。」俛伏，兴，退复位。皇太子车辂动，铙吹不作，文官在左，武官在右。至下马所，侍臣并下车马。皇太子至次所，回辂南向。左庶子跪奏称：「左庶子臣某言，请殿下降辂。」俛伏，兴，还侍位。皇太子降辂，洗马引入次，侍臣立如常。皇太子入次一刻顷，左庶子跪奏称：「左庶子臣某言，请殿下出次。」俛伏，兴。皇太子出次，谒者引家令，家令引皇太子，入自南门，三师三少导从如式。庶子二人，一人赞左，一人赞右。舍人二人从，近仗量人从入。皇太子至位，立定，家令奏：「请殿下再拜。」皇太子再拜。少顷，家令奏：「皇太子再拜辞。」皇太子又再拜讫，家令奏：「事毕。」谒者引家令，家令引皇太子，出自南门，升辂还宫如来仪。至重明门外，皇太子乘辂入。将士停，三师三少还。皇太子至殿前，回辂。左庶子跪奏：「请殿下降辂。」俛伏，兴。皇太子降，入，侍臣从至合。左庶子跪，奏请将士各还本位。其还宫，鸣铙吹如常。
　　　　　会群臣
　　皇太子冠见庙之明日，皇帝会群臣如元会之仪。其上寿词云：「皇太子爰以吉辰，载加元服，德成礼备，普天同庆。臣等不胜悦庆，谨上千万岁。」
　　　　　群臣上礼
　　先上礼三日，本司宣令诸应上礼文武之官，一品以下，五品以上。前一日，卫尉量设次于东朝堂。昼漏上水七刻，各集于次，皆朝服。奉礼郎先设上礼之官位于东朝堂南，文东武西，北面重行，相对为首。又设中书舍人位于文官为首者之北，南向。设奉礼郎位于文官东北，赞者二人在其南，差退，俱西向。牛酒在文武二位之闲，少前。舍人各引应上礼之官就位。立定，令史二人对举贺录案，礼部郎中引就中书舍人前，取贺录授舍人讫，引案退。奉礼郎唱「再拜」，赞者承传，在位者皆再拜。中书舍人奉贺录入进。舍人引在位者退。酒十二斛，犊十二头，赤绳为笼头，奏讫，并付所司。
　　　　　皇太子会宫臣
　　皇太子会宫臣如常会之仪。上寿与上同词。
　　　　　宫臣上礼
　　先上礼一日，詹事宣告上礼之官，詹事以下，七品以上。昼漏上水七刻，皆朝服集东宫南门之左。典仪先设群官位于中门外，北面，以西为上。牛酒置其位西五步，少近。昼漏上水八刻，通事舍人引群官皆就位。立定，詹事丞奉群官简录案于詹事前，东面跪授导客舍人，导客舍人西面立受，回南向立。典仪唱：「再拜。」詹事以下俛伏，兴，皆再拜。导客舍人以简录案入。通事舍人引群官以下。左庶子省进酒九斛，盛以铜锺一斛，犊九头，赤绳为笼头，皆付所司。
通典卷第一百二十七　礼八十七　开元礼纂类二十二　嘉礼六
　　皇太子纳妃
　　　临轩命使　纳采　问名　纳吉　纳征　告期　告庙　册妃　临轩醮戒　亲迎　同牢　妃朝见　会群臣
　　　　皇太子纳妃
　　　　　临轩命使
　　将行纳采，制命使者，吏部承以戒之。
　　前一日，尚舍奉御设御幄于太极殿北壁下，南向。卫尉设群官次于东西朝堂，太乐令展宫悬，并如常仪。
　　其日，典仪设文官一品以下五品以上位于横街之北，西面北上，朝集使五品以上合班；六品以下位于横街南，朝集使六品以下合班，蕃客又于其南，皆西面北上。设武官五品以上位于横街北，东面北上，朝集使五品以上合班，诸亲位于其南；六品以下位于横街南，朝集使六品以下、蕃客等又在南，皆东面北上。设典仪位于悬之东北，赞者二人在南，少退，俱西向。设举麾位于殿上西阶之西，东面。设使者受命位于横街南，道东，北面西上。奉礼设门外位：文官一品以下五品以上位于顺天门外道东，每等异位，重行西面；武官三品以下位于门西，每等异位，俱重行东面，以北为上。
　　未明二刻，诸卫勒所部屯门，布黄麾半仗入陈于殿庭如常仪。群官依时刻集朝堂，俱就次各服朝服。侍中量时刻版奏：「请中严。」钑戟近仗就陈于合外。太乐令以下帅工人入就位。诸侍卫之官各服其器服。侍中、中书令以下诸侍臣俱诣合奉迎。典仪帅赞者先入就位。吏部、兵部各赞群官出次，典谒各引就门外位。
　　侍中版奏：「外办。」皇帝服衮冕出坐如常仪。通事舍人引群官以次入就位，立定，典仪曰：「再拜。」赞者承传，群官在位者皆再拜。吏部与礼部侍郎赞使主副出，典谒引就受命位。侍中前承制，降诣使者西北，东面称：「有制。」使主副俱再拜。侍中宣制讫，使主副又再拜。侍中还侍位。典谒引使主副出。初使者将出，典仪曰：「再拜。」赞者承传，群官在位者皆再拜。通事舍人引群官出。
　　侍中前跪奏称：「侍中臣某言，礼毕。」俛伏，兴，还侍位。皇帝降座，入自东房，侍卫警跸如来仪，侍臣从至合。使主副乘辂备仪仗而行，从者乘车以从。
　　　　　纳采
　　前一日，主人设使者次于大门之外道右，南向。
　　其日大昕，使者公服至于妃氏大门外，掌次者延入次。凡宾主及行事者皆公服。主人受其礼于庙。无庙者受于正寝。掌事者布神席于室户外之西，莞筵纷纯，加藻席画纯，南向，右雕几。使者出次，谒者引立于大门外之西，东面。主人立于大门内，西面。傧者立于主人之左，北面受命，出，立于门东，西面曰：「敢请事。」使者曰：「奉制，作俪储宫，允归令德，率由旧章，使某纳采。」傧者入告。主人曰：「臣某之子不教，若如人，既蒙制访，臣某不敢辞。」傧者出告。掌畜者以雁授使副，使副进授使者，退复位。使者左手执之。傧者引主人迎于大门之南，北面再拜。使者不答拜。谒者引使者入门而左，主人入门而右。使者升自西阶，立于楹闲，俱南面，西上。主人升自东阶，进使者前，北面。使者曰：「某奉制纳采。」主人降诣阶闲，北面再拜稽首，升，进，北面受雁，退立于东阶上，西面。使者降自西阶以出。
　　　　　问名
　　使者既出，立于门外之西，东面。初使者降，左右受雁于序端，主人降立于内门东厢，西面。傧者进受命，出请事。使者曰：「某将加卜筮，奉制问名。」傧者入告。主人曰：「制以某之子备数于储宫，臣某不敢辞。」傧者出告。掌畜者以雁授使副，主人拜迎入，俱升堂南面，如纳采仪。使者曰：「某奉制问名，将加诸卜筮。」主人降诣阶闲，北面，再拜稽首，升，进，北面受雁，少退，仍北面，曰：「臣某第某女，某氏出。」使者降自西阶，出，立于内门外之西，东面。初使者降，主人退于阼阶东，左右受雁于序端，主人降立于内门东厢，西面。傧者进受，出请事。使者曰：「礼毕。」傧者入告。主人曰：「某公为事，故至于某之室。某有先人之礼，请礼从者。」其仪与纳后礼宾同。
　　　　　纳吉
　　前一日，主人设使者次如常。
　　其日大昕，使者至妃氏大门，以下傧者出请事，如纳采仪。使者曰：「加诸卜筮，占曰协从，制使某也纳吉。」傧者入告。主人曰：「臣某之子弗教，惟恐不堪。龟筮云吉，臣某谨奉典制。」傧者出告。掌畜者以雁授使副，主人迎拜入，俱升堂南面，并如纳采仪。主人降诣阶闲，北面再拜稽首，升，进，北面受雁。使者降自西阶，立于大门外之西，东面。初使者降，主人还阼阶东，左右受雁于序端。主人降立于内门，西面。傧者进受命，出请事。使者曰：「礼毕。」其傧使者皆如问名之仪。
　　　　　纳征
　　前一日，主人设使者次如常仪。
　　其日大昕，使者至妃氏大门外，掌次者延入次。执事者设布幕于内门之外，玄纁束帛陈于幕上。乘马陈于幕南，北首西上。执事者奉谷珪以，俟于幕东，西面。主人掌事者设几筵如常。使者出次，谒者引立于大门外之西，东面。主人立于大门内，西面。傧者进受命，出请事。使者曰：「制使某以玉帛乘马纳征。」傧者入告。主人曰：「奉制赐臣以重礼，臣某祗奉典制。」傧者出告。又傧者引主人迎于大门外之南，北面再拜。使者不答拜。谒者引使者入门而左，主人入门而右。至于内门外，使者立于门西，东面北上；主人立于门东，西面。执事者坐，启取珪，加于玄纁上，兴，以授使副，使副进授使者，退复位。使者受玉帛。谒者引使者入门而左，主人入门而右。牵乘马者从入，三分庭一在南，北首西上。使者升自西阶，立于楹闲，俱南面西上。主人升自东阶，进使者前，北面。使者曰：「某奉制纳征。」主人降诣阶闲，北面再拜稽首，升，进，北面受玉帛。使者降自西阶，出，立于内门外之西，东面。初使者降，主人还阼阶东，左右受玉帛于序端。主人降立于内门内，西向。于主人受玉帛，受马者自左受之以东。牵马者既授马，自前西出。傧者进受命，出请事。使者曰：「礼毕。」其傧使者如纳吉之仪。
　　　　　告期
　　前一日主人设次、设几筵及傧者受命请事等并如纳采仪。使者曰：「询于龟筮，某月某日吉。制使某告期。」其授雁、升堂受命之仪，一如纳采。使者曰：「某奉制告期。」主人降诣阶闲，北面再拜。以下礼毕如纳采。其傧使者如纳征仪。
　　　　　告庙
　　有司以特牲告如常礼。祝文临时撰。
　　　　　册妃
　　前一日，主人设使者次如常。设宫人次于使者西南，俱东面，障以行帏。
　　其日，奉礼设使者位于大门外之西，东向，使副及内侍位于使者之南，举册案及玺绶命服者在南，差退，俱东向。设主人位于门南，北面。设使者以下及主人位于内门外，仪皆如之。设典内位于内门外主人南，西面。设宫人位于门外，于使者之后，俱重行东向，以北为上，障以行帏。设赞者二人位于东阶东南，西向。典内先置一案于合外，近限。
　　使主副朝服，乘辂持节，备仪仗，鼓吹备而不作。至妃氏大门外，使者降辂，掌次者延入次。宫人等各之次。掌严奉褕翟衣及首饰，内厩尉进厌翟车于大门之外道西，东向，以北为上。诸卫率其属布妃仪仗如常。
　　使者出次，典谒引使者以下，持节者前导，及宫人、典内各就位，持节者立于使者之北，少退，俱东向。主人朝服出迎于大门外之东，西面立定，少顷，北面再拜。使者不答拜。典谒引使者，持节者前导，入门而左，持案以下从之。主人入门而右。至内门外，各就位。立定，奉册宝案者进当使副前，使副受册宝，奉案者退复位；使副以册宝进授使者，退复位。内侍进使者前，西面受册宝，东面授典内，退复位。典内持册宝入，立于合外之西，东面跪置册宝于案，典内俛伏，兴。奉衣服及侍卫者从入，皆立于典内之南，俱东面北上。
　　傅姆赞妃出，引立于庭中，北面。掌书进，跪取玉宝，兴，进立于妃前，南向。掌严奉首饰及褕翟与诸宫侍卫者次入，侍卫如常。典内还复位。司则前赞妃再拜，还侍位。妃再拜。司则进掌书前，北面受册宝，进妃前南向授妃，妃受以授司闺。司则又前赞妃再拜，还侍位。妃又再拜讫，司则前请妃升座，还侍位。司闺引妃升座，南向坐。宫官以下俱降立于庭，重行北向，以西为上。立定，赞唱者曰：「再拜。」宫官以下皆再拜讫，诸应侍卫者各升立于侍位。司则前启「礼毕」。妃降座，司闺引妃入室。主人傧使者如礼宾之仪。使者乘辂而还。
　　　　　临轩醮戒
　　前二日，本司宣摄内外，各供其职。前一日，卫尉设次于东朝堂之北，西向。又设宫官次于重明门外如常仪。
　　其日，前三刻，宫官俱集于次，各之次皆服其服。诸卫各勒所部依图陈设。左庶子奏：「请中严。」内仆进金辂于合外，南向，率一人执刀立于辂前，北向。前二刻，诸卫之官各服其器服，以次诣合奉迎。左庶子负玺如式。宫官应从者，各出次，立于门外，文东武西，重行相向，北上。左庶子奏：「外办。」太仆奋衣而升，执辔。皇太子着衮冕之服以出，左右侍卫如常仪。皇太子乃升，仆立授绥。车驱，左庶子以下夹侍如常。出门，车权停，令车右升辂陪乘。宫臣上马讫，皇太子车动，鼓吹振作如式，文武官皆乘马如常。至承天门下车所，回辂南向。左庶子进，当辂跪奏称：「左庶子臣某言，请降辂。」俛伏，兴，还侍位。皇太子降辂，典谒引舍人，舍人引皇太子就位，侍卫如常仪。
　　前一日，尚舍奉御整设御座于太极殿阼阶上，西向。卫尉设群官次于朝堂，太乐令展宫悬于殿庭，乘黄令陈车辂，并如常仪。
　　其日，尚舍直长铺皇太子席位于牖闲，南向。其席莞筵纷纯，加藻席缋纯。尚食奉御設酒樽於東序下，有坫，加勺，設，實爵一。又陈笾脯一、豆醢一在樽西。晡前三刻，典仪设群官版位于内，奉礼设版位于外如朝礼。诸卫勒所部屯门，布仗立仗入陈于殿庭。群官依时刻集朝堂，俱就次各服其服。侍中版奏：「请中严。」钑戟近仗就陈于合外，太乐令帅工人入就位。晡前二刻，诸侍卫之官各服其器服，侍中、中书令以下俱诣合奉迎。典仪帅赞者先入就位。吏部兵部赞群官俱出次，通事舍人各引就门外位。
　　侍中版奏：「外办。」皇帝服通天冠、绛纱袍，乘舆以出，曲直华盖警跸侍卫如常仪。皇帝将出，仗动，皇帝出自西房，即御座西向坐，符宝郎奉宝置于御座如常。通事舍人引群官以次入就位。群官立定，典仪曰：「再拜。」赞者承传，群官在位者皆再拜。
　　初群官入讫，典谒引舍人，舍人引皇太子，侍从如例程。皇太子每行事，左庶子执仪赞相。至悬南北面立。典仪曰：「再拜。」赞者承传，皇太子再拜。典仪引舍人，舍人引皇太子，诣西阶，皇太子脱舄，舍人引升就席西，南面立。尚食奉御酌酒于序，进诣皇太子西南，东面立。皇太子再拜，受爵。尚食直长又荐脯醢于席前。皇太子升席坐，左执爵，右取脯，擩于醢，祭于笾豆之闲，右祭酒，兴，降席西，南面坐，啐酒、奠爵，再拜，执爵，兴。奉御受虚爵，直长彻荐还于房。
　　舍人引皇太子进当御座，东面立。皇帝命之曰：「往迎尔相，承我宗事，勖帅以敬。」皇太子曰：「臣谨奉制旨。」遂再拜。舍人引皇太子降自西阶，纳舄讫，典谒引舍人，舍人引皇太子出门。典仪曰：「再拜。」赞者承传，群官在位者皆再拜。通事舍人引群官以次出。侍中前跪奏称：「侍中臣某言，礼毕。」俛伏，兴，还侍位。皇帝降座，入自东房，警跸侍卫如来仪，侍臣从至合。
　　　　　亲迎
　　前一日，卫尉设皇太子次于妃氏大门之外道西，南向。设侍卫群官次于皇太子次西南，东向北上。
　　皇太子既受命，遂适妃第，执烛前马，鼓吹振作如式，侍从如常。皇太子车至妃氏大门外次前，回辂南向。左庶子进当辂前，跪奏称：「左庶子臣某言，请降辂。」俛伏，兴，还侍位。皇太子降辂之次。
　　车将至，主人设几筵如常，醴女如别仪。妃服褕翟花钗，立于东房，侍从如常。主妇衣礼衣钿钗，立于房户外之西，南向。主人公服出立于大门之内，西向。在庙则主人以下着祭服。傧者公服立于主人之左，北向。
　　左庶子前，跪奏称：「左庶子臣某言，请就位。」俛伏，兴，还侍位。皇太子出次，立于门西，东面，侍卫警跸如常。傧者进受命，出门东，西面曰：「敢请事。」左庶子承传，进跪奏如常。皇太子曰：「以兹初昏，某奉制承命。」左庶子俛伏，兴，传于傧者。入告。主人曰：「某谨敬具以须。」傧者出，传于左庶子，奏如初。傧者入，引主人迎于门外之东，西面再拜。左庶子前跪奏称：「左庶子臣某言，请答拜。」俛伏，兴，还侍位。皇太子答再拜。主人揖皇太子，先入。掌畜者以雁授左庶子，左庶子进，东南向奉授，皇太子既执雁进入，侍卫者量入侍从。及内门，主人让曰：「请皇太子入。」皇太子曰：「某弗敢先。」主人又曰：「固请皇太子入。」皇太子曰：「某固不敢先。」主人揖入，皇太子从入。皇太子入门而左，主人入门而右。及内门，主人揖入。及内溜，将曲揖，当阶揖，皇太子皆报揖。至于阶，主人曰：「请皇太子升。」皇太子曰：「某敢辞。」主人曰：「固请皇太子升。」皇太子曰：「某敢固辞。」主人又曰：「终请皇太子升。」皇太子又曰：「某敢终辞。」主人揖，皇太子报揖。主人升，立于阼阶上，西面。皇太子升，进当房户前，北面跪奠雁，俛伏，兴，再拜，降出。主人不降送。
　　内厩尉进厌翟于内门外。傅姆导妃，司则前引，出于母左，傅姆在右，保姆在左。执烛及侍从如式。父少进，西面戒之，必有正焉，若衣若花，命之曰：「戒之敬之，夙夜无违命。」母戒之西阶上，施衿结帨，命之曰：「勉之敬之，夙夜无违。」庶母及门内施鞶，申之以父母之命，命之曰：「敬恭听宗尔父母之言，夙夜无愆，视诸衿鞶。」
　　妃既出内门，至辂后，皇太子授绥，姆辞不受，曰：「未教，不足与为礼。」妃升辂，乘以几，姆加幜。皇太子驭轮三周，驭者代之。皇太子出大门，乘辂还宫，侍卫如来仪，妃仗次于后。主人使其属送妃以傧从。
　　　　　同牢
　　其日，司闺设妃次于东合内道东，南向，掌筵铺褥席。将夕，司闺设皇太子幄于内殿室西厢，东向，铺地重茵，施屏障。设同牢之席于室内，皇太子之席西厢东向，妃东厢西向。席皆莞筵纷纯，加藻席缋纯。席闲量容牢馔。典膳监设洗于东阶东南东西当东溜，南北以堂深，罍水在洗东，篚在洗西，南肆。篚实以二巾、二爵。设妃洗在东房近北，罍水在洗西，篚在洗东，北肆。皆加勺巾。典膳监先馔于房西墉下：籩豆各二十，簋簠各二，鈃各三，瓦甒一，皆加巾蓋，俎三。樽在室內北墉下，玄酒在西，加勺，南柄。夏用紗，冬用緆。樽在房户外之东，无玄酒，篚在南，实四爵、合。其器皆乌漆，惟以陶，以瓢。
　　皇太子车至侍臣下马所，车权停，文武侍臣皆下马，车右降立于辂右。车动，车右夹辂而趋。车至左合，回辂南向。左庶子进当辂前，跪奏称：「左庶子臣某言，请降辂。」俛伏，兴，还侍位。皇太子降辂，入，俟于内殿门外之东，西面，侍卫如常仪，左庶子以下皆退。妃至宫门，卤簿仗卫停于门外，近侍者从如常，入至左合外，回辂南向。司则进当辂前，启「请妃降辂」。掌筵依式执扇，前后执烛如常仪。妃降辂，就次整饰。司闺引妃诣内殿门西，东面。
　　皇太子揖妃以入。司闺前引升自西阶，姆从升，执扇烛者陈于东西阶内。皇太子即席东向立，妃即席西向立。司馔进诣阶闲，北面跪奏称：「司馔妾姓言，请具牢馔。」兴。司则承令曰诺。司馔帅其属升，奉馔入设于皇太子及妃座前。酱在席前，葅醢在其北，俎三入陈于豆东，豕俎特于俎北。豆东，葅醢之东。司馔设黍于酱东，稷在东，设湆于酱南。馔要方也。设对酱于东，对酱，妇酱也。设之当特俎。葅醢在其南，北上。设黍于豕俎北，其西稷、稻、粱。设湆于酱北。司馔启会，却于簋簠之南，对簋簠于北，启，发也。豆盖，彻于房内。各加匕箸。设讫，司馔北面跪奏：「馔具。」兴。
</div>
    <div class="pagination">
<a href="通典_page72.html">上一页</a><span>...</span><a href="通典_page68.html">68</a><a href="通典_page69.html">69</a><a href="通典_page70.html">70</a><a href="通典_page71.html">71</a><a href="通典_page72.html">72</a><span class="current-page">73</span><a href="通典_page74.html">74</a><a href="通典_page75.html">75</a><a href="通典_page76.html">76</a><a href="通典_page77.html">77</a><a href="通典_page78.html">78</a><span>...</span><a href="通典_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
