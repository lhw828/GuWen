<!DOCTYPE html>
<html>
<head>
    <meta charset="UTF-8">
    <title>文献通考 - 第 53 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 53 页/共 334 页</h1>
    <div class="content">    △省馔
    前释奠一日，释奠官帅其属，常服，阅馔物，祝牲充盾，诣厨视涤溉，讫，各还斋所。晡後，掌庙者扫除庙之内外。
    △行事
    释奠日丑前五刻（行事，仲春用丑时七刻，仲秋用丑时一刻），行事、执事官各入就次。掌馔者帅其属实馔具毕，赞礼者引（初献常服。凡行事、执事官皆赞礼者引），升自东阶（凡行事、执事官升降皆自东阶），点视陈设讫，退就次，各服其服。学生先入就位（赞礼者引）。三献官诣庙南门外揖位立定（新潭本注云：“据《士相见礼》‘主人揖，入门右，宾奉贽入门左’。疏曰：‘凡门，出以西为右，以东为左；入则以东为右，以西为左。’故《仪礼》十七篇，主人出入门皆由东，宾出入皆由西，此不易之论也。今释奠仪设揖位於庙门之外，初献位於西东面，亚、终献立於东西面，误也。当以《仪礼》宾西、主东之位为正）。赞礼者赞揖。次引祝入殿下席位，西向立，赞者对立於三献之前。少定，赞请行事，《凝安之乐》作，三成，止，赞唱者曰：“再拜。”初献以下皆再拜。赞者引祝升殿就位。赞者引初献诣盥洗位，《同安之乐》作（初献升降行止皆作《同安之乐》），至位，北向立，执者酌水，初献笏，盥手，手，执笏升，诣至圣文宣王神位前，北向立，乐止。《明安之乐》作，笏跪，祝立於神位之左，西向笏跪，执事以币授祝，祝奉币授初献，祝执笏兴，先诣兖国公神位前，北向立，初献受币奠讫，执笏，俯伏，兴，再拜。次诣成阝国公、沂国公（今咸淳三年升配成阝国公、沂国公位在兖国公下，合增入。亚献、终献放此）、邹国公神位前，东向奠币，并如上仪。乐止，祝复位。初献降阶，乐作，复位，乐止。少顷，赞者引初献再诣盥洗位，乐作，至位，北向立，笏，盥手，手，执笏。次诣爵洗位，北向立，笏，洗爵，拭爵，以授执事者（按王氏凡三），执笏升殿，诣至圣文宣王酌樽所，南向立，乐止。《成安之乐》作，执事者以爵授初献，初献笏跪执爵，执樽者举幂，执事者酌牺樽之齐，初献以爵授执事者，兴，执笏诣　至圣文宣王神位前，北向立，笏跪，执事者以爵授初献，初献执爵，三祭酒，奠爵，执笏俯伏，兴，乐止。次引祝诣神位前，东向（直视捧版在左右），笏，跪读祝文。读讫，执笏兴，先诣配位前，南向立。初献再拜，《成安之乐》作，次诣兖国公、成阝国公、沂国公、邹国公神位前，东向，酌献、读祝并如初仪，俱复位。初献降阶，乐作，复位，乐止。赞者引亚献诣盥洗、爵洗位，升诣酌樽所立（已上仪节及乐，并同初献），酌象樽之醴齐，亚献以爵授执事者，执笏诣神位前，笏跪，执爵三祭酒，奠爵，执笏俯伏，兴，再拜。次诣兖国公、成阝国公、沂国公、邹国公神位前，并如上仪，降复位，乐止。赞者引终献诣洗，升殿，酌献，并如亚献之仪，降复位。终献将升，次引分献官诣洗，盥手手，分献殿内及两庑诸神位（朱文公云：“献十哲者由东阶升，献两庑者由两庑之阶升”），笏跪，执爵三祭酒，奠爵，执笏俯伏，兴，再拜。分献讫，俱复位。赞者引初献升阶，诣东序，西向立，执事者以爵酌正、配位福酒合置於一爵，持爵诣初献之左，北向立，初献再拜，笏，跪受爵，祭酒，啐酒，奠爵。执馔者以俎进，减正、配位胙肉合置一俎（按王氏胙俎各脊减正脊横脊），又以豆取黍稷饭合置一豆，先以饭授初献，初献受讫，以授执馔者，又以俎授初献，初献受爵，饮卒爵，执事者受虚爵复於坫，初献执笏俯伏，兴，再拜，降复位。赞礼者曰：“执事者各复位。”赞唱者曰：“赐胙，再拜。”在位者皆再拜（已饮福受胙者不拜）。赞礼者引初献以下就望瘗位，执事者取币、祝版於瘗坎，赞礼者曰：“可瘗。”土半坎。初献以下诣南门外揖位立定，赞礼者赞曰：“揖。”礼毕，退。有司监彻礼馔，阖户以降，乃退。
    朱子曰：“夫子像设置於椅上，已不是，又後置在台座上，到春、秋释奠，乃陈簋、笾豆於地，是甚义理？某几番说要塑宣圣坐於地上，如设席模样，祭时自席地。此有甚不可处？每说与人，道差异，不知如何。某记在南康，欲於学中整顿宣圣，不能得。後说与交代云云。宣圣本不当设像，春秋祭时，只设主祭可也；今不可行，只得设像坐於地，方始是礼。”又曰：“孔子居中，颜、孟当列东坐西向，七十二人，先是排东庑三十六人了，方自西头排起，当初如此。自升曾子於殿上，下面趱一位，次序都乱了。此言漳州，未知他处如何。”又云：“某经历诸处州县学，都无一个合礼序。”释奠散斋，因云：“陈肤仲以书问释奠之仪。今学中仪，乃礼院所颁，多参差不可用。如《唐开元礼》好，《开宝礼》只是全录《开元礼》，易去其帝号耳。若《政和五礼》则甚错。今释奠有伯鱼而无子思，又十哲亦皆参差，仲弓反在上。且如绍兴中作《七十二子赞》，只据唐爵号，不知後来已经加封矣。近尝申明之。”又曰：“谒先圣拈香不是古礼。拜进将捻香不当叩首，只直上捻香了，出笏叩首而降拜。”
    朱子《沧洲精舍释菜仪》：“前期，献官以下皆盛服（今用深衣、凉衫）。掌仪设神座，用席，先圣南向，配位西向，从祀位东、西向。设祝版於先圣位之右，设香炉、香案、香合於堂中，设祭器於神座前，每位各左一笾（今用漆盘，实以脯、果）、右一豆（今用漆盘，实以笋、菜）。设牺樽一於堂上东南隅（今以瓦樽代），加以勺、幂。设烛四於堂中，二於东西从祀位之前。设洗二於东阶之东（盥洗在东，爵洗在西），卓一於洗东，卓上箱二（巾东，爵西）。设献官位於堂下北面，分奠者二人次之，诸生又次之，皆北向西上。及期，献官以下序立於东廊下，掌仪帅执事者升堂实酒馔。赞者一人引献官升堂点阅，降就堂下位。分奠官及诸生各就位。赞者一人离位少前，再拜讫，进立於主人之右，西向曰：‘再拜。’在位者皆再拜。掌仪、祝、司樽者皆升，掌仪立於东序西向，祝立於阼阶上西向，司樽者立於樽南北向。赞引献官诣盥洗之南，北向立，盥手，手，升，焚香，再拜，降。再诣盥如初。诣爵洗南，北向立，洗爵以授赞，升，诣樽所，西向立，赞以爵授献官，司樽举幂酌酒，献官以爵授赞，俱诣先圣前，献官北向跪，赞跪授爵，献官执爵三祭，奠爵於笾之，俯伏，兴，少立。祝诣献官之左，东向跪读祝讫，兴，复位。献官再拜。次诣盥洗爵如初。洗诸配位爵讫，赞者以盘兼捧升，酌，诣配位如初仪，但不读祝。献官复位。当献官谒配位酌献时，赞者二人各引分奠官分行东西从祀礼，盥洗以下并如配位之仪（东先西後）。分奠讫，复位。在位者皆再拜，退。献（赞者）　分奠二人（赞者二人）　祝　掌仪者　司樽。”
    ●卷四十五 学校考六
    ○幸学养老
    按：古者天子之视学，多为养老设也，虽东汉之时犹然。自汉以後，养老之礼浸废，而人主之幸学者，或以讲经，或以释奠，盖自为一事矣。故今以二事合为一门云。
    有虞氏深衣而养老，（凡养老之服，皆其时王所与群臣燕之服也。有虞氏质，深衣而己。孔颍达云：“人君养老有四种：一是养三老、五更；二是子孙为国死难，而王养死者父祖；三是养致仕之老；四是引户校年，养庶人之老。四代皆然。”）养国老於上庠，养庶老於下庠，而用燕礼（庠，养也。上庠，右学，大学也，在西郊。下庠，左学，小学也，在国中王宫之中也）。其礼尚矣。宪，养气体而不乞言（宪，法也，养之为法其德行，曰五帝则有斯也）。有善则记之，为史（史，史孝厚者也）。
    夏氏燕衣而养老（改虞制而尚黑衣裳），养国老於东序，养庶老於西序，而用飨礼（东序，东胶也，亦大学，在国王宫之东。西序在西北）。殷人缟衣而养老（殷尚白而缟衣裳），养国於右学，养庶老於左学，而用食礼（食音似。下同）。
    周制，元衣而养老（元衣，素裳），养国老於东胶（胶之言纠也），养庶老於虞庠虞庠。在国之西郊（皆学名也。异者，四代相变耳。或上西，或上东，或贵在国，或贵在郊。周之小学为有虞氏之庠制，是以谓之虞庠云。其所谓立乡学亦如之）。兼用虞燕、夏飨、殷食之礼（兼用之，备阴阳也。凡饮养阳气，凡食养阴气；阳用春、夏，阴用秋、冬）。夏官罗氏，仲春罗春鸟，献鸠以养国老。《月令》：仲秋，天子“养衰老，授几杖，行糜粥饮食”。五十养於乡，六十养於国，七十养於学，达於诸侯，八十拜君命，一坐再至，九十使人受。凡三王养老，皆引年。乞言、合语之礼，皆小乐正诏之於东序。凡大合乐，必遂养老。
    外饔，邦飨耆老、孤子，则掌其割烹之事。酒正，飨耆老、孤子，皆共其酒，无酌数。凡有秩酒者，以书契授之（有秩酒谓老臣。《王制》九十曰有秩）。遗人，门关之委积以养老孤（门关出入皆有税，所税得者，国用之外，留之以养老孤）。司门，以其财养死政之老与其孤（财即门关之委积。死政之老，乃死国政事者之父母也）。槁人，若飨耆老、孤子、士、庶子，共其食。《礼运》：三公在朝，三老在学。《内则》：凡养老，五帝宪（宪，法也，养之为法其德行），三王有乞言（又从之求善言可施行也）。五帝宪，养气体而不乞言，有善则记之，为史。三王亦宪，既养老而後乞言，亦微其礼，皆有史（史，史孝厚者也。微其礼者，依违之言，求而不切也。）《乐记》：食三老、五更於太学，天子袒而割牲，执酱而馈，执爵而，冕而总干，所以教诸侯之弟也（三老、五更，互言耳，皆老人更知三德五事者也。冕而总干，亲在舞位也。周名大学曰东胶）。《祭义》：贵老为其近於亲也。昔者有虞氏贵德而尚齿，夏后氏贵爵而尚齿，殷人贵而尚齿，周人而尚齿（贵，谓燕赐有加於诸臣也。尚，谓有事尊之於其党也），虞、夏、殷、周，天下之盛王也，未有遗年者。年之贵乎天下久矣，次乎事亲也。是故朝廷同爵则尚齿；七十杖於朝，君问则席；八十不俟朝，君问则就之，而弟达乎朝廷矣（君问则席，为之布席於堂上而与之言。就之，就其家也）。天子巡守，诸侯待於境，天子先见百年者。八十、九十者东行，西行者弗敢过；西行，东行者弗敢过。欲言政者，君就之可也。壹命齿於乡里，再命齿於父族，三命而不齿。族有七十者，弗敢先（此谓乡射、饮酒时也。齿者，谓以年次立若坐也。三命，列国之卿也。不复齿，席之於宾东。不敢先族之七十者，谓既一人举觯乃入也，虽非族亦然，承齿於族，故言族尔）。七十者不有大故不入朝；若有大故而入，君必与之揖让，而后及爵者（谓致仕在家者，其入朝，君先与之为礼，而後乃揖其所谓卿大夫）。《中庸》：燕毛所以序齿也（燕，谓既祭而燕也，燕以色为坐。祭时尊之也，至燕亲之也。齿亦年也）。
    《礼书》曰：“天子之於老也，其所养也三：国老也，庶老也，死政者之老也。岁养之也三：仲春也，季春也，仲秋也。《周礼》罗氏罗春鸟献鸠以养国老在仲春，《月令》养衰老授几杖在仲秋，《文王世子》曰‘凡大合乐，必遂养老’，郑氏云：‘大合乐，谓春入学释菜、合舞，秋颁学合声。於是时也，天子则学焉，遂养老。’此养老於仲春、仲秋者也。《月令》：季春之末，‘择吉日，大合乐，天子乃率三公、九卿、诸侯、大夫亲往视之’。大合乐亦必养老，此又养老於季春者也。若夫简不帅教，出征受成以讯馘告，凡天子入学莫不养老，此又不在岁养之数也。夫贵胄谓之国子，则贵而老者谓之国老；贱者谓之庶人，则贱而老者谓之庶老。国子与庶人之俊者同其学，所以一道德；国老与庶老异其学，所以别分义。故有虞氏养国老於上庠，养庶老於下庠；夏后氏养国老於东序，养庶老於西序；殷人养国老於右学，养庶老於左学；周人养国老於东胶，养庶老於虞庠。而又有死政者之老焉。故罗氏献鸠以养之者，国老也；司徒以保息养之者，庶老也；司门以其财养之者，死政者之老也。若夫外饔、酒正、槁人所谓耆老者，总三者而言之也。郑氏谓三老、五更各一人，皆年老更事致仕者也，名三五者，取象三辰、五星，天所因以照明天下者。皇氏谓人君养老有四种：一是养三老、五更，二是子孙为国难而死者父祖，三是养致仕之老，四是引户校年，庶人之老。熊氏云天子视学养老一岁有七：郑氏云凡饮养阳气，凡食养阴气，阳用春、夏，阴用秋、冬，是四时养老凡四也；《文王世子》凡大合乐，必遂养老，大合乐谓春入学舍菜、合舞，秋颁学合声；又季春大合乐，天子视学，亦养老，是七也。然则古者建国必立三卿，乡饮酒必立三宾，而养老必立三老。故礼曰：‘三公在朝，三老在学。’三公非一人，则三老、五更非各一人矣。《汉志》以德行年高老者一人为老，次一人为更，故永平中拜桓荣为五更，建初中拜伏恭为三老，而郑氏以此为三代之制，误矣（晋亦以王祥为五更）。先王父事三老，兄事五更，则三老、五更乃群老之尤者，而致仕之老固在其。皇氏离而二之，亦误矣。《月令》无冬、夏养老之文，《周礼》、《礼记》特言春养秋食而已，熊氏谓养老岁有七，亦误矣。又《礼记》言‘天子视学，遂东序养老’，则视学、养老皆同日也，郑氏谓用其明日，亦误矣。养老之礼，外饔掌割烹，酒正共酒，槁人共食，罗氏共鸠。方其养也，必先释奠於先老，遂设三老、五更、群老之席位，馔、省醴，养老之珍具，遂发咏焉，登歌《清庙》，下管《象武》，天子袒而割牲，执酱而馈，执爵而，冕而总干，则乞言、宪行之养著，而孝悌之化行矣。有司告以乐阕，王乃命公侯伯子男及群吏曰：‘反养老幼於东序。’而终之以仁。此所谓一举事而众皆知其德之备也。礼言凡养老，有虞氏以燕礼而服深衣，夏后氏以飨礼而服燕衣，殷人以食礼而服缟衣，周人修而兼用之，而服玄衣。盖虞氏以燕则以恩胜礼，夏后氏以飨则以礼胜恩，殷人以食则趣恩、礼之中，而周则文备，故修而兼用之。《周官》外饔言飨耆老，此周人以飨礼养老也；《行苇》言饮射而继之以祈黄，此周人以燕礼养老也；《祭义》曰食三老、五更於大学，此周人以食礼养老也。然元衣，燕衣也，燕衣非冕服，及总干而舞必冕服者，以舞者乐之成，故特服冕以明至诚，有加而无杀也。冕而总干施於食礼，而《记》称食尝无乐者，考之於《诗》，《商颂》言‘顾予尝’，而有‘兆鼓渊渊，ィィ管声’，《小雅》言‘以往尝’，而有‘锺鼓既戒’，‘鼓锺送尸’，则尝有乐矣。乐师‘飨食诸侯，序其乐事，令奏锺鼓。’锺师‘凡享食，奏燕乐’。师‘宾客享食’‘鼓羽之舞’。则食有乐矣。其曰食尝无乐，盖非商、周之制也。汉明帝养老之礼，其曰‘乘舆先到辟雍礼殿，御坐东厢，遣使者安车迎三老、五更。天子迎於门屏，交礼，道自阼阶，三老升自宾阶。至阶，天子揖如礼。三老升，东面，三公设几，九卿正屦，天子亲袒割牲，执酱而馈，执爵而，祝哽在前，祝噎在後。五更南面，公进供礼，亦如之。明日，皆诣阙谢。’其养特三老、五更二人而已，群老不与焉，非古礼之意也。”
    《文王世子》：“天子视学，大昕鼓徵，所以警众也（昧爽击鼓以召众）。众至，然後天子至，乃命有司行事，兴秩节，祭先圣、先师焉（兴，举也。秩，常也。节犹礼也。使有司摄其事，举常礼，祭先圣、先师。不亲祭之者，视学观礼耳，非为彼报也）。有司卒事反命（告祭毕，天子乃入）。始之养也（又之养老之所），东序，释奠於先老（亲奠之者，已有所事也。疏曰：时天子视学，在虞庠之中，有司释奠既毕，天子乃从虞庠入反於国。明日，乃之东序而养老，故曰“始之养也”。周立三代学，又立周之大学於东，谓之东胶；立小学於西郊，谓之虞庠。天子寻常视学，则於东胶中，唯行养老之礼；若始立学，则既视学毕，然後东序养老之处，亲释奠於先世之老，既毕，遂设三老、五更、群老之席位焉。若非始立学，则不释奠於先老也），遂设三老、五更、群老之席位焉（三老、五更各一人也，皆年老更事致仕者也。天子以父兄养之，示天下之孝弟也。各以三、五者，取象於三辰、五星，天所因以照明天下者。群老无数，其礼亡，以乡饮酒礼言之，席位之处，则三老如宾，五更如介，群老如众宾。疏：蔡邕以更字为叟，叟，老称。又以三老为三人，五更为五人）。馔、省醴，养老之珍具，遂发咏焉，退修之，以孝养也（发咏，谓以乐纳之。退修之，谓既迎而入，献之以醴，献毕而乐阕）。反，登歌《清庙》（反，谓献群老毕，皆升就席也。反就席，乃使工登歌《清庙》以乐之）。既歌而语，以成之也。言父子、君臣、长幼之道，合德音之致，礼之大者也（既歌，谓乐正告工歌备也。语，谈说也，歌备而旅，旅而说父子、君臣、长幼之道，说合乐之所美以成其意。《乡射记》曰：“古者於旅也语。”）。下管《象》，舞《大武》。大合众以事，达有神，兴有德也（《象》，武王代纣之乐也，以管播其声，又为之舞，皆於堂下。众，谓所合学士也。达有神，明天授命周家之有神也。兴有德，美文王、武王有德。师乐为用，前歌後舞）。正君臣之位、贵贱之等焉，而上下之义行矣。有司告以乐阕（阕，终也。告君以歌舞之乐终，此所告者谓无算乐），王乃命公侯伯子男及群吏曰：‘反养老幼於东序。’终之以仁也（群吏，乡遂之官。王以燕末而命诸侯时朝会在此者曰：‘各反养老幼东序。’如王家东序之礼）。”
    《王制》：“将出学，小胥、大胥、小乐正简不率教者，以告於大乐正，大乐正以告於王。王命三公、九卿、大夫、元士皆入学。不变，王亲视学。不变，王三日不举（注见太学考）。”
    “天子出征，受成於学。出征执有罪，反，释奠於学，以讯馘告。”
    仲春之月，上丁，命乐正习舞、释菜，天子乃帅三公、九卿、诸侯、大夫亲往视之。季春之末，择吉日，大合乐，天子乃帅三公、九卿、诸侯、大夫亲往视之。
    《礼书》曰：“天子视学四：养老也，简不帅教也，出征受成也，以讯馘告也。养老必於仲春、季春、仲秋，而简不帅教、出征受成、以讯馘告者无常时。虽有常时，其入学也亦必养老焉。”
    《书大传》：“宣王问於子春曰：‘寡人欲行孝弟之义，为之有道乎？’子春曰：‘昔者卫闻之乐正子曰：文王之治岐也，五十者杖於家；六十者杖於乡；七十者杖於国，见君揖；八十者杖於朝，见君揖，君曰“趣见客，毋俟朝以朝”，乘车而轮，御为仆，送至於家，而孝弟之义达於诸侯；九十杖於朝，见君建杖，君曰“趣见，毋俟朝以朝”，送之舍，卜筮、巫医御於前，祝哽祝噎以食，乘车而轮，胥与就膳，彻，送至於家，君如有欲问，明日就其室，以珍从，而孝弟之义达於四海。学礼：帝入东学，上亲而贵仁，则亲疏有序而恩相及矣。帝入南学，上齿而贵信，则长幼有差而明不诬矣。帝入西学，上贤而贵德，则圣智在位而功不匮矣。帝入北学，上贵而尊爵，则贵贱有等而下不俞矣（俞与逾同，谓越制。成王年十五，亦入诸学观礼布政。四学者，东序、瞽宗、虞庠及四郊之学也。春气温养，故上亲；夏物盛，小大殊，故尚齿；秋物成实，故贵德；冬时物藏於地，为象於天，半见也，故尚爵）。帝入太学，承师问道，退习而考於太傅，太傅罚其不则而达其不及，则德智长而治道得矣。此五学者既成於上，则百姓黎民化辑於下矣。’”
    传曰：天子入太学，祭先圣则齿，尝为臣者弗臣，所以见敬学与尊师也。
    後汉显宗永平二年三月，上始帅群臣养三老、五更於辟雍，行大射之礼。郡、县、道行乡饮酒於学校，皆祀圣师周公、孔子，牲以犬。於是七郊礼乐三雍之义备矣。养三老、五更之仪，先吉日，司徒上太傅若讲师故三公人名，用其德行年耆高者一人为老，次一人为更。皆服都大袍单衣，皂缘领袖中衣，冠进贤，扶玉杖。五更亦如之，不杖。皆斋於太学讲堂。其日，乘舆先到辟雍礼殿，御座东厢，遣使者安车迎三老、五更。天子迎於门屏，交礼，道自阼阶，三老升自宾阶。至阶，天子揖如礼。三老升，东面，三公设几，九卿正履，天子亲袒割牲，执酱而馈，执爵而，祝哽在前，祝噎在後。五更南面，公进供礼亦如之。明日，皆诣阙谢恩，以见礼遇大尊显故也。
    中元元年，初建三雍。显宗即位，亲行其礼。天子始冠通天，衣日月，备法物之驾，盛清道之仪，坐明堂而朝群后，登灵台以望物，祖割辟雍之上，尊养三老、五更。飨射礼毕，帝正坐自讲，诸儒执经问难於前。冠带缙绅之人圜桥门而观听者，盖亿万计。乃下诏曰：“光武皇帝建三朝之礼，而未及临飨。眇眇小子，属当圣业。暮春吉辰，初行大射；令月元日，复践辟雍。尊事三老，兄事五更，安车而轮，供绥执授。侯王设酱，公卿馔珍，朕亲袒割，执爵而。祝哽在前，祝噎在後。升歌《鹿鸣》，下管《新宫》，八佾具修，万舞於庭。朕固薄德，何以克当？《易》陈负乘，诗刺彼己，永念惭疚，无忘厥心。三老李躬，年耆学明。五更桓荣，授朕《尚书》。《诗》曰：‘无德不报，无言不酬。’其赐躬荣爵关内侯，食邑五千户。三老、五更以二千石禄养终厥身。其赐天下三老酒人一石，肉四十斤。有司其存耆耄，恤幼孤，惠鳏寡，称朕意焉。”
    永平八年十月，临辟雍，养三老、五更（三老，老人知天地人事者。五更，老人知五行更代之事。）
    安帝以鲁丕为三老，又以李充为三老。
    杨统位至光禄大夫，为国三老。
    元初四年，诏曰：“《月令》，仲秋‘养衰老，授几杖，行糜粥’。方今八月，按比之时，郡县多不奉行，虽有糜粥，糠秕、泥土相杂，不可饮食，长吏怠事，莫有躬亲，甚违诏书养老之意。其务崇仁恕，赈护寡独，称朕意焉。”
    按：古人养老之礼，有养於乡者，所谓“五十养於乡”，王命公侯伯子男及群吏曰：“反养老於东序”，大司徒以保息六保万民，二曰养老是也。有养於国者，天子视学，设三老、五更，群老之席位，执酱亲馈，执爵亲是也。汉初，每乡及县皆有三老，岁首则使人存问，赐以束帛、酒肉，或赐以爵，乃古人养於乡之意。而国学养老、天子亲讲之礼，则至东汉始行之。然东汉亦时有下郡县有问养老之诏，此其一也。馀不悉录。
    灵帝以袁逢为三老，赐以玉杖（玉杖长九尺，端以鸠为饰，鸠者，不噎之鸟，欲令老人不噎也）。
    谯周曰：“汉中兴，定礼仪，群臣欲令三老答天子拜。城门校尉董钧驳曰：‘养三老所以教事父之道也，若答拜，是使天下答子拜也。’诏从钧议。”谯周论之曰：“礼，尸服上服，犹以非亲之故答子拜，士见异国君亦答拜，是皆不得视犹子也。”虞喜曰：“且据汉仪，於门屏交礼，交礼即答拜，中兴谬从钧议，後革之，深得其意。”
    魏高贵乡公甘露二年，天子亲帅群司行养老之礼於太学，命王祥为三老，郑同为五更。祥南面几杖，以师道自居。天子北面，乞言。祥陈明王圣帝君臣政化之要以训之，闻者莫不砥砺。
    东晋成、穆、孝武三帝，皆以讲经亲诣学释奠。孝武以太学在水南悬远，有司议依穆帝升平元年，於中堂权立太学释奠。礼毕，会百官六品以上。
    後魏孝文帝太和十六年，诏以前司徒尉元为三老，前大鸿胪卿游明根为五更，於明堂设国老位，庶老位於阶下。皇帝再拜三老，亲袒割牲，执酱而馈，执爵而。於五更行肃拜之礼。赐国老、庶老衣服有差。既而三老言曰：“自古人所崇，莫重於孝顺，然五孝六顺，天下之所先。愿陛下重之，以化四方。”帝曰：“孝顺之道，天地之经，今承三老明言，铭之朕怀。”五更言曰：“夫至孝通灵，至顺感幽，故《诗》云‘孝弟之至，通於神明，光於四海’。愿陛下念之，以济黎庶。”帝曰：“五更助三老以言至范，敷展德音，当克己复礼，以行来授。”礼毕，乃赐步挽一乘。诏曰：“三老可给上公之禄，五更可食九卿之俸，供养之味亦同其例。”
    北齐制，仲春令辰，陈养老礼。先一日，三老、五更斋於国学。皇帝进贤冠，元纱袍，至辟雍，入总章堂。列宫悬。王公以下及国老、庶老各定位。司徒以羽仪、武贲、安车迎三老五更於国学。并进贤冠，元服，黑舄，素带。国子生黑介帻，青衿，单衣，乘马从以至。皇帝释剑，执，迎於门内。三老至门，五更去门十步，皆降车以入。皇帝拜，三老、五更摄齐答拜。皇帝揖进，三老在前，五更在後，升自右阶，就筵，三老坐，五更立。皇帝升堂，北面。公卿升自左阶，北面。三公授几杖，卿正屦，国老、庶老各就位。皇帝拜三老，群臣皆拜。不拜五更。乃坐。皇帝西向，肃拜五更。进珍羞酒食，亲袒割牲，执酱而馈，执爵而，以次进五更。又设酒酏於国老、庶老。皇帝升御座，三老乃论五孝六顺典训大纲，皇帝虚躬请授。礼毕而还。又都下及外州，人年七十以上，赐鸠杖黄帽（有敕则给，不为常也）。
    後周武帝保定三年，诏以太傅、燕国公于谨为三老，赐延年杖。皇帝幸太学以食之。三老入门，皇帝迎拜门屏之，三老答拜。设三老席於中楹，南面。太师、晋国公宇文护升阶，设几於席。三老升席，南面，凭几而坐。大司寇、楚国公豆卢宁升阶，正舄。皇帝升，立於斧之前，西向。有司进馔，皇帝跪授酱豆，亲袒割牲。三老食讫，皇帝又亲跪受爵以，撤去。皇帝北面立，访道，三老乃起，立於席後。皇帝曰：“猥当天下重任，自惟不才，不知政理之要，公其诲之。”三老答曰：“木从绳则正，后从谏则圣。自古明王圣主，皆虚心纳谏，以知得失，天下乃安。惟陛下念之。”又曰：“为国之本，存乎忠信，是以古人云去食、去兵，信不可失。国家兴废，在於赏罚，若有功必赏，有罪必罚，则为善者日益，为恶者日止；若有功不赏，有罪不罚，则天下善恶不分，下人无所措手足。”又曰：“言行者，立身之本，言出行随，诚宜相顾。陛下三思而言，九虑而行，若不思不虑，必有过失。天子之过，事无大小，如日月之蚀，莫不知者。愿陛下慎之。”三老言毕，皇帝再拜受之，三老答拜。礼成而出。
    唐高祖武德七年，幸国子学，亲临释奠。
    唐制，仲秋吉辰，皇帝亲养三老、五更於太学。所司先奏定三师、三公致仕者，用其德行及年高者一人为三老，次一人为五更。设三老座於西楹之东，近北南面。设五更座於西阶上，东向。设国老三人座於三老座西。俱不属焉。设众国老座於堂下西阶之西，东面北上（五品以上致仕者为国老，六品以下致仕者为庶老）。
    天宝八载闰六月制，其天下百姓，丈夫七十五以上，妇人七十以上，宜各给中男一人充待，仍任自简择；至八十以上，依常式处分。馀并如《开元礼》。
    宋太祖皇帝建隆元年，幸国子监，诏加饰祠宇及塑绘先圣、先贤、先儒之像。帝亲制文宣王、兖国公二赞。
    太宗端拱元年，幸国子监，谒文宣王毕，升辇将出西门，顾见讲座，左右言学官李觉方聚徒讲书，即召觉，令对御讲说。觉曰：“陛下六飞在御，臣何敢辄升高座。”帝为降辇，令有司张幕，设别座，诏觉讲《易》之《泰卦》。从臣皆列坐。觉因述天地感通、君臣相应之旨，帝甚悦，特赐帛百疋。
    真宗咸平二年，幸国子监，召学官说书，赐以金帛。
    仁宗天圣二年，幸国子监，召直讲兼诸王府侍讲马龟符讲说，赐判监冯元以下及学官器币有差。
    高宗绍兴十三年，国学大成殿成。明年，国子司业高闶请幸学，上从之。诏略曰：“偃革息民，恢儒建学，声明丕阐，轮奂一新。尔等摅望幸之忱，述诸儒之志，远继桥门之盛，愿观舆之临。请既方坚，理宜从欲。将款谒於先圣，仍备举於旧章。”三月，上服靴袍，乘辇入监，止辇於大成殿门外。入幄，群臣列班於庭。上出幄，升东阶，跪上香，执爵三祭酒，再拜，群臣皆再拜，上降入幄。分奠从祀如常仪。尚舍先设次於崇化堂之後，及堂上之中南向设御座。ト门设群臣班於堂下，如月朔视朝之仪。宰辅、从臣次於中门之外。上乘辇幸太学，降辇於堂，入次更衣。讲官入就堂下讲位，北向；执经官、学生皆立於堂下，东西相向。上出次，升御座，群臣起居如仪。乃命三公、宰辅以下升堂，皆就位，左右史侍立。讲书及执经官北面起居再拜，皆命之升立於御座左右。学生北面再拜，分立於两庑，北上。内侍进书案牙签，以经授执经官，赐三公、宰辅以下坐。讲毕，群臣皆起，降阶，东西相向立。执经官降，讲官进前致词，乃降，北面再拜。左右史降。乃赐茶。三公以下北面再拜，升，各立於位後。学生北面再拜，分两庑立。上下皆就坐。赐茶毕，三公以下降阶，学生自两庑降阶，北面再拜，群臣以次出。上降座还次，乘辇还宫。时命礼部侍郎秦执经，司业高闶讲《易》之《泰》，遂幸养正、持志二斋，赐闶三品服，学官迁秩，诸生授官免举。赐帛有差。上既奠拜，注视貌像，翼翼钦慕。览唐明皇及太祖、真宗、徽考所制赞文，命有司悉取从祀诸赞，皆录以进。上遂作先圣及七十二子赞，冠以序文，亲洒宸翰，以方载之。五月丙辰，登之采殿。备仪卫，作乐，命监学之臣，自行宫北门迎置学宫，揭之大成殿上及二庑。
    孝宗淳熙四年，幸太学，如绍兴之仪。命礼部侍郎李焘执经，祭酒林光朝讲《大学》。
    ◎唐开元礼
    △皇帝皇太子视学仪
    视学前一日，所司洒扫学堂之内外。尚舍设大次於学堂之後，守宫设皇太子次於大次之东，皆随地之宜，并如常仪。尚舍设御位学堂上北壁下，当中南向。监司设讲榻於御座之西，南向。设执读座於前楹，当讲榻北向。尚舍又设皇太子座於御座东南，西向。设文官三品以上座於皇太子之南，少退，重行，西向北上；设武官三品以上座於讲榻西南，当文官，重行，东面北上。设侍讲座於执读西北、武官之前，东向北上（其执如意者一人立於侍讲之南，东面）。设论议座於讲榻之前，北面。三馆学官座于武官之后。说脱屦席于西阶下。典仪设版位：皇太子於东阶东南，西面；执经於西阶西南，东面。文官三品以上於皇太子东南，重行，西面北上；武官三品以上於执经西南。侍讲、执读、执如意等於执经之後，重行，东面北上。学生分於文武官之後，皆重行北上。设典仪位於东阶之西，赞者二人在南，差退，俱西面。
    △出宫
    前出宫三日，本司宣摄内外，各供其职。其日，应从驾文武官依时刻集朝堂，诸卫陈设仗卫。侍中版奏：“外办。”皇帝乘马，文武侍从，并如常行幸之仪。驾将至，祭酒帅监官、学官、学生等奉迎於路左（学生青衿服）。驾至大次门外，降入如常。
    △视学
    皇帝既入大次，执经、侍讲、执读、执如意等及学官各服公服，典仪帅赞者先入就位。谒者、赞引引文武三品以上及执经以下学生等入就堂下位。皇太子立於学堂门外之东，西向，侍卫如常。侍中版奏：“外办。”皇帝出大次，升自北阶，即御座南向坐。侍臣及近侍量人从升。典仪一人升就东阶上，西面立。舍人引皇太子就位立（诸卫卒、庶子等量人从入，立於皇太子东南，西向北上）。奉礼曰：“再拜。”赞者承传，皇太子以下在位者皆再拜。侍中跪奏称：“请敕皇太子及公王等升坐。”又侍中称：“制曰可。”侍中诣东阶上，西面称：“敕皇太子及公王等升。”殿上典仪承传，皆下赞者又承传，皇太子以下应坐者皆再拜。讫，通事舍人引皇太子及群官坐者各升座。讫（其公服者脱履於阶下及降纳皆如常），执读读所讲经，执经释义。讫，遂行如意。侍讲者执如意就论议坐，以次论难。讫，侍中跪奏：“礼毕。”群官皆起，通事舍人各降堂下位。若有敕赐会，则侍中前承制，降诣堂下宣敕，及太官下食案等，并如常仪。皇帝降座，还大次。侍卫如常仪。群官以下命讫皆出。执经以下改服常服（学生仍青衿服）。
    △銮驾还宫
    皇帝既还大次，侍中量时刻版奏：“外办。”皇帝出次，文武官陪从还宫，如来仪。初，驾出，国子祭酒帅监官、学官、学生等奉辞於路左，如常式。
    ◎皇帝养老於太学仪
    △陈
    前三日，尚舍直长设大次於学堂之後，随地之宜。设三老、五更次於学堂南门外之西，群老次於其後，俱东向。设群官次；文官於门外之东，重行西向；武官於群老之西，重行东向，皆北上。前一日，尚舍奉御设御座於堂上东序，西向，莞筵纷纯，加藻席画纯，次席黼纯。设三老座於西楹之东，近北，南向；设五更座於西阶上，东向；设国老三人座於三老座西，俱不属焉，皆莞筵纷纯，加藻席画纯。设众国老座於堂下西阶之西，东面北上，皆蒲筵缁布纯，加莞席元帛纯（若三品以上，则莞筵纷纯，加藻席画纯。凡五品以上致仕者为国老）。设庶老座於国老之後，皆蒲筵缁布纯（六品以下致仕者为庶老）。太乐令展宫悬於学堂之庭，设登歌於堂上及举摩位等，皆准元会之仪。典仪设文官五品以上位於悬东，六品以下在其南，俱重行，西向北上。武官五品以上位於悬西，六品以下在其南，当文官，俱重行，东向北上。蕃客分方位於文武官六品之南（若有诸州使人，分位於文武官九品之後）。学生分位於文武官之後。奉礼设门外如设次之式。尚舍奉御设樽於东楹之西，北向，左元酒，有坫以置爵。
    △养老
    仲秋之月，择吉辰，皇帝亲养三老、五更於太学。所司先奏定三师、三公致仕者，用其德行及年高者一人为三老，次一人为五更。尚食先具牢馔。銮驾将至，通事舍人引先置之官皆就门外位，学生具青衿服入就位。銮驾至太学门，回辂南向。侍中跪奏：“请降辂。”俯伏，兴。皇帝降辂，乘舆入大次，伞扇侍卫如常。通事舍人引文官五品以上从驾之官皆就门外位。太乐令帅工人、二舞就位如正会之礼。通事舍人引群官、客使入就位。补，銮驾出宫，量时刻遣使迎三老、五更於其第。三老、五更俱服进贤冠、具服，乘安车，前後导从如常礼。其国老、庶老则有司先戒之。銮驾既至太学，三老、五更及群老等俱赴集其次，群老各服其服。太常少卿赞三老、五更俱出次，引立於学堂南门外之西，东面北上。奉礼赞群老出次，引立於三老、五更之後。太常博士引太常卿升立於学堂北户之内，当户北向。侍中版奏：“外办。”皇帝出户，侍卫如常（侍中负宝陪从如式），殿中监进大，皇帝执大，博士引太常卿，太常卿引皇帝（每太常卿前导，皆博士先引），协律郎跪，俯伏，举麾，《太和之乐》作。皇帝降，迎三老於门内之东，西面立，侍臣从立皇帝之後，太常卿与博士退立於左。皇帝立定，乐止。三老、五更皆杖，各一人夹扶左右，太常少卿引道，史执笔以从。三老入门，《舒和之乐》作。三老、五更立於门西，东面北上，奉礼引群老入立於其後。初，三老立定，乐止。太常卿前奏：“请再拜。”退复位。皇帝再拜，三老、五更去杖，摄齐以答再拜毕，皇帝揖进，三老在前，五更从，仍杖，夹扶如初。至阶，皇帝揖升，俱就座後揖立，乐止。侍卫之官量人从升。皇帝西面再拜三老，三老南面答再拜；皇帝西向再拜五更，五更答再拜。《休和之乐》作，三老、五更俱坐，三公授几，九卿正屦讫，殿中监、尚食奉御进珍羞及黍稷等，皇帝省之，遂设於三老前，乐止。太常卿引皇帝诣三老座前，执酱而馈讫，太常卿引皇帝诣酒樽所，取爵，侍中赞酌酒讫，太常卿引皇帝进，执爵而。尚食奉御以次进珍羞酒食於五更前。国老、庶老等皆坐，又设酒食於国老、庶老前。国老、庶老等皆食。皇帝即座。太乐令引工升，奏《韶和之乐》，三终。三老乃论五孝六顺，典训大纲，格言宣於上，惠音被於下。皇帝乃虚躬请授，史执笔录善言善行。终，二舞作於悬中讫，礼毕。三老以下降筵，太常少卿及奉礼引导皆如初。太常卿引皇帝从以降阶，《太和之乐》作。皇帝逡巡立於阶前，乐止。三老、五更出，《舒和之乐》作，太常卿引皇帝升立於阶上，三老、五更出门，乐止。侍中前奏：“礼毕。”退复位。太常卿引皇帝降，还大次。三老、五更升安车，导从而还。通事舍人引群官及学生等以次出。明日，三老诣阙表谢。
    △銮驾还宫（如常仪）
    ●卷四十六 学校考七
    ○郡国乡党之学
    《学记》：“古之教者，家有塾，党有庠，术有序，国有学（术当为遂。古者仕焉而已者，归教於闾里，朝夕坐於门。门侧之堂谓之塾。五百家为党，万二千五百家为遂。党属於乡，遂远郊外）。比年入学（每年来入也）中年考校（中犹也。乡遂大夫岁则考学者之德行道艺。《周礼》三岁大比乃考焉）。一年视离经辨志，二年视敬业乐群，五年视博习亲师，七年视论学取友，谓之小成。九年知类通达，强立而不反，谓之大成（离经，断句绝也。辨志，谓别其心意所趣向也。知类，知事义之比。强立，临事不惑也）。
    《礼书》曰：“《说文》：‘闾，里门也。’《尔雅》曰：‘门侧之堂谓之塾。’《尚书大传》曰：‘上老平明坐於右塾，庶老坐於左塾。’班固《食货志》曰：‘里胥平旦坐於右塾，邻长坐於左塾。’（详见下文）盖古者合二十五家而为之门塾，坐上老、庶老於此，所以教之学也；坐里胥、邻长於此，所以教之耕也。《书》云：‘先路在左塾之前，次路在右塾之前。’先路，象路也；次路，木路也。象路贵於木路，而象路在左塾，次路在右塾，则左塾者西塾也；里胥尊於邻长，而里胥在右塾，邻长在左塾，则右塾者西塾也。何则？自内视外，则左东而右西；自外视内，则左西而右东也。《曲礼》曰：‘主人入门而右，客入门而左。’此左西而右东也；又曰：‘公事自东，私事自西。’此左东而右西也。然则《书》言左塾，史言右塾，皆西塾也，自内外言之异耳。汉之时，闾里亦有门，史称石庆入里门是也。《孟子》曰：‘庠者养也，序者射也。’乡饮酒尊两壶於房户之，乡射尊於宾席之东。盖乡饮在庠，而庠有房室，故尊於房户之；乡射在序，而序无房室，故尊於宾序之东而已。《乡射礼》：‘豫（郑氏曰：今文豫为序）则钩楹内，堂则由槛外（堂，序也）。’‘序则物当栋，堂则物当楣’。是於其有室，则所揖、所履之位浅而前，於其无室，则所揖、所履之位深而後。《尔雅》曰：‘东西墙谓之序。’序之名盖本於此。”
    州长，“正月之吉，各率其州之民而读法，以考其德行道艺而劝之，以纠其过恶而戒之。若以岁时祭祀州社，则属其民而读法亦如之。春、秋以礼会民，而射於州序（序，州、党之学）”。
    党正，“四时之孟月吉日，则属民而读邦法以纠戒之。春、秋祭亦如之。国索鬼神而祭祀，则以礼属民而饮酒於序，以正齿位。”
    《尚书大传》：“大夫七十而致仕，老其乡里。大夫为父师，士为少师（所谓里庶老也）。Θ己藏，祈乐已入，岁事已毕（祈乐当为新），馀子皆入学。年十五始入小学，见小节，践小义焉。年十八始入大学，见大节，践大义焉（馀子犹众子。古者子恒代父而仕）。距冬至四十五日，始出学，傅农事（立春学止）。上老平明坐於右塾，庶老坐於左塾（上老，父师。庶老，少师），馀子毕出，然後皆归。夕亦如之，馀子皆入。父之齿随行，兄之齿雁行，朋友不相逾，轻任并，重任分，颁白者不提携。出入皆如之。”
    《王制》：诸侯“天子命之教，然後为学。小学在公宫南之左，太学在郊（《尚书传》曰：“百里之国，二十里之郊；七十里之国，九里之郊；五十里之国，三里之郊。”）。天子曰辟雍，诸侯曰泮官。”
    长乐陈氏曰：“夫诸侯之学，小学在内，大学在外，故《王制》言‘小学在公宫南之左，大学在郊’。以其选士由内以升於外，然後达於京故也。天子之学，小学居外，大学居内，故《文王世子》言‘凡语於郊，然後於成均，取爵於上尊’。以其选士由外以升於内，然後达於朝故也。”
    《鲁颂 泮水》，“颂僖公能修泮宫也。”“思乐泮水，薄采其芹。鲁侯戾止，言观其。其{艹伐}々，鸾声岁々。无小无大，从公于迈。”八章，章八句。
    江陵项氏《枝江县新学记》曰：“古之为泮宫者，其条理不见於经，而有诗在焉。予尝反覆而推之，其首三章则言其君相之相与乐此而己，自四章以下始尽得其学法，自敬其德而至於明其德，明其德而至於广其心，广其心而至於固其道终焉。此则学之本也。自威仪、孝弟之自修而达於师旅、狱讼之讲习，自师旅、狱讼之讲习而极於车马器械之精能，此则学之事也。自烈祖之鉴其诚而至於多士之化其德，自多士之化其德而至於远夷之服其道，此则学之功也。”
    《明堂位》：“米廪，有虞氏之庠也；序，夏后氏之序也；瞽宗，殷学也；宫，周学也（言鲁得立四代之学。注见《大学考》）。”
    班固《汉书 食货志》曰：“五家为邻，五邻为里，四里为族，五族为党，五党为州，五州为乡。乡，万二千五百户也。邻长位下士，自此以上，稍登一级，至乡而为卿也。於里有序而乡有庠序以明教庠。序以明教，庠以行礼而视化焉。春令民毕出在野，冬则毕入於邑。其《诗》曰：‘四之日举趾，同我妇子，饣盍彼南亩。’又曰：‘十月蟋蟀入我床下。嗟我妇子，聿为改岁，入此室处。’所以顺阴阳，备寇贼，习礼文也。春将出民，里胥平旦坐於右塾，邻长坐於左塾（里胥，如今里吏。门侧之堂曰塾），毕出然後归，夕亦如之。入者必持薪樵，轻重相分，班白不提挈。冬，民既入，妇人同巷相从夜绩，女工一月得四十五日（一月之中又得夜半为十五日，凡四十五日也）。必相从者，所以省费燎火，同巧拙而合习俗也。男女有不得其所者，因相与歌咏，各言其伤（怨刺之诗也）。是月，馀子亦在於序室（馀子，庶子也，未任役者）。八岁入小学，学六甲、五方、书计之事（苏林曰：“五方异书，如今秘书学外国书也。”臣瓒曰：“辨五方之名及书艺也。”），始知室家长幼之节。十五入大学，学先圣礼乐，而知朝廷君臣之礼。其有秀异者，移乡学於庠序；庠序之异者，移国学於少学。诸侯岁贡少学之异者於天子，学於大学，命曰造士。行同能偶，则别之以射，然後爵命焉。孟春之月，群居者将散，行人振木铎以徇於路，以采诗，献之太师，比其音律以闻於天子。故曰王者不窥牖户而知天下。此先王制土处民，富而教之之大略也。”
    汉文翁为蜀郡守，仁爱好教化。见蜀地僻陋有蛮夷风，文翁欲诱进之，乃选郡县小吏开敏有材者张叔等十馀人，亲自饬厉，遣诣京师，受业博士，或学律令。减省少府用度，买刀布蜀物，赍计吏以遗博士（少府，郡掌财物之府，以此而供太守者）。数岁，郡生皆成就还归，文翁以为右职，用次察举，官有至郡守、刺史者。又修起学官於成都中（学官，学之官舍也），招下县子弟以为学官弟子，为除更繇，高者以补郡县吏，次为孝弟力田。常选学官僮子，使在便坐受事（便坐，别坐，可以视事，非正廷也）。每出行县，益从学官诸生明经饬行者与俱，使传教令，出入闺ト。县邑吏民，见而荣之，数年，争欲为学官弟子，富人至出钱以求之。繇是大化，蜀地学於京师者比齐鲁焉。至武帝时，乃令天下郡国皆立学校官，自文翁为之始云（师古曰：“文翁学堂在今益州城内。”）
    按：武帝时始为博士、学官置弟子员，前此所谓博士者，虽有弟子，要皆京师自授其徒，其徒自愿受业，朝廷未尝有举用之法，郡国亦无荐送之例。而蜀地僻陋，非齐鲁诸儒风声教化之所被，故文翁遣其民就学，必以物遗博士，而使教之。及武帝既兴学校，则令郡国县官谨察可者，与计偕，诣太常受业如弟子，则郡县皆有以应诏，而博士弟子始为国家选举之公法也。
    元帝时，郡国置《五经》百石卒史。
    平帝元始三年，立学官，郡国曰学，邑、侯国曰校，校、学置经师一人。乡曰庠，聚曰序，序、庠置《孝经》师一人。
    何武为刺史，行部必先即学宫见诸生，试其诵论，问以得失。
    西汉以郡文学入官：
    梅福、隽不疑、韩延寿、王章、盖宽饶、诸葛丰、郑崇、张禹
    世祖建武六年，李忠为丹阳太守。忠以丹阳越俗，不好学，乃为起学校，习礼容，春、秋乡饮，选用明经。郡中向慕之。
    明帝永平十年，幸南阳，召校官弟子作雅乐，奏《鹿鸣》，帝自御埙篪和之，以娱嘉宾。
    宋均调辰阳长，为立学校。
    寇恂为汝南太守，修学校，教生徒，聘能为《左氏春秋》者，亲受举焉。
    卫飒为桂阳太守，下车修庠序之仪。
    任延为武威太守，造立校官，自掾吏子孙皆令习业受业，复其徭役。章句既通，悉显拔荣进之。郡遂有儒雅之士。
    秦彭为泰山太守，崇好儒雅，修明庠序。每春、秋飨祀，辄修升降揖逊之仪。
    鲍德为南阳太守，时郡学久废，德乃修起黉舍，备俎豆、黻冕，行礼奏乐。又尊飨国老，宴会诸儒。百姓观者，莫不劝服。
    班固《东都赋》曰：“四海之内，学校如林，庠序盈门，献酬交错，俎豆莘莘，下舞上歌，蹈德咏仁。”
    鲁丕为赵相，赵王商尝欲避疾，便时稍住学官（学官，学舍也），丕止不听。曰：“学官传五帝之道，修先王礼乐教化之处，王欲废塞以广游宴，事不可听。”诏从丕言。
    魏明帝时，延寿亭侯高柔上疏曰：“汉末陵迟，礼乐崩坏，太祖初兴，愍其如此，在於拨乱之际，并使州县立教学之官。高祖即位，遂阐其业，兴复辟雍，州立课试，於是天下之士，复闻庠序之教，亲俎豆之礼焉。”
    晋虞溥，太康时为鄱阳内史，大修庠序，广招学徒，移告属县，具为条制。於是至者七百馀人，溥乃作诰以奖谕之，曰：“文学诸生，皆冠带之流，年盛志美，始涉学庭，讲修典训，此大成之业，立德之基也。夫圣人之道，淡而寡味，故始学者不好也。及至期月，所观弥博，所习弥多，日闻所不闻，见所不见，然後心开意朗，敬业乐群，忽然不觉大化之陶己，至道之入神也。故学之染人，甚於丹青。丹青吾见其久而渝矣，未见久学而渝也。夫工人之染，先修其质，後事其色，修色积积，而染工毕矣。学亦有质，孝弟忠信是也。君子内正其心，外其行，行有馀力，则以学文，文质彬彬，然後为德。夫学者不患才不及，而患志不立，故曰希骥之马，亦骥之乘，希颜之徒，亦颜之伦。又曰锲而舍之，朽木不知，锲而不舍，金石可亏。斯非其效乎！”时祭酒求更起屋行礼，溥曰：“君子行礼，无常处也，故孔子射於矍相之圃，而行礼於大树之下。况今学庭庠序，高堂显敞乎！”
    右系鄱阳郡学事迹之见於前史者。溥之言有味可书，《郡志》殊欠登载。
    穆帝永和中，征西将军庾亮在武昌开置学官，起立讲舍，亮家子弟及参佐大将子弟，悉令入学。四府博学识义，通涉文学经纶者，建儒林祭酒，使班同三署，厚其供给。皆妙选邦彦，必有其宜者以充此举。近临川、临贺二郡，并求复学校。若非束之流，礼教所不及，而欲阶缘免役者，不得为生。明为条制，令法清而人贵。
    梁武帝选学生，遣就会稽门山，受业於庐江何胤。分遣博士、祭酒到州郡立学。
    後魏献文帝天安初，立乡学，郡置博士二人，助教二人，学生六十人。後令大郡立博士二人，助教四人，学生百人；次郡立博士二人，助教四人，学生八十人；中郡博士一人，助教二人，学生六十人；下郡立博士一人，助教一人，学生四十人。郡县学始乎此矣。
    北齐制：诸郡并立学，置博士、助教授经，学生俱被差逼充员，士流及豪富之家皆不从调。备员既非所好，坟籍固不关怀，又多被州郡官人驱使。纵有游惰，亦不检察，皆由上非所好之所致也。诸郡俱得察孝廉，其博士、助教及游学之徒通经者，推择充举。射策十条，通八以上，听九品出身。其尤异者亦蒙抽擢。
    隋仁寿元年，诏废州县学。（详见《太学门》）
    唐制：京都学生八十人，大都督、中都督府、上州各六十人，下都督府、中州各五十人，下州四十人，京县五十人，上县四十人，中县、中下县各三十五人，下县二十人。州县学生，州县长官补，长史主焉。每岁仲冬，州县馆监举其成者，送之尚书省。（详见《太学门》）
    武德七年，诏诸州县及乡并令置学，有明一经以上者，有司试册加阶。
    元宗开元二十一年敕：“诸州县学生年二十五以下、八品九品子若庶人并年二十一已下，通一经已上及未通经，精神聪悟，有文词史学者，每年铨量，举送所司简试，听入四门学，充俊士。即诸州人省试不第，情愿入学者听。国子监所管学生，尚书省补；州县学生，州县长官补（州县学生取郭下人充）。诸州县学生习正业之外，仍兼习吉凶礼，公私有礼事处，令示仪式，馀皆不得辄使。诸百姓任立私学，其欲寄州县受业者亦听。”
</div>
    <div class="pagination">
<a href="文献通考_page52.html">上一页</a><span>...</span><a href="文献通考_page48.html">48</a><a href="文献通考_page49.html">49</a><a href="文献通考_page50.html">50</a><a href="文献通考_page51.html">51</a><a href="文献通考_page52.html">52</a><span class="current-page">53</span><a href="文献通考_page54.html">54</a><a href="文献通考_page55.html">55</a><a href="文献通考_page56.html">56</a><a href="文献通考_page57.html">57</a><a href="文献通考_page58.html">58</a><span>...</span><a href="文献通考_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
