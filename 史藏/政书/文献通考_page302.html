<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 302 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 302 页/共 334 页
  </h1>
  <div class="content">
   ◎日日晕
    建隆元年讫开宝末，凡冠气七，珥百，抱气七，承气六，赤黄气三，黄白气三，青气二，缨一，晕一百五十六，半晕四十五，重晕五十九，重半晕七，交晕一十八，背气二百三十一，细气七，戟气三。
    太平兴国元年讫至道末，凡冠气一十八，戴气三，抱气一十三，珥七十七，承气三，赤黄气八，气一，青气二，晕五十九，半晕二十二，重晕一十二，交晕三，背气四十四，细气三，戟气一，直气一十五。
    咸平元年讫乾兴末，凡重轮二四，彗一，五色辉气一，冠气二百六十六，珥四十一，戴气一百九十七，抱气五十七，承气一百八十四，直气七十七，光气黄气九，赤黄气四，紫气五，色黄交气二，赤黄绿碧气二，青赤气二十一，黄白气一，黑气二，白气五，缨三，戟气一，细气二，背气二百九十九，晕一千二百三十一，半晕六百五十三，重晕二十七，交晕一十三。
    天圣元年讫嘉末，凡日黄耀有光一，辉气一十九，龙凤庆二，五色八，紫黄五，赤黄一，紫一，黄二，青黄紫晕一晕八百五十五，周晕二十六，重晕一十六，交晕五，连环晕一，珥八百四十七，冠气一百四十，戴气二百五十六，承气一百，重承气一，抱气一十八，负气一，背气一百七，格气二，直气五，白虹贯日四，白气如绳贯晕并日一。
    治平元年讫四年，凡五色八，辉气一，晕一百二十八，周晕三，重晕十二，交晕二，珥八十九，冠气一十一，戴气三十九，承气五，背气二十三，白虹贯日一，白虹贯珥一。治平四年讫元丰末，凡日晕一千三百五十六，周晕二百七十七，重晕七十四，交晕四十九，连环晕一，珥八百八十二，冠气四十二，戴气二百七十一，承气五十，抱气二，背气二百四十六，直气二，戟气一，缨气五，气一，白虹贯日九，贯珥三，五色二十六。
    元丰八年三月五日讫元符三年正月十二日，晕五百二十八，周晕二百五十七，重晕六十八，交晕六十七，五色气晕一，珥五百五十六，冠气六十一，戴气一百五十二，承气三十三，背气一百七十四，直气三，戟气四，缨气一，格气五，白虹贯日一十六，贯珥一，五色五十二。
    元符三年正月讫靖康二年四月，凡日晕九，晕戴三，半晕一，晕珥背一，半晕重背一，晕缨一，珥背三，珥十三，晕珥七，冠气七，晕背四，戴气六，承气二，抱气四，背气一十四，五色气晕一，直气四，环晕戴气三，戟气一，履气二，半晕履一，半晕再重一，五色二。
    高宗建炎三年春，白虹贯日。占：“近臣为乱，或诸侯叛。”三年五月庚子，日生两珥。占：“主民寿考。”  四年二月辛亥，白虹贯日。於是金虏始退，群盗大起。十一月癸卯，日生背气。  绍兴元年正月壬戌，日生背气。二月丙辰，日晕周匝。  二年四月壬申，日生戴气。占：“人君德至於天，则有戴气。”戴者，德也，推戴福之象。次月之戊寅复然。於是宗子伯琮，始育於宫中，闰四月丙申，日生背气。占：“背叛乖逆，邪谋不成。”於是孔彦舟叛降刘豫。  三年二月乙卯，日生戴气。丙申，生抱气。占：“戴者推戴，福之象，君德至於天则有之。”抱者抱扶向就之状，主邻国臣庶来降，亦有子孙之喜，臣下忠诚以附其上。  四年正月壬子，日生承气。占：“臣承君也，人主有喜。”二月赵鼎参知政事。三月辛未，日有抱气，色黄润泽。占：“天子有喜。”有和亲来降者，不战而降，军罢。六月壬辰，日晕於井，占：“秦分，有忧。”  五年正月庚申，日生戴气。占：“国有喜。”是岁建资善堂，皇子建节封公。  六年十一月丙申，日生两珥。  七年三月辛丑，氛气翳日。  八年二月辛巳，白虹贯日。占：“诸侯有叛，或岁中有丧。”次年，皇后邢氏崩於五国城。  二十一年四月壬申，日生晕。占：“臣专政。”又云“边兵动，虏主死。”时秦桧在相位。  二十七年二月壬寅，白虹贯日。六月壬寅，日有直气。三十年四月戊辰，日生晕周匝。占：“边兵动，虏主死，或多风。”其应在次年。
    孝宗隆兴二年六月甲子，日有戟气，长斜倚日傍占“戈戟相伤之象。”七月己亥，日有直气。  乾道元年六月丁未，日生格气。占：“格，斗之象。”  二年二月庚辰，日左生气，直气一条。  三年三月丁巳，日下晕，外生赤黄色承气一条。四月辛卯，日生赤黄晕周匝，五月戊戌，日赤晕周匝，在毕。占：“边兵动。”甲辰，日下晕，外生青黄色承气。君臣相承，有喜之象。  晁熙八年三月丙申，日晕周匝，占：“丙申日晕，臣不贤。”日在昴。胡、赵之君亡。  十三年五月己卯，日晕周匝。  十五年六月丙申，日生背气。三月壬寅，日半晕再重。占：“国民蕃息，岁大和。”
    光宗绍熙元年六月甲申，日生晕周匝。  二年二月壬寅，日生戴气。三月辛未，日生晕周匝。四月癸未，日生戴气。七月庚申，日上晕外生背气。  四年二月癸亥，日晕周匝。占：“臣专政。”日躔奎宿，其下有兵，大人凶。十一月辛巳，日晕外背气。五年四月乙卯，日晕周匝。丙午，日上晕外生背气。
    宁宗庆元元年正月丙辰，白虹贯日。占：“百殃之本，众乱之基，有兵。”又曰：“近臣为乱。”於是胄用事，时政以变，兵祸始矣。二月辛巳，日有背气。四月己未，日生格气。占：“格斗之象。”  二年五月己丑，日生背气。嘉泰元年六月辛卯，日晕周匝。嘉定六年四月己卯，日生赤黄晕周匝，躔在胃宿。占：“后族盛。”日晕胃宿，则仓库之官凶，或不登。  七年二月壬申，日生赤黄晕，外生青赤黄承气，後晕周匝。占：“日有承气，臣承君也。”  十一年二月丙辰，白虹贯日。十七年六月辛卯，日有背气。
    ●卷二百八十五 象纬考八
    ○月食月变（月  月晕）
    《中兴天文志》或曰：日月犹水火也。火外光，水含景，故月之光生於日之所照，其魄生於日之不照也。故当日则光盈，照之全也，自是而阙，以日光之映其有不全，乃至於晦，愈相近而不之照故也。尝观诸水，日之所照，每借以为光，仰而映於屋梁，若一有掩焉，则向之光於屋梁者不复见也。月之借於日犹是。故夫月之光也，以日之光有照焉。则月之食也，亦其日之光有掩焉耳。人之於月，独见其光与食，岂知有借於日哉？太史迁曰：“月食，常也；日食，不臧也。”是以《春秋》书日之食，不书月食，月食固无可书也。然尝试以前说推之於月之食，以知日之行於地中，其亦有食焉。不然，则日光之全，月与相望，其何食之有？月食所关岂细哉！夫日月者，象君臣也。咎繇称：“元首明，股肱良；元首丛脞，股肱惰。”股肱良惰之分关於君德，月有光食顾不然乎？於是月食而书亦可也。《汤诰》曰：“万方有罪，罪在朕躬。”古之畏天戒者，不以移於股肱。呜呼！书月食其亦足以戒乎。
    又曰：孟康曰：“星入月，而星见於月中，是为星食月；月掩星，而星灭不见，是为月食星。”《隋 天文志》曰：“月食五星，岁以饥，荧惑以乱，填星以杀，太白以强国战，辰以女乱。”孝宣本始四年七月甲辰，辰星在翼，月犯之。地节元年正月戊午，月食荧惑，荧惑在角、亢。成帝建始四年十一月，月食填星。阳朔元年七月，月犯心。此其证也。
    汉高祖七年，月晕，围参、毕七重。占曰：“毕、昴，天街也；街北，胡也；街南，中国也。昴为匈奴，参为赵，毕为边兵。”是岁，高皇帝自将兵击匈奴，至平城为冒顿单于所围，七日乃解。
    成帝建始元年八月戊午，晨漏未尽三刻，有两月重见。京房《易传》曰：“‘妇贞厉，月几望，君子征，凶（师古曰：“《小畜》上九爻辞也。几音钜依反。”）。’言君弱而妇︹，为阴所乘，则月并出。晦而月见西方谓之，朔而月见东方谓之仄慝（孟康曰：“者，月行疾在日前，故早见。仄慝者，行迟在日後，当没而更见。”师古曰：“音吐了反。”），仄慝则侯王其肃，则侯王其舒。“刘向以为者疾也，君舒缓则臣骄慢，故日行迟而月行疾也。仄慝者不进之意，君肃急则臣恐惧，故日行疾而月行迟，不敢迫近君也。不舒不急，以正失之者，食朔日。刘歆以为舒者侯王展意颛事，臣下促急，故月行疾也。肃者王侯缩肉不任事（服虔曰：“肉音忸怩之忸。”郑氏曰：“不任事之貌也。”师古曰：“肉音女六反。”），臣下弛纵故月行迟也（师古曰：“弛，放也，音式尔反。”）。当春秋时，侯王率多缩肉不任事，故食二日仄慝者十八，食晦日者一，此其效也。考之汉家，食晦者三十六，终亡二日仄慝者，歆说信矣。此皆谓日月乱行者也。
    哀帝时，李寻上疏言：月者，众阴之长，销息见伏，百里为品，千里立表，万里连纪（品，同也，言百里内度数同也。千里则当立表度其景，万里则继其本所起纪其宿度也），妃后大臣诸侯之象也。朔晦正终始，弦为绳墨，望成君德，春夏南，秋冬北。者，月数以春夏与日同道（孟康曰：“房有四星，其有三道。春夏南行，南头第一星里道也。秋冬北行，北头第一星里道也。与日同道者，谓中央道也。此三道者，日月五星之所由也。”），过轩辕上后受气（轩辕南大星为后），入太微帝廷扬光，犯上将近臣，列星皆失色，厌厌如灭，此为母后与政乱朝，阴阳俱伤，两不相便。外臣不知朝事，窃信天文即如此，近臣已不足仗矣。屋大柱小，可为寒心。唯陛下亲求贤士，无︹所恶，以崇社稷，尊强本朝。
    光武建武八年三月庚子夜，月晕五重，紫微青黄似虹，有黑气如，月星不见，丙夜乃解。中元元年十一月甲辰，月中星齿往来出入。
    桓帝永寿三年十二月壬戌，月食非其时。延熹八年正月辛巳，月蚀非其时。
    献帝兴平二年十二月，月在太微端门中，重晕二珥，两白气广八九寸，贯月东西南北。
    魏文帝黄初四年十一月，月晕北斗。占曰：“有大丧，赦天下。”七年五月，帝崩，明年即位，大赦天下。
    晋怀帝永嘉五年三月壬申丙夜，月食，既；丁夜，又食，既。占曰：“月食尽，大人忧。”又曰：“其国贵人死。”
    海西公太和四年闰月乙亥，月晕轸，复有白晕贯月北，晕斗柄三星。占曰：“王者恶之。”六年，桓温废帝。
    安帝隆安五年三月甲子，月生齿。占曰：“月生齿，天子有贼臣，群下自相残。”桓元纂位之徵也。义熙九年十二月辛卯朔，月犹见东方，是谓之仄慝，则侯王其肃。是时刘裕辅政，威刑自己，仄慝之应云。十一年十一月乙未，月入舆鬼见而晕。占曰：“王忧，财宝出。”一曰：“月晕，有赦。”月掩犯五纬。
    梁武帝太清二年五月，两月相承如钩，见於西方。占曰：“其国乱，必见於亡国。”
    简文帝大宝元年正月丙寅，月昼光於东方。占曰：“月昼光，有隐谋，国雄逃。”又云：“月昼明，奸邪并作，擅君之朝。”其後景纂弑。
    西魏文帝大统十四年正月朔，两月并见。
    周武帝天和五年正月乙巳，月在氐，晕，有白虹长丈所贯之，而有两珥连接，规北斗第四星。占曰：“兵大起，大战，将军死於野。”是冬，齐师寇边。明年，诏齐公宪率师御之。自龙门渡河，攻拔其新筑五城。兵大起，大战之应也。建德五年十月己未、庚申，月连晕，规昴、毕、五车及参。占曰：“兵起，争地。”又曰：“王自将兵，天下大赦。”宣政元年正月丙子，月食昴。占曰：“有白衣之会。”又曰：“匈奴侵边。”其月，突厥寇幽州，杀掠吏人。五月，帝北伐。六月，帝疾甚，还京，次阳而崩。
    隋炀帝大业九年正月二十七旦，两月并见。
    唐太宗贞观初，突厥有三月并出。
    高宗仪凤二年正月甲子朔，月见西方，是谓。则侯王其舒。
    武太后时，月过望不亏者二。
    元宗天宝三载正月庚戌，月有红气如垂带。
    肃宗至德元载建子月癸巳乙夜，月掩昴而晕，色白，有气自北贯之。昴，胡也。白气，兵丧。建辰月丙戌，月有黄白冠，连晕，围东井、五诸侯、两河及舆鬼。东井，京师分也。
    代宗大历十年九月戊申，月晕荧惑、毕、昴、参，东及五车，晕中有黑气，乍合乍散。十二月丙子，月出东方，上有十馀道如疋练，贯五车及毕、觜、Δ、参、东井、舆鬼、柳、轩辕，中夜散去。占曰：“女主凶。”白气为兵丧，五车主库兵，轩辕为後宫，其宿则晋分及京师也。
    宪宗元和十一年已未旦，日巳出，有虹贯月於营室。
    文宗开成四年闰正月甲申朔、乙酉，月在营室，正偃魄质成，早也。占为臣下专恣之象。五年正月戊寅朔、甲申，月昏而中，未弦而中，早也。占曰同上。
    昭宗景福二年十一月，有白气如环，贯月，穿北斗，连太微。天复二年十二月甲辰夜，月有三晕，里白、中赤黄、外绿。天三年二月丙申，月晕荧惑。
    梁太祖开平四年十二月庚午，月食。
    唐庄宗同光三年三月戊申，月食。九月甲辰，月食。
    明宗天成三年十二月乙卯，月食。四年六月癸丑，月食，既。十二月庚戌，月食，既。
    晋高祖天福二年七月丙寅，月食。五年十一月丁丑，月食。
    出帝开运元年三月戊子，月食。九月乙酉，月食昴。
    汉高祖天福十二年十二月乙未，月食。
    宋太祖乾德六年十一月庚寅。开宝二年十月戊子。三年四月乙酉。五年八月壬寅。七年八月庚寅，验天不食。
    太宗太平兴国二年六月甲辰，既。十一月壬寅、三年十月丙寅，阴不见。五年八月乙卯，既。九年正月丙寅、雍熙二年七月戊午，验天不食。四年五月丁丑、端拱二年三月丁酉，当食氐八度，既，验天不食。晁化元年三月庚寅。二年八月壬午，既。三年正月癸卯、八月丙子，阴不见。五年六月乙未，食九分。占云：“后妃臣下灾。”明年，孝章皇后崩。十二月癸巳，既。占曰：“大臣灾。”明年春，同知枢密院事刘昌言罢，夏，宰相吕蒙正、参知政事苏易简罢。至道元年六月己丑，阴不见。十二月丁亥。二年十月辛亥。
    真宗咸平元年十月庚子。二年九月乙未。三年二月壬戌，八月庚申。四年八月甲寅。五年正月辛亥，七月戊申。六年正月甲辰，七月壬寅。占：“羌夷有兵。”明年，契丹大举寇边。景德元年十一月乙丑。二年五月壬戌，十月庚寅。三年十一月癸丑。四年五月辛亥，阴不见。九月戊寅，验天不食。大中祥符元年九月癸酉。二年九月丁卯，验天不食。翼日上命辰也。三年闰二月甲子。五年正月甲申，阴翳不见；七月庚辰，十二月丁丑。八年十月辛卯。九年四月己丑，阴不见。天禧元年四月壬午，十月庚辰。三年二月壬寅。四年八月癸巳。
    仁宗天圣二年五月壬寅，月当食不见。四年五月戊午。庆历二年六月丁亥，食六分，既，而入浊，不见复。五年四月庚子，晓漏初食。九月戊戌，食六分，欲复，入不见。六年九月壬辰食三分。皇二年七月庚子。四年十一月丙辰，食未复而尽。占曰：“后妃臣下灾。”後二年，贵妃张氏薨。先是预诏日官，以唐《戊寅》、《麟德》、《大衍》、《五纪》、《正元》、《观象》、《宣明》、《崇真》及皇朝《应天》、《乾元》、《仪天》、《崇天历》，算此月太阴食分及辰刻分野。五年十月辛亥，食。至和二年九月庚午，食。三年八月甲子，食，既。占曰：“后宫宜崇德以致福。”嘉二年二月壬戌，食三分复；八月戊午。三年闰十二月辛巳，食。四年六月戊寅，食几尽。十二月乙亥，食，既。占曰：“月阴类后妃大臣之位，食则修刑及兵。今食既，宜恤刑以除咎。若三日有雨雪，则不占。”来年，二月赦天下，太子少傅王举正卒。五年十二月已巳、七年十月己丑皆食。八年十月癸未，食，既，卯初七刻食甚，已而入浊不见。
    英宗治平元年四月庚辰，食。
    神宗治平四年二月甲午，月食，丑之四刻，亏见西方，在翼十有五度，至六刻食甚，及八分︹，至酉地入浊不见。主飞虫多死，北夷有兵。熙宁元年七月乙酉，月食，丑之五刻，在危十度，亏见东北方，食及二分半入浊不见，食甚及复。主齐分，有丧，大臣忧。二年闰十一月丁未，月食，亥之一刻，亏见东方，起东北，至子之初刻，食甚，及八分弱，在井度中，至三刻复。主五不登。三年五月乙巳，月当食，阴雨不见。四年五月己亥，月食，戌之一刻，亏见东南方，出浊未圆六分，在东井度中，至五刻复。主大臣黜，或宫中宜崇福。十一月丙申，月食，卯之二刻，亏见西方，起东南，至六刻，食甚，及四分半弱，在东井一度少，至明入浊，不见复。占同上。六年三月戊午，月食，亥之一刻，亏见东南，六刻，食甚，及七分弱，子之四刻复。九月乙卯，月食，丑之四刻，亏见东北方，至寅之一刻，食甚，及六分，涉巳退未圆三分入浊，不见，复。七年九月己酉，月食，丑之一刻，亏见正东方，至六刻，食既，在娄二度弱，至明刻，不见复。九年正月壬申，月食，阴不见。十年正月丙寅，月食，子之三刻，亏见东南方，至七刻，食甚，及七，分在张度中，至丑三刻复。主后有忧，周地，贵人卒死及大战拔城。七月癸亥，月食，阴不见。元丰元年正月庚申，月食，有障之，至丑五刻，见西南方正东，食及四分半，寅初食既。晓刻映，不见复。主籴贵，周分，贵人死。六月戊午，月食，戌之一刻，见正东方，食及七分半，至二刻，食既，在虚度中，至亥三刻半复。主後宫忧，大臣有咎，齐分有丧。二年六月壬子，月食，阴不见。三年十月甲戌，月食，既，因阴不见。四年四月辛未，月食，既，自戌之二刻出浊巳食甚，月体东退生光，一分正西，九分在尾度中，至六刻复。主后妃灾。十月辛巳，食於昏，出浊，食及七分，在毕度中，至二刻复。主有赦令，边臣有咎，赵分有兵，胡人有疫。五年十月癸亥，月食，自酉之二刻亏，见东北方，至七刻食甚，及三分在昴七度，太弱，戌之三刻复。主边兵起，或女主忧。六年八月丁亥，月食，验之不食。七年二月乙酉，月食，八月辛巳，月食，皆阴不见。八年八月丙子，月食，戌之三刻亏初，至七刻蚀既，子之一刻复。
    哲宗元元年十二月戊戌，月蚀，阴不见。三年六月庚寅，月蚀，亥之五刻亏初，至子六刻食既，丑四刻复，在斗度中，吴分。主吴兵起，大臣有忧。十二月丁亥，月食，阴不见。四年五月甲申，月食，初阴不见，至丑初刻，食巳九分，在斗度中，吴分，至六刻复。主大臣忧，有小兵。五年五月戊寅，月食，阴不辨亏蚀。六年四月癸卯，月食，阴不辨亏蚀。七年三月戊戌，月食，亥初一刻亏初，至七刻食既，子七刻复食甚，在氐度中。主大臣有忧，十日内有风雨则解灾。八年九月己丑，月食，阴不见。绍圣三年七月癸卯，月食，阴不见亏蚀。四年正月庚子，月食，阴不见。初亏至酉七刻巳食三分，戌一刻食及四分，後复有障之。主贵臣後宫有忧，周分民饥。五年五月壬戌，月当食而不食。元符二年五月丙辰，月食，子之三刻至丑二刻食既，寅二刻复，在箕度中。主御者或掌乐人当黜，又为风。十月甲寅，月食，亥之四刻亏初，至子四刻食既，丑四刻复，在参度中。主兵官当黜。三年十月戊申，月食四分。
    徽宗崇宁二年二月甲子，月食既主贵人当之。八月辛酉，月食既。主西方兵起。三年二月己未，月食三分。主贵人当之。八月丙辰，月食四分。主西方兵起。四年十二月戊寅，月食七分七。主王者宫室不安。五年六月乙亥，月食九分。主旱。十二月壬申，月食既。主有女丧。大观三年十月丙戌，月食五分。主有女丧。四年四月甲申，月食既。九月庚辰，月食既。政和元年三月戊寅，月食五分。九月甲戌，月食六分。三年六月丁酉，月食十分。七月甲午，月食八分。主其下君忧或兵起。四年正月辛卯，月食，主贱人当之。六年十一月乙巳，月食七分。七年十一月己亥，月食。八年五月丙申，月食九分。主旱。宣和二年三月丙辰，月食三分。主人主当之。六年正月癸亥，月食六分。主贱人当之。十二月戊午，月食，既。主有女丧。
    高宗建炎三年二月壬午望，食於轸。  绍兴元年八月己卯望，当食，阴蔽之。二年二月十四日丙子，月体如食。太史言：“是谓月未当阙而阙。”七月十六日甲戌，食之，既，在室。  三年七月戊辰望，食於危。  四年十二月庚寅望，食於井。五年十一月乙酉望，食於井，既。  六年五月十四日辛巳，食於南斗。十一月己卯望、八年三月辛丑望、九月丁酉望，月皆食，&lt;今&gt;不见。  九年九月壬辰望，食於胃，既。  十二年七月丙午望，当食，&lt;今&gt;不见。  十三年六月庚子望，食於虚，既。十二月戊戌望，当食，&lt;今&gt;蔽之不见。  十四年六月甲午望，食於，食于女。  十五年五月己未望，当食，&lt;今&gt;不见。十六年四月甲寅望，食於尾。  二十一年二月丙辰望，当食，&lt;今&gt;蔽不见。二十五年五月壬戌望，月食，候之至酉，以山色遮映不见亏分。  二十七年九月丁丑望，食。史失宿次。  三十年正月甲午望。月当食，阴云蔽之。
    孝宗隆兴二年五月己亥望、乾道元年四月甲午望，月当食，&lt;今&gt;不见。四年二月望，食於轸。  五年二月辛丑望、六年十一月丁酉望、八年六月壬子望、晁熙元年四月壬申望，皆当食，&lt;今&gt;不见。  二年四月丙寅望，食於房，既。九月癸亥望、三年三月庚申望、  五年二月己卯望，皆当食，&lt;今&gt;不见。六年正月甲戌望，食於翼，既。  八年十一月丁亥望，食於井。  九年十一月辛巳望，食於井。  十年五月己卯望，食於箕。  十二年三月戊戌望，食於亢。九月乙未望、十三年三月壬辰望，皆当食，&lt;今&gt;不见。八月丙寅，食於奎既十四年八月甲申望、十六年十二月辛丑望、光宗绍熙元年乙未望、二年六月壬辰望、三年四月乙巳望、五年九月癸卯望，皆当食，&lt;今&gt;不见。  庆元二年八月壬戌望，食於壁。  三年七月己未望，食於翼，既。  四年七月庚戌望，食於危。六年五月庚午望、宁宗嘉泰二年五月已未望、  三年三月癸未望、  开禧元年三月壬申望、闰八月己巳望，皆当食，阴不见。  三年正月壬辰望，食於张。七月戊子望，食於危。  嘉定元年二月丙戌望，当食，既，雨不见。十二月庚辰望，食於星。  二年六月丁丑望，食於女。  三年十一月庚戌望，食於参，五年十月戊子望，食于昴，七年二月庚午望，食于角。八月丁未，食於奎。  八年八月辛丑望，食於壁。  九年二月己亥望、闰七月乙未望，皆当食，阴不见。  十年十二月戊午望，食於柳。  十一年六月乙卯望，食於牛。十二月壬子，食於井。十二年五月庚戌望，当食，既，&lt;今&gt;不见。十一月丙午望，食於井。十三年五月甲辰望，食，&lt;今&gt;不见。  十四年十月丙寅望，食於胃。  十五年三月癸卯望，食於氐，&lt;今&gt;不见。  十六年三月丁巳望，当食，&lt;今&gt;不见。
    ◎月月晕
    建隆元年讫开宝未，凡珥一十九，气一十三，晕二十九，重晕一，半晕一十四，交晕二，纽气二。
    太平兴国元年讫至道末，凡冠气一，珥六，气五，赤气二，抱气一，晕八，半晕二，背气一。
    咸平元年讫乾兴末，凡重轮三，珥一百二十，冠气十一，气二，承气八，抱气三，戴气九，赤黄气十七，五色气十一，赤青气二，黄红气一，晕三百九十四，五色重晕二十，背气一。
    天禧四年四月乙酉，西南方雨月重见。占：“大臣争权，有诛。”又曰：“有大水。”其年秋，宰相寇准以罪贬，滑州河决，京师大雨，坏庐舍。
    天圣元年讫嘉末，月凡扬光一，光芒气一，红光气一，五色晕气一，晕二百五十七，周晕三十三，交晕四，连环晕一，珥七十三，冠气五，戴气一十三，承气五，背气一，白虹贯月一，黄虹贯月二。
    治平元年讫四年，五色气一，五色晕气一，晕五十一，珥一十五，冠气一，戴气四，背气三。
    治平四年讫元丰末，凡月五色气十一，五色晕气六，晕四百六十三，周晕二百四十七，交晕二，珥一百三十四，冠气七，戴气五十，承气五，背气一十，白虹贯月五，贯珥一。
    元丰八年三月五日至元符三年正月十二日，凡月五色晕气九，晕八十九，周晕三百五十一，重晕一，交晕三，珥一百三，冠气十，戴气二十七，背气八，白虹贯月二，贯珥一。
    元符三年正月讫靖康二年四月，凡月晕珥二，五色晕五，珥二，晕冠一，交晕一，白虹贯月一，五色晕一。
    建炎四年十月己卯，月生五色晕。占：“人主有後宫喜。”次年，张婕妤、吴才人进封。绍兴二年二月丙子，月未当阙而阙，体如蚀，色赤黄。占：“大臣黜。”又曰：“臣下不奉法，侵夺主势。”於是张浚专制於蜀，始议召归。  四年六月壬午，月晕而珥。占：“期六十日兵起。”十一月壬申，月色无光。  五年正月戊午，月晕於东井。占：“有胡兵。”一曰“夷狄求和”。
    嘉泰三年七月壬午，白虹如半晕穿贯月中。占曰：“白虹贯月，大兵将起，军战於野。”
    凡日傍一珥军喜，二珥民寿，三珥后喜，四珥立侯王及子孙喜。戴者推德，抱者国降，承者臣承君喜，冠者封建，晕珥为忿争，半晕缨得地，直为自立，交为大战，背为背叛，戟为兵斗，贯刺君恶，若在月则应后妃，五色为庆太平之应，见则国有庆。
    容斋洪氏《随笔》曰：历家论日月食，自汉初以来，始定日食，不在朔则在晦，否则二日，然甚少。月食则有十四、十五、十六之差，盖置望参错也。天体有二交道，曰交初，曰交中。交初者，星家以为罗，交中者，计都也。隐谙不可见，於是为入交法以来之，然不过能求朔望耳。若馀日入交，则书所不载。由汉及唐二十八家，暨本朝十一历，皆然。姑以庆元丁巳岁五次月食考之，三月望为入交中，七月为交初，唯十月二十日、二十一日连两夜，乃以二更尽月食之既，才两刻复明，十一月十八夜复如之。按此三食，皆是交中。十月二十夜月在张五度，而计都在翼二度，次夜月在张十七度，计都未动，相距才四度耳。十一月十八夜，月在星五度，计都在张十九度，相距二十度。十二月十七夜五更，月在星二度，入交阳末，卯初四刻交甚，食六分半，八刻退交。十八夜四更，月在张六度，入交中阴初，至寅四刻交甚，食九分，卯五刻退交。其验如此。予窃又有疑焉：太阴一月一周天，必两值交道，今年遂至八食，一一如星官历翁之说，仍不拘月望，则玉川子之诗不胜作矣，当更求其旨趣云。顷见太史局官刘孝荣言：“月本无光，受日为明，望夜正与日对，故一轮光满。或月行有迟疾先後，日光所不照处则为食。朔旦之日，日月同宫，如月在日上，掩太阳而过，则日光为所遮，故为日食。非此二日，则无薄蚀之理。”其说亦通。
    又《夷坚志》：绍兴三十二年正月，予被命接伴北使，次于台，天文官荆大声随行，见向西边大星去月三寸许，指示予曰：“此木星也，或食月，或为月所食，少刻便可决。”予质其义，曰：“月体自若，而星居月上，此为星食月；月遇之而星隐不见，此为月食星。”既而仰视高空，失星所在，俄出於月东，问其兆应如何？唯唯不肯说。至四月半，予报聘，挟荆行，荆出一书，大抵皆星气占验。其一曰：“月星相食，当有易主事。”时已窃闻将有尧禅舜之举矣。予按景《乾象新书》引《晋书》“月蚀岁星，野有逐相”。又引《天文总论》曰：“主杀戮将相王侯之象，或其分有兵丧。”其说浅矣。五月十六日五更初，过临淮境，瞻月外有环晕五重，附近者紫红色，白者次之，青者又次之，黄者又次之，最外深红，各相去一丈，分寸不差，忒其圆如规。马上视起敬。荆驰至旁。附耳曰：“是为月重轮，前史所纪，多不过两三重，而今五数，但太阴极盛，恐非太阳之利耳。”将晓乃没。未一月而高宗逊位。乾道二年六月，北极前星之左有小星，大声谓予：“向者不记有此星，若本无而今有，惧为东宫祸三年。”又指轩辕星之侧客星曰：“非中宫福。”已而皆然。八月中，蒙宣对便殿，孝宗圣意悲哽，迈辄奏大声之说，以为上穹默定久矣，乞少宽宸抱。上固素谙星象，惨然曰：“朕亦见之。”时大声浮湛廛市，遂遭逢，今以春官大夫判太史局。
    ●卷二百八十六 象纬考九
    ○孛彗
    《春秋》鲁文公十四年秋七月，有星孛入於北斗（孛，彗也。既见而移入北斗，非常所有，故书之）。《左传》：周内史叔服曰：“不出七年，宋、齐、晋之君，皆将死乱（後三年，宋弑昭公，五年，齐弑懿公，七年，晋弑灵公。史服但言事徵而不论其占，固非末学所得详言）。”《公羊传》：孛者何？彗星也（状如彗）。其言入於北斗何（据大辰不言入，又不言孛名）？北斗有中也（中者魁中）。何以书？记异也（孛者邪乱之气，彗者扫旧布新之象）。《梁传》：孛之为言犹也。其曰入北斗，斗有环域也（据孛於大辰及东方皆不言入，此言入者，明斗有规郭以其魁中也。刘向曰，北斗贵星，人君之象也。彗星乱臣之类，言邪乱之臣将弑君）。
    昭公十年冬，有星孛於大辰（大辰，房、心、尾也）。《传》曰：“有星孛於大辰，西及汉（夏之八月辰星见，在天汉西，今孛星出辰西，光芒东及天汉。夏，户雅反，下文同。见，贤遍反）。申须曰：‘彗，所以除旧布新也（申须鲁大夫。彗，似跪反，又息遂反）。天事恒象（天道恒以象类告示之）。今除於火，火出必布焉。诸侯其有火灾乎（今火向伏，故知当须火出乃布散为灾。向，许亮反，又作乡）！’梓慎曰：‘往年吾见之，是其徵也（徵，始有形象而著也）。火出而见（前年火出时。见，贤遍反，下及注同）。今兹火出而章，必火入而伏（随火没也）。其居火也久矣（历二年）。其与不然乎（言必然也。与，如字，又音预）？火出，於夏为三月（谓昏见），於商为四月，於周为五月。夏数得天（得天正），若火作，其四国当之，在宋、卫、陈、郑乎！宋，大辰之虚也（大辰，大火，宋分野）。陈，太之虚也（太居陈，木火所自出）。郑，祝融之虚也（祝融高辛氏之火正，居郑）。皆火房也（房，舍也）。星孛及汉，汉，水祥也（天汉，水也）。卫，颛顼之虚也，故为帝邱（卫，今濮阳县，昔帝颛顼居之，其城内有颛顼冢。濮音卜）。其星为大水（卫，星营室，营室水也），水火之牡也（牡，雄也。牡，茂后反），其以丙子若壬午作乎！水火所以合也（丙午火，壬子水，水火合而相薄，水少而火多，故水不胜火。薄，本又作搏，音博）。若火入而伏，必以壬午（尚未知今孛星当复随火星具伏不？故言若。复，扶又反）。不过其见之月（火在周之五月）。’”《公羊传》：“其言如大辰何（据北斗言入於大辰，非常名）？在大辰也，大辰者何？大火也（大火谓心）。大火为大辰，伐为大辰（伐谓参伐也。大火与伐，天所以示民时早晚，天下所以取正。故谓之大辰时也），北辰亦为大辰（北辰，北极，天之中也，常居其所，迷惑不知东西者，须是北辰以别心、伐所在，故加亦。亦者，两相须之意也）。”二十六年，齐有彗星（出齐之分野，不书鲁不见彗），齐侯使禳之，晏子曰：“无益也，取诬焉（诬，欺也）。天道不讠舀，不贰其命（讠舀，疑也），若之何禳之？且天之有彗也，以除秽也，君无秽德，又何禳焉？若德之秽，禳之何损？”
    哀公十三年冬十一月，有星孛於东方（平旦众星皆没而孛乃见。故不言所在之次）。《公羊》，孛者何？彗星也。其言於东方何（据北斗言星名也）？见於旦也（旦者，日方出，时宿不复见，故言东方知为旦。）
    贞定王二年，彗星见。
    先公曰：《史 表》称彗星见於秦。愚按春秋终鲁哀公之十四年，而麟获於鲁。《左传》终於鲁哀公之二十六年，明年而彗见於秦，天人之理，何其昭昭也。秦人亡二周，灭六国，包举宇内，并吞八荒，废井田，开阡陌，扫除先王之典籍，彗之为祸烈矣！表彗见，以为传鉴补遗之首书。
    考王八年，彗星见。
    赧王十年，彗星见。  十二年，彗星见。  十九年，彗星见。
    秦始皇七年，彗星先出东方，见北方；五月见西方十六日。  九年，彗见或竟天。四月见西方又见北方，从斗以南，八十日。  十三年正月，彗星见东方。三十三年，明星出西方（徐广曰：“皇甫谧云彗星也。”）。
    《汉 天文志》：秦始皇之时，十五年彗星四见，久者八十日，长或竟天。後秦遂以兵兼六国，外攘夷狄，死人如麻。
    汉高帝三年七月，有星孛於大角，旬馀乃入。刘向以为是时项羽为楚王，伯诸侯，而汉巳定三秦，项羽相距荥阳，天下归心於汉，楚将灭，故彗除王位也。一曰羽亢秦卒，烧宫室，弑义帝，乱王位，故彗加之也。
    文帝後七年，有星孛於西方，其本直尾、箕，末指虚、危，长丈馀，及天汉，十六日不见。刘向以为，尾，宋地，今楚彭城也。箕为燕，又为吴、越、齐。宿在汉中，负海之国，水泽地也。是时景帝新立，信用晁错，将诛正诸侯，其象先见。後三年，七国反，皆诛灭云。
    孝景二年，彗星出西南。其三年，吴楚七国反。  中三年三月丁酉，彗星见西北，其色白，长丈，在觜Δ，且去益小，十五日不见。占曰：“必有破国乱君，伏死其辜。觜Δ，梁也。”其年梁王得罪。
    孝武建元三年二月，有星孛於注、张，历太微，干紫宫，至於天汉。《春秋》“星孛於北斗，齐、宋、鲁晋之君皆将死乱。”今星孛历五宿，其後济东、胶西、江都王，皆坐法削黜自杀，淮南、衡山反，诛。  三年四月，有星孛於天纪，至织女。占曰：“织女有女变，天纪为地震。”至四年十月而地动，其後陈皇后废。  六年六月，有星孛於北方。刘向以为明年淮南王安有邪谋，而陈皇后骄恣，其後废后王诛。八月长星出於东方，长终天，三十日去。占曰：“是为蚩尤旗，见则王者征伐四方。”其後兵诛四夷，连数十年。  元狩四年四月，长星又出西北，是时伐胡尤甚。
    班固曰：建元六年，蚩尤之旗见，其长竟天。後遂命将出征，略取河南，建置朔方。其春戾太子生。自是之後，师行三十年，所诛屠夷灭死者不可胜数。及巫蛊事起，京师流血，僵尸数万，太子子父俱败。故太子生长於兵，与之终始，何独一嬖臣哉（刘奉世曰，按《武纪》建元六年长星见，更元光。至元朔元年春，戾太子始生，赞殊为乖误）！
    元封元年五月有，星孛於东井，又孛於三台。其後江充作乱，京师纷然。此明东井、三台为秦地，效也。  元封中，星孛於河戍。占曰：“南戍为越门，北戍为胡门。”其後汉兵击拔朝鲜，以为乐浪、元菟郡。朝鲜在海中，越之象也；居北方，胡之域也。太初中，星孛於招摇。《星传》曰：“客星守招摇，蛮夷有乱，民死君。”其後汉兵击大宛，斩其王。招摇，远夷之分也。
    宣帝地节元年正月，有星孛於西方，去太白二丈所。刘向以为太白为大将，彗孛加之，扫灭之象也。明年，大将军霍光薨，後二年家夷灭。
    元帝初元五年，彗星出西北，赤黄色，长八尺所，後数日长丈馀，东北指，在参分。後二岁馀，西羌反。
    成帝建始元年正月，有星孛於营室，青白色，长六七丈，广尺馀。刘向、谷永以为後宫怀妊之象。彗星加之，将有害怀妊，绝继嗣者。一曰後宫将受害也。其後赵皇后立妹为昭仪，害两皇子，上遂无嗣，赵后姊妹，卒皆伏诛。
    元延元年七月辛未，有星孛於东井，践五诸侯（孟康曰：“五诸侯，星名。”），出河戍北，率行轩辕、太微，後日六度有馀，晨出东方。十三日夕见西方，犯次妃、长秋、斗、填，螽炎再贯紫宫中，大火当後，达天河，除於妃后之域，南逝度，犯大角、摄提，至天市而按节徐行（服虔曰：“谓行迟。”），炎入市中，旬而後西去。五十六日与苍龙俱伏。谷永对曰：“上古以来，大乱之极，所希有也。察其驰骋骤步，芒炎或长或短，所历奸犯（师古曰：”奸音干。“），内为後宫女妾之害，外为诸夏叛逆之祸。”刘向亦曰：“三代之亡，摄提易方。秦、项之灭，星孛大角。”是岁，赵昭仪害两皇子。後五年，成帝崩，昭仪自杀。哀帝即位，赵氏皆免官爵，徙辽西。哀帝亡嗣。平帝即位，王莽用事，追废成帝赵皇后、哀帝傅皇后，皆自杀。外家丁、傅皆免官爵，徙合浦，归故郡。平帝无嗣，莽遂篡国。
    哀帝建平二年二月，彗星出牵牛七十馀日。《传》曰：“彗所以除旧布新也。牵牛，日、月、五星所从起，历数之元，三正之始。彗而出之，改更之象也。其出久者，为其事大也。”其六月甲子，夏贺良等建言当改元易号，增漏刻。诏书改建平二年为太初元年，号曰陈圣刘太平皇帝，漏刻以百二十为度。八月丁巳，悉复蠲除之，贺良及党与皆伏诛流放。其後卒有王莽篡国之祸。
    王莽地皇三年十一月，有星孛於张，东南行五日不见。孛星者，恶气所生，为乱兵。或谓之彗星，所以除秽而布新也。张为周地，星孛於张，东南行，即轸、翼之分。轸、翼为楚，是周、楚地将有兵乱。後一年正月，光武起兵舂陵，破南阳。更始为天子，都雒阳，西入长安。光武兴河北，复都雒阳，居周，地除秽布新之象。
    光武建武十五年正月丁未，彗星见昴（炎长三丈。韩杨占曰：“在昴，大国起兵也。”），稍西北行入营室，犯离宫（韩杨占曰：“彗出营室、东壁之，为兵起也。”）。三月乙未，至东壁灭，见四十九日。彗星为兵入除秽，昴为边兵，彗星出之为有兵。至十一月，定襄都尉阴承反，太守随诛之。卢芳从匈奴入居高柳，至十六年十月降，上玺绶。一曰昴星为狱事。是时大司徒欧阳歙以事系狱，逾岁死。营室，天子之常宫。离宫，妃后之所居。彗星入营室，犯离宫，是除宫室也。是时郭皇后巳疏，至十七年十月遂废为中山太后，立阴贵人为皇后，除宫之象。  三十年闰月甲午，水星在东井二十度，生白气，东南指，炎长五尺，为彗，东北行至紫宫西藩上。五月甲子不见，凡见三十一日。水常以夏至放於东井。闰月在四月，尚未当见而见，是赢而进也。东井为水衡，水出之为大水。是岁五月及明年，郡国大水，坏城郭，伤禾稼，杀人民。白气为丧，有炎作彗，彗所以除秽。紫宫，天子之宫，彗加其藩，除宫之象（《荆州星经》曰：“彗在东井，国大人死。七十日主当之，五十日相当之，三十日兵将当之。”）。後三年，光武帝崩。
    孝明帝永平三年六月丁卯，彗星出天船北，长二尺所，稍北行至亢南，百三十五日去。天船为水，彗出为大水。是岁，伊、雒水溢，到津城门，坏伊桥；郡七县三十二皆大水。  八年六月，长星出柳、张三十七度，犯轩辕，刺天船，陵太微，气至上阶，凡见五十六日去。柳，周地。是岁多雨水，郡十四伤稼。  十八年六月己未，彗星出张，长三尺，转在郎将，南入太微，皆属张。张为周地东都。太微，天子廷，彗星犯之，为兵丧。其八月，帝崩。
    孝章建初元年八月庚寅，彗星出天市，长二尺所，稍行入牵牛三度，积四十日稍灭。十二月戊寅，彗星出娄三度，长八九尺，稍入紫宫中，百六日灭。为大人忌。後四年，明德皇后崩。
    孝安永初三年十二月，彗星起天苑南，东北指，长六七尺，色苍白。天苑为外军，彗星出其南为外兵，其後任尚、马贤等击羌降之。
    孝顺永建六年，彗星出於斗、牵牛，灭於虚、危。虚、危为齐，牵牛吴、越。故海贼浮於会稽，山贼捷於济南。  六年三月丁巳，彗星见东方，长六七尺，色青白，西南指营室及坟墓星（《郄萌占》曰：“彗星出而中营室，天下乱，易政，以五色占其吉凶。”）。丁丑，彗星在奎一度，长六尺，癸未昏见（《河图》曰：“彗星出贯奎，库兵悉出，祸在强侯、外夷，胡应逆首诛也。”）西北历昴、毕，甲申在东井，遂历舆鬼、柳、七星、张，光炎及三台，至轩辕中灭（《古今注》曰：“五月庚寅，太白昼见。十一月甲午，太白昼见。”）。营室者天子常宫。坟墓主死。彗星起而在坟墓、营室，不出五年，天下有大丧。後四年，孝顺帝崩。昴为边兵，又为赵。羌，周马父子後遂为寇。又刘文劫清河相射，欲立王蒜为天子，不听，杀，王闭门距文，官兵捕诛文，蒜以恶人所劫，废为尉氏侯，又徙为犍阳都乡侯，薨，国绝。历东井、舆鬼为秦，皆羌所攻钞。炎及三台，为三公。是时太尉杜乔及故太尉李固为梁冀所陷入，坐文书死。及至注、张为周，灭於轩辕中为後宫。其後懿献后以忧死，梁氏被诛，是其应也。
    孝桓建和元年八月乙丑，彗星芒长五尺，见天市中，东南指，色黄白，九月戊辰不见。时梁冀骄乱。  延熹四年五月辛酉，客星在营室，稍顺行，生芒长五尺所，至心一度，转为彗。占为大丧。後四年，邓氏以忧死。
  </div>
  <div class="pagination">
   <a href="文献通考_page301.html">
    上一页
   </a>
   <span>
    ...
   </span>
   <a href="文献通考_page297.html">
    297
   </a>
   <a href="文献通考_page298.html">
    298
   </a>
   <a href="文献通考_page299.html">
    299
   </a>
   <a href="文献通考_page300.html">
    300
   </a>
   <a href="文献通考_page301.html">
    301
   </a>
   <span class="current-page">
    302
   </span>
   <a href="文献通考_page303.html">
    303
   </a>
   <a href="文献通考_page304.html">
    304
   </a>
   <a href="文献通考_page305.html">
    305
   </a>
   <a href="文献通考_page306.html">
    306
   </a>
   <a href="文献通考_page307.html">
    307
   </a>
   <span>
    ...
   </span>
   <a href="文献通考_page303.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
