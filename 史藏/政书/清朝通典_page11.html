<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 11 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 11 页/共 61 页
  </h1>
  <div class="content">
   雍正三年谕振武将军穆克登开鄂尔坤图拉等处屯田穆克登疏言鄂尔坤尚有昔人耕种处所及故渠灌田踪迹图拉现有大麦小麦非不可种之土第霜降早晚不一树谷宜否不同请于屯长中择十余人于明春三月遣往耕种俟秋收后具奏从之七年振武将军顺承郡王锡保疏言鄂尔坤济尔玛台图拉三处屯田收大小麦糜子共七千五百五十石有奇九年奏报万六千三十石有奇十年西安巡抚玛尔泰请撤额塞勒津城驻防兵并西安马步兵二千人开垦哈拉该图地从之
　　乾隆元年增垦鄂尔屯田兵额 【雍正十三年拨绿营兵五百至是增拨三千】二年复拨绿营兵六百并负罪人千余二十年准噶尔部落势日穷蹙议遣大兵征剿二月上谕军机大臣曰从前因未深知达瓦齐情形原议四月进兵故令于额尔齐斯派喀尔喀兵绿旗兵并策凌所属人等留驻屯田今进兵甚早而达瓦齐之力已穷兵到即可成功其额尔齐斯仍需屯田与否应另行酌办如需屯田即于策凌等游牧所留人内派往或凯旋后并将策凌等人众派往着班第等详议具奏班第等寻奏平定准噶尔后额尔齐斯地方仍需屯田上谕照所请行其耕种所得谷石令备往来兵丁口粮 【谨按屯田地定于伊苏图坚格尔等处又移布勒罕兵干人于鄂伦滇尔地方驻札照管】二十一年开垦巴里坤至济尔玛台济木萨乌噜木齐罗克伦玛纳斯安济海雅尔晶崆吉斯珠勒都斯等处荒地 【 设回人百名绿旗兵百名试种一年】又酌派内地兵民前往耕种照安西地方之例二十二年复设塔哩雅沁屯田 【 乾隆七年停种至是修复】又派兵吐鲁番屯田时以吐鲁番地方直通伊犁并与各处回城声息相通故遣兵屯田 【 是年五月分种小米二千二百四十余亩接种大米】其新附回人即令留种又谕选绿旗兵丁善于耕种之人往乌噜木齐试种总督黄廷桂疏请派兵干名于巴里坤尖山子起至奎苏地百余里内先期疏浚水泉设木槽接引渠道俟春间翻犁试种从之 【 巴里坤尖山子等处于雍正年间曾经开垦嗣以正渠九道水多渗入砂碛难周灌溉停止至是始建木槽之制】上谕军机大臣曰黄廷桂奏派兵千名于来春往巴里坤等处屯田等语自应及时筹办但此尚在近地其乌噜木齐等处亦须渐次屯种其如何相度水利测验土脉及派兵前往预为料理之处着传谕黄廷桂详奏二十三年遣兵二千名赴哈喇沙尔等处屯田取海都河水灌溉增派乌噜木齐屯兵 【 原派兵五百复增五百】增派辟展鲁克沁吐鲁番托克三屯兵 【 托克三在吐鲁番西百余里通哈喇沙尔设屯兵五百名】 五月又议增哈喇沙尔托克三屯兵 【前屯兵三千六百名至是增二千四百名合计六千名】上谕黄廷桂等曰现在办理回部未竣屯田伊犁可以暂缓惟于乌噜木齐一带及噶尔多尔济游牧之罗克伦等处急宜相度地亩广为屯种俟将来酌量情形由近及远即一二年后亦无不可六月侍郎永贵等奏报乌噜木齐附近等处屯田开垦亩数哈喇和卓垦地八千七百亩托克三垦地五千三百亩哈喇沙尔垦地四千余亩合辟展所种万亩计新旧共五万二千七百九十一亩又议垦穆垒至乌噜木齐噶尔多尔济游牧之昌吉罗克伦等处屯田 【昌吉距乌噜木齐六十余里罗克伦距昌吉四十余里昌吉可垦田八万余亩罗克伦可垦田七万余亩与穆垒等处均系噶尔藏多尔济游牧之地驻兵三千名合穆垒等处屯兵共万人】上谕据黄廷桂疏称塔哩雅沁试种豌豆已有成效辟展吐鲁番托克三乌噜木齐等处想皆可试种着于明春布种又论从前因办理回部将伊犁屯田暂时停止今回部迎降相继大功计日可成则屯田自不可缓军营绿旗兵丁驻防各城所用无几应行派往伊犁并酌派回人令纳穆扎尔等办理屯务或将鲁克沁哈喇沙尔乌噜木齐等处屯田兵移至伊犁再于内地派兵补缺令兆惠等将应办之事先时预备二十四年增特讷格尔昌吉罗克伦等处屯田兵四千名 【 前拨千名共五千名】又谕定长等疏称除乌噜木齐外其它处地亩较之初种时渐觉歉薄此等地亩虽不能如内地人工粪治可以常年耕种但地颇宽展彼此递年互调耕作自有余力令杨应琚舒赫德悉心讲求具奏二十五年命调巴里坤绿旗兵九百名赴乌噜木齐屯田谕阿桂等奏称伊犁河以南海努克地与固勒扎相隔一日程途水土沃衍请先行屯种相其形势分立村庄所办甚是又奏准于伊犁自乌噜木齐至罗克伦择水土饶裕之处设村庄四每庄屯兵八百余名兴举伊犁海努克屯田副都统伊柱疏言官兵驻札与屯田回人距二三里伊犁河南安台五处其屯田回人三百余名约每距半里立一村共村十五均立墙垣基址俟农隙俾立室宇又驻札处有庙宇百余间加以修葺可驻兵六七百名续经参赞大臣舒赫德请添派回人五百户携眷耕种筑伊犁海努克及察罕乌苏城又筑固勒扎大城 【 凡大臣驻札公署仓库咸在以为总汇之地】调喀什噶尔绿旗兵九百十名赴伊犁屯田二十六年募回人承种辟展喀喇和卓托克三余地设玛纳斯库尔喀喇乌苏晶河等处屯田立村堡三每村兵三百名各垦地十五亩议准乌噜木齐驻防兵丁挈家立业 【 向例议驻防兵三年更替至是以乌噜木齐收获盈宁堪立室家故有是议】 又招徕游民于乌噜木齐立业户给地亩牛具照水田六年升科例【 肃州安西二处招贫民二百户高台县招民五十六户又肃州招民四十四户山西临晋县民卢文忠一户愿自备资斧前往赏给监生顶带】 参赞大臣阿桂奏报二麦有秋【 兵一名种大小麦十亩回人一户给麦种一石丰收在二十分以上】 谕成衮扎布筹办科布多屯田 【先派绿营兵百名给牛种俟收获后再将喀尔喀杜尔伯特扎哈沁兵丁派往】 二十八年成公衮扎布疏言科布多地土腴沃蒙古等未谙垦种请泒绿旗兵二百名开屯 【旋议拨乌里雅苏台兵百名喀尔喀兵百名】 募民开垦巴里坤余地 【十二月招徕民人王玉美等六十七名二十七年招民人三十九户二十八年招吴臣等三十名二十九年招商民三十名又敦煌等县愿往种地民人百八十余户共垦地三千六百九十余亩俱照水田六年升科例】定伊犁屯田纳粮则例阿桂等疏称伊犁屯田八千亩收获大小麦糜青稞等谷二万七千百石有奇约计在二十分以上回人八百户收获大小麦约二十分以上糜栗青稞约四十分以上合计每人收谷四十石请交粮二十石定为成额嗣后改定人给耔种一石五升交粮十六石又议叙屯田各官兵丁赉赏银有差二十九年明瑞疏称伊犁种地绿旗兵千名新旧回人三千二十户所收麦谷青稞等视去岁多至二千石以上得粮四万四千六百余石请议叙赏赉官兵各有差从之二十七年定乌噜木齐遣犯屯田地亩 【每名给屯田二十亩挈芊者加给五亩与民兵一例纳粮】 定安插添驻伊犁屯田回人地 【 叶尔羗回人续请移居伊犁二百十四户】霍济格尔巴克编设一屯安插八十户海努克编设一屯安插七十户共老弱七十四户给该伯克养赡 【霍济格尔巴克等处均在伊犁河南其河北之固勒扎等处先于二十五年分五村庄至是两岸俱有庄屯】定各城回民纳赋之制凡回民自种地亩视岁收粮数交纳十之一承种官地者平分入官总计各城回民自种地亩岁纳粮石辟展四千五百六十五石哈喇沙尔千四百石库车九百六十石又纳地租粮二十五石沙雅尔五百六十石阿克苏六千八百三十五石赛哩木九百七十五石拜城五百二十石又纳地租粮三十石叶尔羗二千八百帕特玛 【每帕特玛一得官斛五石三斗】 纳普尔钱四万八千腾格 【 每普尔五十为一腾格二腾格合银一两】所属巴尔楚克纳钱千二百腾格扣尔巴九帕特玛和阗二千帕特玛纳钱二万四千腾格又纳官借耔种另册粮六百九十二帕特玛所属伯德尔格纳钱四百腾格英阿杂尔五百帕特玛承种官地库车岁收额粮千二百五十石沙雅尔三百七十五石阿克苏五十石叶尔羗千二百二十一帕特玛和阗六百四十帕特玛喀什噶尔三十二帕特玛侍郎旌额理疏言乌噜木齐安插民户每户给地十五亩外尚有余力复垦地十余亩悉行播种可必有秋二十八年定续派伊犁屯田回人额数永贵疏言于各城选派约以千五百名为率阿克苏等处十二城分派足额设呼图拜屯田将罗克伦换班兵丁六百名移往 【 呼图拜地在罗克伦西东至宁边城七十里西至玛纳斯百三十里田亩广阔河水充裕】将军明瑞疏言伊犁驻札凉州庄浪满洲兵建造城署营房粮饷预须筹备请以明年为始先增屯兵五百名俟城工竣事再增内地调赴绿旗兵千人归屯播种以足军食从之二十九年上谕官兵钱粮毋拘内地成例并量给地亩学习耕种又议筑巴尔托辉城安插伊犁屯田回人以巴尔托辉泉甘土肥将军明瑞疏请将回人所种之地稍迁迤西空出摩垓图阿里玛二处水泉为满洲兵丁屯田灌溉将伊犁河南霍济格尔之三百户河北固勒扎之千一百户并巴尔托辉之七百二十户俱驻札巴尔托辉城从之令安插多伦回人三十户于伊犁屯田【 多伦回人勒哈子伯克阿璊等因慕塔哩雅沁回人迁居伊犁乐业自请迁往故有是令】三十年招肃州张掖敦煌高台等县贫民千九百户于呼图拜宁边城昌吉罗克伦等处安插屯种筑伊犁雅尔城屯田 【二十六年阿桂疏言塔尔巴哈台地居厄鲁特西北与俄罗斯哈萨克相近应驻兵屯田至是举行筑城二一在玉勒一即雅尔拨兵千五百名驻札】总督杨应琚疏言巴里坤向止种青稞近岁小麦豌豆俱获有秋夏日炎热渐与内地相似交秋仍暖霜霣较迟官民田地尚可开垦请拨马厂余兵百名加垦从之募安西肃州民屯田于穆垒 【 穆垒距巴里坤六百余里接壤乌噜木齐新屯之特腾格尔地土肥泉畅可垦地二十余万亩】三十年总计绿旗兵屯田伊犁四屯地三万六千亩塔尔巴哈台万八千亩乌噜木齐三营五万千三百二十亩景化城万一千三百四十亩库尔喀喇乌苏四千亩晶河四千亩玛纳斯四千亩乌什万二千亩哈喇沙尔七千三十五亩巴里坤万六千五百亩穆垒四千亩哈密所属之材巴什呼四千六十五亩塔哩雅沁七千三十亩招民承种地巴里坤四万四千七百二十亩乌噜木齐十万三千八十八亩伊犁种地回民六千户岁纳九万六千石三十七年陕甘总督文授上屯田五事一招新疆商贾佣工之人就近承垦以省资送 【向例凡他省应垦之人俱官给车辆路费】一指明新疆地名道里情形晓喻户民以期乐从一嘉峪关请每日辰开酉闭以便商民往来一乌噜木齐孔道数处请修治宽阔以利行旅一安西沟渠疏浚深广以畅灌溉从之三十九年乌噜木齐续垦地成熟奏请升科 【三十二年至三十七年兵民所垦地已行升科至是遣犯一百三十户垦地并巴里坤所属之奇台东济尔玛台等处地俱已六年并请入额】定塔尔巴哈台等处屯田照伊犁乌噜木齐收粮分数劝惩例 【 凡伊犁乌噜木齐等处屯粮每兵丁一名收细粮至十余分以上者官与议叙兵给赏赉有差】巴里坤宜禾县续绍民人垦地三千亩成熟奏请升科四十一年定金川移屯垦种兵丁给与口粮例四十二年定各营绿旗兵给与口粮例凡屯兵一名于应得钱粮外计家属名口每日大口给米八合三勺小口半并盐菜有差垦种成熟停止四十三年四川总督文授疏言四川省携眷赴屯兵丁所种新疆地亩瘠薄若照乌噜木齐兵丁之例每名给地二十亩不足养赡请照民户例每户给三十亩各给牛一农具一从之 【 向例以阡陌毗连同力合作每三名给农具一马二】 四十四年准给兵丁养赡地亩 【每丁所受之三十亩以二十亩供赋十亩养赡】 又定两金川新收屯粮照打箭炉至西藏台站贮粮成例每石准盘折耕米一升四十六年裁减两金川新疆牛具 【谨按金川新疆屯田原议驻兵六千名以二千名种地每名给农具一牛一是年裁兵二千名四十五年又裁兵一千名除四百名空粮为各官养廉公费实存兵二千六百名二兵合种一分故裁】 四十八年四川总督福康安疏言美诺等屯安插降番戎阿噶阿甲等千四十三户 【 降番戎噶阿甲投诚在四十一年次年耕垦】屯垦成熟请照汉牛降番之例征收 【 □拉汉牛降番二百九十二户于三十八年投诚给地安插】每户征杂粮二斗一升八勺五抄从之五十年准令湖广弁田照民产例税契承粮执业 【谨按弁田顺治十七年议归各卫所编入户口不准收租准俸湖广弁田经归折并变后仍余二万八千九百七十亩私相买卖易起争端卖主无力缴价买主不安耕种至是改照民田准其卖买税契过户承粮执业永革除弁田名目】

　　皇朝通典卷四

　　●皇朝通典卷五

　　食货五

　　○食货五

　　水利上【河工】

　　△水利上【河工】

　　（臣）等谨按三代以后言水利者纷纷不一然考其成绩率皆补救一时求所谓永远奠安之计者不少概见洪惟我朝列圣相承念切民依广兴水利凡江淮河汉以及浍渎沟渠莫不仰赖神谟经画尽善而我皇上御极以来每参验盈虚消长之道豫事绸缪不爱帑不惜工总期濒水居民登于袵席是以至今河流顺翕海水宴安巨浸之区安澜永庆洵乎千古未开之盛业也兹辑水利特分河工海塘为上下卷详悉条载以垂后世
　　顺治九年工科给事中胡之俊疏言江浙之苏松嘉湖地势汗下所有刘家河吴淞江等处海口壅淤河道成田水患屡告请浚吴淞江以泄陈淀之水浚刘家河以泄巴阳之水从之十一年上谕东南财赋重地素称沃壤连年水旱为灾民生重困皆因失修水利致误农功该督抚责成地方官悉心讲求疏通水利以时蓄泄庶水旱无虞民安乐利
　　康熙二年以直隶河间一带地方夏潦堤岸溃决庄屯淹没遣官经理修堤挑浅事宜十一年浚吴江长桥一带以泄太湖十二年修河南安阳县之万金渠引坦水以溉民田二十年清常熟之白茆武进之孟渎河二十三年上南巡阅黄河视北岸诸险工谕将萧家渡九里冈崔家镇徐家坝七里沟黄家嘴新庄一带吃紧迎溜之处所筑长堤与逼水坝时加防护二十五年遣官往淮扬下河督率挑浚车路串场白驹丁溪草堰等处河口二十八年上南巡阅视中河至支河口下马坐堤上出河图指示诸臣谕曰朕观此河逼近黄河之岸且自徐州北镇口闸所出黄水及微山湖荆山口之水俱归内运河必流入中河骆马湖之水亦入此河万一黄堤溃决中河黄河必将混而为一又谕若重载与回空之船并行则中河窄狭且逼近黄河朕意犹以为可虑镇口闸微山湖等处水大可仍开支河口其黄河运道原自不废仍并存之三十六年谕漕河督臣会勘下河积水作何尽令归海涸出民田之处一一议奏寻据漕运总督桑格疏言下河为泄水入海之区自淮安以至邵伯镇计运河东岸共有涵洞三十闸十滚水灞第八运河及高邮邵伯等湖之水田诸涵洞闸坝之口归入射阳广洋等湖以至白驹冈门等口入海缘下河受水之处甚多而泄水入海之口犹少是以易于停蓄下河州县均受其害宜疏浚各口以分水势从之三十七年桑格又疏言开浚分水之法一请修芒稻河分高邮邵伯两湖之水入江一请挑曹家湾汤家绊七节桥使通高邵两湖淤塞达芒稻河以入江一请挑车儿埠之滔子河使泰州所受积水由苦水洋以入海一请挑涧河分运河之水入涧由射阳湖以入海一请挑海陵溪使高邮所受之水通冈门以入海一请挑车路白涂海沟三湖使兴化所受之水由丁溪草堰白驹以入海一请挑虾须二沟戛梁河并朦胧河西淤塞之射阳湖使高宝兴泰盐山等处之水由庙湾以入海经部臣议定如所请行直隶霸州新安等处水行泛滥旗民庄尽没上以保定府南之水与浑河会流而浑河为源甚微每遇大水横于淤沙壅塞以致田土冲没又以漳河支流经大城县入子牙河其势湍悍遂命直隶巡抚于成龙河督王新命察勘随遣旗下壮丁备器械绐以银米挑浚分疏于是修清河子牙河官堤民堤共千五百二十余丈三十八年上南巡阅视高家堰等堤谕治河上策诚能深浚河底则洪泽湖水直达黄河至于黄淮二河交会之口过于径直所以黄水常逆流而入今宜将黄河南岸近淮之堤更迤东长二三里筑令坚固淮水近河之堤亦迤东湾曲拓筑使之斜行会流则黄可之水不至倒灌入淮矣又谕朕自淮南一路详阅河道测算高邮以上河水北湖水高四尺八寸自高邮至邵伯河水湖水始见平等应将高邮上下堤岸俱修筑坚固有月堤处照旧存留至邵伯地方河湖合而为一不必修筑堤岸将湖水河水俱由芒稻河人字河引出归江下河自可不必挑浚矣四十年淮河道总督张鹏翮请挑虾须二沟淤塞之处四十余里挑鲍家庄至白驹地高水壅之处八十余里挑捞鱼港淤塞之处八十余里挑老河口淤浅之处三里有余挑滔子河三十余里四十二年上南巡阅视河工谕归仁堤引河用以分泄洪泽湖之水势若黄水加长则恐清口水弱着将祥符闸下板楮闭草坝将五堡闸酌量开放以助清水之势四十四年上南巡阅视河工谕从前骆马湖口设竹络坝湖水大则从坝流入黄河河水大则溢流入坝内今止有湖水畅流黄水并无浸灌则黄河之水深通可知矣谕河工已经告成善后之策更为紧要修建天妃闸甚当若遇倒灌即暂时下板蓄清水全力以敌黄流其惠济祠一带可相度形势修建挑水坝三四处其王公堤亦应相度修建运河东堤应行加帮高邮淮安堤岸卑薄之处修建石工黄河南岸堤工应加谨修防至直隶山东之河与河道总督相距甚远应交与该省巡抚就近料理又谕九里冈堤工不似从前直埽不能挑溜今修鱼鳞埽逐段挺出逼溜开行此法甚善其埽工钉桩处可再建挑水坝二座四十六年上南巡阅视河工谕古今治河形势不同旧时常患清水不敌黄水每有黄水倒灌之虞今清水敌黄有余运河清水甚大反流入高邮湖设高邮湖水长溢入运河则运河东堤受险今应将大墩分水处西岸草坝再加挑宽大使清水多出黄河一分少入运河一分则运河东堤不致受险又于蒋家坝开河建闸引水田人字河芒稻河入江新修五里滚水坝由下河及庙湾等处入海不惟洪泽湖之水可以宣泄而盱眙泗州积水田地亦可渐次涸出水小则下板蓄水以敌黄水大则启板泄水且便于商民舟楫往来其祥符闸口门甚窄狭趁此黄水不甚高之时将归仁安仁利仁三闸委干员改宽泄水则徐州一带民田可无淹没之虞矣上又以江南之苏松常镇浙江之杭州嘉湖各处或近太湖或通潮汐民田可资以灌溉谕工部行文督抚于该处所有河渠水口度田建闸随时启闭其有支港淤浅者并加疏浚仍行建闸四十八年浚宁夏之宋澄堡李洋堡二渠引黄水助塘渠建闸坝十三座以灌田亩
　　雍正二年诏修浚杭州西湖寻据总督满保疏言钱塘仁和海宁三县田亩数万顷赖城外上下两塘河水灌溉两塘河之水源自西湖西湖三十余里内民人占为田荡阻遏水道每年银米纳于官者甚微而损于民者甚巨应清出归湖将浅涸淤塞及葑草之处开浚芟除以复故址则湖水不致涸竭而三县民田旱潦有备至于城内之河昔人设笕凿沟引西湖之水入城然后由桃花港响水闸会流于上下两塘以溉田亩今当相其浅深量请开浚庶几水利可复从之三年特命怡亲王大学士朱轼察勘直隶水利绘图进呈四年命设营田水利府以怡亲王董其事于是于滦州玉田诸州县浚流筑圩建闸开渠招民人愿耕者官给帑银以为工本募江南浙江老农导之耕种其浚疏圩岸以及潴水节水引水戽水之法俱因地乘势次第兴修又分立营田四局一曰京东局一曰京西局一曰京南局一曰天津局局各有长有副有效力委员凡开渠建闸皆委员与地方官偕而查报地数花名给发工本则专属之地方官水田既成令地方官遵前规而以时达之嗣又议设营田观察使二员副使二员出资经理所有旧田园渠闸并时加修理五年河道总督齐苏勒副总河嵇曾筠漕运总督张大有河南巡抚田文镜山东巡抚塞楞额陕西巡抚法敏等先后奏报黄河自陕西府谷县历山西河南山东至江南之桃源县河水澄清上下三千一百余里绵历三旬有余陕西山西始自四年十二月初八日至五年正月十三日凡三十有六日河南山东自四年十二月初九日至五年正月初十日凡三十有一日山东单县亦始于十二月初九日至二十二日凡十四日江南始自十二月十六日至二十三日凡七日俱以渐复旧其清自上而下复旧自下而上诸王大臣合词奏称为从来未有之瑞恳请升殿受贺上不允所请专遣祭告景陵并遣大臣致祭河神内外大小官员各加一级羣臣恭请宣付史馆御制碑文勒石得旨允行是年上以江浙水利凡附近太湖及通江潮之处曾经圣祖亲临指示动帑兴修特遣副都统李淑德原任山东巡抚陈世倌等悉心踏勘大兴筑浚又谕太湖之水归海刘白二河为要必径直深黄顺下畅流方能一劳永逸但潮汐堙塞太仓常熟士民占耕日久今当尽去新涨地亩以复故道寻据李淑德陈世倌等疏言苏松常镇水道并藉太湖为吐纳西北承宜兴荆溪百渎之水西南承杭湖苕霅诸山溪之水而皆由三江以入海一自吴县之鲇鱼口经苏郡之娄门至太仓之刘河出天妃闸以入海是为娄江一自吴江之长桥出瓜经港由庞山湖经长洲青浦以至上海合黄浦以入海是为吴淞江一自白蚬港过淀泖湖会杭嘉诸水入海是为黄浦江实太湖之尾闾关七郡之休戚诚疏其下流自不至泛滥贻害民田请先挑吴淞江白茆河孟渎德胜九曲河其余诸河俟完工之日以次开浚从之又议修扬州五塘以溉民田又以陕西郑渠白渠龙洞三处民田向引泾水灌溉年久渐致淤塞命督臣岳锺琪疏浚建闸七年以高家堰当湖河之冲非坚固高厚不能障护清水敌黄以助畅流之势乃发帑金百万坚筑石工以垂久远是年上以甘肃宁夏地瘠渠工为万姓资生之策特遣侍郎通智等董率该地方官属开浚渠道嗣议定察罕托辉地方开凿大渠二百七十余里建进水石闸一座退水石闸三座尾闸一座大支渠百余道小堤口百余道闸旁设水手以司启闭又建大石闸一座以通汉唐二渠之出水渠东筑长堤三百余里堤岸种柳盘固以障黄河之溢渠西疏浚西河三百五十余里以泄汉唐二渠并大渠余水灌溉新渠宝丰宁宁平罗各县民田又开浚六羊渠一百二十余里建进水石闸一座退水石闸二座开大支渠二十余道小陡口一百余道闸旁亦设木手以司启闭上赐名大渠曰惠农渠改六羊渠名润昌渠八年又以大清汉唐三渠旧设专员每年修理今历久废弛堤闸损坏命通智等查勘及时补修又命于瓜州疏勒河上流筑坝开渠浚安家窝对岸导渠引水十一年修扬州之范公堤又于陕西之柔远堡镇夷堡及口外双树墩开渠溉田十二年于甘肃口外柳林湖地建堤开渠又于陕西之中卫县白马寺滩开渠建槽以资灌溉
　　乾隆元年谕直省凡古堤旧渠不为田害便当仍旧毋妄改作凡督抚各官建言为民兴利或因小而害大或利在目前而害伏于后或有利无害而其事难求皆宜熟筹慎之于始又谕管理水利河臣及濒河州县各于所属境内相视河流浅阻每岁农募夫修浚定为章程三年特遣大理寺卿汪漋总办江南河道工程寻据汪漋疏言山阳阜宁之渔滨河兴化县之白驹闸下引河高邮州之通湖桥马饮塘河江都之湾头河通州分司所属十场盐河通州之黄河洋范公堤及盐城之新兴场河阜宁之庙湾场河俱宜及时修疏从之五年命廷臣会议淮扬九属水利事宜汪漋言淮阳下河九属水利有二最甚者开放高邮三坝次则东边易进咸水请将高邮三坝及昭关坝子婴坝平撤另添石闸三座以杀水势其咸水易进处惟天妃与白驹三闸为甚应将天妃口闸及白驹三闸并行拆修其沿范公堤之丁溪小海诸闸内有上冈北草堰二闸移建于串场河口外又请挑浚淮扬各属东塘河道加筑范公堤以及栟茶斜角二场堤工又扬子桥闸口过高请令改修其九属田亩之毗近河渠者请两岸修筑田圩以作堤防俱从之时江宁布政使晏斯盛请兴修凤颖滁泗四属水利疏上发汪漋会同督抚详勘定议寻议定肥城内之金斗河及泄水越河虹县之枯河头亳州之干溪沟和州之太洋河姥下河牛屯河含山之铜城闸河来安之龙尾坝河俱淤浅不足灌溉均当开堰疏浚其余各州县陂塘沟渠圩埂土坝共六十二所饬地方官量民力能否次第举行又河南巡抚尹会一请兴豫省水利并浚贾鲁河下游入涡会淮安庆巡抚陈大受亦言上游之水奔游下注涡河浅窄恐不能容复令汪漋会督抚定议漋言贾鲁河入淮之水既分泄以入江南之涡河则涡河亦当分泄入淮庶上游下游两得其平于是浚贾鲁河并浚涡河南岸入淮之漳河七年江水漫溢命直隶总督高斌前往经理赈恤旋命大学士陈世倌会同高斌办理水利寻疏言淮扬徐海凤颍泗七属为百川聚汇高宝诸湖承洪泽湖之下游自邵伯以上入海自邵伯以下入江而入海不如入江之便请于金湾坝下添滚坝三座分引湖水入于盐河即于盐河对岸挑引河一道并挑凤凰桥下引河及壁虎桥下寥家沟归石羊河以达于江至董家沟原归芒稍河当令挑深自为一河直注于江其泰州河内之秦塘港白塔河百汊港改建闸门以时启闭此导湖水入江之路也黄河北岸微山湖为上流之潴驹马湖为下流之潴而中河为咽喉六塘河又承骆马湖之下流归场河以入海今应将板浦以下场河及六里车轴等河一律疏浚武漳义泽六里河头各建石闸以时减泄凤泗诸州浍沱濉为大而沱河久淤应将宿州之水导入浍凤灵之水导入濉不使仍入沱河为患海州诸水沂沭为大应将河身淤塞者浚深民堰残缺者坚筑以通积水其余七府州属支河沟渠应修理者百四十余处并请次第兴修俱从之八年准高斌请于直隶桑干河南北两岸开大渠一道引水以溉民田九年尚书讷亲请修理江南清水下游河道于是浚泰州盐河及高宝二湖相连之华家滩大新河高邵二湖相连之王家港茅塘港邵伯通运之引河循次灌注为湖河递减之法浚盐城以南南北二串场河白驹闸下引河及泄水之蚌沿梓新车路白涂海沟兴盐界河东西官河以资利导其范堤各闸多添金门会各引河以广出水之路又疏浚通州境内任家港等处以备宣泄又准御史柴潮生请经理畿辅水利特遣尚书刘于义往保定会同高斌疏浚河间天津二府河渠淀泊
　　十年谕江南海州沭阳一带连年被水朕询问巡抚陈大受据称南州之水下苦于盐河之南北横截使六塘南北之水不得东流上苦于沭河之水尽由沭阳海州入海宣泄不及以致为害欲去海州之水下当去盐河横截之弊上当分泄沭河之源等语着尹继善白钟山委员查勘应作何开通疏浚之处妥协办理务使水患悉除寻据尹继善等议定修浚濉河南北两岸黄疃桥等处河道建设涵洞颍州府肥河宋汤河蒙城芡河北淝河揠浅筑埂建设桥梁以清上江之水下江六塘河承骆马湖之水至沭阳分南北两股入盐河归海令接筑南北塘河子堰建设涵洞疏浚诸处港河筑堰建闸至山阳之吉家桥河盐城之九曲河阜宁之横沟河放生河清河之民便河史家荡古河安东之龙家荡河桃源之刘老涧积水河海州之蔷薇河逐一挑浚筑堰立闸又于盐河下之武障义泽六里三河口各设滚水石坝赣榆之三公河围子河疏去淤滞以泄异涨大沙河旁筑子堰以资捍御工竣后定凡各处长堤巨川大桥大闸归官修理其支河小港民堰路沟分隶厅汛州县史官经管督劝居民以时修整从之十二年又令加筑沭河堰工疏浚宿迁桃源境内兜湾河接建骆马湖尾闾永济石桥四十丈开浚上下引河以助分泄又建甘泉县东西湾二处滚水石坝筑范公提一千一百余丈十三年谕江南淮海一带州县近年屡被灾伤推原其故皆由山东沂郯等处雨水盛涨建瓴而下遂直注骆马湖冲决六塘河两岸子堰淹浸民田着大学士高斌左都御史刘统勋会同抚臣阿里滚将本省近年致患之由并将来作何查办悉心定议寻据高斌等疏言运河受漳卫汶泗沂之水两旁承以诸湖其间山泉支港闸坝涵洞桥梁斗门皆有关于蓄泄应将德州哨马营滚水坝落低以消漳卫之盛涨海丰之马颊河聊城之徒骇河疏导以分运河之涨东平之戴村二坝落以减运河涨溢之水济宁之董家口引入白马河归河济运以卫民田沂州之江枫口坚筑堤坝使入湖归运以免旁溢山东之运道泉湖安流顺轨即下游淮海之地无忧滥漫矣疏入如议速行十六年上南巡周览河工谕洪泽湖上承清淮汝颍诸水汇为巨浸所以保障者惟高堰一堤天然坝乃其尾闾伏秋盛涨辄开此坝泄之而下流诸县胥被其害冬月清水势弱不能刷黄往往浊流倒灌在下游居民深以开坝为惧朕亲临高堰循堤而南越三滚坝至蒋家闸周览形势乃知天然坝断不可开近者河臣又请于三滚坝外增建石滚坝以资宣泄不知增三为五即以过水一二尺言之向过三尺者即五尺向过六尺者增而至丈是与天然坝名异实同亦当为之限制上年滚坝过水三尺五寸天然坝仍未开放应即以是为准于是于天然坝立石永禁开放其五坝以仁义礼智信为次仁义礼三坝一如其旧智信二坝则于石面之上加封浮土如仁义礼三坝已过水三尺五寸不足减盛涨则启智坝之土仍不减乃次及于信坝永着为例至高堰石堤南滚坝以南旧用土工石堤有首无尾亦令自新建信坝北雁翅以北一律改建石工又谕朕经过淮安见城北一带内外皆水虽有土堤为之防而人烟凑集之区设经异涨其何以堪亟应改建石工以资保障着该河臣督抚确勘详估及时建筑又准大学士傅恒请于京师高梁桥迤西近河地亩营治水田十八年七月淮水盛涨泄洪泽湖五坝泛车罗溃二闸下河高宝兴胥受其患至九月会黄河复决铜山堤南注灵虹诸邑归洪泽湖夺淮而下特命舒赫德刘统勋等往来督率堵筑均于岁冬合龙河流顺轨又于高堰武家墩迤北筑砖工堤堰千余丈以资捍御二十一年黄河漫溢孙家集杨锡绂请疏荆山桥河身以泄滕峄等县积水
　　二十二年上南巡亲莅河干指示一切疏泄捍御机宜时微山昭阳诸湖俱已疏通而骆马湖堤堰残缺不足御运河盛涨于是并筑骆马湖堤又以六塘河以下余潦停积桃源宿迁诸洼地多成巨浸山东之金乡鱼台等属未涸地亩尚有十余庄江南之宿迁灵壁及河南之永城夏邑等处漫衍地界不下数百里经山东巡抚鹤年奏报即命鹤年速赴荆山桥偕白钟山及侍郎梦麟筹济宁金乡鱼台滕峄五州县水势复遣侍郎裘曰修驰视山东河南上江各属积水在山东者与鹤年会商在河南者与图尔炳阿会商在上江者与高晋会高其地方官有熟习水道之员听其酌量差委并饬裘曰修梦麟尹继善白钟山嵇璜张师载及各督抚先后勘明各工权其轻重缓急就最要者同时并举余亦次第兴修均于岁内告成于是自濉河以上坚闭毛城铺诸闸使不得泄黄水以壅濉河而于颍亳一带及虞夏商永各属干河支河一律疏导以泄中州诸河去路并挑兖州之府河洸河改金口闸涵洞为减水闸改杨家坝为石闸浚伊家河泄微山湖水入运又筑堵沂水不使入运以免沛县旁溢添设昭关滚坝又建高邮运河东堤石闸酌定水则以时启闭浚芒稻闸越河以辟湖河归江之路又于微山湖口泄入荆山桥一带支河专派道员驻札随涸随挑以畅下游之势是年又于高堰南岸添甃石堤明年又筑北岸土堤二十四年浚山东曹单二县与江南丰沛二县之顺堤河开常熟昭文二县之白茆河徐六经海口及塘外淤河其上游旧有石闸移建于开坝之处以资蓄泄又浚河东之卫河泉源二十五年准尚书嵇璜请开运河东堤金湾坝下引河改低董家沟等三坝准陈宏谋请改常熟昭文二县海口石闸为滚坝准尹继善请将南关车逻等坝封土三尺二十六年黄沁盛涨怀庆府城被淹命裘曰修驰驿赴豫相导河渠未几开封水消而河夺溜杨桥下趍贾鲁复命大学士刘统勋兆惠驰往董筑贾鲁河夺溜急工岁冬合龙并添筑怀庆城外月堤是年准方观承请于易州原泉村建坝开渠于良乡之雅河广阳牤牛琉璃诸河一律开疏以资灌溉又开泰州之丁溪小梅二闸引河汇全家港归海开阜宁盐城二县境内之上冈草堰陈家冲三闸各引河汇入射阳湖归海又以陈宏谋言浚常熟之福山塘河
　　二十七年上南巡驻跸苏城先命刘统勋兆惠会同河臣详勘湖河归江之路刘统勋等勘定标志上回銮取道安阅如所议拓新挑引河下游使有建瓴之势折金湾中二闸添建石坝三十丈落低西湾坝四丈其河头加挑深宽以资利导又特示宣泄机宜令展拓清口视高堰五坝增水一尺即开清口十丈为釜底抽薪之策又命于徐州河堤自砖工止处一律接筑甃石十七层以资巩固是年以杨廷璋言浚乌程长兴二县溇港又以汤聘言于南昌县之富食墟复建石坝护民田千余顷是年又以直属盛涨各处堤堰多被冲刷准总督方观承请挑浚停淤水道修筑滨河堤堰以工代赈二十八年方观承请浚凤河上游自南宫以上至闸子口一百二十余里以工代赈从之又特命兆惠会同长芦盐政达色天津府知府周元理察勘海河其坝口有应行增开之处照展拓清口之制及时筹办又浚松江太仓等属水道挑荆山桥旧河二十九年修筑安征无为州墟田堤坝三十年上南巡谕前因微山湖蓄水过多濒湖漥地每致淹浸经崔应阶等奏请宣泄微湖以水志一丈为度于韩庄添建新闸以杀其势并挑荆山桥以畅其流朕今岁南巡回銮时舟行所经询知洼地近多涸出农田耕作有资但湖水畅消亦恐艰于济运今据杨锡绂奏称湖内之水须存一丈二尺用至五月八闸底水尚可得四尺余寸若止存一丈则五月间八闸底水止存二尺六七寸重运难行请交东省河抚可否量改水志或将胡口以下数十里河底一律挑浚五尺等语所奏于漕渠转输自有裨益但水志改加二尺于低洼地亩有无妨碍及挑深河底是否可行着崔应阶会同李宏详悉确勘具奏期于漕运民田均得利赖寻议定将滚坝内机心每空安砌石槽设立版片水小之年加板拦束其八闸河亦将新淤沙泥尽力挑占至旧时河底而止是年浚武进丹阳之孟渎等河
　　三十二年上亲省天津淀河堤闸命自长堤之三里滩庄儿头止筑新堤一道上下衔接约十余里卫村民三千户成膏腴地亩数千顷是年湖北黄梅堤溃命自董家口递江西德化境内通行坚筑三十四年从范宜宾请挑东省运河命刘统勋德成履勘筹计寻议挑深五尺计工五年而后竣三十六年永定河暨北运河漫溢命大学士高晋尚书裘曰修往会总督周元理勘定修理后遂于永定河自山西口外入直隶出芦沟桥迤下六工悉就泓湾曲处疏直宽槽十余丈深七八尺其南岸之金门闸北村坝北岸之求贤桥并改灰工齐归牤牛河六工以下顺导东行并筑土埝以遏北徒其北运河则自东岸南仓上新筑横堤以卫北仓村庄再建桥座以泄西来之水又疏浚两减河及东岸引河培筑隔淀堤及千里长城计动帑五十余万又谕裘曰修疏言近水居民与水争地之弊淀泊利在宽深其旁闲淤地不过水小时偶然涸出乃濒水愚民贪其肥润即行占垦不知所占之地日增则蓄水之区日减每遇潦涨水无所容甚至漫溢为患在闾阎获利有限而于河务关系非轻着传谕各督抚凡有此等濒水地面除已垦者姑免追禁外嗣后务须明切晓谕毋许复行占耕三十八年命将淀河内鹰觜坝及鹿疃两处添建引河又筑张家口上堡圈城东北两面石坝计百六十余丈三十九年黄河老坝口堤工漫溢淹及板闸命大学士舒赫德驰往江南会同高晋克期堵筑旬月集事黄河大溜仍由故道归海四十一年谕朕从前屡次南巡阅视清黄交会处悉其倒灌之虞因思若能引向陶庄以北而流则清口通畅庶免黄流倒灌因未躬临陶庄一带阅视是以踟蹰昨岁萨载赴山东行在召见时谕令赴黄河海口上下察看伊即奏请若于陶庄开挖引河一道使黄水绕北下注清水益得畅行与朕意相合伊果能遵照指示剔挑完竣可免黄水倒灌之虞并收清水刷沙之益即就近险工亦俱化为平稳矣是为全河一大关键又命河臣于新河头下添石坝一道为重门保障四十三年预省仪封考城漫口溃决两江督臣高晋请将贾鲁河至涡河一带停淤饬州县按田照业食佃之例归岁修案内疏浚上以灾民不可派累乃截留新旧漕粮三十万石先后拨运两淮盐课及库银五百六十万特命大学士公阿桂刑部尚书袁守侗往董其役四十五年上南巡阅视高家堰堤闸总督萨载请将三堡六堡等砖工加高数尺上以砖工不若石工之固命一律改建甃石分年建造又命嵇璜萨载勘视徐州周家庄至韩家山一带石工寻以徐州旧有石堤九百七十余丈较新筑石堤短少三层命一律加高十七层其韩家山至奎山一带堤堰四百五十余丈亦命一律改筑石堤直至山脚以垂巩固四十六年邳睢南岸魏家庄大堤溃上饬河道何裕城即行裹护漫口毋使场宽并一面防护北河堤工节经下河督臣奏报河湖骤消数尺黄不为害谕即阿桂萨载等筹计经久良策 【 时阿桂奉命阅视海塘工即令经理河务】又仪封北岸曲家楼堤亦溃东由曹县归赵家河至张秋西由金乡鱼台至南阳湖下注逼近运河河臣韩鑅即于外滩筑坝以冀漫口断流济东道沈启震即于戴村坝暨分水龙王庙口添筑石坝以防倒灌上以黄水经过河湖断无不淤垫之理谕河臣速赴运河筹办分泄事宜确勘微山湖水深尺丈迅速堵筑寻以河臣奏报于东西两坝赶下门埽追压坚实坝台增长高厚金门断流大溜全归引河引河中泓宽深流行迅驶直注六塘河归海四十七年南北两岸漫口先后合龙又陡蛰三十余丈随谕阿桂等于上游南岸改筑坝工俾得吸溜归槽令萨载于下游潘家屯六塘等处展阔去路并挑微山湖下顾家庄等处分泄通畅又阿桂等议定自兰阳十二堡至商邨七堡南堤外一百七十余里另筑新堤一道并疏挑引渠导河水下注商邱归正河故道入海又奉谕今年春间豫省青龙冈漫口合龙未就遣大学士阿桂之子干清门侍卫阿弥达前往青海务穷河源告祭河神事竣复命并据按定南针绘图具说呈览据奏星宿海西南有一河名阿勒坦郭勒蒙古语阿勒坦即黄金郭勒即河也此河实系黄河上源其水色黄回旋三百余里穿入星宿海自此合流至贵德堡水色全黄始名黄河又阿勒坦郭勒之西有巨石高数丈名阿勒坦噶达素齐老蒙古语噶达素北极星也齐老石也其崖壁黄赤色壁上为天池池中流泉喷涌酾为百道皆作金色入阿勒坦郭勒则真黄河之源也其所奏河源颇为明晰从前康熙四十三年皇祖命侍卫拉锡等往穷河源其时伊等但穷至星宿海即指为河源自彼回程复奏而未穷至阿勒坦郭勒之黄水尤未穷至阿勒坦噶达素齐老之真源是以皇祖所降谕旨并几暇格物编星宿海一条亦但就拉锡等所奏以鄂敦他腊为河源也今既考询明确较前更加详晰因赋河源诗一篇叙述原委又因汉书河出昆仑之语考之于今昆仑当在回部中回部诸水皆东注蒲昌海即盐泽也盐泽之水入地伏流至青海始出而大河之水独黄非昆仑之水伏地至此出而挟星宿海诸水为河渎而何济水三伏三见此亦一证因于河源诗后复加按语为之决疑传正嗣检阅宋史河渠志有云河绕昆仑之南折而东复绕昆仑之北诸语夫昆仑大山也河安能绕其南又绕其北此不待辨而知其诬且昆仑在回部离此万里谁能移此为青海之河源既又细阅康熙年间拉锡所具图于贵德之西有三支河名昆都伦乃悟昆都伦者蒙古语谓横也横即支河之谓此元时旧名谓有三横河入于河盖蒙古以横为昆都伦即回部所谓昆仑山者亦系横岭而修名者不解其故遂牵青海之昆都伦河为回部之昆仑山耳既解其疑不可不详志因复着读宋史河渠志一篇兹更检元史地理志有河源附录一卷内称汉史张骞道西域见二水交流发葱岭汇盐泽伏流千里至积石而再出其所言与朕蒲昌海即盐泽之水入地伏流意颇合可见古人考证已有先得我心者按史记大宛传云于阗之西水皆西流注西海其东水东流注盐泽潜行地下其南则河源出焉河注中国汉书西域传于阗国条下所引亦同而说未详尽张骞既至蒲昌海则或越过星宿海直至回部地方或回至星宿海而至寻至阿勒坦郭勒等处当日还奏必有奏牍或绘图陈献而司马迁班固纪载弗为备详始末仅以数语了事致后人无从考证此作史者之畧也然则武帝纪所云昆仑为河源本不误特未详伏流而出青海之阿勒坦噶达素而经星宿海为河源耳至元世祖时遣使穷河源亦但言至青海之星宿海见有泉百余泓便指为河源而不言其上有阿勒坦噶达素之黄水又上有蒲昌海之伏流则仍属得半而止朕从前为热河考即言河源自葱岭以东之和阗叶尔羌诸水潴为蒲昌海即盐泽蒙古语谓之罗布淖尔伏流地中复出为星宿海云云今覆阅史记汉书所记河源为之究极原委则张骞所穷正与今所考订相合又岂可没其探本讨源之实乎所有两汉迄今自正史以及各家河源辨证诸书允宜通行校阅订是正讹编辑河源纪畧一书四十九年两江总督萨载河道总督李奉翰奏江南河工预筹修防蓄泄机宜绘图请示旋谕萨载李奉翰奏江南河工预筹修防蓄泄机宜办理工程三处绘图贴说具奏已于图内详晰批示并面谕该督等遵办矣天然闸下既旧有引河年久淤垫理应一并疏浚深通以备盛涨之年开放分泄自当首先办理方为有备无患其所奏外河顺黄坝堤工后深塘用土填平并于迤下估筑新堤一道自应次第办理以资保障至该督等所称高堰石工子堰尾土尚矮须一律加高培厚一节高堰石工既经加高层数其土堰间有卑矮之处自应一律加高培厚接成一势并栽种柳树俾根株盘结更可永远应巩固此事与前在海宁令将柴塘石工中间积水沟漕垫平以资重障之旨事同一例应定为再次办理将此分晰指示该督等其仰体朕意遵照妥办所需钱粮着照所请于两淮运库内拨用又江西巡抚伊星阿奏南昌新建等六县下游地接鄱湖又当章贡诸水之冲而圩堤冲塌田禾被淹请动项修筑从之
　　五十年大学士阿桂等奏接奉上谕前因桐柏山为淮水发源特谕毕沅详晰查勘支流或有淤塞即应设法筹办兹据毕沅覆奏该处发源之地河身不甚宽广易于疏浚倘有需开挖之处即勘明兴工又贾鲁惠济两河即系淮水支河现在一律疏瀹江南洪泽湖向藉淮水挹注今淮水发源之处经毕沅勘明疏瀹将支港小河一律浚导该处贾鲁惠济二河其下流归并涡河入淮现在亦加疏浚俾就通畅并于淮渎庙虔申祭告自当仰邀灵佑泉源涌发众水会归下游湖水日就充足以助清敌黄伏查淮河清水御黄济运为全河最要关键今岁淮水未经大长仰蒙圣明远照以桐柏山为淮水发源谕令毕沅广为浚导从此会流下注洪湖自必日就充足畅出清口永资利赖河南巡抚毕沅奏贾鲁河即在古汴水发源荥阳之大周山会京孛等水经郑州中牟祥符至朱仙镇下达尉氏扶沟西华淮宁之周家口商水项城沈邱至安徽之颍州正阳关入淮又贾鲁河自中牟县西十五里分支为惠济河经祥符陈留杞县睢州概城淮宁鹿邑至安徽亳州金阳河入淮各计四百余里此河淤塞为开封等府属商贩民食攸关今久经浅淤自应及时开浚且于水旱年时兼可以资蓄泄从之又云南巡抚刘秉恬疏言滇池在省城之南周围三百余里受昆明六河之水会为巨浸附近昆明呈贡晋宁昆阳四州县环海田畴资以灌溉者不下数百万顷所恃以宣泄者惟在昆阳之海口大河为滇池出水咽喉疏通均受其利壅遏即受其害应自龙王庙至石龙坝共长二千七十五丈挖深一二尺至四五尺不等从之

　　皇朝通典卷五

　　●皇朝通典卷六

　　食货六

　　○食货六

　　水利下【海塘】

　　△水利下【海塘】

　　顺治元年礼科给事中张惟赤疏言海塘自明末至今未修请仍限岁修以防潮患于是修海盐县塘二十一丈二年增修六十丈 【 谨按海塘自前明崇祯二年同知刘元瀚建修海宁捍海塘后不复修】
　　康熙三年海决筑海宁县塘次年九月石堤成并筑尖山石堤五千余丈九年设浙江海防同知二人专司塘务三十八年修钱塘江塘四十年修钱塘江岸筑石塘温州府同知甘国奎请每塘一丈用石一纵一横固以油灰镕铁锭镶嵌石缝深根坚杵加筑子塘以为重障布政使赵申乔请专委国奎修筑经始于本年秋四十五年春事竣建石塘六百六十七丈子塘八百九十五丈四十一年江塘圮布政使郎连极筑之建潮神祠于上五十四年修每塘三千三百九十七丈五尺五十五年重筑江塘布政使段志熙董筑其法用石一纵一横每层凿孔贯以巨木每五六石联为一石以镇压水势又于横直合缝之处各用铁锭嵌扣成塘二十丈五十七年修筑海宁石塘浚备塘河巡抚朱轼建筑其法每塘丈用水柜二每柜贮石块五十斤【 其竹篓法亦如之】为塘基外筑坦水复开备塘河建闸一座五十九年巡抚朱轼请于老盐仓筑鱼鳞石塘开浚中小舋淤沙令海防同知司岁修事从之是年分修海宁塘六十一年改筑草塘
　　雍正元年浚赭山口三年命吏部尚书朱轼建修海宁县陈文港乱石塘三千八百丈并修补子塘 【时浙江巡抚石文焯初请用石修筑旋疏不必用石中无定见故遣尚书朱轼往勘建筑】 五年巡抚李卫请增筑浦儿兜草坝并改建姚家堰草塘从之 【 姚家堰旧建土堤】是年复修海宁县钱家坂马牧港等处塘工又修江塘六年修海宁县老盐仓西塘南门外海塘钱塘江塘七年命建海神庙 【 在海宁县东门内】又改建海宁县荆煦庙等处石塘 【 向系草塘后改土塘今建石塘】筑陈文港等处草坝八年筑海宁四塘大坝设海防兵弁铸镇海铁牛五座又修仁和县塘九年续修海宁钱塘塘工十年筑仁和沈家埠海宁华家衖草塘十一年命内大臣海望查勘浙江海塘嗣据海望疏言海宁之东南尖山耸峙海口与西塌山水底石脚相连两山相去仅百余丈旧有石坝堵截后因筑塘误取其石致江水大溜直趋两山之间引入海潮冲激塘身应仍筑石坝一道以堵江溜从之又谕于中小舋开引河一道分江流入海以减水势增设道员一同知一守备二千总三把总七兵八百专司随时修补又修仁和钱塘平湖诸邑塘岸十二年浚南港河筑尖山西浮坝十三年总督程元章疏定海塘事宜四一钱粮宜分案具领一分别保固年限一令承修官会同估造一于紧要工所预贮物料从之增筑鱼鳞石塘葺浦儿兜旧塘添建海宁南门外鱼鳞石塘又定攻沙大学士嵇曾筠疏言宁邑塘工之患虽在北岸而致患之由实由南岸沙滩沙觜挑溜遂至水势全向北趋请用借水攻沙之法于南岸沙洲用铁具梳控陡岸俾沙岸根脚空虚海潮来往自为冲刷坍卸以泄水势从之
　　乾隆元年建筑仁和海宁鱼鳞石塘六千余丈并海宁南门石塘设运石海船五十只二年编石塘草塘字号 【向例各塘坍矬率以某家东西起止开报易于朦混雍正年间监督汪漋张坦麟等议将各塘编立字号至是大学士嵇曾筠咨部将各塘照千文编号以二十丈为一号建竖界碑仁和计编七十二号海宁编六百四十号其余海盐等塘均照此例】改建海宁遶城坦水四年停草塘岁修时抚臣卢焯以水势日南涨沙绵亘数十里刮卤煎盐已成原野疏请罢之改建浦儿兜等处石工续筑尖山未竣坝工 【前大学士嵇曾筠因水势险急难以堵塞疏请暂停兹抚臣卢焯以水势已平合龙甚易疏请补筑】 复浚备塘河兴筑仁和钱塘江海塘埭五年续建东塘石工是年尖山水口成【 乾隆二年经始】 铸镇海铁牛四座六年总督德沛复请老盐仓迤西至仁和县之章家庵柴塘改建石工从之命左都御史刘统勋查勘浙江海塘 【先是五年十一月德沛曾有是请部议准行以刘统勋言改建不必过急乃缓兴筑至是复请故仍遣会勘】七年总督那苏图疏言章家庵至海宁县之华家衖旧筑柴塘外沙绵涨数里不必改建石塘惟老盐仓汛至东石塘界地俱顶冲请择其最险之观音堂汛坐字号老盐仓汛伏字号及益字等号建筑竹篓石坝是年左都御史刘统勋疏言亲履南北两岸柴塘改建石塘诚经久之图请俟水缓沙停乘机兴筑每年以三百丈为率督臣那苏图复疏言老盐仓汛至东石塘界最险请先间段排筑石篓俟石篓根脚坚实再照原议改建石塘均从之九年命吏部尚书公讷亲赴浙江勘修塘工寻疏言仁和海宁柴塘外护沙宽广不必改建如虑护沙坍塌请将中小亹故道开浚俾潮水安循出入上下塘俱可安堵部臣议准遂罢改建石塘议是年海宁鱼鳞大石塘工成 【 乾隆二年经始】十二年浚中小亹工成十三年增筑塘土堰又议增滚坝及塘汛弁兵十五年海潮平 【谨按海水自乙丑岁以来大溜直趋中亹至是年秋海波不扬臣民庆幸冬十二月抚臣永贵以秋汛安澜塘工稳固疏闻】十六年上巡幸江浙莅钱塘江幸六和塔敬念世宗宪皇帝奠安之德勒石纪事永示无极十八年海潮平十九年督臣喀尔吉善请改海塘营官弁 【江海塘工向设兵备道一员统率守备二员千总四员把总八员外委六员马步兵干分守防护至是以尖山石坝告成中小亹引河畅流塘工稳固裁汰道员归杭嘉湖道专管其守备以下官兵均令裁改留堡夫四百名三百名守北岸一百名守南岸余兵改归杭乍二营】二十二年上巡阅海塘幸观潮楼命建海神庙于城南明年庙成御制碑文勒石二十四年酌复海塘营弁兵 【复千总一把总二外委三马兵二十兵战兵六十守兵百三名海宁分设二汛旧设堡夫悉行裁汰统归兵额】 加筑护塘土堰 【时抚臣庄有恭言海宁石塘近城一带护河冲塌故有是筑】 增筑层石坦水修海宁条石坦水 【 时江流海潮复改由北大亹出入】二十五年修东西塘坦水及韩家池柴塘复修筑海宁南门外诸坦水 【 时海宁南门外及石门遶城塘外二层坦水为五月望汛潮损故复修】 二十六年修胡家兜坦水 【时潮水逼塘护沙至刷地当顶冲故建之】 修鱼鳞石塘坦水 【 自雍正八年后已历年久今外无护沙故改建】 修马牧港塘工坦水筑秧田庙坦水修韩家池柴塘 【均以潮汛冲塌护沙故修】二十七年上巡幸浙江躬阅海塘咨度经久之计建筑石塘因试下木桩始苦沙涩旋筑以巨硪所入不及寸许逮桩下既深又苦沙散不能啮木其柴塘向内数十丈土地似宜下桩可以即工然所在皆田庐沟塍鳞次栉比乃命筑柴塘定岁修坦水又改筑四里桥鱼鳞石塘并华岳庙等处石塘盘头坦水二十八年改建念里亭诸处鱼鳞石塘二十九年置老盐仓护竹篓增筑念里亭坦水三十年上以海宁全城环遶石塘止建坦石两层潮势侵逼外沙恐有汕刷之势命普筑三层坦石并随时修整以资防护四十三年修筑浙江仁和海宁等处柴塘四十五年上五次南巡亲勘塘工以柴塘虽尚完整究不如石塘巩固因命该督抚董率所属自海宁城东至陈文港条石塘百六十余丈迤上老盐仓柴塘四千余丈通建鱼鳞石工旋遣大学士阿桂往浙江阅勘工程四十七年总督陈辉祖奏西塘头围为江海交接之处涨沙十余里横江截海隔阻水道致范公塘以东渐致搜刷章家庵迤西冲击滩墈遂于头围沙滩开引河一道待山水暴注时开放借山水奔腾之势顺流攻沙会春雨涨大溜直趋引河西岸冲塌宽深范公塘正溜开向南行渐有南坍北涨之势四十八年老盐仓石塘工竣又奉上谕浙江范公塘一带看来竟须一律改建石塘以资捍卫星已谕知富勒浑等矣明春南巡时朕亲临阅视指示机宜降旨后即可兴工办理至富勒浑有老土塘根脚同系淤沙土性浮松之语从前老盐仓一带亦称沙性浮松难以开槽打椿乃自建石工一律稳固坚实可见事在人为该处改建石工所费不过较前三分之一方今府藏充盈即多费数十万帑金捍卫民生使闾阎永臻乐利亦所不靳也四十九年上南巡视阅工程谕普筑鱼鳞石塘所以保障民生关系甚重今所办工程多未协之处石塘既建自应砌筑坦水保护塘根乃考之督抚惟云柴塘必不可废此受工员怂慂为日后岁修冒销地步况此番添建石塘原欲留柴塘以为重门保障并未令拆去柴塘若如该抚所言复加岁修又安用费此数百万帑金为耶又石塘之前柴塘之后见有沟槽一道槽内积水并无去路将来日积日甚石塘根脚势必淹浸渗漏该督抚亦并未虑及其石塘上堆积土牛甚属灰谓设果遇异涨又岂几尺浮土所能抵御所有塘上土牛即着填入积木沟槽之内仍将柴塘后之土顺坡斜筑祗露石塘三四层为度并于其上栽种柳树俾根株蟠结如此柴石连为一势即以柴塘为石塘之坦水至范公塘一带亦必需一律接建石工方于省城足资永远巩护着自新筑石工止处及挑水段落起至诛笔圈记处止再接至乌龙庙止一体添筑石塘再拨部库银五百万两乃予限五年分段修筑以期海疆永庆安澜
　　（臣）等谨按浙省海塘自章家庵至老盐仓一带乾隆四十五年皇上亲临阅视命建石塘四千九百丈四十九年又蒙圣明指示将柴塘所空沟槽填土种树俾柴石两塘合为一势即以旧有柴塘为坦水表里完固其章家庵以西至范公堤一带续奉谕旨一律添建石塘内章家庵以西石塘工尾起至范公塘迤东朱笔圈记处二千一百一十丈形本兜湾又有上游桐庐各处山水自南而来适当其冲是以原定添建时立为急工并命于石工告竣亦即以新建柴工为坦水将来自范公塘东至老盐仓绵亘数十里俱有重门保障益仰圣明计出万全亿万年巩固之鸿规无非千百万帑金之实效至范公塘以西朱笔圈记处乌龙庙一带二千九百三十丈原定添建时即列为缓工五十一年复命大学士公阿桂覆加察勘寻疏言该处老土塘从前建筑时即向东北以渐收进而老土塘迤西之江塘又自北斜向东南建筑挑溜南趋居民复于老土塘之外添筑土塘一道即名范公塘庐舍桑麻郁然在望范公塘外沙涂亦有宽至千余丈者询之在塘年久之弁兵等佥云数十年来从未见有刷动等语（臣）亲加履勘既非朱笔圈记以东水势直抵塘根者可比此一带大溜亦无渐次逼近之势所有原定石塘缓工二千九百余丈应暂行停止将原定急工二千一百一十丈内已经开工之一千五百丈及未经开工之六百余丈均已接续兴建再将外卫之柴工透过石塘工尾往西接续二三百丈并遵旨于朱笔圈记处塘外添筑挑水大石坝一座实已足资保护至于塘外沙涂坍涨无常若向后常得南坍北涨塘工离水益远自是极好机会北岸现有沙涂虽从未见刷动尚大溜渐有趋近之势应交与抚臣随时留心察看万一将来有须改建石工之处再一律改建奉旨如所议行从此海疆永庆安澜洵亿万年金堤巩固之长策也

　　皇朝通典卷六

　　●皇朝通典卷七

　　食货七

　　○食货七

　　赋税上【田赋　丁银　芦课附】

　　△赋税上【田赋　丁银　芦课附】

　　（臣）等谨按九等之赋载在夏书九职之供详于周礼皆所以明取民之制也沿及后世代有重轻及明末造厉政不一而其甚者莫如辽饷剿饷练饷三事民不堪命我朝扫除底定首除三饷及召买粮料诸弊颁行赋役全书厘正征收定额严禁加征火耗凡有输纳令民亲行投柜设立联票以杜胥吏滋扰凡所以厚下恤民者计至周矣而且以康熙五十年钱粮册内有名丁数垂为定额其滋生人丁另册编造永不加赋谓之盛世滋生册此诚自古帝王所未闻之盛典而我国家亿万世休养生息之政源也含哺鼓腹耕凿何知兹纂通典谨编辑田赋以彰昭代惠养元元之政焉

　　田赋
　　丁银附
　　芦课附

　　?田赋

　　田赋有二曰民田曰屯田皆分上中下三则有本征者有折征者有本折各半者本征曰漕漕有正粮有杂粮 【 正粮米杂粮豆麦荞麻等类】 折征者始定以银继则银钱兼纳
　　直隶田赋每亩科银八厘一毫至一钱三分零不等米一升至一斗不等豆九合八抄至四升不等更名田每亩科银五厘三毫至一钱一分七厘三毫不等农桑地每亩科银一厘六毫八丝零蒿草籽粒地每亩科银五分至七钱二分五厘一毫不等苇课地每亩科银一分至六分不等归并卫地每亩科银七毫二丝至七分九厘三毫不等米八合九勺七抄至九升七勺二抄不等豆四合三勺八抄至三升六合不等草一分 【 每十分为一束】九厘二毫至四分一厘不等河淤地每亩科银二分九厘至二钱五分六厘五毫不等学田每亩科银一分至二钱六分七厘八毫不等小麦粟各六升
　　盛京田赋每亩科银一分至三分不等米二升八勺至七升五合不等退圈地每亩科银一分至三分不等豆四升三合至一斗不等
　　山东田赋每亩科银三厘二毫至一钱九厘一毫不等麦一勺至四合三勺不等米二勺至三千六勺零不等归并卫所地每亩科银一分至六分五厘零不等更名田每亩科银一分至三钱七毫零不等麦三合二勺零米一升八合零学田每亩科银九厘至三钱不等灶地每亩科银二分六厘五毫至四分四厘一毫不等麦一勺至四合一勺零不等米一升八合至二升八合四勺零不等卫所军屯粮田每亩科银一分至五分三厘八毫零不等条银一分二厘至二分四厘不等卫所更名籽粒等地每亩科银六厘至一钱二分不等
　　山西田赋每赋科银一厘七丝至一钱零不等粮一合五勺至二斗七升不等屯地每亩科银二厘三毫至一分四厘零不等粮一千八勺至一斗九合零不等更名地每亩科银五厘至一钱四分不等粮七勺至二斗不等卫所屯地每亩科银一分四厘
　　河南田赋每亩科银一厘四毫至二钱二分七厘不等米七勺至二升二合不等更名地每亩科银一分一厘至一钱二分九厘不等归并卫所地每亩科银一厘六毫至一钱八厘零不等
　　江苏田赋每亩科银九厘至一钱四分一厘零不等米豆一升四合七勺至一斗九升二合六勺零麦二抄至三勺零不等地每亩科银九厘至三钱三分三毫零不等米豆七合三勺至四斗一升六合九勺零麦一抄至八勺零不等山荡溇滩每亩科银九厘至一钱四分五毫零不等米豆三合四勺至一斗六升五合二勺零麦一勺至三勺零不等城基仓基屋基每间科限五分七厘至一钱二厘四毫不等米豆五升五勺至一斗二升六合三勺零麦一勺至二勺零不等归并卫所地每亩科银九厘至一钱四分一厘一毫零米豆一升四合七勺至一斗九升二合六勺零麦二抄至二勺零不等
　　安徽田赋每亩科银一分五厘至一钱六厘零不等米二合一勺至七升一合零不等麦五勺至八勺零不等豆八勺至九合一勺零不等地每亩科银八厘九毫至六钱三分零不等米七合九勺至五升九合零不等麦八勺至二合二勺零不等塘每亩科银一钱九厘至四分四厘零不等米四合七勺至七合八勺零不等麦一勺至二勺零不等草山每里科银八分三厘桑丝每两折银三分二厘归并卫所屯田每亩科银一分至六分不等粮一升八合至八升六合不等卫所管辖屯田地每亩科银一分七厘九毫至二两七钱二分二厘九毫零不等粮三合至二斗五升四合一勺零不等江西田赋每赋科银一厘三毫三丝六忽至一钱一分七厘一丝三忽零不等米一合四勺至一斗七合二勺五抄零不等地每亩科银五丝四忽至二钱一分一厘一毫二丝八忽零不等米五勺二抄至五升一合二勺八抄零不等山每亩科银五忽至六分二厘七毫二丝零不等米一勺七抄至一升四合七勺八抄零不等塘每亩科银五丝四忽至二钱七分六毫七丝七忽零不等米一合一勺三抄至六升八合三勺七抄零不等归并卫所屯田每亩科种三升九合五勺九抄至二斗七升三合零不等每石折银五钱每石又摊征余徭等银二厘九毫七丝五忽至四分八厘三毫八丝四忽零不等归并卫所屯地每亩科粮七升九合七勺三抄至二斗二升八合三抄零不等每石折银二钱归并卫所余田每亩征余粮银四分一厘六毫六丝零自福建省改归屯田每亩科银九分四丝七忽至一钱一分四厘二毫四丝五忽不等
　　福建田赋每亩科银一分六厘九毫至一钱六分二厘五毫零不等米一勺九抄至二升四合七勺零不等官折田园地 【 自明代相沿凡职田沿官田官租田废寺田不征粮米止征折色曰官折田园地】 每亩科银八厘七毫至四钱一分七厘五毫零不等学田每亩科银六分四厘三毫至六钱九分九厘五毫不等
　　浙江田赋每亩科银一分五厘三丝至二钱五分五厘不等米三勺至一斗九升零不等地每亩科银二厘四毫至二钱一分三厘二毫不等米八抄至一斗九升三合五勺零山每亩科银五丝至一钱九分六厘三毫不等米六抄至五升三合七勺不等荡每亩科银四毫至七分三厘不等米五勺至七升五合不等塘每亩科银二毫至一钱二分四厘五毫不等米七撮至一升六合八勺不等湖地每亩科银三分七毫米九勺五抄桑每株科银一厘九毫至五厘六毫不等米一抄茶每株科银一厘五毫米七勺灶地每亩科银一分六厘一毫至一钱四分一厘四毫不等米三合七勺至三升七合不等归并卫所田地每亩科银五厘七毫二丝至一钱四分九厘零不等米一斗五升七合五勺至二斗四升零不等
　　湖北田赋每亩科粮六抄至二斗九升一合四勺八抄零不等每石征银二钱五分四厘五毫至二两九钱七分四厘一毫零不等更名田地每亩科粮四合九勺九抄至六升三合一勺不等每石征银四钱六分六厘归并卫所屯地每亩科粮一升五合至九升九合六勺零不等卫所管辖屯地每亩科粮一升二合至一斗八升不等每石征银三钱至一两三钱一分六厘六毫零不等
　　湖南田赋每亩科粮二勺九抄四撮至一斗四升六合九勺零不等每石征银二钱二厘三毫八丝至一两八钱四分四毫不等更名田地每亩科粮五合至一斗二升不等每石征银三钱七分三厘五毫至九钱二分四厘四毫不等归并卫所屯地每亩科银一厘九毫至一钱四厘三毫不等粮三合八勺至二斗不等每石征银一钱七分七厘四毫至一两六钱五分三厘一毫零不等岳州卫管辖屯田塘每亩科粮一升至一斗二升五合不等每石征银五钱六分苗强地每亩科银一厘五毫至三分六厘七毫九丝零不等
　　陕西田赋每亩科银二两三钱八分一厘七毫粮五升八合五勺至五升二合五勺不等屯地每亩科银二厘至九分八厘不等粮一升五合至三斗不等更名地每亩科银六厘九毫至七分五厘一毫零不等粮四升三合五勺至一斗四升八合零不等
　　甘肃田赋每亩科银二毫至一钱五分四毫零不等粮三勺至八升一合一勺零不等草三分至四分六厘零不等归并卫所屯地每亩科银一厘二毫至六毫不等粮五升至六升不等更名地每亩科银四厘八毫至一分七厘一毫零不等粮二合二勺至一升四合二勺零不等草一分至九分二厘不等土司地每亩科银七分五厘零粮二升四合二勺五抄零卫所管辖屯地每亩科粮四升一合八勺七抄零草五分八毫零番地每亩科粮四合至三升不等草二分一厘五毫至三分不等每户轮银三钱粮一斗至二斗五升不等监牧地每亩科银六厘
　　四川田赋每亩科银一厘五毫七丝至八分四厘九毫一丝零不等粮每斗折银四分估种每石征钱七分一厘二丝至七钱一分二厘零不等归并卫所屯地每亩科银一分二厘五毫至三钱不等粮二斗七升二合七勺零每粮一石征米五斗并八斗不等土司地每亩科银三厘四毫至二分三厘一毫零不等卫所管辖屯地每亩科银一分二厘五毫至二分不等米豆一升九合二勺九抄至八斗不等
　　广东田赋每亩科银八厘一毫至二钱二分三厘二毫零不等米六合五勺至二升二合九勺零不等归并卫所屯地科银照民地科则米每亩八升八合八勺泥沟每条科银四钱五分三毫零车池每方科银三钱九分四厘零
　　广西田赋每亩科银二分四毫至二钱一分二厘二毫零不等米三升七合至五升三合五勺不等官田每亩科米六升四合二勺至二斗七合七勺不等猺田每亩科米三升至五升三合五勺獞田每亩科银九厘至二分二厘三毫不等米三升七合四勺至五升三合五勺不等狼田每亩科银九厘米四升二合八勺学田每亩科银九厘米二斗四升八合四勺
　　云南田赋每亩科银五厘五毫至四分六厘五毫零不等粮一升九合四勺至一斗五升零不等归并卫所屯地每亩科粮五升九合二勺至八升一合八勺零不等马场地每亩科银三分夷地每亩科粮一升
　　贵州田赋民苗田俱每亩科银一分至六钱五分不等米五合一抄至四斗五升不等豆一斗土司田每亩科银八厘至一钱不等米七合二勺二抄至一斗五升不等官田每亩科米二斗五升至五斗不等归并卫所屯田每亩科银一分四厘一毫至二钱三分四厘不等米五升三合五勺至三斗七升三合三勺零不等豆三斗荞二斗三升三合三勺至三斗一升一合四勺零不等学田祭田每亩科银一钱至四钱不等米二斗至四斗不等谷二斗至一石一斗七合八勺零不等租地每亩科银三分至一钱不等山土每亩科银一分三厘六毫至五分不等米五升荞一斗旱祭田每亩科银一钱豆一斗官庄赈恤田每亩科米一斗四升九合至五斗不等谷四升一合三勺至一石二斗五升一合二勺零不等
　　（臣）等谨案直省州县科则多寡不一详载赋役全书兹谨照会典所载举其大凡至新疆田赋已杂见于新疆屯政篇不备载
　　顺治元年论曰前明厉政莫如加派辽饷以致民穷盗起而复加剿饷再为各边抽练又如练饷惟此三饷数倍正供更有召买粮科始犹官给以银继则按粮摊派官吏短价克扣书役勒索追比名为当官平市实则计亩加征民无控告殊可悯恤财兹以后凡正额之外一切加派尽行豁除如有官吏朦混倍征者杀无赦定各欵钱粮汇解例 【时解京钱粮头绪纷杂有正额止三千余两而条分四十余项者故设此例】 严加征火耗之禁八年苏松巡抚秦世桢疏言八事一田地令业主自丈 【 见田制篇】一额定钱粮俱填易知单设有增减分给小单以防侵蚀一由单详开总散数目花户名姓以便磨对一催科不许滥差衙役设立滚单以次追比一收粮听里户自纳簿柜俱加司府印封以防抽换一解放先急后缓勒限掣销毋许存留胥役之手一民差按田均派与排门册对验无使不均一备用银两不得预支从之令广东屯粮本折各半征收十年令江南秣陵广武英武三卫屯粮准其折色十一年钦定赋役全书 【谨按赋役全书顺治三年纂凡在京各衙门钱粮项欵原额及见在收支销算数目在外直省钱粮见在熟田应征起存数目均载入颁行每年令布政司将开垦荒田及增减户丁实数订入至是复行订正】十三年命户部侍郎王宏祚将直省额征起存总散实数编撰成帙凡有参差遗漏者悉行驳正其明季加派陋规豁免未尽者概行蠲除至漕白杂项或改折或本色俱细加清核编勒成书颁示天下于是赋役全书外又有会计册赤历丈量册黄册诸书 【会计册备载州县正项本折钱粮及起解交部日期解户姓名以杜侵欺并清积欠赤历载户口钱粮数目每年颁发二扇一备誊真一备百姓自登纳数令布政司岁终磨对丈量册载天下田土凡原隰坟壤下湿沃瘠沙卤咸具焉黄册则准于户口详其旧管新收开除实数条为四柱与赋役全书相为表里】 行一条鞭法颁易知由单 【一条鞭法以府州县一岁中夏税收粮存留起运之额通为一条总征而均支之至运输等事皆官为支拨而民不与由单之式以每州县土中下地正杂本折钱粮开列总数刊成定式于开征之前绐花户使民通晓此外又有截票印簿循环簿粮册奏销册截票之法开列实征地丁钱粮数目分为十限每月限完一分截票其票用印钤葢就印字中分为两半给纳户执凭半留库柜存验即所谓串票也印簿由布政司颁发令纳户亲填入簿季冬徼司报部粮册载各区纳户花名细数务与一甲总额相符易于摘比循环簿照赋役全书款项急者居先缓者居后按月循环征收奏销册以各省钱粮支解完欠按年分款汇造清册岁终送府由府送部据以考核】严征收加派之禁十五年御史许之潮疏言财赋之害莫大于蠹役官以参罚去而蠹役历久尚存前无所惩后无所戒故所侵蚀每至盈千累万而不知止请将从前侵蠹姓名数目清查籍其家业多者坐以大辟少者流配以清蠹源从之十六年令州县设征收柜凡征收时各置木柜排列署门令纳户眼同投柜以免扣克工科给事中阴应节疏言钱粮四弊一州县挪移一绅士包揽一土豪晒名绅士一隔县寄庄抗粮请严查惩禁从之
　　康熙二年工科给事中吴龙疏言直省解京各项钱粮国初原总归户部自顺治七年令各部寺分管催收以致款项繁多易滋奸弊请以一应杂项俱称地丁钱粮作十分考成除扣拨兵饷外其余通解户部各造简明赋役册其易知由单颁给民闲者尽除别项名色各部寺应用钱粮即向户部支给从之四年革来年预征之例凡钱粮均以夏秋分征申加潻火耗之禁六年上以由单款项繁多小民难以通晓令嗣后只开上中下等应征银米实数其湖广陕西二省粮石派征本折数目向未开载令照例填注七年谕户部收租直省起运钱粮督抚不得纵容司道书吏勒索苦累解官 【 谨按州县经征钱粮运解布政使司候部拨日起运】
　　直隶起运银百九十一万三千四百九十一两四钱八分九厘有奇
　　盛京起运银二万六千三十一两六钱一分七厘七毫有奇
　　山东起运银二百七十八万一千六百四十七两六钱二分八毫有奇
　　山西起运银二百五十九万三千五百十有七两六钱五分八厘有奇
　　河南起运银二百七十三万八千一百五十两三钱六分有奇
　　江苏起运银百八十九万八千九百九十一两有奇
　　安徽起运银百三十七万九千五百十有二两有奇
　　江西起运银百五十七万一千三百二十两一钱九分有奇
　　福建起运银百有三万七千六百十有八两五钱二分有奇
　　浙江起运银二百十有四万五千八十三两二钱八分有奇
　　湖北起运银八十二万三千百有二两七钱有奇
　　湖南起运银九十万二千五百十有七两六钱六分有奇
　　陕西起运银百三十五万六千三百五两一钱五分有奇
　　甘肃起运银十有九万一千五百九十三两四钱二分有奇
  </div>
  <div class="pagination">
   <a href="清朝通典_page10.html">
    上一页
   </a>
   <span>
    ...
   </span>
   <a href="清朝通典_page6.html">
    6
   </a>
   <a href="清朝通典_page7.html">
    7
   </a>
   <a href="清朝通典_page8.html">
    8
   </a>
   <a href="清朝通典_page9.html">
    9
   </a>
   <a href="清朝通典_page10.html">
    10
   </a>
   <span class="current-page">
    11
   </span>
   <a href="清朝通典_page12.html">
    12
   </a>
   <a href="清朝通典_page13.html">
    13
   </a>
   <a href="清朝通典_page14.html">
    14
   </a>
   <a href="清朝通典_page15.html">
    15
   </a>
   <a href="清朝通典_page16.html">
    16
   </a>
   <span>
    ...
   </span>
   <a href="清朝通典_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
