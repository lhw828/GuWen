<!DOCTYPE html>
<html>
<head>
    <meta charset="UTF-8">
    <title>续通志 - 第 760 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 760 页/共 1359 页</h1>
    <div class="content">判三司都磨勘司再为户部判官出为京东转运副使奏还东平监所侵民田六百八十家又决古广济河通运路罢夹黄河岁减夫役数万计 
迁右司谏徙荆湖南路转运使召还拜比部员外郎知制诰淮南饥遣知微巡抚所至按视储粮察诸官吏能否使还判吏部铨兼刑部知微词 
藻虽无奇采而平雅适用思亦敏速又判司农寺纠察在京刑狱天禧二年加玉清昭应官判官卒年五十录其子舜卿为太常寺奉礼郎知微 
仪状甚伟沈厚有材干不务皦察有集三十卷子尧卿大中祥符五年进士及第

　　△上官正

　　上官正字常清开封人少举三传后为鄜州摄官雍熙中召授殿前承旨屡遣鞫狱迁供奉官合门祗候天雄监军淳化中转作坊副使 【 
按隆平集作作坊使】 剑门都监李顺之乱分其党趋剑门时疲兵数百人正奋励士气以御之会成都监军宿翰领兵投剑门与正兵合因迎 
击大破贼数千众斩馘殆尽太宗嘉之超正为六宅使剑州刺史充剑门部署翰自供奉官擢崇义使领昭州刺史数月正被疾复遣还任所授 
以方略令招抚残孽慰勉遣之初川贼甚盛朝议深以栈路为忧正以孤军力战挫贼锋自是阁道无壅王师得以长驱而入贼众三百余败归 
成都自此沮气矣后贼既诛余寇匿山谷恃险结集剽劫为患正谕以朝廷恩信皆相率出降未几加峰州团练使与雷有终并为西川招安使 
正木强好凌人自谓平贼有劳受人主知无所顾忌数面攻两川官吏之短众积怨怒多上章诉其不法者太宗谓近臣曰正婞直而失于谦和 
恐其不能自全乃赐手札戒谕曰当以和辑远民为念正上表谢真宗即位改庄宅使是秋广武叛卒刘旴啸聚数千辈逐都巡检使韩景佑略 
汉蜀卭州怀安永康军正与钤辖马知节领兵趋新汉抵方并击败之斩旴平其党迁南作坊使咸平初擢拜东一合门使句当军头引见司俄 
权户部使出知沧州徙高阳关副都署真拜洺州团练使车驾北巡以为行营先锋钤辖寻知青州会王均叛属命为峡路都钤辖移知梓州又 
厯沧瀛镇贝四州高阳关部署求知磁州会邢州地震民居不安徙正典之移潞州景德中以河北新经兵革以正知贝州迁洺州防御使复知 
沧州移同州再表引年授左龙武军大将军平州防御使分司西京寻以本官致仕四年卒年七十五子璨

　　△卢斌

　　卢斌开封人以笔札事晋邸太宗即位补殿直雍熙中领兵屯霸州会大举北伐令以五千骑随曹彬抵岐沟 【按宋史本传作祁沟隆 
平集作岐沟考宋史地理志隆平集不悞今据改】 时契丹据河王师乏水斌请以千弩斫砦契丹遁去遂移军夹河既克涿州令斌以万人戍 
守会食尽大兵将还斌因恳言涿州深在北境外无援兵内无资粮丁籍残失守之无利今若还师必须结阵而去以一阵之役比于固守其利 
百矣复虑辽人乘便剽袭宜为之备彬以为然遂以兵拥城中老幼并狼山南还易州彬之旋也无复行伍果为契丹所乘诸将皆以失律被谴 
斌亦下枢密院问状太宗闻其尝建议弃涿州遂释不问以为霸州破虏军缘边巡检端拱中又为永兴军华州巡检时大贼侯和尚刘渥劫兴 
平栎阳斌率兵掩袭且追且鬬至耀州擒斩并尽以劳改供奉官召还面加奖慰授合门祗候为梓遂十二州都巡检使许便宜从事淳化二年 
贼任诱等寇昌合州斌侦知贼在龙水镇值大雨斌驰马四十里骑从数十人遂斩诱等百余级贼众悉平富顺监蛮掠荣州斌晨夜倍道以赴 
得州兵千人署随军粮料以张其势蛮乃遁追至地头镇东南八十里树栅招其酋谕以朝旨歃血刻石为盟而遣之俄而荣戎资州富顺监贼 
钞乡邑斌擒三百人部送阙下余悉临敌斩戮贼王尽复起荣资斌击灭之尽缚以献迁内殿崇班是冬季顺为乱斌即率兵六百抵成都鬬战 
连月杀数万人明年成都不守斌还梓州集十州兵赴援知州张雍委以监护之任会江水泛溢毁子城斌劝谕州民翌日畚锸大集自城西大 
濠中掘堑深丈决西河水注之以环城二月贼渠相里贵众二十一万傅城下城中兵裁三千斌曰军法倍兵不战然狂丑乌合非训练之师即 
感厉士伍负土塞南北门为固守之计又突出与贼战击刺三十余合贼稍却俄复大设机石连弩冲车云梯四面鼓噪乘城矢石乱下斌与州 
将随机设备长围八十日会王继恩令石知颙率兵来援斌出东门迎劳王师贼不战而溃斌乘胜追斩及纳降二万余五月贼数万围阆州斌 
领千兵赴之斩首五千围遂解又至蓬州老雅山贼众三千为阵拒斌斌击败之至城下贼复大集斩三千级蓬州平斌传诏安抚蓬阆渠达四 
州擢授西京作坊使领诚州刺史斌在川陕六年以孤军御寇累立战功表求入奏太宗遣使谕之曰俟妖孽尽殄当召汝既而贼党集梓绵汉 
三州境上斌往平之未几代还太宗亲加劳问拜东上合门使检校左仆射加食邑三百户上言葭萌路出师讨贼可直入利州若寇焚栈道剑 
门之险不足固也请置砦栅从之寻命为银夏兵马钤辖遣与李继隆等五路出师讨李继迁斌求对恳言不若坚保灵州于内地多积刍粮以 
师援送苟其至也会兵首尾击之庶几无枉费而不失固圉之策矣时业已出师不从其议改授灵环路钤辖领兵二万为前锋令于乌白池与 
诸军会斌谓李继隆曰灵州抵乌白池月余方至若自环州橐駞路裁十日程即不俟诏而往与诸将失期不见贼而还俄徙屯寍州以疾召归 
句当军头引见司咸平初卒年五十子文质殿中丞

　　△周审玉

　　周审玉开封人父勋以亲校事唐明宗累立战功太平兴国中至隰州团练使周显德初审玉荫补殿直从世宗平瓦桥关甚见亲信太祖 
受禅为供奉官未几加合门祗候累迁崇义洛苑副使西京作坊使雍熙中契丹犯塞潘美屯师定州审玉为监军尝与敌战而先锋刘绪陷贼 
审玉跃马趣击拔绪而还以勇敢闻淳化中知贝州有骁捷卒戍州者三十七人同谋杀审玉劫库兵而叛推虞候赵咸雍为首审玉觉之与转 
运使王嗣宗率兵悉擒其党以功领顺州刺史至道初徙并州钤辖咸平初知凤翔府有桑门乘传而西以市木为名威动府县审玉曰此有所 
倚而为也因按诘之尽得其奸状械送阙下以目疾代还奉朝请拜章请老得左千牛卫大将军致仕卒年七十四审玉少长兵间习知攻守之 
法子允迪为虞部员外郎

　　△裴济

　　裴济字仲溥绛州闻喜人唐相耀卿八世孙后徙家河中济少事晋邸同辈有忮悍者济屡纠其过失被谮出补太康镇将未几谮济者坐 
法太宗即位补殿直为天威军兵马监押及平太原征幽蓟济迎谒陪扈令监军易州契丹攻城不能下以劳迁西头供奉官太平兴国末江表 
盗起命为巡检迁崇仪副使召还迁崇仪使监戍兵于威虏军涂次镇州夜有贼骑扣城门大呼曰官军至矣州将然之促守吏开关济遽止之 
曰此必妄也及旦果有敌兵遯去太宗嘉之迁西上合门使定州都监就加行营钤辖寻知定州契丹三万骑来攻济迎击于徐河斩数千级获 
牛马铠仗甚众淳化初与周莹同判四方馆未几为镇州行营钤辖又与李继隆击贼于唐河济短兵陷阵贼大败走优诏褒美改四方馆使复 
知定州徙天雄军钤辖迁客省使复知定州至道二年改内客省使知镇州立春日出土牛以祭酌奠始毕有卒挟牛去济察其举止知欲为变 
亟命擒之果有窃发者数十人已劫鄽间矣悉搜捕腰斩之军民肃然济在镇定凡十五年威绩甚着召还知天雄军咸平初李继迁叛以济领 
顺州团练使知灵州兼都部署至州二年谋缉八镇兴屯田之利民甚赖之其年清远军陷夏人大集断饟道孤军绝援济刺指血染奏求救甚 
急兵不至城陷死之帝闻嗟悼特赠镇江军节度三子并优进秩济在诸使中甚有声望及没夏人皆惜之子德谷虞部郎中德基至如京使德 
丰殿中丞

　　△李继宣

　　李继宣开封浚仪人干德中补右班殿直裁十七岁命往陕州捕虎杀二十余生致二虎一豹以献太平兴国初掌南作坊使改供奉官出 
为邠寍庆三州巡检都监继宣本名继隆与明德皇后兄同姓名至是太宗改焉召还承受定州路奏事奉诏修长城口平塞威虏静戎军保州 
又领兵入敌境获老幼千余牛畜数百又率兵抨契丹于干寍泥姑海口契丹寇静戎军从崔彦进过拒马河接战大败之又为贝州监军雍熙 
三年曹彬北征继宣从先锋李继隆至方城力战三日大军继至遂克固州进壁涿州东又与敌鬬乘胜攻北门克之又将五千骑援米信因率 
劲骑追至新城北大败之继宣亦中流矢大军还雄州取刍粮遇契丹新城疾战至暮继宣中十创明日复战继隆为敌所邀继宣以所部拔之 
且战且行夺涿河数日乃至涿州及弃州保岐沟关又战拒马上追奔至孤山契丹乃引去留屯满城俄还贝州以功超授崇仪使代王继恩为 
易州驻泊都监又领骑兵五千戍北平押大阵东偏受田重进节度屯长城口敌至大沟继宣进满城敌至定州夺唐河桥重进召继宣赴援转 
鬬入定州敌兵北去重进命将五千骑蹑其后抵拒马河及敌据杨疃继宣径掩击之遂焚庐舍而遁雍熙四年为高阳关行营都监端拱初契 
丹骑至瀛镇继宣率步骑万人入敌境抵胜务焚聚落获生口契丹乃引还时易州候骑不至继宣于易州平塞军长城口威虏静戎顺安军至 
高阳为望橹七所举烽以候警急二年为镇定高阳关三路排阵都监押大阵西偏与李继隆部刍粮抵威虏还度徐河为敌追袭继宣驻军与 
鬬杀获甚众又败契丹于保州西射城追薄西山淳化三年徙知保州又转庄宅使筑关城浚外濠葺营舍千五百区造船一百艘人鸡距泉以 
运粮徙定州行营都监戍深州改高阳关行营都监课军中劲弩为入阵之备五年领高州刺史会契丹泛海劫千乘县继宣请于海口置砦以 
御之至道三年迁北作坊使俄加南作坊使出为镇州行营钤辖契丹寇定州命主无地分马敌至怀德桥继宣领兵三千掩袭之至则契丹已 
坏桥继宣横木而度追奔五十余里契丹焚镇州中渡常山二桥继宣领兵趣之契丹保丰隆山砦继宣伐木治常山桥契丹闻之大惧拔砦遁 
走继宣锐于追袭傅潜为部署继宣诣潜请行颇为所抑及召潜属吏诏继宣与高琼同主军事逐敌越拒马河复为镇州钤辖受诏按视缘边 
城砦权知威虏军敌骑至城下屡出兵设伏斩获甚众俄还镇州咸平四年拜西上合门使领康州刺史为前阵钤辖与秦翰杨延昭杨嗣分屯 
静戎威虏敌至会师于威虏延昭嗣轻骑先赴羊山继宣与翰分左右队各整所部翰全军亦往继宣留壁赤虏止以二骑继进至则延昭嗣适 
为敌所乘继宣即召赤虏之师与翰师合势大战敌走上羊山继宣逐之环山麓至其阴继宣马连中矢毙凡三易骑进至牟山谷大克捷特加 
检校官及食邑明年徙定州钤辖扞契丹于唐河会缘边都巡检使杨延昭杨嗣御敌师败诏继宣与内殿崇班王汀代之望都之败敌骑剽郡 
县继宣立徐河契丹数十队薄威虏威虏魏能与战走之久而继宣始至又寇静戎汀请分兵自将袭契丹继宣拒之虽日出游骑侦敌势屡徙 
砦而未尝出战为能汀所发召还令枢密院问状降为如京副使景德初加如京使镇州钤辖契丹乘秋来攻时桑赞病足郑诚赴定州继宣独 
主镇州全师厯屯邢赵及与契丹和命为高阳关钤辖复为西上合门使领康州刺史三年兼知瀛州继宣罕识字帝以河间郡事繁命高继勋 
代之止为钤辖大中祥符初徙镇定两路钤辖进秩东上合门使召还改郓州部署加四方馆使以疾授西京水南都巡检使卒年六十四子守 
忠

　　△张旦

　　张旦赵州人勇敢善射以经学中第至国子博士淳化中知陵州时李顺构乱连下城邑贼党数万攻陵州旦修完战具置鹿角砦驱市人 
进战大败之杀五千余人获器械万计特迁水部员外郎赐绯鱼由是知名数月西川招安使上官正言雅州密迩蛮蜑镇抚须得其人张旦前 
守陵州剑外伏其威名望改授诸司使令知州事帝以省郎之重不欲换他职乃授刑部员外郎赐金紫乘传之任真宗即位迁兵部员外郎改 
尚食使知德清军景德中契丹入寇陷军壁旦与其子利涉率众奋击并战没帝闻之惊悼特赠左卫大将军深州团练使利涉崇仪副使录其 
四子官时有上封事者言朝廷宜优加恩典以劝忠臣诏以恤旦事告谕天下

　　△张煦
</div>
    <div class="pagination">
<a href="续通志_page759.html">上一页</a><span>...</span><a href="续通志_page755.html">755</a><a href="续通志_page756.html">756</a><a href="续通志_page757.html">757</a><a href="续通志_page758.html">758</a><a href="续通志_page759.html">759</a><span class="current-page">760</span><a href="续通志_page761.html">761</a><a href="续通志_page762.html">762</a><a href="续通志_page763.html">763</a><a href="续通志_page764.html">764</a><a href="续通志_page765.html">765</a><span>...</span><a href="续通志_page761.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
