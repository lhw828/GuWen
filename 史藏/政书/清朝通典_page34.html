<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 34 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 34 页/共 61 页
  </h1>
  <div class="content">
   燕礼

　　?优老

　　（臣）等谨按杜典有养老一条今考古者养老之义虽载于礼经而三老五更之制诸说纷如杜典所载且有凭臆而害礼者皇上于戊戊岁御制三老五更说以辟之近复命刻于辟雍碑阴又御制三老记书张廷玉三老五更议后二篇煌煌圣训实发千古未发之蕴兹恭录篇端以正旧说之谬至若我朝定例民间寿跻百龄者题请建坊日升平人瑞每年举行不可胜数皇上于岁越期颐者赐诗赐额并加赏内府缎疋银两洵为异数又自圣祖肇举耆筵皇上重修茂典尤从古未有之盛事兹悉恭纪为优老一篇云
　　御制三老五更说曰三老五更之说不见于诗书其见于礼记者盖出乎汉儒非孔子之言惟左传三老冻馁之文为最古然传谓公聚朽蠹而三老反不见养遇非与五更相提并论也注三老五更者多矣或谓上中下寿或谓工商农而不及五更或谓明天地人与五行之事或谓取象三辰五星或谓知三德五事者各以臆度不堪缕指矣至蔡邕独断乃有父事兄者之说而白虎通之谬直以为老更各一人且曰父一而已不宜有三吁可怪哉天子养老即所以教孝于天下何至以父事之且即其说父一而已则天子已自有父今复事一人是非二父乎腐儒执虚文而谬大义真不直一噱耳邕复解更为叟谓豕亥之讹夫叟与老同既有老又何藉叟为哉予以为三者天地人之数养老自以三举其数耳若夫五更则更事之说为近而五伦五常莫不具于此人数不必其备行之以敬诚恺悌则中和位育将在是矣后儒一切穿凿之论何足数哉
　　御制三老记曰子既为三老五更之说以辟诸家之谬然以三老之称数典于左氏其何以称三老则求其解而终不得其辞兹以三余之暇书辟雍诗册有三老之语临池下愰然悟曰三老之言实出孟子所谓老而无妻老而无夫老而无子此非三老而何孟子虽出左氏后而此语自由古以传故即继之曰文王发政施仁必先斯四者可知文王时即有三老之称左氏提其纲孟子晰其目耳且晏子对叔向叹齐之将为陈氏所云公弃其民三老冻馁乃指一国鳏寡独穷之民之无恤者设以上寿中寿下寿论之岂八十以下之老即可以弗恤乎其余傅会之论愈说愈远然总于辟雍养老兴贤有何涉乎自是而三老之称徧于乡闾所谓三老董公壶关三老之类不一而足盖耆艾而长于乡者即可称三老而非定三人也夫予三老五更之说成于戊戌逮今又六年求其说而不得而笔下偶得之是不可以不记且此六年中何尝不读孟子而未有会兹偶会之益见理不可不日穷书不可不日读宁渠呈己之是显人之非以为博闻广识而已哉
　　御制题张廷玉三老五更议曰戊戌年为三老五更说亦既辟其踳驳而勒之新建辟雍之碑矣今秋驻避暑山羊检续书之四库全书内文颖集中有三老五更议之篇而挂漏其名因命检文津阁之书乃知为张廷玉所撰憬然忆之事在乾隆戊午为廿七月既阅诸礼毕举之时于视学之前曾向军机大臣等谈及三老五更而咨其可行与否彼时鄂尔泰依违其间张廷玉则断以为不可于是奏此议而遂寝其说盖鄂尔泰固好虚誉而近于骄者张廷玉则善自谨而近于懦者且二人彼时皆可望登此席者也以今观之则廷玉之议为当设尔时勉强行之必有如廷玉所谓资后人之议者矣若朕戊戌年之所为三老五更说戊戌去戊午历四十年其事早己忘之盖戊午朕方廿八岁而戊戌则六十有八此亦足验四十年间学问识见之效而年少时犹未免有好名泥古之意至今则洒然矣兹观廷玉之议与朕之说不约而同树之前旌焉因命并勒辟雍碑以识己学之浅深及弗掩人之善也夫廷玉既有此卓识何未见及朕之必不动于浮言遵皇考遗旨令彼配享太庙而临休致归里时乃有求入庙之请此所谓老衰而戒之在得乎朕又以廷玉之戒为戒且为廷玉惜之
　　顺治元年十月恩诏军民年七十以上者许一丁侍养免其差徭八十以上者给与绢一下绵一觔米一石肉十觔九十以上者倍之有德行着闻为乡里所敬服者给冠带荣身自后恭遇覃恩并如此例
　　康熙四十二年二月定百岁老民给与升平人瑞匾额并绐银建坊节妇寿至百岁者给与贞寿之门匾额仍给建坊银两命妇亦如之五十二年三月圣祖仁皇帝万寿圣节谕大学士等今岁天下老人为朕六十大庆皆从数千里而来赐伊等筵燕遣回着查八旗满洲蒙古汉军汉人大学士以上民以上年逾六十五岁以上者奏闻择日赐燕有不能来者朕另行按分额给再查八旗满洲蒙古汉军以至内府佐领下不论官员闲散人等年七十以上老妇亦着奏闻俟老人赐燕后再定一日送皇太后宫赐燕有贫乏不能来者着各属协助车马使之前来再敕宗人府诸王以下宗室子孙内二十岁以下十岁以上选择聪明堪供使任者六七十人令于耆老前执爵即朕子孙皆令之出宗室外不用他人也越翼日燕直隶各省汉大臣官员士庶人等年九十以上者三十三人八十以上者五百三十八人七十以上者一千八百二十三人六十五岁以上者一千八百四十六人于畅春园正门前传谕众老人曰今日之燕朕遣子孙宗室执爵授饮分颁食品尔等与燕时勿得起之以示朕优待老人至意又谕曰书称文王善养老孟子曰七十非帛不暖非肉不饱帝王之治天下发政施仁未尝不以养老尊贤为首务近来士大夫只论居官之贤否而移风易俗之实政入孝出悌之本心未暇讲究朕因今日之盛典特宣此意若孝悌之念轻而求移风易俗其所厚者薄而其所簿者厚矣尔等皆是老者比回乡井当各晓谕邻里须先孝弟倘天下皆知孝弟此诚移风易俗之本也命扶掖八十岁以上老人至御前亲视饮酒赐年老诸大臣袍帽等物直省各老人白金有差命给年老致仕闲居大臣诰封及宫保衔以示优崇耆旧至意又八旗满洲蒙古汉军大臣官员护军兵丁闲散人等年九十以上者七人八十以上者一百九十二人七十以上者一千三百九十四人六十五以上者一千十二人赐燕于畅春园正门前执爵颁赐饮酒一如前仪八旗满洲蒙古汉军老妇七十岁以上者齐集畅春园皇太后宫门前随召九十岁以上者入宫门内八十岁以上者至丹墀下七十岁以上者集宫门外大臣命妇年老者亦皆召至宫门内赐坐皇太后亲视颁赐茶果酒食等物其余令诸皇子及宗室子弟以次颁给又赐命妇年老者衣饰彩缎素珠银两五十三年四月赐八旗满洲蒙古汉军老妇白金有差五月赐热河居住耆老白金有差六十一年正月赐千叟燕召满汉大臣文武官员及致仕退斥人员年六十五以上者计千余人燕于干清宫前命诸王贝勒贝子及闲散宗室等授爵劝饮分颁食品如前礼
　　雍下元年正月谕户部恩赐老人原为崇年尚齿而地方赏老人者每州县动支数千金司府牧令上下通同侵扣吏役任意需索老人十不得一今饬督抚严查不许丝毫侵扣再老人九十以上者州县不时存问二年三月以向例老人年逾百龄者奏给坊银三十两并升平人瑞匾额奉旨年至一百十岁加一倍赏赐至一百二十岁者加两倍赏赐更有多得寿算者按其寿算加增着为定例
　　乾隆元年二月恩诏凡民人年七十以上者免一丁侍养年八十以上者顶带荣身又特谕直省凡属生监年七十以上者优免一丁年八十以上者给与八品顶带七月河南新乡县老妇刘氏年一百十五岁因雍正十二年间曾经题准建坊赏赐至是恭遇恩诏定例不得入册事闻奉谕刘氏跻此罕有之贞寿自应一体沾恩以昭旷典着该地方官仍造入恩赏册内使伊得被光荣各直省老民老妇凡年登百岁已蒙旌表者俱仍加赏赐以示优待寿民之意永着为令五年七月命妇索绰罗氏年一百三岁其子孙五世同堂万寿节扶掖入朝照例旌表加恩赏赐并御制诗章赐之六年九月巡幸热河至常山峪耆民赵可立年一百二岁迎谒道左御制诗章赐之八年九月驻跸盛京赐父老酺九年六月湖北巡抚以寿民汤云山一百四十一岁奏闻得旨赏给上用缎五疋银五十两再加恩特赐再阅古稀匾额以旌人瑞并赐御诗一章十一年九月巡幸五台经唐县老民刘永寿一百一岁迎驾道左行不扶杖命赐之金与食御制诗一章十二年十一月礼部以致仕内务府总管丁皂保年跻百岁请例建坊得旨赐朝衣一袭上用缎十疋银千两并给期颐国瑞匾额十五年二月巡幸五台唐县老民刘永寿年百有五岁重迎圣驾恩加赏赉并御制诗章赐之十六年正月南巡江浙恩赏经过州县老民银牌白金并命照从前恩诏之例分别赏赉自后銮舆所过地方并如之又翰林院侍讲刘起振一百三岁自粤至浙迎驾恩加优赏并赐御制诗章十一月皇太后六十万寿奉谕到京叩祝之老民老妇俱经赏赉仍令该地方官护送回籍其将次赴京称祝之寿民俱着地方官从优送回十二月谕生员詹星斗年届期颐实为胶庠人瑞着加恩给与国子监学正职衔仍于常例外赏给上用缎二疋十七年九月恩赏会试下第耆老诸生八十以上者给与翰林院检讨衔七十以上给与国子监学正职衔又七十岁以上之国子监学正王延年会试下第奉旨升授额外司业十八年正月谕国子监助教曹洛禋年逾大耋精力康强分教成均蔚为耆宿着加恩授为国子监司业额外行走二十年十二月赐安徽百龄生员姚光虞缎一疋银十两二十二年正月谕顾栋高年登耄耋经术湛深着加恩赐以国子监祭酒衔二十四年十月谕礼部议覆福建巡抚题诏安县民沈起龙年登百岁五世同居夫妇齐眉子孙绕膝洵属升平人瑞宜推优老之恩益懋敦伦之化亲制诗章并书匾额以赐仍着赏上用缎三疋以示宠异二十六年二月广东巡抚以南海县民杨能启暨妻黄氏百岁同臻奏闻特赐期颐偕老匾额并御制诗章赐之十一月皇太后七旬万寿恩诏满洲蒙古汉军兵丁及内扎萨克喀尔喀等蒙古年七十八十九十以上分别赏赉至百岁题明给与建坊银两余悉照前例诏举九老会在朝王大臣九人共六百七十七岁在朝武臣九人共七百二十二岁致仕诸臣九人共七百四岁命游香山以优遇之二十八年正月山东章邱县寿民王欣然寿一百三岁弟瑞然寿一百岁上以昆季一堂期颐萃庆特加优赏并御制诗章赐之三月幸盘山宁津县寿民李友益年一百三岁子三贵年八十六岁三刚年八十四岁三强年八十一岁侄孙知毅年八十岁奉旨每人赏给银牌缎疋有差寻赐李友益匾额并御制诗章三十年闰二月南巡浙江遂昌县训导王世芳年一百七岁迎銮奉旨赏绐匾额并缎二疋三十一年四月恩赏会试下第举人八十以上者六品京官衔七十以上七品京衔六十以上及虽未六十而验系实属衰颓者八品京衔自后每科会试年老举人恩赏京衔并同此例又敕直省督抚于每科验看截取举人时其年在七十以上者题请着给翰林院典簿国子监典簿等官职衔用昭优老至意五月山东巨野县民姚宏毅年一百一岁妻年一百岁上以齐眉难老人瑞所希御制诗章赐之三十五年正月安徽巡抚以太湖县民朱宪章偕妻刘式同登百岁题请旌表御制诗章赐之八月御制赐百有十二岁老人王世芳诗序曰乙酉春南巡至浙江芳以遂昌训导迎銮年已百有七矣跻上寿而神明不衰特书黉帝期颐额以赐并加六品秩荣其身今年以朕六旬庆节诣阙称祝计其齿复益五龄而康强如昔乃诏锡国子监司业衔且予在籍食俸示优老也国家熙洽百有余年太和之气蔚为耆儒用征寿世固史册所罕觏彼称明岁复来京师恭祝慈宁八袠万寿人瑞延洪式光庆典又岂香山九老所得差肩者哉因赐是诗以宠异之是年顺天乡试诸生年八十以上者特恩赏给举人各直省亦如之自后每科乡试耄耋观光咸加恩赐并视此例三十六年四月江西兴安县举人李炜年跻百龄来京应万寿恩科会试榜发未经中式特赐国子监司业职衔加赏内府缎疋并御制诗章赐之十一月皇太后八旬万寿诏再举九老会在朝王大臣九人共六百八十八岁武臣九人共六百八十五岁致仕诸臣九人共七百二十九岁命游香山并如前例四十五年正月安徽亳州寿民陈如寿百六岁妻王氏百一岁巡抚疏闻得旨优赏并御制诗以纪瑞四十九年三月南巡谕福建钦赐进士邓锺岳年届百四岁兹来浙迎銮皓首庞眉允称人瑞着加恩赏给国子监司业职衔以示朕嘉惠期颐至意四月谕朕清跸巡方优惠耆年江浙两省已普加恩赏至直隶山东为经过地方向来不在此例仰承天眷喜得五世元孙嘉庆骈臻恩施宜渥所有直隶山东二省老民老妇俱着加恩一体赏赉用溥寿祺九月谕朝鲜国进献年贡陪臣向例于岁底到京明正举行千叟燕中外大小臣工耆庶年逾周甲者咸得预燕用溥寿祺朝鲜国素称恭顺比于内臣其陪臣亦应一体入燕以昭宠眷着礼部即速行文该国王所有今岁年贡正副使内酌派年在六十以上者一二员来京俾得预兹盛典共沐光荣以示朕嘉惠远邦优礼耆年之至意十月谕繄古帝王御世建极凝庥上有敷锡之君下享盈宁之福洎乎近代史册尠称我皇祖冲龄践阼统驭寰区仁渐义摩涵濡休养康熙年间曾举行千叟燕与中外臣民跻寿宇而迓繁禧诚为千载一时之嘉会朕诞膺丕绪敬绍鸿图仰承昊苍眷顾福佑朕躬年逾古稀尚康强勤政惟是敛时锡福期举世盛登仁寿着于乾隆五十年正月初六日举行千叟燕盛典用昭我国家景运昌期重熙累洽嘉与中外臣民耆老介祉延禧之至意所有一切事宜着各该衙门敬谨预备十一月谕明岁举行千叟燕原定四品以下官员年六十五岁以上者始准入燕现在人数已增至三千而官员与兵丁不同如必六十五岁以上方准入燕则年过六十之职官不得邀荣者甚多着加恩凡在京四品以下现任原任各员年过六十者俱准其入燕用昭普锡春祺加惠耆臣之至意又谕明岁举行千叟燕现在已数三千之数所有年逾七十以上之各项兵丁在入燕人数之外者俱着加恩按年岁各赏给银牌一面十二月谕薪正举行千叟燕所有与燕之官员兵民年在九十以上者俱准其子孙一人扶掖入燕其文武大臣年逾七十者令其自行揣量如步履销艰亦准子孙一人扶掖入燕以示朕优待耆臣有加无己之至意五十年正月初六日赐千叟燕于干清宫几宗室王贝勒以下文武大臣官员予告大臣官员覃恩受封文武官阶绅士兵丁耆农工商外藩王公台吉回部番部土官土舍朝鲜贺正陪臣共三千人坐席各以品级班位凡八百筵钦定千叟燕乐歌于升座韶乐奏隆平之章于大燕进茶清乐奏寿恺升平瑞之章于进酒清乐奏紫禁春开之章于还宫韶乐奏庆平之章 【 详见乐典】其有官跻一品年届九十以上者召至御座前手赐之觞凡预燕三千人各赐鸠杖一并赉如意貂皮锦缎笔墨笺纸等物皆按品颁给有差礼成次日凡预燕王贝勒大臣官员人等均诣阙谢恩是月谕朕仰承天眷上年喜得五世元孙嘉庆骈臻恩施宜渥因令各省督抚查明所属绅士庶民有身及五代同堂者加恩赏赉兹据造册咨送军机处汇奏共一百九十二户内郭有英张羽刘湘锺君宠四人俱寿逾百龄曾元绕膝洵为升平人瑞朕制诗一章分赏四家并各御书匾额以赐用示宠荣所有应赏银两缎疋及建坊之处仍着该部照例具题其未届百龄五代同堂之张文聚等一百八十八人并着各督抚分别年岁给予匾额赏给缎疋银两以昭锡福推恩同登寿宇之至意

　　?燕礼

　　（臣）等谨案杜典不载燕礼而开元礼于朝贺后即有宴会仪注是所以通上下之情而示慈惠之意也伏考国朝定制有太和殿燕保和殿燕慈宁宫燕又有临雍经筵修书凯旋等燕仪具大清通礼凡赐燕之典己于各门分载今惟稽会典所述志其缘起以及更定诸仪制汇为燕礼一篇以补杜典之所未备至蒙古等外藩年班朝贺来京者除夕赐燕外又有紫光阁圆明园赐燕之例岁以为常兹不胪述惟惇叙殿赐燕联句及干清宫普燕宗室均为非常旷典恭纪于篇以仰志皇上睦族敦亲之至意若夫耆筵懋举承祖德而彰国庆者已详着优老篇云
　　崇德元年定元旦万寿圣节大燕礼王贝勒贝子公等各进馔筵牲酒如停止筵燕即免进又定燕外藩礼及王府燕礼是年喀尔喀来朝五日赐燕一次诸王府皆设燕索伦部落进贡三日赐恩燕一次诸王府按旗燕七次又定皇后宫元旦千秋节设燕公主福晋以下至一品命妇咸齐集郡王以下至县君候旨齐集三年定蒙古王贝勒贝子公台吉等朝贺元旦除元旦大燕外赐恩燕一次每旗王府各燕一次
　　顺治元年定衍圣公来朝燕礼朝见后在部燕一次三年定殿试进士传胪毕赐恩荣燕于礼部四年定会试主考各官入场出场燕八年世祖章皇帝大婚礼成御太和殿设庆贺礼与元旦同九年定冬至大燕礼与元旦同又定纂修实录及临雍赐燕礼十年定皇太后宫三大节燕礼十一年定蒙古王贝勒贝子公台吉都统等以事来京候常朝御殿日随班行礼在内筵燕一次十四年定经筵赐燕礼
　　康熙七年定太皇太后皇太后三大节燕礼诸王各进筵席牲酒皇后率公主福晋大臣命妇诣宫行礼毕筵燕二十一年定外藩王以上台吉都统以上朝贺来京除夕于保和殿赐燕一次元旦后五旗王府筵燕五次六十一年正月赐千叟燕于干清宫 【 详见优老】
　　雍正二年纂修大清会典开馆日筵燕一次四年定元旦赐王公百官燕仪五年奉旨外藩扎萨克王贝勒贝子公台吉等朝贺元旦来京明岁着左翼王等燕一次右翼王等燕一次七年纂修上谕开馆日筵燕一次
　　乾隆元年定外藩蒙古王等庆贺元旦来京除夕在保和殿筵燕一次如奉旨停其来京将除夕筵燕停止其在京之蒙古王等应人燕者照例赐给筵燕二年定外藩王台吉等朝贺来京元旦后王府筵燕仍按旗各燕一次三年定元旦太和殿大燕馔筵二百有十席羊一百酒一百瓶亲王每人进席八郡王席五均羊三酒三瓶贝勒进席三贝子席二均羊二酒二瓶入八分公进席一羊一酒一瓶又定正月初二日皇太后筵燕馔筵三十席羊二十酒二十瓶亲王郡王每人进席一羊一酒一瓶八年奉旨嗣后御殿及筵燕日殿内止大臣赐坐侍卫等不必赐坐着礼部前期行取应赐茶之王大臣数目每人以侍卫一人授茶其筵燕日与燕大臣众多若授茶侍卫不敷并令亲军奉授十一年八月赐燕宗室王贝勒贝子公以下一百三人于惇叙殿十五年定元旦太和殿筵燕亲王十有一人郡王九人贝勒四人贝子二人入八分公十有二人照例其应进馔筵一百六十一席羊八十四酒八十四瓶光禄寺增备席四十九酒十有六瓶两翼税务增备羊十有六正月初二日皇太后宫筵燕奉旨二品大臣命妇咸令与燕按亲王十有一人郡王九人应进席二十羊二十酒二十瓶光禄寺增备席二十交内务府收入陈设十九年赐杜尔伯特亲王策凌等燕于热河行宫与燕外藩蒙古同宗室王公暨四十九旗蒙古王公各设燕一次三十四年谕元旦太和殿筵燕所有丹陛上列坐之大学士尚书俱着列坐殿内着为令四十四年谕来年元旦应入太和殿筵燕大臣俱着殿内列坐寻礼部覆奏向在丹陛上之一二品文武大臣遵旨令其入殿内列坐至一二品世爵及侍卫仍于丹陛上列坐从之四十七年二月经筵礼毕以四库全书第一部告成赐总裁总纂总校分校提调各官燕于文渊阁并颁赏总裁以下各官如意杂佩文绮笔墨砚笺等物有差四十八年正月赐燕宗室王贝勒贝子公以下至三四品顶戴者共二千人于干清宫各颁赐如意朝珠等物及银币有差五十年正月赐千叟燕于干清宫 【 详见优老】
　　乡饮酒
　　顺治元年十月定乡饮酒礼每岁于正月十五十月初一日举行顺天府以府尹为主直省府州县以知府知州知县为主择乡里年高有德之人为大宾其次一人为介又其次为众宾司正一人以教职为之司爵赞礼引礼读律令各二人以生员为之僚佐皆与列序坐以年高有德者居上其次论齿列坐有过犯者不得与
　　康熙元年正月定奉天府举行乡饮酒礼
　　雍正二年五月定例嗣后所举宾介务贵齿德兼优允协乡评者举之如地方官徇情滥举即应题参若所举得人而不法之徒或藉端阻挠者着加究治
　　乾隆七年御制补笙诗六篇命于举行乡饮酒礼时奏之十八年礼部奏言各省举行乡饮酒礼事不画一且竟有频年不举致旷大典者应令督抚转饬各属府州县遵照定例于正月十月举行二次其宾介之数据旧礼所载乡饮酒有大宾介宾一宾二宾三宾众宾与大僎二僎三僎之名按仪礼宾若有遵者诸公大夫则既一人举觯乃入注言今文遵为僎又曰此乡之人仕至大夫者来助主人乐宾主人所荣而遵法者也又曰不干主人正礼也又按经文主人亲速宾及介而众宾从之至于门外主人拜宾及介而众宾自入其献酬辞让之仪甚繁及介己省至于众宾升授坐祭立饮不酢而降皆无一言及僎者所谓不干主人正礼者也嗣后应令顺天府及直省府州县先期访绅士之年高德劭者一人为宾次为介又次为众宾皆由州县详报府尹督抚覆定举行其本地有仕至显官偶居乡里愿来观礼者依古礼坐于东北顺天府及直省会城一品席南向二三品席西向各府州县三品以上席南向四五品席西向无则阙之不立一僎二僎三僎之名不入举报之内仍将所举宾介造具姓名籍贯清册送部存案倘乡饮后闻有过犯按所犯轻重详报递革咨部除名并将原举之官议处从之二十五年九月令直省举报乡饮由儒学及州县具详责成布政使核实报明督抚察核存案不得其人即详明停止不得拘于成例苟且塞责凡乡饮酒仪具大清通礼
　　（臣）等谨按乾隆五十年命岁时举行乡饮酒礼毋旷大典五十一年正月顺天府举行乡饮酒礼恭奏御制补笙诗六章元音宣播礼典光昭洵为盛举兹以成书在五十年应俟续纂时敬谨编载并识于此

　　皇朝通典卷五十七

　　●皇朝通典卷五十八

　　礼十八

　　○礼十八

　　军一

　　△军一

　　（臣）等谨按杜佑礼典以吉嘉宾军为次今从大清通礼之例以军礼移于宾礼之前考古者大师大田备礼于宗伯其典特重洪维圣朝武功赫濯凡讲肄行围师征受成诸礼尤为崇备恭稽国史参以会典敬谨纂纪篇目叙次于杜典稍为增补更定凡大阅大狩亲征命将出征凯旋郊劳受降献俘受浮马政日月食救护共十篇杜典所有而今从节略者乡射时傩二篇各申其说于后

　　大阅
　　大狩

　　?大阅

　　（臣）等谨按杜典有出师仪制一条以扬兵讲武附焉夫所谓出师仪制者即亲征是也考杜典此条所载亦祇各代阅兵讲武之典而已今从大清通礼之例改为大阅并移于军礼之首伏考皇朝天聪年间太宗文皇帝率贝勒等演习行阵是为大阅之始列朝皆举行之以为恒制皇上缵承前烈训武习勤于南苑及畅春园西厂屡行大阅之礼敕定仪注益为完备兹悉恭纪于篇至于内而京营外而直省教阅之制别详兵典云
　　天聪七年十月太宗文皇帝举行大阅分八旗护军为左右翼旧汉人马步军为一营满洲步军为一营俱四面环列前设红衣炮三十位及各种小大炮队伍既成乃上奏上擐甲乘马率大贝勒代善及诸贝勒先周视众军毕升御座诸贝勒率护军如对敌状护军在前诸具勒率亲军立于后吶喊三次传次闻炮声三即喊而进闻蒙古角声即退于是众军皆依令而进依令而退次旧汉人马步军次满洲步军亦如对敌三喊而进攻炮军炮军亦声炮对战阅毕颁谕申明军令
　　崇德八年三月大阅于沈阳城北郊兵部贝勒岳托率满洲八旗蒙古二旗旧汉军一旗共十一旗行营兵俱集前列旧汉兵炮手次满洲蒙古步兵次骑兵次守城各处应援兵次守城炮兵以序列绵亘二十里余上临阅驻马蒲河冈声炮三众军吶喊亦如之步伐止齐军威严肃特加奖赏
　　顺治十六年世祖章皇帝谕大阅典礼三年一行己永着为例连年尚未修举今不得再缓着即传谕各旗官兵整肃军容候秋月朕亲行阅视寻举行大阅礼如仪
　　康熙十二年正月圣祖仁皇帝大阅于南苑八旗王以下四品武官以上及前锋护军俱擐甲于晾鹰台两旁按队排列汉汉大学士尚书以下三品官以上及各衙门堂官翰林科道等官于台上分两翼立鸟鎗手在台西排列上擐甲登晾鹰台御黄幄命上三旗内大臣都统护军统领前锋统领各领队自西行至东排列诸王贝勒等亦各领本旗官员护卫按队行至东排列鸟鎗齐发鸣号发喊自台东结阵驰至西依两翼排列阅毕谕曰今日陈列甚善可着为令又命树侯台下亲发五矢皆中的又命内大臣护军统领护军参领侍卫等射上复骑射一发即中外藩王以下仰见上骑射超神军容严整震詟悦服上乃卸甲复登台御黄幄命诸王贝勒贝子公内大臣侍卫内阁都察院诸臣及外藩王贝勒等俱于台上分两翼坐八旗都统副都统尚书侍郎及文武各官俱于台下分两翼坐赐燕十六年二月大阅于南苑十九年二月大阅于南苑均如前仪二十四年十一月谕国家武备不可一日懈弛旧例每岁必操练将士习试火炮尔部即传谕八旗都统等豫为整备朕将亲阅焉时喀尔喀土谢图汗子多尔济额尔德尼阿海台吉等来京朝贡又厄鲁特固鲁木锡台吉噶尔丹博硕克图汗来使塔西兰和卓等咸奏请观上命随往是日上自午门出宣武门八旗都统各率所部将士擐甲冑属櫜鞬建旗纛自湾子里夹道分别至拱极城前锋官军自芦沟桥夹道分别至王家岭山麓官军排鎗列炮分东西次第布列上登王家岭升座军中吹螺角者三发巨炮三排鎗相继齐发已而命将士发巨炮八旗所列将军炮位及诸火器一时并发凡二次乃御行宫召扈从诸王内大臣及阿海台吉等赐燕毕复御黄幄设布侯较射而还三十一年九月幸玉泉山大关八旗前锋护军骁骑及火器营兵皆擐甲冑分翼排列上由右翼至左翼周阅毕登玉泉山御黄幄官兵吹角发炮三次马步军鸟鎗齐发以次退立命八旗鸟鎗兵演习连环旋转二式放鎗各一次翼日复阅于玉泉山三十四年十一月大阅于南苑西红门内八旗官军鎗炮按旗排为三队第一队以汉军火器营鸟鎗步军居中炮位排列左右满洲火器营鸟鎗列于炮之两旁第二队以前锋兵居中八旗护军列两旁第三队列八旗护军两翼则设应援兵届期上擐甲率皇子等均擐甲前张黄盖内大臣侍卫大学士及各部院大臣均扈从继以豹尾班侍卫后建黄龙大纛二上三旗侍卫擐甲冑均按次随从先周视众军毕火器营立于马军之前正中鸣角者三击鼓步军舁鹿角大炮众兵齐进鸣金而止发鸟鎗一次如是者九第十次火器营马步军鎗炮连环齐发无间鸣金而止开鹿角为八门后二队马军随出既成列鸣角呼噪而进复鸣角收军立于本阵结队徐旋其殿军立于后阅毕驾还行宫特降敕谕申明军令宣示于大阅之地是日未阅前官兵均赐食阅后赐酒
　　雍正六年兵部奏定大阅官兵数目及营伍器械之制 【 详见兵典】十二月世宗宪皇帝大阅于玉泉山是日黎明命诸大臣巡视各官兵赐酒食俟日出和暖时始令披甲列玉泉山西南平旷之地前队按旗列八旗红衣大炮各火器及骑步鸟鎗第二队第三队护军骁骑以次列前锋护军骁骑兵分翼列左右按旗各举大纛军容整肃届时上擐甲冑御玉泉山巅黄幄赐诸王列坐幄中诸大臣列坐幄旁幄前吹海螺三官兵皆吹海螺三齐放大炮及骑步鸟鎗九进步连环齐放声震山谷向前趋进时官兵齐声发喊乃收兵复原伍阅毕颁赏有差七年五月大阅车骑营兵于南苑赐诸王文武大臣食毕大将军傅尔丹等令车骑营车骑火炮鸟鎗并马步军士各按方位旗色于晾鹰台前排列上御黄幄升座赐诸王大臣等坐幄前鸣海螺三军中相继鸣海螺营内击鼓展旗鎗炮齐发诸军分队各依旗色列阵操演毕乃吶喊仍归本阵队伍阅毕颁赏有差
　　乾隆三年兵部议奏大阅之礼照顺治十六年定例三年一次具奏请旨其办理事宜照雍正六年规制举行奉旨朕于明年大阅嗣后遇朕亲阅之年该部豫期具奏先命王大臣操演仍三年一次请旨四年兵部奏定大阅仪注 【 详见通礼】十一月皇上大阅于南苑命大臣巡视官兵赐酒食日出官兵甲冑列南海子前队按旗列八旗大红衣炮各火器及骑步鸟鎗第二队第三队护军骁骑以次成列前锋护军骁骑分翼列左右按旗各举大纛军威严整上躬擐甲冑连发五矢皆中的乘骑周视众军毕御晾鹰台黄幄赐诸王列坐幄中诸大臣列坐幄旁幄前鸣海螺三军中皆鸣海螺三齐放大炮及骑步鸟鎗九进步连环齐放向前趋进时齐声发喊乃鸣金收军复原伍大阅毕赐在事大臣官员貂皮俸银及兵丁饷银各有差二十年定大阅日陈骑驾卤簿于行宫门外驾出作铙歌大乐奏壮军容之章回銮作铙歌清乐奏鬯皇威之章驾将出声炮三驾御帐殿开操时军中三举炮大阅礼成驾回行宫声炮三将士各归营伍余如前仪二十一年钦定大阅甲冑之制 【详见兵典】二十三年十一月大阅于南苑驾至南红门御圆幄建龙纛上躬擐甲冑率王公大臣侍卫等射并命右部哈萨克使臣卓兰等及布尔古特诺起等从观上亲发七矢皆中的大阅毕赐兵丁等银两有差复命行围赏赉有差二十八年正月大阅于畅春园之西厂御大西门幄次赐爱乌罕来使和卓密尔哈巴达克山来使阿布都喇阿咱木霍罕来使巴巴什克西哈萨克谔尔根齐部来使塞德克勒启齐玉斯部来使乌呼巴什布噜特部及回部年班入觐之喀什噶尔诸城阿奇木伯克等燕命诸王满汉文武大臣朝正外藩蒙古王贝勒贝子等入燕回部郡王霍集斯等并预坐燕毕上御幄次前帟帐阅健锐营八旗火器营前锋护军汉军鎗炮阵法命诸回部使臣皆与观大阅毕谕此次大阅于前一日晚间传行次日兵丁即全带器械前往伺候妥协此方不负满洲世仆朕嘉悦焉着加恩将大阅内所有兵丁每人赏给半月钱粮其余虽不在操演之内但听傅即往亦着加恩每人赏给半月钱粮之半仪具大清通礼
　　（臣）等谨按国朝定例每岁冬冬太液冰坚令八旗与内府三旗简习冰嬉之技分棚掷彩球互程趫捷并设旌门悬的演射校阅行赏御制冰嬉赋以示旌勇均赐而归本于观德之义今恭载于大阅篇后以昭典制
　　御制冰嬉赋【有序】
　　陆行之疾者吾知其为马水行之疾者吾知其为舟为鱼云行之疾者吾知其为鹍鹏鵰鹗至如冰则向之族莫不躄躄胶滞滑擦而莫能施其技国俗有冰嬉者护膝以芾牢鞵以韦或底含双齿使啮凌而人不踣焉或荐铁如刀使践冰而步逾疾焉较东坡志林所称更为轻利便疾惜自古无赋者故赋之共辞云
　　岁墓星穷和叔告冬阴凝北陆律中黄钟景长而土圭可测瑞兆而云物皆同抚序兮羣辟殷聘考时兮三农蒇功有厉疾之征鸟鲜求信之蛰虫叫严飙兮栗烈凛肃气兮穹窿于斯时也火井无燠温泉不热何水不凝何波不结阻川之会海徒望奫潫勒奔峡之倾流惟闻幽咽凘盈九曲谢神禹之剔鬟冻合三山驻王乔之旌节跃鱼之表孝曾传覆鸟之昭祥见说则有镜呈太液璧写龙池占昏危之应宿值颛顼之司时冱有不流兮碍矜鳞之鲤凝而原澈兮疏倒影之梅 【 叶】皓皓皑皑兮暎白塔之孤矗溓溓泠泠兮隔玉蝀之横欹载取载藏兮顺彼月令以训以赉兮陈我冰嬉爰答岁华率循旧典陈旅集众既雷动而风行结部整行埒春搜而秋狝元冥授律戢水族与波臣蚩尤秉旗乃暴御而崇遣于是戎士凭怒武卒振拳渴思一试遑虑谁先齐撙撙其轇轕兮昈陆离以属联骇营营其佖路兮纷偨傂以罗骈祖刘吕之左右兮各殊事以布班焂阴阳之闭阖兮期奏结以勤宣衣短后膝蔽前鞾齿双利鞵刀两儇编伍森列齐队便旋于斯少息以待号令之传焉尔其屯万人于中坚兮属堪舆以壁垒奔八神以周卫兮招丁甲而发指亘长絙以节止兮羣总总而切儗驿彩旌以传符兮看纵纵之立俟心无别营目不他视遂乃朱旗飐捷步腾缇衣扬轻武■〈轻上足下〉耸擢布濩豗逐■〈走周〉趟踧沑波流蠭轶猋惊闪如曳电疾若奔星蹂蹈云衢扬挥玉京故其为声也軯礚隐訇礌硠激越硡砰殷辚杂沓震迭营振天桭响匉地臬慑波底之娵隅堕林间之巢鹘元武缩壳而屏气烛龙守珠而闭阙起涌泉会奔物虽天籁之毫窍比千钧于一发其为状也似东皇整驾于若木之墟羲帝弭节于扶桑之津应真挂锡以凌虚茅君骖龙以羾天 【 叶】过骥羣而骏足抢捍上扶摇而鹏翼图南 【 叶】蠖略回翔演沲纠纷镜大圆而晶晶皛皛珠万琲而烂烂璘璘交差曼衍历落皴麟突都卢兮轻趫迅龙骧兮麟振弈六虬兮沛艾御八风兮穆旼首进者却视而小憩继至者错履而蹵跟虞后来之比肩更前往而擢身杰者得帜畴与比伦遗者失志第如逡巡复有革戏其名圆鞠汉家有执机之譬黄帝作练戎之俗武由是习兮其争也君子好谋而成兮如祭则受福申明誓兮众听无哗陈广场兮各司其局乃其冰床驻于琉璃之界豹尾扈于鸑鷟之隈千官俨立于悬圃万队伫待乎瑶喈历天之旗影捎朵殿昭云之盖光熻趯台殆而容与惄若■〈彳亶〉徊执事者中立而不倚争捷者有前而无回珠球一掷虎旅纷来思摘月兮广寒之窟齐趁星兮白榆之街未拂地兮上起忽从空兮下回突神龙之变化蕤祥凤之髤■〈髟上思下〉□■〈票鸟〉燕居姌袅鸿猜恰情悦目有如是哉夫其伯仲分甲乙第并前行赏纵后亦逮 【 叶】勇者特旌任者均赐普被曰仁有差曰义则岂啻西苑饰红板之柁温泉设锦鞍之戏而己乎重曰仲尼有言射观德兮安不忘危旧是式兮惟岁之宴以来以息兮一日之乐匪赉曷得兮敬告后人无或逾则兮

　　?大狩

　　（臣）等谨按杜典有天子诸侯田猎一门盖本周制兼诸侯以为言其于厯代则祗叙天子搜狩之典也我朝以武功定天下太祖太宗时率贝勒诸臣亲行校猎申严军令赏罚必当世祖常幸南苑命禁旅行围以习武事圣祖时巡塞外建避暑山庄于热河蒙古诸部献其牧地以为围场岁于秋间举行大狝依古三田之制神而明之柔远示惠至意存焉世宗圣训昭垂时以讲武习劳为念皇上敬绍前徽每岁巡幸木兰大举狄狝之典内扎萨克王公台吉等各率所属执役恐后加以天威远畅西域荡平凡年班回部伯克等咸在扈行之列而哈萨克布噜特之属遣使归诚率皆朝觐于此并令侍猎观围继之土尔扈特率全部归顺稽首塞垣倍蒙恩赉嗣是轮班入觐扈从行围岁以为常盖惠远绥边之略莫大乎此臣等恭加纂纪并从大清会典之例以大狩名篇云
　　天命十年四月太祖高皇帝自沈阳城出猎时征东海瓦尔哈部军还会于木户落地命以所猎兽百余赐之
　　天聪二年十二月太宗文皇帝率诸贝勒羣臣出猎于东北四百里外三洼地方亲殪五虎羣臣皆惊服神勇四年十一月幸扎木谷行猎御窄帽手不入袖控纵驰射若不知寒汉人蒙古各官莫不钦服六年十月幸新哈达地方行猎至费德里山又躬率诸贝勒出地载门往猎于叶赫地方十二月上率诸贝勒出猎至抚顺所又猎舫厄野地方以从猎者乱行谕每旗令大臣一人专司统辖有不随扎兰牛彔行走逗留失次者皆执治之七年十一月上率诸贝勒猎于叶赫地方八年十一月上率诸贝勒猎于蒙古地方谕从猎者曰搜苗狝狩古人原以之讲武须有纪律若猝遇猛兽不可轻射毋许一二人逗留在后有逗留者执之若遇黄羊勿逼近追逐恐逼逐之反致从后逸出尔等各按汛地分围驻守带伤之兽不可隐藏马之羁靮鞍鞯毋相私窃违者罪之十二月上率诸贝勒往猎于长岭历米鸦湖蒙古莫洛科及鸠绿哈达诸地射猎凡十有四日亲殪虎四鹿狍野豕共一百二十八
　　崇德二年四月上率诸王贝勒往叶赫地方渡辽河行猎七年十一月上率诸王贝勒行猎勒克地方由铁岭至于开原
　　顺治八年九月礼部拟奏仪注凡车驾出猎外藩王以上于行在朝见赐燕各官侍班鸣赞唱赞行礼如不赐燕不侍班亦不鸣赞从之十年三月世祖章皇帝幸南苑行围
　　（臣）等谨按南苑方一百六十里在永定门外二十里元为下马飞放泊明永乐中增广其地以为蕃养禽兽种植蔬果之所中有海子大小凡三有晾鹰台亦名按鹰台皆元旧也禁城北有海子故名南海子国朝设总管防御等官守之周缭以垣四达为门时命禁旅合围校猎其仪制具详于后迩年春季皇子等于此行围盖即以肄武事也
　　康熙二十年十一月幸塞外至米峪口闻居民有为虎伤者围猎南山亲殪大虎二小虎一民绝虎患二十一年二月巡盛京出山海关行围三月幸乌拉地方行围二十二年六月幸古北口外行围
　　（臣）等谨按是年为塞外木兰行围之始嗣是蒙古诸藩献游牧之地周千有余里规以为围场即所谓木兰也每岁幸塞外避暑至秋进哨行围率以为常间于冬月再出口校猎
　　三十七年十月巡盛京于奇尔萨毕喇地方行围上亲射二虎俱殪四十年八月幸塞外行围上发矢穿两黄羊并射断拉哈里木四十二年建行宫于热河曰避暑山庄自古北口至热河车驾顿宿之所曰巴克什营曰两间房曰常山峪曰王家营曰喀喇河屯自热河至围场曰中关曰波罗河屯曰张三营皆有行宫四十八年九月行围于巴颜陀罗海获异鹿藏其角于内库五十年八月行围至鄂尔楚克哈达哨获大鹿十一五十八年八月谕近御侍卫等曰朕于骑射哨鹿行猎等事皆自幼学习稍有未合式处侍卫阿舒默尔根即直奏无隐朕于诸事谙练者皆阿舒默尔根之功迄今犹念其诚实忠直未尝忘也朕自幼至今凡用鸟鎗弓矢获虎一百三十五熊二十豹二十五猞猁狲十麋鹿十四狼九十六野猪一百三十二哨获之鹿凡数百其余围场随便射获诸兽不胜纪矣朕曾一日内射兔三百一十八若庸常人毕世亦不能及此一日之数也朕所以屡谕尔等者以尔等年少宜加勤学凡事未有学而不能者朕亦不过由学而能岂生而能者乎六十一年幸塞外行围赏随围蒙古王贝勒贝子公台吉等衣物有差足为例谕议政王大臣等从前曾有以朕每年出口行围劳苦军士条奏者不知国家承平日久岂可遂忘武备前噶尔丹攻破喀尔喀并侵扰我内地扎萨克至乌兰布通朕亲统大兵征讨噶尔丹败走后又侵犯克噜伦朕统兵三路并进至昭莫多剿灭之今策妄阿喇布坦无端侵犯哈密地方朕征发阿尔泰及巴尔库两路兵进剿策妄阿喇布坦闻之心胆俱碎乃遣策凌敦多卜等潜往西藏劫掠毁坏寺庙土伯特地方已被残蠹朕又道大兵前往击败策凌郭多卜等复取西藏救土伯特于水火之中我兵直抵西藏立幼绝域此皆朕平时不忘武备勤于训练之所致也若听信从前条奏之言惮于劳苦不加训练又何能远至万里之外而灭贼立功乎尔等诸臣咸宜知之
　　雍正八年四月世宗宪皇帝谕步行较猎甚为善事人人既得学习而于行围之道亦得娴熟尔等每年与其较猎一次不若多演数次为善嗣后于初冬行步围时每一旗令行围二三次其行围之时着各该旗大臣亲身带往于前一日奏闻每围派侍卫打牲人鹰上人或二十名或三十名亦着前往如此则侍卫执事人等既得学习而兵丁等亦得娴熟行围之道矣
　　乾隆六年二月御史丛洞奏言皇上念切武备巡幸行围诚安不忘危之至意第恐侍从以狩猎为乐臣工或以违远天颜渐生怠安所关匪细方今纪纲整肃营务罔弛伏祈暂息行围颐养天和得旨古者春搜夏苗秋狝冬狩皆因田猎以讲武事我朝武备超越前代当皇祖时屡次出师所向无敌皆因平日训肄娴熟是以有勇知方人思敌忾若平时将狩猎之事废而不讲则满洲兵弁习于宴安骑射渐至生疏矣皇祖每年出口行围于军伍最有为益而纪纲整饬政事悉举原与在京无异至巡行口外按历蒙古诸藩加之恩意因以寓怀远之略所关甚巨皇考因雨路出兵现有征发是以暂停围猎若在撒兵之后亦必举行况今升平日久弓马渐不如前人情狃于安逸亦不可不加振厉朕之降旨行围所以遵循祖制整饬戎兵怀柔属国非驰骋畋游之谓至启行时朕尚欲另降谕旨加恩赏赉令其从容行走亦不至苦累兵弁朕性耽经史至今手不释卷游逸二字时加警省若使逸乐自娱则在禁中纵所欲为罔恤国事何所不至岂必行围远出耶朕广开言路丛洞胸有所见即行陈奏意亦可嘉但识见未广将此晓谕知之三月工部奏今次大驾进哨行围经由桥梁道路应饬地方官如式修垫其口外桥梁道路向系各蒙古修垫者令理藩院转饬遵行得旨国家武备不可废弛朕于本年秋月出口行围原以训练兵丁仿古狝狩之礼昔我皇祖每岁举行所经由道路及一切事宜俱有章程朕今岁踵行悉遵旧制但恐历年以久地方官员或借端派累随从之人或有恣意需索及强买物件不按时价者着总督孙嘉淦不时查察毋得容隐七月皇上奉皇太后启行幸热河谕免所过州县本年额赋十分之三 【 自后每年出口行围蠲免例并同】八月幸木兰行围木兰周一千三百余里南北相距二百余里东西相距三百余里周遭设卡伦守之每岁白露后鹿始出声而鸣效其声呼之可至谓之哨鹿国语谓之木兰今即为围场之通称矣围场之名曰色埒曰呼鲁苏台曰巴尔图曰岳乐曰珠尔图曰巴颜木敦曰默尔根乌里雅苏台曰巴颜郭 【 以上围场东北界】曰巴颜布尔噶苏台曰温都尔华曰鄂尔根郭勒曰达颜德尔吉曰毕图舍哩曰德尔吉曰多们曰布古图曰威逊格尔曰阿济格赳 【 以上围场东界】曰锡喇诺海曰噶海图曰巴颜喀喇曰察罕扎巴曰固尔班锡纳曰永安莽喀曰坡赉曰巴颜锡纳曰默尔根精奇尼曰固尔班固尔班曰克依哷曰喀喇楚古尔苏曰爱里色钦曰库库哈达曰汗特穆尔曰塔哩雅图曰布克曰布都尔日永安拜曰森机图 【 以上围场南界】曰们都阿噜曰图们素古图曰哈达图扎巴曰锡喇德十色克曰巴雅斯呼察罕曰库尔图察罕曰额埒苏锡纳曰额尔吉库哈达曰鄂兰素古图 【 以上围场中界】曰哈朗奎曰珠尔噶岱曰蒙奎色钦曰巴颜陀罗该 【 以上围场西南界】曰桂齐曰德勒格楞圭鄂博曰明安阿巴图曰喀喇玛表哈曰齐老图色钦曰巴颜图库们曰哈里雅尔曰永安拜色钦 【 以上围场西界】曰沙勒富曰巴颜莽喀曰崆郭啰鄂博曰阿噜布拉克曰鄂勒哲依图察罕 【 以上围场西北界】 曰扎哈乌里雅苏台曰都呼岱曰图尔根伊昭尔 【 以上围场北界】九月谕诸王大臣等曰朕行围回京之后恭读太宗皇帝实录内载昔太祖时我等闻明日出猎即预为调鹰蹴球若不令往泣请随行今之子弟惟务出外游行闲居戏乐在昔时无论长幼争相奋励皆以行兵出猎为喜尔时仆从甚少人各牧马鞁鞍析薪自爨如此艰辛尚各为主效力国势之隆非由此劳瘁而致乎今子弟遇行兵出猎或言妻子有疾或以家事为辞者多矣不思勇往奋发而惟躭恋室家偷安习玩国势能无衰乎此等流弊有关满洲风气是以蒙太宗皇帝谆切训谕朕此次行围诸王大臣中竟有躭恋室家托故不愿随往者朕已为姑容亦不必明指其人夫行围出猎既以操演技艺练习劳若尤足以奋发人之志气乃满洲等应行勇往之事若惟是偷安不知愧耻则积习相沿实于国势之隆替甚有关系嗣后倘有不知悛改仍蹈前辙者朕断不轻为宽宥十二年七月更定随围蒙古王贝勒贝子公等赏赐之例凡亲王郡王赏上用蟒縀一疋大縀二疋彩縀二疋贝勒贝子公赏官用蟒縀一疋大縀一疋官用縀二疋额驸赏官用蟒縀一疋官用縀二疋扎萨克台吉蔷布囊等赏官用蟒縀一疋官用縀一疋十七年七月幸木兰行围御制虎神鎗记曰虎神鎗者我皇祖所贻武功良具用以殪猛兽者也国家肇兴东土累洽重熙惟是诘扬烈之则守而弗失皇祖岁幸木兰行围诸蒙古部落云集景从予小子虽不敏缵承之志其敢弗寑故数年以来巡狩塞上一如曩时蒙业藉灵四十九旗及青海喀尔喀之仰流而来者亦较前无异焉若辈皆善射重武使无以示之非所以继先志也围有有虎未尝不亲往射之弓矢所不及则未尝不用此鎗用之未尝不中壬申秋于岳乐围场中猎人以有虎告而未之见也一蒙古云虎匿隔谷山洞间彼亲见之相去盖三百余步朕约略向山洞施鎗意以惊使出耳乃正中虎虎咆哮而出负嵎跳跃者久之复入复施一鎗则复中之遂以毙焉盖向之发无不中乃于溪谷丛薄目所能见之地斯己奇矣而兹岳乐所中则隔谷幽洞并未见眈眈阙如之形于揣度无意间馥焉深入不移时而殪猛兽则奇之最奇其称为神良有以也夫万乘之尊讵宜如孟古特库之流夸一夫之勇 【 孟克喀尔沁蒙古人特库满洲今为内大臣皆能独搏猛兽如冯妇者】而习武示度必资神器以效奇而愉快则是鎗也与兑戈和弓同为宗社法守不亦宜乎二十年八月幸木兰行围时大兵平定准噶尔绰罗斯台吉噶尔藏多尔济等入觐赐观围二十一年八月幸木兰行围时都尔伯特台吉伯什阿噶什来觐及土尔扈特汗敦噜布喇什之使臣吹扎布入贡皆赐观围二十二年七月幸木兰行围时哈萨克汗阿布赖使臣肯集哈拉等人贡赐观围二十三年七月幸木兰行围时布噜特使臣车里克齐等先后入贡皆赐观围上以西域诸部降附来朝自乙亥丁丑戊寅三年皆适会于布呼图口地灵佳兆若有神异改其地名曰伊县峪伊绵者国语会极归极之义也十二月副都御史孙灏请停止巡幸索约尔济谕曰孙灏奏请停止明年巡幸索约尔济一擢朕初阅其词以为无知罔识事体付之不问而己继思孙灏此奏其所关于本朝家法及我满洲风俗人心者甚大有不得不明白宣谕者我皇祖圣祖仁皇帝临御六十一年惟恐八旗之众承平日久躭于安乐不知以讲武习劳为务是以省方问俗较猎行围之典岁频举行圣寿既高犹不肯稍自暇逸其所以为万世子孙计者意至深远迨我皇考世宗宪皇帝十三年中朕与和亲王等日聆庭训每谆谆以皇祖之定制贻谋永当效法而深以未遑举行为憾朕临御以来思绍前徽早夜兢兢罔敢少懈如比年来戡定准夷两路用兵我满洲大臣官兵等皆能踊跃奉命克奏肤功亦由躬亲整率习之有素是以临事赴机人思自效即此亦其明验矣如徒以恭己养安借口于文恬武嬉之说朕岂少御园别馆足供览憩而必亲御鞍马时勤弓矢转以此为自娱计耶朕今日适阅圣祖仁皇帝实录有天下虽太平武备断不可废如满洲身历行间随围行猎素习勤苦故能服劳若汉人则不能矣虽由风土不同亦由平日好自安逸所致之谕恭读之余凛然悚惕岂敢一日忘之今孙灏折内以为索约尔济地在京师直北远与俄罗斯接界一似轻车前往不无意外之虑者此语尢为笑柄今额驸色布腾巴尔珠尔及喀尔沁贝子呼图灵阿扎拉丰阿俱在朕前试问索约尔济非即伊等之部落家室耶伊等非国家教养之子孙臣仆耶以伊等恭勤望幸迎请犹恐不及而谓有意外之虑当亦梦呓所不应出此者矣折内又称索约尔济非江浙胜地可观等语其言更为荒诞且南巡之举岂仅为山水观览之娱上年朕临徐邳淮泗沮洳之地为之相视求瘼疏泄修防次第兴举今岁农事倍收孙灏独不闻之乎且果如孙灏所言南方为胜赏之地则索约尔济之习劳练武所为固胜于彼益不可中止矣至称随从侍卫官员人等长途费重生计艰难则从前皇祖时狝狩之典岁率二三举行彼时大臣中或有外来之助至于侍卫兵丁何尝不以为苦然正所以教之节用知艰也且今预借俸饷额外赏给较昔实厚岂至苦累转甚于前者若如孙灏之意将使旗人尽忘淳朴服勤之旧俗而惟渐染汉人陋习人人颓废自安文既不文武亦不武如此而后快于孙灏之心则其心为何心乎至近年来朕每秋狝木兰恭奉圣母皇太后安舆窃念圣躬或致劳勚恳请驻跸山庄犹未蒙慈允且屡垂懿训示以大义谓祖制不可少违安逸不可少图惟恐朕之稍有废弛此亦诸王大臣所共知者而孙灏顾以长途往返藉词缘饰谓足耸动众听耶孙灏以上书房行走之员而识见舛谬害事如此若侍诸皇子教读耳濡目染岂独贻误养正之功而已哉副都御史职佐风纪断非谬妄之人所可滥竽孙灏着以三品京堂改用将此旨通行晓谕知之二十四年三月谕曰朕今岁将幸索约尔济行围已于上年降旨令所司预备马匹牲畜事宜嗣因将军兆惠等进剿逆回相持固守逆渠和卓木等尚未授首今年正当厚集兵力一举剿灭方欲暂停巡幸专事军储乃当宵旰筹维未颁明旨而孙灏不知从何处得此信遂以停止巡幸索约尔济渎奏夫索约尔济乃蒙古部落习劳讲武之地朕躬巡幸亦为加恩众蒙古及简习兵丁校阅材艺计耳孙灏不知大体妄谓劳民动众往可畏之地朕转定欲今岁前往者以此近据科尔沁亲王阿喇布坦奏到该处围场曾被野烧因遣额驸色布腾巴尔珠尔等前往看视今据奏称围场虽有被焚之处青草繁庑无恙蒙古等望幸甚殷惟围场野兽不无因火速出稀少等语往索约尔济本为行围今围场牲畜既少则转不如木兰之可以肄习搜狝矣今岁可停往索约尔济俟一二年后酌量降旨秋成前往木兰照例预备所省牲畜用济军需亦觉有益此非返顾却虑依孙灏所奏也将此通行晓谕知之是年建济尔哈朗图行宫自波罗河屯入围场有二道东道由崖口西道由济尔哈朗图每岁行围多从崖口出入至是建行宫于济尔哈朗图自后圣驾行围由崖口入则回銮由济尔哈朗图由济尔哈朗图入则回銮由崖口率以为例二十五年八月幸木兰行围时哈萨克汗阿布赖使臣都勒特克勒等入觐赐观园二十七年八月幸木兰行围时哈萨克汗阿布赖遣使臣苏尔统都勒特克勒等入觐赐观围三十二年八月幸木兰行围时哈萨克使臣都勒特克勒等入觐命扈行围三十六年九月幸木兰行围时土尔扈特汗鸟巴什率全部归顺至伊绵峪朝觐御制诗以纪事
　　（臣）等谨按哨鹿之法会典未载伏查木兰围场以哨鹿得名恭读皇上御制哨鹿二赋仰见化工之肖物尽其性而察其情且以知圣天子之率典由旧意至重也兹谨载篇中以昭国制焉
　　御制哨鹿赋【有序】
　　赋者古诗之流诗以言志其有不能尽言之志则赋可以申之我皇祖昔喜哨鹿朕冲龄随侍习闻其事年来乃亲试为之喜其有合于圣经顾古人无赋之者故不愧无文其辞曰
　　伊白露宵中之候正伊尼孳之时生不息焉洪钧运而谁测物虽蠢也气机至而咸知故三序 【 春夏冬】 则牝牡各从其类 【 谓牝随牝羣牡逐牡侣】 惟中 【去声】 秋斯牝牡各媲其妃 【 谓牝各分羣而匹牡】强有力者不为挟两而累十弱无能者或乏独匹以相随或依林而命侣或据岭而分畿或悍害而傲众或谨守而自持或豪敓而攘彼或窃取以私其万态纷其莫穷一以音而宣之于是虞人善因声以察情爰体情以斆声喜金风之飒爽值玉宇之晶明霜重而不言其冷雾浓而那觉其零陵崄巇而如登衽席冒蒙茸而不异户庭虑吾游之宴起虞原兽之怠鸣 【鹿迨晨则懒鸣哨亦不进故哨鹿者恒于未曙前即往】 夙戒仆而奚从欣戴月而披星舍从宽衣宜兹短服荷长哨于左肩 【 以木为哨鹿之具呦呦以鸣】 出象首于右簏【 象鹿之首人戴之则鹿不疑】躐嶒陟嵕沿溪穿谷攀萝兮岂辞胼手履石兮何妨馗足盖以畅兹心神讵惟饕其口腹于焉蹵乎崔嵬轶彼嵾嵳上干丹枫之巘下视白云之隈上风餮切之避忌杨林晃耀则纡回就丛薄之蔽翳及獭裘而毰毸众条理焉毕会乃得杰雄之争匹者呦踉跄而徐来角八义兮嶷嶷耳双耸兮湿湿挺强项兮莫撄矗灵鼻兮善■〈鼻及〉始吓侣兮自娴乃妒异兮矜急既漎漎兮疾赴复■〈脉上鸟下〉■〈脉上鸟下〉兮少戢盖屡试兮绝猜遂锐志兮直入尔其动林无形匪风有响适其将至撇尔惧往奋角思触浏睨争长则在夫能哨者善达变以随机比用中而执两或激其怒兮使进或示以弱兮令放惟察情之喜怒乃应声为低仰盖用心于既专斯通灵而不爽既然矣无动无虑不徐不遽蓦黡合之前陈陡应叱而少住屏营收息量卑揣高傍斗窥星 【 枪上施星斗所以审高低】度分以毫审度发机馥焉中膏命处择肥登于大庖若夫多疑旁剔既进中止胆劣心狷狐猜狼视未交战而长跳殴丛樾而如驶则亦比之穷寇之莫追又何必焚林而尽取哉盖尝研精哨鹿之理而知五德焉取一以新匪二以频仁也逆者毙之去者寘之义也爰登簠簋爰嘏福履礼也招之即至获之即遂智也呼哨以进射宿凛训信也如是者盖有合于圣人之洪道而又岂潘岳躭盘流遁之所诫相如子虚上林之所嘲也哉
　　御制后哨鹿赋
　　或问哨鹿之时之法之义盖已蕴赅前赋矣若夫冒凛冽之霜晨冲蒙翳之林薄践岝■〈山上咢下〉之巉峰涉沮洳之幽壑十哨未必一来十来未必一获获乃心忻失斯兴索多见其劳鲜闻其乐则何不张堂堂之围按徐徐之度收藉藉之富免皇皇之谑而故为是寒征而晓作者何哉曰吁是何言耶是何言耶见土障葛灯而嗤为己过者非忘其先也耶逸则淫而劳则思季氏之妇犹闻之固可弛其惕干耶或曰惕干者盖不若是矣意者慎大宝居法宫屏九御接三公劭农政熙天工岂谓当即鹿于隍中耶曰子知其一未知其二坐吾语汝赋以见兹若夫高谈尧舜深处庙廊文恬武嬉内弱外强孰不喜夫逸体而庸讵知其颓纲也哉且也身历其难者告之以人之难而知而不知人之馁者方谓何不食肉糜也是也神区天辟后法
　　先垂诘戎习众谨度节时围以示正哨以出奇得之艰者趣斯永躬其劳者乐亦随盖理境之当穷不絜矩而深思也于是秋本萧长塞犹凄所宵风定兮林静晓月上兮山岨儦儦者妬羣俟俟者携侣遵彼■〈虫断〉■〈虫断〉之蹊如或殷殷而伫吹长哨以通情似应声而答语去亦弗追来亦弗拒则有强者捍捩弱者趦趄猜者飘瞥怯者踟蹰忼慨者者恲性昏瞀者模糊虽人情之万熊亦奚有以异诸缘辏物来获一胜百其来也亦惟去之是虑其获也夫何失之足昔去与来固难期之傥然失与获亦无定之屡易吾因以参如幻于现前爱景光而为适也尔其问夜宵衣据鞍策马万帐灯明七萃声寡是则始出营而览离奇晃耀之状也若夫炬影渐远夜色犹暝峰岭纔分林树未形乍如梦游玉楼十二仙人京羽其晓蟾初吐或半或圆隔叶潋露度水翻澜又如虹桥可蹑径欲造广寒高山出云云去山在变幻顷刻步步观改则何异夫黄山之海赤乌扶桑露敛氛开攻瑰靺鞈熊熊回回又奚数其初阳之台于焉入深樾凌崇峦密容单骑疏见线天干年落叶鳞祴谷填色作黄金风吹不翻臭如沉水履若罽毡■〈彳亶〉徊乎静真乎忽讶夫身入布地之园而伊尼之羣方且左右前后与人周旋失兮获兮劳兮乐兮率已相忘于无何有之禅矣问者茫然不知所谓懡■ 〈忄罗〉局蹐唯唯而退
　　木兰行围仪
　　凡秋狝设围场于古北口外曰木兰以总管掌其地政岁遇皇帝行围既奉旨总理行营王大臣奏请向导官一人先莅围场于銮舆所经之地除道清轨行文所司储备宗人府内阁部院奉请钦命扈从王公各官八旗护军统领请命统领一人营总三人其参领以下及护军由八旗酌委奏闻先期由兵部行文驻防将军都统副都统各选所属官兵材艺优长者分班遣赴京师随围学习理藩院行文扎萨克王公等选猎士一千二百五十人从 【喀喇沁翁牛特共一千名敖汉五十名科尔沁一百名巴林克什克腾共一百名又哈喇沁派围场伙记鎗手六名随围鎗手六名哈玛尔三十名打鹿鎗手四十名喀喇沁土默特翁牛特派向导一百名长鎗手一百六十名】蒙古诸王公台吉应随围讲安者令其至波罗河屯祇候先期一日遣官祇告奉先殿至日皇帝御征衣乘马出宫翊卫诸臣前引后扈百官采服跪送均如巡幸仪行营驻跸护军统领营总各一人率护军参领护军校护军先莅其地度地广狭以立御营禁随驾官兵践禾稼扰吏民营总巡警严讥察止夜行违者论如法既至行在兵部颁行围禁令钦命统围大臣数人先莅围场按旗为队分两翼斜行成列各建纛以为表前哨左右用蓝两协左白右红中军用黄前哨驰而进则后队以次随发绕围场蝉联环匝由远而近毋差池毋间断行围之日五鼓管围诸王公率猎士先往撒围皇上临围场亲御弓矢围合兽突皇帝发矢殪之御前大臣侍卫皆射轶于围外者从官追射遇大兽虎鎗官兵从之既获兽各比次其类以献驾还行营以所获兽颁扈从诸臣大狝礼成赐宴赏赉有差
　　南苑行围仪
　　凡田于近郊设围场于南苑以奉宸苑领之统围大臣督八旗统领等各率所属官兵先莅围场布列镶黄正白镶白正蓝四旗以次列于左正黄正红镶红镶蓝四旗以次列于右两翼各建纛以为表两哨前队用白两协用黄中军用镶黄驾至围场合围校猎与前制同巡幸所至行围仪凡巡幸所至各备围场车驾东巡由兵部移文盛京等处将军经行蒙古诸部由理藩院行知扎萨克王公等各率所属官兵以从命统围大臣分翼合围均如前制驾幸木兰行围外藩进宴仪凡圣驾行围木兰蒙古卓索图昭乌达二盟长例进宴一次设蒙古账房六座白驼十八鞍马十八骣马一百六十二牛十八羊一百六十二酒八十一坛食品二十七卓扑跌人二十名歌蒙古曲人九名生驹一千匹骑生驹人二十名赛跑马二百五十匹先期呈行在理藩院奏闻并列各蒙古王公职名具奏请旨派一人进爵届期武备院官将所进蒙古账房设行营月牙城内所进驼马牛羊等俱列于道旁驾至理藩院官引蒙古王公台吉等在月牙城内跪迎驾升帐殿宝座理藩院官引帐殿内应坐之蒙古王公等入列坐于左右其余分坐于两旁所设账房内皇帝进茶诸王公等俱兴行一叩礼次赐诸王公茶复叩饮毕坐皇帝进膳有司恭捧御爵实酒进爵者出班跪接爵恭进御前退复位跪一叩众皆一叩进爵者兴诣御座前受虚爵退有司承旨赐进爵者酒进爵者跪饮毕复叩首兴复于原坐处赐蒙古王公台吉等食侍卫等分递酒于蒙古王等各以次徧是时绰尔齐人及歌蒙古曲人以次入侑皇帝进膳毕献茶乃陈相扑之戏次观蒙古王公子弟骑生驹宴毕皇帝还行宫诸王公台吉等于原接处跪送如仪

　　皇朝通典卷五十八

　　●皇朝通典卷五十九

　　礼十九

　　○礼十九

　　军二

　　△军二

　　亲征
　　命将出征
　　凯旋郊劳
　　受降
  </div>
  <div class="pagination">
   <a href="清朝通典_page33.html">
    上一页
   </a>
   <span>
    ...
   </span>
   <a href="清朝通典_page29.html">
    29
   </a>
   <a href="清朝通典_page30.html">
    30
   </a>
   <a href="清朝通典_page31.html">
    31
   </a>
   <a href="清朝通典_page32.html">
    32
   </a>
   <a href="清朝通典_page33.html">
    33
   </a>
   <span class="current-page">
    34
   </span>
   <a href="清朝通典_page35.html">
    35
   </a>
   <a href="清朝通典_page36.html">
    36
   </a>
   <a href="清朝通典_page37.html">
    37
   </a>
   <a href="清朝通典_page38.html">
    38
   </a>
   <a href="清朝通典_page39.html">
    39
   </a>
   <span>
    ...
   </span>
   <a href="清朝通典_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
