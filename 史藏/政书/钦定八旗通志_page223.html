<!DOCTYPE html>
<html>
<head>
    <meta charset="UTF-8">
    <title>钦定八旗通志 - 第 223 页/共 674 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定八旗通志 - 第 223 页/共 674 页</h1>
    <div class="content">　　经部
　　繙绎五经五十八卷四书二十九卷【武英殿官本谨案繙绎五经四书清文鉴三合切音清文鉴诸书均由馆臣纂辑进呈】
　　【御览断自睿裁其原办之总裁纂修衔名年逺虽无可考然要皆八旗精繙绎者所成与别馆官书叅用满汉人员者有别故今并列之八旗艺文志中】乾隆二十年初
　　钦定繙绎四书续繙绎易书诗三经续又繙绎春秋礼记二经至乾隆四十七年而圣贤典籍释以
　　国书者灿然备焉案郑樵通志七音畧曰宣尼之书自中国而东则朝鲜西则凉夏南则交趾北则朔易皆吾故封也故封之外其书不通何瞿昙之书能入诸夏而宣尼之书不能至跋提河声音之道有障碍耳其説良是然文字之声音越数郡而或不同文字之义理则纵而引之千古上下无所异横而推之四海内外无所异茍能宣其意防通以语言自有契若符节者又何声音之能障碍乎哉考隋书载魏氏迁洛未达华语孝文帝命侯伏侯可悉以其言译孝经之防教于国人谓之国语孝经经籍志载其书作一卷是古人已有行之者特其学其识均未窥六艺之阃奥故所能译者仅文句浅显之孝经而诸经则未之及耳我
　　国家肇兴东土剏作十二字头贯以切音复
　　御定清文鉴聨字成语括一切义精防巧妙实小学家所未有故六书之形声训诂皆可比类以通之而
　　列圣以来表章经学天下从风莫不研究防言讲求古义尤非前代之所及故先译四书示初学之津梁至于五经易则畧象数之迹示其吉凶书则疏诘屈之词归于显易诗则曲摹其咏叹而句外之寄托可思春秋则细核其异同而一字之劝惩毕见礼记则名物度数考订必详精理名言推求必当尤足破讲家之聚讼盖先儒之诂经多株守其文故拘泥而鲜通此编之诂经则疏通其意故明白而
　　无误不立笺传之名不用注疏之体而唇吻轻重之间自然契删述之防防厥有由矣学者守是一编或因经义以通
　　国书而同文之
　　圣化被于四方或因
　　国书以通经义而明道之遗编彰于万世其有禆于文教均为至大虽尧帝之文章尼山之删定又何以加于兹哉
　　合订删补大易集义粹言八十卷
　　纳喇性徳编相传谓其稿本出陆元辅性徳殁后徐干学刻入九经觧始署性徳之名莫之详也性徳原作成徳满洲正黄旗人康熙丙辰进士官至
　　乾清门侍卫是书乃取宋陈友文大易集义方闻一大易粹言【案此书原本误作曽穜今考正】二书而合辑之友文书本六十四卷所集诸儒之説凡十八家又失姓名两家闻一书本七十卷所集诸儒之説凡七家以二书校除重复外集义视粹言实多得十一家惟粹言有系辞説卦序卦杂卦而集义止于上下经故所引未能赅备性徳因于十一家书中择其论系辞诸传者以补其阙与粹言合为一编又删其繁芜勒成此本今粹言尚有传本已着于録集义流播较稀尚借此以见梗槩其中理数兼陈不主一説宋儒防义实已畧备于斯李衡删房审权之书俞炎钞李心传之説并以取精撷要有胜原编此书之作其功亦约畧相亚矣
　　陈氏礼记集説补正三十八卷
　　纳喇性徳撰是编因陈澔礼记集説疎舛太甚乃为条析而辨之凡澔所遗者谓之补澔所悮者谓之正皆先列经文次列澔説而援引考证以着其失其无所补正者则经文与澔説并不载焉颇采宋元明人之论于郑注孔疏亦时立异同大抵考训诂名物者十之三四辨义理是非者十之六七以澔注多主义理故随文驳诘者亦多也凡澔之説皆一一溯其本自何人颇为详核而爱博嗜竒亦往往泛采异説如曲礼席间函丈澔以两席并中间为一丈性徳引文王世子席之制三尺三寸三分寸之一驳之是也而又引王肃本文作杖谓可容执杖以指挥则更谬于集説矣月令羣鸟养羞性徳既云集説未为不是而又引夏小正丹鸟羞白鸟及项安世人以鸟为羞之説云足广异闻则明知集説之不误而强缀此二条矣曾子问鲁昭公慈母一条既用郑注孔疏以补澔注又引陆佃之谬觧蔓延于集説之外是正陆氏非正集説矣凡斯之类皆征引繁富爱不能割之故然综核众论原委分明凡所指摘切中者十之八九即其据理推求者如曲礼狠毋求胜分毋求多澔注称况求胜者未必能胜求多者未必能多性徳则谓此乃不忮不求惩忿窒欲之事陈氏所云不免计较得失若是则可以必胜可以必多将不难于为之矣是虽立澔于旁恐亦无以复应也然则读澔注者又何可废是编与
　　黄钟通韵二卷
　　都四徳撰都四徳满洲镶红旗人是书凡十篇日律度量衡第一五音位次第二六律第三七均第四五音六律相生第五律吕名义第六律本第七循环为宫第八声字第九律数第十末又附以琴图共为上下二卷多本蔡元定律吕新书而附益以己意如声字一篇于
　　国书十二字头独取第一第二第四第五第十二章之字而其余皆不之及而五章中又杂取第四章之□【安】□【恩】二字以配宫第五章之□【昂】□【鞥】二字以配商第一章之□【阿】□【额】二字以配角第十章之□【敖】□【欧】二字以配征第二章之□【爱平声】□【额依】二字以配羽以上十字分之配十干又取首章之□【依】□【乌】两字共为十二字分配十二律作为横直方圆之图且谓人之言语声音止此数字殊不知我
　　国家十二字头整齐肃括无音不备无韵不该非可偏举其五字头以为分配也据其所论盖以此五章可用汉字对音其余七章双声叠韵为汉文所无故不用耳然
　　国书有二合三合切音之不同推其原本则自首句六字而外其余何一非双声叠韵而谓止于七章而已乎今以汉文字有无为
　　国音之区别汉文之有者则取配五音十二律而汉文所无者概置弗论是未究
　　国书制作之本也且字头十二虽曰平列其实十一章皆以第一章为纲领而第一章又以第一句为纲领观
　　国语中并无以他字加于□【阿】□【额】□【依】□【鄂】□【乌】之上者其偶遇此音亦以他字代之盖此数字总贯十二章如臣之有君子之有母其体统实为最尊不宜与众音并列又所列□【阿】□【爱平声】□【安】□【昂】□【敖】等字反居□【额】□【额依】□【恩】□【鞥】□【欧】等字之下亦多未安伏稽
　　钦定国书新语即以□【阿】为阳以□【额】为隂以此可见□【阿】之类皆阳位也□【额】之类皆隂位也隂不可以先阳乃
　　国书之义例不可以随章布列矣至其以五章字头统诗韵三十部虽亦近似然限以前所拈之数字亦不足以尽清文之蕴惟所论清字切音之法皆中窾要为有益于学者耳
　　御制清文鉴三十二卷补编四卷总纲八卷补总纲二
　　卷
　　乾隆三十六年奉
　　勅撰我
　　国家发祥长白实金源之旧疆金史章宗本纪载明昌五年以叶鲁谷神始制国字诏依仓颉立庙例祀于上京又选举志称进士科以防论试国人用国字为程文陶宗仪书史防要则称金太祖命完顔希尹撰国字其后熙宗亦制字并行希尹所制谓之大字熙宗所制谓之小字其字波磔繁宻颇类籀文当时必有字书今已无考惟赵崡石墨镌华所载天防十二年都统经畧郎君行记一篇仅存其形制而已盖有元一统之后其法渐不传也我
　　太祖髙皇帝肇建丕基
　　命巴克什额尔徳尼以防古字聫缀
　　国语成句尚未别为书体
　　太宗文皇帝始
　　命巴克什库尔纒剏造
　　国书以十二字头贯一切音因音而立字合字而成语今内阁所贮旧籍【今谓之老档】即其初体厥后増加圈音义益详亦如籀变小篆变八分踵事而増以日趍于精宻我
　　圣祖仁皇帝虑口传笔授或有异同乃
　　命别类分门一一排纂勒为清文鉴一书以昭法守惟未
　　及音译其文
　　皇上复
　　指授馆臣详加増定为部三十有五子目二百九十有
　　二毎条皆左为
　　国书右为汉语
　　国书之左译以汉音用三合切韵汉书之右译以国书惟取对音以
　　国书之声多汉字所无故三合以取之汉字之声则国书所具故惟用直音也至于
　　钦定新语一一载入尤为详备盖字者孳也许愼説文九千余字杨雄方言已増至一万一千九百余字
　　陆法言切韵一万二千五十六字陈彭年等重修广韵已増至二万六千一百九十四字吕忱字林丁度集韵以下更莫能殚记是由名物日繁记载遂不能不备
　　圣人制作亦因乎势之自然为事之当然而已伏而读
　　之因汉文可以通
　　国书因
　　国书可以通汉文形声训诂无所不具亦可云包罗巨细辨别精防者矣书中体例兼列字体字音宜入训诂类中然译语得音骈音为字与训诂之但觧音以义者不同故仍列诸字书类焉
　　御定满洲防古汉字三合切音清文鉴三十三卷
　　乾隆四十四年奉
　　勅撰初
　　圣祖仁皇帝勅撰清文鉴
　　皇上既
　　命补注汉字各具翻切释文嗣以古字尚未备列因再命详加考校续定是编以
　　国书为主而贯通于防古书汉书每
　　国书一句必兼列古语一句汉语一句以明其义又以防古字汉字各对
　　国语之音以定其声汉字之音不具则三合以取之防古字之音不具则分各种读法写法收法以取之经纬贯穿至精宻而至明显循文伏读无不一览了然考辽史太祖本纪称神册五年始制契丹大事天赞三年诏礲辟遏可汗故碑以契丹突厥汉字纪其功云云然则三体互通使彼此共喻实本古义许慎作説文小篆之下兼列籀文古文以互证其字扬雄作方言每一语一物亦具载某地谓之某以互证其语则三体彚为一编使彼此相释亦因古例用达书名于四方虽成周大同之盛亦无以逾于斯矣
　　篆字彚十二卷
　　佟世男编世男满洲镶黄旗人康中官知县其书本梅膺祚字彚各系以篆文篆文所无之字则依楷书字画以意造之不可以为典据也
　　史部
　　钦定辽金元三史国语觧四十六卷
　　乾隆四十六年奉
　　勅撰考译语对音自古已然公羊传所称地物从中国邑人名从主人是也译语兼释其名义亦自古已然左传所称楚人谓乳谷谓虎于菟谷梁传所称吴谓善伊谓稻缓号从中国名从主人是也间有音同字异者如天竺之为捐笃身毒印度乌桓之为乌丸正如中国文字偶然假借如欧阳汉碑作欧羊包胥战国防作勃苏耳初非以字之美恶分别爱憎也自魏书改柔然为蠕蠕比诸蠕动已属不经唐书谓回纥改称回鹘取轻健如鹘之意更为附防至宋人武备不修邻敌交侮力不能报乃区区修隙于文字之间又不通译语竟以中国之言求外邦之义如赵元昊自称兀卒转为吾祖遂谓吾祖为我翁萧鹧巴本属蕃名乃以与曽淳甫作对以鹧巴鹑脯为恶谑积习相沿不一而足元托克托等修宋辽金三史多袭旧文不加刋正考其编辑成书已当元末是时如台哈布哈号为文士今所传纳新【案纳新原本误作廼贤今改正】金台集首有所题篆字亦自署曰泰不华居然讹异盖旧俗已漓并色目诸人亦不甚通其国语宜诸史之讹谬百出矣迨及明初宋濓等纂修元史以八月告成事迹挂漏尚难殚数前代译语更非所谙三史所附国语觧颠舛支离如出一辙固其宜也我
　　皇上圣明天纵迈古涵今洞悉诸国之文灼见旧编之
　　误
　　特命馆臣详加厘定并一一
　　亲加指示务得其真以索伦语正辽史凡十卷首君名附以后妃皇子公主次宫卫附以军名次部族附以属国次地理次职官次人名次名物共七门以满洲语正金史凡十二卷首君名附以后妃皇子次部族次地理次职官附以军名次姓氏次人名附以名物共六门以古语正元史凡二十四卷首帝名附以后妃皇子公主次宫卫附以军名次部族附以国名次地理次职官次人名次名物共七门各一一着其名义详其字音字音为汉文所无者则两合三合以取之分晰防茫穷极要窅即不谙繙译之人绎训释之明悟语声之转亦觉厘然有当于心而恍然于旧史之误也盖自
　　钦定三合切音清文鉴出而
　　国语之精奥明至此书出而前史之异同得失亦明不但宋明二史可据此以刋其讹即四库之书凡人名地名官名物名涉于三朝者均得援以改正使音训皆得其真
　　圣朝考文之典洵超轶乎万禩矣
　　尚史一百七卷
　　李锴撰锴镶白旗汉军卷首自署曰襄平考襄平为汉辽东郡治今为
　　盛京辽阳州地盖其祖籍也康熙中邹平马骕作绎史采摭百家襍説上起鸿荒下迄秦代仿袁枢纪事本末之体各立标题以类编次凡所征引悉録原文虽若不相属而实有端绪锴是编以骕书为藁本而离析其文为之翦裁连络改为纪传之体作世系图一卷本纪六卷世家十五卷列传五十八卷系传六卷表六卷志十四卷序传一卷仍于每段之下各注所出书名其遗文琐事不入正文者则以类附注于句下盖体例准诸史记而排纂之法则仿路史而小变之自序谓始事于雍正庚戌卒业于乾隆乙丑阅十六载而后就其用力颇勤考古来渔猎百家勒为一史实始于司马迁今观史记诸篇其出迁自撰者率经纬分明疎宻得当操纵变化惟意所如而其杂采诸书以成文者非惟事迹异同时相抵牾亦往往防窜补缀不能隐斧凿之痕知镕铸众説之难也且排比鳞次一用旧文体如诗家之集句求其翦裁诸説使聫贯如出一手比吕东莱之读诗记尤难之又难今观其书于残膏賸馥掇拾成文时露辏合之迹者固在所不免而聫络融贯位置天然如百衲之琴不乖音律如千狐之腋不露裁缝者亦往往而有不可谓非因难见巧为史家特出之创格存之亦足备一体也若晋逸民传中列杜蒉狼瞫鉏麑提弥明灵辄逆臣传中列赵穿而不列赵盾乱臣传中列郤芮吕饴甥嬖臣传中列头湏鲁列女传中列施氏妇予夺多所未允又诸国公子皆别立传而鲁宋蔡曹莒邾六国则襍列诸臣中叛臣传中如巫狐庸叛楚入吴吴楚两见公山不狃叛鲁入吴吴鲁两见己为重出而屈巫见于楚不见于晋苗贲皇见于晋不见于楚又复自乱其例如斯之类不一而足均不能不谓之瑕类然史汉且不免驳文司马光作资治通鉴亦称其中抵牾不能自保固亦不能独为锴咎矣
　　治河奏绩书四卷附河防述言一卷
　　靳辅撰辅已有传是书卷一为川泽考漕运考河决考河道考卷二为职官考堤河考及修防汛地埽规河夫额数闸坝修规舡料工值皆附焉卷三为辅所上章疏及部议卷四为各河疏濬事宜及施工缓急先后之处其川泽考所载于黄河自龙门以下至淮徐注海凡分滙各流悉考古证今颇为详尽于注河各水及河所潴蓄各水亦缕陈最悉其漕运考亦然河道考于临河要地及距河逺近分条序载较志乘加详至于堤工修筑事宜则皆辅所亲騐立为条制者矣辅自康熙十六年至三十一年凡三膺总河之任故疏议独多其专以治上河为治下河之防虽据一时所见与后来形势稍疎然所载修筑事宜亦尚有足资采择者与张伯行居济一得均尚非纸上之空谈也又河防述言一卷为张霭生所撰皆追述其友陈潢之论故曰述言潢字天一号省斋钱塘人为辅之幕客辅治河多资其经画康熙甲子
　　圣驾南巡辅以潢功上闻
　　特赐叅赞河务按察司佥事衔其书凡十二篇一曰河性主于顺而利之二曰审势谓凡有所患当推其致患之所以然三曰估计谓省工省料其壊必速所费较所省为更大四曰任人主于愼选择明赏罚而归本于正己以率属五曰源流谓河水本清其淤涨皆由挟中国之水六曰隄防主潘季驯以堤束水以水刷沙之説而尤以减水坝为要务七
　　曰疏濬主于溃决之处先固其两旁不使日扩乃修复故道而借引河以注之八曰工料工主于覈实料主于豫备九曰因革言今昔形势之不同十曰善守谓黄河无一劳永逸之防在时时谨小慎微而归重于河员之久任十一曰杂志述治河之委曲十二曰辨惑则驳当时之异议也其言往往中理与靳辅书足相发明今录附辅书之末以资参考书前冠以黄河全图乃霭生所自作虽不及
　　钦定河源纪畧之明确而逺胜笃什等之所记又靳辅奏疏一篇虽专为潢而发然颇足见当日治河之始末今亦并存之焉
　　抚豫宣化録四卷
　　田文镜撰文镜正黄旗汉军官至河东总督諡端肃是编乃文镜官河南巡抚时奏疏一卷条奏一卷文移一卷告示一卷内文移又分一子卷均始于雍正二年七月迄五年九月惟告示迄于五年正月前有河南布政司费金按察使彭惟新分守开归河道杨梦炎河务兵备道祝兆鹏分守河北兵备道朱藻分巡南汝光道孙兰芬防请刋刻详文一道及文镜批词
　　平闽记十三卷
　　杨捷撰防镶黄旗汉军官至昭武将军江南提督是编皆其康熙十七年征剿郑成功时奏疏及笺启文牌檄告示诸藁冯溥王广心序叶暎榴跋皆称平闽纪事前有张玉书序则又称平闽记盖初名纪事复改今名也
　　文襄奏疏八卷
　　靳辅撰是编皆前后治河奏疏其子治豫彚刋之辅自安徽巡抚擢授河道总督时值河患方棘洪流逆溢髙堰横溃合淮水而东注故道反湮辅疏言河水挟沙而行易于壅阏惟赖清水助刷始能无滞当审其全局彻首尾而合治之不可漫为施工使东筑西决终归无益因条具八事入告
　　圣祖仁皇帝悉俞其请于是疏濬运河及清口以至海口河道又开白洋清河以东引水河而黄流始畅开清口澜汛浅诸引河而淮水始出敌黄筑河崖遥堤缕堤修髙堰堵翟坝置减水六坝而宣泄咸有所恃至开中河皂河诸役尤其设施之大者其持论以筑堤崖疏下流塞决口有先后而无缓急数语为纲领故在事十年具着成绩诸疏并在集中无不指陈原委言之凿凿至今论治河者犹称辅焉末附辅官巡抚时奏疏三篇其极论骚扰驿站亦具见风力云
　　使琉球记一卷
　　张学礼撰学礼镶蓝旗汉军官至广西道监察御史是编乃康熙元年学礼以兵科副理事官与行人司行人王垓奉使
　　册封琉球国王时所记前叙请封遣使始末及往来道路之险后为中山纪畧则载其土风也是时琉球国王尚质缴故明勅印举国内附故学礼等有是役盖
　　国家遣使东瀛此为始事云
　　行水金鉴一百七十五卷
　　傅泽洪撰泽洪镶红旗汉军官至分巡淮扬道按察司副使是书成于雍正乙巳全祖望作郑元庆墓志以为出元庆之手疑其客游泽洪之幕或预编摹然别无显证未之详也叙水道者禹贡以下司马迁作河渠书班固作沟洫志皆全史之一篇其自为一书者则剏始于水经然标举源流疏证支派而已未及于疏濬隄防之事也单锷沙克什王喜所撰始详言治水之法有明以后著作渐繁亦大抵偏举一隅专言一水其综括古今胪陈利病统前代以至
　　国朝四渎分合运道沿革之故彚辑以成一编者则莫若是书之最详卷首冠以诸圗次河水六十卷次淮水十卷次汉水江水十卷次济水五卷次运河水七十卷次两河总説八卷次官司夫役漕运漕规凡十二卷其例皆摘录诸书原文而以时代类次俾各条互相证明首尾贯串其有原文所未备者亦间以己意考核附注其下上下数千年间地形之变迁人事之得失丝牵绳贯始末犁然至我
　　国家敷土翕河百川受职仰防
　　圣祖仁皇帝翠华亲莅指授机宜
</div>
    <div class="pagination">
<a href="钦定八旗通志_page222.html">上一页</a><span>...</span><a href="钦定八旗通志_page218.html">218</a><a href="钦定八旗通志_page219.html">219</a><a href="钦定八旗通志_page220.html">220</a><a href="钦定八旗通志_page221.html">221</a><a href="钦定八旗通志_page222.html">222</a><span class="current-page">223</span><a href="钦定八旗通志_page224.html">224</a><a href="钦定八旗通志_page225.html">225</a><a href="钦定八旗通志_page226.html">226</a><a href="钦定八旗通志_page227.html">227</a><a href="钦定八旗通志_page228.html">228</a><span>...</span><a href="钦定八旗通志_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
