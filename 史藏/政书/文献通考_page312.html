<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 312 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 312 页/共 334 页
  </h1>
  <div class="content">
   陈宣帝太建七年，甘露频降乐游苑，立甘露亭。
    魏太武太延元年，甘露降於殿内。
    唐高祖武德九年四月，甘露降於中华殿之桐树，泫如冰雪，以示群臣。  德宗贞元十年正月，西川奏，当管甘露降，松柏树竹等二千四百四十二处。
    蜀王建元年，嘉阳诸州言甘露降。
    宋太祖乾德四年二月长春节，甘露降江陵府报恩院，连十日，霏微如烟雾，渍柏叶皆甘。  太宗太平兴国三年正月，甘露降寿州廨，色如琥珀，端覆庭桧。端拱二年二月，甘露降寿州廨园柏及资圣寺桧，状若华花，色如凝脂。  真宗咸平元年，富顺监有甘露降梅柳，霏洒如珠。  神宗景德元年九月，甘露降桂州永宁县桐树，如稻米色白。
    按：《三朝国史》有《符瑞志》，内述甘露，自乾德而後州县所上甚多，咸平以来尤甚，几无岁无之，此姑著其一二云。
    神宗熙宁元年距元丰八年，天下言甘露降凡二十馀处。  哲宗元元年距元符三年，如之。  徽宗建中靖国元年距宣和七年，中外言甘露降多不可纪，其尤著者：大观初，降於九城宫帝鼐室；三年冬，降於尚书省及曹，御制七言四韵诗赐执政以下。其後内自禁中及宣和殿、延福宫、神霄宫，下至三学、开封府、大理寺、宰臣私第，皆有之，岁岁拜表称贺。
    ○天雨异物
    《春秋》文公三年“秋，雨螽于宋。”《公羊传》：“雨螽者何？坠而死也。”《梁传》：“著於上，见於下谓之雨（详见《蝗虫门》）。”  显王三年，雨金於栎阳（言雨金於秦国都，明金瑞见也）。赧王三十一年，齐千乘、博昌之，方数百里，雨血沾衣。时燕昭王伐齐齐王出奔，为楚将淖齿所弑。
    汉惠帝二年，天雨血於宜阳，一顷所（详见《赤眚》）。  元帝永光二年八月，天雨草（详见《草妖》）。  成帝鸿嘉四年秋，雨鱼於信都，长五寸以下。哀帝建平四年，山阳湖陵雨血，广三尺，长五尺，大者如钱，小者如麻子。  平帝元始元年正月，天雨草（详见《草妖》）。
    後汉桓帝建和三年秋七月，北地廉雨肉似羊肋（肋，胁骨也），或大如手。
    晋武帝泰始八年五月，蜀地雨白毛（详见《白祥门》）。  惠帝永康元年，尉氏雨血。愍帝建兴元年，河东地震，雨肉。
    刘聪时，平阳星坠为肉，长三十步（各详见《赤祥门》）。
    隋文帝开皇二年，京师雨土（各见《黄祥门》）。  六年七月，京师雨毛，如尾，长者三尺馀，短者六七寸（详见《羊白眚》）。  十二年，空中有物斗而坠，如羝羊（详见《羊祸门》）。
    北齐武成河清二年，太原雨血。
    梁武帝大同元年，天雨土。  二年，天雨灰，其色黄。  晁文帝大宝元年，天雨黄沙（详见《黄祥门》）。
    後周静帝大象二年正月，天雨黄土。
    唐高祖武德初，突厥雨血三日。  武太后垂拱三年，广州雨金。  四年，雨桂子於台州，旬馀乃止。占曰：“天雨草木，人多死。”  中宗神龙二年，越州雨毛。  德宗贞元四年，雨木於陈留，十里许，大如指，长寸馀，中空，所下立如植（详见《木不曲直门》）。是岁，大雨，有物堕地如猪（详见《豕祸门》）。  二十七年，京师雨赤雪。乾符二年，洛阳暴雨，有物堕地如羝羊（详见《羊祸门》。）  光启二年，扬州雨鱼。
    太宗贞观七年三月，  高宗永徽三年三月，  中宗景龙元年六月、十二月，元宗天宝十三载二月，  代宗大历七年十二月，  德宗贞元二年四月、八年二月，文宗开成元年七月，懿宗咸通十四年三月，僖宗中和二年五月，昭宗天复三年二月，天元年闰四月，俱雨土。
    宋太宗淳化三年正月，京师雨土。  神宗熙宁元年三月丁酉，潭州雨毛。八年五月丁丑，雨黄土兼细毛。元丰三年六月己未，饶州长山雨木子数亩，状类山芋子，味香而辛，土人以为桂子，又曰“菩提子”。明道中，尝有之，是岁大稔。  五年三月己巳、六年四月辛未，雨土。  哲宗元七年正月，天雨尘土，主民劳苦。  徽宗宣和元年三月，雨土。高宗绍兴二十六年七月，雨水银。
    ●卷三百四 物异考十
    ○恒
    《春秋》僖公二十一年“夏，大旱”。董仲舒、刘向以为齐桓既死，诸侯从楚，僖尤得楚心。外倚强楚，炕阳失众，又作南门，劳民兴役。诸雩旱不雨，略皆同说。  宣公七年“秋，大旱”。是夏，宣与齐侯伐莱。  襄公五年“秋，大雩”。先是，楚伐宋，取彭城；郑畔中国附楚，襄与诸侯共围彭城，城郑虎牢以御楚。有炕阳动众之应。  八年“九月，大雩”。时作三军，季氏盛。  二十八年“八月，大雩”。先是，比年晋使荀吴、齐使庆封来聘，是夏邾子来朝。襄有炕阳自大之应。  昭公三年“八月，大雩”。刘歆以为昭公居丧不哀，炕阳失众。  六年“九月，大雩”。时鲁、莒连兵，有炕阳动众之应。十六年“九月，大雩”。先是，昭公母夫人归氏薨，昭不。与三年同占。  二十四年“八月，大雩”。时鲁袭邾师，邾於晋，晋执我行人叔孙。  二十五年“七月上辛大雩，季辛又雩”，旱甚也。刘歆以为时后阝氏与季氏有隙，公信谗伐季氏，为所败，出奔齐。  定公十年“九月，大雩”。时公侵郑，城中城，围郓。  庄公三十一年“冬，不雨”。是岁，一年而三筑台，奢侈不恤民。  僖公二十年“冬十月，不雨”。三年“春正月，不雨，夏四月，不雨”，“六月，雨”。时南败邾，东败莒。有炕阳之应。  文公二年，“自十二月不雨，至於秋七月”。文公即位，天子使叔服会葬，毛伯赐命。又会晋侯於戚。公子遂如齐纳币。又与诸侯盟。上得天子，外得诸侯，沛然自大。跻僖公主。大夫始颛事（谓季孙行父也）。  十年“自正月不雨，至於秋七月”。先是，公子遂会四国而救郑，楚使越椒来聘，秦人归衤遂，有炕阳之应。  十三年，“自正月不雨，至於秋七月”。先是，曹伯、杞伯、滕子来朝，成阝伯来奔秦，伯使遂来聘，季孙行父城诸及郓。二年之，五国趋之，内城二邑。炕阳失众。一曰，不雨而五皆熟，异也。文公时，大夫始专盟会，公孙敖会晋侯，又会诸侯盟於垂陇。故不雨而生者，阴不出气而私自行，以象施不由上出，臣下作福而私自成。一曰，不雨近常阴之罚，君弱也。
    秦始皇十二年，天下大旱，六月至八月乃雨。
    汉惠帝五年夏，大旱，江河水少，谷绝。先是，发民男女十四万六千人城长安，是岁城乃成。  文帝三年秋，天下旱。是岁夏，匈奴寇边，发兵击之出塞。其秋，济北王兴居反，讨平之。  後六年，天下大旱。时匈奴大入上郡、中，烽火通长安，遣三将军屯边，又三将军屯京师。  九年春，大旱。  景帝中三年秋，大旱。後二年秋，大旱。  武帝建元四年六月，旱。  元光六年夏，大旱。是岁，四将军征匈奴。元朔五年春，大旱。是岁，六将军众十馀万征匈奴。  元狩三年夏，大旱。是岁，发天下故吏伐棘上林，穿昆明池。  元封六年秋，大旱。  天汉元年夏，大旱；其三年夏，大旱。先是，贰师将军征大宛还，三将军征匈奴，李陵没不还。  征和元年夏，大旱。是岁，始治巫蛊。明年，卫皇后、太子败。  昭帝始元六年，大旱。先是，大鸿胪田广明征益州，暴师连年。  元凤五年夏，大旱。  宣帝本始元年夏，大旱，东南数千里。先是，五将军众二十万征匈奴。  神爵元年秋，大旱。是岁，後将军赵充国征西羌。元帝建昭二年，大旱。  成帝永始三年、四年夏，大旱。  平帝建平四年春，大旱。
    後汉世祖建武三年七月，洛阳大旱。  五年夏，旱。京房《易传》曰：“欲德不用，兹谓张，厥灾荒，其旱阴不雨，变而赤因四阴。众出过时，兹谓广，其旱不生。上下皆蔽，兹谓隔，其旱天赤三月，时有雹杀飞禽。上缘求妃，兹谓僭，其旱三月大温亡。君高台府，兹谓犯，阴侵阳，其旱万物根死，有火灾。庶位逾节，兹谓僭，其旱泽物枯，为火所伤（《春秋考异邮》曰：“国大旱，冤狱结。旱者，阳气移，精不施，君上失制，奢，淫僭差，气乱惑天，则旱徵见。”又云：“阴厌阳移，君淫民恶，阴精不舒，阳偏不施。”又云：“阳偏，民怨徵也。在所以感之者，上奢则求多，求多则下竭，下竭则溃，君不仁。”《管子》曰：“春不收枯骨伐枯木而起去之，则夏旱。”《方储对策》曰：“百姓苦，士卒烦碎，责租税失中，暴师外营，经历三时，内有怨女，外有旷夫。王者熟推其祥，揆合於天，图之事情，旱灾可除。夫旱者过日，天王无意於百姓，恩德不行，万民烦扰，故天应以无泽。”）。”是时天下僭逆者未尽诛，军多过时（《古今注》曰：“建武六年六月，九年春，十二年五月，二十一年六月，明帝永平元年五月，八年冬，十一年八月，十三年八月，十八年三月，并旱。”）。  章帝章和二年夏，旱。时章帝崩後，窦太后兄弟用事奢僭（《古今注》曰：“建初二年夏，雒阳旱。四年夏，元和元年春，并旱。”按《杨终传》，建初元年大旱，贵，终以为广陵、楚、淮阳、济南之狱徙者数万人，吏民怨旷，上疏云久旱。孔曰：“建初元年大旱，天子忧之，侍御史孔丰上疏曰：‘臣闻为不善而灾报，得其应也，为善而灾至，遭时运也。陛下即位日浅，视民如伤，而不幸耗旱，时运之会耳，非政教所致也。昔成汤遭旱，因自责，省畋散积，减御损食，而大有年。意者陛下未为成汤之事焉。’天子纳其言而从之，三日雨即降。转拜黄门郎，典东观事。”）。  和帝永元六年秋，京师旱。时雒阳有雒囚，和帝幸雒阳寺，录囚徒，理冤囚，收令下狱抵罪。行未还宫，澍雨降（《古今注》曰：“永元二年，郡国十四旱。十五年，丹阳郡国二十二并旱，或伤稼。”）安帝（《古今注》曰：“永初元年，郡国八旱，分遣议郎请雨。”按本纪二年五月，旱，皇太后幸雒阳寺，录囚徒，即日雨。六月，京师郡国四年灾水。虽得水，无救为灾。”）。  安帝永初六年夏，旱。（《古今注》曰：“三年，郡国八，四年、五年夏，并旱。”）  七年夏，旱。元初元年夏，旱。  二年夏，旱（三年夏，旱。时西羌寇乱，军屯相继，连十馀年）。  六年夏，旱（《古今注》曰：“建光元年，郡国四旱。延光元年，郡国五并旱，伤稼。”）。  顺帝永建三年夏，旱。五年夏，旱。阳嘉二年夏，旱。时李固对策，以为奢僭所致也（臣昭按：本纪元年二月，京师旱。《郎ダ传》：“人君恩泽不施於民，禄去公室，臣下专权所致也。”又《周举传》：“三年，河南、三辅大旱，五伤灾，天子亲自露坐德阳殿东厢请雨。”）。冲帝永嘉元年夏，旱。时冲帝幼崩，太尉李固劝太后及兄梁冀立嗣帝，择年长有德者，天下赖之，则功名不朽。年幼未可知，如後不善，悔无所及。时太后及冀贪立年幼，欲久自专，遂立质帝，八岁。此不用德（《古今注》曰：“本初元年二月，京师旱。”）。  桓帝元嘉元年夏，旱。是时梁冀秉政，妻子并受封，宠逾节。  延熹元年六月，旱。（《京房占》曰：“人君无施泽惠利於下，则致旱也。不救，必蝗虫害；其救也，贳谪罚，行宽大，惠兆民，劳功吏，赐鳏寡，禀不足。”按陈蕃上疏：“宫女多聚不御，忧悲之感，以致水旱之困也。”）灵帝熹平五年夏，旱（蔡邕作《伯夷叔齐碑》曰：“熹平五年，天下大旱，祷请名山，求获答应。时处士平阳苏腾，字元成，梦陟首阳，有神马之使在道。明觉而思之，以其梦陟状上闻。天子开三府请雨使者，与郡县户曹掾吏登山升祠。手书要曰：‘君况我圣主以洪泽之福。’天寻兴，即降甘雨”也）。  六年夏，旱。  光和五年夏，旱。  六年夏，旱。是时常侍、黄门僭作威福。  献帝兴平元年秋，长安旱。是时李亻、郭专权纵肆（《献帝起居注》曰：“建安十九年夏四月，旱。”）。
    魏明帝太和二年五月，大旱。元年已来，崇广宫府之应也。又，是春，宣帝擒孟达，张破诸葛亮，毙马谡。亢阳自大，又其应也。  太和五年三月，自去冬十月至此月不雨。辛巳，大雩。  齐王正始元年二月，自去冬十二月至此月不雨。去岁，曹爽白帝，转宣帝为太傅，外示尊崇，内实厥令事先由己，时宣帝功盖魏朝，欲德不用之应也。
    高贵乡公甘露三年正月，自去秋至此月旱。时文帝围诸葛诞，众出过时之应也。初，寿春秋夏常雨淹城，而此旱逾年，城陷，乃大雨，咸以诞为天亡。
    吴孙权嘉禾四年，自十月不雨，至於夏。  孙亮五凤二年，大旱，百姓饥。是年征役烦兴，军士怨叛。此亢阳自大，劳役失众之罚也。其役弥岁，故旱亦竟年。  孙皓宝鼎元年春夏，旱。时皓迁都武昌，劳役动众之应。
    晋武帝泰始七年五月闰月，旱，大雩。  八年五月，旱。是时帝纳荀勖邪说，留贾充不复西镇，而任恺渐疏，上下皆蔽之应也。及李熹、鲁芝、李允等并在散职，近厥德不用之谓也。  九年，自正月旱，至於六月，祈宗庙社稷山川，癸未，雨。  十年四月，旱。去年秋冬，采择乡校诸葛冲等女，是春，五十馀人入殿简选。又取小将吏女数千人，母子号哭於宫中，声闻於外，行人悲酸。是殆积阴生阳，上缘求妃之应也。  咸宁二年五月，旱，大雩，至六月乃澍（之戊反，又音树）雨。  太康二年，旱，自去冬至此春。  三年四月，旱。乙酉，诏司空齐王攸与尚书、廷尉、河南尹录讯系囚，事从蠲宥。  五年六月，旱。此年正月，天阴，解而复合。刘毅上疏曰：“必有阿党之臣，奸以事君者，当诛而不赦也。”帝不答。是时荀勖、冯ヨ僭作威福，乱朝尤甚。  六年三月，青、梁、幽、冀郡国旱。六月，济阴、武陵旱，伤麦。  七年夏，郡国十三大旱。  八年四月，冀州旱。  九年夏，郡国三十三旱。扶风、始平、京兆、安定旱，伤麦。  十年二月，旱。  太熙元年三月，旱。自太康後，虽正人满朝，不被亲仗，而贾充、荀勖、杨骏、冯ヨ等迭居要重。所以无年不旱者，欲德不用，上下皆蔽，庶位逾节之罚也。  惠帝元康七年七月，秦、雍二州大旱、疾疫，关中饥，米斛万钱。因此氐、羌反叛，雍州刺史解系败绩。而饥疫荐（与氵存同，在见反）臻，戎、晋并困，朝廷不能振，诏听相卖鬻。其九月，郡国五旱。  永宁元年，自夏及秋，青、徐、幽、并四州旱。十二月，又郡国十二旱。是年春，三王讨赵王伦，六旬之中，数十战，死者十馀万人。  怀帝永嘉三年五月，大旱。襄平县梁水淡池竭，河、洛、江、汉皆可涉。是年三月，司马越归京都，遣兵入宫，收中书令缪播等九人杀之。皆僭逾之罚也。又四方诸侯多怀无君之心，刘元海、石勒、王弥李雄之徒，贼害百姓，流血成泥，又其应也。  五年，自去冬旱至此春。去岁十一月，司马越以行台自随，斥黜宫卫，无君臣之节。  愍帝建兴元年六月，扬州旱。去年十二月，淳于伯冤死之应。  元帝太兴元年六月，又旱。干宝曰“杀淳于伯之後旱三年”是也。刑罚妄加，群阴不附，则阳气胜之罚也。  元帝太兴四年五月，旱。是时王敦陵僭已著。  永昌元年夏，大旱。是年三月，王敦有石头之变，二宫陵辱，大臣诛死，僭逾无上，故旱尤甚也。其闰十一月，京都大旱，川谷并竭。  明帝太宁三年，自春不雨，至於六月。成帝咸和元年夏秋，旱。是时庾太后临朝称制，言不从而僭逾之罚也。  二年夏，旱。  五年五月，大旱。  六年四月，大旱。  八年秋七月，旱。九年，自四月不雨，至於八月。  咸康元年六月，旱。是时成帝冲弱，未亲万机，内外之政，决之将相。此僭逾之罚，连岁旱也。至四年，王导固让太傅，复子明辟，是後不旱，殆其应也。时天下普旱，会稽馀姚特甚，米斗直五百，人有相鬻者。  二年三月，旱。  三年六月，旱。时王导以天下新定，务在遵养，不任刑罚，遂盗贼公行，频五年亢旱，亦舒缓之应也。  康帝建元元年五月，旱。  穆帝永和元年五月，旱。是时帝在襁褓，褚太后临朝如明穆太后故事。  五年七月，不雨，至於十月。  六年夏，旱。  八年夏，旱。九年春，旱。  升平三年冬，大旱。  四年冬，大旱。哀帝隆和元年夏，旱。是时桓温︹恣，权制朝廷，逾僭之罚也。  海西公太和元年夏，旱。  四年冬，旱。凉州春旱至夏。  晁文帝咸安二年十月，大旱，饥。自永和至是，嗣主幼冲，桓温陵僭，用兵征伐，百姓怨苦。  孝武帝宁康元年三月，旱。是时桓温入觐高平陵，阖朝致拜，逾僭之应也。  三年冬，旱。太元四年夏，大旱。  八年六月，旱。  十年七月，旱，饥。初，八年破苻坚，九年诸将略地，有事徐、豫，杨亮、赵统攻讨巴、沔。是年正月，谢安又出镇广陵，使子琰进次彭城，频有军役。十三年六月，旱。去岁北府遣戍胡陆，荆州经略河南。是年夏，郭铨置戍野王，又遣军破黄淮。  十五年七月，旱。  十七年秋，旱。至冬。是时烈宗仁恕，信任会稽王道子，政事舒缓。又茹千秋为骠骑谘议，窃弄主相威福。又邱尼乳母亲党及婢仆之子阶缘近习，临部领众。又所在多上春禁囚，不以其辜，建康狱吏，枉暴既甚。此又僭逾不从，冤滥之罚。  安帝隆安二年冬，旱，寒甚。四年五月，旱。  五年夏秋，大旱。十二月，不雨。时孙恩作乱，桓元疑贰，迫杀殷仲堪，而朝廷即授以荆州之任，司马元显又讽百僚悉使敬己，内外骚动，兵甲烦兴。此皆陵僭忧愁之应也。  元兴元年七月，大饥。九月、十月不雨，泉水涸。  二年六月，不雨。冬，又旱。时桓元奢僭，十二月遂篡位。  三年八月，不雨。  义熙四年冬，不雨。  六年九月，不雨。  八年十月，不雨。  九年秋冬，不雨。十年九月，旱。十二月，又旱，井渎多竭。是时军役烦兴。宋文帝元嘉八年夏六月，旱，大雩。  二十八年三月，大旱。  孝武大明七年、八年，东诸郡大旱，甚者米一斗数百，都下亦至百馀钱饿，死者十六七。
    梁武帝天监元年，大旱，米斗五千，人多饿死。《洪范五行传》曰：“君持亢阳之节，兴师动众，劳人过度，故旱灾应”。初，帝起兵襄阳，破张冲，败陈伯之，及平建康，前後连战，百姓劳敝，及即位後，复与魏交兵不止之应也。晁文帝大宝元年夏，大旱，人相食，都下尤甚。
    陈宣帝太建十二年春，不雨，至四月。先是，周师掠淮北，始兴王叔陵等诸军败绩，淮北地皆没於周，是其应也。
    後魏孝文太和十五年，自正月不雨，至於四月。  宣武景明四年，旱。  正始元年，旱。  永平二年，旱。  三年，冀、定二州旱。  延昌元年，自二月不雨，至五月  。孝明神龟元年，自正月不雨，至六月。  正元二年，旱。  孝静帝天平二年，大旱。
    东魏天平四年，并、肆、汾、建、晋、绛、秦、陕等诸州大旱，人多流散。是岁，齐神武与西魏战於沙苑，败绩，死者数万。  武定二年冬春，旱。先是，西魏师入洛阳，神武亲帅军大战於邙山，死者数万。
    後齐天保九年夏，大旱。先是，大发卒筑长城四百馀里，年劳役之应也。乾明元年春，旱。先是，发卒数十万筑金凤、圣应、崇光三台，穷极侈丽，不恤百姓，亢阳之应也。  河清二年四月，并、晋已西五州旱。是岁，发卒筑轵关，突厥二十万众毁长城，寇恒州。  後主天统二年春，旱。是时，大发卒起大明宫。
    隋开皇四年已後，京师频旱。时迁都龙首，建立宫室，百姓劳敝，亢阳之应也  。大业四年，燕、代缘边诸郡旱。时发卒百馀万筑长城，帝亲巡塞表，百姓失业，道堇相望。  八年，天下旱，百姓流亡。时发四海兵，帝亲征高丽，六军冻饿，死者十八九。  十三年，天下大旱。时郡县乡邑悉遣筑城，发男女，无少长，皆就役。
    唐武德三年夏，旱，至於八月乃雨。  四年，自春不雨，至於七月。雨，少阴之气，其气毁则不雨。少阴者，金也，金为刑、为兵，刑不辜，兵不戢，则金气毁，故常为旱。火为盛阳，阳气强悍，故圣人制礼以节之。礼失则僭而骄亢，以导盛阳，火胜则金衰，故亦旱。於五行，土实制水，土功兴则水气壅阏，又常为旱。天官有东井，主水事，天汉、天江，亦水祥也。水与火仇，而受制於土，土火谪见，若日蚀过分而未至，与七曜循中道之南，皆旱祥也。  七年秋，关内、河东旱。  贞观元年夏，山东大旱。  二年春，旱。  三年春夏，旱。四年春，旱。自太上皇传位至此，而比年水旱。  九年秋，剑南、关东州二十四，旱。十二年，吴、楚、巴、蜀州二十六，旱；冬，不雨，至於明年五月。  十七年春夏，旱。  二十一年秋，陕、绛、蒲、夔等州旱。  二十二年秋，开、万等州旱；冬，不雨，至於明年三月。永徽元年，京畿雍、同、绛等州十，旱。  二年九月，不雨，至於明年二月。  四年夏秋，旱，光、婺、滁、颍等州尤甚。  显庆五年春，河北州二十二，旱。  总章元年，京师及山东、江淮大旱。  二年七月，剑南州十九，旱；冬，无雪。  咸亨元年春，旱；秋，复大旱。  仪凤二年夏，河南、河北旱。  三年四月，旱。  永隆二年，关中旱，霜，大饥。永淳元年，关中大旱，饥。  二年夏，河南、河北旱。  永昌元年三月，旱。  神功元年，黄、随等州旱。  久视元年夏，关内、河东旱。  长安二年春，不雨，至於六月。三年冬，无雪，至於明年二月。  神龙二年冬，不雨，至於明年五月。京师、山东、河北、河南旱，饥。  太极元年春，旱；七月，复旱。  开元二年春，大旱。十二年七月，河东、河北旱，帝亲祷雨宫中，设坛席，暴立三日。九月，蒲、同等州旱。  十四年秋，诸道州十五，旱。  十五年，诸道州十七，旱。  十六年，东都、河南、宋亳等州旱。二十四年夏，旱。  永泰元年春夏，旱。  二年，关内大旱，自三月不雨，至於六月。大历六年春，旱，至於八月。  建中三年，自五月不雨，至於七月。  兴元元年冬，大旱。  贞元元年春，旱，无麦苗，至於八月，旱甚，灞、将竭，井皆无水。  六年春，关辅大旱，无麦苗；夏，淮南、浙西、福建等道大旱，井泉竭，人且疫，死者甚众。  七年，扬、楚、滁、寿、澧等州旱。  十四年春，旱，无麦。  十五年夏，旱。十八年夏，申、光、蔡州旱。  十九年正月，不雨，至七月甲戌乃雨。  永贞元年秋，江浙、淮南、荆南、湖南、鄂岳陈许等州二十六，旱。  元和三年，淮南、江南、江西、湖南、广南、山南东西皆旱。  四年春夏，大旱；秋，淮南、浙西、江西、江东旱。七年夏，扬、润等州旱。  八年夏，同、华二州旱。  十五年夏，旱。  宝历元年秋，荆南、淮南、浙西、江西、湖南及宣、襄、鄂等州旱。  太和元年夏，京畿、河中、同州旱。  六年，河东、河南、关辅旱。  七年秋，大旱。  八年夏，江淮及陕、华等州旱。  九年秋，京兆、河南、河中、陕华同等州旱。  开成二年春夏，旱。  四年夏，旱，浙东尤甚。  会昌五年春，旱。  六年春，不雨；冬，又不雨，至明年二月。  大中四年，大旱。  咸通二年秋，淮南、河南不雨，至於明年六月。  九年，江淮旱。  十年夏，旱。  十一年夏，旱。  广明元年春夏，大旱。  中和四年，江南大旱，饥，人相食。  景福二年秋，大旱。  光化三年冬，京师旱，至於四年春。
    宋建隆二年，京师夏旱，冬又旱。  三年，京师春夏旱。河北大旱，霸州苗皆焦仆。又河南河中府、孟泽濮郓齐济澶滑延隰宿等州，并春夏不雨。  四年，京师夏秋旱，又怀州旱。  乾德元年冬，京师旱。  二年正月，京师旱。夏，不雨。冬，无雪。是岁，河南府、陕虢麟博灵州旱，河中府旱甚。  四年春至夏，京师不雨。江陵府、华州、涟水军旱。  五年正月，京师旱；秋，复旱。冬，无雪。  开宝元年冬，京师无雪。二年夏至七月，京师不雨。  三年春夏，京师旱。冬，无雪。州夏旱。  五年春，京师旱；冬，又旱。  六年冬，京师旱。  七年，京师春夏旱；冬，又旱。河南府、晋解州夏旱。滑州秋旱。  八年春，京师旱。是岁，关西饥旱甚。  太平兴国二年正月，京师旱。  三年春夏，京师旱。四年冬，京师旱。  七年春，京师旱。孟、虢、绛、蜜、瀛、卫、曹、淄州旱。九年夏，京师旱。秋，江南大旱。  雍熙二年冬，京师旱。  三年冬，京师旱。四年冬，京师旱。  端拱二年五月，京师旱。秋七月至十一月，旱。上忧形於色，蔬食致祷。是岁，河南、登莱深冀旱甚，民多饥死，诏发仓粟贷之，人五斗。晁化元年正月至四月，不雨，京师民饥，上蔬食祈雨。河南凤翔大名京兆府、许沧单汝乾郑同州旱。  二年春，京师大旱，蝗；冬，复大旱。是岁，河南北、河东、陕西及亳建淮阳等三十六州军旱。三年夏，京师不雨，河南府、许汝亳滑商州旱。  五年六月，京师旱，疫，遣太医和药救之。  至道元年，京师春旱。冬，无雪。  二年春夏，京师旱。冬，无雪。  咸平元年春夏，京畿旱。又江、浙、淮南、荆湖四十六州军旱。  二年春，京师旱甚。又广南西路、江、浙、荆湖及曹单岚州、淮阳军旱。  三年春，京师旱。江南频年旱歉，多疾疫。  四年，京畿正月至四月不雨。  景德元年，京师夏旱，人多死。  三年夏，京师旱。大中祥符二年春夏，京师旱。河南府及陕西路、潭邢州旱。  三年夏，京师、江南路及宿、润州旱。  八年春，京师旱。  九年秋，京师旱。又大名府、澶相州旱。  天禧元年，京师春旱；秋，又旱。夏，陕西旱。  四年春，利州路旱。夏，京师旱。五年冬，京师旱。  天圣二年春，不雨。  八年辛未，开封府言，阳武等一十三县大旱伤苗。  六年四月，不雨。  明道元年，畿县久旱伤苗。  明道二年，南方大旱，种饷皆绝，人多流亡，因饥成疫，死者十二三，官作粥糜以饲之，得食辄死。  宝元元年，益州路自夏至秋不雨，两蜀大旱。  庆历三年，京师自春至夏不雨。  四年春，京师及诸路久不雨。  七年正月，京师不雨。  皇三年，恩、冀诸州旱。  嘉五年，梓州路夏秋不雨。  七年春，旱。  治平元年春，京师逾时不雨。郑滑蔡汝颍亳曹濮磁晋耀登等州、河中府、庆成军旱。二年春，不雨。熙宁二年三月，旱甚。  三年，畿内及诸路旱。八月，卫州旱。五年五月，北京自春至夏不雨。  七年，自春至夏，河北、河东、陕西、京东西、淮南诸路久旱。九月，诸路复旱。时新复洮河亦旱，羌户多殍死。  八年四月，真定府旱。八月，淮南、两浙、江南、荆湖等路旱。  九年八月，河北、京东西、河东、陕西旱。十年春，诸路旱。  元丰二年春，河北、陕西、京东西诸路旱。三年春，西北诸路旱。  五年春，旱。  六年夏，畿内旱。  八年，旱。  元二年春，旱。  三年秋，诸路旱，京西、陕西尤甚。  四年春，京师及东北旱。五年，旱。  八年秋，旱。  绍圣元年春，旱。三年，江东大旱，溪河涸竭。四年夏，两浙旱。  元符元年，东南旱。  二年春，京畿旱。  建中靖国元年，衢、信州旱。大观三年，淮南、江东西诸路大旱，六月不雨，至於十月。政和元年，淮南旱。三年，江东旱，疫。  宣和元年，淮南秋旱。  四年，东平府旱。  五年夏，秦凤路旱。是岁，燕山府路旱。  建炎二年夏，旱。  绍兴二年，常州大旱。  三年四月，旱。至於七月。  五年五月，浙东、西旱五十馀日。六月，江东、湖南旱。秋，四川郡县旱甚。  六年，夔、潼、成都郡县及湖南衡州皆旱。七年春，旱七十馀日。六月，又旱。  八年冬，不雨。  九年六月，旱六十馀日。十一年七月，旱。  十二年三月，旱六十馀日。秋，京西、淮东旱。十八年，浙东、西旱。  二十九年二月，旱七十馀日。秋，江、浙郡国旱。  三十年春，阶、成、凤、西和州旱。秋，江、浙郡邑旱，浙东尤甚。  隆兴元年，江、浙郡县旱，京西大旱。  三年，台州春旱。兴化军、漳福州大旱，首种不入，自春至於八月。乾道三年春，四川郡县旱，至於秋七月，绵剑汉州、石泉军尤甚。  四年六月，旱。襄阳、隆兴、建宁俱旱。  五年夏秋，淮东旱，盱眙、淮阴为甚。  六年夏，浙东福建路旱，温、台、福、漳、建为甚。  七年春，江东西、湖南北、淮南、浙婺秀州皆旱，至於夏秋，江洪筠潭饶、南康兴国临江尤甚，首种不入。冬，不雨。  九年，浙东婺处温台州、江西吉赣临江南安、湖北江陵府皆久旱，无麦苗。  晁熙元年，浙东、湖南郡县旱，台、处、郴、桂为甚。蜀关外四州旱。  二年秋，江、浙、淮皆旱，绍兴镇江宁国建康、常和滁真扬、盱眙广德为甚。  三年夏，浙西、常昭复随郢金洋州、江陵德安兴元、荆门汉阳皆旱。  四年春，襄阳旱，首种不入。  五年，浙西镇江常州、蜀绵州及淮南、江东西旱。  六年，衡永楚、高邮旱。  七年，湖南旱，诸道自四月不雨，行都自七月不雨，皆至九月。越台婺常润秀、隆兴、兴国临江、江筠抚吉饶信徽池、建康、南康、舒蕲黄和、无为、潭衡永、江陵皆大旱。  八年正月甲戌，积旱始雨。七月，不雨，至於十一月。越婺衢严湖常、临安镇江江阴、建康、饶信徽、南康广德兴国、江陵德安、鄂复、汉阳信阳荆门昌、长宁、京西、淮郡皆旱，徽、楚、严、越尤甚。  九年五月，不雨，至於七月。润婺处温洪吉抚筠袁、临江建昌。江陵德安、潭鄂复、汉阳荆门信阳、恭合昌普资渠利阆忠涪万、梁山南平广安、襄阳皆旱。  十年六月，旱，至於七月。江淮、建康、和、兴国、恭涪泸合金、南平旱。  十一年四月，不雨，至於八月。吉、赣、建昌、福泉汀漳潮梅循邕宾象、兴元、金洋西和皆旱，吉、兴元尤甚。冬，不雨，至明年二月。  十四年五月，旱。临安镇江、严常湖秀、绍兴、衢婺处明台饶信、隆兴、江吉抚筠袁、临江兴国建昌皆旱。十五年，舒州旱。  绍熙元年，重庆、蕲州、池州旱。  二年五月，真扬通泰楚滁和、高邮盱眙及蜀普隆涪渝遂、富顺监皆旱，简、资、荣州大旱。  三年夏，郢扬和三州大旱。秋，简资普荣叙隆、富顺监复大旱。  四年，绵州大旱，亡麦。简资普渠合州、广安军旱。江、浙自六月不雨，至於八月，婺台信、镇江江陵、江西淮东旱。  五年，浙东西自去冬不雨，至於夏秋。常秀、镇江、江阴大旱。淮东西旱，庐和濠楚为甚。江西七郡秋旱。  庆元三年，潼、利、夔路十五郡旱，自四月至於九月，金、蓬、普州大旱。  六年四月，旱。常州、镇江府大旱，水竭，淮郡自春无雨，首种不入，及京、襄皆旱。  嘉泰元年夏五月，旱。浙西郡县及蜀郡十五皆大旱。  二年春，旱，至於夏秋。浙西、湖南、江东旱，常秀潭永、镇江建康为甚。  四年五月，不雨，至七月。浙东西、江西旱。  开禧元年夏，浙东西不雨百馀日，衢婺严越大旱，澧、忠、涪亦大旱。  二年，南康军、江西湖南北旱。  三年二月，不雨。  嘉定元年夏，旱。至七月乃雨。  二年四月，旱，首种不入，至七月乃雨。浙西大旱，常、润为甚。淮东西、江东、湖北皆旱。  四年，资、昌、普、合州旱。  六年五月，不雨，至七月，江陵德安、汉阳旱。  八年春，旱，首种不入，至八月乃雨。江、浙、淮、闽皆旱，衢婺温台明徽池真太平、建康、宁国、广德、兴国、南康、盱眙、安丰为甚。  十年七月，不雨。  十一年秋，不雨，至於冬。淮郡及常州、镇江、建康、江阴、广德旱，蔬麦皆枯。  十四年，浙、闽、广旱，明、台、衢、婺、温、福为甚。江西旱，赣吉、建昌为甚。  十五年五月，不雨，至七月，赣州大旱。十六年五月，不雨，岳州旱。
    ○恒燠
    《春秋》桓公十五年“春，亡冰”。刘向以为周春，今冬也。  成公元年“二月，无冰”。  襄公二十八年“春，无冰”。说曰：水旱之灾，寒暑之变，天下皆同，故曰“无冰”，天下异也。桓公杀兄弑君，外成宋乱，与郑易邑，背叛周室。成公时，楚横行中国，王札子杀召伯、毛伯，晋败天子之师於贸戎，天子皆不能讨。襄公时，天下诸侯之大夫皆执国权，君不能制。渐将日甚，善恶不明，赏罚不行。周失之舒，秦失之急，故周衰亡寒岁，秦灭亡燠年。
    汉武帝元狩六年冬，亡冰。先是，比年遣大将军卫青、霍去病攻祁连，绝大幕，穷追单于，斩首数十万级，还，大行庆赏。乃闵海内勤劳，遣博士褚大等六人持节巡行天下，存赐鳏寡，假予困乏，举遗逸独行君子。郡国有以便宜上者，丞相、御史以闻。天下咸喜。  昭帝始元二年冬，亡冰。是时上年九岁，大将军霍光秉政，始行宽缓，欲以说下。
    後齐天保八年三月，大热，人或死。刘向《五行传》曰：“视不明，用近习，贤者不进，不肖不退，百职废坏，庶事不从，其过在政教舒缓。”时帝狂躁荒淫无度之应。
    唐天宝元年冬，无冰。为阴失节也。又曰：“知罪不诛，其罚燠，夏则暑杀人，冬则物华实。”盖当寒反燠，象宜刑而赏之也。  贞元十四年夏，大燠。元和九年六月，大燠。  长庆二年冬，少雪，不冰冻，草木萌荑，如正月。  广明元年十一月，暖如仲春。
    宋淳化二年冬，京师无冰。  大中祥符二年，京师冬温，无冰。  天圣五年，夏秋大暑，毒气中人。占者曰，此《洪范》所谓“恒燠”也。嘉六年冬，京师无冰。  治平四年冬，无雪。  元丰八年冬，无雪。  元元年冬，无雪。四年冬，无雪。  五年冬，无冰雪。  绍兴五年五月，大燠四十馀日，草木焦槁，山石可灼人，死於暑者甚众。  三十一年冬，无雪。  乾道三年，冬温，少雪无冰。五年，冬温，亡雪。  六年，冬复温，无雪无冰。  绍熙三年，潼川路不雨，气燠如仲夏，日月皆赤，荣州尤甚。  庆元元年冬，无雪。  四年冬，无雪。越岁，春燠而雷。六年，冬燠无雪，桃李华，蛰虫不藏。《管子》曰：“臣乘君威，则阴侵阳，盛冬不冰。”时韩胄擅朝，阴胁阳之象。  开禧三年冬，少雪。  嘉定元年，春燠如夏。  六年，冬燠，无冰有雷，昆虫不蛰。  八年夏五月，大燠，草木枯槁，百泉皆竭，行都斛水百钱，江、淮杯水数十钱，死者甚众。  九年冬，无雪。  十三年冬，无冰，腊无雪。越岁，春暴燠，土燥泉竭。
    ●卷三百五 物异考十一
    ○恒寒
    《春秋》桓公八年“十月，雨雪”。周十月，今八月也，未可以雪，刘向以为时夫人有淫齐之行，而桓有妒冒之心（师古曰：“冒谓夫妒妇也。音莫报反。”），夫人将杀，其象见也（师古曰：“谓欲杀桓公。”）。桓不觉寤，後与夫人俱如齐而杀死。凡雨，阴也，雪又雨之阴也，出非其时，迫近象也。董仲舒以为象夫人专恣，阴气盛也。  定公元年“十月，陨霜杀菽（菽，大豆）”。刘向以为周十月，今八月也，阴气未至君位而杀，诛罚不由君出，在臣下之象。是时季氏逐昭公，公死於外，定公立，故天见灾。  僖公二年“十月，陨霜不杀草”，为嗣君微，夫秉事之象也。其後卒在臣下，则灾为之生矣异。故言草，灾故言菽，重杀（以其重於杀草也）。一曰菽，草之难杀者也，言杀菽，知草皆死也；言不杀草，知菽亦不死也。董仲舒以为菽，草之强者，天戒若曰，加诛於强臣。言菽，以微见季氏之罚也。
    考王六年六月，秦雨雪。  威烈王四年四月，晋大雨雪。
    秦始皇初即位尚幼，委政太后。太后淫於吕不韦及ぢ（郎到反。ぢ乌改反），封ぢ为长信侯，以太原郡为ぢ国，宫室苑囿自恣，政事断焉。故天冬雷，以见阳不禁闭，以涉危害，舒奥迫近之应也。始皇既冠，ぢ惧诛作乱，始皇诛之，斩首数百级，大臣二十人，皆车裂以殉，夷灭其宗，迁四千馀家於房陵。是岁四月，寒，民有冻死者。数年之，缓急如此，寒燠辄应，此其效也。刘歆以为大雨雪，及未当雨雪而雨雪，及大雨雹，陨霜杀菽，皆常寒之罚也。京房《易传》曰：“有德遭险，兹谓逆命，厥异寒。诛过深，当燠而寒，尽六日，亦为雹。害正不诛，兹谓养贼，寒七十二日，杀蜚禽。道人始去（有道之人去）兹谓伤，其寒物无霜而死，涌水出。战不量敌，兹谓辱命，其寒虽雨物不茂。闻善不予，厥咎聋。”
    汉文帝四年六月，大雨雪。後三年，淮南王长谋反，发觉，迁，道死（师古曰：“迁於蜀，未至而死於雍，故曰道死。”）。京房《易传》曰：“夏雨雪，戒臣为乱。”  景帝中六年三月，雨雪。其六月，匈奴入上郡取苑马，吏卒战死者二千馀人。明年，条侯周亚夫下狱死。武帝元光四年四月，陨霜杀草木。先是二年，遣五将军二十万众伏马邑下，欲袭单于，单于觉之而去。自是始征伐四夷，师出三十馀年，天下户口减半。京房《易传》曰：“兴兵妄诛，兹谓亡法，厥灾霜，夏杀五，冬杀麦。诛不原情，兹谓不仁，其霜，夏先大雷风，冬先雨，乃陨霜，有芒角。贤圣遭害，其霜附木不下地。佞人依刑，兹谓私贼，其霜在草根土隙。不教而诛兹谓虐，其霜反在草下。”  元狩元年十二月，大雨雪，民多冻死。是岁，淮南、衡山王谋反，发觉，皆自杀。使者行郡国，治党与（师古曰：“行音下更反。”），坐死者数万人。  元鼎二年三月，雪，平地厚五尺。是岁，御史大夫张汤有罪自杀，丞相严青翟坐与三长史谋陷汤（师古曰：“谓朱买臣为丞相长史，王朝及边通皆守丞相长史也。”），青翟自杀，三长史皆弃市。  元鼎三年三月水冰，四月雨雪，关东十馀郡人相食。是岁，民不占缗钱有告者，以半畀之（言政急刻也）。  元帝永光元年三月，雨雪，陨霜杀桑。九月二日，陨霜杀稼，天下大饥。时中书令石显用事专权，与《春秋》定公时陨霜同应。  建昭二年十二月，齐楚地大雪，深五尺。是岁京房、张博为石显所谮死。  四年三月，雨雪，燕多死。是日，皇后亲蚕，疾风自西北，大寒雨雪，坏败其功。  成帝阳朔四年四月，雨雪，燕雀死。後十六年，许皇后自杀。
    王莽天凤元年四月，陨霜，杀草木。  三年二月，大雨。  雪关东尤甚，深者一丈，竹柏皆枯。  四年八月，大寒，  百官人马有冻死者。  地皇二年秋，陨霜，杀菽。
    後汉灵帝光和六年冬，大寒，北海、东莱、琅邪井中冰厚尺馀（《袁山松书》曰：“时群贼起，天下始乱。《谶》曰：‘寒者，小人暴虐，专权居位，无道有位，谪罚无法，又杀无罪，其寒必暴杀。’”）。  献帝初平四年六月，寒风如冬时。帝流迁失政。右扶风雹如斗（《袁山松书》曰：“雹杀人，前後雨雹，此最为大，时天下溃乱。”）。
    吴孙权嘉禾三年九月朔，陨霜，伤。按刘向说，“诛罚不由君出，在臣下之象也。”时校事吕壹专作威福，与汉元帝时石显用事陨霜同应。  四年七月，雨雹，又陨霜。  赤乌四年正月，大雪，平地深三尺，鸟兽死者大半。是年夏，全琮等四将军攻略淮南、襄阳，战死者千馀人。其後权以谗邪，数责让陆议，议恚致卒。与汉景、武大雪同事。
    晋武帝泰始九年四月，陨霜。时贾充亲党比周用事，与鲁定公、汉元帝时陨霜同应。  咸宁三年八月，平原、安平、上党、泰山四郡霜，害三豆。是月，河暴风寒冰，郡国五陨霜伤。是後征吴及讨凉州贼。六月，汲郡、广平、陈留、荥阳雨雹，陨霜，伤秋麦千三百馀顷。  太康元年三月，河东高平霜雹，伤桑麦。  二年三月，河东陨霜，害桑。  五年九月，南安大雪，折木。  六年三月，齐郡临淄等四县，乐安等八县，琅邪等八县，河等六县，高阳等四县陨霜，伤桑麦。  八年四月，齐国、天水二郡陨霜。  九年四月，陇西陨霜。十年四月，郡国八陨霜。  惠帝元康六年三月，东海雨雪，杀桑麦。  七年七月，秦、雍二州陨霜，杀稼。  九年三月，河南、荥阳、颍川陨霜，伤禾。  光熙元年闰八月，霰雪。刘向曰：“盛阳雨水汤热，阴气胁之，则转而为雹。盛阴雨雪凝滞，阳气薄之，则散而为霰。今雪非其时，此听不聪之应。”是年，帝崩。  明帝太宁三年三月丁丑，雨雪；癸巳，陨霜。  成帝咸和九年八月，成都大雪。是岁，李雄死。  康帝建元元年八月，大雪。时政在将相，阴气盛也。刘向曰：“凡雨阴也，雪又雨之阴也。出非其时，迫近象也。”穆帝永和三年八月，冀方大雪，人马多冻死。  十年五月，凉州，雪明年张祚护军张废祚，更立元靓。京房《易传》曰：“夏雪，戒臣为乱。”  十一年四月，霜。  安帝义熙五年三月己亥，雪，深数尺。
    梁武帝天监三年三月，六年三月，并陨霜杀草。京房《易传》曰：“兴兵妄诛，谓亡法，厥罚霜。”是时，大发卒，拒魏兵於锺离，连兵数岁。  普通三年三月，大雪，平地三尺。雨，阴也；雪，又阴畜积甚盛也。妾不妾，臣不臣之应。时义州刺史文僧朗以州叛於魏，臣不臣之应也。  大同三年六月，朐山陨霜。七月，青州雪，害苗稼。时交州刺史李贲举兵反，僭号，击之不克。  十年十二月，大雪，平地二尺。时邵陵王纶、湘东王绎、武陵王纪并权侔人主，颇为骄恣，皇太子甚恶之，帝不能抑损。及侯景之乱，诸王拥强兵不勤王，委弃君父，自相屠灭，国竟以亡。
    陈宣帝太建十年八月，陨霜，杀稻菽。时大兴师众，与周师相拒於吕梁。
    东魏静帝兴和二年五月，大雪。时神武作宰，发卒十馀万筑邺城，百姓怨思。武定四年二月，大雪，人畜冻死，相望於道。时步落稽举兵反，寇乱数州，人多死亡。又尔朱文畅等谋害神武事泄，伏诛，党与多滥死。
    北齐武成河清元年，岁大寒。《谶》曰：“杀无罪，其寒必异。”时帝淫於文宣李后，又杀其子，冤酷之应。  二年二月，大雪连月，南北千馀里，平地数尺，繁霜昼下。时突厥可汗与周师入并州，杀掠吏人，不可胜纪。  後主天统二年，大雪。  三年正月，大雪，平地二尺。  武平三年正月，又大雪。时冯淑妃、陆令萱内制朝政，阴气积盛，故天变屡见。
    唐太宗贞观元年秋，霜杀稼。京房《易传》曰：“人君刑罚妄行，则天应之以陨霜。”三年，北边霜杀稼。  高宗永徽二年，绥、延等州霜杀稼。  显庆四年二月壬子，大雨雪。方春，少阳用事，而寒气胁之，古占以为人君刑法暴滥之象。近常寒也。咸亨元年十月癸酉，大雪，平均三尺，人多冻死。  仪凤三年五月丙寅，高宗在九成宫，霖雨，大寒，兵卫有冻死者．  调露元年八月。、庆、宁、泾、原五州霜。  开耀元年冬，大寒。  武后证圣元年六月，睦州陨霜，杀草。吴越地燠而盛夏陨霜，昔所未有。  四年四月，延州霜杀草。四月纯阳用事，象人君当布惠於天下，而反陨霜，是无阳也。  久视元年三月，大雪。  中宗神龙元年三月乙酉，睦州暴寒且冰。  元宗开元十二年八月，潞、绥等州霜杀稼。十五年，天下州十七霜杀稼。二十九年九月丁卯，大雨雪，大木偃折。  代宗大历四年六月伏日，寒。  德宗贞元元年正月戊戌，大风雨，寒；丙午，又大风雪，寒，民饥，多冻死者。  十二年十二月，大雪，甚寒，竹柏柿树多死．占曰：“有德遭险，厥灾暴寒。”  十九年三月，大雪。二十年二月庚戌，始雷，大雨雹，震电，大雨雪。既雷则不当雪，阴胁阳也，如鲁隐公之九年。  宪宗元和二年七月，、宁等州霜杀稼。  六年十二月，大寒。  八年十月，东都大寒，霜厚数寸，雀鼠多死。  九年三月丁卯，陨霜，杀桑。  十二年九月己丑，雨雪，人有冻死者。  十四年四月，淄、青陨霜，杀恶草及荆棘，而不害嘉。二十五年八月己卯，同州雨雪，害稼。  穆宗长庆元年二月，海州海水冰，南北二百里，东望无际。  敬宗宝历元年八月，州霜杀稼。  文宗太和三年秋，京畿奉先等八县早霜，杀稼。  六年正月，雨雪逾月，寒甚。  九年十二月，京师苦寒。武宗会昌三年，春寒，大雪，江左尤甚，民有冻死者。  宣宗大中三年春，陨霜，杀桑。  懿宗咸通五年冬，隰、石、汾等州大雨雪，平地深五尺。  僖宗中和元年春，霜。秋，河东早霜，杀稼。  昭宗景福二年二月辛巳，曹州大雪，平地二尺。  天复二年三月，浙西大雪，平地三尺馀，其气如烟，其味苦。十二月，又大雪，江海冰。  天元年九月壬戌朔，大风，寒如仲冬。浙东，浙西大雪。吴、越地气常燠而积雪，近常寒也。
    宋太祖建隆三年春，延、宁二州雪盈尺，沟洫复冰，草木不华。丹州雪二尺许。棣州厌次县陨霜，杀桑，民不蚕。  太宗太平兴国七年三月，宣州霜雪，害桑稼。雍熙四年冬，南康军大雨雪，江水冰，胜重载。  端拱元年闰五月，郓州风雪伤麦。  晁化三年三月，商州霜，花木皆死。九月，京兆府大雪，杀苗稼。四年二月，商州大雪，民多冻死。  真宗咸平四年三月丁丑，京师及近畿诸州风雪损桑。景德四年七月，渭州瓦亭寨早霜，伤稼。  大中祥符九年十一月，大名府、澶州、相州并霜害稼。  天禧元年十二月，京师大雪，苦寒，人多冻死，路有僵尸，遣中使堇之四郊。  二年正月，永州大雪，六昼夜方止，江溪鱼皆冻死。  仁宗至和元年正月，京师大雪，贫弱之民，冻死者甚众。  二年，河东自春至夏陨霜，杀桑。嘉四年正月，自冬雨雪，泥涂尽冰，都民饥寒，死於道路者甚众。  哲宗元二年冬，京师大雪连月，至春不止。久阴常寒，罢上元节游幸，降德音诸道。  八年十一月，京师大雪，多流民。  元符二年正月甲辰朔，御大庆殿受朝贺，以雪罢。  徽宗政和三年十一月，大雨雪，连十馀日不止，平地八尺馀。冰滑，人马不能行，诏许百官乘轿入朝。飞鸟多死。  七年十二月，大雪。诏收养内外乞丐老幼。  钦宗靖康元年闰十一月，大雪，盈三尺不止。天地晦冥，或雪未下时，阴中有雪丝长数寸堕地。  二年正月丁酉，大雪，天寒甚，地冰如镜，行者不能定立。是月乙卯，车驾在青城，大雪数尺，人多死。高宗建炎三年六月，久阴，霖雨而寒。京房谓“害正不诛，兹谓养贼”。後连诛叛将。  绍兴元年二月寒食日，雪。  七年二月，霜，杀桑稼。  十三年三月，雪。  二十八年三月，雨雪。  三十一年正月戊子，大雨雪，至己亥，逾旬不止，禁旅垒舍有压者。时久雪寒甚。  孝宗乾道元年三月，暴寒，苗稼多冻死。  二年春，大雨寒，至於三月，损蚕麦。京房以为“闻善不予，其寒虽雨物不茂”。六年夏五月，大风雨，寒，稼多腐败。  晁熙十二年，淮水冰，断流。与《唐志》长庆海冰同占。十二月，大雪，至明年正月，或雪，或霰，或雹，或雨冰，或冰Ё尺馀，连日不解。台州雪深丈馀，民冻死者甚众。  十六年四月戊子，成州天水县大雨雪，麦皆冻死。七月，阶、成、凤、西和四州霜，杀稼尽。与汉永光夏霜同占。  光宗绍熙元年三月，留寒至立夏不退。  二年正月，行都大雪积Ё，河冰厚尺馀，寒甚。是春，雷雪相继，冻雨弥月。  三年九月丁未，和州陨霜连三日，杀稼。是月，淮西郡国稼皆肃於霜，民大饥。  宁宗庆元六年五月，亡暑，气如凛秋。嘉定六年六月，亡暑，夜寒。与京房“当燠而寒”同占。
    ○雹  木冰  冰花
    刘向以木冰为木不曲直，《唐志》以冰花为华孽，愚按木不曲直与华孽者，皆花木失其常性而为妖者也。若木冰，乃寒胁木而成冰，则妖不在木也；冰花，乃冰有异而结花，则妖不在花也。故以与雹同类，而附恒寒之後云。
    《春秋》成公十六年“正月，雨，木冰。”刘歆以为上阳施不下通，下阴施不上达，故雨，而木为之冰，（音纷）气寒，木不曲直也。刘向以为冰者阴之盛而水滞也，木者少阳，贵臣卿大夫之象也。此人将有害，则阴气胁木，木先寒，故得雨而冰也。时叔孙侨如出奔，公子偃诛死（侨如淫，谋作乱，出奔。偃预侨如之谋，故诛）。一曰，时晋执季孙行父，又执公，此执辱之异（晋信侨如之谮，故执公及季孙）。或曰，今之长老名木冰为“木介”。介者，甲。甲，兵象也。是岁晋有陵之战，楚王伤目而败。属常雨也。僖公二十九年“秋，大雨雹。”刘向以为盛阳雨水，温暖而汤热。阴气胁之不相入，则转而为雹；盛阴雨雹，凝滞而冰寒，阳气薄之不相入，则散而为霰。（师古曰：“霰，雨雪杂下，音先见反。”）故沸汤之在闭器，而湛於寒泉，则为冰（孟康曰：“投汤器中，以沈寒泉而成也。”师古曰：“湛读曰沈。”）。及雪之销，亦冰解而散，此其验也。故雹者阴胁阳也，《春秋》不书霰者，犹月食也。僖公末年信用公子遂，遂专权自恣，将至於杀君，故阴胁阳之象也。僖公不寤，遂终专权，後二年杀子赤，立宣公（师古曰：“公子遂，东门襄仲也。赤，文公太子，即恶也。”）。《左氏传》曰：“圣人在上无雹，虽有不为灾。”说曰：“凡物不为灾不书，书大，言为灾也。凡雹，皆冬之愆阳，夏之伏阴也（师古曰：“愆，过也。过阳，冬温也。伏阴，夏寒也。”）。  昭公三年，“大雨雹”。是时季氏专权，胁君之象见。昭公不寤，後季氏卒逐昭公。
    汉武帝元鼎三年夏四月，大雨雹。  元封三年十二月，雷雨雹，大如马头。宣帝地节四年五月，山阳济阴雨雹如鸡子，深二尺五寸，杀二十馀人，蜚鸟皆死。其十月，大司马霍禹宗族谋反，诛，霍皇后废。
    王莽天凤元年七月，雨雹，杀牛羊。
    後汉和帝永元五年六月，郡国三雨雹，大如鸡子（《春秋考异邮》曰：“阴气之专精凝合生雹。雹之为言合也。以妾为妻，大尊重，九女之妃阏而不御，坐不离前，无由相法之心，司舆参驷，房任之内，欢欣之乐，专政夫人，施而不博，阴精凝而见成。”《易谶》曰：“凡雹者，过由人君恶闻其过，抑贤不扬，内与邪人通，取财利，蔽贤，施之，并当雨不雨，故反雹下也。”）。是时和帝用酷吏周纡为司隶校尉，刑诛深刻（《古今注》曰：“光武建武十年十月戊辰，乐浪、上谷雨雹，伤稼。十二年，河南平阳雨雹，大如杯，坏败吏民屋舍。十五年十二月乙卯，钜鹿雨雹，伤稼。永平三年八月，郡国十二雨雹，伤稼。十年，郡国十八或雨雹，蝗。”《易纬》曰：“夏雹者，治道烦苛，繇役急促，教令数变，无有常法。不救为兵，强臣谋逆，蝗虫伤。救之，举贤良，爵有功，务宽大，无诛罚，则灾除。”）。安帝永初元年，雨雹。二年，雨雹，大如鸡子。  三年，雨雹，大如雁子，伤稼。刘向以为雹，阴胁阳也。是时邓太后以阴专阳政。  元初四年六月戊辰，郡国三雨雹，大如于杯及鸡子，杀六畜（《古今注》曰：“乐安雹如于，杀人。”《京房占》曰：“夏雨雹，天下兵大作。”）。延光元年四月，郡国二十一雨雹，大如鸡子，伤稼。是时安帝信谗，无辜死者多（臣昭按《尹敏传》，是岁河西大雨雹，如斗。安帝见孔季彦，问其故，对曰“此皆阴乘阳之徵也。今贵臣擅权，母后党盛，陛下宜修圣德，虑此二者”也）。  三年，雨雹，大如鸡子（《古今注》曰：“顺帝永建五年，郡国十二雨雹。六年，郡国十二雨雹，伤秋稼。”）。  桓帝延熹四年五月已卯，京都雨雹，大如鸡子。是时桓帝诛杀过差，又宠小人。  七年五月已丑，京都雨雹。是时皇后邓氏僭侈，骄恣专幸。明年废，以忧死，其家皆诛。  灵帝建宁二年四月，雨雹。  四年五月，河东雨雹。  光和四年六月，雨雹，大如鸡子。是时常侍、黄门用权。  中平二年四月庚戌，雨雹，伤稼。
    孙权嘉禾四年七月，雨雹，又陨霜。刘向说，“雹者，阴胁阳也”。时吕壹作威用事，诋毁重臣。自太子登以下，咸患毒之。与《春秋》公子遂专任，雨雹同应也。  赤乌十一年四月，雨雹。时权臣听谗，将危太子，诛罚过深之应也。
    晋武帝咸宁五年五月丁亥，钜鹿、魏郡雨雹，伤禾麦；辛卯，雁门雨雹，伤秋稼。六月庚戌，汲郡、广平、陈留、荥阳雨雹；庚辰，又雨雹、陨霜，伤秋麦千三百馀顷，坏屋百三十馀；癸亥，安定雨雹。七月丙申，魏又雨雹。闰月壬子，新兴又雨雹。八月庚子，河南、河东、弘农又雨雹，兼伤秋稼三豆。  太康元年三月，河东、高平霜，雹，伤桑麦。四月，河南、河内、河东、魏郡、弘农雨雹，伤麦豆。是月庚午，畿内县二及东平、范县雨雹；癸酉，畿内县五又雨雹。五月，东平、平阳、上党、雁门、济南雨雹，伤禾麦三豆。是时王有大功，而权戚互加陷抑，帝从容不断，阴胁阳之应也。  二年二月辛酉，陨霜於济南、琅邪，伤麦；壬申，琅邪雨雹，伤麦、三月、甲午河东陨霜，害桑。五月丙戌，城阳、章武、琅邪雨雹，伤麦；庚寅，河东、乐安、东平、济阴、弘农、濮阳、齐国、顿邱、魏郡、河内、汲郡、上党雨雹，伤禾稼。六月，郡国十七雨雹，七月，上党雨雹。  三年十二月，大雪。  五年七月乙卯，中山、东平雨雹，伤秋稼；甲辰，中山雨雹。六年六月，荥阳、汲郡、雁门雨雹。  九年正月，京都大风雨雹，发屋拔木。惠帝元康二年八月，沛及荡阴雨雹。  三年四月，荥阳雨雹。六月，弘农湖、城华阴又雨雹，深三尺。时贾后凶淫专恣，与《春秋》鲁桓公夫人同事，阴气盛也。  五年六月，东海雨雹，深五寸。十二月，丹阳建业雨雹。七年五月，鲁国雨雹。  九年五月，雨雹。  永宁元年七月，襄城、河南雨雹。十月，襄城、河南、高平、平阳又雨雹，折木伤稼。元帝太兴二年三月丁未，成都风雹，杀人。  三年三月，海盐雨雹。时王敦陵上。  明帝太宁二年四月，京都大雨雹，燕雀死。  三年四月，大雨雹。是年，帝崩，寻有苏峻之乱。  成帝咸和六年三月，雨雹。时帝幼弱，政在臣下。  咸康二年正月丁巳，皇后见於太庙，其夕雨雹。  穆帝永和五年六月，临漳暴风震电，雨雹，大如升。  海西太和三年四月，雨雹，折木。  孝武太元二年四月，雨雹。  十二年四月己丑，雨雹。二十年五月，上虞雨雹。  二十一年四月，雨雹。是岁，帝暴崩。  安帝隆安二年三月，雹。三年四月，江陵雨雹。是时，安帝蒙尘。  义熙元年四月，雨雹。五年五月，溧阳雨雹。九月，广陵雨雹。  六年五月，雨雹。  八年四月、六月，皆雨雹。  十年四月，雨雹。
    石勒时，雹起西河界山，大如鸡子，平地三尺，ㄜ（哀都反）下丈馀，行人、禽兽死者万数，历太原、乐平、武乡、赵郡、广平、钜鹿千馀里，树木摧折，禾稼荡然。勒正服东堂，以问徐光曰：“历代以来，有斯灾几也？”光对曰：“周、汉、魏、晋皆有之，虽天地之常事，然明主未始不为变，所以敬天之怒也。去年禁寒食，介推，帝乡之神也，历代所尊，或者以为未宜替也。一人吁嗟，王道尚为之亏，况群神怨憾而不怒动上帝乎！纵不能令天下同尔，介山左右，晋文之所封也，宜任百姓奉之。”勒下书曰：“寒食既并州之旧风，朕生其俗，不能异也。前者外议以子推诸侯之臣，王者不应为忌，故从其议，倘或由之而致斯灾乎！子推虽朕乡之神，非法食者亦不得乱也，尚书其促检旧典定议以闻。”有司奏以子推历代攸尊，请普复寒食，更为植嘉树，立祠堂，给户奉祀，勒黄门郎韦讠叟驳曰：“按《春秋》，藏冰失道，阴气发泄为雹。自子推己前，雹者复何所致？此自阴阳乖错所为耳。且子推贤者，曷为暴害如此！求之冥趣，必不然矣。今虽有冰室，惧所藏之冰不在固阴Ё寒之地，多皆川池之侧，气泄为雹也。以子推忠贤，令绵、介之奉之为允，於天下则不通矣。”勒从之。於是迁冰室於重阴凝寒之所，并州复寒食如初。
    宋文帝元嘉十八年三月，雨雹。
    梁武帝中大通元年四月，大雨雹。《洪范五行传》曰：“雹，阴胁阳之象。”时帝数扌舍身为奴，拘信佛法，为沙门所制。
    陈宣帝太建二年六月，大雨雹。  十年四月，又大雨雹。  十三年九月，大雨雹。时始兴王叔陵骄恣，帝又宠遇之，後卒为乱。
    唐太宗贞观四年秋，丹、延、北永等州雹。  高宗显庆二年五月，沧州大雨雹，中人有死者。  咸亨元年四月庚午，雍州大雨雹。  二年四月戊子，大雨雹，震电，大风折木，落则天门鸱尾三。先儒以为“雹者，阴胁阳也”。又曰：“人君恶闻其过，抑贤用邪，则雹与雨俱。信谗杀无罪，则雹下毁瓦、破车、杀牛马。”永淳元年五月壬寅，定州大雨雹，害麦禾及桑。  武后天授二年六月庚戌，许州大雨雹。  证圣元年二月癸卯，滑州大雨雹，杀燕雀。  神功元年，妫、绥二州雹。  圣历元年六月甲午，曹州大雨雹。  久视元年六月丁亥，曹州大雨雹。长安三年八月，京师大雨雹，人畜有冻死者。  中宗神龙元年四月壬子，雍州同官县大雨雹，杀鸟兽。  景龙元年四月己巳，曹州大雨雹。  二年正月己卯，沧州雨雹如鸡子。  元宗开元八年十二月丁未，滑州大雨雹。
    二十二年五月戊辰，京畿渭南等六县大风雹，伤麦。代宗大历七年五月乙酉，雨雹。  德宗贞元二年六月丙子，大雨雹。十七年二月丁酉，雨雹；己亥，霜；戊申夜，震霆，雨雹；庚戌，大雨雪而雹。五月戊寅，好县风雹，害麦。  一一十八年七月癸酉，大雨雹。  宪宗元和元年，、坊等州雹。  十年秋，、坊等州风雹，害稼。十二年夏，河南雨雹，中人有死者。  十五年三月，京畿兴平、醴泉等县雹，伤麦。穆宗长庆四年六月庚寅，京师雨雹如弹丸。  文宗太和四年，、坊等州雹。五年夏，京畿奉先、渭南等县雨雹。  开成二年秋，河南雹，害稼。  四年七月，郑、滑等州风雹。  五年六月，濮州雨雹如拳，杀人三十六，牛马甚众。武宗会昌元年秋，登州雨雹，文登尤甚，破瓦害稼。四年夏，雨雹如弹丸。  僖宗乾符六年五月丁酉，宣授宰臣豆卢彖、崔沆制，殿庭氛雾四塞，及百官班贺於政事堂，雨雹如凫卵，大风雷雨拔木。  广明元年四月甲申朔，汝州大风雨，拔街衢树十二三。东都有起西北，大风随之，长夏门内表道古槐树自拔者十五六，宫殿鸱尾皆落，雨雹大如杯，鸟兽殪於川泽。
    宋太祖建隆元年十月，大名府临清县雨雹，伤稼。  二年七月，丹州义川、岩二县大雨雹。  三年七月，潞州武乡等四县雨雹。  四年七月，海州风雹。乾德二年四月，开封府阳武县雨雹。宋州宁陵县风雨雹，伤民田。六月，潞州风雹；七月，同州阳县雨雹，并害稼。八月，延州肤施县风雹，陨霜。  三年四月，开封府尉氏、扶沟二县风雹，害民田，桑枣十损七八。六月，曹州济阴、冤句二县风雹，损田。  六年八月，河南府河清县雨雹。  开宝三年夏，同州、滑州大风雨雹，害稼。  四年八月，郓州须城等三县风雹。  八年五月，邢、磁州风雹，害桑麦。  太宗太平兴国二年六月，瀛州景城县雨雹。七月，相州永定县大风雹，害稼。  五年四月，大名府冠氏县、寿州安丰县风雹。  七年五月，太平州芜湖县雨雹，伤稼。  八年五月，相州风雹，伤民田。  端拱元年五月，霸州大雨雹，杀麦苗。闰五月，郓州雨雹，伤麦。  晁化元年六月，许州大风雹，坏军营、民舍千一百五十六区。单州鱼台县风雹，害稼。  至道二年十一月，代州风雹，伤田稼。  真宗咸平元年九月，定州北平等县风雹，伤稼。  三年四月丁巳，京师雨雹，飞禽有损者。  六年四月甲申，京师暴风雨雹，如弹丸。  大中祥符三年八月丙辰，京师雨雹。  五年八月丙辰，京师雨雹。  天禧元年九月，镇戎军彭城寨风雹，害民田八百馀亩。  仁宗天圣八年五月丙辰，大雨雹。  庆历元年七月壬午、六年四月甲辰，大雨雹。  嘉四年四月，大震电，雨雹。神宗熙宁元年秋，州雨雹。  三年七月，七年四月、五月，京师雨雹。  八年夏，州、泾州雨雹。  九年二月，京师雨雹。  十年夏，州雨雹。秦州大雨雹，哲宗绍圣三年十月辛未，西南方有雷声，次大雨雹。  四年二月癸卯，京师雨雹。自辰初至申。  徽宗建中靖国元年二月丙申，京师雨雹。五月辛酉，京师又大雨雹。崇宁三年十月辛丑，大观元年十月己巳、三年五月戊申，京师大雨雹。  政和七年六月，京师大雨雹，如拳，或如升器，几两时止。
    宣和四年二月癸卯，京师雨雹。  钦宗靖康元年十二月己卯、庚辰，京师雨雹。  高宗建炎三年八月甲戌，大雨雹。刘向以为盛阳雨水，阴气胁之不相入，则转而为雹，故雹者阴胁阳也。一曰，人君恶闻其过，朋邪为利，蔽贤施之，则雹与雨俱；信谗殷无罪则雹下毁瓦、破车、杀牛马。  绍兴元年二月壬辰，上在越州，雨雹，震雷。  二年二月丙子，上在临安，大雨雹。  三年正月辛未，雨雹震雷。阴气之专精，凝合生雹，阳不禁闭，则非时雷出，阴胁阳象也。三月己未，雨雹，伤稼。  五年闰二月乙巳朔，雨雹，雪。十月丁未，秀州华亭风雷，雨雹激射，疾於箭弹，坏舟覆屋。十一月戊辰，又雹。  七年二月癸卯，先一夕雷，後一日雪；癸丑，又雹。按《晋书》，“雷以二月出。”阳出发泄，明日便大雪，皆失节之异。又《春秋》以阴胁阳为臣专权，时秦桧始大用，是其应也。  八年六月丙辰，大雨雹。  九年二月甲戌，雹，伤麦。十二月辛未，又雹。十年二月辛亥，大雨雹。十二月庚辰，又雹。  十一年正月辛酉，雨雹。十三年二月甲子，雨雹，伤麦。五月戊午夜，雹。七月壬申，雹，害稼。十一月己未，又雹。  十七年正月庚辰，雨雹。五月乙丑，又雹。  二十一年三月己卯，雹，伤禾麦。二十八年四月辛亥，雨雹。  二十九年二月戊戌，雹，损麦。  孝宗隆兴元年三月丙申夜，雨雹。二年二月丁丑，雹与霰俱。刘向以为雹，阴胁阳；霰，阳薄阴也。四月庚午，雹。七月丁未，雨雹。十二月己亥，雨雪而雹。  乾道元年二月庚寅夜，雹。  二年十月辛卯，雨。雹  三年二月壬午，雪；癸未，雹。  四年正月癸未夜，雹，有霰。二月丁酉，又雹；乙卯，又雹而雪。  五年二月丙午，雹，损麦。  六年二月壬午，雹，亦损麦。  八年七月壬辰，雨雹。  晁熙三年四月丁亥，雨雹；癸巳，天台、临海二县大风雹，伤麦。  四年正月丙寅，雨雹，  六年正月丁丑，雹，伤麦。三月壬申夜，大雨雹，如弹丸。  八年十二月甲寅，雨雹。十二年二月辛酉夜，有雹  。十三年闰七月丙午，雨雹。  十五年二月丁亥，雨雪而雹。六月丁卯，又雹。  十六年二月己卯，雹与雨俱。  光宗绍熙元年二月丙申，雪；丁酉，雹。  二年正月戊寅，大雹，震雷电以雨。二月庚辰，大雪连数日。雷，阳也；雪，阴也。既雷则不当雪，皆失节之应（乙酉，宰臣留正奏：“土木繁兴，伤和之应。”上亟命停皇后家庙之役，诏群臣言阙政）。二月庚寅朔，建宁府大风雨雹，仆屋杀人。三月癸酉，又大风雨雹，大如桃李实，平地盈尺，坏城郭民舍七百馀家，乡落四千三百馀家，禾苗不殖，桑麻种麦蔬果皆损。温州瑞安县亦如之，坏屋杀人尤众（皆令各郡振之）。秋，西和州川县大风雹，坏粟麦童。宁宗庆元三年二月戊辰，雪；己巳，雹。四月乙丑，雨雹，大如杯，破瓦，杀燕雀。  嘉泰元年三月丙寅、丁卯、戊辰，连雨雹。五月丁丑，又雹。七月癸亥，大雨而雹。  二年四月庚寅，雨雹，伤稼。六月庚子，大风雹而寒。阴胁阳，又常寒也。
    四年正月壬辰，雪与雹俱。  开禧二年正月己酉，雨雹而雷。嘉定元年闰四月壬申，雨雹，害稼。  二年三月乙未，雨雹。  六年夏，江、浙郡国多雨雹，害稼。  十五年九月癸丑，大震雨雹。阳不闭，阴胁阳，皆君道弱、臣道︹之象。  十六年秋，又雹。
    ○木冰
    魏文帝黄初六年正月，雨，木冰。是年六月，利成郡兵蔡方等杀太守徐质，据部反。太守，古诸侯，贵臣有害之应也。一说，木介甲兵之象。是岁既讨蔡方，又帝自将舟师征吴，戍卒十馀万，连旌数百里，临江观兵，是其应也。
    晋元帝太兴三年二月辛未，雨，木冰。後二年，周ダ等遇害。是阳施不下通也。穆帝永和八年正月乙巳，雨，木冰。是年，殷浩北伐，明年，军败，十年，废黜。孝武太元四年十二月乙巳，雨，木冰。明年，王恭、庾楷、殷仲堪居外藩，与王国宝等构怨，终同夷灭。
    东魏孝静武定四年冬，天雨，木冰。时司徒侯景专制河南，神武薨，景举兵反，慕容绍宗讨平之。
    北齐後主天保元年，雨，木冰三日。时清河王岳为高归彦所谮，忧死。  武平元年冬，雨，木冰。明年二月，又雨，木冰。时录尚书事和士开专政，琅邪王俨矫诏杀之，俨寻遇害。  六年、七年，频岁雨木冰。其年周师入晋阳。
    唐高宗永徽二年十一月甲申，阴雾凝冻封树木，数日不解。刘向以为木少阳，贵臣象。此人将有害，则阴气胁木先寒，故得雨而冰。亦谓之树介，兵象。  麟德元年十二月癸酉，氛雾终日不解；甲戌，雨，木冰。  仪凤三年十一月，亦如之。武后延载元年十月癸酉，白雾，木冰。中宗景龙四年三月，雨，木冰。  元宗开元二十九年十一月，雨，木冰，寒甚，数日不解。  代宗永泰元年三月，雨，木冰。大历二年十一月，氛雾如雪，草木冰。  德宗贞元元年十二月，雨，木冰。  二十年冬，雨，木冰。  穆宗长庆三年十一月，雨，木冰。  敬宗宝历元年十一月，雨，木冰。文宗太和七年十二月，夜雾，木冰。  开成四年九月，雨雪，木冰。  武宗会昌元年十二月，雨，木冰。  四年正月，木冰。
    後晋高祖天福十二年十一月旦，日天大昏雾，木有冰。至十一日，霜露着草木皆为冰。时魏府杜重威叛，讨降之。至来年正月二十七日，高祖崩。
    後周太祖广顺三年十一月，雨，木冰。
    宋真宗咸平元年十一月庚戌，雨，木冰。  大中祥符五年正月戊寅，京师雨，木冰。仁宗庆历三年十二月，大雨雪，木冰。占曰：“兵象。”  英宗治平二年十月乙巳，雨，木冰。  神宗熙宁三年十月、八年正月，京师雨，木冰。哲宗元八年二月，京师大寒，霰，雪，雨，木冰。  徽宗宣和五年十月乙酉，雨，木冰。钦宗靖康元年十月乙卯，雨，木冰。  二年正月丁酉，雨，木冰。
    ○冰花
    唐昭宗景福中，沧州城堑中冰有文，如画大树华叶芬敷者，时人以为地当有兵难。近华孽也。
    後晋出帝开运二年正月，东京封邱门外壕内冰上有文，若大树华芬敷之状，相连数十株，宛如图画。
    宋真宗景德元年二月，保顺军城壕冰，隐起文为桃李华、杂人物之状。大中祥符九年正月，霸州渠冰，有文如花葩状。  高宗绍兴七年十二月，中书门下省检正官张宗元出抚淮西军，寓家建康府，盆冰有文如画，佳卉茂木，华叶芬敷，日易以水，变趣奇出，尽春暄乃止。近华孽也。说曰：“其地当有兵难。”  孝宗淳熙初，秀州吕氏家冰瓦有文，楼观、车马、人物、并蒂芙蓉、重荚牡丹、长春萱草、藤萝、经日不释，亦华孽类也。
    中兴以来，长老所记，或雨而木冰，或霜而木冰者甚多，不曰异，郡国不以闻。盖日官失之，故木冰无录者。
    ●卷三百六 物异考十二
    ○恒风
    《春秋》僖公十六年“正月，六退蜚，过宋都。”（师古曰：“音五狄反。”）《左氏传》曰“风也”。刘歆以为风发於他所，至宋而高，高蜚而逢之，则退。经以见者为文，故记退蜚，传以实应著，言风，常风之罚也。象宋襄公区雾自用，不容臣下，逆司马子鱼之谏，而与︹楚争盟（师古曰：“子鱼，公子目夷也，桓公之子，而为司马。争盟，谓为鹿上之盟，以求诸侯於楚。子鱼谏曰：‘小国争盟，祸也。’公不听之。”），後六年为楚所执（师古曰：“僖二十一年，楚执宋公以伐宋，距六退飞凡六年。”），应六之数云。京房《易传》曰：“潜龙勿用（师古曰：“《乾》初九爻辞。”），众逆同志，至德潜，厥异风。其风也，行不解物，不长（师古曰：“不解物，谓物逢之而不解散也。不长，所起者近也。”），雨小而伤。政悖德隐兹谓乱，厥风先风不雨，大风暴起，发屋折木。守义不进兹谓耄，厥风俱起，折五茎。臣易上政，兹谓不顺，厥风大焱发屋（师古曰：“焱，疾风也，音必遥反。”）。赋敛不理兹谓祸，厥风绝经纬（如淳曰：“有所破坏，绝匹帛之属也。”晋灼曰：“南北为经，东西为纬，丝因风暴，乱不端理也。”），止即温，温即虫。侯专封兹谓不统，厥风疾，而树不摇，不成。辟不思道利，兹谓无泽（师古曰：“道读曰导，不思导示於下而安利之。”），厥风不摇木，旱无，伤禾。公常於利兹谓乱（师古曰：“公，上爵也。常於利，谓心常求利也。”），厥风微而温，生虫蝗，害五，弃正作淫兹谓惑，厥风温，螟虫起，害有益人之物。侯不朝兹谓叛，厥风无恒，地变赤而杀人。”
    汉文帝二年六月，淮南王都寿春大风毁民室，杀人。时淮南王破南越，後遂谋逆，帝赦之，迁蜀，道死。  五年，吴暴风雨，坏城官府民室。时吴王濞谋为逆乱，後卒诛灭。  五年十月，楚王都彭城大风从东南来，毁市门，杀人。时王戊初嗣位，後坐淫削国，与吴王谋反，诛。  武帝元光五年秋七月，大风拔木。征和二年夏四月，大风发屋折木。  昭帝元凤元年，燕王都蓟大风雨，拔宫中树七围以上十六株，坏城楼。後燕王旦谋反，发觉，诛。  成帝建始元年十二月，大风，拔甘泉中大木十围以上。
    王莽天凤元年七月，大风拔木，飞北阙直城屋瓦。  地皇元年七月，大风毁王路堂。
    後汉光武於更始元年六月中破王寻、王邑兵于昆阳，大雷风，屋瓦皆飞。和帝永元五年五月戊寅，南阳大风，拔树木。  安帝永初元年，大风拔树。是时邓太后摄政，以清河王子年少，号精耳，故立之，是为安帝。不立皇太子胜，以为安帝贤，必当德邓氏也。後安帝亲谗，废免邓氏，令郡县迫切，死者八九人，家至破坏。此为瞽也，是後西羌亦大乱凉州十有馀年。  二年六月，京师及郡国四十大风拔木。  三年五月癸酉，京都大风，拔南郊道梓树九十六株。  七年八月丙寅，京都大风拔树。  元初二年二月癸亥，京都大风拔树。  六年夏四月，沛国、勃海大风，拔树三万馀株。  延光二年三月丙申，河南、颍川大风拔树。六月壬午，郡国十一大风拔树。是时安帝亲谗，曲直不分。  三年，京都及郡国三十六大风拔树。  灵帝建宁二年四月癸巳，京都大风雨雹，拔郊道树十一围已上百馀株。其後晨迎气东郊，道於雒水西桥，逢暴风雨，卤簿车或发盖，百官г濡，还不至郊，使有司行礼。迎气西郊，亦壹如此。中平五年六月丙寅，大风拔树。  献帝初平四年六月，右扶风大风，发屋拔木。
    魏齐王正始九年十一月，大风数十日，发屋折树。十二月戊午晦，尤甚，动太极东阁。  嘉平元年正月壬辰朔，西北大风，发屋折树木，昏尘蔽天。按管辂说，此为时刑，大风，执政之忧也。是时曹爽区自专，骄僭过度，此思心不睿，恒风之罚也。後逾旬而爽诛灭。
    吴孙权太元元年八月朔，大风，江海涌溢，平地水深八尺，拔南陵树二千株，石碑蹉动，吴城两门飞落。按华对，役繁赋重，区不容之罚也。明年，权薨。  孙亮建兴元年十二月甲申，大风震电。是岁，魏遣大众三道来攻，诸葛恪破其东兴军，二军亦退。明年，恪又攻新城，丧众大半，还，伏诛。孙休永安元年十一月甲午，风四转五，复蒙雾连日。是时孙一门五侯，权逼吴王，风雾之灾，与汉五侯、丁、傅同应也。十二月丁卯夜，有大风，发木扬沙。明日，诛。
    晋武帝泰始五年五月辛卯朔，广平大风折木。  咸宁元年五月，下邳、广陵大风，坏千馀家，折树木。其月甲申，广陵、司吾、下邳大风折木。  二年八月，河大风折木。  太康二年五月，济南暴风，折木伤麦。六月，高平大风折木，发坏邸阁四十四区。七月，上党又大风，伤秋稼。  八年六月，郡国八大风。九年正月，京都风雹，发屋拔树。後二年，宫车晏驾。  惠帝元康四年六月，大风雨拔树。  五年四月庚寅夜，暴风，城东渠波浪杀人。七月，下邳大风，坏庐舍。九月，雁门、新兴、太原、上党灾风伤稼。明年，氐、羌反叛，大兵西讨。九年六月，飙风吹贾谧朝服飞数百丈。明年，谧诛。十一月甲子朔，京都连大风，发屋折木。十二月，愍怀太子废，幽於许昌。  永康元年二月，大风拔木。三月，愍怀被害；己卯，丧柩发许昌还洛。是日，又大风雷电，帏盖飞裂。四月，张华第舍飙风起，折木飞缯，折轴六七。是月，华遇害。十一月戊午朔，大风从西北来，折木飞沙石，六日止。明年正月，赵王伦篡位。  永宁元年八月，郡国三大风。  永兴元年正月乙丑，西北大风。  赵王伦建始元年正月癸酉，赵王伦祠太庙、灾风暴起，尘四合。其年四月，伦伏辜。  元帝永昌元年七月丙寅，大风拔木，屋瓦皆飞。八月，暴风坏屋，拔御道柳树百馀株。其风纵横无常，若风自八方来者。是时，王敦专权，害尚书令刁协、仆射周ダ等，故风纵横若非一处也。此臣易上政，诸侯不朝之罚也。十一月，宫车晏驾。  成帝咸康四年三月壬辰，成都大风，发屋折木。四月，李寿袭杀李期，自立。  康帝建元元年七月庚寅，晋陵，吴郡灾风。  穆帝升平元年八月丁未，册立皇后何氏。是日疾风。後桓元篡位，乃降后为零陵县君，不睿之罚也。  五年正月戊午朔，大风。  海西公太和六年二月，大风迅急，是年被废。孝武帝宁康元年三月，京都大风，火大起。是时，桓温入朝，志在陵上，帝又幼小，人怀忧恐，斯不睿之徵也。  三年三月戊申朔，暴风迅起，从丑上来，须臾逆转，从子上来，飞沙扬砾。  太元二年二月乙丑朔，暴风折木。闰三月甲子朔，暴风疾雨俱至，发屋折木。  三年六月，长安大风，拔符坚宫中树。其後，坚再南伐，遂有淝水之败，身戮国亡。  四年八月丁未，暴风扬沙石。  十二年正月壬午夜，暴风。七月甲辰，大风折木。十三年十二月己未，大风，昼晦。其後帝崩而诸侯违命，权夺於元显，祸成於桓元，是其应也。  十七年六月乙未，大风折木。  安帝元兴二年二月夜，大风雨，大航门屋瓦飞落。明年，桓元篡位，由此门入。  三年正月，桓元出游大航南，风飘其卑︼（上匹计反，下五计反）盖。经三月而元败，归江陵。五月，江陵又大风折木。是月桓元败於峥嵘洲，身亦屠裂。十一月丁酉，大风，江陵人多死者。  义熙四年十一月辛卯朔，西北方疾风起。  五年闰十一月丁亥，大风发屋。明年，卢循至蔡州。  六年五月壬申，大风拔北郊树，树盖几百年也。并吹琅邪、扬州二射堂俱倒坏。是日，卢循大舰漂没。甲戌，又风，发屋折木。是岁冬，王师南讨。  九年正月，大风，白马寺浮图刹（初辖反）柱折坏。十年四月己丑朔，大风拔木。六月辛亥，又大风拔木。七月，淮北又大风，坏屋舍。皆为明年西讨司马休之应也。
  </div>
  <div class="pagination">
   <a href="文献通考_page311.html">
    上一页
   </a>
   <span>
    ...
   </span>
   <a href="文献通考_page307.html">
    307
   </a>
   <a href="文献通考_page308.html">
    308
   </a>
   <a href="文献通考_page309.html">
    309
   </a>
   <a href="文献通考_page310.html">
    310
   </a>
   <a href="文献通考_page311.html">
    311
   </a>
   <span class="current-page">
    312
   </span>
   <a href="文献通考_page313.html">
    313
   </a>
   <a href="文献通考_page314.html">
    314
   </a>
   <a href="文献通考_page315.html">
    315
   </a>
   <a href="文献通考_page316.html">
    316
   </a>
   <a href="文献通考_page317.html">
    317
   </a>
   <span>
    ...
   </span>
   <a href="文献通考_page313.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
