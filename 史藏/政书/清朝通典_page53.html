<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 53 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 53 页/共 61 页
  </h1>
  <div class="content">
   刑九

　　○刑九

　　考讯

　　△考讯

　　（臣）等谨按决狱之平始于听讼故考讯所关綦重所以精五听而成信谳也倘滥刑之不禁则诬服者多或完结之无期必牵连者众我朝严立章程于刑具之重轻颁有定式于案情之缓急勒有限期不待奏谳之成早已肃清诸獘我皇上慎重狱情至公至当犹死奉法或有瞻徇特谕直省督抚遇有要案亲行研审毋得假手下僚责任专而听断益归平允矣
　　顺治元年八月刑科给事中孙襄疏请文职官犯罪先下吏部核议如所坐重大必请旨革职然后送部问拟武官隶兵部亦如之府州县各官被参革职应逮问者行该抚按就近提讯具狱报谳法司但于爰书复核不必径行勾摄凡经审结之案非奇冤积枉不得重滋株累民间妇女辄拘讯公庭亦伤廉耻俱乞严禁悉如议通行二年十二月谕嗣后民间词讼在外归抚按监司在内归顺天府大兴宛平二县五城如有冤抑赴通政司投告察审送部问拟刑部不许滥收词讼八年七月申定职官有犯未奉旨革职母得径行提审八月增设刑部理事官十四员十年三月定宗室有犯除大罪请旨定夺外余皆斟酌轻重永除鞭锁之禁十七年七月严问刑官滥用夹讯之禁凡未有真赃确证及户婚田土小事概不许轻用夹讯十八年二月圣祖仁皇帝御极是月定校卫干连词讼不服拘提之禁谕嗣后校卫犯罪先拏议罪后移文变仪卫
　　康熙十九年十二月兵部题内外满汉文武问刑衙门除夹棍拶指外有别用非刑者吏兵刑三部处分之例轻重不一查吏部例不论已未致死革职提问兵刑二部例未经致死者降级调用令应画一定例凡满汉文武官员用非刑者俱革职免其提问从之二十年谕刑部犯人各有应得之罪之闻尔部枷孔大小不一板有厚薄贿嘱者板薄而孔大否则板厚而孔小所带项锁亦有轻重此等情獘尔部严察禁止三十七年谕各监口有刑具曰大镣与匣床无异又短夹棍止长尺许大枷重一百二十斤瓦样重板此皆酷虐之刑着严行禁止三十九年二月申滥用夹棍之禁凡内外问刑官滥用夹棍致毙人命者严行治罪其学政盐院以及佐贰官不许擅用夹棍如有应行刑讯事送问刑衙门审理
　　雍正三年六月部议嗣后京城八旗提督衙门五城等处解审案件审系无干即行释放笞杖人犯先行惩责发落至直隶山海关古北口等处应解部完结之案笞杖人犯并证佐干连之人俱免解部释放取保倘必须审讯再行拘提命案尸亲亦止申送口供免其解部直省州县案件必须申解上司者笞杖等犯亦取供保释不得滥行监禁差押从之
　　乾隆元年六月部议各省州县所用刑具务照定式不得用短夹棍及大板重枷至征比钱粮应用小板轻枷薄以示惩下限完粮即行释放又强盗十恶谋故杀人等重犯仍照例用铁锁杻枷镣各三道其余鬬殴人命以及军流徒犯止用枷杻各一道笞仗人犯止用铁锁三年定审拟旗民交涉案件之例向例奉天所属旗民交涉案件由地方旗民官略具案情送部审拟应质人犯多属牵连及部提解驳查往返迟延不无滋累至是奉谕地方官身既亲民平日习知人情临时自易体访令就近旗民官会同承审定拟止将罪犯解部覆讯定案其余一切牵连对质人于审明之日即行省释五年七月部议御史永寿奏请佐贰微员审理批发奉委事件有应夹讯者系上司批委详明上司改委印官审理系印官批委呈明印官掣回自审其佐贰官不得擅用夹讯九年九月巡视西城御史舒敏奏请五城凡有事件必令满汉二员进署公同审理其私设刑具传集人犯独行审问之处应概行停止从之二十二年九月禁止隆冬停讼定例每年四月至七月农忙停讼至隆冬原无不收呈词之例而外省相沿亦行停讼至是奉谕嗣后除农忙停讼外不得再沿隆冬停讼之陋习应准理者即行准理应完结者即行完结以免稽滞二十七年六月更定旗人犯军流徒罪不准枷责完结之例三十五年二月娄县知县谢镇藩于客民王忝祥等被刦规避处分刑勒报窃至将事主夹伤右足江苏按察使吴坛以刑夹事主已成残废者律例内并无作何治罪明文今谢镇藩刑夹事主致成残废虽例无作何治罪之条而律内苦累事主致死照故勘平人律斩候则致成残废者亦自应按其伤之废疾笃疾照故勘平人律分别拟以徒流部议律载官吏怀挟私仇故勘平人者难无伤杖八十折伤以上依凡鬬伤论因而致死者斩监候又例载官员因畏惧处分抑勒讳盗或讳盗为窃者均革职若苦累事主致死照故勘平人律治罪官吏故勘平人因而致死者斩监候各等语查律称照凡鬬伤论是折伤以上已包废疾笃疾在内例称照故勘平人律治罪又已包折伤以上在内是律例己属周详惟在问刑衙门按照律例分别定罪不必重复又立科条平人例内又称不得删改律文内怀挟私仇字样混引故勘平人概拟重辟在外不核实具题在内含混准覆照官司出入人罪律分别定罪等语臣等伏思州县官因畏避处分苦累事主至于死伤即属挟私自应从重治罪但有等奸民倚恃事主挟制官长串通胥役诬良为盗择殷而噬一经地方官查问即以苦累上控而州县官死千畏避处分之罪不复详审致长刁风亦事所必有臣等酌议嗣后民间呈报盗案州县官辄敢抑勒苦累事主室于死伤州县官仍照定例议罪如有奸民以窃报强挟制官长希图诬良索诈者许州县官详明督抚另委别州县官查讯照律办理则承审官既无畏避处分之嫌刁民亦无所施其挟制之技而是窃是强定案更得详慎奉旨依议五月奉上谕据李侍尧奏守备杨春榜在参将王希曾衙内自用小刀戳伤身死请将王希曾暂行解任审究一折阅案内情节疑窦颇多着交该督悉心研鞫务得实情即行定拟覆奏至所称委员研审一节甚属非是外省督抚每遇应行审拟之案动辄委员查讯最为恶习其在寻常案件或可循用审转成规若事关重大及案涉疑难亦复假手下僚则瞻徇朦蔽颟顸之事诸獘皆所不免狱情何由得明今此案以守备赴参将潪中禀事忽尔自戕必非无因而致当切实根究况所验该备尸伤共有五处更属可疑人情无不知护痛者既己自剌要害负创已深岂复能连戳多伤并不缩手其理尤人所易晓是该备自杀情实尚在暧昧未明该督既将王希曾提至省城何难督率司道亲行研讯使案情底里毕露乃必委员代审其意何居督抚为朕简任大臣其才识自胜于僚属而心亦公平无所顾忌断狱或易得实情何惮而不躬亲鞫问岂其自顾谓不若有司之明习吏事乎抑狃于外任养高积习全不问事理轻重惟恐身亲谳牍之损失威重乎朕日理万几事无巨细莫不详为披省日召诸臣讲论施行倘如该督之见一切付诸部院核覆竟可不身亲综览耶嗣后督抚于应行提审要紧案件务须率同司道等亲行研审毋得仍沿委员陋习自取咎戾着为例三十六年正月江西按察使欧阳永琦奏查定例每年于小满后十日起至立秋前一日止如立秋在六月内以七月初一日为止将枷责等轻罪人犯照例减等发落笞罪宽免又例载直隶各省热审之先审拟具题到部遇热审仍行减等发落督抚热审时审拟减等具题虽过热审之期到部亦仍行减等发落其原题时遇热审有情罪不符驳回后具题逾热审亦减等完结等语是以州县于热审时定拟之案上司批转已届秋凉倘或经驳回覆审具详者则越时更久竟有至冬令始奉批允发落者祗因原审定例在于热审期内仍同减等宽免臣窃以热审之所以减免者葢以时当炎暑笞杖所加更为酷烈是以加恩矜恤定例之意如此若发落之时已届秋冬而仍减免似失定例本意且为时既久奸匪易于勾通胥役提前捺后更启避重就轻之獘虽减免止于杖笞轻罪但刑法所加无论大小轻重总宜均平画一据臣管见应请将热审减免之例总以发落之时为准如原审未届热审而在热审时发落者照例减免但发落时已逾热审即在热审期内定拟者不得滥邀减免庶朝廷矜恤之例名实相符而刑法亦昭平允部议如其请四十四年三月奉上谕三法司题覆直隶获鹿县民李三邦年因奸杀死伊妻李氏并砍死伊嫂戎氏一案按律定拟斩候已依拟行矣李三邦年因妻李氏与人通奸怀孕用刀砍死复妄生猜疑至伊兄李大邦年屋内乘伊嫂戎氏卧炕立时砍毙此等凶犯地方官自应迅速审办定拟俾凶顽知所惩创乃此案该省自四十二年正月呈报至十月二十七日始行审拟具题虽本内声明封印及承审官公出监犯患病各日期而细核案情并非难办其为藉词延玩实属显然向来审案定限展限日期原因地方或有紧急公务或案涉疑难人证不齐未能速结者准其于本内声明免议及相沿日久地方官恃有此例既扣公出日期又扣监犯病限重迭声请冀图延缓该上司亦任其托故不加督贵州县公出尚有文报月日可稽至监犯患病多有勒取医生出结随详具报尤属无凭稽核陋习如此尚复成何治体朕临御四十余年于巨细政务励精图治未尝片刻自安此中外大小臣工皆所共悉自应仰体朕意各加整顿何至任意延搁竟置公事于不问耶外省此等积习直隶如此即各省亦所不免着传谕该督抚嗣后办理案件务须督率属员振刷精神一切案件速行完结毋得藉有扣限托故稽延将此通行饬谕各督抚知之至此案非寻常凶犯又非难办之案乃恃限迟延不可不示以惩儆着将周元理并承办此案各官一并交部议处

　　皇朝通典卷八十八

　　●皇朝通典卷八十九

　　刑十

　　○刑十

　　赦宥
　　赎刑

　　△赦宥

　　（臣）等谨按赦宥之典议之者众矣盖不赦无以召天地之和数赦易以长奸宄之渐不姑息以坏法而又不威克以损恩则圣之时德之至也我世祖章皇帝定鼎之初荡瑕涤垢咸与维新自时厥后民风丕变逢庆典则赦值眚灾则赦有问岁而举有数十岁而举民之沐浴膏泽者浃髓沦肌而非其时不赦也又赦有常格十恶不得与赦有三次缓决减等开释情实重犯不得与彼抵网触禁自速厥辜者又岂有幸焉故民卒不闻以幸赦之心轻罹宪典而上益得以好生之德敬迓天庥圣祖仁皇帝谕曰自古不以颁赦为善政以其便于恶人而无益于善人也百余年来祗率盛典不疏不数与时偕行故自开国以迄于今赦典凡数十见国恩有节民庆无疆和气祥风弥纶周浃溯唐虞三代之盛莫与比隆者也
　　天命六年三月释辽阳系狱官民十年九月诏赦国中死罪以下人犯十一年八月赦汉官汉民罪
　　天聪十年四月以受尊号礼成大赦除十恶不赦外余悉原之
　　崇德二年七月皇子生大赦五年十月以万寿圣节大赦七年十月以圣躬违和大赦凡重辟及械系人犯俱令集大清门外宣喻曰尔等众犯有罪应死者有应责应罚者今俱释尔罪其各改过自新毋再千国典八年三月上不像大赦八月世祖章皇帝御极大赦
　　顺治元年十月定鼎京师颁诏中外大赦天下十二月赦伪官土寇前罪二年正月饬内外刑官毋得淹滞狱犯四月以陕西平定诏赦该省罪犯五月定盗贼分别免罪六月以江宁平定诏赦河南江南江北等处罪犯十二月定争讼小事毋滥行监禁三年十二月以四川平定诏赦该省罪犯四年正月以浙闽平定诏赦两省罪犯七月以广东平定诏赦该省罪犯五年十月恭奉太祖高皇帝配天并追尊四祖礼成诏赦天下定矜恤狱囚之例八年正月上亲政诏赦天下十年五月诏赦土贼等能自投诚者尽赦前罪十一年六月以大婚礼成恭上皇太后徽号诏赦天下增定热审减等之例凡各省在热审之时具题到部者虽过热审之期亦准减等发落十一月上以灾异修者诏赦天下十二年七月停止秋决十三年七月以干清宫成诏赦天下十月停在京秋决至明年九月上谕内外刑辟宜同一视各省秋决亦暂停一次定满洲蒙古汉军官员有祖父伯叔兄弟阵亡及身出征负重伤者皆免死一次余罪折赎十二月以册封皇责妃礼成诏赦天下除十恶不赦外其余死罪皆减等军罪以下咸赦除之十四年三月恭奉太宗文皇帝配天礼成诏赦天下十五年正月以皇太后圣体康豫诏赦天下十七年正月以地震岁祲上省躬诏赦天下十一月命监候各犯概从减等停止秋决十二月定赦罪减等例凡犯罪者各照定例减等十八年正月上大渐谕京城内除十恶外其余死罪以下悉行放释二月圣祖仁皇帝御极诏赦天下七月命刑部审拟案内凡系现任官员应援赦者交吏兵二部议奏着为例九月命凡有被掳下海后投诚者俱免死罪
　　康熙二年正月免海贼案内罪犯四年二月诏赦广东地方官罪时广东逆贼苏利反叛地方官多罜罪戾上以乱起仓卒与外来贼寇失于防御者不同凡大小各官之罪俱邀宽免三月以星变地震上省躬诏赦天下九月恭上太皇太后皇太后徽号礼成诏赦天下六年七月上亲政诏赦天下十一月恭奉世祖章皇帝配天并加上太皇太后皇太后徽号礼成诏赦天下九年二月凡军罪遇热审亦准减等军流以下已经具题未奉旨发落者皆准减等五月孝康章皇后升祔太庙诏赦天下七月定各卫军犯赦后到配所者察明放释在途遇赦者即行题请定徒罪援赦例刑部奏准旗人犯徒罪枷号日期未满遇赦即行释放其民人徒犯已到配所遇赦者亦免徒释放定流徒人犯六月及十月正月俱停发遣例十年四月以天旱命刑部清理现禁现审人犯如有可矜疑者即予减等发落寻赦斩绞人犯死罪十一人十二年十二月诏赦逆贼吴三桂属下散处直隶各省不知逆情官员亲族人等罪并敕刑部将逆案干连人等情罪稍可矜疑者概行省释十三年四月诏赦逆贼孙延龄所管人员亲族人等罪五月诏赦逆贼耿精忠属下现任直隶各省文武官员罪十五年六月诏赦逆贼尚之信亲族及属下人员罪十六年七月以册立皇后大礼将行命停秋决十八年四月诏赦吴逆案内滇黔各省从逆人员罪二十年十二月以吴逆荡平诏赦天下二十一年三月命山海关以外及宁古塔等处人犯死罪减等军流以下赦免四月特赦流犯回籍六月省释拘禁人员时以天旱科道等官遵谕会议请暂释江西出兵官拘禁者俟大兵还日议罪上曰省释拘禁人员亦宽政之一端也俱令暂释十月停止秋决并敕部将可矜人犯免死减等二十二年十二月命刑部存恤狱囚时部题在狱病故四十余人上谕大学士等曰人命重大无辜枉恐上千天和朕念狱中罪犯恐死于非命曾经命御医给与药物疗治有疾之人今岁狱囚患病者多何故不将现给医药疗治此皆该部怠忽之故尔等传谕刑部严加申饬令伊等不时巡视仍令该管官员加意存恤无致监毙二十三年九月停止秋决十二月谕军流人犯甫离刑狱一线仅存严寒发去死致死亡之患朕心不忍嗣后着过严寒之时发遣二十六年五月以天旱诏赦天下十一月命内外现监重犯除十恶及贪官光棍外概予减等先是本年停止内外秋审至是太皇太后圣躬违和因有此旨二十七年停止内外秋审二十八年二月上南巡诏赦山东江南浙江经过地方死罪以下人犯除十恶外余悉宽释停止秋决二十九年四月以天旱命释拘禁枷号人犯九月停止秋决情可矜疑者照例具奏三十一年八月谕朕阅秋审册内各省情实人犯甚少除可矜者照例减等发落其情实各犯今年停其正法十月酌减陕西秋审人犯罪三十二年十一月停止秋决三十四年十一月诏赦天下停止秋决三十五年六月停止朝审秋审三十六年七月以平定噶尔丹值太和殿成诏赦天下三十七年九月命停止乌拉及盛京应决人犯上以亲临鸟拉谕大学士会同将军查明罪犯应正法者停其处决可缓决者仍监候可矜者即行完结并谕至盛京时亦照此例行三十八年三月赦山东江南浙江三省死罪以下人犯七月免茶陵叛贼黄明案内为从人犯九十六人死罪发往黑龙江宽免监禁缓决人犯恐罪谕监禁缓决人犯甚多今又增一年人犯秋审朝审亦甚冗剧若久禁囹圄死者必多皆从宽免恐各枷三月鞭一百分别发黑龙江当差四十一年九月停止秋决四十二年三月以万寿圣节四海奠安河工告成诏赦天下八月停止秋审以本年三月已奉恩诏所有罪犯无几因有是旨宽恤罪犯因亲老废疾者准其留养四十四年四月赦福建浙江江南山东等省死罪以下人犯十月命停决朝审情实罪犯可矜疑者照例减等四十五年十月谕刑部缓决人犯至三四次者免死减等十二月命免直省缓决人犯死罪时刑部历年缓决人犯凡二百二十五人俱免死减等并着通行各省照例行四十六年六月以各省重犯甚少命停秋审四十七年九月停止秋决缓决者减等矜疑者照例发落四十八年十月命停止江南浙江秋决以两省岁祲疾疫故也四十九年六月停审情实人犯五十年三月免喀喇沁盗贼逃人罪五百六十余人四月酌减刨参人犯罪五月免海贼死罪五十余人九月停止秋决五十二年三月以万寿圣节诏赦天下五月停止朝审秋审五十三年二月停止秋审可矜疑者减等并谕现审人犯罪不至死者亦减等发落十月矜恤命盗案内牵连人犯五十四年十一月停止秋决五十五年十月停止秋决五十六年十一月命停决情实人犯缓决者仍监禁可矜疑者减等五十七年六月命刑部减释枷锁人犯十月停止秋决十一月命各省缓决人犯分别减等完结五十八年六月停止朝审秋审五十九年十月停止秋决六十年闰六月命暂释枷锁人犯停止秋决六十一年八月停止秋决十一月世宗宪皇帝御极诏赦天下
　　雍正元年二月恭上圣祖仁皇帝尊谥升祔太庙礼成诏赦天下三月酌免台湾叛贼亲属死罪五月酌减枷杖轻罪人犯笞罪宽免八月恭上孝恭仁皇后尊谥升祔太庙礼成诏赦天下九月恭上孝诚仁皇后孝诏仁皇后孝懿仁皇后尊谥升祔太庙礼成诏赦天下十一月恭奉圣祖仁皇帝配天礼成诏赦天下停止秋决二年八月停止秋决三年六月以时值盛暑命王大臣会同三法司详谳现审人犯应释放者即行释放其部议枷号送门之人亦着保释俟处署后补枷四年正月命酌量保释轻罪监犯七月宽释命案罪犯十月停止秋决并酌减情实缓决人犯五年五月免隐匿开垦地税之罪定限一年内令各省官民自行出首其从前隐粮漏科之罪悉从宽免定援赦审释之限凡恩诏赦款内应免罪囚逐一查明登时释放如情罪可疑者限赦到一月核明释放如躭延时日滥行拘禁者问官议处停止秋决六年十一月停止秋决并酌减情实人犯七年十一月停止秋决可矜疑者宽减十二月谕八旗包衣发遣人犯三年无过酌予赦宥八年停止秋决十年七月停止秋决十三年八月皇上御极诏赦天下停止秋决
　　乾隆元年五月释铜案遣犯六月令应赦人犯速行审结七月宽减年久缓决人犯八月停止秋决二年三月恭奉世宗宪皇帝孝敬宪皇后升祔太庙礼成诏赦天下军流以下悉予宽免四月恭奉世宗宪皇帝配天礼成诏赦天下五月赦释配所年老人犯八月停止行刑停止秋决三年三月以天旱命宽减监犯六月定犯人患病已经秋审一次者该州县报明上司委员验实准其留养七月定旗人命案有亲老丁单者照民人例准其存留养亲承祀减等发落四年四月以天旱命法司将杖徒以下等罪查明请旨减等释放十一月命朝审秋审缓决五次情罪稍轻者比照凶盗免死减等例发边远烟瘴充军五年五月以天旱命酌减轻重各犯七月停止秋决十二月令各省清厘监狱六年七月命朝审秋审照例办理其情实人犯停止勾决七年三月以天旱命刑部省释轻罪直隶山东江南照例行八月命江苏安徽秋审减等十月命照乾隆四年例酌减缓决罪囚八年五月减释徒罪以下并加恤重囚六月以山东河南祷雨命照例省刑七月停止秋决九月上恭谒永陵福陵昭陵礼成赦奉天等处人犯九年四月以天旱炎热省刑恤囚如八年例九月停止秋决十年四月以京师雨泽愆期命减释徒杖以下罪犯十一年正月诏赦天下三月命军流人犯到配已过十年者分别奏请省释回籍五月命各省羁禁人犯经督抚审题部驳未结及各省未经审题案犯事在恩旨以前者俱着分别减免请旨九月上巡幸五台命宽减直隶山西二省军流以下罪犯十二年五月以天旱命减免缓决五次及徒罪以下入犯十三年三月上巡幸山东命宽减直隶山东两省缓决五次及军流以下罪犯九月停止秋决十四年正月以平定金川诏赦军中获罪枷号人员十五年五月以天旱减释徒罪以下人犯八月以册立皇后恭上皇太后徽号礼成诏赦天下九月上巡幸河南命宽减该省军流以下罪犯十六年正月酌减缓决三次以上人犯九月停止秋决十七年七月命展热审减等限期十八年四月以天旱减释徒罪以下人犯五月命酌减缓决三次以上人犯十九年九月上恭谒祖陵礼成赦奉天等处人犯停止秋决二十年六月平定伊犁诏赦天下二十一年二月上东巡命宽减山东现在军流以下罪犯二十二年二月上南巡命宽减江苏安徽浙江等属军流以下罪犯二十三年四月以天旱减释徒罪以下人犯十月以天旱酌缓寻常处决案犯二十四年四月以天旱减释徒罪以下人犯十一月以平定回部诏赦天下二十六年十一月恭逢皇太后万寿圣节诏赦天下恩准部议减免死罪以下五千一百八十余人九月停止秋决二十七年二月上南巡命宽减江苏安徽浙江三省军流以下人犯八月分别宽减可矜人犯命刑部会同九卿于可矜人犯内量为区别照免死减等例再减一等发落二十九年九月命缌麻服属人犯照期功以上例于停勾二次后着大学士会同该部一体省核改入缓决十月敕部详定论功免死例绿营官兵一体矜恤三十年闰二月上南巡命宽减江苏安徽浙江三省军流以下人犯八月命刑部将朝审秋审各犯缓决至三次以上者分别情罪减等发落恩准部议减免死罪以下六千二十五人并宽减缓决十次以上者三百三十三人三十二年三月上巡幸天津命宽减直隶省军流以下人犯三十五年三月上巡幸天津命宽减直隶省军流以下人犯五月以京师雨泽愆期命减释军流以下人犯三十六年三月上巡幸山东命减释山东省军流以下人犯四月以京师雨泽愆期命减释军流以下人犯并交直隶督臣杨廷璋一体遵办五月奉上谕昨以京师及近畿甘霖未沛农田待泽甚殷因命刑部将军流以下等罪分别减等发落今思秋审册犯内有曾经三次缓决者其情罪俱尚可原今岁恭逢万寿庆典此等人犯亦当在恩诏宽减之例着将秋审缓决三次人犯酌量所犯情节分别减等三十八年三月上巡幸天津命减释直隶省军流以下人犯三十九年四月以京师雨泽愆期命减释军流以下人犯并交直隶督臣周元理一体遵办五月奉上谕向来秋朝审人犯如通计数及万人即敕部将三次缓决者分别减等以示法外之仁令自乾隆三十六年以来距今岁秋谳时约计人犯又有万余其三次以上缓决者至期原在应行查办之例但为时尚有数月此际尚须滞系囹圄现因京师及近畿地方甘霖未沛农田待泽方殷已降旨将刑部及直隶省军流以下罪名减等发落至此等缓决人犯不但三次者今秋应予减免即缓决一二次者其情罪本轻再隔数年亦仍归于宽减若令早为查办使刑狱一清自更足以昭钦恤而召和甘着刑部即将曾经缓决一二次以上人犯逐一查明酌量所犯案情以次办理奏闻分别减等副朕矜慎祥刑之至意四十一年二月奉上谕兹当金川全境荡平告功孔庙跸途所经之地业已迭沛恩施第以武功耆定兵气永销并宜式措祥刑益敷恺泽所有直隶省现在军流以下人犯着加恩悉予减等发落用昭行庆肆眚之至意五月恭奉恩诏各省军流以下人犯分别减等发落十月奉上谕向来秋朝审人犯内有业经缓决三次以上人数积多者每届数年敕令刑部量为减等以示法外之仁乾隆三十九年五月因祈雨清理刑狱曾降旨将三十八年以前缓决一二次以上各犯概予减等几于圄空今自查办之后计至本年秋谳拟入缓决者又积有六千余名其数已为不少着刑部将本年秋朝审缓决至三次各犯逐一查明各按所犯情节照例分别减等发落以昭矜恤四十二年四月奉上谕今岁京师及近畿地方春霖虽获优沾入夏以来尚未得雨现在将届芒种农田需泽甚殷朕心深为廑念因思清理庶狱亦足感霈甘膏着刑部查明军流以下等情节即分别减等发落其因事牵涉拘系候质者亦速行讯明省释至寻常案件并着即为完结均毋得稽延留滞其直隶省并交周元理一体遵照查办五月恭奉恩诏各省军流以下人犯分别减等发落四十三年正月奉上谕前经降旨直省军流人犯内已过十年者查明省释回籍今自乾隆十一年查办之后历时已久各省到配人犯所积渐多自应再沛恩施用昭矜恤况近年以来屡命将秋朝审缓决至三次各犯概予减等而此项军流人犯其从前情罪本属稍轻转未得仰邀旷典亦殊可悯着交各省督抚查明各该地方从前军流人犯内已过十年安分守法别无过犯者分别咨部照十一年之例核议奏请省释其有在配年久自能谋生不愿回籍者仍听其自便四月奉上谕河南省开封彰德卫辉怀庆河南五府属今春雨泽愆期节经降旨酌借口粮籽种并将本年地丁钱粮及上年出借未完仓谷概予停缓又令查明该五府极贫下户加恩酌给月粮俾穷黎不至一夫失所现在该省设坛祈祷尚未据报得有透雨朕心深为廑念因思清理庶狱亦感召天和之一端着该抚将开封府等五府所有军流以下人犯查明分别减等发落其因事牵连拘系者亦即审明省释至寻常案件并着速为完结毋得稍有稽延又以京师雨泽愆命减释军流以下人犯并交直隶督臣周元理一体遵办八月上谕盛京等处俗厚风淳狱讼衰息惟因五方杂处良莠不齐其无知而蹈法网者亦复不免朕恭谒祖陵礼成行庆业经迭沛恩膏并宜式措祥刑益敷恺泽所有奉天吉林黑龙江等处军民人等除十恶死罪及秋审情实各犯外其余已结未结一应死罪俱着减等发落军流以下悉予宽免用昭肆眚施惠至意四十五年正月恭奉恩诏各直省军流以下人犯俱着减等发落四十七年十一月奉上谕向年秋朝审人犯内有业经缓决三次以上人数积多每届数年敕令刑部量为查奏减等以示法外之仁今自乾隆四十四年十一月查办之后至今秋谳拟入缓决者又积有八千五百余名其数已为不少着刑部将本年秋朝审缓决至三次各犯照前次查办之例逐一查明各按所犯情节分别减等发落以昭矜恤四十八年五月以京师雨泽愆期命减释军流以下人犯并交直隶督臣袁守恫一体遵办九月奉上谕盛京等处俗厚风淳狱讼衰息惟因五方杂处良莠不齐其无知而蹈法网者亦复不免朕恭谒祖陵礼成行庆业经迭沛恩膏并宜式措祥刑益敷恺泽所有奉天吉林黑龙江等处军民人等除才恶死罪及秋审情实各犯外其余已结未结一应死罪俱着减等发落军流以下悉予宽免用昭肆眚施惠至意四十九年二月上巡幸江浙命减释江苏安徽浙江军流以下人犯四月奉谕朕巡幸江浙庆典覃敷于庶狱尤深矜恤业已降旨照历次南巡之例将江浙二省军流人犯减等发落但念山东直隶二省现在缺雨农田望泽维殷清理庶狱亦可感召天和所有该二省军流以下人犯亦着一体加恩各予减等发落十一月奉谕向来秋朝审人犯内有业经缓决三次以上人数积多每届数年敕令刑部量为查奏减等以示法外之仁今自乾隆四十七年十一月查办之后至今秋谳拟入缓决者又积有六千三百四十八起人犯六千三百七十二名其数已为不少着刑部将本年秋朝审缓决至三次各犯照前次查办之例逐一查明各按所犯情节分别减等发落以昭矜恤五十年正月恭奉恩诏各直省军流以下人犯俱着减等发落三月奉上谕本年举行千叟宴盛典官民耆老咸得普被恩施用彰锡福其直省军流以下人犯亦于恩诏内概予减等发落惟罪犯斩绞情节不至予勾或本拟缓决者俱应牢固监禁该犯等因身罹重辟虽年已老迈仍不免羁禁囹圄未得一体邀恩朕心深为恻然着刑部于朝审秋审情实未勾并原拟缓决斩绞人犯内详加查核除近年新事及旧案年未及七十者仍牢固监禁外其余年七十以上未经予勾及本拟缓决之犯者加恩分别减免释放其应如何办理之处着该部详悉妥议具奏候朕另降谕旨七月奉旨此案王金等纠众多人拒伤兵役焚刦村庄情罪重大非寻常聚众抗差可比李二等六十七犯曾分受王金等所抢财物被诱同行持械助势均系党恶本应依拟即行正法但念豫箵民风素称淳朴李二等俱系乡曲愚民被王金等诱逼入伙于官兵前往查拏时王金等给与器械喝令抵拒该犯等畏惧祗在胡家庄助势并未拒伤官兵较之王金等公然抗拒官兵者尚属有闲且此案先经官兵歼毙者五十八名拏获后凌迟斩枭者九十六名今问拟斩决之李二等又有六十余名之多若概令骈首就戮虽属该犯等孽由自造而朕心究用恻然除戴从仲一犯系要犯戴文兴之子应归入缘坐案内核办外其李二等六十七犯俱着从宽免死发往伊犁及黑龙江等处为奴此系朕仰体上天好生之德于法外施仁予以一线生路并着该抚毕沅遍示通衢详悉晓谕阖省民人不可因李二等之幸邀宽典罔知儆惕务宜安静守分共为良善以副朕矜恤好生仁爱斯民之至意

　　△赎刑

　　（臣）等谨按赎罚并见虞书至吕刑以赎为罚蔡传议之孔颖达疏曰意善功恶令出金赎罪是于其本应罪者而予赎以答其意总之皆以济律法权耳我朝初制罚赎并行用于军旅用于猎射用于牧放于后有王公职官罪应金赎者改为罚俸而赎与罚分矣乃有捐银运米河工边墙诸例凡以兴事便民申国宪而俾自新也圣祖世宗哀矜折狱重订赎款之图皇上初政遵宪典而行之罪疑惟轻罚惩非死良法美意仁之至而义之尽也近则请赎之案经部臣按月汇题可否总奉圣裁无敢妄为准驳自有赎法以来无若斯审慎者也从兹作奸犯科者无纳锾逃罪之虞而罪重情轻者受金作赎刑之福矣
　　天聪二年十月谕敖汉柰曼诸贝勒曰闻各处来降者尔等每杀之嗣后若明知而杀者罚民十户尔诸国可周围遍置哨卒违者罚牛五如哨卒不听遣者罚牛一三年三月定出京违令罚例凡征察哈尔管诸旗贝勒年七十以下十三以上俱从征违者罚马百驼十迟三日至者罚马十军出入敌境有不至者罚马百驼十凡征明国每旗大贝勒各一员台吉各二员以精兵百人从违者罚马千驼百迟三日至者罚马十军出人敌境有不至者罚马千驼百所至辄行掳掠者罚马百驼十五月定私娶蒙古部落女罚例时贝勒阿济格私娶蒙古喀喇沁部落女议罚银千两上命免其三分之二定越界驻牧罚例时柰曼扎噜特部落贝勒等越界驻牧定议各罚马百驼十五年六月定纵畜入田罚例凡豕入人田者令送还本主每次计豕罚银五钱过三次详赴告该牛彔额真即以其豕给之羊入人田者计每双罚银三钱驼牛马驴骡入人田者计每头匹罚银一两仍偿其禾定诸贝勒犯罪罚例凡诸贝勒擅杀人命者罚银千两奸属下妇女者罚银六百两属下有効力战士隐匿不报几私人冒功滥荐者罚银三百两七月谕国家立法不遗贵戚斟酌罚锾以示惩儆凡诸贝勒审事枉断人死罪者罚银六百两枉断人杖赎等罪及私遣人与外国交易或怠忽职业或擅取民间财物马匹或将本旗人女子不行报部短价收纳在家者均罚银二百两七年十一月定猎罚例凡行猎处有擅入围中者贝勒罚良马一甲喇额真罚银十五两旗长罚银十两闲散人罚银九两离伍退后者与入围同八年正月定蒙古诸贝勒罚例时上召集外藩各蒙古贝勒谕之曰向因法制未备陋习不除今与诸贝勒约凡贝勒夺有夫之妇配他人者罚马五十驼五其纳妇之人罚七九之数给与原夫奸有夫之妇拐投别贝勒如贝勒不执送者罚马五十驼五
　　崇德七年十一月定图猎误射罚例凡诸王贝勒贝子公等误射王者罚银三千两与被射之王误射贝勒罚银二千两与被射贝勒误射贝子公等罚银千两与被射贝子公如王贝勒贝子公等误射以下之人视受伤轻重给银若致死者除偿身价外仍罚银二百两给被射之家伤未致死者除照常给银外罚银百两给被射之人无伤痕者罚银五十两给被射之人八年七月定失误朝会罚例凡常朝之期有一次不到者和硕亲王罚大牛一多罗郡王罚中牛一多罗贝勒罚中次牛一固山贝子罚小牛一公等罚大羊一
　　顺治元年十月定罚赎无完免追之例二年八月定审拟狥庇罚例按班章京谭泰讦告按班章京索尼罪状公塔瞻鳌拜俱狥庇索尼前后口供不符塔瞻应削公爵降为按班章京罚银一百两鳌拜革职罚银二百两三年颁行五刑赎罪之图凡赎刑轻者为收赎若年七十以上十五以下及废疾犯军流以下罪者若乐户象奴及习业已成之天文生罪止杖笞者若过失杀伤人自笞罪至绞罪者并准收赎次轻者为折赎若命妇正妻例难的决者杖罪余罪并准赎免重者为纳赎分有力稍有力二等若军民有力若举贡生监人等犯非奸盗诈伪者流徒以下并听纳赎凡笞杖徒流杂犯死罪在京俱令其做工及运米炭砖石等计数准银各有差 【 此例至雍正三年停止】外省照例分别有力稍有力依数递折赎增定老幼笃疾重犯分别请旨收赎例凡八十以上十岁以下及笃疾者犯杀人死罪拟奏取自上裁盗及伤人者收赎五年十一月定官员罪应鞭笞杖责者俱依律折赎免责例八年四月定军营罚例凡行军擅离旗纛者罚银三两马匹无印罚银二两箭上无姓名者罚银十两如不能出银鞭三十十一年九月定拏获逃人不即起解及隐匿逃人罚赎例凡拏获逃人不即起解该管官革职仍罚银一百两给与出首之人凡满洲家人隐匿逃人鞭一百罚银五两其本主不论官民罚银十两或另户人隐匿逃人鞭一百罚银十两宗室公以上家下庄头人等窝隐逃人鞭一百罚银五两管庄拨什库罚银十两逃走二次或三次如本主不行报明被旁人首告平人鞭一百有顶带官员鞭一百折赎十二年九月定先参婪赃审无入已止拟挪移加派坐赃罪者既经革职免其杖徒收赎定官员赎罪例凡文武官员犯罪除实犯恐罪外余罪俱准纳赎衙蠹犯罪不准折赎十三年四月定满洲蒙古汉军武职官员犯罪除案情重大交部审拟外其情轻应赎身者免其赎身名色照汉官例改为罚俸定满洲蒙古汉军官员有祖父叔伯兄弟阵亡及本身出征负伤者除死罪外余准折赎六月定旗员本身及妻子兄弟犯军流徒罪例应鞭责枷号者俱照例准赎十五年五月定三品以上官兄弟子侄犯杖罪准折赎定直省赃赎银两逐项造册送臬司按季清查例十六年闰三月增定折赎例凡在京军民人等犯徒罪以下照律例分别折赎旗下妇女除犯奸盗逃走外余罪亦准收赎四月更定杖罪赎锾之例十八年二月圣祖仁皇帝御极定无力民人杖罪不折赎之例定官员认工赎罪之例旧例有罪之人修盖城楼准其赎罪至是刑部题准官员有犯流徒籍没等罪情愿修造城楼营建赎罪者议奏请旨定夺申定箭上不书名罚例国初定例箭不书名姓者罚银十两至是复定箭上不书名姓或书他人名姓者杖八十仍罚银十两
　　康熙元年定革职官员杖罪准收赎例四年二月定官员赎罪例凡革职官员犯罪在原任内者准其折赎革职后又犯别罪者不准折赎文武现任官员犯流罪以上者照应得之罪的决徒罪以下准其折赎六年四月停认工赎罪之例先是顺治十八年定官员认工赎罪例嗣康熙二年刑部又奏定军民犯罪有愿认工赎罪者移咨工部查核奏请修建工程至是左都御史尼满奏犯人家产籍没工费从何而来恐有挟诈逼勒苦累良民嗣后应请停止从之六月申不能折赎而强令折赎之禁谕前因无力小民纳赎难完反致苦累故令惩决但律内开载有力折赎无力的决原听从民便非强逼令其折赎以后通着照律行如有不能折赎而强令折赎者该督抚指名参处定旗人犯杂犯死罪以下有力愿赎者照民人例一体折赎七月定王公纵容家人累商罚例王公等纵容家人强占关津要地不容商民贸易者王罚银一万两公罚银一千两又定凡内外王公以下官员家人有领本霸占关津要地者除本犯立斩外若系内务府人佐领革职系宗室王公家人亲王罚银一万两郡王罚银五千两贝勒罚银二千五百两贝子罚银一千三百两公罚银七百两仍交宗人府议处若系在外王等家人亲王罚银一万两降为郡王贝勒贝子请旨定夺郡王贝勒贝子罚银五千两降为公若系大臣官员家人伊主皆革职七年五月申隐漏赎锾之禁十年六月改定王公以下及各官员罪应罚赎为罚俸之例凡王公以下及文武各官有应得之罪例应罚赎者各量其罪之轻重改为罚俸自一月递增至一年十一年敕刑官详定赎罪刑部奏准律例折赎内有开载未尽之条问刑官临时详审情罪应准赎而出自本犯情愿者准其折赎不应准者仍的决如滥准折赎并多取肥已者参处十六年定出征之处杀人凡奉旨免死者鞭一百追银二十两给死者之家枷号两月存案令军前効力赎罪其口外蒙古等有犯亦鞭一百追银二十两折牲口一九给死者之家令军前効力赎罪若不行効力仍追牲口三九给死者之家二十九年四月定边口输米赎罪例凡死罪现监人犯除十恶强盗及杀人人犯外米一谷二听其捐输死罪如内外三品以上堂官与兼堂官职衔之人捐米一万石在外实系二品三品文职官员捐米七千石道府官捐米二千五百石在内四品堂官及司官捐米一千五百石在外同知通判知州知县参将游击捐米一千五百石笔帖式佐贰杂职守备千总及文武进士举人监生人等捐米五百石生员反平人捐米二百五十石皆免死释放再考职候缺人等照伊等品级令其捐纳凡捐赎死罪如有因家产尽绝免追及家产已经入官者捐纳数目各减一半此例以一年为限于三十年四月初一日停止捐输以具呈后三月为期逾期概不准行三十年三月复定军流人犯除叛逆千连并强盗及杀人等犯内有免死减等流犯并山海关以外等处发遣安置与各直省安插等犯俱不准捐赎外其余军流等罪内外三品以上堂官及兼堂官职衔之人捐米三千三百石在外实系二品三品文职官员捐米二千三百石道府官捐米八百石在内四品堂官司官及在外同知通判知州知县参将游击捐米五百石其州同县丞守备千总各项杂职文武官员进士举人监生等捐米一百五十石生员平人捐米八十石皆以米一谷二计算准其免罪此例亦以一年为限于次年四月初一日停止三十三年正月定修理边墙捐赎罪例十一月定因赃审拟流徒赃银全完方准捐赎之例三十四年十月定通仓运米捐赎例凡死罪在外道府运米五百五十石在内司官运米三百五十石在外同知通判知州知县参将游击运米三百五十石笔帖式州同县丞守备千总杂职等官进士举人监生运米一百石生员平人运米五十五石俱免死释放考职候缺人等照依品级捐运免死减等人犯亦准捐运流犯运米四十石徒犯运米三十石俱免罪回籍三十八年九月停河工捐赎例先是刑部会同工部议准河工捐赎例除犯系十恶外三品以上死罪捐工五百丈流罪捐工二百丈五品以上死罪捐工八十丈流罪捐工四十丈九品以上死罪捐工六十丈流罪捐工三十丈庶民死罪捐工二十丈流罪捐工十丈俱免罪以修完日为始保固三年至是奉旨停止三十九年十一月定永定河捐赎例凡内外除十恶及重罪不准原赦外三品以上死罪捐银三千三百两军流罪捐银一千三百二十两徒罪捐银六百六十两五品以上死罪捐银五百二十八两军流罪捐银二百六十四两徒罪捐银一百九十八两九品以上死罪捐银三百九十六两军流罪捐银一百九十八两徒罪捐银一百三十二两庶民死罪捐银一百三十二两军流罪捐银六十六两徒罪捐银三十三两俱以修筑完日为始保固三年准其免罪五十二年定福建开捐事例军流人犯除发山海关外者不准捐赎外其余不论已未发配捐谷五百石徒犯不拘年限捐谷三百石俱免罪发回原籍六十年四月定河工捐赎例凡死罪监禁人犯照二十九年边口捐输赎罪例行凡军流人犯捐驼五只徒罪人犯捐驼四只俱准免罪回籍凡罪人并妻子发遣奉天宁古塔船厂打牲乌拉伯都讷黑龙江墨尔根三姓地方者除犯人本身现在不准捐免外本身已故者其妻子家口存留彼处捐驼十二只准其回籍
　　雍正三年二月复位赎罪例先是顺治三年定五刑赎罪之图至是部臣以旧例做工运炭运砖等项今已不行但照有力稍有力纳赎所有从前做工运炭等项条例俱改为纳赎充徒字样其官员犯罪俱以罚俸降级处分不入赎例奏准改定颁发遵行定妇女赎罪例凡妇女犯杂犯死罪以下该决杖一百者与命妇正妻一体折赎五年正月定营田赎罪事例凡不论旗民罪拟斩绞非常赦不原者原任三四品官营田四十顷五六品官营田三十顷七品以下进士举人营田十五顷贡监生员营田十顷平人营田八顷准免罪其军流罪犯各减十分之六徒罪以下各减十分之八俱准免罪仍记档案倘有再犯徒罪以上者前后通论从重治罪九年四月增定营田赎罪事例户部奏准照营田原例四品官以下死罪各酌加十顷平人酌加四顷俱准免罪军流罪犯原例各减十分之六今定减十分之四徒罪以下原例各减十分之八今定减十分之六再有所犯军流以下之罪情重法轻者按所定之数再加十分之六准其免罪十一年四月定孀妇独子犯军流徒罪者照例杖一百余罪收赎例十二年八月定预筹粮运捐赎事例凡不论旗民罪拟斩绞非常赦不原者三品以上官捐银一万二千两四品官捐银五千两五六品官捐银四千两七品以下进士举人捐银二千五百两贡监生员捐银二千两平人捐银一千二百两俱准其免罪其军流罪犯各减十分之四三品以上官捐银七千二百两四品官捐银三千两五六品官捐银二千四百两七品以下举人进士捐银一千五百两贡监生员捐银一千二百两平人捐银七百二十两俱准其免罪徒罪以下各减十分之六捐银俱准其免罪凡罪人并妻子发遣奉天宁古塔船厂打牲乌拉伯都纳齐齐哈尔黑龙江墨尔根三姓地方除十恶强盗光棍等犯不准免外其余发遣罪犯一二品官捐银六千两三四品官捐银四千八百两五六品官捐银三千六百两七品以下进士举人捐银二千四百两贡监生员捐银一千二百两平人捐银六百两准其本身及妻子家属回籍如本犯已死其子孙册内有名并家口存留彼处者酌议捐银各减十分之六准其妻子家属回籍其军流徒罪已经发遣者流犯捐银六百两徒犯捐银四百八十两准其免罪回籍十三年二月定直省自理赎锾银两造册题报之例
　　乾隆元年三月复行赎罪旧例五年十一月增定老幼实犯死罪减流收赎之例又定过失伤人收赎银数例部议查例内止载过失杀人银数并无过失伤人若千银两之文按过失杀人绞罪收赎银十有二两今将收赎过失伤人银数其致伤轻重应得罪名不成伤笞二十赎银三钱五分四厘手足伤笞三十赎银五钱三分二厘他物伤笞四十赎银七钱九厘拔发方寸以上笞五十赎银一两四钱一分九厘折人齿一指一眇人一目者杖一百赎银一两七钱七分四厘折人二齿二指者杖六十徒一年赎银三两五钱四分八厘折肋堕胎眇人两目及刃伤者杖八十徒二年赎银五两三钱二分二厘致成废疾者杖一百徒三年赎银七两九分七厘成笃疾者杖一百徒三千里赎银十两六钱四分五厘九年三月定命案赎罪者倍追给埋葬银两又定各省赎罪银两改收稻谷贮仓例四月定妻过失杀夫妾过失杀家长及过失杀正妻者杖罪的决流徒等罪收赎例十七年十一月定笞杖捐赎例又定笞杖赎罪分别题结外结例二十三年三月停止斩绞捐赎例三十一年十二月严定问刑官多取赎锾之例三十二年三月泰州知州僧保住审理逃犯金三未将起除刺字疤痕亲验率行扶同吏目曾自拣呈覆将金三讯无另窃案件交捕管押致捕役贿纵督臣高晋将僧保住照不曾点视之提牢官减狱卒罪三等已经捕得再减一等律杖八十徒二年不准纳赎部查僧保住不知逃犯更名不加审究其捕役贿纵又在公出之后尚与有心疏纵者有问可否准赎出自圣恩题请奉旨准其赎罪闰七月刑部奏已革四川叙永同知王铭环经管关务查出漏税布三十疋并不详报充公私自侵盗依律杖七十徒一年半不准纳赎今该犯之子呈请捐银一千六百两代父赎罪查王铭环将漏税之物不行详报充公与因事枉法受财者情稍有间伊系职官可否准其赎罪之处请旨奉旨准其赎罪三十六年十二月广东四会县减等流犯王瑞可呈请照例捐银一千二百两纳赎部议查乾隆二十三年三月奉旨斩绞各犯纳赎之例永行停止俟遇有恩赦减等其惮于远行者再准收赎而赎锾则仍照原拟罪名不得照减等之罪又定例平人犯死罪遇有减等者仍照原犯罪名捐银一千二百两准其免罪等语该犯因鬬殴石伤人命拟绞缓决三次钦奉恩旨减流纳赎与例相符请准赎罪三十八年四月前署杞县承办兵差科派参革审拟从重比照拟绞监候缓决之犯官蔡淮英之母呈请纳银一万两代子赎罪部臣奏请得旨准其赎罪四十年四月已革贵州平越县知县侵盗钱粮六百六十两照例杖流之张宗柏在配呈请加倍捐银三千两赎罪并请自备资斧赴川省军营効力部请从之亳州民李学书之父于雍正年间曾充皂隶后李学书之父李义于乾隆九年及二十七年捐纳布政司理问职衔李学书捐贡并捐郎中职衔又自行加捐即用事发照隐匿公私过名以图选用例发附近充军伊母情愿捐银一万两为子赎罪部核其情节尚无别项过犯请从之四十八年十二月部议臣部办理赎罪一条除斩绞各犯已于乾隆二十三年三月内钦奉谕旨俟减等后再准收赎外其余军流徒罪官常各犯无论旗民于具呈后臣部检查原案核其情节轻者逐案专折具奏情重者即指摘批驳罪应杖笞官犯四品以上亦照徒罪以上例办理四品以下官犯及常犯即由臣部核定准赎仍于年底汇题至发遣新疆乌噜木齐伊犁等处之犯有核其情节可悯情愿破格捐赎者开具事由据呈转奏久经遵照在案伏思赎锾各案原系皇上格外加恩予人悔过自新之路本非臣下所可专是以凡一切准赎者固无不仰恳圣鉴共沐矜全至于情节较重未能准赎之犯向例即由臣部议驳但未经与准赎各犯一体奏明诚恐其中未必悉归平允请嗣后外遣军流以下罪犯如有在部呈请赎罪者无论应准应驳俱开列案由分别似应准赎不准赎两项按月汇题如一月内仅止一件即归入下月汇题俟命下之日将不准赎者原呈发还准赎者照例办理如此则准驳总由钦定不特事归核实而办理亦昭详慎上如其请

　　皇朝通典卷八十九


《清朝通典》　州郡典（090～096）一百卷　（清）高宗 敕撰

　　●皇朝通典卷九十

　　州郡一

　　○州郡一

　　（臣）等谨按杜佑作通典其州郡门凡十四卷以古九州岛为纲以唐代之州郡为目凡州县之沿革皆自唐上推之以会于禹贡诚足为稽古之助第考九州岛之制肇自唐虞春秋以前分合可据奏置郡县而后愈析愈繁弥难考证且九州岛外境代有展拓必仍杜氏体例则不得不于九州岛之外别为标目同此王土王臣而外之于义亦未为妥协业于五朝续通典本门中加案声驳钦惟皇朝之定大业也发祥长白奄有东土积功累仁基绪日大至世祖章皇帝入关定鼎统御六合重熙洊洽永固不基其各省之地旧在九州岛之内及广东广西云南贵州诸省之旧在九州岛外者且置勿论溯自我太祖高皇帝太宗文皇帝创建鸿图首取哈达辉发乌拉叶赫及宁古塔诸地于是内附者则有旧藩蒙古内扎萨克二十五部五十一旗圣祖仁皇帝世宗宪皇帝继奋天声肤功屡奏于是内附者则有新藩蒙古喀尔喀四部八十二旗青海四部二十九旗及贺兰山厄鲁特等地西藏全部地至我皇上御极以来平准噶尔回部于是有天山南北路地计今地之在古九州岛外者且不下数万里尤非有明以前各朝所可比论若必以古九州岛为主则是九州岛以外之地且数倍于九州岛之地于体例更为不合我国家恢张上理统辑羣元焘载之恩无分遐迩又奚为区以别之也今谨以省分卷首列京师顺天府崇首善也次之以盛京重留都也又次之以兴京犹之天作高山之意也自直隶以下凡为省十有八则由近迄远序及焉其未隶省诸地特附叙大致于诸省之后至杜书各州之后附以风俗夫风俗相沿本非一成而不可易我朝列圣相承渐仁摩义文教诞敷皇猷远鬯士食旧德农服先畴固巳东越瀛壖西穷蒙汜北逾漠野南轶炎陬风无殊音俗无异径强为分别实阂通规若夫山川之流峙振古如兹户口之登耗逾时辄变恭纂统志业巳备书故于兹编槩从其略云

　　京师顺天府
　　盛京
　　兴京
　　直隶省

　　△京师顺天府 【东西距四百七十六里南北距四百八十八里东至遵化州界二百四十六里西至宣化府保安州界二百三十里南至天津府青县界三百十三里北至边墙一百七十五里东南至天津府天津县界二百里西南至保定府新城县界一百七十里东北至遵化州马兰峪边墙三百四十里西北至宣化府延庆州界一百三十里】

　　京师顺天府明京师皇朝顺治元年世祖章皇帝定鼎建都于此仍设顺天府尹十六年省漷县康熙十五年升遵化县为州雍正九年增置宁河县乾隆八年升遵化州为直隶州以玉田丰润二县往属凡领京县二州五县十有七　大兴 【 京县】 宛平 【 京县】　通州 【 顺治十六年　省漷县入州】昌平州　涿州　霸州　蓟州　良乡　固安　永清　东安　香河　三河　武清　宝坻　顺义　密云　怀柔　房山　文安　大城　保定　平谷　宁河 【本宝坻县地明永乐初置梁城千户所　本朝雍正九年置县】

　　△盛京 【东西距五千一百余里南北距六千八百三十余里东至海四千三百余里西至山海关接直隶永平府界八百余里南至海七百三十余里北至黑龙江外大兴安岭接俄罗斯界五千一百余里东南至希喀塔山滨海界二千九百余里西南至海八百余里东北至费雅哈滨海界四十余里西北至蒙古土默特奈曼各部界六百九十余　里自　盛京至　京师一千四百七十余里】

　　盛京明定辽东宁海州葢州复州金州沈阳铁岭三万辽海广宁义州宁远等卫及安乐自在二州地我朝发祥长白建国满洲逮肇祖缔造兴京肇基王迹传至兴祖景祖显祖积功累仁基绪益大至太祖高皇帝创建鸿图奄有哈达辉发乌拉叶赫及宁古塔诸地天命三年城界藩五年迁萨尔浒六年取沈阳辽阳七年建东京于辽阳十年自东京迁都沈阳太宗文皇帝天聪五年营建宫阙号为盛京于是全辽之地悉归抚定世祖章皇帝统御六合入关定鼎以盛京为留都顺治元年悉裁诸卫设八旗驻防官兵统以重臣十年以辽阳为府置辽阳海城二县十四年罢辽阳府于盛京置奉天府设府尹康熙三年设广宁府领广宁县锦州宁远州四年罢广宁府置锦州府移治锦县又于奉天府增置承德葢平开原铁岭四县改辽阳县为州雍正四年于吉林乌拉置永吉州宁古塔置泰宁县伯都讷置长宁县俱隶奉天府七年罢泰宁县十二年于故复州卫地置复州故金州卫地置宁海县又于锦州府增置义州乾隆元年罢长宁县十二年罢永吉州共设府二其锦州一府仍属奉天府尹
　　奉天府 【 顺治十四年置】 领州二县六承德【 附郭明沈阳中卫　本朝建为　盛京顺治十四年设奉天府康熙四年置承德县为府治】 辽阳州 【明定辽左右前后四卫东宁卫及中左右前后等千户所　本朝天命七年筑　东京城于辽阳城东五里九年迁都之十年由辽阳迁都沈阳顺治初设　东京辽阳城守尉驻此十年置辽阳府领辽阳海城二县十四年罢府为辽阳县属奉天府康熙四年升县为州】 复州 【 明复州卫　本朝雍正十一年改置州】 海城 【明海州卫　本朝顺治十年改置海城县属辽阳府十四年属奉天府】 盖平 【 明盖州卫　本朝康熙四年置县】 宁海 【 明金州卫　本朝雍正十二年改置县】开原 【 明三万卫后又徙置辽海卫于此永乐中于城内置安乐自在二州后徙自在州于辽阳城内　本朝康熙四年改置县】 铁岭 【明铁岭卫　本朝康熙四年改置县】
　　锦州府 【 康熙三年置广宁府治广宁县四年罢广宁府改置今府移治锦县】 领州二县二锦 【明广宁中屯左屯右屯三卫　本朝康熙元年改置县属奉天府三年改属广宁府四年为锦州府治】 宁远州 【明初为广宁前屯中屯二卫地宣德三年分二卫地置宁远卫　本朝康熙三年改置州属广宁府四年属锦州府】 义州 【明义州卫　本朝初以其地赐察哈尔康熙十四年察哈尔扳讨平之迁其部众于宣化大同边外以地属广宁县雍正十二年置州】 广宁 【明广宁卫及广宁中左右三卫　本朝康熙三年置广宁府并置广宁县为府治四年罢府以县属锦州府】

　　△兴京 【在　盛京东南二百七十里东西距二百二十五里南北距二百九十里东至吉林界三十五里西至奉天府承德县界一百九十里南至凤凰城界一百八十里北至奉天府开原县界一百十里东南至吉林界十五里西南至凤凰城界一百六十余里东北至吉林界一百五十里西北至开原县界一百三十里自　兴京至　京师一千七百四十余里】

　　兴京明置建州卫后废本朝景祖筑城以居太祖高皇帝龙兴于此升为兴京世祖章皇帝入关定鼎以盛京为留都设奉天府尹兼统之

　　（臣）等谨按我朝发源长白自远祖定三姓之乱居鄂多理城国号满洲是为开基之始逮我肇祖缔造兴京用启王迹太祖高皇帝天命七年建东京于辽阳十年自东京迁都沈阳太宗文皇帝天聪五年建盛京世祖章皇帝入关定鼎以盛京为留都顺治元年悉裁诸卫设八旗驻防官兵以内大臣副都统领之三年改内大臣为奉天安班章京给镇守总管官印十年于宁古塔设安班章京副都统镇守之康熙元年改奉天安班章京为镇守辽东等处将军宁古塔安班章京为镇守宁古塔等处将军四年改镇守辽东等处将军为镇守奉天等处将军十年于吉林乌拉设副都统十五年移宁古塔将军驻吉林乌拉留副都统镇守宁古塔二十二年于黑龙江设将军副都统二十九年移黑龙江将军驻墨尔根三十年于伯都讷设副都统三十二年移黑龙江副都统亦驻墨尔根三十八年黑龙江将军副都统皆自墨尔根城移驻齐齐哈尔四十九年于墨尔根设副都统雍正三年于阿勒楚喀设副都统五年设熊岳锦州二副都统七年于三姓设副都统乾隆二十七年于拉林设副都统其全境自辽河左右则奉天将军统之其东则吉林将军统之其北则黑龙江将军统之而副都统复分镇于将军所辖之地其余各城各边门又有城守尉防守尉等员分驻焉王气特锺幅员万里民物殷阜风俗淳和古所谓轩辕之国建德之邦良不是过兹以是编非舆地专书未及徧载谨叙其大略于此

　　△直隶省 【东西距一千一百八里南北距二千余里东至　盛京锦州府宁辽州界六百七十八里西至山西大同府灵邱县界四百三十里南至河南开封府兰阳县界一千四百三十里北至边墙一百九十八里自边外为热河道口北道所辖地又四百余里东南至海岸四百四十里西南至河南彰德府安阳县界一千一百三十里东北至喜峰口边墙四百二十里自古北等口边外为承德府　地至木兰围场又五百余里西北至山西大同府　天镇县界五百三十里自独石等口边外为口北　三厅地又四百余里自省治至　　京师三百三十里】

　　直隶明　以顺天府为京师共领顺天保定永平真定顺德　广平大名河间八府延庆保安二州皇朝顺治元年世祖章皇帝定鼎建都以保定府为省治康熙三十二年改宣化　镇为宣化府雍正元年改真定府为正定府二年　升正定府属之冀赵深定晋五州并改天津卫俱　为直隶州七年升河间府属之沧州为直隶州九年复升天津州为府以沧州属之十一年于热河置直隶承德州十二年升保定府属之易州为直隶州以晋州还属正定乾隆七年罢承德州改置热河厅八年升顺天府属之遵化州为直隶州四十三年升热河厅为承德府凡领府十直隶州六
　　保定府 【 省治】 领州二县十五清苑 【 附郭】 祁州　安州满城　安肃　定兴　新城　唐　博野　望都 【 初名庆都乾隆　十一年改今名】 容城　完　蠡　雄　束鹿　高阳　新安
　　永平府领州一县六卢龙 【 附郭】 滦州　迁安　抚宁　昌黎　乐亭　临榆 【 本古临榆关地亦名榆关明供武初改建山海关十四年置山海卫　本朝乾隆二年改置县】
　　河间府领州一县十河间 【 附郭】 景州　献　阜城　肃宁　任邱　交河　宁津　吴桥　故城　束光 【 雍正七年分属沧州九年还属】
　　天津府领州一县六天津 【 附郭旧为天津卫雍正二年升为直隶州九年升州为府以州地置县为府治】 沧州 【 初属河间府雍正七年升为直隶九州岛年来属】青 【 旧属河间府顺治六年以兴济县省入雍正二年改属天津州九年属府】 静海 【 旧属河间府雍正二年改属天津州九年属府】 南皮 【旧属河间府雍正七年分属沧州九年来属】 盐山 【 旧属河间府雍正七年分属沧州九年来属】 庆云 【 旧属河间府雍正七年分属沧州九年来属】正定府领州一县十三正定 【 附郭旧名真定雍正元年改今名】 晋州 【 雍正二年升为直隶州十二年还属】 获鹿　井陉　阜平 【顺治十六年省入曲阳行唐二县康熙二十二年复置】 城栾　行唐　灵寿　平山　元氏　赞皇　无极 【 雍正二年分属晋州十二年还属】 藁城 【雍正二年分属晋州十二年还属】 新乐 【 雍正二年分属定州十二年还属】
　　顺德府领县九邢台 【 附郭】 沙河　南和　平乡　广宗　巨鹿　唐山　内邱　任广平府领州一县九永年 【 附郭】 磁州 【 初属河南彰德府雍正四年来属】 曲周　肥乡　鸡泽　广平　邯郸　成安　威　清河
　　大名府领州一县六大名 【 旧尚有魏县旋省入焉】 元城 【 附郭】 开州　南乐　清丰　东明　长垣
　　宣化府领州三县七宣化 【 附郭旧为宣府左右前三卫　本朝初省左右二卫入前卫为宣府镇康熙三十二年改置宣化府并置县为府治】 蔚州 【 旧属山西大同府雍正六年来属乾隆三十二年省蔚县入焉】 延庆州 【 初属宣府镇为东路康熙三十二年属府】
　　保安州 【 初属宣府镇为东路康熙三十二年属府】 赤城 【 旧赤城堡　本朝初属宣府镇日上北路康熙三十二年改置县属府】 龙门 【旧龙门卫　本朝初属宣府镇日下北路康熙三十二年改置县属府】 万全 【 旧万全卫　本朝初属宣府镇为西路康熙三十二年改置县属府】 怀来 【旧怀来卫　本朝初属宣府镇为东路康熙三十二年改置县属府】 西宁 【 旧废顺圣县　本朝初领于蔚州卫康熙三十二年改置县属府】 怀安 【旧怀安卫　本朝初属宣府镇为西路康熙三十二年改置县属府】
　　承德府 【在古北口外明初置兴州五卫营州五卫及大宁新城富峪会州四卫天顺以后乌梁海居之为朵颜卫地其东境兼为泰宁卫地　本朝初内属名曰热河康熙四十二年建　行宫于此曰　避暑山庄五十二年筑热河城雍正元年置热河同知厅十年置八沟同知厅十一年于热河建直隶承德州乾隆元年置四旗通判厅五年置塔子沟通判厅又设热河道驻承德州七年罢州改置通判移治热河西南之喀喇河屯三十九年设乌兰哈达厅三座塔厅四十三年升热河厅为府】 领州一县五滦平 【乾隆七年设喀喇河屯厅四十三年置县】 平泉州 【 雍正十年置八沟厅乾隆四十三年置州】 丰宁 【 乾隆元年设四旗厅四十三年置县】 赤峰 【乾隆三十九年设乌兰哈达厅四十三年置县】 建昌 【 乾隆三年设塔子沟厅四十三年置县】 朝阳 【 乾隆三十九年设三座塔厅四十三年置县】
　　遵化州 【 旧为遵化县属顺天府康熙十五年升为州乾隆八年升直隶州】 领县二玉田 【 初属顺天府雍正四年改属永平府乾隆八年来属】 丰润 【 初属顺天府雍正四年改属永平府乾隆八年来属】
　　易州 【 初属保定府雍正十二年升为直隶州】 领县二涞水 【 初属保定府雍正十二年来属】 广昌 【 初属山西大同府雍正十二年来属】
　　冀州 【 初属正定府雍正二年升直隶州】 领县五南宫　新河　枣强　武邑　衡水 【 五县旧并属正定府雍正二年来属】
　　赵州 【 初属正定府雍正二年升直隶州】 领县五柏乡　隆平　高邑　临城　宁晋 【 五县旧并属正定府雍正二年来属】
　　深州 【 旧属正定府雍正二年升直隶州】 领县三武强　饶阳　安平 【 三县旧并属正定府雍正二年来属】
　　定州 【 旧属正定府雍正二年升直隶州】 领县二曲阳 【 初属正定府雍正二年来属】 深泽 【 初属保定府雍正十二年来属】
  </div>
  <div class="pagination">
   <a href="清朝通典_page52.html">
    上一页
   </a>
   <span>
    ...
   </span>
   <a href="清朝通典_page48.html">
    48
   </a>
   <a href="清朝通典_page49.html">
    49
   </a>
   <a href="清朝通典_page50.html">
    50
   </a>
   <a href="清朝通典_page51.html">
    51
   </a>
   <a href="清朝通典_page52.html">
    52
   </a>
   <span class="current-page">
    53
   </span>
   <a href="清朝通典_page54.html">
    54
   </a>
   <a href="清朝通典_page55.html">
    55
   </a>
   <a href="清朝通典_page56.html">
    56
   </a>
   <a href="清朝通典_page57.html">
    57
   </a>
   <a href="清朝通典_page58.html">
    58
   </a>
   <span>
    ...
   </span>
   <a href="清朝通典_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
