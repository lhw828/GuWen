<!DOCTYPE html>
<html>
<head>
    <meta charset="UTF-8">
    <title>钦定康济录 - 第 6 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定康济录 - 第 6 页/共 19 页</h1>
    <div class="content">　　谨案从古法久弊生贵乎经理者之捜剔尽善备灾恤患诚无过扵常平义仓今张公所言颇得致治之要然后世人情利尤须曲意体贴斟酌变通务使法立而民胥享法之利实在有益扵草野斯称顺俗宜民之至计
　　稽常平縂论曰常平仓循环籴粜出入利民之妙法良有司能尽心扵其间彻厎为民勿敢自便则苏公羙意犹然复见扵今兹苐使各省虽有常平仓即遇饥年官不得发民不得食以避部议之严是岂知立仓之本意哉试思隋文之仓米粟未尝不足独以闭藏不给致败庆厯诏髙宗谕庶防其可也所以戒借用之者莫如陆贽与余靖得赈粜之羙者首推韩琦与苏轼法之也司马光言之防详仓之废也张朝瑞论之最当其他皆可为规为式左传云备豫不虞善之大者也常平善人之政稽察豫备之端可不慎重其事哉
　　钦定康济录卷二
<史部,政书类,邦计之属,钦定康济录>
　　钦定四库全书
　　钦定康济録卷三上
　　临事之政计二十
　　临事论曰古者有乡里之委积以恤民艰门闗之委积以飬老孤县都之委积以待凶荒夫能食之已足矣而必又有所积盖如此所以为仁政之周也后世古法不修适遇饥困或指仰官谷以为生命或劝捐借以助赈施上即垂覆载之鸿防下仍多冻馁之黎庶此皆承平日久丰穣积年救灾恤患之务阙焉不讲耳语云拯灾贵早赒急济困之道茍能斟酌于康年自可维持于俭嵗凡长民者诚能踵武圣贤廓开大制则深防被于苍生厚流于下土仁民之业岂不伟欤
　　一急祈祷以囬天意
　　【周礼　　　　　　汉明帝周逹奚武　　　　唐代宗】
　　【麴信陵　　　　　宋王子融苏轼语附宋太宗　　　　　仁宗
　　东坡志林　　　　李伯时元顺帝　　　　　明太祖】
　　【梅传】
　　周礼小祝掌小祭祀顺丰年逆时雨寕风旱弭灾兵逺罪戾　司巫掌羣巫之政令若国大旱则帅巫而舞雩国有大灾则帅巫而造巫恒【巫恒巫之有常者帅巫而造之求所以祷禳之术也】谨案圣王御宇其爱民也甚于爱身故商之旱成汤之祷于桑林也以六事而自责周之旱宣王侧身修行而欲消去之其忧民之忧也若此宜乎万姓戴之如日月亲之如父母矣今观周礼原贵祈求凡灾伤之处倘去神京甚逺食禄是方者可不竭诚致敬上体天子之心下救小民之苦使玉烛常调而时闻击壌之歌哉
　　汉明帝永平十八年四月诏曰自春以来时雨不降宿麦伤旱秋种未下政失厥中忧惧而已其理寃狱録轻系二千石分祷五岳四渎郡界有名山大川能兴云致雨者长吏各洁斋祷请冀防嘉防
　　谨案天之水旱固难测人之祈祷亦岂同哉如遇旱灾扰龙潭掩枯禁民间不得举火抑阳而助隂遇雨患闭城市北门盖井禁妇人不许入市抑隂而助阳然而究不若一诚是格之为当也汉世遣官分祷理寃狱出轻系既极其诚复施仁政不可为后世之法欤
　　周逹奚武为同州刺史时大旱髙祖勅武祀华岳岳庙旧在山下常所祈祷武谓僚属曰吾备位三公不能爕理隂阳遂使盛农之月久絶甘雨天子劳心百姓惶惧忝寄既重忧责寔深不可同于众人在常祀之所必湏登展诚寻其灵奥岳既髙峻千仞壁立岩路崄絶人迹罕通武年逾六十惟将数人攀藤援枝然后得上于是稽首祈请陈百姓恳诚晚不得还即于岳上借草而宿夣见一白衣人来执武手曰辛苦甚相嘉尚武惊觉益用祗肃至旦云雾四起俄而防雨逺近沾洽髙祖闻之赐玺书慰劳
　　谨案念民既深祈祷自切奚武不避一身之险遂格岳神之灵隂云布而时雨降民间之困释矣后之君子欲免灾危者可不小心翼翼昭事上帝哉
　　唐代宗大厯四年四月雨至于九月京师斗米八百官出米二万石分塲出粜闭坊市北门置土台台上置立黄旂以祈晴是日雨止
　　谨案天之以灾谴示警寔未尝殃民以快意也将以试司牧者之处置何如耳今幸出官米而分粜之民困稍苏是霁也穷黎欣幸感召而致之乎抑亦闭北门置土台而晴也贤哲者定有以知此
　　舒州令麴信陵有仁政尝为祷雨文其畧曰必也私欲之求行于邑里惨黩之政施于黎元令长之罪也神得而诛之岂可移于人而害于嵗耶焚毕雨防
　　谨案对衾影而无惭者始能向神明而畅逹也甚矣仁政之羙也清白之吏神勿福之乎无辜之民嵗将困之乎民无罪而令长贤雨或稍迟神岂无过此司空圗之移雨神亦曰知民之情而不时请于天是徒偶于位矣何以为神
　　宋仁宗庆厯甲申王子融息壌记云余以尚书郎莅荆州自春至夏不雨遍走羣祀五月壬申与羣僚过此地无复隆起而石屋檐已露请掘取验虽致小沴亦足为快因具畚锸以待来朝从事是夕雷雨大至逺近沾洽即以馨爼荐答　苏子瞻息壌诗序云息壌旁有石不可犯畚锸所及又复如故又颇致雷雨嵗旱屡发有验谨案雨之不可得者縁无从而知其可必能致雨之术也今观息壌王子融苏子瞻皆云畧不可犯屡有所验犯之既有其灾求之岂无所福欲雨者茍于此地展其诚敬焉知不胜于锄锸之用哉
　　宋太宗太平兴国五年五月癸卯朔京师大霖雨辛酉命宰相祈晴　己卯命宰臣祷雨　至道二年命宰臣百官诣神祠祷雪
　　谨案爕理隂阳宰相之任也风雨时若百谷繁昌此皆圣天子时时黙祝于上天且以此责望于公孤卿尹者也茍或愆时过甚则百僚之长自宜身任其劳斋心防祷上为至尊分忧下率羣臣尽职至诚所感或者邀福于上苍以乂安海宇此亦贤臣遇灾而惧之道也
　　仁宗庆厯七年三月辛丑帝祷雨于西太乙宫日方炎赫帝却盖不御及还大雨沾足
　　谨案仁宗毎遇水旱必露立仰天痛自刻责抑何仁爱斯民之至于斯也夫灾荒之至半由人事阙失故惟恐惧修省克谨天戒以感召和气则灾戾消而百谷用成万民以济诗曰小心翼翼昭事上帝聿懐多福仁宗有焉
　　东坡志林云吾昔为扶风从事嵗大旱问父老境内有可祷者云太白山至灵自昔有祷无不应者近嵗有太守奏封山神为济民侯自此祷则不验矣莫测其故吾方思之偶取唐防要防云天寳十四年方士上言太白山金星洞有寳符灵药遣使取之而获诏封山为灵应公吾然后知神之所以不悦者即告太守遣使祷之若应当奏乞复公爵且以瓶取水归郡水未至风雾相纒旂旛飞舞彷佛若有所见遂大雨三日嵗大熟吾作奏具言其状诏封明应公吾复为记之是嵗嘉祐七年谨案旧典不可不谙神灵不可不敬使非苏公之观唐防要知前人封典之误诚心敬祷许复公爵则雨终不可得而嵗能丰哉
　　孝宗淳熈时大旱知县李伯时以扰龙事告太守以长防系虎缒于龙潭中遂得雨取之稍迟雷电随至急令人取出乃止　南州久旱里人以长防系虎投有龙处入水即数人牵掣不定俄顷云起潭水雨亦随降龙虎敌也虽枯犹能激効如此
　　谨案行渺茫之祀典不若効可法之祈求虎非难得之物龙潭亦郡邑所常有知县李伯时与南州里人皆以此而得雨今之求雨者独不可以一试乎但恐不有诚心仍无寔効此又在人之自励矣
　　元顺帝至正二年御史王思诚上奏谓京畿去年秋不雨冬无雪方春首月蝗生河水溢宜雪寃狱勅有司行祷百神陈牲币祭河伯塞决口被灾之家厚加赈恤庶防可以召隂阳之和消水旱之变此应天以寔不以文也
　　谨案人君驭育万物敬畏天神岂徒以虚文求降鍳哉歴稽古史宋景公以善言退星汉文帝勅有司祭而不祈勿媚神以求助唐懿宗诏京兆用香水蒲萧于坊市以召雨罗隐请遵十六圣之教训可致丰稔诚以君上有爱民之隐则必寔践其仁厚之言急行其补救之政然后诚信昭于上防泽及于下推徳意以导扬和气虽多灾沴有潜消而黙化矣愿司牧者之敬慎乎平时警惕于临事也
　　明太祖洪武三年夏久不雨上忧之乃择日躬自祈祷至日四鼓上素服草履徒歩出诣山川坛设藁席露坐昼暴于日顷刻弗移夜卧于地衣不觧帯皇太子捧榼进农家之食杂麻麦菽粟凡三日既而大雨四郊霑足谨案天者羣物之祖帝王则万民之大父母也饥馑之嵗亿兆嗷嗷于下司牧者忧劳于上惟恐弗克积诚感召天和为民请命于苍昊矧敢燕闲深宫置民伤于度外哉太祖洞悉其理防心歩祷防不自爱其髪肤是以君心端而天心亦顺甘防滂沱嵗称大有岂不羙欤
　　明季戊申河南大旱知登封令梅传见麦俱枯槁因思荞麦可种劝民偹种而待之祈祷毕信歩行数里遇一隐士揖曰令君勤苦然雨闗天行非旦夕之可得也梅曰荞麦尚可种乎其人叹息曰可惜一片仁心向树下一指曰公欲活民非此不可视之则菜也梅遂令民广收菜子与荞麦并种未防又霪雨不止荞无一生者惟菜则勃然透发矣且逾常年数倍民頼以不死
　　谨案苟以难必之事教民不若以得饱之道率众令君意在活民诚心祈祷虽不能必雨旸之恊应亦可得隐士之指述噫此隐士者乌知非神人之化身不然何以知荞之不生而菜之必茂也乃知一诚所感万类俱通怨天尤人者徒増罪戾耳此亦救雨灾之一法留心民瘼者不可不知也
　　急祈祷总论曰至治馨香何事于祷不知旱涝无常非神莫祐祷亦不可少也况当万民窘迫四境徬徨之际哉使弗夙夜祗肃以上格天心不但不能救将来之饥馑且不能慰怅望之民情矣此周礼小祝必有掌祭祀者在也为人君者因祈祷而念民艰释寃狱广平粜或格神于夣寐或得雨于躬祈懐保之仁不于此而见欤岳神降鍳大臣之敬也邑令则作文章而自责投虎以扰龙诚意所通雨无不得菜之可以活民不遇隐士之指防何由而知可见有牧民之责者无时不当积诚以致感通如不可得则如苏子瞻之迎神受王子融之息壌求防皆可法也安可食天禄而不顾嵗时之丰歉哉诗云天降防乱饥馑荐臻靡神不举靡爱斯牲圭璧既卒寕莫我聴惟圭璧既卒而后可以冀上天之降鍳将荒之际要务尚有过于祈祷者哉














　　二求才能以捍灾伤
　　【汉武帝　　　　　秦王坚南齐武帝　　　　唐太宗】
　　【杜黄裳　　　　　宋司马光孝宗　　　　　　理宗】
　　【元武宗　　　　　张光大明林希元　　　　钟化民】
　　汉武帝元朔元年冬诏曰十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也二千石官长纪纲人伦将何以佐朕烛幽隐元元厉蒸庶崇乡党之训哉且进贤受上赏蔽贤防顕戮古之道也其与中二千石礼官博士议不举者罪
　　谨案武帝之诏虽不专为荒政而言然而令人举贤之法莫妙于此如赵简子得尹铎而万姓感懐陈宠用王涣而百事尽理况饥年民命在于旦夕若不以赏罚励荐举乌知不有徘徊岐路观望而后时者哉
　　东晋秦甘露五年十月秦王坚命牧伯守宰各举孝悌亷直文学政事察其所举得人者赏之非其人者罪之由是人人莫敢妄举而请托不行内外之官率皆称职田畴修辟仓库多寔盗贼屏息
　　谨案用人得而万事理非秦王之谓乎令举之不得其法赏罚混淆防蔽者多田畴能辟欤仓库能充欤盗贼能息欤甚矣贤良之不可不急而赏罚之不可不明也
　　南齐武帝永明三年诏守宰亲民之要刺史案部所先宜课农桑相土揆时必穷地利若耕蠺殊众足励浮惰者所在即便立奏其违方矫务佚事妨农亦以名闻将明赏罚以劝勤怠较覈殿冣以申黜陟
　　谨案佚事妨农国之大蠧也设逢水旱小民衣食全无必至冻馁流离转于沟壑此诏既励司牧于未荒岂肯因循于歉嵗可谓劝之切而责之当者矣
　　唐太宗贞观初上令封徳彛举贤久之无所举上诘之对曰非不尽心但今未有竒才耳上曰君子用人如噐各取所长古之致治者岂借才异代乎正患已之不能知安可诬一世之人徳彛惭而退
　　谨案一人之聪明有限天下之才智无穷可弗令人悉举乎故有一代之圣君必有一代之贤臣何尝借才于异代蔽贤小人惟知自用被太宗一言道破此其所以抱惭而退耳
　　宪宗元和间上与宰相论自古帝王或勤劳庶政或端拱无为互有得失何为而可杜黄裳对曰王者上承天地宗庙下抚百姓四夷夙夜忧勤故不可自暇自逸然上下有分纪纲有序茍慎选天下贤才而委任之有功则赏有罪则刑谁不尽力明主劳于求贤而逸于得人此虞舜所以能无为而治者也
　　谨案天下事独任则劳分任则逸理固然也然不得贤才而委之则亲民之官不以寔心行寔政而救灾恤患之无方督抚大员不能洞逹国体宣布徳意于羣黎俾知崇节俭致阜成之有道所以治国之谟必以慎选为要杜公之对真宰相之论也
　　宋神宗熙寕二年遣使赈济河北流民司马光言京师之米有限河北之流民无穷莫若择公正之人为监司使察灾伤州县守宰不胜任者易之各使赈济本州县之民则饥民有可生之路岂得有流移
　　谨案宋之司马君实其为政也虽妇人小子无不爱之戴之然其救荒也亦以举贤良去不职为言后之活饿莩者何可不以得人为首务大生机于歉嵗而免流移之颠沛哉
　　孝宗时臣僚言诸路旱伤乞以展放展阁责之转运司籴给借贷责之常平司觉察妄滥责之提刑司体量措置责之安抚司上谕宰执曰转运只言检放一事恐他日赈济之类必不肻任事虞允文奏曰转运司管一路财赋谓之省计凡州郡有余不足通融相补正其责也谨案君臣之间皆以饥民为急其用人也互相斟酌惟恐稍有不当以贻民患悉令各尽厥职事有专司非苍生之幸欤
　　理宗嘉熙三年临安饥民相擕溺死命故守臣赵与权仍知临安府事与权奉诏急榜谕各全性命伫沐圣防都人遂相戒勿死与权上则祈哀公朝下则推诚劝分甘雨随至米商大集即流移者亦有以济之
　　谨案理宗之命故守臣仍知临安府事民遂相戒勿死良吏之有益民生也如此凡当歉嵗得此良模借防之风忽焉再覩何患雨之不降民之不救哉
　　元武宗至大二年诏即位以来恒以拯灾恤民为务而防泽犹未溥博流离犹未安集岂有司奉行弗至欤今特命中书省选内外官僚专以抚治为事简汰冗员撙节浮费一新政理以称朕懐
　　谨案因防泽未溥而以遴选宜计之得矣但在司牧亦不可不以下士为懐昔子竒年十六而令于阿非頼白首者悉与之谋其能大治欤
　　张光大有云择人委任为第一要事若委任得人自然无弊君子作事谋始赈济之方尤为当慎若一概委用富豪之家则富而好义者少为富不仁者多其害有甚于吏胥无借之軰今后莫若选择乡里有徳望诚信谨厚好义之人或贤良缙绅素行忠厚廉介之士不拘富豪但为众所敬而悦服者许令乡民推举使之掌管庶防储积不虚凶年饥嵗得以济民也
　　谨案元之张君犹夫宋之董氏也留心荒政真诚恺切故所论悉皆出于肺腑事事可法呜呼人生天地间既不能致君择民再不能立説济世食粟而已不亦大有愧于寸隂是惜之论哉
　　明佥事林希元疏内有云救荒无善政使得人犹有不济况不得人乎臣愚欲令抚按监司精择府县官之亷能者使主赈济正印官如不堪用可别择防能佐贰或无灾州县亷能正印官用之盖荒事处变难以常拘也至于分赈官员可令主赈官择之事完官则上之吏部府县学职等官视此黜陟举人监生等人员视此为除授民则上之抚按别其赏罚如此则人人有所激劝而荒政之行或庶防乎
　　谨案佥事之救荒可谓无防不入矣首重得人而以赏罚劝人敢不以勤敏自励怠惰为戒哉此即求贤于赏罚之中使饥民得活于拯溺扶危之道耳
　　御史钟化民救荒谕所属曰司厰不可用在官人各地方保甲里耆公举富而好礼者州县官以乡賔礼徃请破格优礼谕以寔心任事厰内利陈请即行月给官俸能使一厰饥民得所旌以彩币匾额倍之者给以冠帯或为肉赎罪或欲子弟采芹任其所欲富室捐赈视其多寡与司厰者同赏格既谕之后又廵歴各方用拾遗法得寔心任事多方全活灾民贤之尤者即刻破格荐扬贪暴纵恣以致饿殍枕籍不肖之尤者即时驰防以故羣吏寔心任事饥民多所全活
　　【拾遗法预令饥民进见时人具一纸勿书姓名开所当兴当革及官吏豪猾有无侵刻横行散布于地即与兴革处分然必择其佥同者而后察之也】
　　谨案破格优礼陈请即行钟公存此八字于心何患人之不为我用人亦谁不欲见用于公此所以县县得人而厰厰有济也况有拾遗之妙法乎
　　求才能总论曰天下事未有不得人而能理者也况歉嵗哉事起急迫人非素练老防悲啼妇女杂乱厉之以则饿体难加扑责待之以寛则散漫莫肯循规加之吏胥作致使饿莩盈途故不得人其何以济此歴代圣君贤相无不以得人为要也如汉武之诏谓进贤受上赏蔽贤防顕戮唐太宗之罪封徳彛谓用人当取所长必不借才异代虽不为救荒而言而自得求才任事之要道南齐之诏至大之制切中情弊其次如苻坚之责重有司孝宗之与羣僚斟酌髙宗之复用与权皆用人救荒之良法佥事之用廉能任其择取御史之用厰首陈请得行人有不乐为其所用欤昔王梅溪守泉州防邑宰勉以诗云九重天子爱民深令尹宜懐恻隐心今日黄堂一杯酒使君端为庶民斟使为太守者皆若梅溪之存心又何患乎令之不善也总之在君相当郡县是求在郡县宜乡耆是选逓相慎择必得其人任之以事自无不济书云建官惟贤位事惟能时当歉嵗可弗以择贤任能为首务哉













　　三命条陈以开言路
　　【虞舜　　　　　　夏禹周西伯　　　　　周公】
　　【汉文帝　　　　　唐太宗宋真宗　　　　　神宗】
　　【明于谦　　　　　周忱刘大夏　　　　　世宗诏】
　　虞帝广开视听求贤自辅置进善旌立敢諌鼓设诽谤木以访不逮于总章【即明堂尧曰衢室舜曰总章】
　　谨案圣人之治天下肯使一民不被其泽哉但贵贱相悬朝野相隔虽有善言何由得逹此虞帝之圣不自圣而广开言路也后世嵗逄饥馑不得良谟将何以补天地之不足故身虽圣矣亦当法虞帝之视聼以善言为重寳
　　夏禹悬器以招言者曰教寡人以道者击鼓告事者铎讼狱者鼗谕以义者钟有忧欲鸣者磬毎一馈十起一沐三握髪以劳民【鼗音陶有柄揺鼓】
　　谨案大禹之治水智超千古功在万年犹欲以言自益况乎后世帝王不及禹者多矣可挟贵自矜而不以善言为急哉书云徳日新万邦惟懐志自满九族乃离急下求言之诏时闻规諌之条有不日新其徳欤
</div>
    <div class="pagination">
<a href="钦定康济录_page5.html">上一页</a><a href="钦定康济录.html">1</a><a href="钦定康济录_page2.html">2</a><a href="钦定康济录_page3.html">3</a><a href="钦定康济录_page4.html">4</a><a href="钦定康济录_page5.html">5</a><span class="current-page">6</span><a href="钦定康济录_page7.html">7</a><a href="钦定康济录_page8.html">8</a><a href="钦定康济录_page9.html">9</a><a href="钦定康济录_page10.html">10</a><a href="钦定康济录_page11.html">11</a><span>...</span><a href="钦定康济录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
