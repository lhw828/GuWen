<!DOCTYPE html>
<html>
<head>
    <meta charset="UTF-8">
    <title>明代律例汇编 - 第 41 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明代律例汇编 - 第 41 页/共 92 页</h1>
    <div class="content">一、嘉靖贰拾壹年肆月都察院题准：今后各该御史，除宪纲考语要紧文册，照旧造缴外，其余一切不堪实用文册，通行查革。
嘉靖问刑条例
 (一款)
嘉Ⅱ：20：1	「凡王府发放事务」一款，同弘Ⅰ：4：2；万Ⅱ：20：1。
万历问刑条例
 (一款)
万Ⅱ：20：2	「凡王府发放事务」一款，同弘Ⅰ：4：2；嘉Ⅱ：20：l。
按：顺治例删此款。
笺释漏言万历例此款照旧例。

Ⅱ：21	出使不复命
凡奉制勑出使不复命，干预他事者，杖一百。各衙门出使不复命，干预他事者，常事杖七十。军情重事，杖一百。若越理犯分，侵人职掌行事，笞五十○若回还后，三日不缴纳圣旨者，杖六十；每二日加一等，罪止杖一百。不缴纳符验者，笞四十，每三日加一等。罪止杖八十○若有所规避者，各从重论。

Ⅱ：22	漏泄军情大事
凡闻知朝廷，及总兵将军，调兵讨袭外番，及收捕反逆贼徒，机密大事，而辄漏泄于敌人者，斩。若边将报到军情重事而漏泄者，杖一百，徒二年。仍以先传说者为首。传至者为从，减一等○若私开官司文书印封看视者，杖六十。事干军情重事者，以漏泄论○若近侍官员漏泄机密重事于人者，斩。常事杖一百，罢职不叙。
胡琼集解附例
 (一款)
胡Ⅱ：22：1	一、巡抚巡按题奏边方腹里贼盗机密重情，各该经由衙门，严加慎密，毋致泄露。如有透漏传递奸诈之徒，即便擒拏。应奏请者先行拘系，随即奏请追究来历的实明白，比照境内奸细起透消息于外人者律斩，实时奏请处决，枭首示众。其经由衙门官吏不行慎密，以致透漏转递者，参究治罪。
按此款又见胡Ⅴ：42：2。
嘉靖池阳刊本「大明律例附解」Ⅴ：42引「律解附例」亦有此款。
嘉靖问刑条例
 (一款)
嘉Ⅱ：22：1	「在京在外军民人等」一款，同弘Ⅴ：42：1。
万历问刑条例
 (一款) 
万Ⅱ：22：1	一、在京在外军民人等，与朝贡夷人私通往来，投托管顾，拨置害人，因而透漏事情者，俱问发边卫充军。军职有犯，调边卫带俸差操。通事并伴送人等，系军职者，从军职之例。系文职者，革职为民。
按：笺释云：「旧例(弘Ⅴ：42：1；嘉Ⅱ：22：1)文职下有「有赃」二字。近议：此等情本重，不必论赃之有无，今删改如上。然有赃者还尽坐赃论追本法，然后引例。」
顺治律「漏泄军情大事」条移属军政篇。此例亦在军政篇。
顺治例改夷人为外国人，删「管顾」「有犯」四字。

Ⅱ：23	官文书稽程
凡官文书稽程者，一日，吏典笞一十。三日加一等，罪止笞四十。首领官各减一等○若各衙门遇有所属申禀公事，随即详议可否，明白定夺回报。若当该官吏，不与果决，舍糊行移，互相推调，以致躭误公事者，杖八十。其所属将可行事件，不行区处，作疑申禀者，罪亦如之。其所行公事已果决，行移或有未绝，或不完者，自依官文书稽程论罪。
胡琼集解附例
 (一款)
胡Ⅱ：23：1	一、云贵两广湖广四川土官土人，因争夺地土，争袭官职，彼此仇杀，赴京具奏，转行巡抚等官，督委守巡等官勘处者，务要亲临其地，拘提人犯到官，亲行从公勘理。如属转委官半年之上不结者，巡抚巡按衙门不许另差别官更替。一年之上不定者，将各官住俸，督勘完日，方许差官替回，支俸管事。
按：此款又见嘉靖池阳刊本「大明律例附解」所引「律解附例」。
又见明律统宗「附录新例」。
「官文书稽程」条，顺治律有条例一款，今录于下：
一、内外衙门公事，小事五日程，中事七日程，大事十日程，并要限内结绝。若事干外郡官司追会，或踏勘田者，不拘常限。
按：此亦本明制。

Ⅱ：24	照刷文卷
凡照刷有司有印信衙门文卷，迟一宗二宗，吏典笞一十。三宗至五宗，笞二十。每五宗，加一等。罪止笞四十。府州县首领官，及仓库务场局所河泊等官，各减一等○失错及漏报一宗，吏典笞二十。二宗三宗，笞三十。每三宗，加一等。罪止笞五十。府州县首领官，及仓库务场局所河泊等官，各减一等。其府州县正官、巡检，一宗至五宗，罚俸钱一十日。每五宗，加一等。罚止一月○若钱粮埋没，刑名违枉等事，有所规避者，各从重论。

Ⅱ：25	磨勘卷宗
凡磨勘出各衙门未完文卷，曾经监察御史、提刑按察司照刷驳问迟错，经隔一季之后，钱粮不行追征足备者，提调官吏，以未足之数十分为率，一分笞五十。每一分加一等。罪止杖一百。刑名造作等事，可完而不完，应改正而不改正者，笞四十。每一月，加一等。罪止杖八十。受财者，计赃以枉法从重论○若有隐漏不报磨勘者，一宗笞四十。每一宗，加一等。罪止杖八十。事干钱粮者，一宗杖八十。每一宗，加一等。罪止杖一百。有所规避者，从重论○若官吏闻知事发，旋补文案，以避迟错者，钱粮计所增数，以虚出通关论。刑名等事，以增减官文书论。同僚若本管上司，知而不举，及符同作弊者，同罪。不知情，及不同署文案者，不坐。

Ⅱ：26	同僚代判署文案
凡应行官文书，而同僚官代判署者，杖八十。若因遗失文案而代者，加一等。若有增减出入，罪重者，从重论。

Ⅱ：27	增减官文书
凡增减官文书者，杖六十。若有所规避，杖罪以上，各加本罪二等。罪止杖一百，流三千里。未施行者，各减一等。规避死罪者，依常律。其当该官吏，自有所避，增减文案者罪同。若增减以避迟错者，笞四十○若行移文书，误将军马钱粮，刑名重事，紧关字样，传写失错，而洗补改正者，吏典笞三十。首领官失于对同，减一等。干碍调拨军马，及供给边方军需钱粮数目者，首领官吏典皆杖八十。若有规避，故改补者，以增减官文书论。未施行者，各减一等。因而失误军机者，无问故失，并斩。若无规避，及常行字样，偶然误写者，皆勿论。

Ⅱ：28	封掌印信
凡内外各衙门印信，长官收掌，同僚佐贰官，用纸于印面上封记。俱各画字。若同僚佐贰官差故，许首领官封印。违者杖一百。

Ⅱ：29	漏使印信
凡各衙门行移出外文书，漏使印信者，当该吏典、对同首领官、并承发，各杖六十○全不用印者，各杖八十○干碍调拨军马，供给边方军需钱粮者，各杖一百。因而失误军机者，斩。

Ⅱ：30	漏用钞印
凡印钞不行仔细，致有漏印，及倒用印者，一张，笞一十。每三张，加一等。罪止杖八十。若宝钞库不行用心检闸，朦胧交收在内者，罪亦如之。

Ⅱ：31	擅用调兵印信
凡总兵将军及各处都指挥使司印信，除调度军马，办集军务，行移公文用使外，若擅出批帖，假公营私，照送物货者，首领官吏，各杖一百，罢职役不叙。正官奏闻区处。
胡琼集解附例
 (一款)
胡Ⅱ：31：1	一、两京兵部并在外巡抚巡按按察司官，点□各卫所印信，如有军职将印当钱使用者，参问，带俸差操。

Ⅱ：32	信牌
凡府州县置立信牌，量地远近，定立程限，随事销缴。违者，一日笞一十。每一日，加一等。罪止笞四十○若府州县官，遇有催办事务，不行依律发遣信牌，辄下所属守并者，杖一百。【谓如府官不许入州衙，州官不许入县衙，县官不许下乡村之类。】其点视桥梁圩岸，驿传递铺，踏勘灾伤，检尸捕贼抄札之类，不在此限。
胡琼集解附例
 (一款)
胡Ⅱ：32：1	一、锦衣卫差人出外提人取物，俱给精微批文。在京拏人等项，仍用驾帖。
按：胡琼集解云：
不许差吏典皂隶下属，成化六年例。不许差阴阳医生，成化九年例。又弘治元年六月二十五日例云：在外司府州县卫所，敢有擅差官吏舍人阴阳医生皂隶机兵等，下属内勾摄公事，催攒钱粮，生事害人者，拏问，仍参究。
按：此诸例俱在弘治十三年问刑条例制定之前。

明代律例汇编卷四　户律一　户役
Ⅲ：1	脱漏户口
凡一户全不附籍，有赋役者，家长杖一百；无赋役者，杖八十。附籍当差○若将他人隐蔽在户不报，及相冒合户附籍，有赋役者，亦杖一百；无赋役者，亦杖八十。若将另居亲属隐蔽在户不报，及相冒合户附籍者，各减二等。所隐之人，并与同罪。改正立户，别籍当差。其同宗伯叔弟侄及壻，自来不曾分居者，不在此限○其见在官役使办事者，虽脱户，止依漏口法○若隐漏自已成丁人口不附籍，及增减年状，妄作老幼废疾，以免差役者，一口至三口，家长杖六十。每三口，加一等。罪止杖一百。不成丁三口至五口，笞四十。每五口，加一等，罪止杖七十。入籍当差○若隐蔽他人丁口不附籍者，罪亦如之。所隐之人与同罪。发还本户，附籍当差○若里长失于取勘，致有脱户者，一户至五户，笞五十。每五户，加一等。罪止杖一百。漏口者，一口至十口，笞三十。每十口，加一等。罪止笞五十。本县提调正官首领官吏，脱户者，十户笞四十。每十户加一等。罪止杖八十。漏口者，十口笞二十。每三十口，加一等。罪止笞四十。知情者，并与犯人同罪。受财者，计赃，以枉法从重论。若官吏曾经三次立案取勘，已责里长文状，叮咛省谕者，事发，罪坐里长。

Ⅲ：2	人户以籍为定
凡军民驿灶医卜工乐诸色人户，并以籍为定。若诈冒脱免，避重就轻者，杖八十。其官司妄准脱免，及变乱版籍者，罪同○若诈称各卫军人(会典作令)，不当军民差役者，杖一百，发边远充军。
弘治问刑条例
 (一款)
弘Ⅲ：2：1	一、军户子孙畏惧军役，另开户籍，或于别府州县，入赘寄籍等项，及至原卫发册清勾，买嘱原籍官吏里书人等，捏作丁尽户绝回申者，俱问罪。正犯发烟瘴地面，里书人等发附近卫所，俱充军。官吏参究治罪。(弘61；嘉Ⅲ：2：1；万Ⅲ：2：1)
按：笺释漏言万历例此款照旧例。
顺治例与万历例同。
胡琼集解附例
 (二款)
胡Ⅲ：2：1	「军户子孙畏惧军役」一款，同弘Ⅲ：2：1；嘉Ⅲ：2：1；万Ⅲ：2：1。
胡Ⅲ：2：2	一、书手将贫难逃绝人户编作正管里甲；殷实大户编作畸零，作弊者，俱照依飞诡粮税事例，书手问发边卫充军，官吏从重治罪。
按：「作弊者」下，尊经阁藏集解刊本作空白。今据蓬左文库本补。
新例补遗
 (一款，大明律疏附例)
一、嘉靖十七年十一月钦奉诏书：各处军卫所官舍军余人等，置买民田，往往不肯纳粮当差，不服州县拘摄，致累粮里包陪。着抚按衙门，幷管粮等官，明白榜谕，今一后体坐派粮差，不许抗拒。违者，原买民田，追夺入官。
按：嘉Ⅲ：2：2即据此诏修定。万历王藻刊本「大明律例」本条亦附此诏。据嘉靖池阳刊本「大明律例附解」所引「皇明诏制」，知此诏系十一月十一日颁。
嘉靖问刑条例
 (二款)
嘉Ⅲ：2：1	「军民子孙畏惧军役」一款，同弘Ⅲ：2：1；万Ⅲ：2：1。
</div>
    <div class="pagination">
<a href="明代律例汇编_page40.html">上一页</a><span>...</span><a href="明代律例汇编_page36.html">36</a><a href="明代律例汇编_page37.html">37</a><a href="明代律例汇编_page38.html">38</a><a href="明代律例汇编_page39.html">39</a><a href="明代律例汇编_page40.html">40</a><span class="current-page">41</span><a href="明代律例汇编_page42.html">42</a><a href="明代律例汇编_page43.html">43</a><a href="明代律例汇编_page44.html">44</a><a href="明代律例汇编_page45.html">45</a><a href="明代律例汇编_page46.html">46</a><span>...</span><a href="明代律例汇编_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
