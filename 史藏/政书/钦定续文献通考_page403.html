<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 403 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 403 页/共 455 页</h1>
    <div class="content">　　二十年正月庚寅京师及永平宣府辽东皆震宣府地裂【天寿山宻云古北口居庸关城垣墩堡多摧人有压死者】五月甲寅代州地七震二十一年二月壬申泰安地震三月壬午朔复震声
　　如雷后四日复微震癸巳乙未庚子连震四月癸未巩昌府固原卫及兰河洮岷四州地俱震有声癸巳蓟州遵化县地震有声越数日复连震【城垣民居有頽仆者】五月壬戌京师地再震九月丙辰廉州梧州地震有声连震者十六日十一月丙寅京师地震　二十二年九月辛亥成都地日七八震俱有声次日复震
　　孝宗治元年八月壬寅汉茂二州地震【仆黄头等寨碉房三十七户人口有压死者】十二月辛卯四川地震连三日　二年五月庚申成都地震连三日有声　三年十二月己未京师地再震　四年六月辛亥地三震八月乙卯南京地震淮扬二府同日震　六年三月宁夏地震连三年共二十震四月甲辰开封卫辉东昌兖州同日地震有声七年二月丁丑曲靖地震【坏房屋压死军民】是歳两京并六震八年三月己亥宁夏地震十二次声如雷【倾倒边墙墩台房屋】
　　【压伤人】九月甲午至辛丑安南卫地十二震十月壬戌至甲子海州九震是歳南京地再震
　　八年十二月有诏修省求直言南京戸部主事胡燿上疏言地震之数灾之小者也西北旱疫父子相食东南饥疫骨肉流离大变也特深居九重左右防蔽未之知耳今季广杨鹏引用刘良辅辈左道惑乱圣心斋醮费财差遣在外如虎横行吞噬无厌士大夫昏夜乞哀于宫宦贵戚交相贿托不以为耻言官有所举劾赡前顾后茍且塞责如小吏徐珏忠义敢言乃悮聴奸臣之愬置之于法御史王槐依阿罪之陛下所以奉行天地之事羣臣所以奉行陛下之事者如此隂盛阳微灾异曷由以弭乞用臣言则奸佞斥隂慝消矣疏入人为燿危之未几广辈果以赃败
　　九年两京地震者各二次　十年正月戊午京师山西地震六月乙亥海丰地震声如雷数日乃止是歳真定宁夏榆林镇畨灵州太原皆震屯留尤甚【如舟将覆屋瓦皆落】十三年七月己巳京师地震十月戊申南京凤阳同时地震　十四年正月庚戌朔延安庆阳二府同华诸州咸阳长安诸县潼关诸卫连日地震有声如雷朝邑尤甚频震十七日【城垣民舍多摧压死人畜甚众】县东地坼水溢成河自夏至冬复七震是日陜州永宁卢氏二县平阳府安邑荥河二县俱震有声蒲州自是日至戊午连震丁丑福兴泉漳四府地俱震二月蒲州地又震至三月癸亥凡二十九震八月癸酉贵州地三震十月辛酉南京地震时兵部尚书马文升上言考之歴代固有地震未有震于正月朔日者亦未有震开而裂水将成河者此乃非常之异古今所未见者也伏望祗畏变异修省刻责行仁政以安养斯民重台谏以广开言路府库之金币重为撙节以备急之用无益之斋醮暂免修设以省浪费之繁念钱粮之空虚止传奉无例之官悯畿民之艰窘禁奏讨有碍之地遵圣祖之训每清晨视朝法列圣之规日奏事二次疏入帝韪之云视朝奏事朕自加省织造绒褐内官便取回余俱议行之
　　十五年九月丙戌南京徐州大名顺徳济南东昌兖州同日地震濮州尤甚【壊城垣民舍压死百余人】是日开封彰徳平阳泽潞亦震十月甲子山西应朔代三州山隂马邑阳曲等县地俱震声如雷丁卯南京地震　十六年二月庚申南京地震　十八年六月癸亥宁夏地震声如雷九月癸巳杭嘉绍宁四府地震有声甲午南京及苏松常镇淮扬宁七府通和二州同日地震辛丑蒲解二州绛夏平陆荥河闻喜芮城猗氏七县地俱震有声安邑万全尤甚【民有压死者】
　　武宗正徳元年二月癸酉至乙亥郃阳地震者十余次有声如雷四月癸丑云南府连日再震木宻关地震如雷凡五【坏城垣屋舍压伤人】八月丁巳莱州府鼇山卫地震声如雷以后屡震莱州自九月至十二月地震四十五俱有声如雷　二年九月庚午云南府南安州新兴州三日连震【揺撼民舍人有死者】　四年五月己亥夜武昌见碧光如电者六有声如雷已而地震
　　【臣】等谨按王圻续通考正徳元年正月丙寅天鸣地震六月震郊坛及太庙奉天殿五年七月四川威茂潼川等处皆地震有声如雷史不载
　　六年四月乙未楚雄地三日五震至明年五月又连震十三日十月甲辰大理府邓川州剑川州洱海卫地震鹤庆剑川尤甚【坏城垣房廨人有压死者】十一月戊午京师地震保定河间二府及八县三卫山东武定州同日皆震霸州连三日十九震　七年五月壬子楚雄府自是日至甲子地连震声如雷八月己巳腾冲卫地震二日【坏城楼官民廨宇赤水涌出田禾尽没死伤甚众】　八年十二月戊戌成都重庆二府潼川卭二州地俱震　九年六月甲辰凤阳府地震有声八月乙巳京师大震十月壬辰叙州府太原府代平榆次等十州县大同府应州山隂马邑二县俱地震有声　十年五月壬辰云南赵州永宁卫地震逾月不止有一日二三十震者【黒气如雾壊城垣官廨民居不可胜计死者数千人伤倍之】八月丁丑大理府地震至九月乙未复大震四日　十一年八月戊戌南京地震武昌亦震十二月己未楚雄大理二府化景东二卫俱震　十二年四月甲子抚州府及余干丰城二县泉州府俱地震浙江金乡卫自是日至七月己丑凡十有五震六月戊辰云南新兴州及通海河西嶍峩诸县地震【坏城楼房屋民有压死者】九月己卯济青登莱四府地震是歳泉州二月至六月金华二月至七月皆数震　十三年六月己巳大理府及赵邓川二州浪穹县地震是日防化亦震十月甲午十一月癸卯又震　十四年二月丁丑京师地震九月丙午昌平州宣府开平等卫亦震丙辰福兴泉三府地震　十五年三月丙申安宁姚安宾川防化鹤庆俱地震化震二日【仆城垣庐舍民有压死者】八月辛酉景东卫地震声如雷【揺仆城墙廨宇地多拆裂】乙丑济南东昌开封地震
　　世宗嘉靖二年正月南京凤阳山东河南陜西地震七月壬申浙江定海诸卫地震【城堞尽毁】　三年正月丙寅朔两畿河南山东陜西同时地震辛巳苏常镇三府地震是年南京震者再　四年八月癸卯徐州凤阳一卫三州县及懐庆开封二府俱地震声如雷九月壬申凤阳徐州及开封二县复震　五年四月癸亥永昌腾冲腾越同日地震贵州安南卫地震声如雷壬申复震　六年十月戊辰京师地震　十二年八月丁酉京师地震十五年十月庚寅京师又震顺天永平保定万全都
　　司各卫所俱震声如雷　十六年九月癸酉云南地震十八年七月庚寅楚雄临安广西又震　十九年四
　　月庚午洮州甘肃俱震　二十一年九月甲戌平阳固原宁夏洮州同日地震有声十一月丁巳巩昌固原西安凤阳地震　二十二年三月乙巳太原震有声凡十日明年三月复如之四月庚辰福兴泉漳四府地震二十三年三月朔太原地震有声者十日
　　【臣】等谨按王圻续通考载嘉靖二年十二月地震自下起至明年元旦连日大震十一年正月十八日青州府地震声吼如雷十九日云南寻甸军民府陆凉卫地震倒塌城墙房屋四月十五日云南府地震六月二十五日陜西隆徳县地震如雷九月十七日福州府地震二十一日宁夏卫地震十二年正月癸巳隆庆右卫地震如雷威川州亦如之二十四年辽东海宁卫地震有声如雷志不载
　　二十七年七月戊寅京师地震顺天保定二府俱震八月癸丑京师复震登州府及广宁卫亦震　三十年九月乙未京师地震有声　三十一年二月癸亥凤阳府地震有声三月丙戌山西亦如之　三十四年十二月壬寅山西陜西河南同时地震声如雷
　　时渭南华州朝邑三原蒲州等处尤甚或地裂泉涌中有鱼物或城郭房屋陷入地中或平地突成山阜或一日数震或累日震不止河渭大泛华岳终南山鸣河清数日官吏军民压死八十三万有奇
　　三十七年正月庚申陜西地震三月丁丑昌平州地震五月丁卯蒲州地连震三日声如雷六月甲申又震十月丙午华州地震声如雷至壬子又震戊午复大震倾陷庐舍甚多　三十八年七月辛巳南京地震有声三十九年四月嘉兴湖州地震【屋庐揺动如帆河水激撞鱼皆跃起】　四十年二月戊戌甘肃山丹卫地震有声【壊城堡庐舍】六月壬午太原大同榆林地震宁夏固原尤甚【城垣墩台府屋皆摧地涌黒黄沙水压死军民无算坏广武红寺等城】　四十一年正月丙申京师地震是歳宁夏地震　四十五年正月癸巳福建福兴泉三府同日地震
　　【臣】等谨按王圻续通考三十六年十二月兖州地震三十七年七月河南南阳府地震三十九年竹谿县地震四月宁夏地震六月香山新防县地震有声志不载
　　穆宗隆庆二年三月甲寅陜西庆阳西安汉中宁夏山西蒲州安邑湖广郧阳及河南十五州县同日地震戊寅京师地震是日山东登州四川顺义等县同日震【乐亭地裂三丈余者二宁逺城崩】四月癸未懐庆南阳汝宁宁夏同日地震乙酉凤翔平凉西安庆阳地震【坏城伤人】　三年十一月庚辰京师地震　四年四月戊戌京师地震　五年六月辛卯朔京师地震者三
　　【臣】等谨按王圻续通考所载二年地震事自正月至四月不可胜书与志互有异同今从志不赘载
　　神宗万厯元年八月戊申荆川地震至丙寅方息　二年二月癸亥长汀地震【裂成坑陷没民居】　三年正月甲戌湖广江西地震五月戊戌朔防阳郧阳及南阳府属地震三日己亥信阳亦震六月戊子福汀漳等府及广东之海阳县俱地震九月戊午京师地震十月丁卯又震己卯岷州卫地震己丑至壬午连百余震　四年二月庚辰蓟辽地震辛巳又震　五年二月辛巳腾越二十余震次日复震【壊庙庑仓舍千余间民居圮者十之七压死军民甚众】　七年七月戊午京师地震　八年五月壬午遵化数震七日乃止七月甲午井坪路地大震【摧城垣数百丈】　九年四月己酉蔚州地震声如雷大同镇堡各州县同时地震有声　十一年二月戊子承天府地震　十二年二月丁卯京师地震五月甲午又震　十三年二月丁未淮安扬州庐州及上元江宁江浦六合俱地震三月戊寅山西山隂县地震旬有五日乃止八月己酉京师地震　十四年四月癸酉京师地震　十五年三月壬辰开封府属地震者三彰徳卫辉懐庆同日震五月山西地震　十六年六月庚申京师地再震　十七年七月己未杭州温州绍兴地震　十八年六月丙子甘肃临洮地震【坏城郭庐舍压死人畜无算】八月福建地屡震　十九年三月己巳昌平州地震十月戊戌山丹卫地震　二十三年五月丁酉京师地震十二月癸亥陜西地震声若雷　二十四年十一月福建地震　二十五年正月壬辰朔四川地震三日八月己卯辽阳广宁诸卫地震甲申京师地震宣府蓟镇等处俱震十二月乙酉京师地震　二十六年正月朔宁夏地震八月丁丑京师地震有声　二十七年七月辛未承天沔阳岳州地震　二十八年二月戊寅京地地震【自艮方西南行如是者再】
　　【臣】等谨按王圻续通考载神宗万厯二十二年九月山东十一月苏州府地震二十三年正月松江府地震二十七年四月永平府九月滦州等处地震志不载
　　三十一年四月丙午承天府钟祥县地震【房屋多有摧裂者】五月戊寅京师地震　三十二年闰九月庚辰巩昌及醴泉地一日十余震【城郭民居并摧白阳吴泉界地裂】　三十三年五月辛丑陆川地震有声【壊城垣府屋压死男妇无算】九月丙申京师地震者再自东北向西南行　三十四年六月丙辰陜西地震　三十五年七月乙卯松潘茂州汶州地震数日三十六年二月戊辰京师地震七月丁酉又震　三
　　十七年六月辛酉甘肃地震【红崖清水诸堡压死军民八百四十余人圯边墩八百七十里裂东关地】　四十年二月乙亥云南大理武定曲靖地大震次日又震缅甸亦震五月戊戌云南大理曲靖复大震　四十二年九月庚午山西河南地震　四十三年二月己卯扬州地震【狼山寺殿壊塔倾】八月乙亥楚雄地震如雷十月辛酉京师地震　四十五年五月甲戌凤阳府地震乙亥复震　四十六年六月壬午京师地震九月乙卯再震畿辅山西州县一十有七及紫荆关马水沿河二口偏头神池同日地震　四十八年二月庚戌云南及肇庆惠州荆州襄阳承天沔阳京山皆地震熹宗天啓二年二月癸酉济南东昌河南海宁地震三月癸卯济南东昌属县八连震三日九月甲寅平凉隆徳诸县镇戎平虏诸所马刚双峰诸堡地震如翻【壊城垣七千九百余丈屋宇万一千八百余区压死男妇万二千余口】十一月癸卯陜西地震三年四月庚申朔京师地震十月乙亥复震闰十月
　　乙卯云南地震十二月丁未南畿六府二州俱地震扬州尤甚是月戊戌京师地又震　四年二月丁酉蓟州永平山海地屡震【坏城郭庐舍】甲寅京师地震【宫殿动揺有声铜缸之水腾波震荡】三月丙辰戊午又震庚申又震者三六月丁亥保定地震【壊城郭伤人畜】八月己酉陜西地震十二月癸卯南京地震　六年六月丙子京师地震济南东昌及河南一州六县同日震天津三卫宣府大同俱数十震山西灵邱昼夜数震月余方止【城郭庐舍并摧压死人民无算】七月辛未河南地震九月甲戌福建地震十二月戊辰宁夏石空寺堡地大震【礌山石殿倾倒压死僧人】是年南京地亦震　七年宁夏各卫营屯堡自正月己巳至二月己亥凡百余震【大如雷小如鼔如风城垣房屋边墙墩防悉圮】十月癸丑南京地震自西北迄东南隆隆有声
　　愍帝崇祯元年九月丁卯京师地震　三年九月戊戌南京地震　四年六月乙丑临洮巩昌地震【壊庐舍损民畜】五年四月丁酉南京四川地震十月丁卯山西地震十一月甲寅云南地震　六年七月戊戌陜西地震　八年冬山西地震　九年三月戊辰福建地震　十年正月丙午南京地震七月壬午云南地震十月乙卯四川地震十二月陜西西安及海刺同时地震数月不止十一年九月壬戌辽东地震　十二年二月癸巳京师地震　十三年十一月戊子南京地震　十四年三月戊寅福建地震四月丙寅湖广地震五月戊子甘肃地震六月丙午福建地震七月甲午四川地震　十五年五月丙戌两广地震七月甲申山西地震　十六年九月凤阳地屡震十一月丙申山东地震　十七年正月庚寅朔凤阳地震乙卯南京地震三月辛卯广东地震
　　山崩　地陷　地移　地长　川竭
　　宋理宗寳庆二年七月戊辰遂安休宁两县界山裂度宗咸淳十年八月癸丑【时帝防已即位】天目山崩
　　余杭民溺死者无算
　　辽天祚帝保大二年十二月居庸关崖石自崩
　　时秦晋王淳妻伊徳妃以劲兵守居庸及金兵临关崖石自崩戌卒多压死不战自溃
　　【臣】等谨按金史凡山崩川竭等俱无所见元史帝纪世祖至元二十七年八月癸巳武平地陷已见地震门若王圻续通考至元六年九月奉化州山崩水涌及桃源山崩事纪不载考五行志乃顺帝至元六年五月六月之讹也
　　元成宗大徳元年七月丙戌郴州路耒阳州衡州之酃县大水山崩【溺死三百余人】　七年八月辛卯平阳太原地裂成渠　九年四月乙酉大同懐仁县地裂二所涌水尽黒【漂出松柏朽木】　十年三月乙未道州营道等处暴雨江溢山裂【漂荡民居溺死者众】
　　武宗至大三年六月襄阳峡州路荆门州大水山崩【坏官廨民居二万一千八百二十九间死者三千四百六十六人】
　　仁宗延祐二年五月乙丑秦州成纪县山移是夜疾风电雹北山南移至夕河川次日再移【平地特出土阜髙者二三丈陷没民居】　四年七月己丑成纪县山崩【土石溃徙坏田稼庐舍压死居民】五年二月丁酉秦州秦安县山崩五月己卯巩昌陇西县南土山崩【压死居民】　六年八月伏羗县山崩
　　【臣】等谨按五行志五年七月戊子巩昌路宁逺县山崩八月秦州成纪县暴雨山崩朽壤起覆没畜产与伏羗县山崩连书之考武宗纪皆不载且五年八月有戊子车驾至自上都事不应七月内有戊子若伏羗山崩则又讹六年为五年也
　　英宗至治元年八月壬戌秦州成纪县山崩　二年十二月甲子朔南康建昌州大水山崩【死者四十七人】
　　泰定帝泰定元年七月戊申定州屯河溢山崩八月癸未秦州成纪县大雨山崩水溢【壅土至来谷河成邱阜】　二年四月戊申巩昌路伏羗县大雨山崩六月丁未秦州秦安山移九月丁丑汉中道文州霖雨山崩　四年八月巩昌府通渭县山崩又天全道山崩【飞石毙人】
　　文宗至顺元年七月己未通渭山崩　四年八月【时顺帝已即位】壬申巩昌徽州山崩九月庚申泰州山崩十月丙寅凤州山崩十一月丙申巩昌成纪县地裂山崩辛亥秦州地裂山崩
　　顺帝元统二年八月辛未京师鸡鸣山崩防为池【池方百里人死者甚众】
　　至元二年正月乙丑宿松县地裂五月壬申秦州山崩四年六月信州路灵山裂七月丙辰巩昌府山崩【压死】
　　【人民】　六年六月己亥秦州成纪县山崩地坼
　　【臣】等谨按五行志载六年五月甲子庆元奉化州山崩水涌出平地溺死人甚众六月庚戌桃源乡山崩压溺民居五十三家死者三百六十余人即王圻续通考以世祖年号相同而误载于前者然纪于后至元中亦不载恐前志或别有误故从附録
　　至正二年四月辛丑平晋县地裂六月壬子济南山崩七月庚午惠州路罗浮山崩【凡二十七处壊民居塞田涧】　三年二月秦州成纪县巩昌府宁逺防羗县山崩　六年六月广州増城县罗浮山崩七年五月河东地坼泉涌【崩城防屋伤人民】　八年五月庚子广西山崩漓江溢　九年七月庚寅永春县南象山崩【压死者甚众】　十年三月奉化州山石裂有禽鸟草木山川人物之形五月甲子龙兴宁州大雨山崩数十处丙寅瑞州上髙县防山崩　十二年闰三月丁丑庄浪定西静宁防州移山陷谷十月丙午霍州赵城县霍山崩涌石数里【前三日山鸣如雷禽兽惊散】　十三年七月汾州白彪山坼　十五年四月宁国敬亭麻姑华阳诸山崩　十七年十月静江路东门地陷城东石山崩十二月丁酉庆元路象山县鹅鼻山崩　二十六年三月赣榆县吴山崩六月壬子绍兴路山隂县卧龙山裂七月丙辰泉州同安县三秀山崩是月河南府巩县山崩十二月庚午蒲城洛水和顺崖崩【其崖戴石有岩穴可居是日压死避乱者七十余人】　二十七年六月丁亥沂水山崩【声如雷】七月丙戌静江灵川县大藏山石崖崩
　　【臣】等谨按王圻续通考载二十六年六月沂水山崩殆即二十七年之讹又载二十八年龙兴静安县山石迸裂人多死者六月忻州防昌山有巨石大如屋崩裂坠地声震如雷七月广西灵川县临江石崖崩考纪与志皆不载或六月之山石崩裂以沂水而讹作忻州七月之灵川崖崩以一事而复作两歳耳
　　明太祖洪武六年正月壬戌朔伏羗髙山崩
　　【臣】等谨按马端临通考山崩之后附以川竭然明史中絶无可见者
　　英宗正统八年十一月浙江绍兴山移于平田是歳陜西二处山崩　十三年通渭平凉华亭三县山倾军民压死者八十余口
　　景帝景泰三年七月永新珠坑村地陷十七所　六年二月甲午安福大雷雨白泉陂羊塘地陷二【一深三丈广十余丈一深六尺广一丈有奇】
　　英宗天顺四年十月星子山裂
　　宪宗成化八年七月陇州北山吼三日裂成沟长半里寻复合　十三年四月戊戌甘肃地裂　十六年四月壬子巨津州金沙江北岸白石雪山断裂里许【两岸山合山上草木如故下塞江流禾黍尽没久之其下渐开水始泄】六月长乐平地出小阜人畜践之輙陷明年复涌一髙山　十七年十二月辛丑寿阳县城南山崩声如牛吼　二十年正月庚寅宣府地裂涌沙出水九月辛巳费县地陷【深三尺纵横三丈许】　二十二年六月壬辰汉中府及宁羗卫地裂【或十余丈或六七丈】寳鸡县地裂【长三里濶丈余】　二十一年三月壬午泰山动揺孝宗治元年八月戊申宣府葛峪堡地陷【深三尺长五十步濶一丈】沙河中涌疄【髙一丈长七十步】　三年六月乙巳河州山崩地陷　九年六月庚寅山隂萧山二县同日大雨山崩十一年六月丙子桂林地有声若雷旋陷九处【大者围十】
　　【七丈小者七丈或三丈】　十四年正月朝邑县东地坼八月癸丑四川可渡河巡检司地裂而陷【涌泉数十派冲壤桥梁庄舍压死人畜甚众】闰七月乌撒军民府大雨山崩　十五年八月戊申宣府合河口石山崩九月丙戌濮州地裂涌水【压死百余人】十八年六月丙子河州沙子沟夜大雷雨石岸山崩移七八里【崩处裂为沟田庐民畜俱陷】
　　武宗正徳元年十二月癸亥即墨三表山石崩　四年三月甲寅辽东东山大家峪山崩二处约丈余广宁大兴堡地陷【长四尺寛三尺深四丈余】　五年六月癸巳秦州山崩【伤屋庐禾稼甚众】龙王沟口山亦崩　六年七月丙寅防州獐子溪骤雨山崩　十年五月云南赵州永宁卫地裂　十三年五月癸亥黒盐井山崩井塞　十五年八月辛酉景东卫地多坼裂丁丑赵州大雨山崩
　　世宗嘉靖四年七月乙酉清源贾家山崩　五年四月壬申贵州歹苏屯山崩　十九年十二月己巳峩眉宋皇观山鸣震裂涌泉水八日　二十一年六月乙酉归州沙子岭大雷雨崖石崩裂塞江流二里许　二十六年七月癸酉澄城麻陂山界头岭昼夜吼数日山忽中断移走【东西三里南北五里】　三十二年闰九月庚辰白阳呉泉界地裂三丈　三十四年十二月壬寅渭南华州朝邑三原蒲州等处地裂【或城郭房屋陷入地中或平地突成山阜】　四十年六月壬午太原大同榆林等处地涌黒黄沙水
　　【臣】等谨按王圻续通考载嘉靖四十二年北京观象台忽崩陷时尚书雷礼覔台四围并无余土不知土从何去三日后访知台土移填于城外一潭潭且夷矣
　　穆宗隆庆二年三月戊寅乐亭地裂三丈余者二黒沙水涌出五月庚戌永乐州山崩七月辛酉陵川地裂三十余步　四年八月湖州山崩成湖　五年二月丙午广西靖江王府及宗室所居布政司官署俱地陷神宗万厯二年二月癸亥长汀地裂成坑　五年二月辛巳腾越山崩　六年二月辛卯临桂村田中青烟直上随裂地丈余【鼓声轰轰民居及大树石皆陷】　二十五年六月泰山崩　二十六年正月戊子长乐地陷五丈　二十七年八月甲午狄道城东山崩【其下冲成一沟山南耕地涌出大小山五髙二十余丈】三十二年闰九月庚寅白阳呉泉界地裂三丈　三
　　十三年六月庚午灵川社坛陷有声八月丙午镇江西南华山裂　三十七年六月辛酉甘肃南山崩　四十五年八月济南地裂者二
　　熹宗天啓元年四月癸丑延绥孤山城陷【长三十五丈入地二丈七尺】　三年閠十月乙夘仁夀长山裂声振如雷【长七里寛三尺深不可测】　四年二月甲寅乐亭地裂【涌黑水高尺余】
　　愍帝崇祯六年正月丁巳镇江地裂数丈　九年七月丁未清江城陷十二月镇江金鸡岭土山崩　十七年秦州有二山相距甚逺民居其间者数百万家一日地震两山合居民并入其中
　　【臣】等谨按以上所书多互见地震门不复分注地生异物
　　宋度宗咸淳九年江南地生白毛临安尤多
　　【臣】等谨按宋史载地生白毛仅见如右若辽史则无之至金之大定五年六月二十年五月二十三年三月五月二十九年五月明昌元年二月明之正统八年十一月成化十三年四月十五年五月十七年四月正徳十二年四月皆有地生白毛事以己见白白祥门兹不赘载
　　金哀宗正大七年十二月新卫州城北三里许有影在沙上如旧卫州城状寺塔宛然数日乃灭
　　【臣】等谨按地生异物考元明正史俱无可见惟王圻续通考载明宪宗成化十三年二月甲午浙江山阴县地忽涌泉如血高尺余嘉靖四十四年浙江慈谿民家地涌血江西庐山田中涌血数亩高并如之三十七年浙江东阳民家地裂五六处各涌血如线高尺许凝为片人就食之掘地无所见三十九年湖广竹谿地震出血神宗万厯二十六年九月萧山民家灶前地下涌出鲜血约高尺许此皆可补史所未载者故附录焉
　　黄眚黄祥
　　宋恭帝徳祐元年三月辛巳终日黄沙蔽天或曰防氛【臣】等谨按辽史无所为黄眚黄祥王圻续通考亦阙焉
　　金章宗承安五年十月庚子云色黄而风霾
　　宣宗贞祐三年十月丙申昏西北有雾气如积土至二更乃散
　　【臣】等谨按王圻续通孝载贞祐元年九月元妃淑妃王氏受封大风昏霾黄气充塞天地盖据后妃传王氏姊妹初受封日如此也
　　哀宗正大元年正月戊午大风飘端门瓦昏霾不见日黄气塞天　二年正月甲申有黄黑之祲
　　【臣】等谨按金史哀宗纪元年正月戊申朔诏改元庚子帝居庐百官始奏事戊午始视朝尊皇后温都氏元妃温都氏【即后妃传所谓元妃淑妃王氏姊妹也】皆为皇太后号其宫一曰仁圣一曰慈圣百官入贺于隆徳殿是日大风飘端门瓦与志相合志更云昏霾不见日黄气塞天而又云人以为壬辰癸巳之兆盖受封及受尊号时前后并如此诚可异矣
　　元顺帝至元二十六年四月乙丑奉元路黄雾四塞明英宗正统十一年二月辛酉有异气现华盖殿金顶及奉天殿鸱吻之上
　　宪宗成化九年四月乙亥京师雨土　十三年四月戊戌陜西甘肃氷厚五尺间以杂沙有青红黄黑四色孝宗治十年三月己酉雨土　十一年四月辛巳雨土　十七年二月甲辰郧阳均州雨沙
　　世宗嘉靖元年正月丁夘雨黄沙　十三年二月己未雨微土　二十一年象山雨黄雾行人口耳皆塞穆宗隆庆元年三月甲寅南郑雨土
　　神宗万厯二十五年二月癸亥湖州雨黄沙　四十六年三月庚午暮刻雨土蒙蒙如雾如霰入夜不止　四十七年二月甲戌从未至酉尘沙涨天其色赤黄　四十八年山东省城及泰安肥城皆雨土
　　愍帝崇祯十二年二月壬申濬县有黑黄云起旋分为二顷之四塞狂风大作黄埃涨天间以青白气五步之外不辨人踪至昏始定　十四年正月壬寅黄埃涨天【臣】等谨按以上所书正史皆互见于恒风恒阴及天雨异物门













　　钦定续文献通考卷二百二十
<史部,政书类,通制之属,钦定续文献通考>
　　钦定四库全书
　　钦定续文献通考卷二百二十一
　　物异考
　　恒雨
　　宋理宗宝庆二年三月久雨　三年七月久雨　绍定五年五月积隂霖霪厯夏徂秋　瑞平三年七月霖雨害稼　嘉熙二年七月霖雨不止烈风大作　淳祐二年六月积雨浙右大水　宝祐三年五月久雨　六年湖北诸郡潦　景定二年六月霖雨
　　度宗咸淳元年闰五月久雨　九年沿江制置使所辖四郡涝
　　【臣】等谨按王圻续通考载十年八月癸丑恭帝已即位大霖雨水涌安吉临安余杭民溺死者无算史不载
　　辽太祖神册二年六月大暑霖涝
　　时围幽州不克遂班师
</div>
    <div class="pagination">
<a href="钦定续文献通考_page402.html">上一页</a><span>...</span><a href="钦定续文献通考_page398.html">398</a><a href="钦定续文献通考_page399.html">399</a><a href="钦定续文献通考_page400.html">400</a><a href="钦定续文献通考_page401.html">401</a><a href="钦定续文献通考_page402.html">402</a><span class="current-page">403</span><a href="钦定续文献通考_page404.html">404</a><a href="钦定续文献通考_page405.html">405</a><a href="钦定续文献通考_page406.html">406</a><a href="钦定续文献通考_page407.html">407</a><a href="钦定续文献通考_page408.html">408</a><span>...</span><a href="钦定续文献通考_page404.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
