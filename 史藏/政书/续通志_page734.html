<!DOCTYPE html>
<html>
<head>
    <meta charset="UTF-8">
    <title>续通志 - 第 734 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 734 页/共 1359 页</h1>
    <div class="content">势屈纳款必令尽还延州侵地毋过许岁币并入中青盐请戮陕西陷没主将随行亲兵其论甚伟然不尽行也 【案宋史本传后半原有阙 
文自龙图阁直学士后事迹及迁除赠谥俱失载王惟俭宋史记据东都事畧纂辑较为完善今从之】 始契丹寇澶州畧得数百人以属其父 
延昭延昭哀之悉纵去因自脱归中国延昭生八男子多知名况长子也保州之役况坑杀降卒数百人朝廷壮其决后大用之然卒无子以兄 
子为后 【案隆平集作以弟之子至安为后与本传互异】

　　△田锡

　　田锡字表圣嘉州洪雅人幼聪悟好读书属文杨徽之宋白皆厚遇之为之延誉繇是声称翕然太平兴国三年进士高等释褐将作监丞 
通判宣州迁著作郎京西北路转运判官改左拾遗直史馆锡好言时务既居谏官即上疏献军国要机者一朝廷大体者四其畧曰顷岁王师 
平太原未赏军功迄今二载幽燕窃据固当用兵虽禀宸谋必资武力愿陛下因郊禋耕耤之礼议平晋之功则驾驭戎臣莫兹为重此要机也 
今交州未下战士无功春秋所谓老师费财者也臣闻圣人不务广疆土惟务广德业声教远被自当来宾愿陛下务修德以来远无钝兵以挫 
锐又何必以蕞尔蛮夷上劳震怒乎此大体之一也今谏官不闻廷争给事中不闻封驳左右史不闻升陛轩记言动岂圣朝美事乎又御史不 
敢弹奏中书舍人未尝访以政事集贤院虽有书籍而无职官秘书省虽有职官而无图籍臣愿陛下择才任人使各司其局苟职业修举则威 
仪自严此大体之二也尔者尚书省湫隘郎曹无本局尚书无厅事九寺三监寓天街之两廊贡院就武成王庙是岂太平之制度邪臣愿陛下 
别修省寺用列职官此大体之三也案狱官令枷杻有短长钳锁有轻重尺寸斤两并载刑书未闻以铁为枷者也昔唐太宗观明堂图见人之 
五藏皆丽于背遂减笞刑况隆平之时将措刑不用于法所无去之可矣此大体之四也疏奏优诏褒答僚友谓锡曰今日之事鲜矣宜少晦以 
远谗忌锡曰事君之诚惟恐不竭矧天植其性岂为一赏夺邪时赵普为相令有司受羣臣章奏必先白锡贻书于普 【宋史本传必先白下 
有两锡字案必先白者白宰相非白锡也锡字一葢衍文】 以为失至公之体普引咎谢之 【案宋名臣言行录载赵普当国锡谒之曰公以 
元勋当国宜事损检令羣臣书奏先经中书既非尊王之体谏官章疏令合门填状尤弱台宪之风皆不便普引咎正容厚谢皆罢之云云语更 
全备明晰】 六年为河北转运副使驿书言边事其畧曰愿申饬将帅慎固封守勿尚小功许通互市俘获蕃口抚而还之如此不出五载河朔 
之民得务农业亭障之地可积军储然后待其乱而取之则克乘其衰而兵之则降既心服而忘归则力省而功倍自国家图燕以来连兵未解 
财用不得不耗人心不得不忧愿陛下精思虑决取舍无使旷日持久穷兵极武焉书奏上帝嘉之七年徙知相州改右补阙复上章论事明年 
移睦州睦州人旧阻礼教锡建孔子庙表请以经籍给诸生诏赐九经自是人知向学会文明殿灾又拜章极言时政转起居舍人还判登闻鼓 
院上书请封禅以本官知制诰寻加兵部员外郎端拱二年京畿大旱锡上章有调燮倒置语忤宰相罢为户部郎中出知陈州坐稽留杀人狱 
责授海州团练副使后徙单州召为工部员外郎复论时政阙失俄诏直集贤院至道中复旧官真宗嗣位迁吏部出使秦陇还连上章言陕西 
数十州苦于灵夏之役生民重困帝为戚然命同知审官院兼通进银台封驳司与魏廷式联职以议论不协求罢出知泰州会彗星见拜疏请 
责躬以答天戒再召见便殿及行降中使抚谕仍加优赐咸平三年诏近臣举贤良方正翰林学士承旨宋白以锡应诏还朝屡召对言事锡尝 
奏曰臣愿陛下以皇王之道治天下旧有御览但记分门事类臣请钞畧四部别为御览三百六十卷万几之暇日览一卷经岁而毕又采经史 
要切之言为御屏风十卷置扆座之侧则治乱兴亡之鉴常在目矣真宗善其言诏史馆以羣书借之每成书数卷即先进内锡乃先上御览三 
十卷御屏风五卷各为序以见意五年再掌银台览天下奏章有言民饥盗起及诏敕不便者悉条奏其事帝对宰相称锡得争臣之体即日以 
本官兼侍御史知杂事擢右谏议大夫史馆修撰连上八疏皆直言时政得失六年冬病卒年六十四遗表劝上以慈俭守位以清净化人居安 
思危在治思乱帝览之恻然谓宰相李沆曰田锡直臣也朝廷少有阙失方在思虑锡之章奏已至矣若此谏官亦不可得嗟惜久之特赠工部 
侍郎 【案范仲淹撰锡墓志云后以二子登朝累赠兵部尚书】 录其二子 【案墓志二子名庆述庆余】 并为大理评事锡耿介寡合 
未尝趋权贵之门居公庭危坐终日无懈容慕魏征李绛之为人以尽规献替为已任尝曰吾立朝以来章疏五十有二皆谏臣任职之常言苟 
获从幸也岂可藏副示后谤时卖直邪悉命焚之然性凝执治郡无称

　　△王禹偁

　　王禹偁字符之济州巨野人世为农家九岁能文毕士安见而器之太平兴国八年擢进士授成武 【东都事畧作武城】 主簿徙知长 
洲县就改大理评事端拱初太宗闻其名召试擢右拾遗直史馆赐绯故事赐绯者给涂金银带上特命以文犀带宠之即日献端拱箴以寓规 
讽时北庭未寍访羣臣以边事禹偁献御戎十策以为外则合兵势而重将权罢小臣诇逻边事行间谍离其党遣赵保忠折御卿率所部以犄 
角下诏感励边人使知取燕蓟旧疆非贪其土地内则省官以宽经费抑文士以激武夫信用大臣以资其谋不贵虚名以戒无益禁游惰以厚 
民力帝深嘉之又与夏侯嘉正罗处约杜镐表请同校三史书多所厘正二年亲试贡士召禹偁赋诗立就帝悦曰此不踰月遍天下矣即拜左 
司谏知制诰是冬京城旱禹偁疏云一谷不收谓之馑五谷不收谓之饥馑大夫以下皆损其禄饥则尽无禄廪食而已今旱云未沾宿麦未茁 
既无积蓄民饥可忧望下诏直云君臣之间政教有阙自乘舆服御下至百官奉料非宿卫军士边庭将帅悉第减之上答天谴下厌人心俟雨 
足复故臣朝行中家最贫奉最薄亦愿首减奉以赎耗蠹之咎外则停岁市之物内则罢工巧之伎近城掘土侵冢墓者瘗之外州配隶之众非 
赃盗者释之然后以古者猛虎渡河飞蝗越境之事戒敕州县官吏其余军民刑政之弊非臣所知者望委宰臣裁议颁行但感人必必召和气 
未几判大理寺庐州妖尼道安诬讼徐铉道安当反坐有诏勿治禹偁抗疏雪铉请论道安罪坐贬商州团练副使岁余移解州四年召拜左正 
言上以其性刚直不容物命宰相戒之直宏文馆求补郡以便奉养得知单州至郡十五日召为礼部员外郎再知制诰屡献讨李继迁便宜以 
为继迁不必劳力而诛自可用计而取宜明数继迁罪恶晓谕蕃汉重立赏赐高与官资则继迁身首不枭即擒矣其后潘罗支射死继迁夏人 
款附卒如禹偁言至道元年召入翰林为学士知审官院兼通进银台封驳司诏命有不便者多所论奏孝章皇后崩迁梓宫于故燕国长公主 
第羣臣不成服禹偁与客言后尝母仪天下当遵用旧礼坐谤讪罢为工部郎中知滁州初禹偁尝草李继迁制送马五十匹为润笔禹偁却之 
及知滁闽人郑褒徒步来谒禹偁爱其儒雅为买一马或言买马亏价者太宗曰彼能却继迁五十马顾肯亏一马价哉移知扬州真宗即位迁 
秩刑部会诏求直言禹偁上疏言五事一曰谨边防通盟好使辇运之民有所休息二曰减冘兵并冘吏使山泽之饶稍流于下三曰艰难选举 
使入官不滥四曰沙汰僧尼使疲民无耗五曰亲大臣远小人使忠良蹇谔之士知进而不疑奸憸倾巧之徒知退而有惧疏奏召还复知制诰 
咸平初预修太祖实录直书其事时宰相张齐贤李沆不协意禹偁议论轻重其间出知黄州作三黜赋以见志三年濮州盗夜入城畧知州王 
守信监军王昭度禹偁闻而奏疏畧曰自五季乱离各据城垒豆分瓜剖七十余年太祖太宗削平僭伪天下一家当时议者乃令江淮诸郡毁 
城隍收兵甲彻武备者二十余年书生领州大郡给二十人小郡减五人以充常从号曰长吏实同旅人名为郡城荡若平地虽则尊京师而抑 
郡县为强干弱枝之术亦匪得其中道也臣比在滁州值发兵挽漕关城无人守御止以白直代主开闭城池颓圮铠仗不完及徙维扬称为重 
镇乃与滁州无异尝出铠甲三十副与巡警使臣彀弩张弓十损四五盖不敢擅有修治上下因循遂至于此今黄州城雉器甲复不及滁扬万 
一水旱为灾盗贼窃发虽思御备何以枝梧盖太祖削诸侯跋扈之势太宗杜僭伪觊望之心不得不尔其如设法救世久则弊生救弊之道在 
乎从宜今江淮诸州大患有三城池堕圮一也兵仗不完二也军不服习三也濮贼之兴慢防可见望陛下特许江淮诸郡酌民户众寡城池大 
小并置守捉军士多不过五百人阅习弓剑然后渐葺城壁缮完甲冑则郡国有御侮之备长吏免剽畧之虞矣帝嘉纳之四年州境二虎鬬其 
一死食之殆半羣鸡夜鸣经月不止冬雷暴作禹偁手疏引洪范传陈戒且自劾帝遣内侍乘驿劳问醮禳之询日官云守土者当其咎帝惜禹 
偁才是日命徙蕲州禹偁上表谢有宣室鬼神之问不望生还茂陵封禅之书止期身后之语帝异之果至郡未踰月而卒年四十八帝甚悼之 
厚赙其家赐一子出身禹偁词学敏赡遇事敢言喜臧否人物以直躬行道为已任尝云吾若生元和时从事于李绛崔羣间斯无媿矣其为文 
著书多涉规讽以是颇为流俗所不容故屡见摈斥所与游必儒雅后进有词艺者极意称扬之如孙何丁谓辈多游其门子嘉佑嘉言俱知名 
嘉佑为馆职寇准曰吾尹京外议云何对曰人言丈人且入相准曰于吾子意何如嘉佑曰以愚观之不若不为相之善也相则誉望损矣自古 
贤相所以能建功业泽生民者其君臣相得如鱼之有水故言听计从而臣主俱荣今丈人负天下重望相则中外有太平之责焉丈人于明主 
能若鱼之有水乎准大喜执其手曰元之虽文章冠天下至于深识远虑或不逮吾子也嘉佑官不显嘉言以进士第为江都簿真宗尝观禹偁 
奏章嗟美切直因访其后宰相以嘉言闻即召对擢大理评事仁宗时为殿中侍御史曾孙汾举进士甲科仕至工部侍郎入元佑党籍

　　△张咏

　　张咏字复之濮州鄄城人 【案韩琦撰咏神道碑载世本邺人后徙居于澶之临黄及公葬其先于鄄城故为邺之鄄城人】 少负气不 
拘小节虽贫贱客游未尝下人太平兴国五年郡举进士议以咏首荐有夙儒张覃者未第咏与寇准致书郡将荐覃为首众许其能让是岁咏 
登进士乙科以大理评事知鄂州崇阳县崇阳民以茶为业咏曰茶利厚官将榷之不若拔茶植桑民以为苦其后榷茶他县失业而崇阳之桑 
已成为绢岁万匹民以殷富 【案宋名臣言行录增纂】 再迁著作佐郎以苏易简荐入为太子中允迁秘书丞通判麟相二州乞掌濮州市 
征以便养俄召还知浚仪县 【案神道碑载监濮州税俄迁知开封府】 会李沆宋湜寇准连荐其才以为荆湖北路转运使奏罢归峡二州 
水递夫就转太常博士太宗闻其强干召还超拜虞部郎中与向敏中并擢为枢密直学士同知银台通进封驳司兼掌三班院张永德为并代 
部署有小校犯法笞之至死诏案其罪咏封还诏书且言陛下方委永德边任若以一部校故推辱主帅臣恐下有轻上之心太宗不从未几果 
有营兵胁诉军校者咏引前事为言太宗改容劳之出知益州广武卒刘旴作乱蜀州招安使上官正总兵攻讨缓师不进咏以言激正勉其亲 
行 【案长编李顺构乱在淳化五年正月王继恩破李顺收成都在是年五月上官正并未至蜀上官正所讨者广武卒刘旴旴之乱在至道 
三年八月是时王继恩已为谋废立事发责授右监门卫将军均州安置矣两人无同时用兵讨乱事本传以刘旴之乱悞为李顺构乱而于咏 
激正亲行又牵连王继恩在内两事混而为一兹据东都事畧改】 仍盛为供帐饯之酒酣举爵属军校曰汝曹蒙国厚恩此行当直抵寇垒平 
荡丑类若老师旷日即此地还为尔死所矣正由是决行深入大致克捷时寇掠之际民多胁从咏移文谕以朝廷恩信使各归田里且曰前日 
李顺胁民为贼今日吾化贼为民不亦可乎民间讹言有白头翁午后食人儿女一郡嚣然至暮路无行人既而得造讹者戮之民遂帖息初蜀 
士知向学而不乐仕宦咏察郡人张及李畋张达者皆有学行为乡里所称遂敦勉就举而三人者悉登科士由是知劝民有谍诉者咏灼见情 
伪立为判决人皆厌服好事者编集其辞镂板传布 【案宋名臣言行录引湘山野录云公每断事有情轻法重情重法轻者必为判语读以 
示之蜀人镂板谓之戒民集大抵以敦风俗笃孝义为本也】 咏尝曰询君子得君子询小人得小人各就其党询之则无不审矣其为政恩威 
并用蜀民畏而爱之丁外艰起复改兵部郎中真宗即位加左谏议大夫咸平初入拜给事中户部使改御史中丞二年同知贡举是夏以工部 
侍郎出知杭州属岁歉民多私鬻盐以自给捕获犯者数百人咏悉宽其罚而遣之官属请曰不痛绳之恐无以禁咏曰钱塘十万家饥者八九 
苟不以盐自活一旦蜂聚为盗则为患深矣俟秋成当仍旧法有民家子与姊壻讼家财壻言妻父临终此子裁三岁故见命掌赀产且有遗书 
令异日以十之三与子余七与壻咏览之索哂酹地曰汝妻父智人也以子幼故托汝苟以七与子则子死汝手矣亟命以七给其子余三给壻 
人皆服其明断移知永兴军府五年马知节自益徙延州朝议择可代者真宗以咏前在蜀治行优异复命知益州仍加刑部侍郎枢密直学士 
就迁吏部侍郎转运使黄观上其治状有诏褒美会遣谢寿巡抚西蜀帝因令传谕咏曰得卿在蜀朕无西顾忧寻归朝复掌三班领登闻检院 
咏中岁疡生脑颇妨巾栉求知颍州真宗以其公直有时望再任益部皆以政绩闻不当莅小郡令中书召问将委以青杜或真定令其自择咏 
辞不就遂命知升州大中祥符初加左丞三年州民以咏秩满借留就转工部尚书令再任是秋以江左旱歉命充升宣等十州安抚使进礼部 
帝闻咏脑疡甚悯之令薛映驰驿代还以疾未见咏恨不得面陈所蕴乃抗论言近年虚国帑藏竭生民膏血以奉无用之土木皆贼臣丁谓王 
钦若启上侈心之为也不诛死无以谢天下章三上出知陈州初咏与青州傅霖少同学霖隐不仕咏既显求霖者三十年不可得至是来谒阍 
</div>
    <div class="pagination">
<a href="续通志_page733.html">上一页</a><span>...</span><a href="续通志_page729.html">729</a><a href="续通志_page730.html">730</a><a href="续通志_page731.html">731</a><a href="续通志_page732.html">732</a><a href="续通志_page733.html">733</a><span class="current-page">734</span><a href="续通志_page735.html">735</a><a href="续通志_page736.html">736</a><a href="续通志_page737.html">737</a><a href="续通志_page738.html">738</a><a href="续通志_page739.html">739</a><span>...</span><a href="续通志_page735.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
