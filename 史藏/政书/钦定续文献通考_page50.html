<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 50 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 50 页/共 455 页</h1>
    <div class="content">　　二年四月令自今逺方以竒兽异宝来者依驿递其商人因有所献者自备资力
　　中书省言江浙杭州驿半岁之间使人过者千二百余有僧乌逊宝合鼎等进狮豹鸦鹘留二十有七日人畜食肉千三百余斤因以此为请从之
　　九月占八国王遣其弟来贡白面象
　　四年五月【时仁宗已即位】罢鬼蛮来贡方物
　　六月诸王达尔玛吉尔迪遣使进驯象
　　是月罢只合尺巴喇噶逊所造上供酒
　　仁宗皇庆元年二月西北诸王额森布哈遣使贡珠宝皮币马驼
　　三月西北诸王额森布哈等遣使以槖驼方物入贡
　　二年二月西北诸王额森布哈进马驼璞玉
　　八百媳妇来献驯象二
　　九月其大小萨尔满献驯象及方物延祐二年十月遗使贡驯象二至防定帝防定三年五月八百媳妇蛮招南通遣其子招三聴奉方物来朝七月又遣使来献驯象方物四年二月招南通来献方物致和元年五月遣子哀招献驯象文宗天厯元年十一月使者哀昭以方物来贡
　　延祐元年三月暹国王遣其臣爱耽入贡
　　至六年正月暹国遣使奉表来贡方物英宗至治三年正月暹国遣使来贡
　　五年五月顺元等处军民宣抚司阿昼以洞蛮酋黒冲子子昌奉方物来觐
　　九月太平路縂管率土官黄法扶何凯并以方物来贡七年四月【时英宗已即位】却献七宝带
　　时有献七宝带者因近臣以进帝曰朕登大位不闻卿等荐贤而为人进带是以利诱人也其还之七月禁献珍宝制衮冕
　　九月遣茂札木等使占城占腊龙牙门索驯象
　　十月酉阳土官冉世昌遣其子率大小石隄洞蛮入贡英宗至治二年二月诸王竒卜遣使进文豹又遣使进海东青鹘
　　十月押济思国遣使来贡方物
　　三年正月八畨洞蛮酋长遣使来贡
　　征东末吉地兀者戸以貂鼠水獭海狗皮来献诏存恤三歳
　　二月天夀节宾丹等国遣使来贡
　　四月故罗罗斯宣慰使迷古妻漂末权领司事遣其子娑住那来献方物
　　防定帝防定元年正月八畨生蛮韦光正等及杨黄五种人以戸来附请歳输布二千五百匹置长官司以抚之
　　二月诸王彻伯尔博啰各遣使来贡
　　至三月诸王保赛音遣使朝贡四月诸王保赛音遣使来贡诸王彻伯尔等遣其宗亲特穆尔布哈等奉驯豹西马来朝贡二年正月诸王彻伯尔遣使贡方物九月诸王活济遣使贡金浮图又诸王牙即贡马十二月诸王保赛音遣使贡珠三年正月诸王保赛音遣使献西马五月藩王彻伯尔遣使来献豹七月诸王保赛音献驼马八月保赛音又遣使献玉及独驼十一月又遣使来献虎及马是月诸王谔斯伯献文豹四年三月诸王倬斯巴勒保赛音等以文豹西马佩刀珠宝等物来献保赛音遣使献文豹狮子七月周王和实拉及诸王掲珠济达等来贡十月诸王图鲁卜穆尔哈尔满等献玉及葡萄酒十二月诸王索罗遣使贡碙砂致和元年二月诸王伊济遣使来贡方物
　　髙昌王伊都呼帖特穆尔布哈遣使进葡萄酒
　　三月月直延民真只海阿答罕来献大珠
　　六月广西左右两江黄胜许岑世兴乞遣其子弟朝贡许之
　　至九月岑世兴遣其弟兴元来朝贡四年十二月右江诸寨土官岑世忠等献方物致和元年三月云南安隆寨土官岑世忠与其兄世兴相攻籍其民戸来附歳输布三千匹请立宣抚司以总之不允
　　二年五月龙牙门蛮遣奉表贡方物
　　七月大小车里蛮来献驯象思州洞蛮扬银千等来献方物三年三月八畨岩霞洞蛮来降愿岁输布二千五百匹设蛮夷官镇抚之至至顺二年五月八畨西蛮官阿路马奉方物入贡三年二月八畨苖蛮骆度来贡方物顺帝至正六年三月八畨龙宜来进马
　　五月罢造福建岁供蔗饧
　　八月西畨土官撒加布来献方物
　　四年七月八儿忽部晃忽来献方物
　　八月勅应猎者捕禽兽以进
　　时奉元路治中单鹄言令民采捕珍禽异兽不便请罢之故有是诏
　　九月阿察赤的斤献木绵大行帐
　　湖广土官宋王保来献方物
　　致和元年三月雅济国遣使献方物
　　文宗天厯元年十月以河南江西湖广入贡鴐鹅太频令减其数以省驿传
　　十一月云南威楚路土官胒放失等九十九寨土官必也姑等各以方物来贡
　　至二年二月广西思明路军民总管黄克顺来贡方物云南行省防通蒙筭甸土官阿三木开南土官哀放八百媳妇金齿九十九洞银沙罗甸咸来贡方物九月思明州土官黄宗永遣其子来贡虎豹方物至顺元年八月忠州土官黄祖显遣其子宗忠来朝献方物十月乌防路土官阿朝归顺遣其通事阿累等贡方物
　　二年四月占腊国来贡罗香木及象豹白猿
　　至顺元年二月凡遇庆礼进表贽献令如旧
　　中书省言旧制正旦天夀节内外诸司各有贽献顷者罢之今江浙省臣言圣恩公溥覆帱无疆而臣等殊无补报请如旧制为宜从之
　　三月茂巴勒斯来贡葡萄酒
　　又西畨哈喇和卓来贡葡萄酒诸王哈尔满遣使来贡葡萄酒至二年正月哈尔满又遣使来贡葡萄酒六月诸王绰斯本伊特甘布哈尔满驸马鄂勒哲特尔遣使来献葡萄酒十二月西域诸王图坚特穆尔遣使献西马及葡萄酒三年二月诸王达尔玛实哩哈尔满各遣使来贡葡萄酒西马金鸦鹘
　　七月舒苏台苏尔嘉额勒锦伯克等部献人口牧畜命酬其直
　　二年二月诸王伊苏额布根贡犛牛
　　至十月雅克特穆尔取犛牛五千于西域来献十一月荆王伊苏额布根献犛牛四百
　　四月竒彻台以名园为献命御史台给赃罚钞千锭酬其直
　　六月懐德府洞蛮二十一洞田先什用等以方物来贡八月西域诸王麻答遣使来朝贡
　　十月保赛音使者还西域诏酬其所贡药物价直
　　是月布色台之孙伊噜特穆尔玛鲁额森来献实喇努三年四月诸王保赛音遣使贡方物
　　七月保赛音遣使以七宝水晶等物来贡十月宁宗已即位保赛音遣使来贡防里牙八十八斤佩刀八十
　　是月四川师壁散毛盘速出三洞蛮野王等二十三人来贡方物
　　又四川大盘洞谋者什用等十四人来贡方物至顺帝元统二年正月大盘洞蛮谋各什用遣男谋者什用来贡方物
　　诸王不别居法郎遣使贡方物
　　至七月诸王逹尔玛实哩等遣使来贡虎豹北边诸王月即别遣使来朝贡
　　顺帝元统二年十月却天鹅之献
　　至元二年十一月宗王伊逊特穆尔进西马三匹至至正十二年八月齐王实勒们献马一万五千匹于京师十三年八月亲王奇尔济苏特穆尔献马
　　至正二年七月拂郎国贡异马长一丈三尺三寸髙六尺四寸身纯黑后二蹄皆白
　　至十三年九月西歪剌歹僧格实哩献马一百匹又札你驯之地献大萨哈连察察尔宻实勒刀弓锁子甲及青白西马各二匹
　　福州路贡物
　　锦荔支二十万颗锦圆眼二十万颗柑二千二百颗橙三千颗【俱闽侯官懐安县贡】鯋鱼皮一百二十张【福清州闽侯官懐安长乐罗源五县贡】沙鱼皮一百五张【福青州闽侯官长乐连江罗源五县贡】绣段一百匹衲袄三百领剌白系腰
　　泉州路贡物
　　砂哩别金樱煎及金樱子一十石
　　福宁州贡物
　　沙鱼皮一十五张御茶【连宁贡】
　　【臣】等谨按王圻续通考谓各省所贡惟闽可考録于左



　　钦定续文献通考卷二十八
　　钦定四库全书
　　钦定续文献通考卷二十九
　　土贡考
　　歴代土贡【进奉羡余】
　　明太祖呉元年三月宣州贡新茶
　　洪武元年四月诏四方非朝廷所需者毋妄献
　　时蕲州进竹簟帝谓廷臣曰古者方物之贡惟服食器用故无耳目之娱玩好之失今进竹簟固为用物但无命来献恐天下闻风急进竒巧劳民伤财自兹始矣却之仍下是诏
　　是年湖广土司入贡
　　时保靖奉表贡马及方物自是朝贡如制九年永顺贡马及方物成祖永乐三年保靖筸子坪等三十五寨生苖各入贡九年保靖来贡十六年永顺土官部长六百六十七人贡马二十一年保靖贡马宣宗宣徳元年保靖又来贡宪宗成化五年礼部奏施州容美土官进贡不及数宜停其赏并移知所司而八安抚司各奏所进马已付边卫而诸卫收马文移不至恐有虚诈仍诏令勘实给赏十五年保靖两江口长官违例进贡命镇巡官谕之孝宗治八年永顺进马是年施州容美贡马及香香不及数马多道毙又无文騐命予半赏武宗正徳元年二年永顺俱进马四年施州容美宣抚并椒山玛瑙长官司所遣通事等赴京进贡沿途驿多需索计千余金部臣以闻帝以逺蛮宥之散毛宣抚并五峰石寳水尽源通塔平长官司入贡后期部议半赏従之十年永顺宣慰彭世麒献大木三十次者二百其子所贡如之十三年世麒及其子俱献大楠木嘉靖七年施州容美及龙潭两安抚毎朝贡率领千人所过扰害命所司照旧制入贡人数申饬之忠孝安抚伪造闗文违例入贡禁之二十六年腊壁峒等长官司入贡以印文诈伪革其赏四十四年永顺复献大木神宗万厯四十七年永顺贡马
　　广西土司入贡
　　时镇安府朝贡如例二年太平府思明府田州府龙州向武州俱遣使入贡十二年东兰州贡方物十四年泗城州贡方物十五年思明来贡十六年龙州遣使贡马及方物十九年上隆州来贡二十二年田州土知府遣其子思恩州知州贡方物二十四年思明贡马及方物二十六年泗城及奉议州各遣人贡马及方物二十七年思陵州贡马及方物二十九年思明土官入贡三十年安隆峒贡马至永乐二年向武州贡马三年思明之凭祥县四年泗城之上林长官司俱遣人贡方物十二年安隆峒来贡洪熙元年上隆土知州之母来朝贡马果化州贡马及方物宣徳元年泗城女土官遣族人贡马及银器等物二年利州思恩州各遣使贡马四年向武州及思陵州贡马正统元年泗城入贡四年利州贡银器方物七年思明土官遣使入贡八年泗城入贡九年思明土官贡解毒药味正徳十二年泗城及程县各遣官族来贡万厯二年泗城贡马及香炉等物四十一年又贡方物
　　二年六月安南入贡
　　时安南贡方物寻又遣使谢封来贡四年贡象七年遣使请贡期诏三年一贡旋遣使来贡帝命所司谕却且定使者毋过三四人贡物无厚十年后频贡奄竖金银紫金盘黄金酒尊象马之属十四年以安南冦思明不纳其贡二十一年复进象帝以其频烦且贡物侈命仍三嵗一贡毋进犀象二十六年以安南擅废立絶其朝贡二十七年仍由广东入贡帝怒却之明年复诡词入贡帝虽恶其弑逆不欲劳师逺征乃纳之至永乐元年来贡宣徳四年黎利贡方物及代身金人五年六年八年皆来贡自后其君长皆有二名以一名奏天朝贡献不絶如常制正统元年四月遣使进香寻又进方物闰六月复贡景泰元年二年四年皆来贡英宗天顺元年二年六年皆来贡成化元年遣使进香十七年入贡嘉靖十五年礼官夏言以安南不贡已二十年且国内叛逆昭然议征讨不果十九年命仍三嵗一贡以为常神宗万厯三年莫氏来进方物又补累年所缺之贡二十五年三十四年皆来贡至愍帝崇祯六年八年十年犹来贡
　　秋髙丽贡方物
　　自是贡献数至三年贡方物五年贡马谕三年一聘贡物惟所产毋过侈六年贡马五十匹道亡其二以私马足之帝恶其不诚却之七年遣使来贡表请毎嵗一贡贡道従陆由定辽毋涉海其贡物称送太府监中书省言元时有太府监本朝未尝有言涉不诚帝命却其贡是嵗又贡马及方物却不受冬遣使贺明年正旦责令嵗贡马千匹明年贡金百斤银万两良马百细布万十年贡使五至以嗣王未立却之十一年来贡十二年贡黄金百斤白金万两以不如约却之十七年六月贡马二十匹且言金非地所产愿以马代输余皆如约许之十八年正月贡使至命损其贡数令三年一朝贡马五十匹至二十一年正旦乃贡十九年二月贡布万匹马千匹九月表贺贡方物其后贡献輙逾常额且未尝至三年也二十五年改国号仍名朝鲜二十六年二月进马九千八百余匹六月又贡马及方物二十七年入贡永乐元年入贡者六自是贡献嵗輙四五至成化三年献海青白鹊却之天啓二年八月来贡十一月复进方物崇祯元年改毎嵗两贡为一贡葢朝鲜虽称属国而无异域内故终明之世朝贡络绎锡赉便蕃殆不胜书
　　是年占城贡象虎方物
　　自后或比嵗贡或间嵗或一嵗再贡六年以所获海冦蘓木七万斤奉献帝嘉之十二年入贡十六年贡象牙二百枝及方物十九年献象五十四明年复贡象五十一及伽南犀角诸物二十四年来贡帝以其有簒事却之三十年后复连入贡永乐元年来贡四年贡白象及方物五年又贡方物六年又贡象及方物英宗正统元年以比年一贡劳费实多令三年一贡畨人利中国市易迄不遵景帝景泰及天顺复辟俱来贡成化五年至世宗嘉靖二十二年俱来贡
　　三年九月哇遣使奉金叶表来贡方物
　　五年八年俱来贡十年遣使朝贡其国又有东蕃西蕃两王各遣使来贡十二年十三年哇又来贡十四年贡黑奴三百人及他方物明年又贡黑奴男女百人大珠八颗胡椒七万五千斤二十六年二十七年又贡至永乐元年哇西王东王各遣使朝贡四年西王灭东王惧罪献黄金万两悉捐之自后比年一贡或间嵗一贡或一嵗数贡十三年贡方物十六年后朝贡毎嵗一至宣徳七年贡表书一千三百七十六年葢汉宣帝元康元年乃其建国之始也正统八年三年一贡十一年复三贡后乃渐稀景泰三年天顺四年成化元年俱入贡治十二年贡使遭风舟壊止通事一舟达广东礼官请勅所司量予赐赉遣还其贡物仍进京师制可自是贡使鲜有至者【臣】等谨按外国哇旁近有碟里日罗夏治俱于永乐三年附其使臣入贡又有合貍里亦遣使附贡则其地当近吕宋也
　　冬西畨锁南普等入朝贡马及方物
　　自是畨酋日至至永乐时又令诸卫僧嵗一朝贡由是诸僧及诸卫土官辐辏京师如西寜河州洮岷州等畨族诸卫皆得奉贡矣
　　是年西洋琐里遣使奉金叶表献方物
　　至永乐元年又遣使来贡二十一年偕古里阿丹等十五国来贡
　　四年八月诏谕拂菻入贡
　　时其国遣使来贡后不复至
</div>
    <div class="pagination">
<a href="钦定续文献通考_page49.html">上一页</a><span>...</span><a href="钦定续文献通考_page45.html">45</a><a href="钦定续文献通考_page46.html">46</a><a href="钦定续文献通考_page47.html">47</a><a href="钦定续文献通考_page48.html">48</a><a href="钦定续文献通考_page49.html">49</a><span class="current-page">50</span><a href="钦定续文献通考_page51.html">51</a><a href="钦定续文献通考_page52.html">52</a><a href="钦定续文献通考_page53.html">53</a><a href="钦定续文献通考_page54.html">54</a><a href="钦定续文献通考_page55.html">55</a><span>...</span><a href="钦定续文献通考_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
