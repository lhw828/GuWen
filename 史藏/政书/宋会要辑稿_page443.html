<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 443 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 443 页/共 1125 页</h1>
    <div class="content">九月二十七日，诏京东西路保马数未足者，更不收买。据见管数，令逐户依旧主养，别听朝旨。 
十一月十六日，诏马军所阙马应给者，在京府界、京东、京西、河东、陕西路无过七分，河北路无过六分。 
哲宗元佑元年正月十四日，诏保马别立法以闻。 
二月十六日，兵部言畿内马监已行废罢，即合于诸路相度置监。乞差官前去经画。诏郭茂恂往陕西、河东路按行，相度以闻。 
二十八日，三省言访闻前知郓州(杨)[阳]谷县李抃，昨行下保马指挥，不数月间，本县买足十年马数。诏京东路转运司检按李抃如何催促，便得足备，具诣实以闻。 
闰二月二日，三省言：「霍翔、吕公雅提举京东路保马，不循诏旨，至减朝廷元立年限之半，督责收买，急图己功。两路骚然，民力困弊。虽各移任，然其欺罔害民之罪未加绌责，无以惩沮。」诏霍翔差管勾江州太平观，吕公雅添差监舒州盐酒税务。 
四月四日，右司谏王岩叟言：「京东保马尚有余弊，宜因而变之，尽收退还民间马三万余匹，复置监如故，委转运使领之。其京西事体既同，乞并赐施行。」从之。 
五月四日，诏提举陕西等路买马监牧司以川买马给陕西马军，充陕西所买马赴京师。 
三年四月十三日，诏吏部授兼管买马官并赴枢密院引验。 
四年七月四日，枢密院言：「新复诸监牧马，元佑三年经春大雪苦寒，已特免一年比较。其人员兵级，欲取死亡最多最少者赏罚。」从之。 
绍圣元年正月五日，太仆寺言：「马政，武备之要，宜讲求所以蕃息之方。」诏太仆寺条画来上。 
三月二十六日，枢密院言，广西(京)[经]略安抚司奏乞自四月一日已后，至九月终，将邕州四指挥官马野牧。从之。仍令比较移往宾、横州死损马数，开析以闻。
四月六日，诏户部看详役法所诸路将下公使钱，岁终有剩，并留充买马支用，勿充次年之数。 
八月八日，枢密院言：「太仆寺考会得绍圣元年、二年纲券马死损分数，纲马死者不止十倍。今复行券马法，系陆师闵建议，其效已见。」诏陆师闵特赐银绢各一百匹、两，仍令学士院降 书。 
三年四月二十五日，供备库副使田良彦言：「陕西经略司自来令诸将下城寨劝诱蕃部买马。近不以贫富，例皆抑配。兵官有不堪披带马，复强售蕃部，在是多致流移。请自今许人告，以马价(赏充)[充赏]；有剩利，计赃定罪，当职官以违制论，不以赦降去官原免。」从之。 
七月初二日，诏：「自今后陕西路弓箭手阙马，愿于官价外添备钱收买者听。或已请官马，而自备钱买到堪披带马，听经官兑换元请马出卖。若干系人因买马及兑换而留难，乞取钱物，并依重禄公人法。」从本路转运副使吴安宪之请也。 
元符元年十月二十九日，河东转运司言：「体量到本路州军为经略司科定买马匹数，多于人户名下配买。至昭德军，出给公据，令人户往陕西买马，并抑勒市户结揽马中官有实此句《长编》卷五○三作「并抑勒市户结揽军马中官状」。。」诏河东路知州、通判、职官降官、展年、罚铜有差。凡降官，并展两期叙。 
二年五月九日，权通判广信军周綍言边马不足，请取近地或西市团纲马分配诸城。诏令太仆寺相度以闻。 
徽宗崇宁二年正月二十四日，详定一司 令所札子奏：「契勘见看详省寺监诸司元佑 令格式，其间马政所隶之事，乃全冲改元丰旧法。窃缘马政合隶尚书驾部，乃先朝官制。自元佑冲改，至元符中，令候边事了日，依新 施行，则看详去取，在于今日，所系最重。欲望下三省、枢密院，详酌指挥。」诏太仆寺依旧制不治外事，拨归尚书驾部。应缘马事，上枢密院。 
四年六月十二日，诏：「昨降指挥，令陕西茶马司支茶五万，于年额收买战马二万匹，分配逐路。今已收买将足，官吏等颇宣力，可特推恩，庶劝能吏。程之邵、孙鳌抃与各转一官，鳌抃仍赐章服，余并取索比附推恩。」 
十一月三日，诏：「诸路马食，储积颇艰。其令诸城寨乘春发生，分番出牧，就野饱青，晚持草归，以充夜秣。每名量支草价，以省官刍。」 
二十五日，诏：「祖宗皇帝励精庶政，经营熙河路茶马司，为勾致国马之源，其法大备。后来监司意欲侵渔茶利，以助漕司籴买，故茶利不专，马难敷额。近虽冲改吴(泽)[择]仁所乞条约，(今)[令]茶马司专总运茶博马职事，犹虑转运司苟求目前近利，不顾悠久深害。三省可慎守已完法度，不得变乱元丰成法。」 
十二月十一日，尚书省札子：「检会熙宁、元丰(州)[川]茶惟以博马，不将他用。盖欲因羌人必用之物，使国马不乏，骑兵足用。窃虑浅见官司，趋一时之急，陈乞别将支费，有害熙宁马政。欲修立下条：诸(川)[州]茶非博马，辄陈请乞他用者，以违制论。」从之。 
大观三年六月二十九日，诏罢提举河北路买马所及官属，其恩、冀、邢、赵州买马场，令逐州知州管勾。 
四年五月七日，京东路转运使李延宁奏：「准诏，复置郓州东平监，罢京东西路给地养马，令专一措置，将支与雷泽等县人户马并支送卫州淇水监马，及借拨与太仆寺等处人吏、兵级与养马户牧地，并行拘收。监内地土，旧不系本监者，仰依旧召人租佃。其槽桶动使等，依元价收买。应有合行事，仰措置闻奏。今措置下项：一、郓州东平监昨废为镇寨，今乞依旧以郓州东平监为名。一、今来复监，全籍旧日监兵驱使。今访闻本监有逃走兵卒，欲限一月，许赴所在陈首，递送本监收管寄役。」从之。 
陛下复神考牧马之法，追三代寓兵于农之制。法行之初，三路之民鼓舞而从。有司遵承，日益就绪，曾未期月，已底成绩。以给地之广、养马之数考之，动以万计，周之盛时，所未有也。独河东、陕西两路，得以推行，亦既岁矣，尚未见辩验土色，关报省部。窃虑因循苟简，寝隳良法。臣愚欲望申严诏旨，庶得早见成 。」诏送尚书省。 政和五年八月二十五日，臣僚上言：「伏 
六年四月三日，知怀州田登奏：「遵奉御笔，推行户马法。本州岛管下三县，押到养马人户共一千一百四十户，计马一千八百三十四匹，已集验支散银绢了当。」诏田登与转一官。其协力奉行官属，具等第保明，申尚书省。 
十二月十九日，诏知兴仁府王杰可特转一官。以养马调习，皆堪披带故也。 
七年五月二十六日，臣僚言：「给地(曾)[增]牧，法成令具。诸路告功，实武备无穷之利。乞令逐路春秋集教，以备选用。」从之。 
八年二月，枢密院奏：「据定边军安抚司公事杨可世申，今来边事，临阵之际，惟藉骑兵御敌。窃见环庆路自李讹作过之后，驱虏却战马不少。即今诸将阙少骑兵，深恐缓急，步卒难以倚仗。伏乞详酌，于同州沙苑监支拨堪披带战马三五百匹，赴定边军，拣选阙马精锐军兵、蕃汉弓箭手乘骑，庶几缓急可以驱策。」诏支三百匹。 
五月十五日，知太原府姚佑奏：「本路禁军马额一万二千三百二匹。自西方兵兴、累次调发，见阙颇多。缘本路控扼二虏，全藉骑兵。深虑缓急误事。乞下陕西买马司买发应副。」从之。 
宣和八年八月二十一日八年：按以下第三条为三年，此「八年」似当作「元年」。，枢密院言：「勘会茶马司政和六年八月至八年七月终，依元丰旧法，买获马三万四千七百一十三匹，计减省钱一十万三千三百贯。除本司官吏已推赏外，所有(川)[州]司官吏未曾推赏。」诏特与转一官。 
十月二十日，诏：「高阳关路辖下马军二十五指挥，见阙披带马五千余匹。边防所系，事体不轻，可支降度牒三百道，付詹度措置变转，买马填阙，不得别有侵使。违者以违御笔论。」 
二十一日，诏真定、中山府路马军阙额马数将及二分，每路支度牒付帅司收买填阙亦如之。 
三年六月十五日，中书省言：「臣僚进奉马价钱，乞赴左藏库送纳。勘会左右骐骥院、天驷监向缘阙少屋宇，及所阻节招军例物、兵士日给食钱，以致逃窜，招置不行。遂具奏请，乞将臣僚进马价钱赴左骐骥院送纳。政和七年六月六日，诏依。上件钱系补还借进马数，及增葺屋宇，补置沿马动使，支给人兵食钱，招填兵卒敷阙额。今欲乞特降睿旨，令左骐骥院依旧受纳。」诏依旧存留，更不纳左藏库。 
六年四月二十九日，诏：「今后因差使，官司不许奏请诸军换移他人名下官马。虽奉特旨，亦许执奏不行。如遇差出名下马老病瘦弱不堪乘骑，依条纳换。」 
七年五月九日，诏：「应昨降指挥，支过河北路人户见养牧马，应副燕山府路，限一月给还价钱。尚虑有未支还去处，仰提刑司限三日给还讫闻奏。」 
十一月十九日，南郊制：「应诸路给地牧马，其养马人户所养马官因病倒死，及昨宣和二年罢给牧马，偶因官司失于拘收，止在人户名下牧养，致有倒死，见今拘系监勒备偿者，仰所属勘验诣实，无情弊并与蠲放。」 
钦宗靖康元年二月十二日，诏：「应今来应副军期，被差管押牧马，如因在路倒死、别无情弊者，仰所属勘验诣实，特与除放。」以上《续国朝会要》。 
高宗建炎元年八月十四日，诏：「应官司及诸路军脚下马，别立印号。其印号，令骐骥院拟申枢密院。如衷私转卖兑易之人，决脊配海岛；买马及牙侩，并与同罪。许诸色人告捉，每匹赏钱一百贯。先以官钱代支讫，于卖买及牙侩人均偿。若内有能自告首，以马价充赏，仍免罪。」 
四年五月二十七日，广西路左右两江峒丁公事李域言：「措置收买战马，发赴行在。探报江西路各有贼马，道路阻节。今踏逐得广东有便路，经自福建入两浙，赴行在。欲起马纲，自广东径路前去。乞下经由路分监司，预行指挥下州县，准备草料口食，及严责巡尉，递相防护出界。」从之。 
九月二十日，上谓辅臣曰：「前日韩世忠进马一匹，高五尺一寸，云非人臣所敢乘。朕答以朕在九重之中，未尝出入，何所用之 卿可自留，为出战之备，遂却之。」 
绍兴元年十月二十六日，广西路经略司言：「访闻邕、宾、横州土丁被差牵马赴行在，每名除官破和顾盘缠钱五贯文省。为地远，往复万里，里费不足。其土丁各自备钱，每名不下四五十贯，足充盘缠。乞今后马纲经由州县，应一行官兵驿券及马料，并排日支给，不管阙 ，仍令所至巡尉递相防护出界。如违，许押纲官具事因申所至路分、监司按劾。」从之。 
二年五月十六日，广西路经略安抚司言：「前后所发马纲并系逐匹开齿岁、毛色、格赤。深虑押马使臣、兵级人等沿路作弊换易。欲下所属，今后本司发到马纲，并比对纲界内马数逐匹齿岁、毛色、格赤交纳。如有不同，即乞推治。仍立赏格，下经由州县，许人告捉。」诏广南西路经略司：「见起纲马赴行在，若有所犯罪赏，并依川陕路见行贸易纲马条法。」 
十月十四日，枢密院言：「广西帅臣措置收买战马，近来诸军多行申请支降，及陈乞差人前路一面截留，致令前后不相照应，合行止绝。」诏：「广西所买纲马，仰帅臣指挥管押官等，今后并须押到行在枢密院交纳，分拨支降。虽有朝旨，亦不许截留。仍仰两浙、江东西、荆湖、福建、广南东西路转运司遍行辖下州军：遇有管押上件纲马到来，将今降指挥关报押马官等知委。如被官司截留，不到行在，管押等并不推恩。其管押官辄敢计会官司截留，当议重作施行。」 
三年正月二十六日，诏：「邕州置买马司，收买战马。每一百匹为一纲，每纲差官二员管押，将校一名、节级二人、牵马禁军或厢军五十人、兽医一名、军典一名。兽医许募百姓。其厢、禁军于一路通差，即不得差寄居待阙官及峒丁、土丁。纲马逐匹各于两胯下用火印纲马字，及造木牌雕刻字号，分明标记格赤、齿岁、毛色等事，于马项如法封记，务要辨验。及于纲解状内声说，实封发遣。预申枢密院，用纸画逐马毛色，以凭照验交收。押纲官如到行在，损失不及一分，依得条法交割了当，与转一官；将校、节级、军兵，并与转一资。失及二分，并降一官资。若有情弊，送大理寺根治。押马纲官兵等在路换易官马，许诸色人告捉。所有罪赏，并依川陕马纲法。」以枢密院言：「广西收买战马，召募押纲使臣无所顾藉，往往在路换易，兵级减克草料，及差峒丁、土丁自邕、管随至行在。地理遥远，回程口券，州县不肯支给，遂于沿路寻于驻军去处，计会截留。」至是，参酌措置，故有是命。 
三月二十一日，诏：「广西起发纲马，到日，委枢密院检详计议官各一员亲赴省马院，当官以元解发纲马状并图画到毛色、齿岁、尺寸逐一点对，并验认火印封记、鬃尾讫，具有无异同，日下申枢密院呈验。仍令省马院候纲马到院，实时依数交收，如法餧养。」 
四月二十三日，泸南沿边安抚使苏觉言：「泸州江门寨引领到西南蕃武翼大夫、归州防御使、泸南夷界都大巡检使何永，差(的)[嫡]弟云礼等，进奉马一百十八匹。契勘何永逐年进奉马以一百一十二匹为额。今来外有六匹，与见任官为信。依近降朝旨，更不收受，送所属收管。」诏令泸南安抚司将上件进奉马差得力将官一员、使臣二人、军兵处合用人数管押，赴枢密院送纳。 
四年二月十八日，枢密院言：「提举广南西路买马李预请官马依条合给草料七分。今相度，除已有养马(士)[土]丁打采外，欲乞纲马未起发间，支破马料五分，于所在州勘支，庶得喂养，不致失所。」从之。 
三月二十三日，神武中军统制杨沂中言：「枢密张浚带到选锋五将并武骑锐士、良家子赤心军，数内一百人见阙官马，止乘骑脚下私马。其上件马一百匹，并堪披带，情愿中官。望看验好弱，支给价钱，即充官马，令元主依旧乘骑，应副使唤。」(从之)诏依，令杨沂中看验，开具格尺、毛色、齿岁，合支价钱，申枢密院。 
九月十五日，明堂赦：「应昨缘军兴以来，诸色人支借过官马，事毕，有隐匿不即送官者，可特与放罪，限一月于所在官司送纳，如法养餧，因便差人管押赴枢密院省马院交割。」 
七年五月十八日，宰执言广西进出格马十匹，御批：「留一匹，余付殿前司。」臣桧等奏曰：「所进马毛骨皆好，前此所进，未尝有也。」上谓秦桧曰：「朕所留一匹，几似代北所生。广西亦有此马，则马之良者，不必西北可知。」 
闰十月八日，宰执言：「杨沂中乞三纲马。」上曰：「川广马到，朕未尝留，尽以均给诸军。若小不均，则谓朕有所偏。杨沂中马少，而张俊近以老马数百匹纳枢密院。可以两纲付沂中，而以一纲付俊。」上驾御诸将，毫发轻重，皆留圣意。 
八年六月二十五日，都大主管成都府利州熙河兰廓秦凤等路茶事兼提举陕西路买马监牧公事张深言：「本司起发纲马赴行在枢密院交纳，全藉沿路程驿桩办人粮、草料、槽具之类。已行得旨，专委逐路漕臣掌管一员兼带提举本路纲马驿程公事。尚虑州县程驿不切预办，仍乞将马纲经过州军通判，如无通判处，签判或判官，于衔位内添入『提辖马纲程驿』六字，候边事毕日仍旧。逐时遍诣所部检察，候岁终考较，如无阙误，从提举司保明申朝廷，特与推赏。若有稽违阙失，取旨责罢。」诏依，押马使臣仍添置一十员。 
九年四月十九日，后殿进呈，上宣谕辅臣曰：「韩世忠欲献一骏马，朕却以无用骏马，卿可自留，以备出入之用。」世忠曰：「今和议巳定，岂复有战阵事。」上曰：「不然。虏虽讲和，战守之备，何可少 !朕方复置茶马司，若更得西马数万匹分拨诸将，乘此闲暇，广武备以戒不虞，和议岂足深恃乎!」 
十一年五月八日，太保、枢密(院)使韩世忠言：「节次蒙恩给赐，及私自买到西马共五百余匹。见权令诸军乘骑，谨具进纳，望下所属，系帐收管。」从之。 
十五年十一月二十一日，兵部言：「秦州每岁买马，旧以二万世为额，合破押马使臣一百一十员。今来西马止有五十八纲，合用使臣五十八员。其余员数，显是冗长，乞权行减罢。」从之。 
十八年四月十五日，领殿前都指挥使职事杨存中言，乞于平江府添盖牧马屋。上宣谕辅臣曰：「应干费用，可令支系官见钱，不得于民间少有科扰。」 
十月十九日，马步军司言，乞将不堪乘骑马下临安府卖，上曰：「若卖与市人，不免屠剥，诚所不忍。其尚堪乘骑者，可发赴省马院。」 
十一月十六日，兵部言：「参酌立定广南西路经略安抚司提点纲马驿程官任满，能点检沿路驿舍槽具动使，供应草料无阙误，及纲马死失、病患、寄留减臕通不及下项厘数：三千匹以上，不满半厘，减一年磨勘；不满一厘，更不赏罢；如任内弛慢，倒毙、寄留满一厘，展一年磨勘；通满二厘，展二年磨勘，通满三厘，展三年磨勘；以上展四年磨勘。」从之。 
二十三年正月二十五日，诏：「茶马司进到纲马，缘押马使臣失于看护，多至疮疥、瘦瘠，仅存皮骨，往往餧养不成。枢密院可委承旨看验，有似此者管押使臣，更不推恩。仍下沿路州军，令如法应副草料。」 
二十四年十二月二日，诏：「西和州宕昌县、阶州峰贴硖两处买马场，每岁起发纲马赴枢密院，押纲使臣往往不得其人，餧养失时，多致倒毙。可自二十五年为始，循环拨付殿前马步三司。如二十五年并拨付殿前司，二十六年分拨付马步军司，二十七年却拨付殿前司。周而复始，皆循此三年为例。仍令逐司当拨马年中，每一纲选差有心力使臣一员、军兵三十人，就买马场团纲起发，赴枢密院交纳。赏罚依已降指挥。」 
二十五年十二月二十一日，尚书省言：「平江府、湖、秀州三衙牧马寨屋，除步军司已造瓦屋外，余系席屋。访闻归司随即毁拆，州县公吏利于乞取，逐时科率于民，显属搔扰。」诏令两浙转运司同逐州措置，以系官钱改造瓦屋。仍差使臣看管，遇有损缺，随时修治，日后更不得科敷。如有违戾去处，许人户越诉。 
二十六年十月四日，成都府利州等路提举买马李润言：「纲马驿顿遥远，乞下利州等路添置改移驿舍。」上曰：「修盖驿舍，所费不多，令于上供系省钱内支拨应副，免致骚扰。」 
十月六日，和州言：「本路转运司标拨和州城外姚冈地盖屋，应副王权军中牧马侵占农田。上谓辅臣曰：「放牧所在，实妨农耕。淮甸旷闲之地甚多，何必逼近居民 可令更切相度，于宽闲去处移盖。」 
闰十月十五日，枢密院言：「茶马司逐年团发纲马赴行在，委承旨司看验。有疮疥瘦瘠马数，其管押使臣等，依寄留、倒毙赏罚。内军兵牵马二匹并疮疥，不推恩；一匹疮疥，减半推赏支钱。其诸军于茶马司取到并广西起发纲马，即未该载，理宜一体。」诏：「今后诸军于茶马司取马并广西起发纲马，赏罚准此。仍令御前诸军都统制遇纲马到，子细看验，分明开具，申枢密院。」 
十二月十七日，尚书驾部员外郎杨偰言：「川、广各置马司，所费不赀，而马以纲来者，皆损耗羸瘠之余，诚可深惜。盖牵送皆和顾游手充代，往往坐视倒毙，甘心逃窜。今欲(取)[乞]除诸军取押外，须遵依旧制，均差诸州在营兵卒，则可无损耗之患。终日奔驰，饥 生疾，至于暮夜，始得餧啖。今若添刍秣为日中计，使马不至甚饥，则可以无羸瘠之患。驿程储峙不足，所管官吏往往逃避，以致无所批请，人马俱困。宜申 提辖驿程官常切觉察。」从之。 
二十七年五月十日，前知化州赵不茹言：「欲行下广西帅司，今后管押马纲，并于逐州见任使臣内差。如此，则州郡无横费之财，使臣无户禄之忧。」从之。 
十七日，枢密都承旨陈正同言：「乞自今后管押马五十五匹，五十四匹到，转一官，减二年磨勘；五十三匹到，转一官，减一年半日磨勘，五十二匹到，转一官，减一年磨勘；五十一匹到，转一官，减半年磨勘。以上使臣，不支犒设，余照见行赏格则例施行。」从之。 
七月十九日，诏：「成都府每岁合起川马，更不发来行在。以十分为率，拨付御前诸军鄂州驻札田师中、建康府驻札王权、镇江府驻札刘宝各三分，池州驻札岳超一分，令逐军差人前去取押。」 
二十八年正月九日，上谓辅臣曰：「平江府改造牧马瓦屋，合用钱物，止令州郡措置，必至科之民间。莫若据间架，每间支与价钱付逐军，令自管认修盖，州郡更不干预。不惟便可办集，亦免科扰之患。如户部阙钱，当从内库支降应副。」 
二十五日，给事中贺允中言：「平江府改造马屋，殿前司彩画到图子两段，其一在旧寨地傍，西至、南至目今皆系稻田，即非荒闲白地。其一在常熟县界，系创行。踏逐北枕山，南瞰湖，东西皆百姓住屋，四至之内，皆膏腴良田。既系民间累世久安之业，岂肯辄以售人 望只委平江府及本路转运司差清强官亲行踏逐系省宽闲水草便利官地，拨付殿前司，依已降自行管认修盖指挥施行。」诏令平江府委官审实，如不系稻田，即优给价直摽拨，不得抑勒搔扰，务在军民两便。 
四月十九日，都大提举茶马司言：「西和州宕昌寨、阶州峰贴硖马场，旧来买马，并发在兴元府马务团纲。昨得旨，自二十五年为始，循环拨付殿前马步三司，令逐司自差官兵就买马场团纲起发。切缘宕昌寨、峰贴硖寨屋窄隘，难以屯泊取马官兵。望依旧令三司官兵就兴元府马务团纲起发。」从之。 
七月二十八日，殿前都指挥使职事杨存中言：「宕昌寨、峰贴硖马场至兴元府二十程，旧来买到马，和顾人夫牵送，并不用心养餧，致有损坏。」送户部勘当。本部欲行下茶马司，和顾人夫，将所买马自宕昌寨、峰贴硖牵送五程，交付吴璘所差官兵牵送七程，接连交付姚仲官兵牵送八程，至兴元府马务团纲施行。仍乞下四川总领所，将管押使臣一员，每日添破衙官五人例铜钱券一道六百六十六文；牵马人兵各添破铁钱七十五文、米二胜，仍札与吴璘、姚仲照会。从之。 
近制：文臣承议郎以上，不得押纲。望下有司看详，比附文臣条例，今后武臣不得以纲赏转至武翼大夫以上。仍行下发纲去处，无得辄〔使〕大夫以上及合转大夫武臣押纲。」从之。 二十九年六月二十四日，中书舍人兼枢密都承旨洪遵言：「川路所遣押马纲使臣，多是见任大夫者，一岁之间，当转官者亡虑数十人，积而计之，盖不鲜矣。此而不革，何以善后 伏 
闰六月五日，兵部言：「三司退马，并分送宣、严、饶、信、衢、婺、处、明、徽、秀州、绍兴、平江、临安府等处出卖。乞行下前项去处，将巳承受未卖马数，尽行分拨本州岛宽阔诸营牧放，差厢军养餧出卖。其卖到钱，发纳所属。如有科扰，令监司觉察。所有日后如遇拣选不堪披带病患马，量支草料，从本军养餧，一面出卖。候卖到钱，发纳所属。」从之。以临安府收禁钱塘保正，缘不纳寄养官马价钱，诘其由。乃是本府承受马步两司所拨退马倒毙，须管陪填。监系经时，无所从出故也。三十年二月十七日，枢密院言：「殿前马步军司每年于茶马司轮取纲马，虽经承旨司看验讫进入，附付逐司交管，并不曾用火印记号。窃虑无以(办)[辨]认。」诏：「今后三衙取押到纲马，看验讫，候降出，令都承旨用火印，拨付逐司。其见管马，亦依此用印。江上诸军委总领所，江州、池州、荆南，委使臣。其后三十一年正月十五日，枢密院言：「欲以殿前司甲字，马军司乙字，步军司丙字，镇江府丁字，建康军戊字，池州己字，江州庚字，鄂州辛字，荆南壬字为文内战马左胯、辎重马并骡马右胯，并用印。退马右胯出字印。其火印，三衙令军器所，江上(军诸)〔诸军〕令总领所，江州、池州、荆南令逐州制造。」从之。 
三十一年正月二十七日，枢密院言：「知濠州刘时乞，两淮所生马虽低小，名为淮马，自成一种，比之江南，尚可蕃息。州县拘籍户马，应副过往借使，是以民间不敢蓄养，甘心负担。望责监司、帅臣严禁差籍户马，庶几民户皆敢放心置买，滋养蓄息。若州县合用马差使者，并各自养一二十疋应副。」诏依，今本路帅臣、监司常切觉察所部州县，不得依前科扰差借。稍有违犯，奏劾取旨，官吏重行黜责。 
三月二十五日，马步军司言：「望将绍兴三十一年分马纲分拨，付马、步军两司遣人取押。仍乞将以后年分纲马以二年为例，殿前司取押一年，马、步军两司分取一年，周而复始。」从之。 
八月二十三日，宰执言，四川茶马司每年起发骒马一十纲，长是补发不足，乞减免二纲，庶几易办。上曰：「此一项马数虽多，而所收驹绝少，其间倒毙者半之，往往军中未必得用。可降指挥，自后住买骒马，亦省官吏草料之费。」以上《中兴会要》。 
绍兴三十二年六月二十六日，孝宗即位，未改元。诏四川宣谕使虞允文将已买到马数，先次疾速具数申枢密院，取旨支(发)[拨]。其后，允文言：「收买战马，约计一百纲，即目买到已及一千余匹，见在兴元府团纲。除已拣选御马(马)见差官管押赴行在外，所有战马，见逐旋排发十纲。其余马数，若接续排发，窃虑科拨与江上诸军，道路迂回。乞指挥分拨交纳去处。」诏令虞允文将买到战马一千匹作二十纲支拨。内荆南诸军五纲、江州诸军十纲、池州诸军五纲，委川秦茶马司差使臣、人兵管押，赴逐军交割。其御进马不须拣拨。 
七月九日，诏：「川陕宣谕使司将起发赴行在纲马，照应每纲合用使臣、牵马人兵等，关报都大提举川、秦茶马两司，那融差拨应付。赏罚并依本司团发纲马体例。其成都、潼川府、夔利州路、京西、湖北、江东西、两浙转运司行下纲马经由州县，据起到纲马合批支口券、草料、钱米，依茶马司见起发马体例，于合取拨窠名内批支应副。其新复州军，未有合发财赋，候将来买到细马起发日，据合批支口券、钱米、草料，于州县应有管窠名内应副。」以川陕宣谕使虞允文申：「本司得旨买马，所有将来买到马起发赴行在等处，其沿路驿程批支草料，并管押官、牵马人兵口食钱米，欲下所属，依茶马司见起发马纲体例批支应副。所有赏罚，亦依例施行。」故有是诏。 
八月五日，主管马军司公事李显忠言：「本司取拨绍兴三十一年分纲马三十六纲，已取押到二十纲，其一十六纲，乞许于所至州军截留，关牒总领所火印。如驻札去处无总领，即关报本州岛守臣火印，依例批放草料。」从之。 
十一月十二日，诏广南西路岁额纲马合用押纲使臣，许令召募寄居待阙或无差遣小使臣，通行差拨，依条给券外，量支与赡家钱。以本路经略安抚司言：「年例：纲马二月已后，次第排拨，至四月间发尽。其春草茂盛，天气暄和，水草可食，极为利济。近因臣僚言广西押马使臣于寄居待阙选差，侵耗常费，得旨，于逐州见任使臣内差拨。本司虽管见任指使一二员，各差押诸般钱银纲运，少有见任人可差，遂致邕州横山寨买下战马阙官管押，常是积留，至夏秋间起发未毕。」故有是诏。 
十二月二十五日，诏广南西路押马使臣至鄂州，全不倒毙、寄留，与添减一年磨勘。通计四年，军兵添钱五贯文省，通作二十贯。若愿就半资公据，亦更支钱五贯文省。其纲内倒毙分数降罚等，并依已降指挥施行。以本路经略安抚司言：「押马使臣差往邕州横山寨领马，管押至诸军交纳，各有立定赏罚。假如池州比较鄂州，祇争八程。其池州全纲到，除转一官资外，更减二年磨勘，占射差遣一次。其鄂州全纲，祇减三年磨勘，委是赏罚不均。乞将池州二年磨勘，裨补鄂州与转一官资。」兵部契勘：「广西差人管押纲马，昨来各以斟量地里远近，立定分数赏罚起发。除池州减赏一节难行外，所有鄂州押马官兵转资，若依所乞，切思太优。」故有是诏。
 兵 宋会要辑稿 兵二五 马政杂录中 
     
宋会要辑稿 兵二五

马政杂录中
孝宗隆兴元年三月二十四日，四川茶马司言：「本司合起纲马，先从诸军自差使臣、军兵，前来取押，往往全纲到军。近缘臣僚言三司取押西马，所差官兵职资高大，费耗批请，又取马官兵二年一次往来道途，弃习武艺，遂令每纲差医兽一名，沿路点检调护外，令茶马司依旧差使臣军兵管押。照得四川牵马人兵不谙养马，沿路偷盗草料，便自逃窜。故近日诸军官兵取押，损毙已多。欲令诸军于逐军拣下不堪披带、曾经养马人内选差。其逐军每岁得马一十五纲，一年不满四百五十人，逐旋差拨，循环归军，委是易于辍那。将校日给米一胜半、铜钱一百五十文省；军兵日支米二胜半、铜钱七十文省。至铁钱地分，纽计支给。本司已用递年开场月分买到马数约度，分作六次到司，开坐月分纲数。(令)[今]后须得照应本司以前立定期限，节次差拨。若依限到来，自无积压留滞。」从之。 
五月四日，枢密院言：「茶马司差牵马军兵等，自来各有立定赏罚。缘知泸州王葆乞将牵马军兵止许转至十将，不许转至副都头。自副都头以上，每一资依条支钱三十贯，即是赏轻罚重。窃虑军兵在路，不肯用心照管，至致寄留、倒毙数多。」诏令兵部遵依自来立定赏格升转施行，仍行下茶马司常切觉察，不得重迭差拨。先是，绍兴三十二年十月六日，知泸州王葆言：「四川诸军差押马运，一次到行在，便转一资，更有借请优厚。」诏茶马司差拨牵马军兵，止转至十将，更不许转行副都头。自副都头以上资级，并支给赏赐。每一资，依条支钱三十贯文省。其纲内若有责罚降资等，并依已降指挥施行。
六月十八日，枢密副都承旨张说画一纲马利害：「一、茶马司起发纲马到行在，并送承旨司看验。其单状内称进马，于鬃下使『进』字火印。阔壮马于两胯下使「 
     
在」火印并封记，鬃尾用蜡固护，并用墨漆木牌子雕刻字号、毛色、齿岁、尺寸于马项下封系。今后先次画所用火印样制申枢密院。一、押马使臣往往在路与牵马军兵夹带商货、禁物，并附私马随行，以致换易及侵夺纲马草料。应到行在，皆是病疥。分往军中喂养半载，方堪乘骑。今后有似此之人，重赐责罚。其茶马司如不觉察约束，乞令承旨司取旨黜责。一、纲马遇到所在驿内州县，往往数日方关，则草料尚有不足。欲行下逐路提点纲马驿程官常切点检。若有违戾去处，具申枢密院，乞重加黜责。一、起发进马每人牵拽一匹，阔壮马每人牵拽二匹。近来押马使臣将沿路逃走人名下一般毛色马抵填见到人名下死损数目，侥求推赏。今后许本纲诸色人告首，仍重立赏钱，将犯人送所属重作施行。一、押马到行在，沿路有寄留、倒毙马数，于所在官司给到公据照验。近来多有公据内刮补马行第，或改易作逃走姓名。今后有刮补公据之人，送所属根勘。一、纲马每遇经过州县，将合得草料并行折钱均分，却令牵马人打草，失于饮喂。欲乞经由州县，不得将草料折钱，须管应办本色。」并从之。 
二十四日，新知静江府方滋言白札子陈请广西买马利害，得旨，条具申枢密院。白札子乞：「一、所发马纲，系差诸州兵级数少，往往拖延，差拨不继。乞逐州更互差人，所至轮替，前期关报管押使臣， 
     
更不别差。见有提点纲马驿程官两员，一员在静江府，一员在抚州，别无责委。若差(官)管押使臣及轮差兵级，乞责委干办钤束，严降指挥，不管稍有违滞疏虞。契勘每年买发战马，每纲差使臣一员、将校五名、医兽一名，分隶诸州军，差拨前去邕州横山寨领马。所至州，别差兵级一名传送，逐州交替，至经略司呈验，排纲分送诸军交纳。依立定赏罚，如全纲交纳，各有转赏；若有倒毙分数，降罚断罪，以为惩劝。今白札子乞逐州更互差人，所至轮替，窃虑传马之人既无赏罚，必不能用心。兼马纲所过，州郡不依时差人替换，深恐留滞，别致死损。欲乞诸州管押兵级依旧例差拨职次人外，今来增买马数，窃恐临时阙使臣差拨。今(指)[措]置，如有心力使臣，愿管押两纲，止请一纲请受之人，即与并行两纲赏罚。所有提点纲马驿程官，欲乞依白札子所请，朝廷申严约束指挥，如稍有违慢，即从本司点检奏劾。一、沿路使臣兵级等合支钱米，乞别拨度牒出卖，拨还诸州支过钱数。『契勘押马使臣、兵级批支口食，缘支省钱米。今来白札所乞拨度牒出卖，拨还诸州支过钱数』，欲乞朝廷行下沿路诸州军，契勘每年押马使臣、兵级经由州县，批支钱米实数，申本路转运司保明申尚书省，下所属给降度牒，前去逐州，依数拨还。每一年买发战马，依已降指挥，沿路州县应付草料四分。缘每年并是春间起发，窃 
     
恐后时。今欲不以时月起发，窃虑秋冬草枯，不堪喂饲，长途却至瘦损。欲依四川茶马纲体例，行下沿州县。如遇秋冬，马纲经由，即支破本色草料七分应副，不致妨阙。」并从之。 
七月十三日，御营使、和义郡王杨存中言：「绍兴二十四年十二月二十日得旨，西和州宕昌、阶州峰贴硖两处，每岁起发纲马可自绍兴二十五年为始，循环拨付殿前、马、步三司。如二十五年并拨殿前司，「二十六年分拨付马、步军司，二十七年分却拨付殿前司。周而复始，皆循此三年为例。后来马步军妄有申请，改以二年为例，将殿前司三十一年纲马取押了当。窃详三十一年、三十二年两年马纲，三司交互取押，所有隆兴元年本司合得马数，马步军司又已取押。今乞更不拨还本司外，望将岁额合起西马七十一纲，自隆兴二年为头，令逐司照应绍兴二十四年十二月二日已降指挥，皆循三年为例，各司自行差人取押。并令依例，各差统领官一员前去宕昌马场监视买发。」从之。 
</div>
    <div class="pagination">
<a href="宋会要辑稿_page442.html">上一页</a><span>...</span><a href="宋会要辑稿_page438.html">438</a><a href="宋会要辑稿_page439.html">439</a><a href="宋会要辑稿_page440.html">440</a><a href="宋会要辑稿_page441.html">441</a><a href="宋会要辑稿_page442.html">442</a><span class="current-page">443</span><a href="宋会要辑稿_page444.html">444</a><a href="宋会要辑稿_page445.html">445</a><a href="宋会要辑稿_page446.html">446</a><a href="宋会要辑稿_page447.html">447</a><a href="宋会要辑稿_page448.html">448</a><span>...</span><a href="宋会要辑稿_page444.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
