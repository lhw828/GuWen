<!DOCTYPE html>
<html>
<head>
    <meta charset="UTF-8">
    <title>续通志 - 第 318 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 318 页/共 1359 页</h1>
    <div class="content">不啻三万四千余缗又有见任寄居官请奉过往官兵批券督索拖欠畧无虚日于是屡诏蠲除孝宗隆兴二年知赣州赵公称以宽剩钱为民 
代输夏税是后守臣时有代输者淳熙三年臣僚言湖北百姓广占官田量输常赋似为过优比议者欲从实起税而开陈首之门殊不思朝廷 
往年经界独两淮京西湖北依旧盖以四路被边土广人稀诱之使耕犹惧不至若履亩而税孰肯远徙力耕以供公上之赋哉今湖北唯鼎澧 
地接湖南垦田稍多自荆南安复岳鄂汉沔污莱弥望户口稀少且江南狭乡百姓远求请佃以田亩宽而税赋轻也若从议者之言恐于公家 
无一毫之益而良民有无穷之扰矣宜诱其开耕不必增税使田畴尽辟岁收滋广一遇丰稔平籴以实边则所省漕运亦博望依绍兴十六年 
诏旨以十分为率年增输一分不愿开垦者即许退田别佃期限稍宽取之有渐远民安业一路幸甚诏户部议之光宗绍熙元年臣僚言古者 
赋税出于民之所有不强其所无今之为绢者一倍折而为钱再倍折而为银银愈贵钱愈艰得谷愈不可售使民贱粜而贵折则大熟之岁反 
为民害愿诏州郡凡多取而多折者重置于罚民有粜不售者令常平就籴异时岁歉平价以粜庶于民无伤于国有补诏从之至杂税之兴南 
渡后唯四川最多高宗建炎四年尽起元丰以来诸路常平司坊场钱又次科激赏绢又次奇零绢估钱又次布估钱又次常平司积年本色又 
次对籴米皆于常赋外岁增之军储稍充而民始困六年都官员外郎冯康国言四川地狭民贫祖宗时正税重者折科稍轻正税轻者折科稍 
重二者平准民甚安之近年漕总二司辄更旧法反复纽折取数务多致民弃业逃移望并罢之一道旧制诏如所请

　　△辽

　　辽太祖任韩延徽始制国用太宗籍五京户丁以定赋税其市并之赋各归头下军州

　　△金

　　金制官地输租私田输税其田分为九等而差次之夏税亩取三合秋税亩取五升又纳秸一束束十有五斤屯田户佃官地有司移明安 
穆昆督之凡输送粟麦三百里外石减五升以上每三百里递减五升粟折秸百称者百里内减三称二百里减五称不及三百里减八称三百 
里及输本色槀草各减十称计民田园邸舍车乘牧畜种植之资藏镪之数征钱有差谓之物力钱遇差科必按版籍有横科均科桑被灾不能 
成蚕则免丝绵绢税诸路雨雪及禾稼收获之数月以捷步申户部叙使品官之家并免杂役验物所当输者止出雇钱输纳凡有出身不兴齐 
民等者皆免一身之役世宗大定三年诏曰朕比以元帅府便宜行事今闻陕西河南山东北京以东及北边州郡调发甚多省部又与他州一 
例征取赋役是重扰也可凭元帅府已取者例蠲除之后尚书省奏两路田多峻陂硗瘠者往往再岁一易若不以地等级蠲除则有不均遂敕 
特免一分外中田复减一分下田减二分旧制夏秋税纳麦粟草三色以各处所输之物不一户部复令以诸所用物折纳乃命太府监应折纳 
之物为祇承宫禁者治黄河薪刍增直二钱折纳黄河岸所用木石非土产令所属计置罢他应折纳者

　　△元

　　元制取于内郡者仿唐租庸调之法曰丁税曰地税取于江南者仿唐两税法曰秋税曰夏税自太宗始行之太宗初制每户科粟二石后 
以兵食不足增为四石至丙申年乃定科征之法令诸路验民成丁之数每丁岁科粟一石驱丁五升闲有耕种者或验其牛具之数或验其土 
地之等征之丁税少而地税多者纳地税地税少而丁税多者纳丁税岁书其数于册由课税所申省以闻世祖至元十七年命户部大定诸例 
全科户丁税每丁粟三石驱丁粟一石地税每亩粟三升减半科户丁税每丁粟一石新收交参户第一年五斗因年递加之地税亦每亩税三 
升其输仓粟每粟一石折纳轻赍钞二两后因姚元之请命江南税粮依宋旧例折输绵绢杂物继又用耿左丞言令输米三之一余并以钞折 
焉成宗元贞二年始定征江南夏税之制于是秋税止命输租夏税则输以木绵布绢丝绵等物唯湖广则罢宋夏税改科门摊泰定初有设助 
役粮其法命江南民户有田一顷之上者于所输税外每顷量出助役之田具书于册里正以次掌之岁收其入以助充役之费焉其科差之法 
有二曰丝料曰包银各验户之上下而定其数丝科之法太宗丙申年始行之每二户出丝一斤并随路丝线颜色输于官五户出丝一斤并随 
路丝线颜色输于本位包银之法宪宗乙卯年始定之初汉民科纳包银六两后止征四两二两输檭二两折收丝绢颜色等物世祖中统以后 
复定户籍科差条例有元管户交参户漏籍户协济户诸户之中又有丝银全科户减半科户止纳丝户止纳钞户外又有摊丝户其丝料包银 
之外又有俸钞之科其法亦以户之高下为等全科户输一两减半户输五钱大德六年又命止输丝户每户科俸钞中统钞一两包银户每户 
科二钱五分摊丝户每户科摊丝五斤八两

　　△明

　　明太祖即位之初定赋役法一以黄册为准有丁有田丁有役田有租租曰夏税曰秋粮役有里甲有均徭有杂泛以户计曰甲役以丁计 
曰徭役上命非时曰杂役皆有力役有雇役其两税洪武时夏税有米麦有钱钞有绢秋粮有米有钱钞有绢孝宗弘治时会计之数夏税有大 
小米麦有麦荍有丝绵并荒丝有税丝有丝绢折绢有税丝折绢有本色丝有农桑丝折绢有农桑零丝有人丁丝折绢有改科绢有绵花折布 
有苎布有土苎有红花有麻布有钞有租钞有税钞有原额小绢有币帛绢有本色绢有绢有折色丝秋粮有米有租钞有赁钞有山租钞有租 
丝有租绢有租粗麻布有课程绵布有租苎布有牛租半谷有地亩绵花绒有枣子易米有枣株课米有课程苎麻折米有绵布有鱼课米有改 
科丝折米神宗万历时小有所增损大畧以米麦为主而丝绢与钞次之初制赋法天下官民田赋几官田亩税五升三合民田减二升万历时 
始有事于加派役法初制按田出丁后皆佥有力之家名曰大户而初法亦渐弛云

　　钦定续通志卷一百五十三

　　●钦定续通志卷一百五十四　食货略三

　　食货略 【三】

　　历代户口丁中
　　钱币

　　○历代户口丁中

　　（臣）等谨案郑氏通志沿通典之例户口丁中列为两门而丁中仍杂以户口未能条分缕析今谨依马氏通考之例合户口丁中为一 
门凡正史所载以及他书之可以援据者备为捃摭详列于左又按丁中之义唐制十六为中二十一为丁后各朝有可考者宋时以二十为丁 
己与唐少异金则以十六为中十七为丁明代民始生籍其名曰不成丁年十六曰成丁较前代之法又不同云

　　唐
　　五代
　　宋
　　金
　　元
　　明

　　△唐

　　唐宪宗元和时户二百四十七万三千九百六十三六年制自定两税以来刺史以户口增损为其殿最故有析户以张虚数或分产以系 
户兼招引浮客用为增益至于税额一无所加徒使人心易摇土著者寡观察使严加访察必令诣实穆宗长庆时户三百九十四万四千五百 
九十五敬宗宝历时户三百九十七万八千九百八十二文宗开成四年户四百九十九万六千七百五十二武宗会昌时户四百九十五万五 
千一百五十一元年正月制安土重迁黎民之性苟非艰窘岂至流亡将欲招绥必在资产诸道频遭灾沴州县不为申奏百姓输纳不办多有 
逃移长吏惧在官之时破失人户或恐务免正税减克料钱祇于现在户中分外摊配亦有破除逃户桑地以充税钱逃户产业已无归还不得 
见户每年加配流亡转多自今以后应州县开成五年以前观察使刺史差强明官就村乡诣实检会桑田屋宇等仍敕令长加检校租佃与人 
勿令荒废据所得与纳户内正税有余即官为收贮待归还给付如欠少即与收破至归还日不须征理自今己后二年不归复者即仰县司召 
人给付承佃仍给公凭任为永业其逃户钱草斛斗等计留使钱物合十分中三分已上者并仰于当州当使杂给用钱内方圆权落下不得克 
正员官吏料钱及馆驿使料递乘作人课等钱仍任大户归还日渐复元额

　　△五代

　　周太祖广顺三年敕天下县邑素有等差年代既深增损不一其中有户口虽众地望则卑地望虽高户口至少每至调集不使铨衡宜立 
成规庶协公共应天下州府及县除赤县畿县次赤次畿外其余三千户以上为望县二千户以上为紧县一千户以上为上县五百户以上为 
中县不满五百户为中下县宜令所司据今年天下县户口数定望紧上中下次等奏闻户部据今年诸州府所管县户数目定为望县六十曰 
紧县七十上县一百二十四中县六十五下县九十七

　　△宋

　　宋太祖建隆元年户九十六万七千三百五十三干德元年令诸州岁奏男夫二十为丁六十为老女口不预开宝四年诏曰朕临御以来 
忧恤百姓所通抄人数目寻常别无差徭只以春初修河盖是与民防患而闻豪要之家多有欺罔并差贫阙岂得均平特开首举之门明示赏 
罚之典应河南大名府宋亳宿颍青徐兖郓曹沂濮蔡陈许汝邓济卫淄潍滨棣沧德贝冀澶滑怀孟磁相邢洺镇博瀛莫深扬泰楚泗州高邮 
郓所抄丁口宜令逐州判官县令佐子细通检不计主户中客小客尽底通抄差遣之时所冀共分力役敢有隐漏令佐除名典吏决配募告者 
以犯人家财赏仍免三年差役太宗雍熙元年令江浙荆湖广南民输丁钱以二十成丁六十入老并身有疾废者免之真宗大中祥符四年诏 
</div>
    <div class="pagination">
<a href="续通志_page317.html">上一页</a><span>...</span><a href="续通志_page313.html">313</a><a href="续通志_page314.html">314</a><a href="续通志_page315.html">315</a><a href="续通志_page316.html">316</a><a href="续通志_page317.html">317</a><span class="current-page">318</span><a href="续通志_page319.html">319</a><a href="续通志_page320.html">320</a><a href="续通志_page321.html">321</a><a href="续通志_page322.html">322</a><a href="续通志_page323.html">323</a><span>...</span><a href="续通志_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
