<!DOCTYPE html>
<html>
<head>
    <meta charset="UTF-8">
    <title>续通典 - 第 215 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 215 页/共 410 页</h1>
    <div class="content">
　　○十二律

　　宋陈祥道礼书太师掌六律六同以合阴阳之声阳声黄钟太蔟姑洗蕤宾夷则无射阴声大吕应钟南吕函钟小吕夹钟盖日月所会在天而右转斗柄所建在地而左旋转旋虽殊而交错互见如表里然故子合于丑寅合于亥辰合于酉午合于未申合于巳戌合于卯故大司乐奏黄钟歌大吕以祀天神奏太蔟歌应钟以祭地祇奏姑洗歌南吕以祀四望奏蕤宾歌函钟以祭山川奏夷则歌小吕以享先妣奏无射歌夹钟以享先祖皆即其所合者用之也唐之祭社下歌太蔟上歌黄钟赵慎言曰太蔟阳也位在寅应钟阴也位在亥故斗建亥则日月会于寅斗建寅则日月会于亥是知圣人之制取合于阴阳歌奏之仪用符于交会陈旸乐书阳六为律阴六为吕律与吕异合而言之吕亦谓之律此礼运所以有五声六律十二管之说也蔡元定律吕新书律吕本原黄钟篇曰长九寸空围九分积八百一十分按天地之数始于一终于十其一三五七九为阳九者阳之成也其二四六八十为阴十者阴之成也黄钟者阳声之始阳气之动也故其数九分寸之数具于声气之元不可得而见及断竹为管吹之而声和候之而气应而后数始形焉均其长得九寸审其围得九分积其实得八百一十分长九寸围九分积八百一十分是为律本度量衡权于是而受法十一律由是而损益焉 【其证辨曰律长则声浊而气先至律短则声清而气后至极长极短则不成声而气不应今欲求声气之中而莫适为准莫若且多截竹以拟黄钟之管或极其短或极其长长短之内每差一分而为一管皆即以其长权为九寸而度其围径如黄钟之法焉更迭以吹则中声可得浅深以列则中气可验苟声和气应则黄钟之为黄钟者信矣黄钟者信则十一律与度量权衡者得矣后世不知出此而惟尺之求晋氏而下多求之金石梁隋以来又参之秬黍至王朴专恃累黍金石亦不复考夫金石真伪固难尽信而秬黍长短大小不同尤不可恃古人谓子榖秬黍中者实其龠是先得黄钟而后度之以黍以见周径之度以生度量权衡之数而己非律生于黍也百世之下欲求百世之前之律者亦求之声气之元而毋必之于秬黍斯得之矣】 理宗绍定闲姜夔言登歌当与奏乐相合周官歌奏取阴阳相合之义歌者登歌彻歌是也奏者金奏下管是也奏六律主乎阳歌六吕主乎阴声不同而德相合也自唐以来始失之故赵慎言云祭祀有下奏太蔟上歌黄钟俱是阳律既违礼经抑乖会合今太常乐曲奏夹钟者奏阳歌阴其合宜歌无射乃或歌大吕奏函钟者奏阴歌阳其合宜歌蕤宾乃或歌应钟奏黄钟者奏阳歌阴其合宜歌大吕乃杂歌夷则夹钟仲吕无射矣苟欲合天人之和此所当改

　　○五声八音名义

　　宋陈祥道礼书万物盈于天地之闲而若坚若脆若劲若韧若实若虚若沈若浮莫过于金石土革丝木匏竹而天下之音具存矣可以和神人可以作动物非深于乐者其能究此乎盖乐器重者从细轻者从大大不踰宫细不踰羽太细之中则角而已金重者也故尚羽瓦丝轻者也故尚宫石轻于金而重于瓦丝故尚角匏竹无细大之从故尚议革木无清浊之变故一声此八音之所以直八卦而遂八风也盖主朔易者坎也故其音革而风广莫为果蓏者艮也故其音匏而风融震为竹故其音竹而风明庶巽为木故其音本而风清明兑为金故其音金而风阊阖干为玉故其音石而风不周瓦土器也故坤音瓦而风凉蚕火精也故离音丝而风景以方言之金石则土类也西凝之方也故三者在西匏竹则木类也东生之方也故三者在东丝成于夏故在南革成于冬故在北小胥之序八音先之以金石土中之以革丝后之以匏竹木盖西者声之方虚者声之本故音始于西而终于东西则先金石而后土者阴逆推其所始也东则先匏竹而后木者阳顺序其所生也革丝居南北之正而先革而后丝亦先虚之意与理宗绍定三年姜夔进大乐议于朝言绍兴大乐多用大晟所造有编钟镈钟景钟有特磬玉磬编磬三钟三磬未必相应埙有大小箫箎笛有长短笙竽之簧有厚薄未必能合度琴瑟弦有缓急燥湿轸有旋复柱有进退未必能合调总众音而言之金欲应石石欲应丝丝欲应竹竹欲应匏匏欲应土而四金之音又欲应黄钟不知其果应否乐曲知以七律为一调而未知合度之义知以一律配一字而未知永言之旨黄钟奏而声或林钟林钟奏而声或太蔟七音之协四声各有自然之理今以平入配重浊以上去配轻清奏之多不谐协八音之中琴瑟尤难琴必每调而改弦瑟必每调而退柱上下相生其理至妙知之者鲜又琴瑟声微每见蔽于钟磬鼓箫之声匏竹土声长而金石常不能以相待往往考击失宜消息未尽至于歌诗则一句而钟四击一字而竽一吹未协古人槁木贯珠之意况乐工苟焉占籍击钟磬者不知声吹匏竹者不知穴操琴瑟者不知弦同奏则动手不均迭奏则发声不属比年人事不和天时多忒由大乐未有以格神人召和气也宋史音乐志宫声沉粗大而下为君声合口通音谓之宫其声雄洪商声劲凝明达上而下归于中为臣声开口吐声谓之商将将仓仓然角声长而通彻中平而正为民声声出齿闲谓之角喔喔确确然征声抑扬流利从下而上归于中为事声齿合而唇启谓之征倚倚嚱嚱然羽声喓喓而远彻细小而高为物声齿开唇聚谓之羽诩雨酗芋然明世宗嘉靖闲廖道南奏礼曰五声六律十二管旋相为宫孟子亦曰不以六律不能正五音五音也者天地自然之声也在天为五星之精在地为五行之气在人为五脏之声出于脾合口而通之谓之宫出于肺闭口而吐之谓之商出于肝而张口涌吻谓之角出于心而齿合吻开谓之征出于冑而齿开吻聚谓之羽宫土行也君象也其性信其味甘其色黄其事思其位戊己其数八十有一其声重以舒犹夫牛之鸣窌也而主合也商金行也臣象也其性义其味辛其色白其事言其位庚辛其数七十有二其声明以敏犹夫羊之离群也而主张也角木行也民象也其性仁其味酸其色青其事貌其位甲乙其数六十有四其声防以约犹夫雉之登木也而主涌也征火行也事象也其性礼其味苦其色赤其事视其位丙丁其数五十有四其声泛以疾犹夫豕之负骇也而主分也羽水行也物象也其性智其味咸其色黑其事听其位壬癸其数四十有八其声散以虚犹夫马之鸣野也而主吐也宫数八十有一下生为征征数五十有四上生为商商数七十有二下生为羽羽数四十有八上生为角角数六十有四五色成文而不乱八风从律而不奸百度得数而有常史记曰宫动脾而和正圣商动肺而和正义角动肝而和正仁征动心而和正礼羽动肾而和正智闻宫音使人温舒而广大闻商音使人方正而好义闻角音使人恻隐而爱人闻征音使人乐善而好施闻羽音使人整齐而好礼声音之道与政通矣伏愿敕下所司延访通乐之儒遴选典乐之官务重其任而不泛视以为常务久其任而不更易以为数凡协律郎必择其行谊端谨者律闲熟者不许虚应故事而卑污宂滥得以列其闲凡乐舞生必择其年貌精壮礼节闲熟者不许滥收庸品而琐屑龌龊得以容其迹庶乎教之豫而有本习之久而自化而古乐可复矣

　　○五声十二律旋相为宫

　　周世宗显德六年正月枢密使王朴上疏云黄帝吹九寸之管得黄钟之声为乐之端也半之清声也倍之缓声也三分其一次损益之相生之声也十二变而复黄钟声之总数也乃命之曰十二律旋迭为均均有七调合八十四调播之于八音着之于歌颂宗周而上率繇斯道自奏而下旋宫声废洎东汉虽有太子丞鲍邺兴之亦人亡而息无嗣续之者汉至隋垂十代凡数百年所存者黄钟之宫一调而己十二律中惟用七声其余五律谓哑钟盖不用故也唐太宗用祖孝孙张文收考正雅乐而旋宫八十四调复见于时在悬之器方无哑者安史之乱京都为嘘器之与工十不存一所用歌奏渐多纰缪逮乎黄巢之余工器都尽购募不获文记亦亡集官酌详终不知其制度时有太常博士殷盈孙按周官考工记之文铸镈钟十二编钟二百四十处士萧承训较定石磬今之在悬者是也虽有乐器之状殊无相应之和逮乎伪梁后唐历晋与汉皆享国不远未暇及于礼乐至于十二镈钟不问声律宫商但循环而击编钟编磬徒悬而已丝竹匏土仅有七声作黄钟之宫一调亦不和备其余八十三调于是乎冺绝乐之缺坏无甚于今陛下命中书舍人窦俨参详太常乐事不踰月调品八音粗加和会以臣曾学律历宣示古今乐录令臣讨论臣虽不敏敢不奉诏遂依唐法以秬黍较定尺度长九寸虚径三分为黄钟之管与见在黄钟之声相应以上下相生之法推之得十二律管以为众管互吹用声不便乃作律准十三弦宣声长九尺张弦各如黄钟之声以第八弦六尺设柱为林钟第三弦八尺设柱为太蔟第十弦五尺三寸四分设柱为南吕第五弦七尺一寸三分设柱为姑洗第十二弦四尺七寸五分设柱为应钟第七弦六尺三寸三分设柱为蕤宾第二弦八尺四寸四分设柱为大吕第九弦五尺六寸三分设柱为夷则第四弦七尺五寸一分设柱为夹钟第十一弦五尺一分设柱为无射第六弦六尺六寸八分设柱为中吕第十三弦四尺五寸设柱为黄钟之清声十二声中旋用七声为均均之主者宫也征商羽角变宫变征次焉发其均主之声归乎本音之律七声迭应而不乱乃成其调均有七调声有十二均合八十四调歌奏之曲繇之出焉旋宫之声久绝一曰而补出臣独见恐未详悉望下中书门下集百官及内外知音者较其得失然后依调制曲八十四调曲有数百今见存者九曲而已皆谓之黄钟之宫声其余六曲错杂诸调盖传习之误也唐初虽有旋宫之乐至于用曲多与礼文相违既不敢用唐为则臣又懵学独力未能备究古今亦望集多闻知礼乐者上本古典下顺常道定其义理于何月行何礼合用何调何曲声数长短几变成议定而制曲方可久长行用所补雅乐旋宫八十四调并所定尺所吹黄钟管所作律准谨上进疏奏帝称善因命百官议而行之宋神宗元丰五年开封布衣叶防上书论乐器律曲不应古法范镇言国朝三大祀乐谱并依周礼然其说有黄钟为角黄钟之角黄钟为角者夷则为宫黄钟之角者姑洗为角十二律之于五声皆如此率而世俗之说乃去之字谓太蔟曰黄钟商姑洗曰黄钟角林钟曰黄钟征南吕曰黄钟羽今叶防但通世俗之说而不见周礼正文所以称均有差也蔡元定律吕新书变律篇曰黄钟十七万四千七百六十二 【小分四百八十六】 全八寸七分八厘一毫六丝二忽不用半四寸三分八厘五毫三丝一忽林钟十一万六千五百○○八 【小分三百二十四】 全五寸八分二厘四毫一丝一忽三初半二寸八分五厘六毫五丝六初太蔟十五万五千三百四十四 【小分四百三十二】 全七寸八分二毫四丝四忽七初不用半三寸八分四厘五毫六丝六忽八初南吕十○万三千五百六十三 【小分四十五】 全五寸二分三厘一毫六丝一初六秒半二寸五分六厘七丝四忽五初三秒姑洗十三万八千○○八十四 【小分六十】 全七寸一厘二毫二丝二初二秒不用半三寸四分五厘一毫一丝一初一秒应钟九万二千○○五十六 【小分四十】 全四寸六分七毫四丝三忽一初四秒 【余一算】 半二寸三分三毫六丝六忽六秒强不用按十二律各自为宫以生五声二变其黄钟林钟太蔟南吕姑洗应锺六律则能具足至蕤宾大吕夷则夹钟无射仲吕六律则取黄钟林钟太蔟南吕姑洗应钟六律之声少下不和故有变律变律者其声近正而少高于正律也然仲吕之实一十三万一千○○七十二以三分之不尽二算既不可行当有以通之律当变者有六故置一而六三之得七百二十九以七百二十九因仲吕之实十三万一千○○七十二为九千五百五十五万一千四百八十八三分益一再生黄钟林钟太蔟南吕姑洗应钟六律又以七百二十九归之以从十二律之数纪其余分以为忽秒然后洪纤高下不相夺伦至应钟之实六千七百一十○万八千八百六十四以三分之又不尽一算数又不可行此变律之所以止于六也变律非正律故不为宫也 【其证辨曰宫羽之闲有变宫角征之闲有变征此亦出于自然左氏所谓七音汉前志所谓七始是也然五声者正声故以起调毕曲为诸声之纲至二变声则不比于正音但可济其不及而己然有五音而无二变亦不可以成乐也】 八十四声篇曰黄钟不为他律役所用七声皆正律无空积忽微自林钟而下则有半声大吕太蔟一半声夹钟姑洗二半声蕤宾林钟四半声夷则南吕五半声无射应钟为六半声仲吕为十二律之穷三半声也自蕤宾而下则有变律蕤宾一变律大吕二变律夷则三变律夹钟四变律无射五变律仲吕六变律也皆有空积忽微不得其正故黄钟独为声气之元虽十二律八十四声皆黄钟所生然黄钟一均所谓纯粹中之纯粹者也八十四声正律六十三变律二十一六十三者九七之数也二十一者三七之数也 【其证辨曰汉前志黄钟为宫则太蔟姑洗林钟南吕皆以正声应无有忽微不复与他律为役者同心一统之义也非黄钟而他律虽当其月自宫者则其和应之律有空积忽微不得其正此黄钟至尊亡与并也按黄钟为十二律之首他律无大于黄钟故其正声不为他律役其半声当为四寸五分而前乃云无者以十七万七千一百四十七之数不可分又三分损益上下相生之所不及故亦无所用也至于大吕之变宫夹钟之羽仲吕之征蕤宾之变征夷则之角无射之商自用变律半声非复黄钟矣此其所以最尊而为君之象然亦非人之所能为乃数之自然他律虽欲役之而不可得也此一节最为律吕旋宫用声之纲领古人言之己详惟杜佑通典再生黄钟之法为得之而他人皆不及也】 六十调篇曰十二律旋相为宫各有七声合八十四声宫声十二商声十二角声十二征声十二羽声十二凡六十声为六十调其变宫十二在羽声之后宫声之前变征十二在角声之后征声之前宫征皆不成凡二十四声不可为调黄钟宫至夹钟羽并用黄钟起调黄钟毕曲大吕宫至姑洗羽并用大吕起调大吕毕曲太蔟宫至仲吕羽并用太蔟起调太蔟毕曲夹钟宫至蕤宾羽并用夹钟起调夹钟毕曲姑洗宫至林钟羽并用姑洗起调姑洗毕曲仲吕宫至夷则羽并用仲吕起调仲吕毕曲蕤宾宫至南吕羽并用蕤宾起调蕤宾毕曲林钟宫至无射羽并用林钟起调林钟毕曲夷则宫至应钟羽并用夷则起调夷则毕曲南吕宫至黄钟羽并用南吕起调南吕毕曲无射宫至大吕羽并用无射起调无射毕曲应钟宫至大蔟羽并用应钟起调应钟毕曲是为六十调六十调即十二律也十二律即一黄钟也黄钟生十二律十二律生五声二变五声各有纪纲以成六十调六十调皆黄钟损益之变也宫商角三十六调老阳也其征羽二十四调老阴也调成而阴阳备也或曰日辰之数由天五地六错综而生律吕之数由黄钟九寸损益而生二者不同至数之成则日有六甲辰有五子为六十日律吕有六律五声为六十调若合符节何也曰即所谓调成而阴阳备也夫理必有对待数之自然也以天五地六合阴与阳言之则六甲五子究于六十其三十六为阳四十二为阴以黄钟九寸纪阳不纪阴言之则六律五声究于六十亦三十六为阳二十四为阴盖一阳之中又自有阴阳也非知天地之化育者不能与于此 【其证辨曰礼运五声六律十二管还相为宫孔氏疏曰黄钟为第一宫至仲吕为第十二宫各有五声凡六十声按声者所以起调毕曲为诸声之纲领礼运所谓还相为宫所以始于黄钟终于南吕也后世以变宫变征参而为八十四调其亦不考矣】 理宗绍定闲姜夔言古乐祗用十二宫周六乐奏六律歌六吕惟十二宫也王大食三侑注云朔日月半随月用律亦十二宫也十二管各备五声合六十声五声成一调故十二调古人于十二宫又特重黄钟一宫而己齐景公作征招角招之乐师涓师旷有清商清角清征之操两汉暨魏以来燕乐用之雅乐未闻有以商角征羽为调者惟迎气有五引而己隋书云梁陈雅乐并用宫声是也若郑译之八十四调出于苏祗婆之琵琶大食小食般涉者胡语伊州石州甘州婆罗门者胡曲绿腰诞黄龙新水调者华声而用胡乐之节奏惟瀛府献仙音谓之法曲即唐之法部也凡有催衮者皆胡曲耳法曲无是也且其名八十四调者其实则有黄钟太蔟夹钟仲吕林钟夷则无射七律之宫商羽而巳于其中又缺太蔟之宫商羽焉国朝大乐诸曲多袭唐旧窃谓以十二宫为雅乐周制可举以八十四调为宴乐胡部不可杂郊庙用乐咸当以宫为曲

　　○五声十二律相生法

　　宋陈祥道礼书曰先王因天地阴阳之气而辨十有二辰因十有二辰而生十有二律统之以三故黄钟统天林钟统地太蔟统人所以象三才生之以八故黄钟生林钟林钟生太蔟太蔟生南吕之类所以象八风律生吕为同位所以象夫妇吕生律为异位所以象子母六上所以象天地之六气五下所以象天地之五行其长短有度其多寡有数其损益有宜始于黄钟终于仲吕黄钟太蔟姑洗损阳以生阴林钟南吕应钟益阴以生阳蕤宾夷则无射又益阳以生阴大吕夹钟中吕又损阴以生阳何则黄钟太蔟姑洗阳之阳也林钟南吕应钟阴之阴也阳之阳阴之阴则阳息阴消之时故阳常下生而有余阴常上生而不足蕤宾夷则无射阴之阳也大吕夹钟中吕阳之阴也阴之阳阳之阴则阳消阴息之时故阳常上生而不足阴常下生而有余然则子午以左皆上生子午以右皆下生矣郑康成以黄钟三律为下生蕤宾三律为上生其说是也班固则类以律为下生吕为上生误矣朱子答廖子晦书凡十二律各以本律为宫而生四律如黄钟为宫则太蔟为商姑洗为羽林钟为征南吕为角是黄钟一均之声也若林钟为宫则南吕为商应钟为角太蔟为征姑洗为羽是林钟一均之声也各就其宫以起四声而后六十律之声备非以黄钟定为宫太蔟定为商姑洗定为羽林钟定为征南吕定为角也但黄大太夹姑中蕤林夷南无应为十二律长短之次宫商角征羽为五声长短之次黄钟一均上生下生长短皆顺故得各用其全律之正声自林钟之宫而生太蔟之征则林钟六寸而太蔟八寸征反长于宫而声失其序矣故以十二律而言虽当为林钟上生太蔟而以五声而言则当为宫下生征而得太蔟半律四寸之管其声方顺又自太蔟半律四寸之征而生南吕五寸有奇之商则于律虽本为下生而于声反为上生矣自南吕五寸有奇之商而生姑洗七寸有奇之羽则于律虽本为上生而于声则又当用其半而为下生矣自姑洗半律三寸有奇之羽而生应钟四寸有奇之角则于律虽为下生而于声反为上生矣其余十律皆然孔疏盖知此法但言之不详耳半律杜佑通典谓之子声者是也此是古法但后人失之而惟存黄钟大吕太蔟夹钟四律有四清声即此半声是也变宫变征始见于国语注中及后汉乐志乃十二律之本声自宫而下六变七变而得之者非清声也如黄钟为宫则第六变得应钟为变官第七变得蕤宾为变征如林钟为宫则第六变得蕤宾为变官第七变得大吕为变征是也十二律皆有二变一律之内通前五声合为七均祖孝孙王朴之乐皆同所以有八十四调者盖每律各添此二声而得之也蔡元定律吕新书律生五声篇曰宫声八十一商声七十二角声六十四征声五十四羽声四十八按黄钟之数九九八十一是为五声之本三分损一以下生征征三分益一以上生商商三分损一以下生羽羽三分益一以上生角至角声之数六十四以三分之不尽一算数不可行此声之数所以止于五也或曰此黄钟一均五声之数他律不然曰置本律之实以九九因之三分损益以为五声再以本律之实约之则宫固八十一商亦七十二角亦六十四征亦五十四羽亦四十八矣 【其证辨曰汉志易曰参天两地而倚数天之数始于一终于二十五其义纪之以三故置一得三又二十五分之六凡二十五置终天之数得八十一以天地五位之合终于十者乘之为八百一十分应历一统千五百三十九岁之章数黄钟之实也繇此之义起十二律之周径地之数始于二终于三十其义纪之以两故置一得二凡三十置终地之数得六十以地中六数乘之为三百六十今当期之日林钟之实也入者继天顺地序气成物统八卦调八风理八政正八节谐八音舞八佾监八方被八荒以终天地之功故八八六十四其义极天地之变以天地五位之合终于十者乘之为六百四十分以应六十四卦太蔟之实也按汉志以黄钟林钟太蔟三律之长自相乘又因之以十也黄钟长九寸九九八十一又以十因之为八百一十林钟长六寸六六三十六又以十因之为三百六十太蔟长八寸八八六十四又以十因之为六百四十黄钟应历一统林钟当期之日太蔟应六十四卦皆倚数配合为说而已独黄钟云繇此之义起十二律之周径盖黄钟十其广之分以为长十一其长之分以为广故空围九分积八百一十分其数与此相合长九寸积八百一十分则其周径可以数起矣即胡安定所谓径三分四厘六毫围十分二厘八毫者是也孟康不察乃谓凡律围径不同各以围乘长而得此数者盖未之考也】 黄钟之实篇曰子一黄钟之律丑三为丝法寅九为寸数卯二十七为毫法辰八十一为分数己二百四十三为厘法午七百二十九为厘数未二千一百八十七为分法申六千五百六十一为毫数酉一万九千六百八十三为寸法戍五万九千○○四十有九为丝数亥一十七万七千一百四十七黄钟之实按黄钟九寸以三分为损益故以三历十二辰得一十七万七千一百四十七为黄钟之实其十二辰所得之数在子寅辰午申戍六阳辰为黄钟寸分厘毫丝之数在亥酉未己卯丑六阴辰为黄钟寸分厘毫丝之法其寸分厘毫丝之法皆用九数故九丝为毫九毫为厘九厘为分九分为寸为黄钟盖黄钟之实一十七万七千一百四十七之数以三约之为丝者五万九千四十九以二十七约之为毫者六千五百六十一以二百四十三约之为厘者七百二十九以二千一百八十七约之为分者八十一以一万九千六百八十三约之为寸者九由是三分损益以生十一律焉或曰径围之分以十为法而相生之分厘毫丝以九为法何也曰以十为法者天地之全数也以九为法者因三分损益而立也全数者即十而取九相生者约十而为九即十而取九者体之所以立约十而为九者用之所以行体者所以定中声用者所以生十一律也 【其证辨曰程子曰黄钟之声亦不难定自世有知音者将上下声考之既得正便将黍以实其管看管实得几粒然后推而定法可也古法律管当实千二百粒黍今羊头黍不相应则将数等验之看如何大小者方应其数然后为正昔胡先生定乐取羊头山黍用三等筛子筛之取中等者特未定也又曰以律管定尺乃是以天地之气为准非秬黍之比也秬黍积数在先王时惟此适与度量合故可用今时则不同】 黄钟生十一律篇曰子一分一为九寸丑三分二一为三寸寅九分八一为一寸卯二十七分十六三为一寸一为三分辰八十一分六十四九为一寸一为一分已二百四十三分一百二十八二十七为一寸三为一分一为三厘午七百二十九分五百一十二八十一为一寸九为一分一为一厘未二千一百八十七分一千二十四二百四十三为一寸二十七为一分三分一厘一为三毫申六千五百六十一分四千九十六七百二十九为一寸八十一为一分九为一厘一为一毫酉一万九千六百八十三分八千一百九十二二千一百八十七为一寸二百四十三为一分二十七为一厘三为一毫一为三丝戌五万九千四十九分三万二千七百六十八六千五百六十一为一寸七百二十九为一分八十一为一厘九为一毫一为一丝亥一十七万七千一百四十七分六万五千五百三十六一万九千六百八十三为一寸二千一百八十七为一分二百四十三为一厘二十七为一毫三为一丝一为三忽按黄钟生十一律子寅辰午申戌六阳辰皆下生丑卯巳未酉亥六阴辰皆上生其上以三历十二辰者皆黄钟之全数其下阴数以倍者三分本律而损其一也阳数以四者三分本律而增其一也六阳辰当位自得六阴辰则居其冲其林钟南吕应钟三吕在阴无所增损其大吕夹钟仲吕三吕在阳则用倍数方与十二月之气相应盖阴之从阳自然之理也 【其辨证曰按吕氏淮南子与司马氏律书汉前志不同虽大吕夹钟仲吕用倍数则一然吕氏淮南不过以数之多寡为生之上下律吕阴阳错乱而无伦非其本法也】 元熊朋来律论黄钟流行诸律本无闲断也算法之起殆因管音有短长此算家因律以命术非强律以命萛也犹之方田焉田生五谷岂知我为圭箕弧环律置五声岂知我为正变倍半皆算家命之耳故古之言钟律者以耳齐其声后人不能假数以正其度所以古乐之不可复与

　　○历代制造

　　唐文宗太和八年十月宣太常寺准云韶乐旧用人数令于本寺阅习进来者至开成元年十月教成三年武德司奏宣索云韶乐县图二轴进之昭宗以文德元年即位将亲谒郊庙先是广明初黄巢干纪乐工沦散金奏几亡至是有司请造乐悬询于旧工莫知制度时太常博士殷盈孙按周官考工记究其栾铣于鼓钲舞甬之法用算法乘除镈钟之轻重高径乃定悬下编钟正黄钟九寸五分下至登歌倍应钟三寸三分半凡四十八等口项之量径衡之围悉为图进遣金工依法铸之凡二百四十口修奉使宰臣张浚求知声者处士萧承训乐工陈敬言太乐令李从用令先较定石磬合而击拊之八音克谐观者耸听宋仁宗景佑元年八月判太常寺燕肃等上言大乐制器岁久金石不调愿以周王朴所造律准考按修治并阅乐工罢其不能者乃命直史馆采和内侍李随同肃等典其事又命集贤校理李照预焉于是帝御观文殿取律准阅视亲篆之以属太常明年二月肃等上考定乐器并见工人帝御延福宫临阅奏郊庙五十一曲因问照乐音高命详陈之照言朴准视古乐高五律视教坊乐高二律盖五代之乱雅乐废坏朴刱意造准不合古法又编钟镈磬无大小轻重厚薄长短之差铜锡不精声韵失美大者陵小者抑非中度之器也昔轩辕氏命伶伦截竹为律后令神瞽协其中声然后声应凤鸣而管之参差亦如凤翅其乐传之亘古不刊之法也愿听臣依神瞽律法试铸编钟一簴可使度量权衡协和乃诏于锡庆院铸之既成奏御照遂建议请改制大乐取京县秬黍累尺成律铸钟审之其声犹高更用太府布帛尺为法乃下太常制四律别诏潞州取羊头山秬黍上送于官照乃自为律管之法并引集贤校理聂冠卿为检讨雅乐制度故实官凡所改制皆关中书门下详定以闻别诏翰林侍读学士冯元同祁冠卿照讨论乐理为一代之典五月照铸铜为龠合升斗四物以兴钟镈声量之法龠之率六百三十黍为黄钟之容合三倍于龠升十二倍于合斗十倍于升乃改造诸器以定其法俄又以镈之容受差大更增六龠为合十合为升十升为斗铭曰乐斗数月潞州上秬黍照等择大黍纵累之检考长短尺成与太府尺合法乃定初照等改造金石所用员程凡七百十四攻金之工百五十三攻木之工二百十六攻皮之工四十九刮摩之工九十一搏埴之工十六设色之工百八十九起五月止九月成金石具七县至于鼓吹及十二案悉修饬之令冠卿等纂景佑大乐图二十篇以载镕金鑢石之法历世八音诸器异同之状新旧律管之差是月与新乐并献于崇政殿诏中书门下枢密院大臣预观焉自董监而下至工徒凡七百余人进秩赏赐各有差其年十一月有事南郊悉以新乐并圣制及诸臣乐章用之先是左司谏姚仲孙言照所制乐多诡异至如炼白石以为磬范中金以作钟又欲以三辰五灵为乐器之饰臣愚窃有所疑自祖宗考正大乐荐之郊庙垂七十年一旦黜废而用新器臣窃以为不可御史曹修睦亦为言帝既许照制器且欲究其术之是非故不听焉景佑三年冯元等上新修景佑广乐记八十一卷诏翰林学士丁度知制诰胥偃直史馆高若讷直集贤院韩琦取邓保信阮逸胡瑗等钟律详定得失可否以闻九月阮逸言臣等所造钟磬皆本于冯元宋祁其分方定律又出于胡瑗算术而臣独执周礼嘉量声中黄钟之法及国语钧钟弦准之制皆抑而不用臣前蒙召对言王朴律高而李照钟下窃睹御制乐髓新经历代度量衡篇言隋书依汉志黍尺制管或不容千二百或不啻九寸之长此则明班志以后历代无有符合者惟蔡邕铜龠本得于周礼遗范邕自知音所以只传铜龠积成嘉量则是声中黄钟而律本定矣谓管有大小长短者盖嘉量既成即以量声定尺明矣今议者但争汉志黍尺无准之法殊不知钟有钧石量衡之制况周礼国语姬代圣经飜谓无凭孰为稽古有唐张文收定乐亦铸铜瓯此足验周之嘉量以声定律明矣臣所以独执周礼铸嘉量者以其方尺深尺则度可见也其容一鬴则量可见也其重钧则衡可见也声中黄钟之宫则律可见也既律度量衡如此符合则制管歌声其中必矣臣昧死欲乞将臣见铸成铜瓯再限半月内更铸嘉量以其声中黄钟之宫乃取李照新钟就加修整务合周制钟量法度文字己编写次未敢具进诏送度等并定以闻十月度等言据邓保信黍尺二其一称用上党秬黍圆者一黍之长累百成尺与蔡邕合臣等检详前代造尺皆以一黍之广为分惟后魏公孙崇以一黍之长为寸法太常刘芳以秬黍中者一黍之广即为一分中尉元正以一黍之广度黍二缝以取一分三家竞不能决而蔡邕铜龠本志中亦不明言用黍长广累尺合邓保信黄钟管内秬黍二百粒以黍长为分再累至尺二条比保信元尺一长五黍一长七黍又律管黄钟龠一枚容秬黍千二百粒以元尺比量分寸累同复将实龠秬黍再累者校之即又不同其龠合升斗亦皆类此又阮逸胡瑗钟律法黍尺其一称用上党羊头山秬黍中者累广求尺制黄钟之声臣等以其大黍百粒累广成尺复将管内二百粒以黍广为分再累至二尺比逸等元尺一短七黍一短三黍盖逸等元尺并用一等大黍其实管之黍大小不均遂致差异又其铜律管十二枚臣等据楚衍等围九方分之法与逸等元尺及所实龠秬黍再累成尺者校之又各不同又所制铜称二量亦皆类此臣等看详其钟磬各一架虽合典故而黍尺一差难以定夺又言太祖皇帝尝诏和岘等用景表尺典修金石七十年闲荐之郊庙稽合唐制以示贻谋则可且依景表旧尺俟天下有妙达钟律之学者俾考正之以从周汉之制其阮逸胡瑗邓保信并李照所用大府寺等尺及阮逸状进周礼度量法其说疏舛不可依用五年五月右司谏韩琦言臣前奉诏详定钟律尝览景佑广乐记睹照所造乐不依古法皆率已意别为律度朝廷因而施用识者非之今将亲祀南郊不可重以违古之乐上荐天地宗庙窃闻太常旧乐见有存者郊庙大礼请复用之诏资政殿大学士宋绶三司使晏殊同两制官详定以闻七月绶等言李照新乐比旧乐下三律众论以为无所考据愿如琦请郊庙复用和岘所定旧乐钟磬不经鑴磨者犹存三县奇七虡郊庙殿廷可以更用皇佑三年十二月召两府及付臣观新乐于紫宸殿凡镈钟十二黄钟高二尺二寸半广一尺二寸鼓六钲四舞六甬衡并旋虫高八寸四分遂径一寸二分深一寸一厘篆带每面纵者四横者四枚景挟鼓与舞四处各有九每面共三十六两栾闲一尺四寸容九斗九升五合重一百六斤大吕以下十一钟并与黄钟同制而两栾闲递减至应钟容九斗三升五合而其重加至应钟重一百四十八斤并中新律本律特磬十二黄钟大吕股长二尺博一尺鼓三尺博六寸九分寸之六弦三尺七寸五分太簇以下股长尺八寸博九寸鼓二尺七寸博六寸弦三尺三寸七分半其声各中本律黄钟厚二寸一分大吕以下递加其厚至应钟厚三寸五分诏以其图送中书议者以为周礼大钟十分其鼓闲以其一为之厚小钟十分其钲闲以其一为之厚则是大钟宜厚小钟宜薄今大钟重一百六斤小钟乃重一百四十八斤则小钟厚非也又磬氏为磬倨句一矩有半博为一股为二鼓为三三分其股博去其一以为股博三分其股博以其一为之厚今磬无博厚无长短亦非也五年四月知制诰王洙奏黄钟为宫最尊者但声有尊卑耳不必在其形体也言钟磬依律数为大小之制者经典无正文惟郑康成立意言之亦自云假设之法孔颖达作疏因而述之据历代史籍亦无钟磬依数大小之说其康成颖达等即非身曾制作乐器至如言磬前长三律二尺七寸后长二律一尺八寸是磬有大小者据此以黄钟为律臣曾依此法造黄钟特磬者止得林钟律声若随律长短为钟大小之制则黄钟长二尺二寸半减至应钟则形制大小比黄钟才四分之一又九月十月以无射应钟为宫即黄钟大吕反为商声宫小而商大是君弱臣疆之象今参酌其镈钟特磬制度欲且各依律数算定长短大小容受之数仍以皇佑中黍尺法铸大吕应钟钟磬各一即见形制声韵所归奏可五月翰林学士承旨王拱辰言奉诏详定大乐比臣至局钟磬己成窃缘律有长短磬有大小黄钟九寸最长其气阳其象士其正声为宫为诸律之首盖君德之象不可并也今十二钟磬一以黄钟为率与古为异臣等亦尝询逸瑗等皆言依律大小则声不能谐故臣窃有疑请下详定大乐所更稽古义参定之是月知谏院李兑言曩者紫宸殿阅太常新乐议者以钟之形制未中律度遂斥而不用复诏近臣详定窃闻崇文院聚议而王拱辰欲更前史之义王洙不从议论喧啧夫乐之道广大微妙非知音入神岂可轻议西汉去圣尚近有制氏世典大乐但能纪其铿锵而不能言其义况今又千余年而欲求三代之音不亦难乎且阮逸罪废之人安能通神明述作之义务为异说欲规恩赏朝廷制乐数年当国财匮乏之时烦费甚广器既成矣又欲改为虽命两府大臣监议然未能裁定其当请以新成钟磬与祖宗旧乐参校其声但取谐和近雅者合用之六月帝御紫宸殿奏太常新定大安之乐召辅臣至省府馆阁预观焉赐详定官器币有差八月诏南郊姑用旧乐其新定大安之乐常祀及朝会用之翰林学士胡宿上言曰自古无并用二乐之理今旧乐高新乐下相去一律难并用且新乐未施郊庙先用之朝会非先王荐上帝配祖考之意帝以为然九月御崇政殿召近臣宗室台谏省府推判官观新乐并新作晋鼓乃以瑗为大理寺丞逸复尚书屯田员外郎保信领荣州防御使入内东头供奉官贾宣吉为内殿承制并以制钟律成特迁之至和二年潭州上浏阳县所得古钟送太常初李照斥王朴乐音高乃作新乐下其声太常歌工病其太浊歌不成声私赂铸工使减铜齐而声稍清歌乃协然照卒莫之辨又朴所制编钟皆侧垂照瑗皆非之及照将铸钟给铜于铸泻务得古编钟一工人不敢毁乃藏于太常钟不知何代所作其铭云粤朕皇祖宝龢钟粤斯万年子子孙孙永宝用叩其声与朴钟夷则清声合而其形侧垂瑗后改铸正其钮使下垂叩之弇郁而不扬无射钟又长甬而震掉声不和哲宗元佑三年范镇乐成上其所制乐章三铸律十二编钟十二镈钟衡一尺一斛一响石为编磬十二特磬一箫笛埙箎巢笙和笙各二并书及图法帝与太皇太后御延和殿诏执政侍从台阁讲读官皆往观焉赐镇诏曰朕惟春秋之后礼乐先亡秦汉以来韶武仅在散乐工于河海之上往而不还聘先生于齐鲁之闲有莫能致魏晋以下曹郐无讥闲有作者犹存典型然铢黍之一差或宫商之易位惟我四朝之老独知五降之非审声知音以律生尺览诗书之来上阅簨簴之在廷君臣同观父老太息方诏学士大夫论其法工师有司考其声上追先帝移风易俗之心下慰老臣爱君忧国之志究观所作嘉叹不忘高宗绍兴十六年命礼局造镈钟四十有八编磬一百八十七特磬四十八及添制编钟等命军器所造建鼓八雷鼓二晋鼓一雷鼗二柷敔各四寻制金钟玉磬二架初元丰本虡廷鸣球及晋贺循采玉造磬之义命荣咨道肇造玉磬元佑亲祠明堂一用之久藏乐府至政和加以磨礲俾协音律并造金钟专用于明堂盖堂上之乐歌钟居左歌磬居右金玉禀气于干纯精至贵故钟必以金磬必以玉始备金声玉振之全此中兴所以继作也于是帝谕辅臣以钟磬音律其余皆和惟黄钟大吕犹未应律宜熟加考究诏礼官以铸造镈钟更须详审令声和而律应乃可奉祀命太常前期按阅仍用皇佑进呈雅乐礼例皇帝御射殿召宰执侍从台谏寺监馆阁及武臣刺史以上阅视新造景钟及礼器皇帝即御座撞景钟用正旦朝会三曲奏宫架之乐其制造官推恩有差添置景钟乐正一镈钟乐工十有二特磬乐工亦如之次降下古制铜錞一增造其二古铜铙一增造其六改造登歌夷则律玉磬降到长篴二十有四并付太常寺掌之专俟大礼施用明太祖初克金陵置太常司掌祭祀礼乐之事凡乐四等曰九奏曰八奏曰七奏曰六奏舞二曰文舞曰武舞乐器不徙陵园之祭无乐又置教坊司掌宴会大乐设大使副使和声郎左右韶舞左右司乐皆以乐工为之后改和声郎为奉銮孝宗弘治十四年九月重铸朝钟时内官监太监李兴工部尚书曾鉴奉命改铸既成计费白金十余万两兴鉴皆受赏匠官传玖等各升职加俸有差未三月而钟璺工科都给事中马子聪等劾之命兴鉴等罚俸一月傅玖等所升职事俸粮冠带俱夺之 【明吕怀刘濂韩邦奇黄佐王邦直之徒著书甚备职不与典乐托之空言而己张鹗虽因知乐得官候气终属渺茫不能准以定律弘治中莆人李教授文利着律吕元声独宗吕览黄钟三寸九分之说世宗初年御史范永銮上其书其说与古背驰不可用嘉靖十七年辽州同知李文察进所著乐书四种礼官谓于乐理乐书多前人所未发者乃授文察写太常典簿以奖劝之而其所云按人声以考定五音者不能行也神宗时郑世子载堉着律吕精义律学新说乐舞全谱共若干卷不宗黄钟九寸不用三分损益不拘隔八相生不取围径皆同具表进献未及施行】

　　钦定续通典卷八十七 

 
●钦定续通典卷八十八　乐四

　

　　权量

　　乐悬

　　○权量

　　宋蔡元定律吕新书审度篇曰度者分寸尺丈引所以度长短也生于黄钟之长以子榖秬黍中者九十枚度之一为一分 【凡黍实于管中则十三黍三分黍之一而满一分积九十分则干有二百黍矣故此九十黍之数与下章千二百黍之数其实一也】 十分为寸十寸为尺十尺为丈十丈为自变量始于一终于十者天地之全数也律未成之前有是数而未见律成而后数始得以形焉度之成在律之后度之数在律之前故律之长短围径以度之寸分之数而定焉 【其证辨曰周礼典瑞璧羡以起度玉人璧羡度尺好三寸以为度按尔雅曰肉倍好谓之璧羡延也此璧本圆径九寸好三寸肉六寸而裁其两旁各半寸以益上下也其好三寸所以为璧也裁其两旁以益上下所以为羡也袤十寸广八寸所以为度尺也以为度者以为长短之度也则周家十寸八寸皆为尺矣汉前志曰度者分寸尺丈引也所以度长短也本起黄钟之长以子榖秬黍中者一黍之广度之九十分黄钟之长一为一分十分为寸十寸为尺十尺为丈十丈为引而五度审矣按一黍为广为分故累九十黍为黄钟之长积千二百黍为黄钟之广古人盖参伍以存法也自晋宋以来儒者论律围径始有同异至隋因定围径三分之说苟径三分则九十黍之长止容黍八百有奇与千二百黍之广两不相通矣房庶不知径三分之为误乃欲增益汉志之文以就其说范蜀公又从而信之其过益又甚矣】 嘉量篇曰量者龠合升斗斛所以量多少也生于黄钟之容以子榖秬黍中者一千二百实其龠以井水平其槩以度数审其容 【一龠积八百一十分】 合龠为合 【两龠也积一千六百二十分】 十合为升 【二十龠也积一万六千二百分】 十升为斗 【百合二百龠也积十六万二千分】 十斗为斛 【二千龠千合百升也积一百六十二万分　其证辨曰周礼■〈〈卤，仌代乂〉上木下〉氏为量改煎金锡则不耗不耗然后权之权之然后准之准之然后量之量之以为鬴深尺内方尺而圆其外其实一鬴其臋一寸其实一豆其耳三寸其实一升重一钧声中黄钟之宫按周鬴容六斗四升实一千二百八十龠计一百三万六千八百分为一千三十六寸八分尝考汉斛容十斗实二千龠计一百六十二万分为一千六百二十寸盖方尺圆其外庣旁九厘五毫故羃百六十二寸深尺积一千六百二十寸今考周家八寸十寸皆为尺范蜀公曰周鬴方尺者八寸之尺深尺者十寸之尺方八寸圆其外庣其旁则羃一百有三寸六分八厘深十寸则积一千三十六寸八分与汉斛同法无疑也郑氏云方尺积千寸又云圆其外者为之唇二说皆非是方郑氏之也汉斛尚在岂偶然不及见与抑郑氏以为周鬴之制异于汉斛欤汉志曰量者龠合升斗斛也所以量多少也本起于黄钟之龠用度数审其容以子榖秬黍中者千有二百实其龠以井水准其槩合龠为合十合为升十升为斗十斗为斛而五量嘉矣其法用铜方尺而圜其外旁有庣焉其上为斛其下为斗左耳为升右耳为合龠其状似爵上三下二参天两地圜而函方左一右二阴阳之象也其圜象规其重二钧备气物之数合万有一千五百二十声中黄钟之宫始于黄钟而反复焉隋志载斛铭曰律嘉量斛方尺而圆其外庣旁九厘五毫羃百六十二寸深尺积一千六百二十寸容十斗按斛铭文云方尺者所以起数也圜其外循四角而规圜之其径当一尺四寸有奇也庣旁九厘五毫者径一尺四寸有奇之数犹未足也羃百六十二寸者方尺羃百寸圜其外每旁约十五寸合六十寸庣其旁约二寸也深尺积一千六百二十者以十而登也容十斗者一寸羃百六十二寸为容一斗积十寸羃一千六百二十寸为容十斗也汉志止言旁有庣焉不言九厘五毫者数犹有未足也祖冲之所算云少一厘四毫有奇是也胡安定之法积一千六百二十寸其律是也范蜀公之法积一千二百五十寸其律非也蜀公或乎径三分之说遂生圆分之法自古算法无所谓圆分也圆其外以为之唇与安定之深一尺六寸二分蜀公之深一尺二寸五分其制皆非也律之围径古无明文向非因量之积分则黄钟之龠亦无由可得其实自汉以下律之所以不成者其失皆此之谓也】 谨权衡篇曰权衡者铢两斤钧石所以权轻重也生于黄钟之重以子谷秬黍中者一千二百实其龠百黍一铢一龠十二铢二十四铢为一两 【两龠也】 十六两为斤 【三十二龠三百八十四铢也】 三十斤为钧 【九百六十龠一万一千五百二十铢四百八十两也】 四钧为石 【三千八百四十龠四万六千八十铢一千九百二十两也　其证辨曰淮南子曰十二粟而当一分十二铢而当半两衡有左右因倍之故二十四铢为一两天有四时以成一岁因而四之四四十六两为一斤三月而为一时三十日为一月故三十斤为一钧四时而为岁故四钧为石汉前志曰衡权者衡平也权重也衡所以任权而均物平轻重也本起于黄钟之重一龠容千二百黍重十二铢两之为两二十四铢为两一十六两为斤三十斤为钧四钧为石忖为十八易有十八变之象也五权之制以义立之以物钧之其余大小之差以轻重为宜圜而环之令之肉倍好者周旋无端终而复始无穷己也唐贞观中张文收铸铜斛称尺升咸得其数诏以其副藏于乐署斛左右耳与臀皆正方积十而登以至于斛铭云大唐贞观十年依新令累黍尺定律校龠成兹嘉量与古玉斗相符同律度量衡协律郎张文收奉敕修定按万宝常之乐当时以为近前汉之乐则是隋代汉律管虽亡而声犹在也魏延陵得玉律当时以汉律较之所谓黄钟乃当太簇肃宗之时不应更有汉律盖律之声调耳张文收所定度量衡权与玉斗相符者即此声也夫后周玉斗意者必古之嘉量但无寸分之数当时造律特以其容受乘除取之自魏而降律之围径不得其真多惑于径三分之说故当时据斗造律围径既小其律必长律长尺亦长矣今以隋志所载玉斗分数求之其黄钟之管止径二分七厘七毫有奇围八分一厘有奇羃五分五厘四毫有奇积五百五十四分有奇夫容受同则量与权当与古无异而乐之声亦必依近焉故会要云唐乐器虽无法而声不失于古自王朴以黍定尺以尺生律又惑于三分之径声与器始皆失之矣】 绍定闲姜夔进大乐议言雅俗乐高下不一宜正权衡度量自尺律之法亡于汉魏而十五等尺杂出于隋唐正律之外有所谓倍四之器银字中管之号今大乐外有所谓下宫调下宫调又有中管倍五者有曰羌笛孤笛曰双韵十四弦以意裁声不合正律烦数悲哀弃其本根失之太清有曰夏笛鹧鸪曰胡卢琴渤海琴沈滞抑郁腔调含楜失之太浊故闻其声者性情荡于内手足乱于外礼所谓慢易以犯节流湎以忘本广则容奸狭则思欲者也家自为权衡乡自为尺度乃至于此谓宜在上明示以好恶凡作乐制器者一以太常所用及文思所颁为准其它私为高下多寡者悉禁之则斯民顺帝之则而风俗可正

　　金一四清声钟　景钟　镈钟　编钟　金錞　金镯　金铙　金铎

　　石二特磬　编磬　笙磬　颂磬　磬石

　　土三埙　缶

　　革四建鼓　散鼓　晋鼓　鼗鼓　雅　相　搏　拊　鞞

　　丝五七弦　太一　六弦　天宝乐　琴　阮　瑟

　　木六柷　敔　舂牍

　　匏七巢笙　和笙　竽笙　闰余匏　九星匏　七星匏

　　竹八篴　篪　箫　管　钥

　　八音之外又有七

　　△金一【四清声钟　景钟　镈钟　编钟　金錞　金镯　金铙　金铎】

　　宋初太常钟磬每十六枚为虡而四清相承不击景佑中李照上言十二律声己备余四清声乃郑卫之乐请于编县止留十二中声去四清声则哀思邪僻之声无由而起也冯元等驳之曰前圣制乐取法非一故有十三管之和十九管之巢三十六簧之竽二十五弦之瑟十三弦之筝九弦七弦之琴十六枚之钟磬各自取义宁有一之于律吕专为十二数者春秋号乐总言金奏诗颂称美实依磬声此二器非可轻改今照欲损为十二不得其法稽诸古制臣等以为不可原四清声之意宁为夷则至应钟四宫而设也五音声重大者为尊轻清者为卑卑者不可以加于尊古今之所同今若止用十二钟旋相考击至夷则以下四管为宫之时臣民相越上下交戾则凌犯之音作矣此甚不可者也其钟磬十六皆周汉诸儒之说及唐家典法所载欲损为十二惟照独见臣以为且如旧制便帝令权用十二枚为一格且诏曰俟有知者能考四钟协调清浊有司别议以闻皇佑二年六月翰林学士承旨王尧臣等言奉诏与参议阮逸所上编钟四清声谱法请用之于明堂者窃以律吕旋宫之法既定以管又制十二钟准为十二正声以律计自倍半说者云半者准正声之半以为十二子声之钟故有正声子声各十二子声即清声也其正管长者为均自用正声正管短者为均则通用子声而成五音然求声之法本之于钟故国语所谓度律均钟者也其编金石之法则历代不同或以十九为一虡者盖取十二钟当一月之辰又加七律焉或以三十一为一虡者以一均声更加浊倍或以十六为一虡者以均清正为十四宫商各置一是谓县八用七也或以二十四为一虡则清正之声备故唐制以十六数为小架二十四为大架天地宗庙朝会各有所施今太常钟县十六者旧傅正声之外有黄钟至夹钟四清声虽于图典未明所出然考之实有义趣盖自夷则至应钟四律为均之时若尽用正声则宫轻而商重缘宫声以下不容更有浊声一均之中宫弱商疆是谓陵僭故须用子声乃得长短相叙自角而下亦循兹法故夷则为宫则黄钟为角南吕为宫则大吕为角无射为宫则黄钟为商太簇为角应钟为宫则大吕为商夹钟为角盖黄钟大吕太簇夹钟正律俱长并当用清声如此则音律相谐而无所抗此四清钟可用之验也至他律为宫其长短尊卑自序者不当更以清声闲之自唐末世乐文坠缺考击之法久己不传今若使匏土丝竹诸器尽求清声即未见其法又据大乐诸工所陈自磬箫琴和巢笙五器本有清声埙箎竽筑瑟五器本无清声五弦阮九弦琴则有太宗皇帝圣制谱法至歌工引音极唱止及黄钟清声臣等参议其清正二声既有典据理当施用自今大乐奏夷则以下四均正律为宫之时商角依次并用清声自余八均尽如常法至于丝竹等诸器旧有清声者令随钟石教习本无清声者未可创意求法且当如旧惟歌者本用中声故夏禹以声为律明人皆可及若疆所不至足累至和请止以正声作歌应合诸器亦自是一音别无差戾其阮逸所上声谱以清浊相应先后互击取音靡曼近于郑声不可用诏可徽宗大观四年大晟新乐成帝亲制乐记命大中大夫刘昺编修乐书具列八音之器金部有七曰景钟曰镈钟曰编钟曰金錞曰金镯曰金铙曰金铎其说以谓景钟乃乐之祖而非常用之乐也黄帝五钟一曰景钟景大也钟西方之声以象厥成惟功大者其钟大世莫识其义久矣其声则黄钟之正而律吕由是生焉平时弗考风至则鸣镈钟形声宏大各司其辰以管摄四方之气编钟随月用律杂比成文声韵清越錞镯铙铎古谓之四金鼓属乎阳金属乎阴阳造始而为之倡故以金錞和鼓阳动而不知己故以金镯节鼓阳之用事有时而终故以金铙止鼓时止则止时行则行天之道也故以金铎通鼓金乃兑音兑为口舌故金之属皆象之元世祖至元元年十一月括金乐器散在寺观民家者先是括到燕京钟磬等器凡三百九十有九事下翟刚辨验给价至是大兴府又以所括钟磬乐器十事来进太常因言若止于燕京拘括似为未尽合于各路各官民家括之庶省铸造于是奏檄各道宣慰司括到钟三百六十有七磬十有七錞一送于太常又中都军德平滦顺天河东真定西京大名济南北京东平等处括到大小钟磬五百六十有九其完者景钟二镈钟十六大声钟十中声钟一小声钟二十有七编钟百五十有五编磬七其不完者景钟四镈钟二十有三大声钟十有三中声钟一小声钟四十有五编钟二百五十有一编磬十有四明郑世子朱载堉律吕精义曰律吕之数肇于黄钟黄钟在子圜钟在卯函钟在未应钟在亥一律三吕皆以钟为名焉古语称为钟律之学然则钟固乐之始也其大者为镈钟其小者为编钟非大非小为特钟尔雅曰大钟谓之镛其中谓之剽小者谓之栈是也且如编钟之制周礼考工记凫氏条下言其样制最详可见圣人制作之不苟也古钟匾而不圆大小不一般钟下有两角名曰铣前后有乳三十六枚名曰枚钟上有柄名曰甬于架上侧垂之以便于击今则不然圆如瓦罐大小若一式样鄙陋后查文献通考唐末殷盈孙及五代王朴所造钟律甚精悉依周礼样制至宋李照胡瑗皆非之始改铸正其纽使下垂叩之弇郁而不扬遂欲毁前代所宝古钟以灭其迹工人不敢毁乃藏于太常神宗命杨杰造乐杰欲销王朴旧钟意新乐成虽不善更无旧钟可校乃诏许借朴钟为清声不得销毁后辅臣至太常按试前一夕杰乃陈朴钟已弊者一县乐工不平夜易之而杰不知明日辅臣至杰厉声云朴钟甚不谐美使乐工叩之韵更佳杰大沮以此观之则钟制之陋自宋始也然宣和博古图亦宋人所撰三代古钟之制备载其中宋人好古如此之甚考古如此之精而不留意于当代之乐特以三代之器为玩戏是可惜也又曰按地官大司徒其属有鼓人者掌教六鼓四金以节声乐以和军旅以正田役己上三言明其所掌非止声乐一事故其下言以雷鼓鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏已上六物盖即所谓以节声乐以和军旅以正田役者也其下又言以金錞和鼓以金镯节鼓以金铙止鼓以金铎通鼓已上四物大司乐无之大司马有之盖此四金乃军旅所用非乐器属也鼓人一官兼之是故不属春官宗伯而属地官司徒其与大司乐所掌者异矣春官小师条下郑注和为錞于固与经文不合除此之外经文并无四金之名后世武舞杂用四金皆承袭之误也世宗嘉靖中廖道南奏金兑音也其风阊阖其声舂容其音铿秋分之气也其为乐也为钟为镛为编钟为镈钟为剽为栈为錞为镯为钲为铎

　　△石二【特磬　编磬　笙磬　颂磬　磬石】

　　宋仁宗皇佑三年正月诏徐宿泗耀江郑淮阳七州军采磬石仍令诸路转运司访民闲有藏古尺律者上之神宗元丰七年诏从协律郎荣咨道请于奉宸库选玉造磬令太常审定音律哲宗元佑元年咨道又言先帝诏臣制造玉磬将用于庙堂之上依旧同编磬以登歌今年亲祠明堂请用之以章明盛典从之大晟之器石部有二曰特磬曰编磬刘昺以谓依我磬声以石有一定之声众乐依焉则钟磬未尝不相须也往者国朝祀天地宗庙及大朝会宫架内止设镈钟惟后庙乃用特磬若己升祔后庙遂置而不用如此则金石之声小大不作大晟之制金石并用以谐阴阳汉津之法以声为主必用泗滨之石故禹贡必曰浮磬者远土而近于水取之实难昔奉常所用乃以白石为之其声沈下制作简质理宜改造焉绍兴十四年太常寺言将来大礼见阙玉磬十六枚其所定声律系于玉分厚簿取声高下正声凡十有二黄钟厚八分进而为大吕太蔟夹钟姑洗仲吕蕤宾林钟夷则南吕无射应钟每律增一分至应钟一寸九分而止清声夹钟厚二寸三分退而为太蔟大吕黄钟共四清声各减一分至黄钟二寸而止乃下之四川茶马司宽数增分市易以供用元至元二十七年十月新作太庙登歌宫县乐先是二十二年闰十一月太常卿呼图克约苏奏大乐见用石磬声律不协稽诸古磬石莫善于泗滨女直未尝得此今泗在封疆之内宜取其石以制磬从之选审听音律大乐正赵荣祖及识辨磬材石工牛全诣泗川采之得磬璞九十制编磬二百三十命大乐令陈革等料简应律者百有五二十九年四月太常太卿希沙又请采石增制编磬遣孔铸往泗川得磬璞五十八制磬九十大乐令毛庄等审听之得应律磬五十有八于是编磬始备明朱载堉曰虡书曰击石拊石先儒解曰重击为击轻击为拊夫八音诸器皆不言轻重惟磬言之者岂无深意耶盖磬有厚者有薄者厚者击之宜重不宜轻轻则不清薄者击之宜轻不宜重重则不和是以经文有轻重之别也夫判县者笙磬在阼阶东其形厚而小其声清而高故与笙管协诗云笙磬同音又云磬管将将此之谓也颂磬在宾阶西其形薄而大其声和而平故与歌颂协诗云既和且平依我磬声此之谓也呜呼古之圣君能兴乐教者莫如舜古之贤臣能明乐事者莫如夔然舜命曰八音克谐而夔惟以击石为对则石乃八音纲领可知矣若夫出产磬石之处考诸禹贡则徐州有浮磬而梁州有璆磬雍州有球琳豫州有磬错及山海经所载出产磬石处未能遍举似不拘于灵壁一处而己唐制采华原石为磬正与禹贡之义相合而迂儒反讥之盖未之详考耳今怀庆府河内县地方太行山诸处亦产美石殊胜灵壁之磬磬之所产不拘何处惟在人择之耳有一种石其性最坚难于制造而声最佳又一种石性不甚坚易于制造而声不佳然此二种色貌相类托石工采之者往往为彼所欺但取易造故不佳耳嘉靖中廖道南奏石干音也其风不周其声温栗其音辨正冬之气也其为乐也为玉磬为毊磬为编磬为离磬为笙磬为颂磬为球为寋

　　△土三【埙　缶】

　　大乐埙旧以漆饰宋景佑闲敕令黄其色以表土音大晟之器土部有一曰埙刘昺以谓释诗者以埙篪异器而同声然八音孰不同声必以埙篪为况尝博询其音盖八音取声相同者惟埙篪为然埙篪皆六孔而以五窍取声十二律始于黄钟终于应钟者其窍尽合则为黄钟其窍尽开则为应钟余乐不然故惟埙篪相应明朱载堉曰按八音内有所谓土音者盖烧土为之犹土簋土铏之曰土耳铏簋二器苟非烧土为之岂不盛水则坏然谓之土何耶古人所谓土犹今人谓之瓦耳土音之埙缶推此可知也后世作乐苟简埙虽土为之大率不曾烧盖由惑于土之一字未暇详考故耳国语曰瓦丝尚宫又曰匏以宣之瓦以赞之尔雅曰大埙谓之嘂注云埙烧土为之大如鹅子锐上平底形如秤锤六孔小者如鸡子疏引周礼小师注云埙烧土为之大如雁卵郑司农云六孔是相传为然也陈旸乐书曰埙之为器平底六孔水之数也中虚上锐如秤锤然火之形也埙以水火相合而后成器亦以水火相和而后成声故大者声合黄钟大吕小者声合太蔟夹钟要在中声之和而已又曰古有雅埙如雁子颂埙如鸡子其声清浊合乎雅颂故也埙腰四隅各开一孔相对透明虽显四孔只是两孔之通者耳古云其二通者此也双孔之下复开一孔形如鼎足共上一孔是为六孔所谓前三后二并吹孔为六者是也旧说埙篪其窍尽合则为黄钟其窍尽开则为应钟今按唇有俯仰抑扬气有疾徐轻重一孔可具数音则旋宫亦自足不必某孔为某声也又曰周礼载诸乐器犹不言缶尔雅释乐亦不言缶而缶乃在释器篇中则缶本非乐器偶值无钟磬时权以缶代之耳后世宫县既有钟磬而又击缶非也今附录于土音条下嘉靖中廖道南奏土坤音也其风凉其声含宏其音浊立秋之气也其为乐也为土鼓为瓦鼓为埙为缶为雅埙

　　△革四【建鼓　散鼓　晋鼓　鼗鼓　雅　相　搏　拊　鞞】

　　宋仁宗明道时直史馆宋祁上言县设建鼓初不考击又无三鼗且旧用诸鼓率多陋敝于是敕冯元等详求典故而言曰建鼓四今皆具而不击周设四散鼓于县闲击之以代建鼓干德四年秘书监尹拙上言散鼓不详所置之由且于古无文去之便时虽奏可而散鼓于今仍在又雷鼓灵鼓虽击之皆不成声故常赖散鼓以为乐节而雷鼗灵鼗路鼗阙而未制今既修正雅乐宜申敕大匠改作诸鼓使考击有声及创为三鼗如古之制使先播之以通三鼓罢四散鼓如干德诏书奏可后李照等以殿廷备奏四隅建鼓左鞞右应既随月协均顾无以节乐而周官鼓人晋鼓鼓金奏应以施用诏依周官旧法制焉于是县内始有晋鼓矣景佑五年太常言旧乐宫县用龙凤散鼓四面以应乐节李照废而不用止以晋鼓一面应节旧乐建鼓四并鞞应共十二面备而不击李照以四隅建鼓与镈钟相应击之旧乐雷鼓两架各八面止用一人考击李照别造雷鼓每面各用一人椎鼓顺天左旋三步一止又令二人摇鼗以应之又所造大竽大笙双凤管两仪琴十二弦琴并行今既复用旧乐未审照所作乐器制度合改与否诏悉仍旧制其李照所作勿复施用大晟之器革部十有二曰晋鼓曰建鼓曰鼗鼓曰靁鼓曰靁鼗曰灵鼓曰灵鼗曰路鼓曰路鼗曰雅鼓曰相鼓曰搏拊刘昺谓凡言乐者必曰钟鼓盖钟为秋分之音而属阴鼓为春分之音而属阳金奏待鼓而后进者雷发声而后群物皆鸣也鼓复用金以节乐者雷收声而后蛰虫坯户也周官以晋鼓鼓金奏阳为阴唱也建鼓少昊氏所造以节众舞夏加四足谓之足鼓商贯之以柱谓之楹鼓周县而击之谓之县鼓鼗者鼓之兆也天子锡诸侯乐以柷将之锡伯子男乐以鼗将之柷先众乐鼗则先鼓而已以雷鼓鼓天神因天声以祀天也以灵鼓鼓社祭以天为神则地为灵也以路鼓鼓鬼享人道之大也以舞者迅疾以雅节之故曰雅鼓相所以辅相于乐今用节舞者之步故曰相鼓登歌今奏击拊以革为之实之以糠升歌之鼓节也明朱载堉曰按鼓之制其名虽多大率不甚相远伊耆氏之土鼓不过以瓦为其腔耳夏后之足鼓不过以鼓加其跌耳殷之楹鼓即今以柱为柄者之楹乃柱之别名如曰为屋几楹是也周之县鼓即今悬于鼓旁者也建鼓即今插柄穿心鼓也绘以风云雷雨之象谓之雷鼓绘以麟凤龟龙之象谓之灵鼓绘以飞鹭盘旋之象谓之路鼓路鹭通省文也鹭乃鼓精旧有是说隋唐以来刻翔鹭于鼓上周制但绘鹭于鼓腔而已诗云振振鹭鹭于飞鼓咽咽醉言归此之谓也或曰八面六面四面何耶答曰八面者一样八副也六面四面放此犹今仪仗花腔鼓二十四面杖鼓十二面非一鼓而有多面也旧说及图近乎穿凿不必从也尔雅大鼓谓之鼖小者为之应然则不大不小谓之田又谓之朄朄一名朔鞞应一名应鞞又谓之应鼓仪礼应鞞在建鼓东礼记应鼓在县鼓东先儒以为击之便也鞞今俗呼鞭鼓然则鞭乃便之讹欤路鼓以上虽大小不同而形皆如鼓惟鞞之两端一大一小此其异也又曰按近代搏拊之制以木为腔形如小鼓而长冒以熟皮或以生皮或者以糠或无糠焉尝考古制盖不然也史记乐书弦匏笙簧合守拊鼓条下张守节正义详矣其说曰合会也守待也拊者皮为之以糠实如革囊也用手抚之鼓也言奏弦匏笙簧之时若欲令堂上作乐则抚拊堂上乐工闻抚拊乃弦歌也若欲令堂下作乐则击鼓堂下乐工闻鼓乃吹管播乐也言弦匏笙簧皆待拊鼓为节故言会守拊鼓也以此观之则非以木为腔之拊故文献通考曰拊状如革囊实以糠击之以节乐此说得之矣嘉靖中廖道南奏革坎音也其风广莫其声隆大其音讙立冬之气也其为乐也为鼓为拊为鼙为鼗为应为鼖为朄为提为雷为灵为路为建鼓为足鼓为楹鼓为悬鼓

　　△丝五【七弦　太一　六弦　天宝乐　琴　阮　瑟】

　　七弦郑喜子作唐开元中进形如阮咸其下缺少而身大傍有少缺取其身便也弦十三隔孤柱一合散声七隔声九十一柱声一总九十九声随调应律太一司马绦开元中进十二弦六隔合散绦十二隔声七十二弦散声应律吕以隔声旋相为宫合八十四调令编入雅乐宫县内用之六弦史盛作天宝中进形如琵琶而长六弦四隔孤柱一合散声六隔声二十四柱声一总三十一声隔调应律天宝乐任偃作天宝中进类石幢十四弦六柱黄钟一均足倍七声移柱作调应律宋太宗至道元年十二月帝以新增九弦琴五弦阮宣示近臣谓之曰古乐之用与郑卫不同朕近因内治心术外观时政求古人之意有未尽者增琴为九弦曰君臣文武礼乐正民心阮为五弦曰金木水火土别造新谱凡三十七卷俾太常乐工肄习之以备登荐二年太常音律官田琮以九弦琴五弦阮均配十二律旋相为宫隔八相生并协律吕冠于雅乐具图以献上览而嘉之迁其职以赏焉自是遂废拱宸管景佑二年又出两仪琴及十二弦琴二种以备雅乐 【两仪琴者施两弦十二弦琴者如常琴之制而增其弦皆以象律吕之数】 又敕更造十弦九弦琴皆令圆其首者以祀天方其首者以祀地大晟之器丝部有五曰一弦琴曰三弦琴曰五弦琴曰七弦琴曰九弦琴曰瑟刘昺以谓汉津诵其师之说曰古者圣人作五等之琴琴主阳一三五七九生成之数也师延拊一弦之琴昔人作三弦琴盖阳之数成于三伏羲作琴有五弦神农氏为琴七弦琴书以九弦象九星五等之琴额长二寸四分以象二十四气岳阔三分以象三才岳内取声三尺六寸以象期三百六十日龙龈及折势四分以象四时其长三尺九寸一分成于三极于九九者究也复变而为一之义也大晟之瑟长七尺二寸阴爻之数二十有四极三才之阴数而七十有二以象一岁之候既罢筝筑阮丝声稍下乃增瑟之数为六十有四则八八之数法乎阴琴之数则九十有九而法乎阳明朱载堉曰论瑟当以五事证一仪礼左何瑟右手相二少仪琴瑟执之皆尚左手三论语取瑟而歌舍瑟而作 【己上三条证瑟体轻是故荷执取舍利便】 四曲礼琴瑟在前坐而迁之戒勿越 【己上一条亦证瑟不用架鼓者坐而非立】 乡饮酒礼乡射礼燕礼大射仪解曰古人席地而坐为工设席于堂上近南檐边面向北坐以东为上然后引工入凡工皆瞽者若工四人则二人弹瑟用瑟二张若工六人则四人弹瑟用瑟四张瑟先谓弹瑟者在前行歌诗者二人随入也相者扶也扶持瞽者与其引路也皆左何瑟者引路之人就以左肩担瑟也挎越者越瑟底之空穴也以左手四指入瑟底空穴内捉之也内弦者弦侧向内也右手相者搀扶工也其相歌者徒相谓空手扶之也坐授瑟者谓持瑟之人跪于地然后将瑟递与弹瑟之人也乃降者递瑟己毕退立于堂下也按礼记少仪云琴瑟执之皆尚左手盖谓携琴挎瑟皆用左手而不用右手也若瑟长大且重两手举之犹难其能一手挎之欤嘉靖中廖道南奏丝离音也其风景其声纤微其音哀夏至之气也其为乐也为琴为瑟为离琴为中琴为小琴为洒瑟为中瑟为小瑟

　　△木六【柷　敔　舂牍】

　　宋仁宗景佑闲或奏言柷旧以方画木为之外图以时卉则可矣而中设一色非称也先儒之说曰有柄连底挏之郑康成以为设椎其中撞之今当创法垂久用明制作之意有所本焉柷之中东方图以青隐而为青龙南方图以赤隐而为丹凤西方图以白隐而为驺虞北方图以黑隐而为灵龟中央图以黄隐而为神螾撞击之法宜用康成之说从之至和闲翰林学士王珪言昔之作乐以五声播于八音调和谐合而与治道通先王用于天地宗庙社稷事于山川鬼神使鸟兽尽感况于人乎然则乐虽盛而音亏未知其所以为乐也今郊庙升歌之乐有金石丝竹匏土革而无木音夫所谓柷敔者圣人用以着乐之始终顾岂容有缺耶且乐莫隆于韶书曰戛击是柷敔之用既云下而击鼗知鸣球与柷敔之在堂故传曰堂上堂下各有柷敔也今陛下躬祠明堂宜诏有司考乐之失而合八音之和于是下礼官议而堂上始置柷敔大晟之器木部有二曰柷曰敔刘昺以谓柷之作乐敔之止乐汉律尝问于李良良曰圣人制作之旨皆在易中易曰震起也艮止也柷敔之义如斯而己柷以木为底下实而上虚震一阳在二阴之下象其卦之形也击其中声出虚为众乐倡震为雷雷出地奋为春分之音故为众乐之倡而外饰以山林物生之状艮属寅为虎虎伏则以象止乐背有二十七刻三九阳数之穷戛之以竹裂而为十古或用十寸或裂而为十二阴数十二者二六之数阳穷而以阴止之明朱载堉曰尔雅曰所以鼓柷谓之止注云柷如漆桶方二尺四寸深一尺八寸中有椎柄连底挏之令左右击止者其椎名文献通考曰柷如漆桶方二尺四寸深一尺八寸中有椎柄连底旁开孔内手于中击之以举乐尔雅曰所以鼓敔谓之籈注云敔如伏虎背上有二十七鉏铻刻以木长尺擽之籈者其名文献通考曰敔状如伏虎背上有二十七龃龉碎竹以击其首而逆戛之以止乐又曰宋因唐制用竹长二尺四寸析为十二茎先击其首次三戛龃龉而止与旧用木擽龃龉者异矣虽曰因时制宜要之非有意义孰若复古制之为愈哉舂牍之为器犹今拍板也以竹为之形如竹简凡十二枚广一寸长一尺二寸上端二寸之下两旁各有一孔孔长二分联以皮条右手总握上端而以下端挞于左手掌中是故不曰击而曰舂非筑舂于地也犹今搥衣服古谓之捣衣非于曰中捣也嘉靖中廖道南奏木巽音也其风清明其声茂遂其音直立夏之气也其为乐也为柷为敔为止为籈为椌楬为舂牍

　　△匏七【巢笙　和笙　竽笙　闰余匏　九星匏　七星匏】

　　旧制巢笙和笙每变宫之际必换义管然难于遽易宋景德二年乐工单仲辛遂改为一定之制不复旋易与诸宫调皆协又令仲辛编唱八十四调曲遂诏补副乐正赐袍笏银带元丰中范镇奏八音无匏土二音笙竽以木斗攒竹而以匏裹之是无匏音也埙器以木为之是无土音也八音不具以为备乐安可得哉大晟之器匏部有六曰竽笙曰巢笙曰和笙曰闰余匏曰九星匏曰七星匏刘昺以谓列其管为箫聚其管为笙凤凰于飞箫则象之凤凰戾止笙则象之故内皆用簧皆施匏于下前古以三十六簧为竽十九簧为巢十三簧为和背用十九数而以管之长短声之大小为别八音之中匏音废绝久矣后世以木代匏乃更其制下皆用匏而并造十三簧者以象闰余十者土之成数三者木之生数木得土而能生也九簧者以象九星物得阳而生九者阳数之极也七簧者以象七星笙之形若鸟敛翼鸟火禽火数七也明朱载堉曰匏者瓠属大者可以为瓢小者可以为笙今之圆葫芦是也壶亦瓠属大者可以盛酒小者可以盛药今之亚腰葫芦是也太古之世民醇而愚仪物未备是故用匏以为笙用壶以为尊轩辕以来至于三代圣王迭出智巧滋彰乃用胶漆角木之制以代匏金锡模范之作以代壶礼有壶尊乐有匏笙盖象其本形存其旧名耳实非真用匏及壶也夫既不用匏壶而犹谓之匏壶何也不忘本也其名古雅未可废也譬如麻冕虽不用麻而犹谓之麻冕皮弁虽不用皮而犹谓之皮弁琴尾非焦而曰焦尾书首非简而曰简首此类众多难尽举也姑以诗礼二经证之八月断壶之壶则真壶也清酒百壶之壶则未必真壶也匏有苦叶之匏则真匏也匏竹在下之匏则未必真匏也然先儒之惑者疑今之笙非真匏音谓必用匏而后八音备噫是岂知麻冕从众之义哉盖臣初亦疑焉尝命良工列簧匏中而吹之终不如代匏之为妙也木代匏者其制甚精其来亦远非三代之圣人决不能为先儒以为世俗之制误矣闻今溪洞诸蛮犹用匏以为笙穴管之闲盬而漏气其音终不若中国之笙也必欲仍用真匏斯亦理之不通者也以木代匏其法有二或用真匏为质者或不用真匏只像匏形亦可也臣尝取世俗所吹十七簧笙截去笙斗之下叚削去笙嘴及周遭之漆而后截去葫芦之上叚将削过笙斗陷于葫芦中用胶漆灰布以固其口缝惟匏不漆尚质故也此是一法又一法用桐木旋作匏身取其轻也用枣木钻作匏面取其硬也中闲实处亦同常笙若不实则费气而难吹也匏外安笙嘴名曰咮形如鹅项代匏并咮皆髹以黑漆也笙管曰修挝用紫竹为之中挝最长余挝渐短各于按孔上刻律吕之名俗笙周遭之管有阙不连而向内者二孔指入其中按之雅笙则不然也周遭之管如环无端孔皆向外指不入内此其异也是故雅乐笙箫诸器皆须吹律议定传曰匏竹尚议此之谓也又曰说者云诗传以簧为笙中薄金叶盖指近世之铜簧然簧字于文从竹非从金元史乐志云中统闲回回国所进笙以竹为簧有声而无律四夷风俗虽陋而有古制存焉臣愚以为不然夫簧之为字从竹者何也竹乃笙字之省文也会义也从黄者谐声也然则簧非从竹故知用竹簧者非也嘉靖中廖道南奏匏艮音也其风融其声崇聚其音愀立春之气也其为乐也为凤笙为巢笙为大竽为小竽为和

　　△竹八【篴　篪　箫　管　钥】

　　宋太祖干德四年十月和岘言乐器中有叉手笛与乐正声清浊相应可以旋十二宫可以通八十四调其制如雅笛而小长九寸与黄钟之管等其窍有六左四右二乐人执持两手相交有拱揖之状请名之曰拱宸管望于十二案十二编磬并登歌两架各设其一编于令式诏可景佑闲诏以新制双凤管付大乐局其制合二管以足律声管端刻饰双凤施两簧焉李照因自造韦钥清管箫管清笛大笙大竽宫琴宫瑟大阮大稽凡十一种永备雅器诏许以大竽大笙二种下大乐用之大晟之器竹部有三曰长篴曰篪曰箫刘昺以谓篴以一管而兼律吕众乐由焉三窍成钥三才之和寓焉六窍为篴六律之声备焉篪之制采竹窍厚均者用两节开六孔以备十二律之声则篪之乐生于律乐始于律而成于箫律准凤鸣以一管为一声箫集众律编而为器参差其管以象凤翼箫然清亮以象凤鸣明朱载堉论管曰按八音之内当以竹音为首竹音之内当以律管为首律管之为器吹之以候气奏之以和声舜典所谓律和声月令所谓律中某之类皆指律管而言是知管即律律即管一物而二名也形而上者谓之道形而下者谓之器律者其道也管者其器也书曰下管鼗鼓诗曰磬管将将嘒嘒管声礼曰下管新宫下而管象与夫孤竹孙竹阴竹之管皆是物也然则先王雅乐何尝不用管哉近代雅乐废之何也盖由前儒不识管者谓管长尺围寸并两而吹此汉大子乐官之双管非古所谓管也后儒不识管者谓管除嘂子外长六寸余此系教坊俗乐之头管亦非所谓管也所谓管者无孔凡有孔者非也惟管端开豁状如箫口形似洞门俗名洞箫以此论箫曰按十三经注疏毛诗周颂箫管备举条下引尔雅释乐云大箫谓之言小者谓之筊郭璞曰箫大者编二十三管长尺四寸小者十六管长尺二寸一名籁又引风俗通云箫参差象凤翼十管长二尺其言管数长短不同尔雅疏亦引风俗通云舜作箫其形参差象凤翼十管长二尺今本风俗通但作长一尺复与唐儒所见之本不同臣愚以为于理皆通盖古本风俗通言二尺者指倍律也今本风俗通言一尺者指正律也惟言十管疑有脱文当从郭注作十六管者是矣隋书乐志曰箫十六管长二尺而无二十三管之箫今则兼从二书之说其长二尺者为大箫谓之言其长一尺者为小箫谓之筊大小二等皆十六管以笔竹或笙竹佳者带皮用之于多竹中择取天生两端圆匀合外径之数者最佳不必削治但揩拭极光净两端截齐勿令伤损其质若夫内径或修治之使合规度可也两端饰以朱漆外则不漆文选所谓因其自然而绛唇错杂也除边管外其余诸管两旁略削平平处使鳔则固不然则不固也上有二束象牙为之随器大小状类腰带铜钉闲饰文选所谓带以象牙而罗鳞捷猎也箫字奇篆作□象形龠字作□会意先秦古制观此可考世有排箫以木为椟戗金云凤其形陋可笑也蔡邕谓箫有底以蜡实之增损则和此乃汉末卖饴饧者所吹俗器非古之箫也刘濂曰箫乃十二律之本体虞廷最重之器故曰箫韶长短并列有似凤翼故曰凤箫一管一音无事假借其大二管长短俱如本律或用加倍即凤箫制也此言得之矣论钥曰按竹音诸器管为首钥次之钥者五声之主宰八音之领袖十二律吕之本源度量权衡之所由出者也汉书赞曰元元本本数始于一产气黄钟造计秒忽八音七始五声六律度量权衡历算乃出此之谓也故曰律为万事根本体有长短检以度物有多少受以量量有轻重平以权衡度长短者不失毫厘量多少者不失圭撮权轻重者不失黍絫书曰协时月正日同律度量衡尧舜之政此为要务所以齐远近立民信也三代稽古法度章焉是故舜作大韶执钥秉翟周人舞象亦放其制季札所观韶箾象箾是也箾即钥之别名先儒解为兵器非也舜以文德化天下岂用兵器以舞哉故孔子曰韶尽美矣又尽善也语为邦曰乐则韶舞在齐闻韶不知肉味叹美之至如此盖钥为五声八音之主宰律度量衡之根本故先王重之执之以舞贵其义也后世乐学失传钥之制度无考乃误以钥为笛之类今钥三孔形类横笛失之远矣殊不知钥即古所谓律黄钟之钥也苟非有取于是而伹取其类笛然则八音之器众多先王何独贵此而执之以舞乎周礼钥师掌教国子舞羽吹钥春秋壬午犹绎万入去钥杜氏注云内舞去钥恶其声闻则是文舞吹钥以舞明矣近世文舞虽执钥而钥师不吹是故钥失其制亦不能成声矣有志于复古者当使吹钥以舞可也然竹音诸器惟钥最难吹吹之最难和钥和而后谓之和故许氏说文曰龠者乐之竹管三孔以和众声龢龤龡字皆从龠旁是也吹法三孔尽闭缓宫急征启下一孔缓商急羽启中下二孔缓角急为和启上下二孔缓为中也宋徽宗宣和元年有人曾献古钥一枚左手食指按上一孔右手食指按中一孔右手中指按下一孔吹之其声悉协音律诏颁行之元史乐志亦载吹钥之工则今失传尚未久耳论篴 【读作笛】 曰按周礼笙师掌教吹篴先儒读篴为荡涤之涤风俗通曰笛者涤也所以荡涤邪秽纳之于雅正也盖篴与笛音义并同古文作篴今文作笛其名虽谓之笛实与横笛不同当从古作篴以别之可也尝考古制钥笛二物大同小异钥之吹处类今之箫篴之吹处类今之楚吹处不同此所以异名也笙师条外笛不经见故儒者或疑笛非雅器殊不知雅音之笛与钥同类古人多以钥呼之笛之名虽隐而其器未尝无也左传曰象箾南钥广雅曰钥七孔谓之笛毛诗传曰钥六孔其或曰七孔者连吹孔而言也凡此之类非指三孔之钥且注疏家解钥曰如笛三孔而短然则解笛当曰如钥六孔而长是知笛与钥同类观此可考也杜子春云笛五孔马季长云笛四孔京君明加一孔为五孔又云近世羌人所造许氏说文云羌笛三孔风俗通云笛七孔汉邱仲造以此观之汉儒似不识笙师所掌之笛矣古笛三孔与今笛异而与俗呼楚者颇相类而不同盖俗则二孔古则三孔也或谓笛从羌起非也羌笛今横吹者是也张博望入西域始传摩诃兜勒之曲自汉以来鼓吹部用之不入雅乐近代太常误以横吹为笛而呼笛为长箫故朱子语录曰今呼箫者乃古之笛惟排箫乃古之箫可谓知言矣论篪曰夫乐学失传而八音诸器皆非本制然自唐已前图谱所载虽各有得失而近理者向多自宋己后则失之益远矣且如竹音五种无一种得其真大率古器细小而短今器粗大而长盖由不用黍尺而误用时尺耳近代太常以横笛代篴以单箫代钥其所谓排箫者妄加木椟已违汉唐旧式而所谓篪钥者尤粗鄙可笑也尝于好事之家见一古器铜色若漆状类诗筒中空而两端有底底中心皆无孔前面左右皆三孔共为六孔孔径约一分半惟居中一孔翘然上出可径三分后面有铭三字字皆古篆甚奇其文曰黄钟■〈龠虒〉两端围径大小与开元通宝钱同横排钱十四枚则与篪之长同所谓大篪长尺四寸者也律家相传以为开元钱之径即古黍尺之一寸信矣径一寸者所谓围三寸也以篾探之其中空处约径七分筒厚一分半吹之呜呜然其声和雅盖三代之物希世之实也按说文曰■〈龠虒〉管乐也从龠虒声或从竹作篪尔雅曰大篪谓之沂注云篪以竹为之长尺四寸围三寸一孔上出寸三分名翘横吹之小者尺二寸广雅云八孔古注云读篪如池读沂如银引孙炎曰篪声悲沂悲也释名曰篪啼也声如婴儿啼郑司农注周礼云篪七孔盖不数其上出者故七也疏家之说如此按朱子传曰篪长尺四寸围三寸七孔一孔上出径三分凡八孔横吹之今观此器连吹之孔惟七孔先儒以为八孔盖因广雅之说而遂误也惟鄚司农以为七孔者得之矣嘉靖中廖道南奏竹震音也其风明庶其声越其音温春分之气也其为乐也为箫为钥为管为篞为篎为簥为篴为篪为簜

　　△八音之外又有七

　　唐贞元中五印度种落有骠国王子献乐器皆演释氏经呗有玉蠡声若竽籁　宋嘉佑中王畴欲定大乐就成都房庶取玳瑁古笛以校金石　又宋有红牙管窍而吹之其声与律隔八相吹尚存羊骨旧制 【周密齐东野语紫霞翁尝自品象管作霓裳数声真有驻云落木之意非人闲曲也】 　红牙拍板宋陆友仁研北杂志曰赵子固每醉歌乐府执红牙以节曲红牙拍板也　桃皮管以桃皮卷而吹之古谓之管木亦谓之桃皮觱篥辽金鼓吹部皆有之　吹叶辽大乐部有之 【田汝成炎徼纪闻曰牂牁辰沅闲峝蛮暇则吹芦笙木叶为乐又蔡家相传春秋时楚俘蔡人之裔男女吹木叶而索偶】 　椰壳筒明永乐七年命太监郑和至占城国其酋拥番兵椎鼓吹椰壳筒出郊迎诏

　　（臣）谨按通典八音之外又有三谓玉蠡及桃皮管吹叶也今采历代杂乐增载玳瑁古笛四条共为七云

　　○乐悬

　　唐乐县庭庙以五彩杂饰轩县以朱五郊则各从其方色每先奏乐三日大乐令宿设县于庭其日率工人入居其次协律郎举麾作乐仆麾乐止文舞退武舞进若常享会先一日具奏立部乐名封上请所奏御注而下及会先奏坐部伎次奏立部伎次奏蹀马次奏散乐而毕矣广明初巢贼干纪乐工沦散昭宗即位将亲谒郊庙有司请造县乐时太常博士殷盈孙铸钟成宰相张浚求知声者与太乐令李从周校定进呈昭宗陈于殿廷以试之时以宗庙焚毁之后修奉不及乃权以少府监厅为太庙其庭甚狭议者论县乐之架不同浚奏议曰臣伏准旧制太庙含元殿并设宫县三十六架太清宫南郊社稷及诸殿庭并二十架今修奉乐县太庙合造三十六架臣今参议请依古礼用二十架伏自兵兴以来雅乐沦缺将为修奉事实重难变通宜务于酌中损益当循于宁俭臣闻诸旧史昔武王定天下至周公相成王始暇制乐魏初无乐器及伶人后稍得登歌会举之乐明帝大明末诏增益之咸和中鸠集遗逸尚未有金石之音至孝和太元中四厢金石始备郊祀犹不举乐宋文帝元嘉九年初调金石二十四年南郊始设登歌妙舞亦阙孝武建元中有司奏郊庙宜设备乐始为详定故后魏孝文太和初司乐上书陈乐章有缺求集群官议定广修器数正立名品诏虽行之仍有残缺隋文践祚太常议正雅乐九年之后惟奏黄钟一宫郊庙止用一调 【据礼文每一代之乐二调并奏六代之乐凡一十二调】 其余声律皆不复通高祖受隋禅军国多务未遑改创乐府尚用隋氏旧文武德九年命太常考正雅乐贞观二年考毕上奏盖其事体大故历代不能速成伏以俯逼郊天式修雅乐必将集事须务相时今者帑藏未充贡奉多缺方圆制度之闲亦宜撙节臣伏惟仪礼宫县之制陈镈钟二十架当十二辰之位甲丙庚壬各设煸钟一架乙丁辛癸各设编磬一架合为二十架树建鼓于四隅当乾坤艮巽之位以象二十四气宗庙殿庭郊丘社稷皆用此制无闻异同周汉魏晋宋齐六朝并祗用二十深隋氏平陈检梁故事乃设三十六架国初因之不改高祖皇帝初成蓬莱宫充庭十十二架寻乃省之则簨虡架数太多本近于侈止于二十架正协礼经兼今太庙之中地位甚狭百官在列万舞充庭虽三十六架具存亦施为不得庙庭难于容易开广乐架不可重沓铺陈今请依周汉魏晋宋齐六代故事用二十架从之古制雅乐宫县之下编钟四架十六口近代用二十四口正声十二倍声十二各有律吕凡二十四声登歌一架亦二十四钟雅乐沦灭至是复全宋太祖开宝中太常寺言准旧令宗庙殿庭设宫县二十虡郊社二十虡殿庭加鼓吹十二案开宝四年郊祀误用宗庙之数今岁亲郊请复用旧礼有诏圜兵增十六虡余依前制神宗元丰四年十一月详定所言搏拊琴瑟以咏则堂上之乐以象朝廷之治下管鼗鼓合止柷敔笙镛以闲则堂下之乐以象万物之治后世有司失其传歌者在堂兼设钟声宫架在庭兼设琴瑟堂下匏竹寘之于床并非其序请亲祠宗庙及有司摄事歌者在堂不设钟磬宫架在庭不设琴瑟堂下匏竹不寘于床其郊坛上下之乐亦以此为正而有司摄事亦如之又言以小胥宫县推之则天子钟磬镈十二虡为宫县明矣故或以为配十二辰或以为配十二次则虡无过十二先王之制废学者不能考其数隋唐以来有谓宫县当二十虡甚者又以为三十六虡方唐之盛日有司摄事乐并用宫县至德后太常声音之工散亡凡郊庙有登歌而无宫县后世因仍不改请郊庙有司摄事改用宫架十二虡太常以为用宫架十二虡则律吕均声不足不能成均请如礼宫架四面如辰位设镈钟十二虡而甲丙庚壬设钟乙丁辛癸设磬位各一虡四隅植建鼓以象二十四气宗庙郊丘如之七年六月礼部言亲郊之岁夏至祀皇地祗于方丘遣冢宰摄事礼容乐舞谓宜加于常祀而其乐虡二十乐工百五十有二舞者六十有四与常岁南北郊上公摄事无异未足以称崇钦之意乞自今准亲祠用三十六虡工人三百有六舞人百二十有四诏可高宗绍兴十有三年郊祀诏以佑陵深弓剑之藏长乐遂晨昏之养昭答神天就临安行在所修建圆坛于是有司言大礼排设备乐宫架乐办一料外登歌乐依在京夏祭例合用两料其乐器登歌则用编钟磬各一架柷敔二搏拊鼓二琴五色自一三五七至九弦各二瑟四篴四埙篪箫并二巢笙和笙各四并七星九曜闰余匏笙各一麾幡一宫架则用编钟编磬各十二架柷敔二琴五色各十瑟二十六巢笙及箫并一十四七星九曜闰余匏笙各一竽笙十埙一十二篪一十八篴二十晋鼓一建鼓四麾幡一乃从太常下之两浙江南福建州郡又下之广东西荆湖南北括取旧管大乐上于行都有阙则下军器所制造增修雅饰而乐器寖备矣其乐工诏依太常寺所请选择行止畏谨之人合登歌宫架凡用四百四十人同日分诣太社太稷九宫贵神每祭各用乐正二人执色乐工掌事掌器三十六人三祭共一百一十四人文舞武舞计用一百二十八人就以文舞番充其二舞引头二十四人皆召募补之乐工舞师照在京例分三等廪给其乐正掌事掌器自六月一日教习引舞色长文武舞头舞师及诸乐工等自八月一日教习于是乐工渐集孝宗淳熙二年诏以上皇加上尊号立春日行兴受礼有司寻言干道加尊号用宫架三十六乐工共一百一十三人今来加号庆受事体尤重令依大礼例用四十八架乐正乐工用一百八十八人庶得礼乐明备仍令分就太常寺贡院前五日教习前期太常设宫架之乐于大庆殿协律郎位于宫架西北东向押乐太常卿位于宫架之北北向皇太子及文武百僚并位于宫架之北东西相向又设宫架于德宝殿门外协律郎太常卿位如之按大礼用乐凡三十有四色歌色一篴色二埙色三篪色四笙色五箫色六编钟之编磬八镈钟九特磬十琴十一瑟十二柷敔十三搏拊十四晋鼓十五建鼓十六鞞应鼓十七雷鼓 【祀天神用】 十八雷鼗鼓 【同上】 十九灵鼓 【祭地祗用】 二十灵鼗鼓 【同上】 二十一路鼓 【飨宗庙用】 二十二路鼗鼓 【同上】 二十三雅鼓二十四相鼓二十五单鼗鼓二十六旌纛二十七金钲二十八金錞二十九单铎三十双铎三十一铙铎三十二奏坐三十三麾幡三十四此国乐之用尤大者故具载于篇辽雅乐八音器数金镈钟石球磬丝琴瑟竹钥箫竾匏笙竽土埙革鼓鼗木柷敔大乐器及乐工舞人员数玉磬方响搊筝筑卧箜篌大箜篌小箜篌大琵琶小琵琶大五弦小五弦吹叶大笙小笙觱篥箫铜钹长笛尺八笛短笛 【以上每器一人】 毛员鼓连鼗鼓贝 【以上各二人】 歌二人舞二十人分四部景云舞八人庆云乐舞四人破阵乐舞四人承天乐舞四人金世宗大定十一年郊之日用宫县二十虡乐奏六成登歌钟磬各一虡时太常议按唐会要旧制南北郊宫县二十架周汉魏晋宋齐六朝及唐开元宋开宝礼其数皆同宋会要三十六架五礼新仪四十八架其数过多因拟太常因革礼天子宫县乐三十六虡宗庙与殿庭同郊丘则二十虡用宫县二十架登歌编钟编磬各一虡又按周礼大司乐圜钟为宫黄钟为角太蔟为律姑洗为羽各至日圜丘奏之乐六变则天神皆降盖圜钟为宫宫声三奏角征羽各一奏合阳之奇数凡乐起于阳至少阴而止圜钟自卯至申其数有六故六变而乐止于是定用宫县二十架登歌编钟编磬各一虡明乐器之制郊丘庙社太祖洪武元年定乐工六十二人编钟编磬各十六琴十瑟四搏拊四柷敔各一埙四篪四箫八笙八笛四应鼓一歌工十二协律郎一人执麾以引之七年复增钥四凤笙四埙用六搏拊用二共七十二人舞则武舞生六十二人引舞二人各执干戚文舞生六十二人引舞二人各执羽钥舞师二人执节以引之共一百三十人惟文庙乐生六十人编钟编磬各十六琴十瑟四搏拊四柷敔各一埙四篪四箫八笙八笛四大鼓一歌工十六年铸太和钟其制仿宋景钟以九九为数高八尺一寸拱以九龙柱以龙虡建楼于圜丘斋宫之东北悬之郊祀驾动则钟声作升坛钟止众音作礼毕升辇钟声又作俟导驾乐作乃止十七年改铸减其尺十之四焉朝贺洪武三年定丹陛大乐箫四笙四箜篌四方响四头管四龙笛四琵琶四■〈秦〉六杖鼓二十四大鼓二板二二十六年又定殿中韶乐箫十二笙十二排箫四横笛十二埙四篪四琴十瑟四编钟二编磬二应鼓二柷一敔一搏拊二丹陛大乐戏竹二箫十二笙十二笛十二头管十二■〈秦〉八琵琶八二十弦八方响二鼓二拍板八杖鼓十二命妇朝贺中宫设女乐戏竹二箫十四笙十四笛十四头管十四■〈秦〉十琵琶八二十弦八方响六鼓五拍板八杖鼓十二正旦冬至千秋凡三节太皇太后皇太后并同其朔望朝参戏竹二箫四笙四笛四头管四■〈秦〉二琵琶二二十弦二方响一鼓一拍板二杖鼓六大宴洪武元年定殿内侑食乐箫二笙六歌工四丹陛大乐戏竹二箫四笙四琵琶六■〈秦〉六箜篌四方响四头管四龙笛四杖鼓二十四大鼓二板二文武二舞乐器笙二横管二■〈秦〉二杖鼓二大鼓一板一四夷舞乐 【详四方乐门】 二十六年又定殿内侑食乐柷一敔一搏拊一琴四瑟二箫四笙四笛四埙二篪二排箫一钟一磬一应鼓一丹陛大乐戏竹二箫四笙四笛二头管二琵琶三■〈秦〉二二十弦二方响二杖鼓八鼓一迎饍乐戏竹二笙二笛二杖鼓八鼓一板一太平清乐笙四笛四头管二■〈秦〉四方响一杖鼓八小鼓一板一宪宗成化二十一年七月礼部言今教坊司乐工奏中和韶乐者多不谐而善弹瑟及箜篌击钟磬者殊少恐因循失传渐至大乐不备宜令乐官选其中子弟于本司演习每奏乐二十一色通用八十四人又加以四人共选三百三十六人如此庶大乐不致废弛诏可

　　钦定续通典卷八十八 

●钦定续通典卷八十九　乐五

</div>
    <div class="pagination">
<a href="续通典_page214.html">上一页</a><span>...</span><a href="续通典_page210.html">210</a><a href="续通典_page211.html">211</a><a href="续通典_page212.html">212</a><a href="续通典_page213.html">213</a><a href="续通典_page214.html">214</a><span class="current-page">215</span><a href="续通典_page216.html">216</a><a href="续通典_page217.html">217</a><a href="续通典_page218.html">218</a><a href="续通典_page219.html">219</a><a href="续通典_page220.html">220</a><span>...</span><a href="续通典_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
