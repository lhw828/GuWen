<!DOCTYPE html>
<html>
<head>
    <meta charset="UTF-8">
    <title>续通志 - 第 1119 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1119 页/共 1359 页</h1>
    <div class="content">　　布页赫 【按元史旧作阿勒古期托克塔古哩传今因其子布页赫实始尚公主附列外戚故改作布页赫传而仍以其父冠于传首】  
翁观部人系出沙陀鴈门之后世为部长至其父阿勒古斯乇克塔古哩时有西北奈曼国王迪延汗遣使来约欲相亲附以同据朔方部众有 
愿从者阿勒古斯托克塔古哩弗从执其使来告太祖遂约同攻迪延河阿勒古斯托克塔古哩先期至既平奈曼从下中原复为向导南出界 
垣 【按元秘史太祖元年封功臣授阿勒古斯托克塔古哩为千户本传未载】 太祖使归镇本部为其部众昔之异议者所杀长子巴延实 
保并死之其妻阿里哈携布页赫与侄镇国夜遁因避地云中太祖购得之赐与甚厚乃追封阿勒古斯托克塔古哩为高唐王阿里哈为妃以 
布页赫尚幼先封镇国为北平王镇国卒子尼古尔岱袭爵尚睿宗女塔玛噶公主略地江淮卒于军 【按尼古尔岱诸王表称其由北平王 
进封鄃王与此小异】 布页赫幼从攻西域还封北平王尚阿拉克必济公主公主明睿有知略车驾征伐西出尝使留守军国大政谘禀而后 
行公主之力居多布页赫未有子公主为进姬妾以广嗣续生三子曰准布哈曰阿尔布哈曰珠尔布哈视之如已出布页赫卒追封高唐王谥 
武毅后加封赵王子准布哈尚定宗长女伊埒默色公主 【按公主表准布哈子赵忠烈王薨嘉特台尚琳沁公主囊嘉特台子赵王吗展尚 
僧格巴拉公主传俱失载】 阿尔布哈尚世祖季女伊埒公主中统初总兵讨额哷布格败扣布哈于阿勒坦和啰海之地三年围李坛于济南 
独当一面事平又从征西北败叛王之尝色埒默子崆果啰卒子奇尔济苏摩和纳

　　奇尔济苏

　　 奇尔济苏

　　奇尔济苏性勇毅习武事尤笃于儒术经史性理阴阳术数靡不该贯尚裕宗女呼图克台默色公主继何成宗女阿裕尔实哩公主宗王 
额布根叛率精骑千余追及之大杀其众额布根以数骑遁去奇尔济苏身中三矢断其发凯还成宗即位封高唐王西北不安请往平之及行 
誓曰若不平定西北吾马首不南大德元年夏遇敌于巴雅斯之地大败之擒其将卒百数以献二年秋诸王将帅共议防边咸曰敌往岁不冬 
出且可休兵千境奇尔济苏独以为不然严兵以待是冬敌果大至三战三克奇尔济苏乘胜逐北深入险地后骑不继马踬遂为所执敌诱使 
降正言不屈又欲以女妻之乃毅然曰我帝婿也非帝后面命而再娶可乎敌不敢逼后竟以不屈死九年追封高唐忠宪王加封赵王子专幼 
诏以弟摩和纳袭高唐王摩和纳才识英伟谨守成业境内又安教养专过于已子至大二年摩和纳加封赵王 【按公主表称赵国大长公 
主阿实克图噜适阿尔布哈子鄃忠襄王摩和纳诸王表称至大元年袭封鄃王此云袭高唐王加封赵王而不言尚公主互异】 即以让专三 
年专袭赵王尚晋王女喇特纳巴拉公主一日召王傅托欢司马阿济苏谓曰先王旅殡卜罗荒远之地吾痛心欲无生若请得归葬先茔瞑目 
无憾矣二人言之枢密院以闻帝嗟悼久之曰专孝子也即命阿济苏等一十九人乘驿以往至殡所奠告启视尸体如生遂得归葬

　　△台哈布哈

　　台哈布哈鸿吉哩氏世为外戚台哈布哈初以世冑入官累迁云南行省右丞厯通政使上都留守辽阳行省平章政事至正八年太平为 
丞相力荐可大用召入为中书平章政事明年太平罢托克托复相台哈布哈因党于托克托谋欲害太平众由是不平之十二年盗起河南诏 
拜台哈布哈河南行省平章政事加太尉将兵讨之未期月平南阳汝宁唐随又下安陆德安等路招降服叛动合事宜军声大振十四年 【 
按本纪至正十四年诏台哈布哈率师讨安丰贼本传失载】 托克托以太师右丞相总大兵征高邮寻诏夺其兵柄升台哈布哈本自左丞相 
与太尉伊彻察喇枢密知院舒苏代总其兵山东河北诸军悉令节制而台哈布哈颇骄傲不遵朝廷命令军士又往往剽掠为民患十五年监 
察御史伊埒呼图克等劾其慢功虐民之罪于是诏夺其职顷之复拜湖广行省左丞相节制湖广荆襄诸军招捕沔阳湖广等处水陆贼徒会 
朝廷复拜太平为中书左丞相台哈布哈意不能平叹曰我不负朝廷朝廷负我矣及击贼贼且退诸将欲乘胜渡江而台哈布哈反勒反退后 
贼犯汴梁守臣请授十往反始率兵往犹按军不进时睢亳太康俱陷边警日急或谏其进兵台哈布哈大言曰若等毌多言我自有神算也既 
而纵军出掠百里之内荡然无遗继又渡师河北声取曹濮遂驻于彰德卫辉 【按本纪至正十七年台哈有哈兵复大名路并所属州县本 
传失载】 俄而曹濮之贼奔窜晋冀大同亦相继不守朝廷两遣重臣授以成算而台哈布哈恬不为意是时其子寿通以同知枢密院事将兵 
分讨山东久无功尝以事入奏语言骄慢帝恶之十八年山东贼愈充斥逼近京畿诏拜台哈布哈中书左丞相总其兵讨山东既渡河即疏请 
太平至军中供给粮饷欲因事害之时参知政事巴延特穆尔张晋等分省山东二人者尝劾寿通不进兵台哈布哈至则以其馈运不前断遣 
之又以知枢密院事鄂勒哲特穆尔为左丞日尝劾其非亦加以失悞专制之罪擅改其官征至军欲害之事闻廷议喧然而太平以其欲害巳 
也遂讽监察御史茂济噜海等 【顺帝纪作御史七十等】 劾其缓师拒命之罪自于帝前力谮之于是诏夺其官爵兵柄安置葢州以知枢 
密院事乌兰哈达总其兵台哈布哈闻有诏夜驰诣刘哈喇布哈求救刘哈喇布哈者台哈布哈故部将也以破贼有功拜淮南行省平章政事 
时驻兵保定见台哈布哈求因张乐大宴举酒慷慨言曰丞相有大勋劳天子终不害丞相我当自往见帝言之哈喇布哈即至京首见太平太 
平问其来故具以实告太平曰台哈布哈大逆不道尔敢妄言祸将及尔若能致之来吾以尔见帝功不细矣哈喇布哈许之还缚台哈布哈父 
子送京师未至皆杀之于路 【按台哈布哈元史旧系列传今以其世为外戚移入类传】

　　钦定续通志卷五百七

　　●钦定续通志卷五百八　忠义传一

　　忠义传

　　（臣）等谨案唐以后忠义大率死事者居多其有义烈彪炳万死一生虽未陨身志轻授命者并依史例登之闲有子孙事迹无可析传 
旧史所附亦仍其例辽史无忠义门兹从列传采辑金元忠义间有散在列传中者今皆表而出之以从其类若其居官立朝名节暴着与夫出 
身存亡系一代终始死事一节不足以尽之如唐之颜真卿段秀实宋之文天祥之类则仍依旧史系之列传焉

　　唐 【一】

　　○唐一

　　夏侯端　　　刘感　　　　堂达　　吕子臧【马元规】　　　王行敏【卢士叡　李玄通】　　　罗士信　　张道源【楚金 
】　　　李育德【李公逸　　　张善相】敬君宏【吕世衡】　　李安静　　　高叡【仲舒】　　　　安金藏　　王同皎　　　 
李憕　　　　卢奕　　张介然【崔无诐】

　　夏侯端
　　刘感
　　常达
　　吕子臧 【马元规】
　　王行敏
　　罗士信
　　张道源 【张楚金】
　　李育德 【李公逸　张善相】
　　敬君宏 【吕世衡】
　　李安静
　　高叡 【高仲舒】
　　安金藏
　　王同皎
　　李憕
　　卢弈
　　张介然 【崔无诐】

　　△夏侯端

　　夏侯端寿州寿春人仕隋为大理司直大业中高祖讨贼河东表端为副端邃数术密语高祖曰玉床摇帝坐不安晋得岁真人将兴安天 
下者其在公乎但上性沈忌宜早为计帝感其言义师兴端在河东吏捕送长安帝入京师释之引入卧内与语极欢擢秘书监李密之降端请 
假节招谕关东乃拜大将军为河南道招慰使即传檄二十余州遣使顺附次谯州会毫汴降于王世充道塞无所归麾下二千人粮尽不忍委 
端去端乃杀马宴众曰我奉王命义无屈公等有妻子徒死无益吾丐若首持与贼以取富贵众号泣不忍视端亦泣欲自刎争持之乃止行五 
日饿死十四三遇贼众溃从者纔三十余人 【通鉴作五十余人】 遂东走撷■〈豆〉豆以食端持节卧起叹曰平生不知死地乃在此 
时河南地悉入世充唯杞州刺史李公逸固守勒兵迎端世充遣人以淮南郡公尚书少吏部印绶召端解所服衣以赠端曰吾天子使宁污贼 
官耶非持首去不可见即焚书及衣因解节旄怀之置刃于竿间道走宜阳比到其下仅有在者皆体发癯焦无复人状端入谒自谢无功不及 
危困状帝悯之复拜秘书监出为梓州刺史贞观元年卒

　　△刘感

　　刘感岐州凤泉人武德初以骠骑将军戍泾州为嶭仁杲所围粮尽杀所乘马啖士而煮骨和木屑自食城垂陷长平王叔良救之贼乃解 
与叔良出战为贼执 【按新旧书叔良传皆云仁杲扬言食尽遣高摭人伪降叔良遣感帅师赴之大战百里细川感为贼执是叔良未曾出 
战也】 还围泾州令感约城中降感绐诺至城下大呼曰贼大饥亡在朝暮秦王数十万众且至勉之无苦仁杲怒执感理其半土中驰射之至 
死詈益甚贼平高祖购得其尸祭以少牢赠瀛川刺史爵平原郡公封户二千谥忠壮诏其子嗣封爵赐田宅焉

</div>
    <div class="pagination">
<a href="续通志_page1118.html">上一页</a><span>...</span><a href="续通志_page1114.html">1114</a><a href="续通志_page1115.html">1115</a><a href="续通志_page1116.html">1116</a><a href="续通志_page1117.html">1117</a><a href="续通志_page1118.html">1118</a><span class="current-page">1119</span><a href="续通志_page1120.html">1120</a><a href="续通志_page1121.html">1121</a><a href="续通志_page1122.html">1122</a><a href="续通志_page1123.html">1123</a><a href="续通志_page1124.html">1124</a><span>...</span><a href="续通志_page1120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
