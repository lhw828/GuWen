<!DOCTYPE html>
<html>
<head>
    <meta charset="UTF-8">
    <title>续通志 - 第 736 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 736 页/共 1359 页</h1>
    <div class="content">
　　△胥偃

　　胥偃字安道潭州长沙人少力学河东柳开见其所为文曰异日必得名天下大中祥符五年举进士甲科授大理评事通判胡舒二州直 
集贤院稍迁太常丞知开封县与御史高升试府进士既封弥卷首辄发视择有名者居上降秘书省著作佐郎监光化军酒起通判邓州复太 
常丞修起居注累迁尚书刑部员外郎知制诰迁工部郎中入翰林为学士权知开封府忻州地震偃以为地震阴之盛今朝廷政令不专上出 
而后宫外戚恩泽日蕃此阳不胜阴之效又宜选将练师以防边塞有卫卒赂库吏求拣冬衣坐系者三十余人时八月霜雪暴至偃推洪范急 
恒寒若之咎请从末减奏可西塞用兵士卒妻子留京师者犯法当死帝不忍用刑或欲以毒置饮食中令得善死偃极言其不可帝亦悔而止 
宦人程智诚与三班使臣冯大显八人抵罪帝使赦智诚三人而文显五人坐如法偃曰恤近遗远非政也况同罪异罚乎诏并释之未几卒偃 
未仕时家有良田数十顷既贵悉以予族人初天下职田无日月之限而赴官者多以前后为断偃请水陆田各限以月因着为令尝与谢绛受 
诏试中书吏而大臣有以简属偃者偃不敢发视亟焚之欧阳修始见偃偃爱其文召置门下妻以女子元衡有学行能自立为尚书都官员外 
郎并其子茂谌咸早卒偃妻直史馆方约之妹与元衡妇韩茂谌妇谢皆寡居丹阳闺门有法江淮人至今称之 【案宋史此下有柳植传植 
虽廉介然无事迹足录今从删】

　　△聂冠卿

　　聂冠卿字长孺歙州新安人举进士授连州军事推官杨亿爱其文章大臣交荐之召试学士院校勘馆阁书籍迁大理寺丞为集贤校理 
通判蕲州坐尝校十代兴亡论谬误落职再迁太常博士复集贤校理言天下旬奏狱虽笞杖并覆而徒流不系狱者乃不以闻非所以矜慎刑 
罚之意请自今罢覆笞杖罪自徒以上虽不系狱亦奏覆从之判登闻鼓院累迁尚书工部郎中翰林院侍讲学士冯元修大乐命冠卿检阅事 
迹又预撰景佑广乐记特迁刑部郎中直集贤院以兵部郎中知制诰判太常礼院纠察刑狱奉使契丹契丹主谓曰君家先世奉道子孙固有 
昌者尝观所著蕲春集词极清丽因自击球纵饮命冠卿赋诗礼遇甚厚还同知通进银台司审刑院入翰林为学士母忧起复判昭文馆兼侍 
读学士冠卿每进读左氏春秋必引尊王黜霸之义以讽一日坠笏上前帝悯冠卿丧毁羸瘠未几以葬亲告归至扬州卒诏以其弟太常博士 
世卿通判宣州初世卿监延丰仓掘地得古砖有隶书字半漫灭其可辨者云公先世饵霞栖云高尚不仕累石于江滨又云昭王大丞相聂又 
云水龙夜号夕鸡骇飞其年九月十二日卒年五十有五冠卿始见而恶之至是校所卒岁月及其享年无少异者冠卿嗜学好古手未尝释卷 
尤工诗

　　△冯元

　　冯元字道宗高祖禧唐末官广州以术数仕刘氏传三世 【案东都事畧云三世仕岭南为日官】 至父邴广南平入朝为保章正元幼 
从崔颐正孙奭为五经大义与乐安孙质吴陆参谯夏侯圭善羣居讲学或达旦不寝号四友进士中第授江阴尉时诏流内铨取明经者须学 
官元自荐通五经谢泌领铨诘之曰古人治一经或至皓首子尚少能尽通邪对曰达者一以贯之更问疑义辨析无滞补国子监讲书迁大理 
评事擢崇文院检讨兼国子监直讲王旦闻其名尝令说论语老子羣子弟侍听因荐之真宗试进士殿中召元讲易泰卦元进说曰地天为泰 
者以天地之气交也君道至尊臣道至卑惟上下相与则可以辅相天地财成万化帝悦未几迁太子中允直龙图阁诏预内朝直龙图阁预内 
朝自此始 【案东都事畧隆平集俱云直阁官名葢始此不言预内朝宋祁撰元行状亦云直阁葢由公始】 皇子为寿春郡王王旦又荐元 
宜讲经资善堂帝以元少更用崔遵度会遵度卒擢左正言兼太子右谕德仁宗即位迁户部员外郎为直学士兼侍讲与孙奭以经术并进讲 
论自是仁宗益向学同判国子监故事国子监多宿儒典领后颇用公卿子弟任均管库及奭元并命士议悦服同知贡举进龙图阁学士预修 
三朝正史为翰林学士史馆修撰四迁给事中明道元年尝监护宸妃葬事及帝亲政追册宸妃为庄懿皇后改葬永定陵既发圹而流泉沮洳 
言者以监护不职罢翰林学士知河阳 【东都事畧作罢知扬州】 王曾为言元东朝旧臣不宜以细故弃外即召为翰林侍讲学士迁礼部 
侍郎知审官院复判礼院国子监上金华五箴赐书褒答修景佑广乐记书成迁户部侍郎足疾气愕属李淑宋祁为铭志卒年六十三 【宋 
史本传不载元之年寿据宋祁撰元行状增】 赠本部尚书谥章靖元性简厚不治声名非庆吊未尝过谒二府执亲丧自括发至祥练皆案礼 
变服多识古今台阁品式之事尤精易初七岁方读易母夜梦异人以绀莲华与元吞之且曰善读此后必贵显 【案行状载是夕梦公吞绀 
莲夫人旦而抚公曰儿善读此后必贵显据此且字是旦字之误】 元且老率三日一诵易无子以兄之子譓为后 【案宋祁撰元行状载子 
四人孝谌知瀛州录事参军献诚知唐城县事某蚤卒彦诒太康主簿与宋史本传异】

　　△赵师民

　　赵师民字周翰青州临淄人九岁能属文举进士第复还乡里不仕孙奭辟兖州说书 【东都事畧作荐为兖州教授】 领诸城主簿师 
民学问精博奭自以为不及夏竦尤重之称为盛德君子论其文行愿回两子恩授以京秩除齐州推官青州教授更天平军节度推官年五十 
来京师近臣张观宋郊王尧臣庞籍韩琦明镐力荐为国子监直讲兼润冀二王宫教授改著作佐郎迁宗正丞会赵元昊反罢进讲师民上书 
陈十五事曰咨辅相命将帅简侍从择守宰治军旅修边防求谏诤延讲诵革贡举久官政谨财用不遗年容诽谤除忌讳慎出令因献劝讲箴 
明年复命讲读经史师民见朝廷厌兵屈意以招元昊内不能平乃上言请任方面以图报効尝讲诗如彼泉流曰水之初出喻王政之发顺行 
则通通故清洁逆乱则壅壅故浊败贤人用则王政通而世清平邪人进则王泽壅而世浊败帝曰水何以喻政对曰水者顺行而润下利万物 
故以喻政此于比兴义最大讲论语问修文德曰文者经天纬地之总称君人之道抚之以仁制之以义接之以礼讲之以信皆是帝曰然其所 
先者无若信也曰信者天下之大本仁义礼乐皆必由之此实至道之要复问钻燧改火曰古之圣王举动必顺天时近世渐务苟简以为非治 
具而遂废之至其万事皆不如古又问子夏子张所言交道孰胜曰圣哲之道含覆广大与天地参善者有以进德恶者俾之改行子张之言为 
优他日读汉记问长安城众莫能知师民陈自古都雍年世旧址所在若画诸掌在经筵十余年甚见器异累请补郡除龙图阁直学士知耀州 
帝自写诗宠行目以儒林旧德将行上疏曰近覩太阳食于正朔此虽阴阳之事亦虑是天意欲以感动圣心臣非瞽史不知天道但率愚意言 
之凡天之示象由人君有失不然则下蔽其上古人君之失不过暴虐怠慢奢侈纵放不师古始舍是何失道之有今圣心慈仁恭勤俭约自检 
动循典礼如此自非下蒙上邪挠正使主恩不下究而谁之咎欤望陛下朝夕咨于丞弼心膂之臣洎左右近侍耳目之官其忠而纯者与之慎 
简内外百执事及州县牧宰使主恩究于下不为羣邪所蔽塞则亿兆之幸也三迁刑部郎中复领宗正卒师民淳静刚敏举止凝重 【东都 
事畧云师民经行淳懿然举止疏野与此互异】 幼丧父哀感不畜婢妾年四十四始婚志尚清远专以读书为事性极慈恕勤于吏治政有惠 
爱尝奏蠲陕西旱租又欲论榷酤诸弊会仁宗不豫而止尝患近世官失其守作正官名议子彦若试中书舍人

　　△张锡

　　张锡字贶之其先京兆人曾祖山甫尝从唐僖宗入蜀蜀平徙家汉阳锡进士甲科为试秘书省校书郎知南昌县迁著作郎知新州初建 
学于州自是人始知学再迁太常博士诏选能吏治畿县乃以锡知东明始至令其下曰吾所治者三强恃力富恃赀刑恃赎者吾所先也岁中 
以治迹闻枢密直学士李及荐为监察御史丁谓贬崖州议还内地锡疏谓奸邪弄国本与天下共弃之今复还是违天下意由是徙雷州玉清 
昭应宫灾连系甚众锡言天灾反以罪人恐重天怒愿修德以应之会论者众狱遂解迁殿中侍御史改尚书兵部员外郎还判度支勾院为京 
东转运使淄青齐濮郓诸州人冒耕河壖地数起争讼锡命籍其地收租绢岁二十余万讼者亦息累迁右谏议大夫知审官院进翰林侍读学 
士判太常寺国子监卒年六十八 【宋史本传不载锡之年寿据欧阳修撰锡墓志增】 赠尚书工部侍郎锡淳重清约虽贵奉养如少贱时 
读书老而弥笃初举广文馆进士考官任随以为第一及随死无子锡屡赒其家子子骏子云皆为大理评事子谅大理寺丞 【宋史本传不 
载锡有子据欧阳修撰锡墓志增】

　　△张揆

　　张揆字贯之其先范阳人后徙齐州擢进士第为北海县尉改大理寺丞以疾解官十年不出户读易因通扬雄太元经陈执中安抚京东 
荐揆经明行淳召为国子监直讲徙诸王府侍讲以尚书度支员外郎直史馆权三司户部判官上所著太元集解数万言诏对迩英阁令揲蓍 
得断首且言断首准易之夬盖以阳刚决阴柔君子进小人退之象仁宗悦擢天章阁待制兼侍读累迁右谏议大夫进龙图阁直学士给事中 
判太常寺一日进读汉马后传至服大练抑止外家因言今妃族太盛不可不裁损使保其家帝嘉纳之诏改王溥谥有议欲为文忠者揆曰溥 
周之宰相国亡不能死安得为忠乃谥为文康加翰林侍读学士知审刑院出知齐州卒赠尚书礼部侍郎揆性刚狷少容阔于世务然好读书 
老而不倦与弟掞相友爱掞为龙图阁直学士 【案宋史此下有杨安国传安国仕仁宗朝侍经筵最久无迹可录今从删】

　　△尹洙

　　尹洙字师鲁河南人少与兄源俱以儒学知名举进士厯河南府户曹参军安国军节度推官 【案东都事畧及欧阳修撰洙墓志韩琦 
撰洙墓表俱作邵武军判官】 知光泽县举书判拔萃改山南东道节度掌书记知伊阳县有能名用大臣荐 【案东都事畧云王晦叔荐其 
材】 召试为馆阁校勘迁太子中允会范仲淹贬敕牓朝堂戒百官为朋党洙上奏曰仲淹忠亮有素臣与之义兼师友则是仲淹之党也今仲 
淹以朋党被罪臣不可苟免宰相怒落校勘复为掌书记监唐州酒税 【案洙墓志墓表俱作监郢州酒税徙唐州】 西北久安洙作叙燕息 
戍二篇以为武备不可弛其叙燕篇畧曰战国世燕最弱虽胜败异术大概论其强弱燕不能加赵赵魏一则燕固不敌唐三盗连衡百余年虏 
未尝越燕侵赵魏是燕独能支虏也自燕入于契丹势曰炽大显德世虽复三关尚未尽燕南地国初始与并合势益张然止命偏师备御王师 
伐蜀伐吴泰然不以两河为顾是赵魏足以制之明矣并寇既平悉天下锐专力契丹不能攘尺寸地顷尝以百万众驻赵魏讫敌退莫敢抗世 
多咎其不战然我众负城有内顾心战不必胜不胜则事亟矣故不战未尝咎也原其弊在兵不分设兵为三壁于争地掎角以疑其势设覆以 
待其进边垒素固驱民以守之俾其兵顿坚城之下乘间夹击无不胜矣制敌在谋不在众以赵魏燕南益以山西民足以守兵足以战分而帅 
之将得专制就使偏师挫衄他众尚奋讵能系国安危哉息戍篇畧曰今西北泾原颁寍秦凤鄜延四帅戍卒十余万平世屯戍且犹若是后虽 
有他警不可一曰辍去是十万众有增而无损期也国家厚利募人八粟倾四方之货然无水漕之运所挽致亦不过被边数郡尔岁不常登廪 
有常给顷年亦尝稍匮矣倘其乘我荐饥我必济师馈饟当出于关中则未战而西陲已困可不虑哉按唐府兵上府千二百人中府千人下府 
八百人为今之计莫若籍丁民为兵拟唐置府颇损其数又今边鄙虽有乡兵之制然止极塞数郡民籍寡少不足备敌料京兆西北数郡上户 
可十余万中家半之当得兵六七万民幸于庇宗乐然隶籍农隙讲事登材武者为什长队正盛秋旬阅常若寇至以关内河东劲兵傅之尽罢 
京师禁旅慎简守帅分其统专其任分统则兵不重专任则将益励坚其守卫习其形势积粟多教士锐兵志所谓无恃其不来恃吾有以待之 
</div>
    <div class="pagination">
<a href="续通志_page735.html">上一页</a><span>...</span><a href="续通志_page731.html">731</a><a href="续通志_page732.html">732</a><a href="续通志_page733.html">733</a><a href="续通志_page734.html">734</a><a href="续通志_page735.html">735</a><span class="current-page">736</span><a href="续通志_page737.html">737</a><a href="续通志_page738.html">738</a><a href="续通志_page739.html">739</a><a href="续通志_page740.html">740</a><a href="续通志_page741.html">741</a><span>...</span><a href="续通志_page737.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
