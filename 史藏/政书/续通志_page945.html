<!DOCTYPE html>
<html>
<head>
    <meta charset="UTF-8">
    <title>续通志 - 第 945 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 945 页/共 1359 页</h1>
    <div class="content">年举进士厯监慈利县税籍田令超授起居舍人迁权吏部侍郎兼玉牒所检讨官兼崇政殿说书迁户部侍郎兼知临安府浙西安抚使试户 
部侍郎权户部尚书皆兼知临安府升兼详定敕令官以宝文阁学士知婺州仍旧职奉祠起知寍国府进华文阁学士知福州召为吏部尚书 
兼给事中兼侍读疏奏臣荷国恩起家分阃旋蒙趣觐躐玷迩联时权礼部侍郎曹豳实在谏省盖尝抗疏谓用臣太骤臣与豳交最久相知最 
深今观其所论于君父有陈善之敬友朋有责善之道而豳遂迁官臣竟污要路豳以不得其言累疏匄去夫亟用旧人而遂退亡庄士则将谓 
之何哉豳老成之望直谅多益寘之近班可以正乃辟可以仪有位欲望委曲留行使之释然无疑安于就职则陛下既昭好贤之美而微臣亦 
免妨贤之媿帝从之嘉熙二年拜端明殿学士同签书枢密院事寻拜参知政事兼同知枢密院事封奉化郡公授资政殿学士知绍兴府浙东 
安抚使以观文殿学士致仕朱氏亦封周楚国夫人寿过九十将以生日拜天锡为相而天锡卒赐少师寻加太师谥忠惠弟天任为兵部尚书 
兄弟友爱方贫时率更衣以出终岁同衾从子晦厯官尚书出帅全蜀常置义庄以赡宗族然在蜀以违言论知阆州王惟忠死士论少之

　　△许应龙

　　许应龙字恭甫福州闽县人五岁通经旨坐客曰小儿气食牛应龙应声丈夫才吐凤为对四坐嘉叹入太学嘉定元年举进士调汀州教 
授差浙东宣抚司掾差户部架阁迁籍田令太学博士时李全时青辈归附应龙入对有荓蜂是惩养虎遗患之说后皆如所言迁国子博士国 
子丞宗学博士理宗即位应龙首陈正心为治国平天下之纲领迁秘书郎兼权尚左郎官迁著作郎匄外知潮州盗陈三枪起赣州出没江闽 
广闲势炽甚而盗锺全相挺为乱枢密陈韡帅江西任招捕三路调军分道追剿盗逼境上应龙亟调水军禁卒土兵弓级分扼要害明闲谍守 
关隘断桥开堑斩水塞涂点集民兵激劝隅总谕以保乡井守室庐全妻子搜补亲兵日加训阅既而横冈桂屿相继以捷闻招捕司遣统领官 
齐敏率师由漳趋潮截赣寇余党应龙谕敏曰兵法攻瑕今锺寇将穷陈寇猖獗若先破锺则陈不战擒矣敏惟命于是诸寇皆平方未解严时 
有行旅数人隅总搜其橐中金银指为贼党应龙辨其非盗释之皆罗拜感泣始人疑应龙儒者不闲戎事及见其区画事宜分别齐民静练雍 
容莫不叹服僚属请上功应龙曰守职扞城保民何功之云距州六七十里曰山斜峒獠所聚匄耕土田不输赋禁兵与哄应龙平决之其首感 
悦率父老鸣缶击筒踊跃诣郡谢去之日阖郡遮道攀送端平初召为礼部郎官入对帝谓应龙曰卿治潮有声与李宗勉冶台齐名应龙顿首 
曰民无不可化顾牧民者如何耳臣治州幸免旷瘝皆陛下德化所暨臣非曰能之兼荣文恭王府教授力辞迁国子司业祭酒徐侨议学校差 
职欲先誉望应龙以为不若差以资格资格一定则侥幸之门杜而造请之风息侨以为然时有凭势干职者力郄之迁国子祭酒摄侍右侍郎 
兼学士院权直是日罢郑清之乔行简制应龙所草也翼日文德殿宣布毕帝遣中使召应龙谕之曰草制甚善应龙复谢曰臣闻昔人有言进 
人若将加诸膝退人若将坠诸渊今二相乞罢机政与陛下体貌大臣之意两尽其美可也帝善之就令草敕书戒谕诸阃权吏部侍郎兼侍讲 
兼权直学士院试吏部侍郎升侍读权兵部尚书时楮币亏甚行简主行称提之说州县希旨奉承贫富猜惧应龙奏从民便节用二说行简然 
之兼吏部尚书迁兵部兼中书舍人三上章匄外不允兼给事中兼吏部尚书请外诏免兼中书拜端明殿学士签书枢密院事累辞会正言郭 
磊卿有论疏以端明殿学士提举洞霄宫卒年八十有一赠资政殿学士银青光禄大夫应龙不躁不竞不激不随不妄荐士而亦无伤人害物 
之事潮州之治最可纪也

　　△林略

　　林略字孔英温州永嘉人庆元五年举进士厯饶州大寍监教授辟干办四川茶马司公事崔与之帅蜀目之曰此台阁之端也荐之迁武 
学博士国子监丞太常寺丞奉祠拜宗正少卿兼崇政殿说书迁右司谏寻迁左司谏兼侍讲告于帝曰虚心以为从谏之本从谏以为永治之 
本拜殿中侍御史升侍御史试右谏议大夫嘉熙三年以端明殿学士同签书枢密院事以言罢提举洞霄宫以资政殿学士致仕淳佑三年卒 
特赠宣奉大夫

　　△徐荣叟

　　徐荣叟字茂翁焕章阁学士应龙之子嘉定七年举进士厯官通判临安府迁太学博士兼崇政殿说书迁秘书郎升著作佐郎兼侍左郎 
官出为江东提点刑狱直秘阁知婺州迁著作郎兼礼部郎官以集英殿修撰知静江府兼广西经略安抚使召为行在司谏复兼说书兼侍讲 
嘉熙四年拜右谏议大夫入对言自楮币不通物价倍长而民始怨自米运多阻粒食孔艰而民益怨此见之京师者然也外而郡邑苛征横敛 
无所不有严刑峻罚靡所不施和籴则科抑以取赢军需则并缘而规利逃亡强令代纳蠲放忍至重催犯私贩者不问多寡槩遭黥徒逋官课 
者不恤有无动辄监系囹圄充斥率是干连词讼追呼莫非枝蔓如此则民安得而不怨甚者富家巨室武断乡闲贵族豪宗侵牟民庶茹冤者 
不敢告负抑者不得伸怨气熏蒸天示之应此亢阳之所以为沴也迁权礼部尚书兼权吏部尚书拜端明殿学士签书枢密院事淳佑二年乞 
归田里以资政殿大学士提举洞霄宫六年转一官致仕卒 【按宋史此下有别之杰传无事迹足录今从删】

　　△刘伯正

　　刘伯正字直卿饶州余千人父简为丞相赵汝愚客伯正以开禧元年举进士调太平主簿通判枣阳军辟荆湖制置司机宜两浙转运司 
主管公事厯军器将作太府三监主簿枢密院编修官兵部郎官监察御史有事于明堂雷电忽至执事者鲜不离次伯正立殿下伸笏俨然声 
色不动帝遂以大任期之迁左司谏疏言兵籍寖广粮饷益艰请预备军食又言铨选财计刑狱之积弊乞以愿治之心而急董正治官之图以 
勤政之思而申严察计吏之法又言所忧非一而急务之当虑者有三曰申饬边备区处流民堤防奸盗帝皆善其言升右正言以华文阁待制 
知广州兼广东经略安抚使改转运使以实章阁直学士知太平州召为礼部侍郎兼中书舍人迁吏部侍郎权刑部尚书淳佑四年拜端明殿 
学士签书枢密院事兼权参知政事真拜参知政事以监察御史孙起予言罢授资政殿学士提举洞霄宫监察御史蔡次传言之降一官寻复 
旧官致仕卒赠正奉大夫加少保时论谓伯正立朝以静重镇浮不求名誉善藏其用云 【按宋史此下有金渊传无事迹足录今从删】

　　△李性传

　　李性传字成之宗正寺主簿舜臣之子也嘉定四年举进士厯干办行在诸军审计事进对有崇尚道学之名未遇其实帝曰实者何在性 
传对曰在陛下格物致知以为出治之本迁武学博士寻为太常博士升太常寺丞兼权工部郎中兼权都官郎官迁起居舍人疏言东周以后 
诸侯卿大夫皆以既葬而除服秦汉之际尤为浅促孝文定为三十六日之制则视孝惠以前已有加矣东汉以后又损之为二十七日谓之以 
日易月则薄之至也千数百年惟晋武帝魏孝文为能复古之制而羣臣沮格未克尽行惟孝宗通丧三年近古所独陛下继之至性克尽前烈 
有光乞以此疏付之史官庶几四海闻风民德归厚迁起居郎权刑部侍郎进礼部侍郎以臣僚言罢寻以宝章阁待制知饶州改知寍国府再 
知饶州复以言罢召为兵部侍郎权兵部尚书吏部尚书臣僚论舜臣立庙封爵事落职提举太平兴国宫淳佑四年权礼部尚书五年拜端明 
殿学士签书枢密院事兼权参知政事寻同知枢密院事未几落职于郡十二年以资政殿大学士提举洞霄宫宝佑二年依旧职提举万寿观 
以观文殿学士致仕卒特赠少保

　　△陈韡 【崔福】

　　陈韡字子华福州侯官人父孔硕为朱熹吕祖谦门人韡让父郊恩与弟韔登开禧元年进士第从叶适学嘉定十四年贾涉开淮阃辟京 
东河北干官韡谓山东河北遗民宜使归耕其土给耕牛农具分配以内郡之贷死者然后三分齐地张林李全各处其一其一以待有功者河 
南首领以三两州来归者与节度使一州者守其土忠义人尽还北然后括淮甸闲田仿韩琦河北义勇法募民为兵给田而薄征之择土豪统 
率盐丁又别廪为一军此第二重藩篱也十五年淮西告捷韡策金人必专向安丰而分兵缀诸郡使卞整张惠李汝舟范成进各以其兵屯庐 
州以待之金将卢皷搥新胜于潼关乘锐急战当时久困之不过十日必遁设伏邀击必可胜又使时青夏全候金人深入以轻兵捣其巢穴第 
一策也其后金人果侵安丰韡如盱眙犒师改淮东制置司干办公事再如盱眙见刘琸调卞整张惠范成进夏全诸军应援捣虚皆行韡策遂 
有堂门之捷俘其四驸马者迁将作监丞又迁太府寺丞差知真州淮东提点刑狱加直宝章阁依旧提点刑狱兼知宝应州迁宗正寺丞权工 
部郎中改仓部员外郎入对言臣所陈夏周汉唐数君之事如布德兆谋任贤使能信实必罚区处藩镇不事姑息规摹莫大于此又言人主所 
以御天下者赏罚而已绍定二年冬盗起闽中帅王居安属韡提举四隅保甲韡有亲丧辞之转运使陈汶提举常平史弥忠告急于朝谓非韡 
莫可平明年以宝章阁直学士起复知南剑州提举汀州邵武军兵甲公事福建路兵马钤辖同共措置招捕盗贼兼福建路招捕使未几加提 
点刑狱韡籍土民丁壮为一军沙县紫云基告急沙县破贼由闲道趋城忠勇军破之于高桥贼乃趋邵武势益炽时有议当招不当捕者韡言 
始者贼仅百计招而不捕养之至千又养之至万今复养之将至于无算求淮西兵五千人可图万全诏韡兼福建路招捕使贼急攻汀州淮西 
帅曾式中调精兵三千五百人由泉漳闲道入汀击贼于顺昌胜之六月兵大合加福建提点刑狱七月韡亲提兵至沙县顺昌将乐清流宣化 
督捕所至克捷九月分兵进讨十月主攻五贼营砦平之十一月破谭瓦磜贼起之地夷其巢穴十二月诛汀州叛卒谕降连城七十有二砦汀 
境皆平四年正月遣将破下瞿张原砦二月躬往邵武督捕余寇贼首晏彪迎降韡以其力屈乃降卒诛之进右文殿修撰依旧提点刑狱招捕 
使兼知建寍府衢州寇汪徐来二破常山开化势张甚韡命淮将李大声提兵七百出贼不意夜薄其砦贼出迎战见算子旗惊曰此陈招捕军 
也皆大哭急击之衢寇悉平六年进宝章阁待制知隆兴府赣寇陈三枪据松梓山砦出没江西广东所至屠残韡遣官吏谕降贼辄杀之乃谓 
盗贼起于贪吏劾其尤者二人又谓寇盗稽诛以臣下欺诞事权涣散所致若决计荡除数月可毕十一月诏节制江西广东福建三路捕寇军 
马韡奏遣将刘师直扼梅州齐敏扼循州自提淮西兵及亲兵捣贼巢穴十二月兼知赣州端平元年正月进华文阁待制江西安抚使二月至 
赣斩将士张皇贼势及掠子女货财者齐敏李大声所至克捷三月分兵守大石堡截贼粮道遂破松梓山三枪与余党缒厓而遁韡亲督诸将 
乘春瘴未生薄松梓山贼悉精锐下山迎敌旗帜服色甚盛韡军步骑夹击又纵火焚之士皆攀厓上贼巢荡为烟埃贼首张魔王自焚斩千五 
百级擒贼将十二得所掠妇女牛马及僭伪服物各数百计三枪中箭与敏军遇击败之贼遁翼日追及下黄又败之余众尚千余薙狝略尽三 
枪仅以数十人遁至兴寍就擒槛车载三枪等六人斩隆兴市初贼跨三路数州六十砦至是悉平诏称韡忠勤体国计虑精密进权工部侍郎 
仍知隆兴兼江西安抚使未几为工部侍郎改江东安抚使知建康府兼行宫留守二年入奏事帝称其平寇功韡顿首言曰臣不佞徒有孤忠 
仗陛下威灵苟逃旷败耳何功之有迁权工部尚书又权刑部尚书沿江制置大使依旧江东安抚使知建康府往来巡视鄂州江面措置捍御 
三年加宝谟阁学士嘉熙元年进焕章阁学士四年拜刑部尚书辞免加徽猷阁学士知潭州荆湖南路安抚使淳佑四年召为兵部尚书拜端 
明殿学士同签书枢密院事兼参知政事寻拜参知政事兼同知枢密院事七年知枢密院事湖南安抚大使兼知潭州九年以观文殿学士福 
建安抚大使知福建五上章辞以旧职提举洞霄宫开庆元年召赴阙落致仕充醴泉观使兼侍读景定元年授福建安抚大使兼知福州久之 
提举佑神观力请致仕明年卒年八十有三赠少师谥忠肃崔福者故羣盗尝为官军所捕逸去因隶军籍初从赵葵收李全有功名重江淮又 
累从韡捕贼积功至刺史大将军从后韡留隆兴既而韡移金陵而福犹在隆兴属通判与郡僚燕滕王阁福恚其不见招道遇民愬冤者福携 
其人直至饮所责以郡官不理民事麾诸卒尽碎饮具官吏皆惴恐窜去莫敢婴其锋韡知之遂檄建康署为钤辖福又夺统制官王明鞍马及 
</div>
    <div class="pagination">
<a href="续通志_page944.html">上一页</a><span>...</span><a href="续通志_page940.html">940</a><a href="续通志_page941.html">941</a><a href="续通志_page942.html">942</a><a href="续通志_page943.html">943</a><a href="续通志_page944.html">944</a><span class="current-page">945</span><a href="续通志_page946.html">946</a><a href="续通志_page947.html">947</a><a href="续通志_page948.html">948</a><a href="续通志_page949.html">949</a><a href="续通志_page950.html">950</a><span>...</span><a href="续通志_page946.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
