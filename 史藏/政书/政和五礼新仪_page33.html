<!DOCTYPE html>
<html>
<head>
    <meta charset="UTF-8">
    <title>政和五礼新仪 - 第 33 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>政和五礼新仪 - 第 33 页/共 72 页</h1>
    <div class="content">　　进熟
　　望燎
　　车驾还内
　　时日
　　前期降御札以来年春分日祀高禖太常寺具时日防告
　　斋戒
　　前祀十日质明有司设行事执事及陪祠文武官位于朝堂太宰刑部尚书在北南向太宰在左刑部尚书在右【刑部尚书稍却】行事太宰左丞在南吏部户部礼部兵部工部尚书吏部礼部侍郎大司乐光禄卿大乐令光禄丞在其南【凡设大乐令光禄丞位皆稍却如朝献朝享即功臣献官在光禄丞下】次分献官次执事官又在其南俱北向西上监察御史位二在西东向北上读册举册官奉礼协律郎太祝郊社太官令在东西向北上【奉礼郎以下位皆稍却】设陪祠文武百官位于行事官之南又设行事执事及陪祠亲王宗室位于太庙斋坊少宰刑部侍郎在北南向少宰在左刑部侍郎在右【刑部侍郎稍却】亚终献在南北向西上亲王及行事执事陪祠宗室在东西向北上东上閤门御史台太常寺以下分引羣官各就位【凡帅引行事执事陪祠文武官立班即御史台引殿中侍御史一员先入就位】太宰读誓于朝堂刑部尚书涖之少宰读誓于太庙斋坊刑部侍郎涖之誓文曰今年某月某日春分皇帝祀高禖【如朝献朝享即云前二日朝献景灵宫前一日朝享太庙】各其职其或不恭国有常刑读讫【内朝堂执事官奉礼郎以下文官宣徳郎以下武官从义郎以下先退】余并对拜讫退皇帝散斋七日于别殿致斋三日【二日于大庆殿一日于青城如朝献朝享即一日于大庆殿一日于太庙一日于青城】凡防斋不吊防问病作乐有司不奏刑杀文书致斋日前后殿不视事唯行祀事前致斋一日殿中监帅其属尚舍铺御座于大庆殿当中南向设东西房于御座之左右稍北又设西阁及斋室于殿后之左右殿上前楹施帘致斋之日质明有司陈大驾卤簿于宣徳门外尚辇陈平辇于垂拱殿庭文武百官俱就次各服其服东上閤门奏请皇帝未后诣斋室通事舍人等自下分引知枢密院事以下诣垂拱殿庭立班东上閤门附内侍进班齐牌垂拱殿防皇帝乗辇出至殿上少驻辇官迎驾自赞常起居宣辇官上殿帘卷鸣鞭行门禁卫诸班亲从迎驾自赞常起居次舍人先赞知内侍省官以下常起居次枢密以下通班常起居赞祗候引驾枢密知客省事以下至签书东上閤门官分左右立六尚局应奉官祗应通侍大夫以下武功大夫以下并先退次管军臣僚宣名常起居赞只候引驾并分左右前导辇降东阶垂拱殿门外禁卫诸班亲从自賛常起居次行宫使御营廵检一班常起居【如通侍大夫以下知客省事以下武功大夫以下知内侍两省带御器械官充行宫使御营廵检各归本班】至大庆殿后阁降辇入西门大庆殿帘降前导官并就次易朝服诣御榻前分左右侍立【知枢密院事签书枢密院事在东西向北上同知枢密院事在东西向左辅一员在知枢密院事之北赞拜东上閤门官一员又在其北并西向知客省事以下在签书枢密院事之南稍东西向北上签书客省事以下又在其南稍却】通事舍人等分引行事执事陪祠文武官各綪结佩入诣大庆殿庭立班引礼部侍郎奏请中严侍臣诣幄奉迎内外符寳郎奉寳先出陈于御榻之左右少顷引礼部侍郎奏外办皇帝服通天冠绛纱袍綪结佩出西閤乘舆称警跸侍卫如常仪由西房至御榻西降舆皇帝即御座南向侍臣夹侍赞拜东上閤门官于榻前赞枢密使以下拜殿之上下应在位官皆再拜【东上閤门官赞拜讫转身北向随拜讫面西赞各祗候】次礼直官引左辅诣御座前俯伏跪奏称左辅具官臣某言请皇帝降座就斋室奏讫俯伏兴还侍位【凡左辅奏请准此】皇帝降座乗舆由东方入斋室侍臣各还所司直卫者如常仪通事舍人分引行事执事陪祠文武官以次出【三省亲王枢密宗室起居问圣体并如仪】应行事执事陪祠官及从升者并防斋七日宿于正寝致斋三日各宿于其次【三省枢密院官各宿于本所及都堂侍从三省尚书侍郎分宿于秘书省中书后省余官内庭有所司者各宿于其司诸方客使许陪位者各宿于其次】凡防斋治事如故唯不吊防问疾作乐判书刑杀文书决罚罪人及与秽恶致斋之日官给酒馔唯祀事得行其余悉禁与祀之官已斋而阙者通摄行事
　　陈设
　　前祀三日殿中监帅其属尚舍设大次于外壝东门之内道北南向小次于午阶之东西向仪鸾司设文武侍臣次于大次之前随地之宜行事陪祠官宗室及有司次于外壝东门之外设东方南方客使次于文官之后西方北方客使次于武官之后设馔幔于内壝东门之外道北南向前祀二日郊社令帅其属扫除坛之上下积柴于燎坛光禄宰牲诣祠所大晟陈登歌之乐于坛上稍南北向设宫架于坛南内壝之外立舞表于酂缀之间前祀一日太常设神位席太史设神位版青帝位于坛上北方南向席以稾秸帝伏牺氏帝高辛氏位于坛上东方西向北上又设简狄姜嫄位于坛下卯阶之南西向北上皆席以莞【告洁毕权彻】奉礼郎礼直官设皇帝位版于坛下小次前西向饮福位于坛下午阶之西北向望燎位于柴坛之北南向设爟火于望燎位之东南向【东西各六人】赞者设亚终献位于小次之南稍东西向大礼使太宰左丞又于其南行事吏部户部兵部工部尚书吏部礼部侍郎光禄卿读册官光禄丞位于大礼使之东【光禄丞稍却】分献官又于其东奉礼郎抟黍太祝郊社大官令位于小次之东北俱西向北上监察御史位二一于坛下午阶之西南一于子阶之西北俱东向协律郎位二一于坛下乐虡之西北一于宫架之西北俱东向大乐令位于登歌乐虡之北大司乐位于宫架之北良醖令位于酌尊所俱北向又设陪祠文武官位于执事者之南诸方客使在文武官之南随其方国光禄陈牲于东壝门外西向祝史各位于牲后太常设省牲位于牲西太礼使太宰左丞在南北向西上分献官位于其后行事吏部户部礼部兵部工部尚书吏部礼部侍郎大司乐光禄卿读册举册官大乐令光禄丞奉礼协律郎抟黍太祝郊社太官令在北南向西上【凡设大乐令以下位皆稍却】监察御史在吏部尚书之西异位稍却光禄陈礼馔于东壝门外道北南向太常设省馔位版于礼馔之南大礼使太宰左丞在南北向西上分献官位于其后监察御史位二俱在西东向北上行事吏部户部礼部兵部工部尚书吏部礼部侍郎大司乐光禄卿读册举册官大乐令光禄丞奉礼协律郎抟黍太祝郊社太官令在东西向北上礼部帅其属设祝册案于神位之右司尊彛帅其属设玉币篚于酌尊所次设笾豆簠簋之位正配位皆左十有一笾右十有一豆俱爲三行爼三二在笾前一在豆前又爼六在豆右爲二重登一在笾豆前簠一簋一在笾豆外簠在左簋在右又设尊坫之位在正配位北太尊五山尊五爲二重在坛上东南隅北向西上【配位以次设于正位酒尊之东】太尊在前皆有坫加勺幂爲酌尊又太尊二山尊二在神位前着尊二牺尊二在坛下午阶之西【配位设于坛下酉阶之北】象尊二壶尊六在坛下午阶之西【配位设于坛下酉阶之南】俱北向西上【配位即东向北上】皆加幂设而不酌又设从祀神位左十笾右十豆俱爲三行爼三二于笾前一于豆前又爼六在豆右爲二重簠二簋二在笾豆外簠在左簋在右爵一在神位前加坫牺尊三有坫内在神位之左设御弓矢弓韣致于禖神之前又设爼十有五及笾豆簠簋各三于馔幔内太常设御洗二于坛下午阶东南北向【盥洗在东爵洗在西】罍在洗东加勺篚在洗西南肆实以巾【若爵洗之篚则又实以爵加坫】设皇帝位于洗南北向内侍酌水位于洗东执巾位于酌水内侍之北俱西向吏部侍郎位于爵洗之西东向又设亚终献盥洗位于本位之南分献官盥洗于从祀神位之前罍篚各设于左右皆内向执罍篚者各位其后祀日丑前五刻郊社令与太史官属各服其服升坛设青帝帝伏牺氏帝高辛氏神位版于坛上简狄姜嫄氏神位版于坛下太府卿少府监帅其属陈玉币于篚【玉青帝以青圭盛于匣配位及从祀神位皆不用玉币皆以青】礼神之玉置于神位前燔玉加于币光禄卿帅其属入实笾豆簠簋【笾三行以右爲上第一行形盐在前鱼鱐糗饵次之第二行榛实在前干桃干防干枣次之第三行蔆在前芡防鹿脯次之豆三行以左爲上第一行芹菹在前笋菹菁菹次之第二行韭菹在前酏食鱼醢兔醢次之第三行豚拍在前鹿臡醓醢次之簠实以稻簋实以黍豋实以大羮】太官令帅其属入实俎【笾前之俎第一重实以牛腥七体两脾两肩两胁并脊两脾在两端两肩两胁次之脊在中第二重实以羊腥七体其载如牛豆前之俎实以豕腥七体其载如羊豆右之俎爲三重以北爲上第一重一实以牛腥肠胃肺离肺一在上端刌肺三次之肠三胃三又次之一实以羊腥肠胃肺其次如牛一实以豕腥肤九横载第一重一实以牛熟肠胃肺一实以羊熟肠胃肺一实以豕熟肤其次如腥皆牛在左羊在中豕在右若配位则皆以东爲上】良醖令帅其属入实尊【太尊实以泛齐山尊实以醴齐着尊实以盎齐牺尊实以醍齐象尊实以沉齐各以一尊实明水壶尊三实酒三实三酒明水酒皆在上】又实从祀神位之馔【笾三行以右爲上第一行形盐在前鱼鱐糗饵次之第二行干枣在前干桃干防次之第三行蔆在前芡防鹿脯次之豆三行以左爲上第一行芹菹在前笋菹葵菹次之第二行菁菹在前韭菹鱼醢次之第三行兔醢在前豚拍醯醢鹿臡次之簠实以稻粱粱在稻前簋实以黍稷稷在黍前羮实与正配位并同】又实从祀神位之尊【一实明水爲上尊一实醍齐分献官酌之】太常设烛于神位前又设大礼使以下行事执事官揖位于邜阶之东内壝外如省牲位所司陈异寳嘉瑞及伐国之宝于宫架之南东西相向







　　政和五礼新仪卷五十一
　　钦定四库全书
　　政和五礼新仪卷五十二
　　吉礼
　　皇帝祀高禖仪中
　　车驾自大庆殿诣青城
　　前祀一日陪祠文武官先诣高禖坛齐宫其日导驾官以下就次各服其服尚辇奉御进舆于大庆殿乗黄令进玉辂于宣徳门内南向设千牛将军一员位于辂前北向门下侍郎一员位于左辅之前赞者二人位又于其前少顷东上閤门御史台大常寺分引左辅门下侍郎太仆卿乘黄令诣大庆殿西阶下立北向东上乘黄令位其后次引导驾官在其后分东西相向立以俟奉迎前导次管军臣僚次行宫使御营廵检等又在其后礼直官通事舍人引礼部侍郎奏请中严【几左辅门下侍郎礼部侍郎奏请皆礼直官通事舍人引】少顷又奏外办皇帝服通天冠绛纱袍乘舆以出降自西阶称警跸如常仪宣赞舍人赞左辅以下常起居次导驾官常起居【已起居者止奏圣躬万福】次管军臣僚次行宫使御营廵检等常起居【该宣名者即宣名】太仆卿出诣玉辂所摄衣而升正立执辔导驾官前导皇帝出大庆殿门外至玉辂所千牛将军前跪执辔左辅进当舆前俯伏跪奏左辅具官臣某言请皇帝降舆升辂奏讫俯伏兴退复位【凡左辅奏请准此】乘黄令稍前东向进玉辂皇帝降舆升辂太仆卿立授绥导驾官分左右歩导门下侍郎进当辂前俯伏跪奏门下侍郎具官臣某言请车驾进发奏讫俯伏兴退复位【凡门下侍郎奏请准此】车驾动称警跸左辅先诣宣徳门内以俟门下侍郎及赞者夹侍以出千牛将军夹辂而趋车驾将及宣徳门至侍臣上马所门下侍郎奏请车驾少驻勅侍臣上马左辅前承防退称曰制可门下侍郎传制称侍臣上马赞者承传勅侍臣上马诸侍卫之官各督其属左右翊驾在黄麾内符寳郎奉八寳前导殿中监后部从导驾官夹侍以前赞者在左辅门下侍郎之前侍臣上马毕次大内留守于宣徳门外再拜奉辞门下侍郎奏请车驾进发车驾动称警跸不鸣皷吹大驾卤簿前导诣青城车驾将至青城东上閤门御史台分引陪祠文武官宗室客使礼直官赞者引行事执事官俱诣泰禋门外立班再拜奉迎讫退【内已起居者止奏圣躬万福】车驾及门少驻文武侍臣皆下马导驾官歩导入门车驾动千牛将军夹辂而趋至端诚殿前廻辂南向千牛将军立于辂右左辅奏请皇帝降辂乘舆尚辇奉御进舆于辂后皇帝降辂乘舆入斋殿侍卫如常仪导驾官歩导至殿门皇帝降舆归殿后閤降通事舍人承防勅羣官各还次学士院以祝册授通进司进御书讫付尚书礼部【如朝献朝享即并如冬祀大礼驾自太庙诣青城仪】
　　省牲器
　　省牲之日午后十刻去坛三百歩禁行者未后二刻郊社令帅其属扫除坛之上下司尊彛帅府史及执事者以祭器入设于位【凡设祭器皆借以席笾豆又加巾盖】太府卿少府监陈玉币于篚【告洁毕权彻】未后三刻礼直官赞者分引大礼使以下诣东壝门外省牲位立定光禄卿丞与执事者牵牲就位礼直官赞揖讫赞者引大司乐入行乐架【几亚终献行事皆礼直官太常博士引大礼使太宰左丞行事皆礼直官引余官皆赞者引】次引礼部尚书升自邜阶视涤濯【几行事执事者升降皆自夘阶】次又引太宰申眂涤濯执事者皆举幂曰洁俱复位礼直官稍前曰告洁毕请省牲次引礼部尚书侍郎稍前省牲讫退复位次引光禄卿出班廵牲一匝西向躬曰充曰备次引光禄丞出班廵牲一匝西向躬曰腯俱复位礼直官稍前曰省牲毕请就省馔位赞揖讫引大礼使以下各就位立定礼直官赞揖所司省馔毕赞揖讫俱还斋所光禄卿丞及执事者以次牵牲诣厨授大官令次引礼部尚书诣厨省鼎镬视涤溉协律郎展视乐器及还斋所晡后一刻大官令帅宰人以鸾刀割牲祝史各取毛血实于槃俱置馔所遂烹牲郊社令帅其属扫除坛之上下
　　奠玉币
　　祀日丑前五刻【行事用丑时七刻】诸祀官及陪祠之官各服其服郊社令与太史官属入设神位版太府卿少府监入陈玉币光禄卿入实笾豆簠簋太官令入实爼良醖令入实尊乐正帅工人二舞以次入与执尊罍篚幂者各就位引分献官执事官诣从祀神位前立次通事舍人等分引陪祠文武官及宗室客使各入就位次礼直官赞者分引大礼使以下行事执事官就邜阶内壝门外揖位立定礼直官赞揖次引监察御史次引大礼使以下入就位次引监察御史按视坛之上下纠察不如仪者退复位尚辇奉御进舆于斋殿皇帝服通天冠绛纱袍乘舆以出近侍及扈从之官导从至大次门外皇帝降舆入次降礼仪使枢密院官太常卿东上閤门官太常博士礼直官分立于大次外之左右次引礼部侍郎诣前奏请中严少顷又奏外办符寳郎奉寳陈于宫架之北礼仪使当次前俯伏跪奏礼仪使具官臣某言请皇帝行事奏讫俯伏兴还侍位【礼仪使奏礼宰准此】帘卷皇帝服衮冕以出侍卫如常仪礼仪使以下前导至中壝门外殿中监跪进大圭殿中少监副之【凡殿中监进圭受圭皆少监副之】礼仪使奏请执大圭前导皇帝入自正门【侍卫不应入者止于门外】协律郎跪俯伏举麾【凡行事执事取物奠物皆跪俯伏兴】工皷柷宫架仪安之乐作【皇帝升降行止皆作仪安之乐】至午阶版位西向立偃麾戞敔乐止【凡乐皆协律郎跪俯伏举麾兴工皷柷而后作偃麾戞敔而后止】礼仪使于下分左右侍立【几行礼皆礼仪使枢密院官太常卿东上閤门官太常博士礼直官前导至位前分立于左右】礼仪使前奏有司谨具请行事宫架作景安之乐帝临降康之舞六成止太常升烟燔牲首礼仪使奏请再拜皇帝再拜赞者曰再拜在位官皆再拜内侍取玉币于篚立于尊所次引太宰吏部尚书侍郎升诣青帝神位前北向立内侍先设缫借于地礼仪使奏请跪奠镇圭于缫借执大圭俯伏兴又奏请搢大圭跪内侍加玉于币以授吏部尚书吏部尚书以授太宰太宰西向跪以进礼仪使奏请受玉币皇帝受奠讫吏部侍郎东向跪受以兴进奠于青帝神位前太宰吏部尚书侍郎俱诣帝伏牺氏神位前以俟【次诣帝高辛氏神位前准此】礼仪使奏请执大圭俯伏兴内侍取镇圭缫借诣帝伏牺氏神位前先设缫借于地【次诣帝高辛氏神位前准此】礼仪使奏请再拜皇帝再拜乐止礼仪使前导皇帝诣帝伏牺氏次诣帝高辛氏神位前东向奠币并如上仪太宰以下俱复位礼仪使前导皇帝还版位登歌乐作内侍举镇圭缫借以镇圭授殿中监以还有司皇帝降阶乐止宫架乐作至版位西向立乐止初皇帝将奠配位之币引分献官诣盥洗位搢笏盥手帨手执笏诣简狄氏神位前搢笏跪次引奉礼郎北向跪执事者以币授奉礼郎奉礼郎奉币授分献官执笏俯伏兴先诣简狄氏神位前北向立分献官授币奠讫俯伏兴再拜次诣姜嫄氏神位前奠币如上仪退复位祝史奉毛血槃立于壝门外由其陛升大祝迎于坛上俱进奠于神位前太祝兴执事者退立于尊所
　　政和五礼新仪卷五十二
　　钦定四库全书
　　政和五礼新仪卷五十三
　　吉礼
　　皇帝祀高禖仪下
　　进熟
　　祀日有司陈九鼎于神防各在镬右太官令帅进馔者诣厨以匕升牛于镬实于一鼎【肩臂臑肫胳正脊一直脊一横脊一长胁一短胁一代胁一背二骨以并】次升羊如牛实于一鼎次升豕如羊实于一鼎【正配毎位牛羊豕各一鼎】皆设扄幂祝史对举陈于馔幔内重行西向以南爲上光禄实笾豆簠簋于馔幔内【笾实以粉餈豆实以糁食簠实以粱簋实以稷】次引礼部侍郎诣馔所视腥熟之节俟皇帝升奠玉币讫还位乐止引礼部尚书诣馔所执笾豆簠簋以入户部兵部工部尚书诣馔所奉爼以入太官令引入正门宫架丰安之乐作设于邜阶之下北向西上奉牲者在东祝史抽扄委于鼎右除幂初鼎序入有司执匕及爼以从至邜阶下各设于鼎西匕加于鼎太官令以匕升牛载于一爼【肩臂臑在上端肫胳在下端脊胁在中】次升羊及豕如牛各载于一爼【正配每位牛羊豖各一爼】鼎先退俟祝史进彻毛血槃以次出次引礼部尚书搢笏执笾豆簠簋户部兵部工部搢笏奉爼以升执事者各迎于坛上礼部尚书奉笾豆簠簋诣青帝神位前北向跪奠啓盖于下执笏俯伏兴有司设笾于糗饵前豆于醓醢前簠于稻前簋于黍前次引户部兵部工部尚书奉爼【户部奉牛兵部奉羊工部奉豖】诣青帝神位前北向跪奠先荐牛次荐羊又荐豕各执笏俯伏兴有司设于豆右肠胃肤之前【牛在左羊在中豕在右】次诣帝伏牺氏次诣帝高辛氏神位前东向跪奠并如上仪乐止次引执事者诣坛下从祀神位前俱奉爼跪奠讫退复位【爼皆牛羊豕各一其载与正配位爼并同皆先设于本位之南】太祝取菹擩于醢祭于豆间三又取黍稷肺祭如初皆借用茅各还尊所引太宰左丞诣青帝神位前西向立以北爲上吏部侍郎诣爵洗位东向立礼仪使前导皇帝诣盥洗位宫架乐作至洗位北向立乐止内侍酌水以进礼仪使奏请搢大圭盥手内侍跪取巾于篚兴以进皇帝帨手内侍受巾跪奠于篚礼仪使奏请执大圭前导皇帝诣爵洗位宫架乐作至洗位北向立乐止吏部侍郎跪取爵于篚兴以进礼仪使奏请搢大圭受爵内侍酌水以进礼仪使奏请洗爵内侍跪取巾于篚兴以进皇帝拭爵内侍受巾跪奠于篚吏部侍郎受爵升自午阶礼仪使奏请执大圭前导皇帝升坛宫架乐作至午阶乐止升自午阶登歌乐作至坛上乐止登歌歆安之乐作吏部侍郎奉爵诣正位酌尊所西向立执尊者举幂良醖令酌太尊之泛齐讫先诣帝伏牺氏酌尊所北向立礼仪使前导皇帝诣青帝神位前北向立礼仪使奏请搢大圭吏部侍郎以爵授左丞左丞授太宰太宰西向跪以进礼仪使奏请执爵祭酒三祭于茅苴奠爵执大圭俯伏兴又奏请少立乐止太宰左丞俱诣帝伏牺氏神位前北向立以俟举册官举祝册进于青帝神位之右读册官搢笏东向跪读册文读讫执笏兴先诣帝伏牺氏神位前南向立礼仪使请再拜皇帝再拜有司奠册于青帝神位前礼仪使前导皇帝诣帝伏牺氏次诣帝高辛氏神位前酌献并如上仪【惟登歌作承安之乐】太宰以下俱复位礼仪使前导皇帝还版位登歌乐作降阶乐止宫架乐作至版位西向立乐止礼仪使奏请还小次宫架乐作将至小次礼仪使奏请释大圭殿中监跪受大圭皇帝入小次降乐止文舞退武舞进宫架容安之乐作舞者立定乐止初皇帝将诣小次礼直官太常博士引亚献官诣盥洗位北向立搢笏盥手执笏诣爵洗位北向立搢笏洗爵拭爵以授执事者执笏升诣青帝酌尊所西向立宫架作隆安之乐神保锡羡之舞执事者以爵授亚献亚献搢笏执爵执尊者举幂太官令酌山尊之醴齐讫先诣帝伏牺氏酌尊所北向立亚献以爵授执事者执笏诣青帝神位前北向搢笏跪执事者以爵授亚献执爵祭酒三祭于茅苴奠爵执笏俯伏兴少退北向再拜次诣帝伏牺氏次诣帝高辛氏神位前酌献并如上仪乐止降复位初亚献行礼将毕次礼直官太常博士引终献诣洗及升坛酌献并如亚献之仪降复位初亚献将升赞者引分献官诣盥洗位搢笏盥手帨手执笏诣简狄氏神位前搢笏跪执爵三祭酒奠爵执笏俯伏兴少立次引太祝搢笏跪读祝文读讫执笏兴太祝复位分献官再拜诣姜嫄神位前酌献如上仪【不读祝文】退复位初皇帝既奠玉币光禄以牛左臂一骨及长胁短胁俱二骨以并载于胙爼设于坛下饮福位之西俟终献既升引户部尚书抟黍太祝太官令诣饮福位东向立奉爼豆爵酒者各位于其后礼仪使奉请诣饮福位帘卷出次宫架乐作殿中监跪进大圭礼仪使奏请执大圭前导皇帝诣饮福位将至位乐止宫架僖安之乐作皇帝至饮福位北向立尚醖典御执尊升诣酌所良醖令酌上尊福酒合置一尊典御奉尊降诣饮福位以授殿中奉御执爵殿中少监酌之奉御以爵酒授殿中监殿中监西向捧以立礼仪使奏请再拜皇帝再拜殿中监跪以爵酒进礼仪使奏请搢大圭跪受爵祭酒【三祭于地】啐酒奠爵殿中监跪受爵以兴诸太祝帅执事者持胙爼进减神位前正脊二骨横脊二骨加于爼上内侍受爼以授户部尚书户部尚书西向跪以进皇帝受爼奠之户部尚书受爼以兴退复位太官令取黍于簋抟以授太祝太祝受以豆东向跪进皇帝受讫奠之太祝受豆以兴退复位次殿中监再跪以爵酒进礼仪使奏请受爵饮福酒奠爵殿中监受虚爵兴以授典御奉御执事者俱退复位礼仪使奏请执大圭俯伏兴又奏请再拜皇帝再拜乐止礼仪使前导皇帝还版位宫架乐作至版位西向立乐止次引礼部尚书升坛彻笾豆户部工部尚书升坛彻爼【笾豆牛羊豕爼各一俱少移故处】登歌成安之乐作卒彻乐止礼部尚书以下降复位礼直官曰赐胙行事陪祠官再拜赞者承传曰赐胙再拜在位官再拜送神宫架景安之乐作一成止
　　望燎
　　景安之乐毕礼仪使奏请诣望燎位前导皇帝诣望燎位宫架乐作至位南向立乐止初赐胙再拜讫郊社令以黍稷肺祭借以白茅东之吏部侍郎帅太祝执篚进诣神位前取玉币祝册借以茅以爼载牲体黍稷饮爵酒各由其阶降坛南行诣柴坛自南阶升以玉币祝册馔物置于燎柴执事者又以从祀神位之币及祝册馔物从燎礼直官曰可燎举爟火东西各以炬燎半柴礼仪使奏礼毕前导皇帝还大次宫架乐作出中壝门外礼仪使奏请释大圭殿中监跪受大圭以还有司侍卫如常仪皇帝至大次乐止礼部郎中奏觧严引大礼使以下诣邜阶之东内壝外揖位立礼直官赞礼毕揖讫退通事舍人引陪祠文武官及宗室客使以次出将士不得輙离部伍【端诚殿受贺并如冬祀大礼仪】
　　车驾还内
　　前期殿中监帅其属尚舍设御幄于大庆殿门外之东南向大晟设宫架于宣徳门外稍南其日祀事礼毕所司转仗卫卤簿于还途如来仪文武百僚宗室客使先诣宣徳门外就次以俟立班奉迎乘黄令进金辂于行宫殿门外南向千牛将军一员执长刀立于辂右尚辇奉御进舆于斋殿导驾官俱诣斋殿门外奉迎礼部侍郎奏请中严少顷又奏外办帘卷皇帝服通天冠绛纱袍乘舆以出应导驾官等并迎驾奏圣躬万福【内祗应官赞谢皆再拜】太仆卿出诣金辂所摄衣而升正立执辔皇帝乘舆降自西阶至金辂所左辅奏请皇帝降舆升辂【有司仍具大辇若乘辇即奏云降舆乘辇】太仆卿授绥千牛将军驭驾如来仪门下侍郎奏请车驾进发车驾动称警跸侍卫如来仪至侍臣上马所门下侍郎奏请车驾少驻勅侍臣上马左辅前承防退称曰制可门下侍郎传制称侍臣上马赞者承传勅侍臣上马门下侍郎奏请车驾进发车驾动称警跸皷吹及诸军乐振作车驾将至宣徳门外文武百僚宗室客使立班再拜奉迎次大内留守见再拜讫退车驾至宣徳门外少驻文武侍臣皆下马歩导千牛将军立于辂右车驾动千牛将军夹辂而趋大乐正奏采茨之乐入门乐止车驾至御幄前左辅奏请皇帝降辂乘舆【若乘辇即云降辇乘舆】皇帝降辂乘舆以入礼部郎中奏觧严通事舍人承防勅羣官各还次将士各还其所【若肆赦并如冬祀大礼宣徳门肆赦之仪】










　　政和五礼新仪卷五十三
　　钦定四库全书
　　政和五礼新仪卷五十四
　　吉礼
　　祀高禖仪【有司行事】
　　时日
　　斋戒
　　陈设
　　省牲器
　　奠玉币
　　进熟
　　望燎
　　时日
　　太常寺预于隔季以春分日祀高禖闗太史局太史局以其日报太常寺太常寺参酌讫具时日散告
　　斋戒
　　前祀十日受誓戒于尚书省其日五皷赞者设位版于公相防下吏部尚书在左刑部尚书在右并南向初献亚终献礼官位于其南稍东北向西上监察御史位于其西稍北东向光禄卿户部兵部工部郎中大乐令光禄丞位于其南稍西北向东上【大乐令光禄丞位稍却】奉礼郎太祝郊社令太官令位于其东西向北上质明礼直官赞者引行事执事官就位立定礼直官引吏部尚书由公相防降阶就位礼直官赞揖在位者对揖吏部尚书搢笏读誓文云某月某日春分祀髙禖各扬其职不共其事国有常刑读讫执笏礼直官赞奉礼郎太祝郊社太官令先退余官对拜乃退防斋七日治事如故宿于正寝不吊防问疾作乐判书刑杀文书决罚罪人及与秽恶致斋三日【光禄卿丞郊社太官令斋一日】二日于本司【无本司者于太常斋舍质明至斋所】唯祀事得行其余悉禁前祀一日质明俱赴祠所斋宫官给酒馔祀官已斋而阙者通摄行事
　　陈设
　　前祀三日仪鸾司设行事执事官次于坛壝门外随地之宜设馔幔于内壝西门外道南北向前二日光禄牵牲诣祠所前一日郊社令帅其属扫除坛之上下太常设正配神位席太史设正配神位版于坛上【凡设神位版皆郊社令监视】太常设祭器【凡设祭器皆借以席笾豆又加巾盖】以俟告洁【既毕权彻】光禄陈牲于邜阶之东南内壝外西向祝史各位于牲后太常设省牲位于牲西三献官礼官在南北向光禄卿户部兵部工部郎中大乐令光禄丞奉礼郎太祝郊社太官令在北南向俱西上【凡设大乐令光禄丞以下位皆稍却】监察御史于光禄卿之西少絶光禄陈礼馔于坛之东南内壝外南向太常设省馔位版于礼馔之南三献官礼官在南北向西上监察御史在西东向光禄卿户部兵部工部郎中大乐令光禄丞奉礼郎大祝郊社令在东西向北上大晟设登歌之乐于坛上稍南北向祀日丑前五刻礼直官赞者诸司职掌各服其服太常设神位席太史设神位版于坛之上下青帝位于坛上北方南向席以稾秸帝伏牺氏帝高辛氏位于坛上东方西向北上又设简狄姜嫄位于卯阶之南西向北上并席以莞太常陈玉于神位之左【玉以青珪盛以匣燔玉用珉】礼神之玉奠于神前燔玉加于币【配位及简狄姜嫄位不用玉】陈币篚各于神位之左【币以青】祝版各于神位之右置于坫次设祭器光禄实之正配位各左十有二笾爲三行以右爲上【第一行形盐在前鱼鱐糗饵粉餈次之第二行榛实在前干桃干防干枣次之第三行蔆在前芡防鹿脯次之】右十有二豆爲三行以左爲上【第一行芹菹在前葵菹菁菹笋菹次之第二行韭菹在前酏食鱼醢兔醢次之第三行豚拍在前鹿臡醯醢糁食次之】俎三二在笾前爲二重以北爲上【第一重实以牛腥七体两脾两肩两胁并脊两脾在两端两肩两胁次之脊在中第二重实以羊腥七体其载如牛若配位则以东爲上】一在豆前【实以豕腥七体其载如羊】又俎六在豆右爲二重以北爲上【第一重一实以牛腥肠胃肺离肺一在上端刌肺三次之肠三胃三又次之一实以羊腥肠胃肺其次如牛一实以豕腥肤九横载第二重一实以牛熟肠胃肺一实以羊熟肠胃肺一实以豕熟肤其次如腥皆牛在左羊在中豕在右若配位则以东爲上】登一在笾豆间【实以大羮】槃一在登前【实以毛血】簠二簋二在笾豆外簠在左簋在右【簠实以稻粱粱在稻前簋实以黍稷稷在黍前】设牺尊五象尊五爲二重在坛上东南隅北向西上【配位即设于正位酒尊之东】牺尊在前皆有坫加勺幂爲酌尊【犠尊一实明水爲上尊余皆实泛齐代以供内法酒初献酌之象尊实以明水爲上尊余皆实醴齐代以祠祭法酒亚终献酌之】又设太尊二山尊二在神位前【太尊一实泛齐山尊一实醴齐各以一尊实明水】着尊二牺尊二在坛下午阶之西【着尊一实盎齐犠尊一实醍齐各以一尊实明水若配位即于坛下西阶之北】象尊二壶尊六在坛下午阶之东【象尊以实明水一实沉齐壶尊三实酒三实三酒明水酒皆在上若正配位即设于酉阶之南】俱北向西上【若配位即东向北上】皆加幂五齐三酒设而不酌又设从祀神位每位左十笾爲三行以右为上【第一行干防在前形盐鱼鱐次之第二行榛实在前干桃干枣次之第三行蔆在前芡防鹿脯次之】右十豆爲三行以左爲上【第一行芹菹在前笋菹葵菹次之第二行菁菹在前韭菹鱼醢次之第三行兔醢在前豚拍醓醢鹿臡次之】俎三二在笾前一在豆前又俎六在豆右爲二重俱以东爲上簠二簋二在笾豆外簠在左簋在右【俎及簠簋之实与正配位并同】爵一在神位前加坫牺尊二并坫勺在神位之左【一实明水爲上尊一实供内法酒初献酌之】又设御弓矢韣致于禖神之前设烛于神位前设俎十有五于馔幔内设洗二于卯阶之东北向【盥洗在东爵洗在西】罍洗在东加勺篚在洗西南肆实以巾【若爵洗之篚则又实以爵加坫】又设礼官盥洗于从祀神位之前执罍篚者位其后又设揖位于卯阶之东内壝之外如省牲位【唯不设光禄丞郊社令位】积柴于燎坛设望燎位于卯阶东南内壝之外三献官礼官在北南向西上监察御史在西东向户部兵部工部郎中大乐令奉礼郎太祝在东西向北上又设三献官礼官席位于卯阶之东北西向南上户部兵部工部郎中席位于卯阶之东南西向北上设监察御史大乐令席位于午阶之南北向奉礼郎太祝太官令位于其后俱西上光禄卿席位于监察御史之东俱北向又设监察御史位于坛上乐虡之北在西东向奉礼郎太祝在东西向北上大乐令在乐虡北太官令在酌尊所俱北向
　　省牲器
　　前祀一日行事执事官集初献斋所肄仪太祝习读祝文视玉币及神位版讫并赴坛所各就次礼直官赞者分引行事执事官诣坛东省牲位【凡初献行事礼直官引余官皆赞者引】立定礼直官赞揖次引监察御史升自卯阶【凡行事执事官升降皆自卯阶】视涤濯执事者举幂曰洁降复位礼直官稍前曰告洁毕请省牲太祝出班廵牲一匝诣初献前西向躬曰充退复位光禄丞出班廵牲一匝诣初献前西向躬曰腯退复位礼直官赞省牲毕请诣省馔位揖讫引行事执事官各就位立定礼直官赞揖所司省馔具毕礼直官赞省馔毕揖讫俱还斋所光禄丞太祝以次牵牲诣厨授太官令次监察御史诣厨省鼎镬视祭器涤溉乃还斋所未后一刻太官令帅宰人以鸾刀割牲祝史以槃取毛血置于馔所遂烹牲晡后郊社令帅其属扫除坛之上下讫还斋所
　　奠玉币
　　祀日丑前五刻【行事用丑时七刻】初献以下并赴坛所就次郊社令先入视设神位版讫退次太官令帅其属实馔俱毕次引光禄卿入诣午阶南席位北向立赞者曰再拜光禄卿再拜升坛阅陈设纠察不如仪者【凡视防阅皆先诣正位】乐正帅登歌工人升自卯阶各就位光禄卿还斋所余官各服祭服次引行事执事官各就卯阶东内壝外揖位立定礼直官赞揖次引大乐令先入就午阶南席位北向立赞者曰再拜大乐令再拜升坛就位次引监察御史奉礼郎太祝太官令入就午阶南席位北向立次引三献官礼官户部兵部工部郎中入就卯阶东席位西向立礼直官稍前赞有司谨具请行事高安之乐作六成止大常升烟燔牲首赞者曰再拜在位皆再拜次引监察御史奉礼郎太祝太官令俱升坛各就位立定【太官令就正位酌尊所】次引初献诣盥洗位正安之乐作【初献升降行止皆作正安之乐】至洗位北向立搢笏盥手帨手执笏外坛诣青帝神位前北向立乐止嘉安之乐作搢笏跪次引奉礼郎搢笏西向立跪执事者以玉币授奉礼郎奉礼郎奉玉币授初献执笏兴先诣帝伏牺氏神位前北向立初献受玉币奠讫执笏俯伏兴再拜诣帝伏牺氏次诣帝高辛氏神位前东向立【酌献诣配位准此】奠币如上仪乐止奉礼郎先诣简狄神位前北向立初献将降坛乐作复位乐止初献既升献讫次引礼官诣洗及诣简狄氏次诣姜嫄氏神位前东向奠币并如上仪俱退复位
　　进熟
　　祀日有司陈九鼎于神防各在镬右光禄帅进馔者诣防以匕升牛于镬实于一鼎【肩臂臑肫胳正脊一直脊一横脊一长胁一短胁一代胁一皆二骨以并】次升羊豕如牛各实于一鼎【正配位牛羊豕各一鼎】皆设扄幂祝史对举入设于馔幔内俟初献既升奠玉币入陈于卯阶下西向南上祝史抽扄委于鼎右除幂初鼎序入有司执匕及俎以从至卯阶下俎各设于鼎西匕加于鼎光禄以匕升牛载于一俎【肩臂臑在上端肫胳在下端脊胁在中】次羊及豕如牛各载于一俎【正配位牛羊豕各一爼】鼎先退次引户部兵部工部郎中诣卯阶下搢笏奉俎【戸部奉牛兵部奉羊工部奉豕】升坛丰安之乐作诣青帝神位前北向跪奠先荐牛次荐羊又荐豕各执笏俯伏兴有司设于豆右肠肤胃之前【牛在左羊在中豕在右】次诣帝伏牺氏帝高辛氏神位前东向奉俎如上仪乐止户部兵部工部郎中降奉俎诣简狄氏姜嫄氏神位前东向奉奠并如上仪俱退复位次引初献再诣盥洗位乐作至位北向搢笏盥手帨手执笏次诣爵洗位北向立搢笏洗爵拭爵以授执事者执笏升诣正位酌奠所西向立乐止祐安之乐作执事者以爵授初献初献搢笏执爵执尊者举幂大官令酌牺尊之泛齐讫先诣帝伏牺氏位酌尊所北向立初献以爵授执事者执笏诣青帝神位前北向立搢笏跪执爵者以爵授初献初献执爵三祭酒奠爵执笏俯伏兴少立乐止次引太祝诣神位前东向搢笏跪读祝文读讫执笏兴先诣帝伏牺氏神位前南向立初献再拜次诣帝伏牺氏帝高辛氏神位前酌献并如上仪乐止太官令复诣正位酌尊所太祝复位初献将降坛乐作复位乐止次引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升坛诣正位酌尊所西向立久安之乐作执事者以爵授亚献搢笏执爵执尊者举幂太官令酌象尊之醴齐讫先诣帝伏牺氏位酌尊所北向立亚献以爵授执事者执笏诣青帝神位前北向立搢笏讫执事者以爵授亚献亚献执爵三祭酒奠爵执笏俯伏兴再拜次诣帝伏牺氏帝高辛氏神位前酌献并如上仪乐止降复位次引终献诣洗及升坛行礼并如亚献之仪降复位初亚献将升献引礼官诣盥洗位搢笏盥手帨手执笏诣简狄神位前东向立搢笏跪执爵三祭酒奠爵执笏俯伏兴少立次引太祝搢笏跪读祝文读讫执笏兴太祝复位礼官再拜诣姜嫄神位前酌献如上仪【唯不读祝文】退复位次礼直官曰赐胙赞者承传曰赐胙再拜在位者皆再拜讫送神理安之乐作一成止
　　望燎
　　初理安之乐毕引三献官礼官户部兵部工部郎中诣望燎位有司各诣神位前取玉币祝版置于燎柴次引监察御史大乐令奉礼郎太祝降坛诣望燎位立定礼直官曰可燎火燎半柴次引初献以下诣东壝门外揖位立礼直官赞礼毕揖讫退太官令帅其属彻礼馔监察御史诣坛监视收彻讫退内侍奉酒馔及弓韣入内如仪











　　政和五礼新仪卷五十四
　　钦定四库全书
　　政和五礼新仪卷五十五
　　吉礼
　　皇帝朝日仪上
　　时日
　　斋戒
　　陈设
　　车驾自大庆殿诣青城
　　省牲器
　　奠玉币
　　进熟
　　望燎
　　车驾还内
　　时日
</div>
    <div class="pagination">
<a href="政和五礼新仪_page32.html">上一页</a><span>...</span><a href="政和五礼新仪_page28.html">28</a><a href="政和五礼新仪_page29.html">29</a><a href="政和五礼新仪_page30.html">30</a><a href="政和五礼新仪_page31.html">31</a><a href="政和五礼新仪_page32.html">32</a><span class="current-page">33</span><a href="政和五礼新仪_page34.html">34</a><a href="政和五礼新仪_page35.html">35</a><a href="政和五礼新仪_page36.html">36</a><a href="政和五礼新仪_page37.html">37</a><a href="政和五礼新仪_page38.html">38</a><span>...</span><a href="政和五礼新仪_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
