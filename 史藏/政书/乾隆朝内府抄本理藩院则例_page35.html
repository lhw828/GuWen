<!DOCTYPE html>
<html>
<head>
    <meta charset="UTF-8">
    <title>乾隆朝内府抄本理藩院则例 - 第 35 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乾隆朝内府抄本理藩院则例 - 第 35 页/共 43 页</h1>
    <div class="content">雍正元年谕：偷盗一二牲饩，即将蒙古立绞，人命重大。嗣后应定拟绞监候之罪，尔等遵旨暂行一年，与往年盗案相较，若蒙古从此盗案渐少，则照此例行。倘蒙古无知，法轻易既而盗案比往年较多，则仍照原定之例拟罪。

军法

国初定：派令出兵规避者，王等罚马一百匹，札萨克贝勒、贝子、公罚马七十匹，台吉罚马五十匹。率全旗俱不往者，军法按治。期约处一日不至者，王罚马十匹，札萨克贝勒、贝子、公罚马七匹，台吉罚马五匹。迟误九日者，按日罚取。

又定：出征，将禁马骑瘦者，王罚马三十匹，札萨克贝勒、贝子、公罚马二十匹，台吉罚马十匹。

又定：出征围猎各处不俟众先回者，王罚马十匹，札萨克贝勒、贝子、公罚马七匹，台吉罚马五匹，随从人罚取所骑马。

又定：越境游牧者，王罚马十匹，札萨克贝勒、贝子、公罚马七匹，台吉罚马五匹，庶人罚牛一头。

又定：越已分地界另行游牧者，王罚马一百匹，札萨克贝勒、贝子、公罚马七十匹，台吉罚马五十匹，庶人本身并家产俱罚给见证人。

又定：凡邻旗有兵侵而不全率所属甲兵速集议征者，王罚马一百匹，札萨克贝勒、贝子、公罚马七十匹，台吉罚马五十匹。

顺治三年题准：得出征人遗失马驼各物及逃人者，俱收养送还。隐匿不送者，以盗论。

康熙五年题准：擅以甲胄弓矢兵器卖与喀尔喀、厄鲁特等及给亲戚者，王等罚马一百匹，贝勒、贝子、公罚马七十匹，台吉、塔布囊罚马五十匹。若系庶人，为首者绞，家产牲畜籍没；从者各鞭一百，罚三九，半给出首人，半入官。出首其主者，许出户。蒙古人来京，不向本院说明，私买兵器带往者，王等罚三九；台吉、塔布囊、都统、副都统、参领、佐领、护卫官买各罚一九，庶人鞭八十。

十三年题准：外藩王、贝勒、贝子、公、台吉、塔布囊等遇敌交锋，他旗败遁，一旗王、贝勒等攻战，有裨于他旗者，将败遁之旗一佐领人丁，给与攻战之人。他旗俱战，一旗败遁者，革去爵级为庶人，将人丁尽给攻战王等。若一旗内一半攻战，一半败遁，将败遁王、贝勒、贝子、公、台吉、塔布囊等革去爵级为庶人，人丁尽给本旗无罪王、贝勒、贝子、公、台吉、塔布囊等，各给赏。若本旗未及准备，一旗王、贝勒、贝子、公、台吉、塔布囊已得准备攻战，视其功之大小，获之多寡给赏。凡旷野攻战，王、贝勒、贝子、公、大臣不按队伍，轻入敌阵，或见敌兵单少，不行问明，擅自奔驰者，将所乘之马，并本次所获人口入官。

凡列阵攻战时，须从容纵马，各照对敌前进。若不照对敌前进，尾附他队，或离本伍入他伍，或他队俱进，立视不前者，各按所犯治罪。行兵之际，有一二人离伍抢掠被害者，将妻子入官，该管官治罪。失火者斩。不许拆毁庙宇。不许妄杀平人。抗拒者击，投顺者抚。其俘获之人，勿得剥取衣服，拆散夫妇。至不堪俘获者，亦勿得伤害，剥取衣服。俘获之人，勿令看守马匹。凡出征王、贝勒等，务平定地方，救济生民，严禁官兵，不许抢掠，不许陷害良民。平定之日，定行升赏。若纵兵抢掠，指良民为贱，妄行杀戳者，从重治罪。与敌人相敌，正混战时，有将落马之人救出与马骑者，系公以下、副都统以上，给马十匹。参领、阿达哈哈番以下给马六匹。庶人给马二匹。俱于落马人名下追给。

十五年题准：派出从征官员规避不去者，革职，罚三九，交于该管王等，仍令披甲押赴军前。

十九年题准：外藩蒙古四等台吉以上，遣往官兵阵亡者，照都统例，给身价银两。阵亡中伤残疾病故官兵身价赏恤等银，俱照内例给与。

雍正元年谕理藩院：请旨与追剿厄鲁特之王、贝勒、贝子、公、台吉、侍卫暨兵丁等，尔等一闻厄鲁特潜近，俱各亲率兵丁奋力追剿，诛斩擒获，无一漏网，甚属可嘉。尔等皆用感戴圣祖皇帝仁恩，所以为朕抒诚效力。如此次贼人无多，尔等尚且亲率兵丁追剿，如遇大敌，其必努力前驱，更不待言矣。尔等忠诚，朕将深悉，甚为欣悦。凡效力之人，著查明具奏，朕将特加恩赉。将此谕旨缮写，交与来京之护军、领催赍回，通行传谕。

又谕：绰木聘等逃遁，本属小事，蒙古人等凡遇之者，俱各不顾身命努力追擒。伊等感激皇考抚育深恩，竭诚仰报，朕览奏章，为之堕泪，嘉叹不已。将此旨缮写发与，令将效力人等查明具奏，毋使一人遗漏，朕将加以特恩。

乾隆朝《大清会典》中的理藩院资料乾隆朝《大清会典》中的理藩院资料

（原卷七十九至八十）理藩院

尚书一人，左、右侍郎各一人均满洲，或以蒙古补授，额外侍郎一人特简蒙古贝勒、贝子之贤能者任之，掌内外藩蒙古回部之政令，控驭抚绥，以固邦翰。所属有旗籍、王会、典属、柔远、徕远、理刑六司。

旗籍清吏司，郎中满二人、蒙古一人，员外郎满三人、蒙古四人主事蒙古一人，掌蒙古科尔沁等诸部落封爵、会盟，及归化城索伦除授官校之事。

王会清吏司，郎中满洲、蒙古各一人，员外郎满三人、蒙古二人，主事满洲、蒙古各一人，掌科尔沁等诸部落朝贡禄赐之事。

典属清吏司，郎中满洲、蒙古各一人，员外郎满五人、蒙古四人，主事满洲、蒙古各一人，掌喀尔喀及西徼蒙古厄鲁特诸部落封爵、会盟，准疆屯田游牧、察哈尔喇嘛番僧承袭之事。

柔远清吏司，郎中满一人，员外郎满二人、蒙古三人，主事蒙古一人，掌喀尔喀等部落及喇嘛番僧朝贡禄赐之事。

徕远清吏司，郎中蒙古一人，员外郎满洲、蒙古各二人，主事满洲、蒙古各一人，掌哈密、吐鲁番及回部诸城爵禄贡赋，并移驻回民耕牧之事。

理刑清吏司，郎中满洲、蒙古各一人，员外郎满洲、蒙古各三人，主事满一人，掌蒙古及番回刑罚之事。

银库，司官二人于本院司官内奏委，司库满一人，笔帖式满二人，库使满二人，掌帑金出纳。

蒙古翻译房，员外郎、主事各一人于本院司官内简委。

唐古忒学，司业、助教各一人，笔帖式蒙古四人。

稽察内馆外馆，二人由科道各部司官内奏委。

堂主事，满二人，蒙古三人，汉军一人。译书汉文堂主事，满洲、汉军各一人。校正汉文官二人于内阁、翰林院、侍读学士、侍读内奏委，每三年更代。

司务，满洲、蒙古各一人。

笔帖式，满三十六人，蒙古五十五人，汉军六人，分隶各司，视事之繁简以为额。

旗籍清吏司国家肇基东土，威德远播，漠南蒙古诸部落，或谊属戚畹，或著有勋绩，或率先归附，咸奉其土地人民，比于内臣。设官分职，编户比丁，与八旗无异。

定鼎以来，屏藩攸寄，带砺之封，爰及苗裔，录功存旧，事录所司。

凡疆理科尔沁等二十五部落之地，东至盛京、黑龙江，西至厄鲁特，南至长城，北至朔漠，袤延万有余里。

科尔沁，东至扎赖特，西至扎鲁特，南至盛京边墙，北至索伦，东西八百七十里，南北二千一百里，至京千二百八十里。

扎赖特，东至杜尔伯特，西与南均至郭尔罗斯，北至索伦，东西六十里，南北四百里，至京二千有十里。

杜尔伯特，东至黑龙江，西至扎赖特，南至郭尔罗斯，北至索伦，东西百七十里，南北二百四十里，至京二千五十里。

郭尔罗斯，东至吉林，西与北均至科尔沁，南至边墙，东西四百五十里，南北六百六十里，至京千八百九十七里。

敖汉，东至奈曼，西至喀喇沁，南至土默特，北至翁牛特，东西百六十里，南北二百八里，至京千有十里。

奈曼，东至喀尔喀左翼，西至敖汉，南至土默特，北至翁牛特，东西九十五里，南北二百二十里，至京千一百十里。

翁牛特，东至阿禄科尔沁，西至热河禁地，南至喀喇沁及敖汉，北至巴林及克西克腾，东西三百里，南北百六十里，至京七百六十里。

巴林，东至阿禄科尔沁，西至克西克腾，南至翁牛特，北至乌朱穆秦，东西二百五十一里，南北二百二十三里，至京九百六十里。

扎鲁特，东至科尔沁，西至阿禄科尔沁，南至科尔沁及喀尔喀左翼，北至乌朱穆秦，东西百二十五里，南北四百三十里，至京千五百十里。

喀尔喀左翼，东至科尔沁，西至奈曼，南至土默特，北至扎鲁特及翁牛特。东西百二十五里，南北二百三十里，至京千二百十里。

阿禄科尔沁，东至扎鲁特，西至巴林及翁牛特，南至喀尔喀左翼，北至乌朱穆秦，东西百三十里，南北四百二十里，至京千三百四十里。

克西克腾，东至翁牛特及巴林，西至正蓝旗游牧察哈尔及蒿齐忒，南至翁牛特，北至乌朱穆秦，东西三百三十四里，南北三百五十七里，至京八百十里。

土默特，东至盛京养什木，西至喀喇沁，南至边墙，北至敖汉及喀尔喀左翼，东西四百六十里，南北三百十里，至京千里。

喀喇沁，东至土默特及敖汉，西至正蓝旗王屯界，南至边墙，北至翁牛特，东西五百里，南北四百五十里，至京七百六十里。

乌朱穆秦，东至索伦，西至蒿齐忒，南至巴林，北至翰海，东西三百六十里，南北四百二十五里，至京千一百六十三里。

</div>
    <div class="pagination">
<a href="乾隆朝内府抄本理藩院则例_page34.html">上一页</a><span>...</span><a href="乾隆朝内府抄本理藩院则例_page30.html">30</a><a href="乾隆朝内府抄本理藩院则例_page31.html">31</a><a href="乾隆朝内府抄本理藩院则例_page32.html">32</a><a href="乾隆朝内府抄本理藩院则例_page33.html">33</a><a href="乾隆朝内府抄本理藩院则例_page34.html">34</a><span class="current-page">35</span><a href="乾隆朝内府抄本理藩院则例_page36.html">36</a><a href="乾隆朝内府抄本理藩院则例_page37.html">37</a><a href="乾隆朝内府抄本理藩院则例_page38.html">38</a><a href="乾隆朝内府抄本理藩院则例_page39.html">39</a><a href="乾隆朝内府抄本理藩院则例_page40.html">40</a><span>...</span><a href="乾隆朝内府抄本理藩院则例_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
