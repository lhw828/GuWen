<!DOCTYPE html>
<html>
<head>
    <meta charset="UTF-8">
    <title>通典 - 第 38 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 38 页/共 149 页</h1>
    <div class="content">　　晋　齐　梁　陈　北齐　后周　隋　大唐
　　周制，天子佩白玉而玄组绶，公侯佩山玄玉而朱组绶，大夫佩水苍玉而缁组绶，世子佩瑜玉而綦组绶，士佩瓀玫而缊组绶。古者君子必佩玉。有山玄、水苍者，视之文色所似也。绶者所以贯佩玉，相承受。綦，文杂色也。缊，赤黄色。王镇圭，长尺有二寸，镇，安也，所以安四方。镇圭者，盖以四镇之山为瑑饰。大圭，长三尺，杼上终葵首，或谓之珽。终葵，椎也。为椎于其杼上，明无所屈也。杼，杀也。缫藉五采五就以朝日。公执桓圭，九寸；侯执信圭，伯执躬圭，皆七寸，缫皆三采三就；子执谷璧，男执蒲璧，缫皆二采再就，以朝觐宗遇会同于王。三采，朱白苍。二采，朱绿也。公，二王后及王之上公。双植谓之桓。桓，宫室之象，所以安其上也。信当为身。身圭、躬圭，盖皆象以人形为瑑饰，文有麤缛耳，欲其慎行以保身。谷所以养人，蒲为席，所以安人，盖以谷蒲为瑑饰。诸侯朝天子所执，诸侯相见亦如之。凡玉天子用全，上公用龙，侯用瓒，伯用将。龙当为厖。厖谓杂色。瓚讀為●之●。龙、瓒、将，皆杂名也。卑者下尊，以轻重为差，玉多则重，石多则轻。公侯四玉一石，伯子男三玉二石。●音赞。自五霸迭兴，战兵不息，佩非战器，韨非兵旗，于是解去绶佩，留其系璲，以为章表，韨佩遂废。又三代之制，人臣皆以金玉为印，龙虎钮，唯所好也。
　　秦以印称玺，以玉，不通臣下，用制乘舆六玺：曰「皇帝行玺」、「皇帝之玺」、「皇帝信玺」、「天子行玺」、「天子之玺」、「天子信玺」。又始皇得蓝田白玉为玺，螭虎钮，文曰「受天之命，皇帝寿昌」。韨佩既废，乃以采组连结于璲，光明章表，转相结受，故谓之绶。秦汉以降，逮于周隋，既多无注解，或传写讹舛，有义理难明，虽研核莫辨。今但约其本史，聊存一代之制，他皆类此。览之者，幸详察焉。
　　汉高帝入关，得秦始皇白玉玺，佩之，曰传国玺，与斩蛇剑俱为乘舆之宝。韨承秦制，用而弗改，加之以双印、佩刀。
　　后汉孝明帝乃为大佩，冲牙双瑀璜，皆以白玉。诗云：「杂佩以赠之。」毛苌曰：「珩、璜、琚、瑀，冲牙之类。」月令章句曰：「佩上有双衡，下有双璜，琚瑀以杂之，冲牙蠙珠以纳其间。」玉藻云：「右征角，左宫羽，进则揖之，退则扬之，然后玉锵鸣也。」纂要曰：「琚瑀所以纳间，在玉之间，今白珠也。」乘舆落以白珠，公卿诸侯以采丝，其玉视冕旒，为祭服云。
　　佩刀，乘舆黄金通身貂错，半鲛鱼麟，金漆错，雌黄室，五色罽隐室华。诸侯王黄金错，环挟半鲛，黑室。公卿百官皆淳黑，不半鲛。小黄门雌黄室，中黄门朱室，童子皆虎爪文，虎贲黄室虎文，其将白虎文，皆以白珠鲛为口之饰。通俗文曰：「刀锋曰。」匹烧反。乘舆者，加翡翠山，纡婴其侧。左传曰：「藻繂鞞。」注云：「鞞，佩刀鞘上饰。，下饰也。」郑玄诗笺曰：「既爵命赏赐，而加赐容刀有饰，显其能制断也。」春秋繁露曰：「剑之在左，青龙之象也。刀之在右，白虎之象也。韨之在前，朱雀之象也。冠之在首，玄武之象也。四者，人之盛饰也。」梁刘昭曰：「自天子至于庶人，咸皆带剑。剑之与刀，形制不同，名称各异，故萧何剑履上殿，不称为刀，而汉志言不及剑，如为未备。」
　　佩双印，长寸二分，方六分。乘舆、诸侯王公列侯以白玉，中二千石以下至四百石皆以黑犀，三百石以至私学弟子皆以象牙。上合丝，乘舆以縢贯白珠，赤罽蕤，诸侯王以下口故反赤丝蕤，縢各如其印质。刻书文曰：「正月刚卯既决，灵殳四方，赤青白黄，四色是当。」凡六十六字。
　　乘舆黄赤绶，四采，黄赤缥绀，淳黄圭，长二丈九尺九寸，五百首。凡绶，先合单纺为一系，四系为一扶，五扶为一首，五首成一文，文采纯为一圭。首多者系细，首少者系麤。汉官仪曰：「玺皆白玉螭虎钮，文曰『皇帝行玺』、『皇帝之玺』、『皇帝信玺』、『天子行玺』、『天子之玺』、『天子信玺』，凡六玺。皇帝行玺，凡封之玺，赐诸侯王书。信玺，发兵征大臣。天子行玺，策拜外国及事天地鬼神。玺皆以武都紫泥封，青囊白素里，两端无缝，尺一板中约署。皇帝带绶，黄地六采，不佩玺。玺以金银縢组，侍中组负以从。秦以前民皆佩绶，金、玉、银、铜、犀、象为方寸玺，各从所好。奉玺书使者乘驰传。其驿骑也，三骑行，昼夜千里为程。」诸侯王赤绶，徐广曰：「太子及诸王金印，龟钮，纁朱绶。」四采，赤黄缥绀，淳赤圭，长二丈一尺，三百首。太皇太后、皇太后、皇后，其绶皆与乘舆同。长公主、天子贵人与诸侯王同绶者，加特也。诸国贵人、相国皆绿绶，三采，绿紫绀，淳绿圭，长二丈一尺，二百四十首。前汉书曰：「相国、丞相皆秦官，金印紫绶。高帝相国绿绶。」徐广曰：「金印绿綟绶。」綟音戾，草名也。以染似绿，又曰似紫。紫绶名緺绶，緺音瓜，其色青紫。公加殊礼，皆服之。公、侯、将军紫绶，二采，紫白，淳紫圭，长丈七尺，百八十首。前汉书曰：「太尉，金印紫绶。御史大夫位上卿，银印青绶，成帝更名大司空，金印紫绶。将军亦金印。」汉官仪曰：「马防为车骑将军，银印青绶，在卿上，绝席。和帝以窦宪为车骑将军，始加金紫，次司空。」九卿、中二千石、二千石青绶，三采，青白红，淳青圭，长丈七尺，百二十首。一号青緺绶。自青绶以上，縌音逆皆长三尺二寸，与绶同采而首半之。縌者，古佩璲也。佩绶相迎受，故曰縌。紫绶以上，縌绶之间得施玉环鐍云。通俗文曰：「缺环曰鐍。」汉旧仪曰「其断狱者印为章」也。千石、六百石黑绶，三采，青赤绀，淳青圭，长丈六尺，八十首。四百石、三百石长同。汉官曰：「尚书仆射，铜印青绶。」四百石、三百石、二百石黄绶，一采，淳黄圭，长丈五尺，六十首。自黑绶以下，縌绶皆长三尺，与绶同采而首半之。百石青绀绶，一采，宛转缪织圭，长丈二尺。丁孚汉仪：「乘舆绶，黄地冒白羽，青绛绿五采，四百首，长二丈三尺。诸王绶四采，绛地冒白羽，青黄去绿，二百六十首，长二丈一尺。公主绶如王。侯，绛地，绀缥三采，百二十首，长丈八尺。二千石绶，羽青地，桃华缥三采，百二十首，长丈八尺。黑绶，羽青地，绛二采，八十首，长丈七尺。黄绶，一采，八十首，长丈七尺。以为例程。民织绶不如式，没入官，犯者为不敬。二千石绶以上，禁民无得织以粉组。」吴孙权以无工刻玉玺，用金为玺，孙皓造金玺六枚是也。又有麟凤龟龙玺，驼马鸭头杂印。
　　晋制，盛服则杂宝为佩，金银校饰绶，黄赤缥绀四采。太子、诸王纁朱绶，赤黄缥绀。相国绿綟绶，綟与盭同。三采，绿紫绀。郡公玄朱，侯伯青朱，子男素朱，皆三采。公嗣子紫，侯嗣子青，乡、亭、关内侯紫绶，皆二采。郡国太守、内史青；尚书令仆射、中书监令、秘书监皆黑；丞皆黄，诸府丞亦然。其佩刀者，以木代真刀也。
　　宋皇太子，金玺龟钮，朱绶，四采，赤黄缥绀，佩瑜玉。诸王，金玺龟钮，纁朱绶，四采，赤黄缥绀，佩山玄玉。郡公，金章，玄朱绶，佩山玄玉。太宰、太傅、太保、丞相、司徒、司空，金章，紫绶，佩山玄玉。相国则绿綟绶，三采，绿紫绀。大司马、大将军、太尉、凡将军位从公者，金章，紫绶，佩山玄玉。郡侯，金章，青朱绶，佩水苍玉。骠骑、车骑、卫将军、凡诸将军加大者，征、镇、安、平、中军、镇军、抚军、前、左、右、后、征虏、冠军、辅国、龙骧将军，并金章，紫绶，佩水苍玉。诸王嗣子，金印，紫绶，佩山玄玉。郡公侯嗣子，银印，青绶，佩水苍玉。侍中、散骑常侍及中常侍，给五时朝服，武冠；貂蝉，侍中左，常侍右，皆佩水苍玉。尚书令、仆射，铜印，墨绶，佩水苍玉。中书监令、秘书监，铜印，墨绶，佩水苍玉。光禄大夫、卿、尹、太子保傅、大长秋、太子詹事、司隶校尉、武尉、左右卫、中坚、中垒、骁骑、游击、前军、左军、右军、后军、宁朔、建威、振威、奋威、扬威、广威、建武、振武、奋武、扬武、广武、左积弩、右积弩、强弩诸将军、监军，银章，青绶，佩水苍玉。领军、护军、城门五营校尉、东南西北中郎将，银印，青绶，佩水苍玉。县、乡、亭侯，金印，紫绶。鹰扬、折冲、轻车、扬烈、威远、宁远、武威、材官、伏波、凌江诸将军，银章，青绶。奋武护军，安夷抚军、护军，军州郡国都尉，奉车、驸马、骑都尉，诸护军将兵助郡都尉，水衡、典虞、牧官、典牧都尉，度支中郎将、校尉、都尉、司盐都尉、材官校尉、王国中尉、宜禾伊吾都尉、监淮南津都尉，银印，青绶。州刺史，铜印，墨绶。御史中丞、都水使者，铜印，墨绶，佩水苍玉。谒者仆射，铜印，墨绶，佩水苍玉。诸军司马，银章，青绶。冗从仆射、太子卫率、武贲中郎将、羽林监，铜印，墨绶；其在陛列具备卤簿，毼尾，绛纱縠单衣。北军中候、殿中监，铜印，墨绶。护匈奴中郎将、护羌戎夷蛮越乌丸西域戊己校尉，铜印，青绶。郡国太守、相、内史，银章，青绶；江左止单衣帻，其加中二千石者，依卿、尹。牙门将，银章，青绶。骑都督、守，银印，青绶。尚书左右丞、秘书丞，铜印，黄绶。尚书郎、秘书郎、太子中舍人、洗马、舍人，侍御史。关内、关中、名号侯，金印，紫绶，朝服，进贤两梁冠。诸博士，水苍玉。公府长史，诸卿尹丞，诸县署令秩千石者，诸军长史，诸卿尹丞，狱丞，太子保傅詹事丞，郡国太守相内史丞、长史，诸县署令长相，关谷长，王公侯诸署令、长、司理、持书，公主家仆，公交车司马，太史、太医、太官、御府、内省令，太子诸署令、仆、门大夫、陵令，太子率更、家令、仆，黄门诸署令、仆、长，黄门冗从仆射监，太子寺人监，公府司马，诸军城门五营校尉司马，护匈奴中郎将护羌戎夷蛮越乌丸戊已校尉长史、司马，廷尉正、监、平，并铜印墨绶。王郡公侯郎中令、大农，铜印青绶。北军中候丞，铜印黄绶。太子常从武贲督、千人督、校督、司马武贲督，铜印墨绶。殿中将军，银章青绶。宋末不复给章绶。水衡、典虞、牧官、典牧、材官、州郡国都尉司马，铜印墨绶。殿中中郎将校尉、都尉，黄门中郎将校尉、都尉，殿中太医校尉、都尉，关外侯，并银印青绶。左右都候、阊阖司马、城门候、王郡公侯中尉，铜印墨绶。部曲督护、司马史、部曲将，铜印；司马史，假墨绶。太医校尉、都尉，总章协律中郎将校尉、都尉，银印青绶。殿中司马及守陵者、殿中太医司马、总章监鼓吹监司律司马，铜印墨绶。诸县署丞、太子诸署丞、王公侯诸署及公主家丞，铜印黄绶。太医丞，铜印。黄门诸署丞、黄门称长、园监、诸县尉、关谷塞护道尉，铜印黄绶。洛阳乡有秩，铜印青绶。宣威将军以下至裨将军，铜印；其以此官为刺史、郡守、千人司马武贲督以上及司马长史者，皆假青绶。平虏武猛中郎将、校尉、都尉，银印；武贲督以上及司马长史者，皆假青绶。别部司马、军假司马，银印。图像都匠、行水中郎将、校尉、都尉，银印青绶；若非以工巧技能特加此官者，不假绶。羽林郎、羽林长郎，佩武猛都尉以上印者，假青绶。别部司马以下，假墨绶。武贲在陛列及备卤簿，服锦文衣；陛长，假铜印墨绶。旄头。羽林在陛列及备卤簿，服绛科单衣，假旄头。举辇、迹禽、前驱、填街、强弩司马，守陵武贲，佩武猛都尉以上印者，假青绶。别部司马以下，假墨绶。守陵武贲、殿中武贲及守陵者持钑所立反戟冗从武贲，佩武猛都尉以上印者，假青绶。别部司马以下，假墨绶。持椎斧武骑武贲、五骑传诏武贲、殿中羽林及守陵者太官尚食武贲、称饭宰人、诸宫尚食武贲，佩武猛都尉以上印者，假青绶。别部司马以下，假墨绶。凡此前众职，江左多不备，又多阙朝服。诸应给朝服佩玉，而不在京都者给朝服，非护乌丸羌夷戎蛮诸校尉以上，及刺史、西域戊己校尉，皆不给佩玉。其来朝会，权时假给，会罢输还。凡应朝服者而官不给，听自具之。诸假印绶而官不给鞶囊者，得自具作。其但假印不假绶者，不得佩绶。鞶，古制也。按汉代着鞶囊者，侧在腰间。或云傍囊，或云绶囊，然则以此囊盛绶也。或盛或散，各有其时。
　　齐乘舆制六玺，以金为之，并依秦汉之制。皇太子诸王金玺，皆龟钮。公侯五等金章，其公、将军，金章。光禄大夫、卿、尹、太子傅、诸领护将军、中郎将、校尉、郡国太守内史、四品五品将军，皆银章。尚书令、仆射、中书监令、秘书监丞、太子二率、诸府长史、卿、尹、丞、尉、中丞、都水使者、诸州刺史，皆铜印。
　　其绶，乘舆黄赤绶，黄赤缥绿绀五采。太子朱绶，诸王纁朱绶，赤黄缥绀色亦同。相国绿綟绶，三采，绿紫绀。郡公玄朱，侯伯青朱，子男素朱，皆三采。公嗣子紫，侯嗣子青，乡亭侯、关中关内侯墨绶，皆二采。郡国太守、内史青，尚书令、仆射、中书监令、秘书监皆黑，丞皆黄，诸府丞亦然。
　　梁制，乘舆印玺，并如齐制。皇太子，金玺龟钮，朱绶，三百首，佩瑜玉，带鹿卢剑，火珠首，素革带，玉钩燮，兽头鞶囊。诸王，金玺龟钮，纁朱绶，百六十首，佩山玄玉，垂组，大带，兽头鞶，腰剑；若加余官，则服其加官之服。开国公，金章龟钮，玄朱绶，百四十首，佩山玄玉，兽头鞶，腰剑。开国侯、伯，金章龟钮，青朱绶，百二十首，佩水苍玉，兽头鞶，腰剑。开国子、男，金章龟钮，青绶，百首，佩水苍玉，兽头鞶，腰剑。县、乡、亭、关内、关中及名号侯，金印龟钮，紫绶，兽头鞶，腰剑。关内、关中及名号侯则珪钮。关外侯，银印珪钮，青绶，兽头鞶，腰剑。诸王嗣子，金印珪钮，紫绶，八十首，兽头鞶，腰剑。大司马、大将军、太尉、诸位从公者，金章龟钮，紫绶，八十首，兽头鞶，腰剑。直将军则不带剑。凡公及位从公。言以将军及以左右光禄开府仪同者，各随本位号。其文则曰「某位号仪同之章」。尚书令、仆射、尚书，铜印墨绶，朝服，佩水苍玉，尚书则无印绶。腰剑，紫荷，执笏。侍中散骑常侍、通直常侍、员外常侍，皆腰剑，佩水苍玉。旧至尊朝会登殿，侍中常侍夹御，御下舆，则扶左右；侍中参乘，则不带剑。中书监、令，秘书监，铜印墨绶，水苍玉，腰剑，兽头鞶。左右光禄大夫，与加金章紫绶同。但加金紫者，谓之金紫光禄；但加银青者，谓之银青光禄。光禄、太中、中散大夫，太常、光禄、弘训太仆、太仆、廷尉、宗正、大鸿胪、大司农、少府、大匠诸卿，丹阳尹、太子保傅、大长秋、太子詹事，银章龟钮，青绶，兽头鞶，佩水苍玉。卿大夫助祭，皆佩五采大佩，赤舄絇屦。骠骑、车骑、卫将军、中军、冠军、辅国将军、四方中郎将，金章紫绶，中郎将则青绶。佩水苍玉。领、护军，中领、护军，五营校尉，银印青绶，佩水苍玉，兽头鞶。其屯骑、越骑，夹御日，假给佩，余校不给。弘训卫尉，卫尉，司隶校尉，左右卫、骁骑、游击、前、后、左、右军将军，龙骧、宁朔、建威、振威、奋威、扬威、广威等将军，积弩、积射、强弩将军，监军，银章青绶，佩水苍玉，兽头鞶。骁、游以下，并不给佩。骁、游夹侍日，假给。国子祭酒，佩水苍玉。御史中丞、都水使者，银印墨绶，兽头鞶，腰剑，佩水苍玉。谒者仆射，铜印环钮，墨绶，八十首，兽头鞶，佩水苍玉，腰剑。给事中、黄门侍郎、散骑通直员外、散骑侍郎、奉朝请、太子中庶子、庶子、武卫将军、武骑常侍，腰剑。中书侍郎，腰剑。冗从仆射、太子卫率，铜印墨绶，兽头鞶。武贲中郎将、羽林监，铜印环钮，墨绶，兽头鞶，腰剑。其在陛列及备卤簿，着毼尾，绛纱縠单衣。护匈奴中郎将，护羌、戎、夷、蛮、越、乌丸、西域校尉，银印珪钮，青绶，兽头鞶。安夷、抚夷护军，州郡国都尉，奉车、驸马、骑都尉，诸护军，银印珪钮，青绶，兽头鞶。州刺史，铜印墨绶，兽头鞶，腰剑。郡国太守、相、内史，银章龟钮，青绶，兽头鞶，单衣介帻；加中二千石，依卿尹剑佩。尚书左、右丞，秘书丞，铜印环钮，黄绶，兽爪鞶。尚书，秘书著作郎，太子中舍人、洗马、舍人，腰剑。书侍御史、侍御史，腰剑。书侍御史，则有铜印环钮，墨绶。诸博士，给佩水苍玉。太学博士，正限八人，着佩，限外六人不给。廷尉律博士，无佩，并簪笔。公府长史，兽头鞶。诸卿尹丞，黄绶，兽爪鞶，簪笔。诸县署令秩千石者，兽爪鞶，铜印环钮，墨绶。公府令史亦同。领、护军长史，朱服，兽头鞶。诸军长史，兽头鞶。诸卿部丞、狱丞，黄绶，兽爪鞶，簪笔。太子保傅詹事丞，簪笔，兽爪鞶，黄绶。郡国相内史丞、长史，长史兽头鞶；其丞，黄绶，兽爪鞶。诸县署令、长、相，兽头鞶，铜印环钮，墨绶。州郡大中正、郡中正。太子门大夫，兽头鞶，陵令、长，兽爪鞶，铜印环钮，墨绶。率更、家令、仆，兽头鞶，腰剑。黄门诸署令、仆、长丞，铜印环钮，墨绶。丞，黄绶。黄门冗从仆射监、太子寺人监，铜印环钮，墨绶，兽头鞶。公府司马，领、护军司马，诸军司马，护匈奴中郎将护羌戎夷蛮越乌丸戊己校尉长史、司马，铜印环钮，墨绶，兽头鞶。廷尉，建康正、监、平，铜印环钮，墨绶，皁零辟，兽爪鞶。左、右卫司马，铜印环钮，墨绶，兽头鞶。直合将军，铜印珪钮，青绶，兽头鞶。诸殿主帅，正直绛纱，从则裲裆衫。诸开国郎中令、大农，公傅、中尉，铜印环钮，青绶，皆兽头鞶。诸开国三将军，铜印环钮，青绶。开国掌书中尉、司马，陵庙食官，厩牧长，典医典府丞，铜印。常侍、侍郎、嗣子、庶子、谒者、中大夫、舍人，不假印。典书、典祠、学官令，典膳丞、长，铜印。限外者不给印。太子卫率、率更、家令丞，铜印环钮，黄绶，兽爪鞶。太子常从武贲督，铜印环钮，墨绶，兽爪鞶。殿中将军、员外将军。州郡国都尉司马，铜印环钮，墨绶，兽头鞶。殿中内外局监、太子内外监、殿中守舍人，铜印环钮。诸县署丞，太子诸署丞，王公侯诸署及公主家令丞、仆，铜印环钮，黄绶。诸县尉，铜印环钮，单衣，黄绶，兽爪鞶。节骑郎其在陛列及备卤簿者，毼尾，绛纱縠单衣。御节郎、黄钺郎，簪笔。典仪、唱警、唱奉事、持兵、主麾等诸职公事及备卤簿。殿中中郎将、校尉、都尉，银印珪钮，青绶，兽头鞶。城门候，铜印环钮，墨绶，兽头鞶。部曲督、司马吏、部曲将，铜印环钮。司马吏，假墨绶，兽爪鞶。总章协律，铜印环钮，艾绶，兽爪鞶。黄门后合舍人、主书、斋帅、监食、主食、主客、扶侍、鼓吹。斋帅，墨绶，兽头鞶。殿中司马，铜印环钮，墨绶，兽头鞶。总章监、鼓吹监，铜印环钮，艾绶。诸四品将兵都尉、牙门将、崇毅、材官、折难、轻骑、扬烈、威远、宁远、宣威、光威、骧威、威烈、威虏、平戎、绥远、绥狄、绥边、绥戎、兽威、威武、烈武、毅武、奋武、讨寇、讨虏、殄难、讨难、讨夷、厉武、横野、陵江、膺扬、执讯、荡寇、荡虏、荡难、荡逆、殄虏、扫虏、扫逆、扫难、扫寇、厉锋、武奋、武牙、广野，领兵满五十人，给银章，不满五十人，除板而已，不给章；以此官为刺史、郡守，皆青绶。
　　陈制，永定元年，武帝所定乘舆服御，皆采梁旧制。以天下初定，务从节俭，应用绣、织成者，并可采画，珠玉之饰，任用蚌也。至天嘉初，悉改易之，令一依梁天监旧事。诸王及开国五等诸侯，县、乡、亭、关内、关中及名号侯，关外侯，王嗣子，太宰，太傅，太保，司徒，司空，大司马，大将军，太尉，诸位从公者，并如梁制。余官不见者，亦与梁制同，不复具云。
　　尚书令、仆射，金章龟钮，紫绶，八十首，兽头鞶；尚书无印绶及鞶。侍中常侍夹御，御下舆，则扶左右；侍中骖乘，则不带剑。中书监令、秘书监，银章龟钮，青绶，八十首，兽头鞶，腰剑。镇、卫、骠骑、车骑、中军、中卫、中抚军、中权、四征、四镇、四安、四翊、四平将军，金章兽钮。其冠军、四方中郎将，金章豹钮，紫绶，八十首，兽头鞶，佩水苍玉。自中军以下诸将军、冠军、四方中郎将，并官不给佩也。领、护军，金章龟钮，紫绶，八十首。中领、护军，银章龟钮，青绶，八十首。其五营校尉，银印珪钮，青绶，八十首。官不给佩。左、右卫，银章龟钮，不给剑。左右骁骑、游击、云骑、游骑、前左右后将军、左右中郎将，银印珪钮。余服饰同梁，亦官不给佩。其骁、游、云骑，夹御日，假给。其积弩、积射、强弩，铜印环钮，墨绶，带剑。余服同梁。又有忠武、军帅、武臣、爪牙、龙骑、云麾、镇兵、翊帅、宣惠、宣毅、智威、仁威、勇威、信威、严威、智武、仁武、勇武、信武、严武，金章豹钮，紫绶，八十首。官不给。轻车、镇朔、武旅、贞毅、朔威、宁远、安远、征远、振远、宣远等将军，金章貔钮，紫绶，并兽头鞶，佩水苍玉。中丞，银章龟钮，青绶，八十首。庶子以上簪笔。其武卫不腰剑。卫率，银章龟钮，青绶，不腰剑。冗从，铜印环钮，墨绶，腰剑。州刺史，银章龟钮，青绶，兽头鞶，腰剑。典仪但帅、典仪正帅，其本资有殿但、正帅，得带艾绶，兽头鞶。殿帅、羽仪帅、员外帅。威雄、猛、烈、振、信、胜、略、风、力、光等十威将军，武猛、略、胜、力、毅、健、烈、威、锐、勇等十武将军，并银章熊钮，青绶，兽头鞶。猛毅、烈、威、锐、震、进、智、武、胜、骏等十猛将军，银章罴钮，青绶，兽头鞶。壮武、勇、猛、烈、锐、威、毅、志、意、力等十壮将军，骁雄、桀、猛、烈、武、勇、锐、名、胜、迅等十骁将军，雄猛、威、明、烈、信、武、勇、毅、壮、健等十雄将军，并银章羔钮，青绶，兽头鞶。忠勇、烈、猛、锐、壮、毅、悍、信、义、胜等十忠将军，明智、略、远、勇、烈、威、胜、进、锐、毅等十明将军，光烈、明、英、远、胜、锐、命、勇、武、野等十光将军，飙勇、猛、烈、锐、奇、决、超、胜、略、出等十飙将军，并银章鹿钮，青绶，兽头鞶。龙骧、虎视、云旗、风烈、电威、雷音、驰锐、追锐、羽骑、突骑、折冲、冠武、和戎、安垒、超猛、英果、扫虏、扫狄、武锐、摧锋、开远、略远、贞威、决胜、清野、坚锐、轻锐、拔山、云勇、振旅等将军，银印兔钮，青绶，兽头鞶。超武、铁骑、楼船、宣猛、树功、克狄、平虏、棱威、戎昭、威戎、伏波、雄戟、长剑、冲冠、雕骑、佽飞、勇骑、破敌、克敌、威虏、前锋、武毅、开边、招远、全威、破阵、荡寇、殄虏、横野、驰射三十号将军，铜印环钮，墨绶，兽头鞶。十二件将军，除并假给章印绶。板则止。建威、牙门、期门以下诸将军，并铜印环钮，墨绶，兽头鞶。其在官，以功次转进，应署建威以下诸号，不限板除，悉给印绶。若武官署位转进，登上条九品驰射以上诸戎号，亦不限板除，悉绶印绶。千人督、校督司马，虎贲督、牙门将、骑督督、守将兵都尉、太子常从督、别部司马、假司马，假铜印环钮，墨绶，兽头鞶。
　　北齐制，天子六玺，并因旧式。「皇帝行玺」，封常行诏敕则用之。「皇帝之玺」，赐诸王书用之。「皇帝信玺」，下铜兽符，发诸州征镇兵，下竹使符，拜代征召诸州刺史则用之。并白玉为之，方一寸二分，螭兽钮。「天子行玺」，册拜外国则用之。「天子之玺」，赐诸外国书则用之。「天子信玺」，发兵外国，若征召外国及有事鬼神则用之。并黄金为之，方一寸二分，螭兽钮。又有传国玺，白玉为之，方四寸，螭兽钮，上交五蟠螭，隐起鸟篆书，文曰「受天之命，皇帝寿昌」，凡八字，在六玺外，唯封禅以封石函。又有督摄万机印一钮，以木为之，长尺二寸，广二寸五分。背上为鼻钮，钮长九寸，厚一寸，广七分。腹下隐起篆文书为「督摄万机」，凡四字。此印常在内，唯以印籍缝。用则左户部郎中、度支尚书奏取，印纥转纳。皇太子玺，黄金为之，方一寸，龟钮，文曰「皇太子玺」。宫中大事用玺，小事用门下典书坊印。
　　诸侯印绶，二品以上，并金章紫绶；三品银章青绶；三品以上，凡是五省官及中侍中省官，皆为印，不为章者也。四品得印者，银印青绶；五品六品得印者，铜印墨绶；四品以下，凡开国子、男及五等散品名号侯，皆为银章，不为印。七品、八品、九品得印者，铜印黄绶。金银章印及铜印，并方一寸，皆龟钮。四方诸藩国王之章，上藩用金，下藩用银，并方寸，龟钮。
　　佐官唯公府长史、尚书二丞，给印绶。六品以下，九品以上，唯当曹为官长者给印。余自非长官，虽位尊，并不给。
　　诸王，纁朱绶，四采，赤黄缥绀，纯朱质，纁文织，长二丈一尺，二百四十首，广九寸。开国郡县公、散郡县公，玄朱绶，四采，玄赤缥绀，朱质，玄文织，长丈八尺，百八十首，广八寸。开国县侯伯，青朱绶，四采，青赤白缥，朱质，青文织，长丈六尺，百四十首，广七寸。开国县子男、名号侯、开国乡男，素朱绶，三采，青赤白，朱质，白文织，长丈四尺，百二十首，广六寸。一品、二品，紫绶，三采，紫黄赤，纯紫质，长丈八尺，百八十首，广八寸。三品、四品，青绶，三采，青白红，纯青质，长丈六尺，百四十首，广七寸。五品、六品，墨绶，二采，青绀，纯绀质，长丈四尺，百首，广六寸。七品、八品、九品，黄绶，二采，黄白，纯黄质，长丈二尺，六十首，广五寸。官品从第二以上，小绶间得施玉环。官有绶者，则有纷，皆长八尺，广三寸，各随绶色。若服朝服则佩绶，公服则佩纷。官无绶者，不合佩纷。
　　其鞶囊，二品以上金缕，三品金银缕，四品银缕，五品、六品彩缕，七品、八品、九品彩缕，兽爪鞶。官无印绶者，并不给佩鞶囊及爪。
　　其佩及剑，一品，玉具剑，佩山玄玉。二品，金装剑，佩水苍玉。三品及开国子男、五等散品名号侯虽四品、五品，并银装剑，佩水苍玉。侍中以下，通直郎以上，陪位则象剑。木剑也，言其象真剑。带剑者，入宗庙及升殿，若在仗内，皆解剑。
　　后周皇帝八玺，有神玺，有传国玺，皆宝而不用。神玺明受之于天，传国玺明受之于运。皇帝负扆，则置神玺于筵前之右，置传国玺于筵前之左。其六玺，并因旧制，皆白玉为之，方一寸五分，高一寸，螭兽钮。三公诸侯金印，皆方寸二分，高八分，龟钮。七命以上银，四命以上铜，皆龟钮。三命以上，铜印铜鼻。其方皆寸，其高六分，文曰「某公官之印」。
　　其组绶，皇帝以苍、青、朱、黄、白、玄、纁、红、紫、緅、则侯反、碧、绿，十有二色。诸公九色，自黄以下。诸侯八色，自白以下。诸伯七色，自玄以下。诸子六色，自纁以下。诸男五色，自红以下。三公之绶，如诸公。三孤之绶，如诸侯。六卿之绶，如诸伯。上大夫之绶，如诸子。中大夫之绶，如诸男。下大夫绶，自紫以下。士之绶，自緅以下。其玺印之绶，亦如之。
　　保定四年，百官始执笏，常服焉。宇文护始袍加下●，遂为后制。
　　隋制，神玺，宝而不用。受命玺，封禅则用之。余六玺，行用并因旧制。
　　其绶，王，纁朱绶，四彩，赤黄缥绀，纯朱质，纁文织成，长丈八尺，二百四十首，广九寸。公，玄朱绶，四彩，玄赤缥绀，纯朱质，玄文织成，长丈八尺，二百四十首，广九寸。侯、伯，青朱绶，四彩，青赤白缥，纯朱质，青文织成，长丈六尺，百八十首，广八寸。子、男，素朱绶，三彩，青赤白，纯朱质，白文织成，长丈四尺，百四十首，广七寸。正、从一品，绿綟绶，四彩，绿紫黄赤，纯绿质，长丈八尺，二百四十首，广九寸。从三品以上，紫绶，三彩，紫黄赤，纯紫质，长丈六尺，百八十首，广八寸。银青光禄大夫，朝议大夫及正、从四品，青绶，三彩，青白红，纯青质，长丈四尺，百四十首，广七寸。正、从五品，墨绶，二彩，青绀，纯绀质，长丈二尺，百首，广六寸。自王公以下，皆有小双绶，长二尺六寸，色同大绶，而首半之。正、从一品，施二玉环，以下不合。其有绶者则有纷，皆长六尺四寸，广二寸四分，各随绶色。
　　其鞶囊，如北齐制。佩，一品及五等诸侯，并山玄玉；五品以上，水苍玉。
　　大唐贞观十六年，太宗刻受命玄玺，白玉为螭首，其文曰「皇帝景命，有德者昌」。
　　永徽二年四月，敕开府仪同三司及京官文武职事四品、五品，并给随身鱼袋。上元元年八月，敕文武官三品以上，金玉带，十二銙；四品，金带，十一銙；五品，金带，十銙；六品、七品，并银带，九銙；八品、九品，服并石带，八銙；庶人服黄铜铁带，六銙。其一品以下，文官并带手巾、算袋、刀子、磨石，其武官欲带手巾、算袋，亦听。武太后天授元年九月，改内外官所佩鱼为龟。至神龙元年二月，京文武官五品以上，依旧式佩鱼袋。垂拱二年正月赦文，诸州都督刺史，并准京官带鱼袋。长寿三年，改玉玺为符宝。久视元年十月，职事三品以上龟袋，宜用金饰，四品用银饰，五品用铜饰。上守下行，皆依官给。神龙元年，改符宝复为玺。神龙元年六月赦文，嗣王、郡王有阶卑者，特许佩金鱼袋。景云二年四月赦文，敕令内外官依上元元年敕，文官武官咸带七事谓佩刀、刀子、磨石、契苾真、哕厥针筒、火石袋等也。鞢。其腰带，一品至五品并用金，六品、七品并用银，八品、九品并用石。
　　开元二年七月，敕百官所带算袋等，每朔望参日着，外官衙日着，余日停。其年七月敕，珠玉锦绣，既令禁断，准式，三品以上饰以玉，四品以上饰以金，五品以上饰以银者，宜于腰带及马镫、酒杯杓依式，自外悉禁断。天授二年八月，左羽林大将军建昌王攸宁借紫衫金带。九月二十六日，除纳言，依旧着紫带金龟。借紫自此始。八年二月敕，都督刺史品卑者，借绯及鱼袋，永为例程。九年八月，诸亲王长子先带郡王官阶卑者，亦听着紫佩鱼袋。二十五年五月敕：「绯紫之服，班命所崇，以赏有功，不可踰滥。如闻诸军赏借，人数甚多，曾无甄别，是何道理。自今以后，除灼然有战功，余不得辄赏鱼袋。」
　　大唐贞观十六年，太宗刻受命玺，白玉为螭首，其文曰「皇天景命，有德者昌」。长寿三年，改玉玺为符宝。神龙元年，改符宝复为玺。天宝十载，改传国宝为承天大宝。天子之宝八：一曰「神宝」，所以臣百王，镇万国，宝而不用。二曰「受命宝」，所以修封禅，礼神祇。三曰「皇帝行宝」，答疏于王公则用之。四曰「皇帝之宝」，劳来勋贤则用之。五曰「皇帝信宝」，征召下臣则用之。六曰「天子行宝」，答四夷书则用之。七曰「天子之宝」，慰抚蛮夷则用之。八曰「天子信宝」，发番国兵则用之。凡大朝会，则奉宝以进于御座。车驾行幸，则奉宝以从于黄钺车之内。今元正朝会，进神宝及受命宝；若行幸，则合八宝为五轝，函录封盛以从。其佩玉绶兼臣下之制，具开元礼序例。
通典第六十四　礼二十四　沿革二十四　嘉礼九
　　天子车辂
　　　五辂　副车五牛旗轝附　戎车　猎车蹋兽车闟戟车附　指南车　记里鼓车　白鹭车　鸾旗车　辟恶车　皮轩车　耕根车　安车　四望车　游车　羊车　画轮车　鼓吹车　象车　黄钺车　豹尾车　建华车
　　上古圣人，睹转蓬为轮。轮行可载，因物知生，复为之舆。舆轮相乘，流运罔极，任重致远，以利天下。考工记曰：「一器而工聚焉者车为多。」上盖如规象天，二十八橑音老象列宿，方舆象地，三十●象一月。前视则听銮和之响，傍观则睹四时之运。等威既辨，贵贱有序，故书曰：「明试以功，车服以庸。」洎乎魏晋，政教陵迟，僭踰莫禁，代有变改，异制殊状，君臣瞀乱，以致颠覆。今略举沿革，不可毕载，征其制作，为车舆篇云。
　　　　五辂虞　夏　殷　周　秦　汉　后汉　魏　晋　东晋　宋　齐　梁　陈　后魏　北齐　后周隋　大唐
　　昔人皇氏乘云驾六羽，出谷口，或云秖车也。及五龙氏乘龙，上下以理。古史考云：「黄帝作车，至少昊始驾牛，及陶唐氏制彤车，乘白马，则马驾之初也。」
　　有虞氏因彤车而制鸾车。
　　夏后氏因鸾车而制钩车，钩之言不揉自曲。俾车正奚仲建斿旐，尊卑上下，各有等级。
　　殷因钩车而制大辂。礼纬曰「山车垂钩」，乃钩车之象。昔成汤用而郊祀，有山车之瑞。山车亦谓之桑根车，似金根之色，亦谓之大辂。
　　周因殷辂以制木辂，约木以加饰，为王五辂。一曰玉辂，钖，樊缨十有再就，建太常，十有二斿，以祀。钖，马面当卢刻金为之，所谓镂钖也。樊，马大带也。缨，马鞅也。就，成也。皆以五采罽饰之。樊音鞶，下同。二曰金辂，无钖，以金为娄颔之钩，樊缨九就，建大旗，以宾，同姓以封。三曰象辂，无钩，以朱饰勒而已，樊缨七就，建大赤，以朝，异姓以封。皆以玉金象饰诸末而为名。凡言玉金象路，皆此义。樊及缨，以五采罽饰之。四曰革辂，革鞔漆之，无他饰，以白黑饰韦为龙勒绦饰，樊缨五就，建大白，以即戎，以封四卫。龙，駹也。以白黑饰韦杂色为勒。五曰木辂，不革鞔，漆之而已，以浅黑饰韦为樊鹄色，饰韦为缨，就数同于革辂，建大麾，以田，以封藩国。
　　秦平九国，荡灭典籍，旧制多亡。因金根车用金为饰，谓金根车，而为帝轸。玄旗皂斿，以从水德。复法水数，驾马以六。夏太康盘游无度，昆弟五人作歌曰，「若朽索之驭六马」，则六马非始于秦制，但法水数，故相符尔。
　　汉武帝天汉四年，始定舆服之制。郊祀所乘，谓之大驾，备车千乘，骑万匹，其仪甚盛，不必师古。及王莽篡位，武车常轫。如振反。车轮木也。赤眉之乱，文物无遗。
　　后汉光武平公孙述，始获葆车舆辇。而因旧制金根车，拟周之玉辂，最尊者也。轮皆朱斑重牙，贰毂两辖，毂外复有一毂抱辖，其外乃复设辖，抱铜置其中。东京赋曰：「重轮贰辖，疏毂飞軨。」注：「飞軨，画缇油，系于轴上。」金薄缪龙，为舆倚较，徐广曰：「缪，交错之形也。较在箱上。」说文曰：「文画蕃。」蕃，箱也。通俗文曰：「车箱为较。」文虎伏轼，龙首衔轭，左右吉阳筩，徒冬反。鸾雀立衡，文画辀，羽盖华蚤，徐广曰：「翠羽盖黄里，所谓黄屋车也。金华施橑末，有二十八枚，即盖弓也。」建大旗，十有二斿，画日月升龙，驾六马，象镳镂钖，金鋄方釳，讫乞反。插以翟尾，朱兼樊缨，赤罽易茸，金就十有二，左纛以牦牛尾为之，在左騑马轭上，大如斗，是为德车。大驾则御凤凰车，以金根为副。其驾玄马六，因秦不改。或云始自汉制。许慎五经异义，说天子驾六马，以经言「时乘六龙以御天」。盖乃阴阳之气，乘六上下，非为礼制。按周官校人「掌王马之政，凡择良马而养乘之，乘马一师四圉」，四马为乘。古毛诗说，天子至大夫同驾驷，皆有四方之事，诗云「四牡彭彭」是也。
　　魏武王受汉献帝命，乘金根车，驾六马，设五时副车。至明帝景初中，山茌县黄龙见，以为魏得地统，服色尚黄，戎事乘黑首白马。齐王正始中，诏出入必御辇乘舆。
　　晋武帝承魏陈留王命，乘金根车，驾六马，备五时副车。及受禅，设玉金象革木五辂，并为法驾，旗斿服用，悉取周制，文物华藻，因金根车，更增其饰。朱斑漆轮，加画文。两箱之后，加玳瑁为从翅，金银雕饰，时人亦谓为金从车。邪注旗旗于车之左，又加棨戟于车之右，皆橐而施之。棨戟韬以黻绣，上为亚字，系大蛙蟆幡。轭长丈余。于戟之杪，以牦牛尾，大如斗，置左騑马轭上，是为左纛。辕皆曲向上，取夏殷山车垂钩之义。玉辂驾六黑马，金象革木驾驷，以黄金为叉髦，插以翟尾。象镳镂钖，金鋄方釳，繁缨赤罽易茸，金就十有二。五辂皆有钖銮之饰，和铃之响，钩膺玉瓖，龙辀华轙，鱼倚反。朱幩。音汾。法驾行则五辂各有所主。复制金根车，去汉之文物，驾四马，不建旗帜，上如画轮车，下犹金根之饰。
　　东晋元帝始建大辂戎辂各一，以殷人祀用大辂，周人即戎用戎辂故也。因金根车饰，皆驾黑驷，是为玄牡。安帝义熙中，平关洛，得姚兴伪车辇，或时乘用焉。
　　宋孝武大明中，尚书左丞荀万秋改造五辂。玉辂，依晋金根车，加赤漆画，玉饰诸末，建青旗，十有二斿，驾驷以玄，复因汉之安车，章施羽葆盖，以祀。以金根为金辂，建青旗，驾玄马四，羽葆盖，以宾。象、革、木辂，并拟玉辂，漆画，羽葆盖。象辂视朝，革辂即戎，二辂并建赤旆，驾玄马四。木辂建赤麾，以田，驾赤马四。大事法驾，五辂俱出。
　　齐武帝永明初，伏曼容议：「齐德尚青，车旗先青，次赤，次白，次黑。军容戎事，宜依汉道行运之色。」因宋金根车而修玉辂，画轮金涂，两箱上望板前优游，通缘金涂镂鍱，音叶。碧纹箱，凿镂金薄帖。两箱外织成衣，两箱里金涂镂面钉，玳瑁帖。望板箱上帖金博山。优游上，和鸾鸟立花趺衔铃，银带玳瑁筩；优游下，隐膝，里施金涂镂面花钉，织成文。优游横前，施玳瑁帖，金涂花钉，金涂倒龙，后损凿银玳瑁龟甲，金涂花沓。望板，金涂受福望龙诸校饰。轭及诸末，皆螭龙首。龙形板在车前，银带花兽，金涂受福，缘里边，镂鍱玳瑁织成衣。里，金涂镂面花钉。外，金涂博山、辟邪障、凤凰衔花。升盖，金涂镂鍱，二十八爪支子花，黄锦外衣，复碧绢漆布缘油顶，绛丝织成颜芚徒昆反赭舌孔雀毛复锦，绿纹随阴，悬诸珠蚌佩，金涂铃，云朱结仙人绶，杂色真孔雀眊。一辕，漆画车衡，银花带，衡上金涂博山，四和鸾鸟立花趺衔铃，龙首衔轭，插翟尾，上下花沓，绛绿丝的，望绳八枚。旗十有二斿，画升龙，竿首金涂龙衔大邹幡，真眊。棨戟，织成衣，金涂沓驻及受福，金涂鴈镂鍱。漆安立床，在车中，锦复黄纹，为安立衣。锦复黄纹障泥，八幅，长九尺，绿红锦芚带，织成花。五辂江左相承驾驷，左右騑为六。施绛丝游御绳，其重毂贰辖，飞軨幡，赤油，金紫真眊，左纛置左騑马轭上，金鋄方釳，繁音鞶缨，金涂紫皮带真眊，横在马膺前，其镂钖，皆如古制。初加玉辂为重盖，栖宝凤凰，缀金镊珠珰玉蚌佩，四角金龙衔五采眊，又麒麟头加以彩画，马首戴之。竟陵王子良启曰：「凡盖圆象天，轸方象地。上无二天之仪，下设两盖之饰，求诸志录，殊为乖衷。又假为麟首，加乎为头，事不师古，鲜或可施。」至建武中，明帝乃省重盖等。金辂之饰如玉辂而减少，象辂减金辂，革辂如象辂而尤减，木辂如革辂，建大赤麾，首施大邹幡。玉辂、金辂建碧旗，象辂、木辂建赤旗。
　　梁武帝初因齐制，天监三年，五辂旗麾同用赤而斿不异，以从行运所尚也。七年，帝据周礼「玉辂以祀，金辂以宾」，今祀乘金辂，诏下详议。周舍谓「金辂为齐车，本不关于祭祀」。于是改陵庙皆乘玉辂，辔以朱丝。
　　陈初因梁。文帝天嘉初，令到仲举议，错综汉晋旧饰，造玉金象革木等五辂。皆金薄交龙，为舆倚较，文豹伏轼，虬首衔轭，左右吉阳筩，鸾雀立衡，文画轓，绿油盖，黄纹里，相思橑，金华末。邪注旗旗于车之左，各依方色。加棨戟于车之右，韬以黻绣。兽头幡，长丈四尺，悬于戟杪。玉辂，正副同驾六马，余皆驾驷。并金叉髦，插以翟尾，玉为镂钖。以彩画蛙蟆幡，缀两轴头，易汉之飞軨。五辂两箱后，皆玳瑁为从翅，金银雕饰。两箱里，衣红锦，金花帖钉，上用红锦为后檐，青纹纯带，夏花簟，冬绮绣褥。
　　后魏道武帝天兴初，修轩冕，制干象等辇，草刱制度，多违旧章。至孝文太和中，仪曹令李韶更议改正，唯备五辂，各依方色，其余车辇，犹未能具。明帝熙平中，侍中崔光等议，大造车服，五辂并驾五马，亦无经据。
　　北齐车服制度，多因后魏。天保中所乘，是太和中李韶所制五辂。
　　后周依周礼设六官，置司辂之职，掌公交车之政，辨其名品物色。皇帝之辂，十有二等：一曰苍辂，以祀昊天上帝。二曰青辂，以祀东方上帝。三曰朱辂，以祀东方上帝及朝日。四曰黄辂，以祭地祇、中央上帝。五曰白辂，以祀西方上帝及夕月。六曰玄辂，以祀北方上帝及感帝、神州。此六辂，通漆之，而无他饰，即周木辂遗象也。马皆疏面，斿就以方色，俱十有二。七曰玉辂，以享先皇，加元服，纳后。八曰碧辂，以祭社稷，享诸先帝，食三老五更，享诸侯耕籍。九曰金辂，以祀星辰，视朔。十曰象辂，以望秩群祀。十一曰革辂，十二曰木辂。此六辂漆画之，用玉碧金象革物饰诸末。钖面金钩，就以五采，俱十有二。其辂之饰，重轮重较加茸焉。皇帝之辂，舆广六尺有六寸。画轮毂辀衡以云牙，箱试文，内画以杂兽。兽伏轼，鹿倚较。三辰之常，玄青苍等旗，画缋之，六仞曳地。设和銮，以节趋行。圆盖方舆，以象天地。
　　隋开皇元年，内史令李德林奏：后魏舆辇乖制，请废，唯留后魏太和时李韶所制五辂，北齐所遵者。后着令，制玉辂，青质，重箱盘舆，左龙右虎，金凤翅，画文，轭左立纛，金凤一在轼前，八鸾在衡，二铃在轼。龙辀之上，前设障尘，青盖黄里，绣斿带。金博山，缀以镜子，下垂八佩。树四十葆羽。轮皆朱斑重牙，复辖。左建太常，十有二斿，皆画升龙日月，其长曳地。右载闟他合反戟，长四尺，阔三尺，黻文。旗首金龙头，衔铃及緌，垂以结绶。驾苍龙，金鋄方釳，插翟尾五焦，镂钖，鞶缨十有二就，皆五采缯罽为饰。天子祭祀、纳后则乘之。金辂，赤质，左建旟，画飞隼，右建闟戟，盘舆凤翅等，并同玉辂。驾赤骝。临朝、会同、飨射、饮至则乘之。象辂，黄质，左建旌，画麟，右建闟戟，驾黄骝。祀后土则乘之。革辂，白质，鞔以革，左建旗，画驺虞，右建闟戟，驾白骆。巡狩临兵则乘之。木辂，黑质，漆之，左建旐，画玄武，右闟戟，驾黑骝。田猎则乘之。其五辂，并驾六马，马饰同玉辂。复制安车，重舆曲壁，紫油纁里，通幰，朱丝络网，朱鞶缨。驾赤骝。临幸所乘。按隋氏五辂，远酌周礼，旗斿藻饰，近约汉制，文质相半。
　　大唐因隋制，玉、金、象、革、木，是为天子五辂。玉辂，青质，重舆，左青龙，右白虎，金凤翅，画文乌兽，黄屋左纛，金凤一在轼前，十二銮在衡，正辂銮数皆准此。副辂及耕根车则八。二铃在轼，龙辀前设障尘，青盖黄里，绣饰，博山镜子，树羽，轮皆朱斑重牙。左建旗十有二斿，斿画升龙，其长曳地。右载闟戟，长四尺，广三尺，黻文。旗首金龙头衔结绶及铃緌。驾苍龙，金鋄方釳，插翟尾五焦，镂钖，鞶缨十有二就。祭祀、纳后则供之。金辂，赤质，余同玉辂，驾赤骝，飨射、祀还、饮至则供之。象辂，黄质，余同金辂，驾黄骝，行道则供之。革辂，白质，鞔以革，余同象辂，驾白骆，巡狩、临兵事则供之。木辂，黑质，漆之，余同革辂，驾黑骝，田猎则供之。旌旗鞶缨及盖，皆从辂色。其盖文里俱用黄。其镂钖，五辂并同其饰。武德初着令，天子銮辂，玉金象革木五等，属车十乘，指南车、记里鼓车、白鹭车、鸾旗车、辟恶车、皮轩车、耕根车、安车、四望车、羊车。贞观元年十一月，始加黄钺车、豹尾车，通为十二乘也，以为仪仗之用。大驾行幸，则分前后，施于卤簿之内。若大陈设行，则分左右，施于仪仗之中。高祖、太宗大礼则乘辂。高宗不喜乘辂，每有大礼则御辇。至武太后，以为常。玄宗以辇不中礼，废而不用。开元十一年冬，祀南郊，乘辂而往，礼毕骑还。自是行幸郊祀，皆骑于仪仗之内。其五辂腰舆，陈于卤簿而已。
　　　　副车五牛旗轝附○
秦　汉　魏　晋　东晋　宋　齐　梁　陈　隋　大唐
　　秦平天下，以诸侯所乘之车为副。
　　汉制，安车、立车各五乘，为乘舆副车。轮皆朱斑重牙，贰毂两辖，金薄缪龙，为舆倚较，文虎伏轼，龙首衔轭，左右吉阳筩，鸾雀立衡，文画辀，羽盖华蚤，建大旗，十有二斿，画日月升龙。驾六马，象镳镂钖，金鋄方釳，插翟尾，朱兼樊缨，赤罽易茸，金就十有二，左纛以牦牛尾为之，在左騑马轭上，大如斗。其马各如方色。自马者，朱其髦尾为朱鬣云。所御驾六，余皆驾四，后从为副车。应劭汉官卤簿图曰：「乘舆大驾则御凤凰车，以金根为副。」
　　魏因汉制，五时副车，置髦头云罕。
　　晋制，五安车，五立车，合十乘，名五时车，俗谓五帝车。建旗十二斿，各如车色。立车则正竖其旗，安车则斜注。驾马不易汉制。左右騑骖，金鋄镂钖，黄屋左纛，如金根之制，行则从后。
　　东晋过江，副车遗缺，有事权以马车代之，建旗其上。其后制五色木牛，象五时车，竖旗于牛背，行则使人舆之。牛之为义，盖取负重致远而安稳。旗常缠而不舒，所谓德车结旌。唯天子亲戎，五旗舒旆。所谓武车绥旌。
　　宋因晋，而无副车。
　　齐王俭议，宜用金辂九旒。时乘黄无副，借用五辂，大朝临轩，权列三辂。今衣书车十二乘，榆毂轮，簟子壁，绿油衣，箱外绿纱萌，油幢络，通幰，竿刺代栋梁，柮檽真形龙牵，支子花，辕头后伏神执承幄沓，金涂铰具。音次。古副车之象也，亦曰五时副车。青萌车是谓他合反幰车。
　　梁依晋制，五牛旗车，左青赤，右白黑，黄居其中，象古之五时副车也。复制衣书车，一曰副车。
　　陈因旧制，五时副车，饰同五辂，并驾六马。
　　隋因陈制，五时副车，色及旗章，一同正辂，唯降二等，驾用四马。
　　大唐之制，副辂五乘，大驾行幸，皆次于五辂后为副。又五牛旗轝五，黄牛旗处内，赤青在左，白黑在右，各八人执，左右威卫队正各一人检校。大驾卤簿，在小轝后。
　　　　戎车周　汉　魏　晋　宋　齐　梁　后周　隋
　　周巾车氏「革辂即戎」，车仆掌戎辂之萃，音倅。广古旷反车之萃，阙车之萃，苹车之萃，轻音罄车之萃。萃犹副也。此五者，兵车，所谓五戎也。戎辂，王在军所乘也。广车，横陈之车也。阙车，所用补阙之车也。苹犹屏也，所用对敌自蔽隐之车也。轻车，所用驰敌致师之车也。孙子八陈，有苹车之陈。
　　汉因周，有轻车，朱轮舆，不巾不盖，建矛戟幢麾，音福辙弩箙。置弩于轼上，驾两马也。藏于武库。大驾出，次属车，在卤簿中。孙子兵法云：「有巾有盖，谓之武刚车。」武刚车者，为先驱。又为属车、轻车，为后殿也。戎车，其饰如耕车，蕃以矛麾金鼓羽析幢翳，冑甲弩之箙。通俗文曰：「箭箙谓之步叉。」
　　魏景初改正朔，戎事乘黑首白马，建大赤之旗。泰始中，并建赤旗。
　　晋制，轻车，驾二马，古之战车也。前后二十乘，分居左右。舆轮洞朱，建矛戟麾幢，置弩于轼上。大驾出，射声校尉、司马、吏士载，以次属车后。
　　宋依汉制，戎车建矛麾，邪注之，载金鼓羽幢，置甲弩于轼上。轻车之制，因汉不易，以武刚车为殿。
　　齐梁以下，及后周与隋，或并用之。
　　　　猎车蹋兽车闟戟车附○周　汉　魏　晋　宋
　　周谓之奇车。曲礼曰：「国君不乘奇车。」注云：「猎车也。」巾车氏「木辂以田」。
　　汉制，其饰如安车，重辋缦轮，缪龙绕之。一曰闟猪车，亲校猎乘之。
　　魏因汉制，改名蹋兽车。
　　晋因魏制，一名闟戟车。
　　宋因晋制。自后无闻。
　　　　指南车
有熊氏　周　后汉　魏　东晋　宋　齐　梁　后魏　大唐
　　黄帝与蚩尤战于涿鹿之野，蚩尤作大雾，将士皆迷四方，黄帝于是作指南车以示方，故后常建焉。出崔豹古今注。
　　周致太平，越裳氏重译来献。使者迷其归路，周公为司南之制，使载之南，周年至国。故常为先导，示服远人，而正四方。车法具在尚方故事，其制未详。
　　后汉张衡始复创造。汉末丧乱，其器不存。
　　魏明帝青龙中，令博士马钧绍而作焉。车上有木仙人，举手恒指南。车箱回转，所指微差。晋乱复亡。
　　东晋义熙十三年，刘裕平长安，始得此车，复修之。一名司南车。驾驷其下，制如楼，三级，四角金龙衔羽葆。刻木为仙人，衣羽衣，立车上，车虽回运，而手恒指南。大驾出行，为先启之乘。此车戎狄所制，机数不精，回曲频骤，犹须人力正之。范阳人祖冲之，有巧思，常谓宜更造。
　　宋顺帝升明中，齐高帝为相，命冲之造焉。车成，使抚军将军、丹阳尹王僧虔等试之。其制甚精，百屈千回，未尝移变。
　　齐因宋制，加饰四周，箱上施屋。指南人衣裙襦天衣，在箱中。上四角皆施龙子竿，悬杂色真孔雀眊，布皂复幔，驾牛，皆铜铰饰。
　　梁复名司南车，大驾出，为先启之乘。
　　后魏太武帝使工人郭善明造之，弥年不就。扶风人马岳又造，垂成，善明酖杀之。
　　大唐修之，备于大驾，行则先导。
　　　　记里鼓车东晋　宋　齐　梁　大唐
　　东晋安帝义熙十三年，刘裕灭后秦所获，未详其所由来。制如指南车，驾驷，中木人执槌向鼓，行一里则打一槌。崔豹古今注云：「亦名大章车，所以识道里也。车上为二层，皆有木人执槌。行一里，下一层击鼓；行十里，上一层击镯。尚方故事有其作法，然未详。
　　宋因之不易，大驾卤簿，次指南车后。
　　齐因宋制，饰加华盖子，衣漆画，鼓机皆在内也。
　　梁因齐制，改驾以牛。
　　大唐复修，大驾卤簿，次指南车后。
</div>
    <div class="pagination">
<a href="通典_page37.html">上一页</a><span>...</span><a href="通典_page33.html">33</a><a href="通典_page34.html">34</a><a href="通典_page35.html">35</a><a href="通典_page36.html">36</a><a href="通典_page37.html">37</a><span class="current-page">38</span><a href="通典_page39.html">39</a><a href="通典_page40.html">40</a><a href="通典_page41.html">41</a><a href="通典_page42.html">42</a><a href="通典_page43.html">43</a><span>...</span><a href="通典_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
