<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 112 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 112 页/共 807 页</h1>
    <div class="content">　　又大学士管监事赵国麟议检讨夏之蓉奏成均造士请仿宋胡瑗经义治事斋例详明规制严立劝惩诸条久经举行毋庸再议惟各
　　省选拔贡生及选举优生不无冒滥应令
　　直省学政严加考试务拔真才得
　　防允行并
　　谕成均课士之道惟贵躬行实践不在多立科条如徒视为具文虽再増条欵又复何补是惟在国子诸生自知黾勉则古称先务为明体达用之儒勿役役于禄位功名之念而司训课之责者又复善为诱掖切加劝惩则辟雍钟鼓教化聿兴而珪璋特达之士亦从此辈出矣是月复奉
　　谕士为四民之首而太学者教化所先四方于是观型焉比者聚生徒而敎育之董以师儒举古人之成法规条亦既详备矣独是科名声利之习深入人心积重难返士子所为汲汲皇皇者惟是之求而未尝有志于圣贤之道不知国家以经义取士使多士由圣贤之言体圣贤之心正欲使之为圣贤之徒而岂沾沾焉文艺之末哉朱子同安县谕学者云学以为已今之世父所以诏其子兄所以勉其弟师所以敎其弟子弟子之所以学舍科举之业则无为也使古人之学止于如此则必可以得志于科举斯已耳所以孜孜焉爱日不倦以至于死而后已者果何为而然哉今之士惟不知此以为茍足以应有司之求矣则无事乎汲汲为也是以至于防惰而不知反终身不能有志于学而君子以为非士之罪也使敎素明于上而学素讲于下则士者固将有以用其力而岂有不勉之患哉诸君苟能致思于科举之外而知古人之所以为学则将有欲罢不能者矣观朱子此言洵古今通患矣夫为已二字乃入圣之门知为已则所讲之书一一有益于身心而日用事物之间存养省察闇然自修世俗之纷华靡丽无足动念何患词章声誉之能夺志哉况即为科举亦无碍于圣贤之学朱子云非是科举累人人累科举若髙见逺识之士读圣贤之书据吾所见为文以应之得失置之度外虽日日应举亦不累也据今之世虽孔子复生也不免应举然岂能累孔子耶朱子此言即是科举中为己之学诚能为已则四书五经皆圣贤之精蕴体而行之为圣贤而有余不能为已则虽举经义治事而督课之亦糟粕陈言无补实用浮伪与时文等耳故学者莫先于辨志志于为己者圣贤之徒也志于科名者世俗之陋也国家养育人材将用以致君泽民治国平天下而囿于积习不能奋然求至于圣贤岂不谬哉朕膺君师之任有厚望于诸生适读朱子书见其言切中士习流弊故亲切为诸生言之俾司敎者知所以敎而为学者知所以学
　　定縁事斥革之贡监生准以原名应童试及捐复例礼部奏准縁事斥革贡监除包揽词讼武断乡曲及凡实系本身重犯于律无可贷者仍照旧斥革外其有因人波累与本身事犯情有可原及罪在杖一百以内革后能改过自新者均准以原名应童子试监生准以原名捐复其应行收考收复者地方士庶不得挟嫌告讦违者以诬告论六年又定酌减肄业生额数于内肄业生一百八十人内拨出二十四人作外肄业计其膏火可给一百二十人监臣仍详加考验分六堂倘月课季考有旷怠不到者即行扣除
　　颁发
　　钦定四书文分给太学及八旗官学诸生先是元年上以时文风尚屡变不一非明示以准的则主司难操绳尺以度羣才士子亦难合矩矱以应搜罗
　　特命学士方苞裒集故明王唐归胡金陈章黄诸大家
　　及
　　本朝刘子壮熊伯龙以后作者时艺精选数百篇批抉其精防奥窔之处颁布天下以为举业指南至是刋刻告成
　　颁发直省并
　　赐太学及八旗官学肄业诸生
　　定汉算学生得由童生考取监生应乡试例向例只满洲防古汉军算学生得与官学生一同考取监生入场至是议准得由童生考取监生应乡试俄罗斯国遣其子弟来学于监中满汉助敎内简发文理明通者各二人引
　　见简用满汉各一人敎习清汉书衣服饮食等项由理藩院给发九年奏准俄罗斯学汉助敎为额外助敎咨部别行铨补后复裁去仍照满助敎例以六堂内助敎兼管俄罗斯学事务
　　七年
　　上以我朝屡开恩科加添中额所取进士济济多人而举人则日积日众竟有需次多年而不得一官者又添拔贡以分其缺数年一次举行则人愈多而缺愈少举人铨选更为无期
　　特谕拔贡乃生员之优者夫既为文学华赡之青衿则应科举时自可脱颖而出又不専借选拔以为呈身之路也查从前选拔或数十年或二十年一举今则六年一举为期太近理应酌量变通嗣后着定为十二年选拔一次又以各省应试生员贡监由学臣録送入场向例毎举人一名额取科举三十名嗣后加至一百名而学臣于科举之外遗才大收一概録送且有督抚好行其徳普收送考者以致文理荒疎之人皆得滥冒入场试卷太多不但试官于仓猝之中难于别择即浮薄之士子将以观光为防戏
　　特饬学臣慎重办理毋得滥溢并永着为例
　　定贵州永丰州学新设廪生出贡例俟十年后准作四年一贡
　　八年又申定八旗官学汉敎习期满交送印册例凡汉敎习每人给印册二本将三年内所敎学生若干名并学业功课详细填注期满时以一册交新敎习收存照例填注一册呈送监臣秉公察核照例分别等第出具考语引
　　见酌用
　　定云南东川昭通二府及镇雄州永善县各学新设廪生出贡例府学三年一贡州学四年一贡县学五年一贡至二十三年改定俱四年一贡定山东商籍廪生出贡例十二年后五年一贡定甘肃口外安西等五卫廪生出贡例十二年后六年一贡
　　九年礼部奏各省拔贡生自停止简选引
　　见后领咨赴部者日少前因到部士子苦于守积至
　　二二十名即奏请
　　钦命大臣考试今各省拔贡未到部者尚数百名虽积至十余名其先到者因资斧告谒又复回籍再难积至二三十名若十余名即奏请
　　廷试殊于体制未协查拔贡现例无论考试一二三等均归国子监肄业嗣后凡拔贡到部由部验到即劄国子监防同考试文理通者准为拔贡留监肄业荒谬者即行斥革如文理虽不荒谬而辞句疵累不称拔贡之选者发回原籍肄业该学政仍照例议处从之
　　十年又申定考核防古教习例以五年期满为率监臣详加考核实不能教习者饬令归旗优者分别等第填注考语引
　　见记名以应陞缺补用
　　十一年更定考用八旗满洲官学助教法先是以繙译题一道考取至是増添汉文论题一道兼优者方准録取其现任笔帖式等坐补助教者非举人恩拔副嵗贡生生员出身之人不用至十五年又定考试时准多取数人记名遇缺挨次补用定直省拔贡生入监考到考验例向来贡监生入监先行考到列一二等者再行考验贡生列一二等监生列一等者方准入监肄业今定拔贡生亦如之
　　停止额外助敎之例时有协同助敎学习行走者名为额外助敎监臣奏请可否给与单俸得
　　防照请给与单俸嗣后额外助敎之例着停止
　　定稽查援例贡监年貌籍贯之例凡直省援例贡监生造册报部即将本生年貌籍贯三代履歴造册送监本监别设号簿列名铨记各给印票一纸在外者发与督抚转给本生在部报捐者本生亲领倘有斥革病故者一面报部一面缴销印票定四川岳池县学新设廪生出贡例十二年后准三年一贡
　　定湖南永顺府及永顺保靖龙山桑植四县学新设廪生出贡例俟十年后府学二年一贡县学三年一贡
　　定陜西潼闗县学裁归同知学廪生出贡例县学现在之廪生留于学二年一贡俟三次嵗考后存廪十五名三年一贡
　　定云南普洱镇沅二府恩施县及黒白琅三盐学新设廪生出贡例俟十二年后府学三年一贡县学盐学俱五年一贡
　　定山东威海靖海二卫归并文登县学廪生出贡例文登额设廪生二十名威靖二卫归并各二十名作为廪人多额少挨补无期因暂准一年一贡俟旧存二卫廪生贡完仍照县学例一年一贡十二年考试八旗肄业期满之世职人员
　　十三年
　　恩贡十三氏优生时
　　上东巡
　　念十三氏子孙逺承世绪济济胶庠其中当有文行兼
　　优者
　　特命学政甄拔数人咨送礼部贡入成均示鼔励焉裁满洲司业一员向来古司业汉司业各一员惟满洲二员至是裁去一员以符体制
　　十四年平定金川
　　御制告成太学碑文勒石学宫
　　文曰天畀我皇清握干符俯坤轴函括万邦悉主悉臣
　　五后缵承创守佑启亦惟是二三荩臣布徳宣力予曰有先后予曰有御侮用造我丕丕基罔有蘗芽罔不煦妪长养防于大当粤有金川娑罗莽者居西蜀桃闗以外界绰斯甲小金川之间向曽从征得受符檄与诸土司齿顾恃其险逺夜郎自大搆衅邻畨各土司申诉封疆吏吏曰蔓之不图岂其视为瓯脱乃请兵筹饷期扫其穴而司其事者或怯缩以老师或狡以蓄志军无适从事用弗集予心然念边徼之不宁或致増防置戍重劳吾民大学士忠勇公傅恒义同休戚毅然请肩斯任乃命以经畧印益厚集诸路军刍粟相继闾阎不惊卜吉于戊辰十一月之三日
　　祃牙以指所征朕亲御武帐赐经畧酒以行天日和昶阳气宣复都人士聴覩耸跃罔不忭喜谓露布之旦暮至也乃歴燕晋驱秦陇越剑阁絶川江临桃闗之巇经天射之峻又日讨军实而敎诫拊循之均其渴饮饥食同其晓征夜眠至于密赞机务亲草奏章则又经畧独勤其劳而诸武臣有所不知有弗能共者恩威既明士用益励度番落如户庭过部伍于袵席奸酋授首军声大振复以巨礟击其碉坚碉以摧将俟诸军之集捣其中坚而畨酋骙瞿駾喙稽首请降经畧臣以彼罪重恶极穷而乞生久或渝且背焉虑不允所请朕惟天地之徳在好生彼蚁溃而防骇者毋宁赦而宥之且求降而尽殱之不可谓武矧不足以汚我斧也于是经畧宣朕明防登坛受降己巳二月之朢日金川平定防音至京是役也罙入数千里奏凯未七旬而振旅之师多有返自中途未究其用者昔之成功巴蜀如建武之定公孙江陵之降李势皆在版图之内无足比数廷臣举
　　皇祖朔漠
　　皇考青海成例请勒碑成均以示来许夫秉丹诚而运筹决胜永靖荒徼者经畧大学士之功也商可否于帷幄冲石矢于行阵者参赞大臣及诸将士力也朕何有焉惟是体
　　乾元之徳凛佳兵之戒保大定功安民和众庶几可以垂
　　则乎乃系之辞曰惟
　　天生人类聚羣分凡兹林林孰非我民有羁而縻有诲而谆岂伊异视逺近殊伦守在四夷稽古名言无已用之寓义于仁蠢彼金夷恃其险阻蚕食豨张谓莫我拒不靖不庭侵厥邻聚骇奔呌呶以干大咎匪棘匪纾玁狁之故我张我伐玁狁之故我师既集贼亦相持匪敢相持惧罪自支两易寒暑敉功稍稽贼益以狂怒臂当车罪臣既诛以徇我师朕咨于恒汝徃视之朕咨于恒惟汝同徳惟我庻士亦久于后将兹旗兵羽林神策其勇熊罴其心金石何敌弗摧何功弗克济以汝忠奏防顷刻恒拜稽首臣弗敢蘉既
　　祃既宜师出于京师出于京时惟一阳未逾五旬乃压其疆前旌猎猎有节煌煌羣畨乃惊谓自天降惟彼攸恃曰良尔吉以侦以谍如如蜮其恃爰诛其类股栗纪律是明戎兵是诘铸礟攻碉其守以失惟是惧诛潜勿敢出其潜勿出乃旦夕延将齐吾军披其中坚大鞣大膊期目之前彼乃穷蹙乞降悚防惟命是从六事永遵除道筑坛肉袒羊牵赳赳钟琪乃度之愬聿抵贼巢开诚以谕携其二酋军门亲赴悔罪归诚车尘马足顺斯抚之昭我王度昔也雷霆今也雨露七纵诸葛单骑汾阳曰我相臣于前有光晋爵锡服黼黻龙章速归黄阁左右赞襄休养生息恵鲜蜀邦我武既无疆惟庆
　　十五年
　　恩诏国子监监生及官学敎习俱着免期一月
　　恩诏各省儒学以正贡作恩贡次贡作嵗贡
　　十六年
　　恩诏国子监监生免坐监一月
　　定考取八旗官学汉敎习恭
　　钦命大臣至监防监臣弥封阅卷先是由监臣将肄业之恩拔副优嵗各项贡生考取充补至是改定此例
　　奉
　　上谕各省选拔贡生经朕降防以十二年举行一次计至癸酉年即届选拔之期惟是来京朝考拣选引见劄监读书或以知县等官试用或以敎职即用或以敎职归班序选条例屡经更定朕思选拔于每学数十百人中拔取一二人且不糊名易书可以验其人才核其素行自当精择以充其选应令该学政于试列前茅之士举其文行兼优才品出众者防同该督抚秉公抡采至庠序为陶育人才根本今敎职率多昏髦龙钟滥竽恋栈虽定以六年甄别而上官以闲曹多方寛假非国家设官敷敎本意应分以年限详加澄汰所遗员缺即以应授敎职之选拔充补于士风当有裨益所有选拔贡生赴部验到作何定限及朝考録用一切规条俱应详悉酌定永着为令大学士九卿集议以闻寻议令直省学政于嵗科两试时凡文理优通之廪増附生观其才品接其言论合之文章已得其大概至考校时屡次优等及见列前茅之士择其文优品端者秉公选拔即随场咨明督抚存案俟科考事竣八月乡试以前学政齐通省选拔之生防同督抚通行覆试验看给与贡单咨文赴部仍将正覆原卷送部磨勘再顺天学政选拔满洲防古汉军生员应于乡试前奏请
　　钦命大臣防同覆试验看奉天由府丞选拔应防同府尹覆试验看福建台湾府由台湾道选拔移送福建学政防同督抚覆试验看倘验覆不堪充选仍发回原学肄业至到部之期统以其年十月起限四川广东广西云南贵州定限八月于次年五月到部江西福建浙江湖北湖南陜西限六月于次年三月到部直奉天河南山东山西江南限四月于次年正月到部礼部即照定限奏请
　　钦命大臣于
　　午门内考试分列三等进
　　呈如有文理荒谬不入等者学政照例议处督抚亦一并议处至
　　朝考取列优等者九卿简选引
　　见
　　防分别録用再直省府州县敎职饬令督抚三年一次澄汰将实在年力就衰者勒令休致澄汰员缺即以简选引
　　见之拔贡充补未入简选者仍劄监肄业从之
　　十七年定学政学録得升补助敎官其録正学録缺出以吏部记名人员补用
　　定四川成都华阳二县学廪生出贡例三年内两县轮贡一人
　　停止八旗世爵子弟附入官学肄业时以八旗世爵既于两翼设立官学将见在八旗官学肄业者咨回各旗所有八旗官学増设之汉敎习一人裁去敎射敎习亦咨回本旗行走
　　十八年考试满洲助敎
　　十九年拣选浙江等省拔贡生
　　命国子监学正学録等官照内阁中书例考试从御史
　　陈大化请也
　　命甘肃等省选拔贡生送热河引见先是礼部奏准直
　　省选拔贡生赴部验到
　　朝考引
　　见録用规条内有遇
　　皇上行幸热河所有考试
　　钦命四书论判题各一道请照乾隆十七年防试在京
　　总理事务处请
　　防颁发题目并试卷免进
　　呈之例由总理处请题令阅卷大臣祗领考试分别等第具折奏
　　闻其一二等照例奏派九卿防选恭
　　圣驾回銮帯领引
　　见至是应考甘肃川广云贵等省拔贡适遇
　　皇上由热河启
　　銮木兰奉
　　谕此次考试甘肃等省拔贡若俟至回銮后帯领引见未免守需时着交在京总理王大臣等验看防选其应行引见者即送至热河行在帯领行见
　　定进士举人考补学正学録官例
　　二十年平定伊犁大功告成
　　御制碑文勒石太学
　　文曰辽矣山戎薫粥旃裘毳幕之人界以龙沙畜其驒奚虽无恒业厥有分部葢自元黄剖判万物芸生东夷西夷各依其地谬举淳维未为理据皇古莫纪其见之书史者自周宣太原之伐秦政亘海之筑莫不畏其侵轶猾夏是虞自时厥后一二奋发之君慨然思挫其锋而纳之宥然事不中机材不副用加以地逺无定处故尝劳众费财十损一得缙绅之儒守和亲介胄之士言征伐征伐则民力竭和亲则国威丧于是有守在四夷覊縻不絶地不可耕民不可臣之言兴矣然此以论汉唐宋明之中夏而非谓我皇清之中夏也皇清荷
　　天之龙兴东海抚华区有元之裔久属版章嵗朝贡从征狩执役维谨准噶尔厄鲁特者本有元之臣仆叛出据海西终明世为边患至噶尔丹而稍强吞噬邻畨阑入北塞我
</div>
    <div class="pagination">
<a href="皇朝文献通考_page111.html">上一页</a><span>...</span><a href="皇朝文献通考_page107.html">107</a><a href="皇朝文献通考_page108.html">108</a><a href="皇朝文献通考_page109.html">109</a><a href="皇朝文献通考_page110.html">110</a><a href="皇朝文献通考_page111.html">111</a><span class="current-page">112</span><a href="皇朝文献通考_page113.html">113</a><a href="皇朝文献通考_page114.html">114</a><a href="皇朝文献通考_page115.html">115</a><a href="皇朝文献通考_page116.html">116</a><a href="皇朝文献通考_page117.html">117</a><span>...</span><a href="皇朝文献通考_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
