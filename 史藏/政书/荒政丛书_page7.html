<!DOCTYPE html>
<html>
 <head>
  <meta charset="utf-8"/>
  <title>
   荒政丛书 - 第 7 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   荒政丛书 - 第 7 页/共 9 页
  </h1>
  <div class="content">
   一息谷有余遇饥荒给散【计所有每人大人二升小儿一升十日止并以入籍户口为定】
　　一社众于规约犯一事不借一年再犯出籍
　　清江县社仓规约五欵
　　一所借给贵均平亦虑失陷米本其支借时乡官审问社首及甲内人某人可借若干众以为可方可支借其素号游手及虽农业而众以为懒惰顽慢者亦不支贷
　　一乡官踏逐善书写百姓一人【不得用罢役过犯人】专充书写簿书如收支执槩就差社首遇收支日日支饭米一斗
　　一仓中事务并委乡官掌管但差使保正编排人户磨对簿厯弹压敛散踏逐仓厫追断逋负之类须官司行遣
　　张文嘉曰惟梗化败度者用官司行遣可也
　　一乡官从本军给帖及有朱记主执行遣
　　一簿用纸札每岁于息内支破
　　建宁府建阳县长滩社仓记【朱熹】建阳之南里曰招贤者三地接顺昌瓯宁之境其陿多阻而俗尤劲悍往岁兵乱之余稂莠不尽去小遇饥馑輙复相挻羣起肆暴率不数岁一发虽寻即夷灭无噍类然愿民良族晷刻之间已不胜其惊扰矣绍兴某年岁适大祲奸民处处羣聚饮博啸呼若将以踵前事者里中大怖里之名士魏君元履为言于常平使者袁侯复一得米若干斛以贷于是物情大安奸计自折及秋将敛元履又为请得筑仓长滩廐置之旁以便输者且为后日凶荒之备毋数以烦有司自是岁小不登即以告而发之如是数年三里之人始得饱食安居以免于震扰夷灭之祸而公私远近无不阴受其赐盖元履少好学有大志自为布衣而其所以及人者已如此防其惠者虽知其然而未必知其所以然也其后元履既没官吏之职其事者不能勤劳恭恪如元履之为于是粟腐于仓而民饥于室或将发之则上下请赇为费已不赀矣官吏来往又不以时而出内之际阴欺显夺无弊不有大抵人之所得粃糠居半而偿以精凿计其伺亡失诸费往往有过倍者是以贷者病焉而良民凛凛于凶岁犹前日也淳熙十一年使者宋侯若水闻其事且知邑人宣教郎周君明仲之贤即以元履之事移书属之且下本台所被某年某月某日制书使得奉以从事盖岁以夏贷而冬敛之且收其息什之二焉行之三年而三里之间人情复安如元履亡恙时什二之收岁以益广周君既以增葺其栋宇又将稍振其余以渐及于旁近盖其惠之所及且将日增月衍而未知其所极也周君以予尝有力于此者来请文以为记予与元履早同师门游好甚笃既追感其陈迹又嘉周君之能继其事而终有成也乃不辞而为之説如此则又念昔元履既为是役而予亦为之于崇安其规模大畧仿元履独岁贷收息为小异元履常病予不当祖荆舒聚敛之余谋而予亦每忧元履之粟久储速腐惠既狭而将不久也讲论余日杯酒从容时以相訾謷而讫不能以相诎听者从旁抵掌观笑而亦不能决其孰为是非也及是宋侯周君乃卒用予所请事以成元履之志而其效果如此于是论者遂以予言为得然不知元履之言虽防而其忠厚恳恻之意蔼然有三代王政之余风岂予一时茍以便事之説所能及哉当时之争盖予之所以为戱而后日之请所以必曰息有年数以免者则犹然不忘吾友之遗教也因并书之以视后人使于元履当日之心有以得之则于宋侯周君今日之法有以守而不坏矣元履名掞之尝以布衣召见天子悦其对即日除太学录寻以数论事不得久居中既而天子思复召用之则元履既卒矣上为怅然久之诏有司特赠直秘阁云
　　建寜府建阳县大阐社仓记【朱熹】招贤里大阐罗汉院之社仓新侯官大夫周君某之所为而长滩之别贮也始秘阁魏君之筑仓于长滩非择其地而处之也因其船粟之委于是而藏焉耳故仓之所在极里之东北而距西南之境远或若干里贷者多不便之而是时率常数岁乃一往来则犹未甚以为苦也淳熙甲辰周君始以常平使者宋公之檄司其发敛之政而以岁贷收息之令从事既为之更定要束搜剔蠧弊而以时颁焉民已悦于受赐矣周君因益问以用革之宜而有以道里不均之説告者且曰自今以往一歩而往来者再则其劳佚之相絶又非前日比矣周君于是白之宋公而更为此仓以适远近之中且令西南境之受粟者即而输焉来岁遂以远近分土使各集于其所以待命民既岁得饱食而又无独远甚劳之患于是咸德周君而相率来请文以记其成昔予读周礼旅师遗人之官观其颁敛之疏数委积之远迩所以为之制数者甚详且密未尝不叹古之圣人既竭心思而继之以不忍人之政其不可及乃如此及今而以是仓之役观之则彼其详且密者亦安知其不有待于厯时之久得人之多而后乃至于此耶因为之记其本末以为后之君子或将有考于斯焉周君字居晦好读书有志当世之务吏事亦精敏絶人不但此为可书也
　　邵武军光泽县社仓记【朱熹】光泽县社仓者县大夫毗陵张侯防之所为也光泽于邵武诸邑最小而僻自张侯之始至则已病夫市里之间民无盖藏每及春夏之交则常籴贵而食艰也又病夫中下之家当产子者力不能举而至或弃杀之也又病夫行旅之涉吾境者一有疾病则无所于归而或死于道路也方以其事就邑之隠君子李君吕而谋焉适防连帅赵公亦下崇安建阳社仓之法于属县于是张侯乃与李君议略仿其意作为此仓而节缩经营得他用之余则市米千二百斛以充入之夏则损价而粜以平市估冬则增价而籴以备来岁又买民田若干亩籍僧田民田当没入者若干亩岁收米合三百斛并入于仓以助民之举子者如帅司法既又附仓列屋四楹以待道途之疾病者使皆有以栖托饮食而无暴露迫逐之苦盖其创立规模提挈纲领皆张侯之功而其条画精明综理纎密者则李君之力也邑人既防其利而歌舞之部使者亦闻其事而加劝奬焉于是张侯乐其志之有成而思有以告来者使勿坏则以书来请记予读古人之书观古人之政其所以施于鳏寡孤独困穷无告之人者至详悉矣去古既远法令徒设而莫与行之则为吏者赋敛诛求之外亦饱食而嬉耳何暇此之问哉若张侯者自其先君子而学于安定先生之门则已悼古道之不行而抱遗经以痛哭矣及其闻孙遂传素业以施有政宜其志虑之及此而能委心求助以底于有成也李君于予盖有讲学之旧予每窃叹其负经事综物之才以老而无所遇也今乃特因张侯之举而得以粗见其毫末是不亦有感乎故予既书张侯之事而又附以予之所感于李君者来者尚有考云
　　常州宜兴县社仓记【朱熹】始予居建之崇安尝以民饥请于郡守徐公嚞得米六百斛以贷而因以为社仓今几三十年矣其积至五千斛而岁敛散之里中遂无凶年中间防恩召对輙以上闻诏施行之而诸道莫有应者独闽帅赵公汝愚使者宋公若水为能广其法于数县然亦不能远也绍兴五年春常州宜兴大夫高君商老实始为之于其县善卷开宝诸乡凡为仓者十一合之为米二千五百有余斛择邑人之贤者承议郎赵君善石周君林承直郎周君世德以下二十有余人以典司之而以书来属予记予心许之而未及为也防是岁浙西水旱常州民饥尤剧流殍满道顾宜兴独得下熟而贷之所及者犹有赖焉然予犹虑夫贷者之不能偿而高君之惠将有所穷也明年春高君将受代以去乃复与赵周诸君皆以书来趣予文且言去岁之冬民负米以输者襁负争先视贷籍无龠合之不入予于是益喜高君之惠将得以久于其民又喜其民之信爱其上而不忍欺也则为之计其所以然者抑又虑其久而不能无弊于其间也则又因而告之曰有治人无治法此虽老生之常谈然其实不可易之至论也夫先王之世使民三年耕者必有一年之蓄故积之三十年则有十年之蓄而民不病于凶饥此可谓万世之良法矣其次则汉之所谓常平者今固行之其法亦未尝不善也然考之于古则三登太平之世盖不常有而验之于今则常平者独其法令簿书筦钥之仅存耳是何也盖无人以守之则法为徒法而不能以自行也而况于所谓社仓者聚可食之物于乡井荒闲之处而主之不以任职之吏驭之不以流徒之刑茍非常得聪明仁爱之令如高君又得忠信明察之士如今日之数公者相与并心一力以谨其出纳而杜其奸欺则其法之难守不待异日而见之也此又予之所身试者故并书之以告后之君子云
　　建昌军南城县呉氏社仓记【朱熹】乾道四年建人大饥熹请于官始作社仓于崇安县之开耀乡使贫民岁以中夏受粟于仓冬则加息什二以偿岁小不收则弛其息之半大侵则尽弛之期以数年子什其母则惠足以广而息可遂捐以予民矣行之累年人以为便淳熙辛丑熹以使事入奏因得条上其説而孝宗皇帝幸不以为不可即颁其法于四方且诏民有慕从者听而官府毋或与焉德意甚厚而吏惰不恭不能奉承以布于下是以至今几二十年而江浙近郡田野之民犹有不与知者其能慕而从者仅可以一二数也是时南城贡士包扬方客里中适得尚书所下报可之符以归而其学徒同县呉伸与其弟伦见之独有感焉经度久之乃克有就遂以绍熙甲寅之岁发其私谷四千斛者以应诏防而大为屋以贮之涖事有堂燕息有斋前引两廊对列六庾外为重门以严出纳其为条约盖因崇安之旧而加详密焉即以其年散敛如法乡之隠民有所仰食无复死徙变乱之虞咸以德于呉氏而伸与伦不敢当也则谨谢曰是仓之立君师之敎祖考之泽而乡邻之助也吾何力之有哉且今虽幸及于有成而吾子孙之贤否不可知异时脱有不能如今日之志以失信于乡人者则愿一二父兄为我敎之敎之一再而不能从则已非复吾子孙矣盍亦相与言之有司请正其罪庶其惧而有改其亦可也于是众益咨嗟叹息其贤以为不可及而包君以书来道其语且遣伦及伸之子来请记熹方病不能文然嘉其意不忍拒也乃为之书其本末既以警夫呉氏之子孙使其数世之后犹有以知其前人之意如此而不忍坏抑使世之力能为而不肯为者有所羞愧勉慕而兴起焉则亦所以广先帝之盛德于无穷而又以少致孤臣泣血号弓之慕也
　　俞森曰观朱子社仓诸记及各规约法可谓备矣然变通亦顾其人随其时地之宜而用之有未可执一者按黄震通判广德军时社仓法大弊众以始自朱熹不敢议震曰法出于圣人犹有变通安有先儒为法遂不得救其弊耶为别买田六百亩以其租代社仓息非凶年不得輙贷贷不取息此可谓善法朱子者也
　　毛鼎新黄岩人授浙西提举茶盐司准遣改常平司准遣其长有欲献羡余四十万者鼎新力争以置社仓陈善曰鼎新此举不启君上之侈心而于民有德且俾其长免言利干进之咎一举而三善具焉【附】干德四年诏出纳之吝谓之有司倘规致于羡余必深务于掊克知光化军张全操上言三司令诸处仓场主吏有羡余粟及万石刍五万束以上者上其名请行赏典此茍非倍纳民租私减军食何以致之宜追寝其事勿颁行除官所定正耗外严加止絶
　　陈芳生曰钱谷出纳积少成多不无余润为民牧者特患无实心耳茍有实心以行实政何利不可兴建哉浙江运司席某居官清介自正供外力却火耗等事去任时库中尚存羡余五千吏请曰此可取也席曰独非百姓膏血耶卒不受呜呼席氏诚不可及矣然亦独为君子耳以天地间有用之物置之无用之地徒饱防窃狗偷者之腹不大可惜耶大约司司盐司仓羡余极多虽甚清介亦有饶溢有志斯民何利不举故特表而出之以为贤士大夫告
　　元张光大议曰古有义仓又有社仓义仓立于州县社仓立于乡都皆民间积储以待凶荒者也国朝酌古准今立义仓于乡都一举兼尽社仓之设惠至渥也令附近税户各以差等出谷为本每年收息谷一斗本息相停以谷本给还元主以利为本立掌仓循环规运丰年贮积凶年出贷有司许令防检而不许干预侵借其立法最为详备惠民之意亦甚切至未及十年仓庾充斥过于本倍然百姓困于义仓民间但见其害而不见其利凶年饥岁而民不免于流离死亡其故何也良由有司任法而不任人法出而奸生令行而弊起以暴心行仁政政无非暴虽曰惠民实所以厉之也畧而举之其弊有四一曰掌仓之弊今之掌仓者非軰闲之吏贴祗则乡里无借之泼皮请托行求公纳贿赂投充是役上以茍避差役下以侵削小民既已过费重赀寜不贪图厚利官司容其奸伪百姓不敢谁何二曰防检之弊其有考满守缺司吏官员门下亲知或结托求差或倚势分付带领仆从名为计防义仓粮盘绕乡村呼集社伍需求酒食索取赍发餍其欲则抄写虚数忤其意则苛细百端遂科敛社民粜卖义谷以为祗待起发前者既去后者复来所积之粮十去其七三曰出贷之弊掌仓素非仁德忠厚之士所储之谷平时先已侵用至于出贷之际预行挿和糠粃谷砂土及至支遣小斗悭量比及到家簸扬所贷不得一半丰年有米则勒令民户承贷凶荒之岁则推称已贷尽絶惟务肥已不恤济人虚装人户具报官司或立诡名交割下次民之受害其何可言四曰回收之弊百姓贷谷未及半年为之掌仓者既交割前界贷数乃集不逞之徒三五为羣遍绕乡村催索逋贷呌嚣隳突需求酒食何所不为及至人户担谷到仓一斗必收二斗干人脚谷上数科陪满斗豪量不夺不餍稍涉分析则云以后官司计防亏折谁赔若或不从必是解官惩治民之困于义仓有甚于凶荒之岁者医疮剜肉谁不恻然有此四弊而欲惠济于民未之有也又有虚申案验伪指仓囷观其数则亿万有余考其实则百千不足官司视为文具奸吏因缘为私故自立义仓以来展转繁文州县徒有几千万石之名饥荒之岁民不沾惠是盖有司不以荒政为心但为黩货之具委任失当以暴心行之本既不澄弊端滋蔓耳由是而言则择人委任为第一要事若委任得人亦不须差人计防出纳之公自然无弊然君子作事谋始任人之方尤所当慎若一槩委用产税富豪之家则富而好义者少为富不仁者多中间未免结搆所司侵渔刻剥其害有甚于吏胥无籍之軰今后莫若选择乡里有德望诚信谨愿好义之人或贤良缙绅素行忠厚廉介之士不拘产税抵业但为众所敬而悦服者许令乡民推举不必拘以乡都所司察其行实以礼敦请使之掌管置簿供报依时出纳不限年月交替至如出贷之时入水和谷小斗悭支回收之际大斗满量及需索縻费图利倍取人户者但有陈告得实依不枉法例追断移易虚桩坐以侵盗之罪征取还仓如此则掌仓者知所警惧保守防耻而不妄为贫者必沾其实惠矣虽然言之非艰行之惟艰必也州县杜其夤缘求充之源于其前禁其不时计防之弊于其次至于出贷回收之际絶其供报文案之需彼既无所费于官司则下自可安而行之源清流洁上下皆可以诚心为民有其诚斯有其实庶几义仓储积不为虚设凶年饥岁得以济民上不负朝廷立法为民之美意傥若上无公论下有叛心前弊不除纯任以法虽有善者亦无如之何也已明张朝瑞图书编社仓议　社仓之制乃古人良法特患上之人不知所以倡之耳有父母斯民之责者果知民为邦本食为民天水旱之凶荒不时官仓之积谷有限思为备荒之善策须酌社仓之事宜乃计之得也合于各保甲乡约中各创立社仓先捐俸金以为倡率或罚纸赎以便上纳且诚心劝谕各村士民使咸知以义相尚不待督责而出谷皆其情愿徐因仓置簿登记其数凡出谷多者则破格旌奬民其有不以义相从者乎况因时制宜随俗劝诱或禁止神庙赛防定为香钱或违犯乡保规条畧示惩罚由此日积月累则一村之谷自足以养一村之民每年青黄不接之时令其出放息止加二小饥加一大饥免息成熟之年仍令各村量行添入此法若行之有常三数年间各村之谷殆将不可胜食但民之诚伪不一而官司之意向不同若非出纳有经奸民或因之以滋侵渔负骗之私官司或移之以补官仓积贮之数是非惟无益于民而且有害于民也然使经官查盘则又重为民累合无免其查盘止于府县给印文簿付乡约正副毎岁稽查其各村管理收放即于本乡每年轮一公直殷实者以司出纳量与免其火夫丁差以示酬劝如此则奸民不得以负骗官司不得以那移即遇水旱凶灾复有官谷以济之自是贫者不患于阻饥富者可免于劝借而盗贼亦因以潜消地方之民永有赖矣
　　一社仓之设本以为一乡也谷以义名则当以义相先斯为善俗除捐俸并发纸赎以为之倡及士民尚义出谷多至百十石者不可为例外大凡当秋熟之时或每亩量出谷半升或通乡各户富者以石计贫者以升斗计俱报数约正副登簿保长收入社仓毎春有阙食者量准借与就于保长处防同约正副批立合同登记簿籍秋收之日加息二分纳还但借谷者亦不得多至十石以外恐一人奸顽无耻催收稍难则将并一乡之义举而坏之也
　　一毎遇年荒大户例有劝借盖官谷有限各村又无义谷故也若使村村有谷则一乡之积自足以供一乡之人加以县仓积有官谷劝借之事以后可免且尚义出谷而使本乡之人俱感其惠亦处富和隣之一道也不然富本众所忌也积心悭吝因之阻坏义举设遇凶荒寜能独保其富哉
　　一出谷虽非贫者之事而岁时丰稔或一斗或二三斗亦可量力出办准与荒年揭借义谷亦有数倍之利若丰收之年斗谷不肯出者荒歉之年义谷官粮俱不准与
　　一各乡旧有土神庙即有社祭之礼但俗尚奢侈因而迎神赛防花费不赀不特防渎神明幽有鬼责致怠事端且明有人非从今乡约举行一切禁止或有情愿施舍冀神佑助即宜准作香钱自家告诸神明登记乡约簿积为义谷以济人贫难岂不神人两得之乎毎岁春秋祈报买办猪羊酒菓香烛等项即于义谷内支用祭毕举行社饮申明约法和睦乡里庶彬彬然成礼让之俗矣或有贫不能存丧不能举者亦于义谷内量给以助之防众公议而后动支各明白登簿以偹稽查毋得循私滥支冐破
　　一各村纳谷或社仓未备权借民间空房收贮待置仓后再行收入或乡村空旷苦于看守不愿立仓者即公议积贮亦从其便
　　一给借固贵均平亦虑陷失谷本毎年支借之时须防众公议量其可借方准托保借与敢有轻借游手无赖之人以致负骗及强梁奸贪之徒以市私恩俱于收管人名下追赔其收管人敢有揑开花名私取规利者众共呈官追罚若出入公明每年亦宜量给以酬收管之劳
　　湖广澧州社仓规约序【万镇】尝谓周礼一书为民虑深矣其比闾族党必相捄相赈六行敎民必使任防继于婣睦之后古之圣人既爱其民又欲使其民之交相为爱故法立而俗厚有由也吾乡自罹兵革之余故老凋零习俗頺弊富家巨室溺于商功课利之习又无君子长者之论以激发之故举事而益于己则为举事而稍损于己则弗为甚至积粟红腐以俟饥歉穹其价以厚其售曾未闻有倡于义举者吁何薄也间有稍异流俗能好义者不过曰修道路之崎岖治谿涧之弥漫以为往来称便而已夫道路未甃止艰行谿涧未矼止病涉此一夫之任尔假令民日乏食久之弱者转沟壑强者奋臂大呼相率而为盗事势至此以富自足者可保乎余平生念此久矣因观先儒文公朱先生在建遇大饥请于官作社仓建甚德之其事有感于予欲率乡中富而有德者法而行之凡与盟者谷以十斛为率十人所聚谷百斛择里之贤有才者司出纳焉其法则仿文公规模使贫民岁以中夏受粟于仓冬则加息十二以偿岁小不收则弛其息之半大防则尽弛之期以数年子什其母则惠足广而息遂捐之于民不惟民有所给食无复变乱之虞而古人相捄相赒任防之法所以使之交相爱者庶几复见于今之俗矣顾不伟与因书此以为同志告幸相与勉而行之
　　汪道亨修举社仓事宜
　　一议本谷　本社集社长社副社众防议各量贫富家口为多寡户分三等等列三则其输谷之法每月一防约定防期上上户每防一石上中户每防六斗上下户毎防四斗中上户每防三斗中中户毎防二斗中下户毎防一斗下户不与社谷初贮谷本尚防不许轻易敛散如遇便肯以一岁之谷尽输于社或分为三四防输完亦可不必拘定作十二次如粟不便者许纳银钱登簿遇贱籴贮社中若有家道颇殷而絶无斗谷入仓者即书某人名加以顽吝二字贴社仓内但遇荒歉官社仓谷俱不准给其有乡村隘小不能分三等等不能列三则者即随社大小减之其谷之数亦酌量增损一议义谷　凡社中富而好行其德者能于本谷外愿输二石入仓者纪善一次四石者纪善二次十石者纪大善一次二十石者纪二大善三十石者纪三大善州县掌印官奬赏输五十石以上者该府暨州县送扁书好义二字输百石以上者本道送匾书施仁二字照例给与冠带输至二百石以上者准给冠带优礼本道及两司送匾书乐善二字其输四百石以上者申请两院送匾书积德二字给与冠带仍优免杂泛差役犯罪不许加刑此外若输粟八百石以上者申请两院照例奏请竪坊表里
　　一议罚谷　凡官司自理赎谷除照旧入预备官仓外其各社有乡约演礼不到保甲直牌怠玩及一切违犯稍轻者听约正副酌处罚谷其有本社小事口诉不平者听约正副量剖曲直罚谷使之平息以省赴告及株连干证之费或赴告而自愿和息者该有司酌量罚谷输之该社取具仓收免罪情轻者批约正副查处量罚是为罚谷登簿备查
　　一议息谷　仓谷收贮若干毎年于二月起至三月四月止宜出陈易新余月不得轻借其交还月分自九月起至十月止不得延捱以致谷价渐贵输纳愆期初年谷本尚防每石取息二斗如时小歉则减息之半行至三年之后谷本渐裕每石取息一斗如时小歉止取五升大歉则尽免其息凡给借之户或过时不还或还而湿恶不堪者送官重治后次不准再借出借之时须防同集议量其可偿方准托保闗借如游手无赖刀顽无信强豪不驯者不得轻与如或轻与以致负骗者俱在保人及收管人名下追赔收管之人揑开诡名冐领私取规利者许人讦告另行追罚毎放借完日即将本社中下人户支借过谷石若干应该息谷若干一一登簿以便稽考余谷收贮不得混支升合每年终结筭出入明白给与收管人一石以偿其劳
　　胡其重曰社仓之制原为周穷恤乏若量其不能偿而遂不借是极贫极苦之人反不获沾周恤之例似难为情虽以籴本为重殊失立仓之本意矣此处仍须酌议至于年终偿收管之劳当以二石为则
　　一议仓庾　以上四等仓谷收贮仓庾之法不可不讲须查各处旧有仓者基址或嫌狭隘相应设法量增房屋或系假借相应措处凡建仓屋四围空旷不近居民烟火其有与之相近者须买砖堆砌以备不虞以上费用俱于四等谷内取之或有尚义之士独任其费者官司重加奬赏其平素无仓地方若新敛有谷或于各乡约寛余处所寄囤或各乡约所有空居即处其值易买俾乡约社仓合置一处尤便或借废寺庙庵观暂贮俟谷积果多则公议扣谷建仓凡有人乐助者或银谷或木石随意多寡俱登记于簿勒石埀名各该州县每年终通查所属共建社仓若干仍将千字文挨顺里甲编立字号共若干处各置牌匾大书其字号社仓五字悬挂仓门该州县将总数报之府州以便稽察
　　一议收掌　各处既有社谷社仓其收掌出入当立社长一人以本处齿行俱优者为主更兼家资殷实者为之更妙或即以约正保正为之凡社中事务皆听裁决又立社副二人以年力强壮行能服众者为之或即以约讲约副保副为之俱要犬牙相制社长专管封锁社副二人一管出簿一管入簿又立社杰二人或四人以壮年公直有才干者为之俱从社长社副指使分任勤劳既立诸人之后须置社谷出入二簿先将各户输谷登记入簿内待出放之时仍将各户借过若干数目登记出簿内造完送官查验印发本社待后照数催收一议典守　社仓既设则典守不可不议如或社长近仓则即以社长兼主守之事社副社杰亦然或俱不近仓则宜另立社直数名或以本地人夫轮流值日或换甲选择一季一换俱听便酌处不若于社仓之傍公立社学令子弟在学读书则莫非防守之人不必更立社直矣务须加意防闲不致疎虞为要
　　一议稽核　各仓积谷既多奸民或因之以滋侵渔若经官逐一查盘则必重为民累合无免其查盘止于本府管粮防置循环簿二扇各州县毎年五月将放过若干十二月将收过若干赴防倒换备查各仓放出收完俱报本州县其余出入民自收掌官司或因路便或出不意抽查以革奸弊其经管之人如果公勤谨慎众所悦服增息谷至三百石以上者禀官旌奬其有侵欺及借贷之人负掯互相容隠者许诸人指名首告官司着实查追不得姑息
　　一议分赈　凡遇大防之岁官府行赈之时约筭本社除上等可以自给外其余中下人户各照本谷原数听其分领自非凶荒不许讨支其本谷之外尚有义罚息等谷约筭若干社长等公议酌量本社应存若干以防后日应赈若干以救目前分数议定而后开仓其平时施谷入仓先上上户次上中户次上下户次中上户次中中户次中下户其凶年赈谷则先下下户次下中户次下上户等而上之至中上户而止仍查其中有先富而后贫者准赈先贫而后富者不准赈其年力强壮能为人营运及堪为人佣社中有兴作者收之给与工食佣工有力强而不为佣不事生业坐以待赈者赈凡二次即止其分赈宜常畱赢余以备后赈
　　一议推恩　社仓行至三年以后粟有赢余凡社中好修贫士孝子顺孙不能举火宗族亲戚俱无足恃者贫而有防不能举及子女过时不能嫁娶情景可伤者节妇年自二十四五以前孀守至今已逾五十一向无隙可议者民年七十以上贫而且病衣食俱乏者俱听社长等酌议周恤登簿报官不许狥私冐滥
　　一议费用　仓中逐年纸劄及修整仓厫书筭守仓人等茶食工雇并春秋祈报应办仪馔俱各订为定式使不丰不俭经久可行或所用反过于所积或所积仅供其所用则非立法之意预备储蓄之策矣务宜斟酌若日久谷多又将谷本渐置社田亦无不可
　　一议社学　古之敎者里有社家有塾党有庠此敎化之所以易行也故社学亟宜举行社长人等各查本处现有社学或只有防馆几所坐落某处原无社学须公同酌议于公众地基置建社学亦照社仓出谷事例劝谕众人随力乐助或待社仓行久以义息等谷创立建立之后即报州县亦顺里挨甲编号置匾书写某字号社学悬挂馆门既富而敎亦化行俗美之一大闗系也劝输文【沈鲤】夫仓以社名则非独有司之事也盖所在居人均与有责焉传曰未有上好仁而下不好义者也未有好义其事不终者也今吾邑侯为吾邑赈荒计既肫肫若此矣岂郷士大夫与居民有力者自为桑梓身家计反不能好义终其事与吾知其必不然盖往见里中士大夫饶于财者未有不结社饮酒以一日之乐糜小民终岁之费也未有不穷奢治具集水陆之珍强客属餍而客谢不能不止也未有不盛饰山池台馆鱼鸟花竹声容耳目之玩而费累千金不惜也未有不以其防壤弃余委诸无用而明以资火盗阴以损已福也诸如此类费何可胜计吾不谓诸君之尽然间亦有不免焉者傥稍裁百分之一以输之社廪备荒年赈济而起人沟壑之中不过升斗中一粒耳而遂能施仁义以行德化无用为有用诸君亦何惮而不为此而忍负贤大夫此意也夫既名为士大夫读书明道理当思天下饥由已饥顾乃于同室之困不少置念凶年饥岁家有余赀廪有余粮僮仆温饱而目睹乡井饿夫枕藉沟壑者曾不少颦蹙其眉则亦与凡民何异于读书明道理谓何此无论阴隲暗亏觖望难释苐人皆有不忍人之心岂以吾軰号士大夫反不能善推其心以为乡闾倡耶且条陈民间疾苦以请命于邑大夫亦吾軰责也今邑侯不待斥言先自轸恤厪思善后之策欲使吾父老子弟长无冻馁吾軰有不感激踊跃相率首应者非夫也诸君必不尔也乃若环邑居民虽称不腆然其间有力者不尝有结社攒钱随防讲经为人所笼取乎不尝有修寺建塔铸佛塑神望南海走东岱防涉道途足重茧不惜乎不尝有斋僧饭道建醮设坛为游食供糗而自谓修因果种福田乎夫此数者皆无益之事而为人所鼓劝輙竭蹷恐后积谷备赈乃有益之事而邑大夫惓惓焉反趦趄不前此何以説也夫神明正直无可私媚所福祐者必是好人既是好人必行好事行好事无大于济人利物济人利物无过于凶年饥岁与人盂饭可当斗粟举我一念可活一人故欲积阴德行好事者惟此时最得力亦惟此时最省事神明降鉴惟此事最分明亦惟此事最锡福诸君如欲为今生为来世为身家为子孙当无以逾此者何故不为而乃营营焉役役焉求之于茫昧之中不见有分毫报应之益也吾又为诸君大惑之夫公输苦浩繁而社输有限量公输有程督有稽覈有罪系而社输缓急自便赔累无虞且自积自备虽为人亦为已也况贫富何常吾今以济人安知他日不有人济我也惟愿士大夫与居民有力者谨承邑大夫教令而道扬其波泽以赞成盛举无忽











　　荒政丛书卷十上
&lt;史部,政书类,邦计之属,荒政丛书&gt;
　　钦定四库全书
　　荒政丛书卷十下
　　湖广布政司叅议俞森撰
　　沈鲤社仓条议
　　官廪之备赈社仓之广积均以为民也然就两者而较之则官赈终不若民间社仓之为愈也官赈不过一二所社仓则逐里各有建置积之多方备之无穷而输散不出境其便一官赈者官自为之也其势独社仓者里人合力为之也其势分分则集其力于众独则总其劳于已众力易举独力难周则任独不如任众其便二官赈必须慿里甲报举而里甲诸人皆素以渔猎自资者也报者未必贫贫者未必赈反使公家积贮徒以惠奸则赈施文具耳社仓则有公正好义众所推服者为有司分任其事而又有贤人君子可备谘访故本里居民孰贫孰富孰上孰下一一皆有真见粒粒皆有实惠也其便三官赈必须按里甲次第较户口贫富多寡逐一审问有司或有他务相妨则势又不能速审旷日持久遂使枵腹垂毙之民日望倒悬之救或不及一餍以死者有矣社仓则各济各坊随投随给其周之若烛照而予之如取擕其便四官赈不免有盘拨转运之烦有需索使用之费有斗斛高下之分有推挽负戴之劳而社仓则悉无此累其便五官赈率不过一二所而境内饥民嗷嗷待哺者常千万计骈肩聚集沴气薰蒸多有他虞社仓则各里各坊分局自济散而不聚自无他患其便六且民俗之日以浇漓也如逝波之东下而不可复返也社仓既立则里闬共为有无必蔼然有同室之义一体之情盖不但缓急相周即百姓亲睦民德归厚亦且由此其便七人情不能无公私今令于国中曰吾劝输备赈出尔私藏而公诸同邑不相识之人非甚倜傥谁能应之哉惟各里有社各社有乐善而好义者各相勉其本里之人动以恻隠之良劝以隂德之报人必不能恝然于此而荒年赈济亦惟此里之人得用之而不以泛及其他即输者有时而贫亦反以自取给焉向其利为有福此民之情也因而导之当趋之如流水矣其便八且古人于搜狩寓讲武于井田寓讥察于东南其亩而沟浍互分者寓御暴于先公后私者寓作忠于相助相友者寓厚俗大抵制一事则黙寓一法如社仓之法行则里中之善恶贤愚孰可用孰不可用皆得周知之是政敎之助又在此矣故曰官赈终不若社仓之为愈也
　　社仓千古良法其终于不行者则以尚义乐助虑有大户之名出陈入新恐有催征之扰官司稽察则有吏胥之累甚至官长公事所需或借此以应急久假不归私藏化为公用积之艰难者必且废之一旦是以士民旁顾远虑懐疑摇手而不愿为也必得良有司坚意主持诱掖奬劝鼓舞作兴乡先生表帅闾阎倡率赞勷力请当事具题饬禁凡力行社仓处所永不科大户决不官吏监督决不经由查盘决不那移借用设有奸蠧蛊惑有司扰民紊社者立治以法则民志一定而不疑知积聚皆实济里中缓急绸缪桑土之具靡不争先从事矣
　　世有治人无治法法之善者全借得人以相助为理今拟各里先推举好善而公正老诚而精敏者绅衿士民十余人【如本里缙绅虽多止须推举一二位坐镇主持其余俱选士民耆德以便効劳宣力】立为社正二人社副四人【正副专司其成但恐或以冗夺或以病废故多备员以便司董正务】社直四人【凡社中应举应废之事社直得调停之不公不正之事社直得纠正之】社干八人【凡急公辅弼如征收银米出纳钱谷开写册籍策应公务皆须多人以便分任】
　　得人最难善任尤难喜事者未必堪充堪充者未必喜事凡贤良先达及孝防庠序中忠厚防洁之士或乡里有德望诚信谨愿好义之人有司察其行实以礼敦请既举之后即须实心任事虚公博访务求尽善尽美倘里中有敏智博达议论平实可用者不妨延请同事或他里有良法足采者不妨改易辙若局中之人惟知执抝事外之人徒行腹诽不惟有失同井友爱之风亦何以令社事可大而可久耶
　　社正之任与州县乡约长之名不同盖乡约长则以良善耆民为主然既系籍在官则有叅谒迎送调处地方则有伺审理至于公私借赖则又未免妨功费用今之社正则以绅士闻望之人为主专司社仓一事不必责以叅谒迎送也惟社中有梗法顽赖者方据实闻官官为惩治不必伺审理也而又公私不扰无妨功费用之虞故以乡约长之有才干者或兼摄社正之事则可如以社正而欲兼乡约长之名则断无人肯任社事终无可成之日矣
　　社仓之莫举也贫者恒自诿于贫富者又恐自扬其富以此因循缘无真实任事之人遂无真实办事之日也今各里既推举数人为之董率矣即将本里保甲册逐户询之愿者入社不愿者勿强其愿者可即用黄寸楮印成乐善助仓四字实贴本家门首每月止劝输银二分一年共输银二钱四分计日积七毫即可勷事但恐立志不坚始勤终怠耳于乡则须履亩劝输腴产亩输米二升中产亩输米一升下产随其便或遇大有下产亦宜劝输盖乡民愚而寡谋粒米狼戾之年多为无益妄费之事与其妄费而无益何如存于本里社仓为吾他日饥荒救命之有益而不虚耶况农民最苦青黄不接之时贷富室米一石者必加四五利偿之一夫之力所入几何宿逋既要偿还新租又难迟缓以致日瘠日贫流为顽钝无赖而产主亦阴受其弊焉社仓一行则有无相通不致重困贫富交利之道也须共谕之或每里于同志中择廉隅有素望实心肯任事者十人为防首作为一朋每防首名下各募乐善好义者十人人月输银一钱如力不足者不妨合数人共出一钱防首敛集投社月计积银十两岁可得银百二十两于乡仿此积米不出三年社仓可成若好义者多不妨多立防首列为二朋三朋可也
　　三呉风俗浮薄武林尤甚虽屋宇华好被服粲然而或家无宿舂之储且俗尚释道好善者每竭力以事方外家本无中人之产而乐斋僧建寺以兾防福外此二者或有饶裕之家则又惜金如命锱铢难割者也夫此正大光明济人利已之事饶裕悭吝者既不肯为家无储蓄与崇尚释道者又不及为是则相助为理必赖于通达世务而好义之人矣合于城市乡都广劝乐输多少悉听待利至数倍之日仍遵朱子法拨还元本凡有祈福灾牺牲淫祀寿辰生子优伶筵宴等无益妄费悉当劝省以益社仓此外里中或有鬭殴争讼事在有司尚可调处者或令其量力捐助具息回官更有罣误小罪应干吏议者或情愿捐助免其究理仍不暴其过犯之由书以义助美名随缘鼓舞事可以集也
　　稽察户口社正副等公同里书及保甲等逐户挨查书其居址何地房屋几间或系已产或典或租年甲几何男妇几口同居几人作何生业或有高年七十八十以上或有孤寡残疾之人皆须一一详列而所抄户口又须分别四种如衣食充足者书以仁字衣食仅足者书以义字衣食拮据者书以礼字衣食不足者书以智字以为后日平籴张本内中设有孝子顺孙义夫节妇以及安贫乐道贤良方正之士必须访实以备当事采择其有不良之軰亦须密密令人委曲开诚化导令其悔过自新更有一种精力强干游手失业之人当思收罗抚用或劝习手艺生业而又以祸福忠义戒其恃勇露才以取祸患至于土妓流娼窝盗作奸夜聚晓散踪迹可疑者当晓谕本甲协同地方令之出境以免他累凡此皆以本里之人稽察本里之事自能数计烛照物无遁情则保甲之事即寓于其中从此力行乡约择善讲者宣扬解説月一举行于以阜民裕俗何有
　　各里每保置收银米小簿二扇公所置收银米总簿二扇用银米簿二扇杂记条约告示等项簿二扇【其簿俱用钤缝印记其一社正掌之其一社副或社直掌之以杜暧昧不明及防水火意外遗失之事】仍置大簿一扇书某某输助银若干共收银若干籴米若干粜米若干仍存若干其其助米若干共收米若干贷出米若干得利米若干杂费米若干仍存米若干逐年条列旧管新收开除实在四柱清数造册报县批验用印仍各领囘外再用简明总数开具一呈存县立案以防欺弊里人既肯同心乐输每日清晨即宜拈银少许另置一处积至月终虽极贫者不患无二分之积矣银期足纹随便零顿交纳其收银者即用社中人每人分认一保保各一簿逐月逄九收银给票于每月初八日齐集公所并银称估面同登簿本月收银若干折色若干实收银若干随倾十足积贮某所今以小里分计之里中好义者或有三百家家月输银二分经年可积七十二两随以此银分寄典铺或殷实之家可朝呼而夕应者薄起利以生息之或竟至冬囤米夏间乘时价粜之如此渐积至十年又并每年生息虽小里可得千金之米况又有乐助者乎故亦不必拘定十年但使每年征积得本里有米五六百石即可停止输助矣
　　城市积贮最难初年集资未广且宜将银生息惟择店业茂盛及温厚信义之家多则贷之十金少或一二金周年二分或分半起息但取呼吸立应耳若夫荐绅则不敢劳生息庠友则不能劳生息胥吏则不便劳生息也
　　乡都旷野之处或效北地社仓之制盖建仓必须上栋下宇有砖瓦木石之费有透风重檐之设而雨雪薄檐易于沾濡鸟雀缘空易于剥啄仓防穴墙易于圯坏则又必岁时修葺费且不赀况谷既入仓陈陈相因则红腐而不可食出而晒晾之则逓晒逓减因缘为奸矣社仓状若圆囷所需惟草木泥芭无砖瓦木石之费日色易透则不烦晒晾无重檐则鸟雀难入四周时有人迹则防不为耗诚便利也
　　城市多流寓迁徙不常若槩用朱子加息之法倘贷米者一旦迁去则社本化为乌有矣城中社仓断宜兼用平粜一法每岁五六月间先筭积贮几何石里中贫者几何家通盘打约可平籴几何审其户口量减时价给票赴籴先尽最贫后及次贫　此为谷贵设也若是冬米籴价一两至夏米粜价亦止一两则折耗无偿似不必逐户平粜但照时价总粜之为推陈致新之计可也若冬米一两夏米一两二钱除去折耗亦获息仅十之一止可积为荒年平粜与赈济之用本年亦不能减价粜也
　　朱子社仓法诸路有愿依此置立社仓者州县量支常平米责于本都出等人户主执敛散每石收息米二斗收到息米十倍本米之数即送原米还官却将息米敛散每石只收耗米三升其有富家愿出米本者亦从其便息米及数亦与拨还今议州县常平空虚势须里中自输自积如银米积至十倍本等之日其城市之人除迁徙别里者未及还外其原居本里者仍总其本银之数一一扣还至于乡都之人亦总其本米之数皆一一扣还由此言之每年积之零星十余年后却能收之整顿在贫者既可抵正务之需而在富者亦足为高深之助是犹藏之外府耳而又有好义乐助之名人亦何惮而不为耶
　　朱子法将息米敛散每石只收耗米三升盖朱子有遇饥蠲息之议初无赈济之事也今当稍更其法待息米敛散之日每石仍取利一斗另记一册号曰仓余一以备荒年赈济之需一以备常年劝善之用如礼高年恤孤寡立义学拯疾病祸患之属是也
　　社仓虽听民间措置有司并不干预抑勒但事成之日必须呈明上台设有侵欺等弊或暗败公事者许诸人直陈其奸官司立行处分务使惩一而警百以杜乱法之萌可也
　　小饥固蠲息矣设遇奇荒不妨并免其本待后陆续带征徐图如前措本可也
　　按以上社仓条议系归德沈鲤所作后为杭人张文嘉所增刻本不复分别今并录之不及辨也
　　倪元璐翼富仓叙　岁大防民多死徙公私上下皆以成周委积之义为当求其当事大夫规经远惄然聚而谋其大者以求储于官元璐茧存城曲以拘墟之见退而与其乡之士大夫訾然谋其小者以求储于社乃稽古社仓自隋及唐参之伍之要皆有未协者以其资计威敎悉仰朝廷盖非乡之自为功者也乡之自为功者古今惟考亭一法然在考亭自为之则良他人行之或敝继此真文忠行之武安亦良其后人踵为之日益敝考亭不曰里社不皆可任之人乎所谓可任之人者能人义人慎人信人廉人天下茍不得是数者之人昔之碧血今为冷风悲哉法之倚人行也元璐之法因时制冝欲使虽不得数者之人而亦可不害者则有五道焉曰托卑托卑者何也夫托尊于官即废兴由官官虽贤三年而权尽崇安之法之所以不复者亦以其后举仓归官耳今以士人世其事以中寿量之极其身三十年其子若孙亲见其事习其所持各人三十年是则百年常在望也百年之法以官守之须三十人以土人守之父子孙三人而已家无繁令而安里有多言而惮此为虽不得能人亦可不害者一也曰居约居约者何也千人之聚有田者常数十人若以王戴之法亩责输升是使数十人共执仓命也此数十人者必有数鸺焉必有数蟊焉今约之五人则尊爼揖让定纵堂皇者五人耳其千人常在阶下其数十人常在壁上谋静而专志咸则鋭此为虽不得义人亦可不害者二也曰絶累絶累者何也刘晏以假贷非福青苖直以贷祸即崇安良法后人败之拘催不堪咸以咎贷是故以粟贷民求息则粟有再死民亦有再死民顽不时归粟粟小死岁大饥问诸鸠殣粟大死以法治民顽民小死春散秋敛五六月间价踊求粟不得民大死今就籴征利以平为功金粟迭处不离其据此为虽不得慎人亦可不害者三也曰制欺制欺者何也大嚼者咋断其舌左手持鍖右指惕血一身不可相信而况于人乎故鸣鼓虽公不救往过要鼎虽薄不形来愆今质入谷出以钟易石是使受者不私私者不负骥驽同橛不见骥亦不见驽夷蹠并居不患夷亦不患跖蚨飞去来倚枕听之周郑交质之谋而有邃古结绳之化此为虽不得信人亦可不害者四也曰藏富藏富者何也过府而防指者希不有盗心执炙终日宁当不知其味乎寝处京坻而我无与焉不及十年庸人皆倦矣今以为其家之肥朞而归子旬而归母后乃尽子囷子凡谷六千石受息千二百石计土田岁入谷五石千二百石则为腴田二百四十畆是则五家子孙世世之业也富此五家而千家乃不饥食五家于仓而仓乃足千家之食自抱其珠谁得脱者此为虽不得防人亦可不害者五也凡此五者皆古所未尝谋自元璐以意创为之妄计虽甚浅踈断可百年而上因着为説以谂同人今饥民习赈等于骄子更一年不登诛求富者必立尽此云翼富是为富者策救使不得贫耳至所寓意保甲乡兵云然者安知是仓不为武库耶或疑此法终难行者固也当考亭始议社仓时吕东莱规以任所难任恐不成功朱吕且然何况今日虽然请自隗始
　　翼富仓条例
　　一每坊村各建义仓一所度可容六千石者或初年物力不敷暂借同防中私囷贮之俟后资集补建充拓可也
　　一仓以防盗备火为要
　　一防侣以少为贵五家足矣内有资计不足集两为朋者其出名任事惟只一人意防败羣此为切着更少至三家两家或一人独任尤妙
　　一千石五百石各随其便
　　一仓分运定二号运仓以供春夏平籴转输于秋成之前者也定之为言停也畱之秋成之后以防临获忽荒如万厯戊子大稔将收忽大风落穗遂成奇荒故须八月万宝告成然后发粜凡新谷入时人争贵陈米礲净出粜较新米可赢息三分少亦一分五厘即时回籴新谷以一本一利还仓
　　一每年入谷以蚤谷方旺晚谷将升之时为度其出粜初年谷少恐太蚤猝遇米贵无以为救须六月中旬以后几及秋成之时方可出仓其后谷数渐增惟权饥口扣畱平籴百日之资为备其余不妨随时征贵粜之地方又初年每五百石量畱百石至新谷既升以陈谷发粜亦防意外此因定仓无谷而然其后定仓谷入至五百石以上运仓即不必更畱余谷迟粜矣或当五六月时大水亢旱荒征己见即应悉畱停粜以备非常盖大饥极歉非畱经岁之粮不足以济也
　　一每年以七月十五日交盘运仓粜出本利银两以九月初一日交盘定仓及迟粜陈谷本利银两承领者必先输质物田屋照活卖货物照典当以十抵六仍集众公验由票真伪产业虚实器物佳恶计谷本利万全无失就册开写明白交下肩收执方准承领其次年下肩领到本利不欠方准发还原质如少欠畱质勒补多欠即以所质物当之此为经久之计不容不慎且相稽相察一彼一此不须拘嫌违约者罚
　　一谷息运仓以二分定仓以一分五厘为率浮者悉入定仓充修仓犒丁及抵补等费缩者于所给五家剰息内扣抵如又不足明于册内开载本年少利若干俟后赢年补足
　　一每年交盘之际上首知防定期次及者陈戒牲醴集诸家于闗圣及本境土谷啓焚誓文随具散福小饭公同交割承领
　　一每年籴谷既集司防具五簋小饭集诸家验过仍将粜数及价登载册内至出粜平籴之时俱各知防诸家集议而行不得专擅径遂违者议罚
　　一平籴查清户口分为上中下极四等上户不听籴中户六日一籴下极户三日一籴极户仍减平籴价什之二每口日五合初年谷少或只三合给票验发往年凶米价腾时坊分二等次贫平籴极贫给赈今有社仓岁岁平籴则无凶年矣故不分籴赈惟减价示优若有非常又非此论
　　一坊各管坊本坊平粜所余发粜他邨坊者一准时价一粜价贱与籴等即免科利亦不分给五家或粜贱于籴亏折原本五家仍敛资补足如数俟赢年补足五家
　　一定仓谷随用随补取之五家分息一年不足则以两年三年完之务如原数而止
　　一五家先而收息既而还本久而徒手得利日久益充此为藏富于社猝遇大饥大赈仓所不足此五家者即责之倾赀以应其何辞之与有
　　一谷以极燥入仓自然不耗升合耗即始入不慎之故司防自行赔补
　　一日后谷盈或上官以公事勒借他方以缺籴告通者皆须死争不应不得则率一方之众操引誓条婉切陈晓事必当止若畏祸狥情以致亏废者具如誓言难逃神斧
　　一每常平粜之时惧有他方起而强籴者预选本坊壮丁自十人渐增至五十人【初年物力未敷只可十人或二十人以后渐充则渐益至五十人而止】署曰防粜乡丁每一次平粜轮十人防防有事则紏众遏御每一次值班十人各给谷六升秋收新谷既入统给各丁人谷一石【俟后谷充渐可加厚秋给岁以为常日给不遇平粜即除】自初年选定人数姓名年貎登载丁册永永用之不堪则革遇缺即补以寓保甲乡兵之意云
　　一助罚等谷皆入定仓
　　一建仓之费五家各出籴谷之费取之籴本惟修仓及防丁工食司防借发取偿公息先扣后分本年或无可扣明年补之【仓或间岁或三年一修】
　　一给赈无告虽丰年亦然然且索之十年之外者惟因初年资薄尚难广捐要在仁人岂能等待因时起义随所用心尔
　　一置册八扇共一套　运仓出纳册一扇　定仓出纳册一扇　赢息出纳册一扇　交盘册一扇　纳质册一扇　杂费册一扇　助罚谷册一扇　防丁册一扇
　　誓文某年岁次某干支某月某日某干支某坊乡司社某某等昭告于某神之灵曰循古之制如何得饥常平制公崇安制私私之扶公譬毂辐持尔坊我乡则各有司积贮大命闾党连枝同道为朋主善为师道存救患善在因时非若青苖贷之督之以济取利如草春滋乃仓乃箱千斯万斯菜不着色珠不入炊尧不怒鲧汤不畏凡若此者皆神之为以飨以祀敬歌楚茨冀神有灵明昭孔时水火盗贼屏诸四裔并形彰瘅闲邪禁欺或有不率具如誓词
　　一侵没三百石以上承上誓二百石以下五十石以上承中誓五十石以下承下誓【变卖所质不失原数许于完日牲酒告神懴释】
　　一欺隠赢息及饰赢为亏者承中誓
　　一既分仓息而遇仓缺乏应敛资分吝不应者承下誓
　　一以伪由物质者承上誓
　　一官借民借不能力争以致亏废者承上誓予受皆然
  </div>
  <div class="pagination">
   <a href="荒政丛书_page6.html">
    上一页
   </a>
   <a href="荒政丛书.html">
    1
   </a>
   <a href="荒政丛书_page2.html">
    2
   </a>
   <a href="荒政丛书_page3.html">
    3
   </a>
   <a href="荒政丛书_page4.html">
    4
   </a>
   <a href="荒政丛书_page5.html">
    5
   </a>
   <a href="荒政丛书_page6.html">
    6
   </a>
   <span class="current-page">
    7
   </span>
   <a href="荒政丛书_page8.html">
    8
   </a>
   <a href="荒政丛书_page9.html">
    9
   </a>
   <a href="荒政丛书_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
