<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 47 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 47 页/共 455 页</h1>
    <div class="content">　　户部奏洪武中各府县俱设预备仓粮随时散敛以济贫民实为良法近嵗有司视为泛常仓廪頺塌而不葺粮米逋负而不徴歳凶缺食徃徃借贷于官今江浙诸处丰収请令所司出价敛籴以备荒赈从之
　　三年四月巡抚河南山西侍郎于谦奏请于本年起运万全等衞粮料内改拨六万石赴大同府仓収纳备用从之
　　谦廵抚河南山西小有水旱輙上闻至六年疏言河南山西积谷各数百万请以每嵗三月令府州县报缺食下户随分支给先菽秫次黍麦次稻俟秋成偿官而免其老疾及贫不能偿者州县吏秩满当迁预备粮有未足不聼离任仍令风宪官以时稽察诏行之
　　食货志曰太祖时天下州县多所储蓄后渐废弛惟于谦抚河南山西修其政周忱抚南畿别立济农仓他人不能也
　　四年十月遣亷干京官往督州县平籴以举废为殿最大举士杨士竒言太祖笃意飬民备荒有制天下郡县悉出官钞籴谷贮仓以时散敛嵗乆弊滋豪猾侵渔谷尽仓毁稍遇凶荒民无所頼请择遣京官亷干者徃督有司凡丰稔州县各出库银平籴储以备荒即以举废为殿最风宪官各务稽考欺蔽怠废者具奏罪之庶官有备荒之积民无旱潦之虞仁政所施莫切于此帝曰此祖宗良法羙意命户部速行之五年正月令六部都察院推选属官领勅分诣两畿各省府州县立预备仓发所在库银籴粮贮之军民中有能出粟以佐官者授以散官旌其门
　　十一月命查北直各府州县散过预备仓粮及官降籴粮折钞数俟秋成令有司照旧修置仓厫収积粮储以备赈贷
　　从大理寺少卿李畛彦言也
　　食货志曰正统时重预备仓侵盗之罪至佥妻充军且定纳谷千五百石者奬为义民免本戸杂役凡赈饥米一石俟有年纳稻谷二石五斗还官
　　景帝景泰三年二月募军民运米纳开原铁岭仓都御史王翺奏开原铁岭急缺仓储请募军民于辽东运米千石赴开原海州运米千石赴铁岭俱冠带荣身从之三月命广西廵抚李棠榜谕军民有出米自五百石至一千五百石纳仓者给冠帯及授官职有差
　　宪宗成化元年四月改设徳州临清县预备仓于城内先是二处预备仓各置于城外官私难于出纳至是从有司奏城内各有空厫请即以为仓储预备粮而名临清曰常盈徳州曰常丰设官主其事
　　二年八月以各处折粮银四万两命官平籴米粟以实临清徳州水次仓
　　从戸部请也时给事中邱又言山东叠报歳歉宜将淮安府库赈济银四万两内拨二万两分遣公正官召商籴米于临清济宁徳州及凤阳淮安徐邳诸处储积委官监临收放仍行各府州县亦量为储积以时敛散从之
　　六年四月命甘肃籴粮贮预备仓
　　甘肃廵抚徐廷章言河西一带居人别无营业止是耕牧丰年上纳耔粒外所余无几今甘肃仓库收司余剩粮价乞量借二三年之数督同管粮官于秋成之际委官照依时直籴粮于预备仓收贮春放秋收以备兵荒之用后有赢余尽数留邉为官军月粮事下所司
　　十八年正月命南京粜常平仓粮
　　时歳饥米价腾贵而常平所储粮八万六千余石戸部请减价粜之以济民秋成平籴还仓其粜于民多不过五斗务使贫民得防实惠报可
　　孝宗治三年三月限州县卫所积谷数以多寡为殿最
　　命天下州县预备仓积粮计里之多寡自十里以下至八百里以下积谷万五千石至十九万石各有差及数者为称职过额者奏请旌擢不及者罚之各府州正官亦视所属粮足否以为黜陟其军卫亦畧仿此数以量示劝惩从给事中罗鉴奏也
　　食货志曰十里以下积万五千石二十里积二万石卫千戸所万五千石百戸所三百石考满之日稽其多寡以为殿最不及三分者夺俸六分以上降调
　　十八年八月【时武宗已即位】令赎罪赃罚银皆籴谷入预备仓先是六月从尚书马文升言命州县四仓复古制兼设法措置俾储蓄充而凶荒有备至是从御史沈赉等言储蓄事宜令在外司府州县赎罪赃罚等银悉折纳谷以备赈济仍具册报部稽考正徳元年正月陜西廵抚杨一清以预备救荒事宜上请廷臣议问刑赎罪楮价聴收纳粟米谷麦贮预备仓以备赈贷十二月太常寺少卿乔宇亦以此为言俱从之后又令囚纳楮者以十之八折米入预备仓军官犯者纳谷凖立功
　　臣等谨按武宗实録正徳四年十月部议总督苏松等处粮储副都御史罗鉴所陈事宜可行者七一户部初奏荒政各府州县验里分多寡以为积粮等第今宜查照册籍额定等数以便措置仍查职掌官员支放数足方许给由陞调是即治三年从鉴所奏而行之者也二清查囚犯赃罚纸劄置立文簿各照年月日期填冩不许漏隠是即帝初即位所着为令者也三放支预备仓粮务在年嵗荒歉人戸极贫不许冒领仍革里书滥放之四各府州县多有空闲田地并湖荡池塘税粮尽入预备仓收贮宜委官查理俟年荒给放五旧例客商引钱一分而官二分收买米谷以备赈济近年引钱并米谷迄无定数宜稽考以治侵匿之罪六人户纳解钱粮违限者毎日罚米一升此系见行事例宜申明施行七仓厫损坏坍塌所在官司官宜即时修葢诏依拟行焉
　　武宗正徳三年七月诏以预备仓粮数少及不完者皆所在官司侵盗所致其迁官去任致仕为民者命遣官及抚按官查提加倍赔纳以闻
　　户部奏天下军卫有司预备仓粮额数俱有题准事例今湖广巡抚张子麟缴到粮册惟武昌等府崇阳澧州随州襄阳四州县足原拟之数余多不及葢因各府州县卫所正官不能措置分巡分守管粮等官又不依期比较宜行各处抚按官督同司府州县掌印等官将各仓粮斛自治十年以后备查放过并见在之数通算三年之内某处足数并不及有余备开等第年终盘粮造册咨部以凭奏处其放过赈济之数自治十六年蠲免以后务于秋成扺计追还此外或纸价引钱量留三分之一于本处籴买或地方有力之家可以劝借或山林川泽之利可以区画俱聴所在官司尽心处置务使三年之内补足原拟粮数遂有是诏并命差去侍郎韩福等查提倍偿
　　五年十一月革除天下预备仓仓官
　　初预备仓皆设土仓官至是革之令州县正官或管粮官领其事
　　命运银赴大同召商籴买粮料
　　总理大同粮储郎中解经奏料粮缺乏乞并太原府以北俱徴本色府南不为常例部议太原府南折徴已定其府北例徴本色顷因小民乐于简便官吏惮于催徴任情更改以致阙乏宜照旧徴纳户部仍运送银十万两至彼召商籴买从之
　　大学衍义补曰考耿寿昌初立常平时兼请立于边郡今窃以为内地行之不能无惟用之边郡为宜宜于辽东大同宣府极边之处各立常平司每嵗收成之谷不必一种惟其贱而收之官不必定价随其时而予之可久留者储之以实边不可久者随时给廪食之人凡诸谷一以粟为则如粟直八百豆直四百则支一石者以二石与之他皆仿此然后计边仓之所有预行应运边储州县俾依价收钱以输于边如此则不独可以足边郡亦可以寛内郡矣
　　又论和籴曰马端临言唐以前所谓籴者聚米以赈民宋以后所谓籴者聚米以养兵今日宜以□民者行之内郡置常平司于辽以束淮以北养兵者行之边郡辽东大同诸处前已言之未必无补于储蓄之计也
　　世宗嘉靖初令有司仿常平法并定积谷数
　　谕徳顾鼎臣言成时每年以存留余米入预备仓缓急有备今秋粮仅足兑运预备无粒米一遇灾伤輙奏留他粮及劝富民借谷以应故事乞急复预备仓粮以裕民帝乃令有司设法多积米谷仍仿古常平法春赈贫民秋成还官不取其息府积万石州四五千石县二三千石为率既又定十里以下万五千石累而上之八百里以下至十九万石
　　食货志曰自后积粟尽平粜以济贫民储积渐减至隆庆时剧郡无过六千石小邑止千石久之数益减科罚亦益轻万厯中上州郡至三千石止而小邑或仅百石有司沿为具文屡下诏申饬率以虚数欺罔而已
　　元年正月令委官召商籴买米麦以济缓急
　　守备紫荆关太监耿忠奏新城等仓放支畧尽军无见粮乞行所在徴纳本色或召商籴买以济缓急戸部议往者夏秋税粮皆不画一承解包纳之徒得以时贵贱自择本折去取肆其渔猎顷奏行折收召买之例谷贱召买贵折银而官价不亏谷贵放本色谷贱放折色而军士沾恵计无便于此者但本折二色未定关支月分委官乐折支之便召买坐废而军饱恒苦不给请自今为始本折间月关支其折色每石如例给银四钱五分其本色聴委官召买支用或价直太髙召买不及每石加银二钱给之米麦价平及期贸易本色务足半年之用报可
　　八年令设社仓
　　先是治中江西巡抚林俊甞请建常平及社仓至是乃令各抚按设社仓令民二三十家为一社择家殷实而有行义者一人为社首处事公平者一人为社正能书筭者一人为社副每朔望防集别户上中下出米四斗至一斗有差斗加耗五合上户主其事年饥上户不足者量贷稔嵗还仓中下户酌量赈给不还仓有司造册送抚按嵗一察覈仓虚罚社首出一嵗之米其法颇善然其后无力行者
　　十二年令以赎锾引税籴谷备赈
　　户部尚书许瓒言郡县赎锾引税多干没无稽宜令籴谷备赈从之
　　穆宗隆庆三年七月诏天下有司实修积谷备荒之政神宗万厯二十九年十二月福建有倡义建常平等仓者命奨励之
　　廵抚金学曽以乡官陈长祚林鸣盛等倡义建常平仓于官劝义仓于民又有义廪以倡缙绅之尚义者乞量加服色以示奨励从之
　　三十九年四月设邉镇常平仓
　　时辽东廵抚熊廷弼上设常平仓括锾籴谷备边之数帝曰常平有禆邉镇令以后接管官照例奏报仍载入考成
　　熹宗天启五年二月令延绥各堡籴买储仓如常平法廵按陜西御史蒋允仪言延绥兵马甲天下近日民运逋欠京运愆期仓库荡然倘有变故何以支持乞清查各堡抚赏节省银两分发各路监收官就近委贤能之员限日籴买酌量各堡应贮多少来春价腾出粜秋入春出一如常平法部议从之
　　九月给事中王梦尹奏寛天津籴买米豆之数事下所司
　　梦尹言天津米豆全頼真顺保河等府为之籴买输运今三伏不雨继以秋旱定兴等处飞蝗蔽天米值一斗至一钱四五分豆一　斗至一钱二三分秋成且然况明春乎畿辅近地与宗社相关原关门米豆之数当照灾伤轻重道里逺近价值髙下逐一酌量庻寛一分民受一分之赐防下部议













　　钦定续文献通考卷二十七
<史部,政书类,通制之属,钦定续文献通考>
　　钦定四库全书
　　钦定续文献通考卷二十八
　　土贡考
　　【臣】等谨按马端临作土贡考谓古之土贡即在赋税之中犹曰当其租入云尔后世则租自租而贡自贡矣唐代每年常贡马氏皆依诸郡分列而于宋之土贡则云土产已见地里考惟録罢免蠲除之诏防然于元丰间圣节南郊进奉之数仍备载之当时诸路所奉皆金银钱帛之属不尽任土所有也辽之军国经费多仰给于邻国岁币及诸属国岁贡方物史载诸部之入贡者徃徃一岁屡见或一月屡见而名与数俱未及详金制多承辽旧辽时所贡如白鹿白麝白雉白兎等史所必书而金史则不多概见元史所载贡献事迹最繁明初令天下贡土所有以为常额珍奇不与焉自中官竞尚贡献以采办为名而诛求发运其且不可胜言矣今自宋嘉泰以后考史志所有者以次胪载至于外国之贡原与任土不同然周官太宰所职九曰物贡谓九州之外各以其所贵为防是足以騐声教之所及故亦附详焉
　　厯代土贡【进奉羡余】
　　宋宁宗嘉泰元年十月诏免瑞庆节诸道入贡
　　先是绍兴三十二年孝宗即位七月罢诸路圣节进奉隆兴元年诏自后内外主兵官进奉防庆圣节沈香不得过二十两马不得过四匹余物并不得投进乾道八年天中圣节知光州滕瑞自书圣夀万嵗四字约二丈余兼造山棚髙三丈余凡用绢五十匹褾背投进帝曰滕瑞不修郡政以此献谀特降一官淳熙十五年正月诏免诸州军防庆节进奉二年至是复有此诏
　　是年真里富国献驯象二
　　至开禧元年十二月又献瑞象
　　嘉定五年九月遵义砦夷杨焕来献马
　　理宗绍定五年免陵寝进献
　　诏大行皇太后陵寝诸路监司州府军监寺止进慰表其余礼物并令免进仍勿以助修奉攒宫为名有所贡献
　　六年却归正畨臣康守正王全所献马
　　初绍兴三十一年髙宗谓辅臣曰近大将入觐有以宝货鞍马献者惟马不可缺余皆却之至是帝既却所献复出御札赐辅臣曰近康守正王全以马来献朕方禁饬臣下勿受餽遗岂肯自开此门兼恐逺人以此窥朕好尚昔汉文却千里马朕素慕之卿等以为何如辅臣乞宣付史馆从之
　　宋史董槐曰槐提防广西刑狱邕州之地西通诸蛮夷南引交趾及符奴月乌流麟之属数冦边槐与约毋相侵推赤心遇之皆伏不动又与交趾约五事一无犯边二归侵地三还所掠生口四奉正朔五通贸易于是遣使来献方物大象
　　景定元年诏监司郡守今后移易窠名辄行献羡者依祖宗故典行之着为令
　　先是绍兴三十一年两浙转运司献防积钱二万缗临安府献五万缗命桩留外府并下诸路切戒毋得科敷孝宗隆兴元年十二月诏诸路州军嵗起上供钱物例有拖欠监司郡守却以羡余进献侥冐赏典今后上供钱物须官依限起发数足如辄行率敛进献本部按劾以闻于是广东提刑司献缗钱十五万诏即拨赐广西充今年上供钱乾道三年湖南安抚使刘珙入见论羡余之曰州县赋入有常大郡仅足支遣小郡往往匮乏而近者四方尚有以赢余献者不过重折苗米或倍税商人此民之未便者也望诏止之帝嘉纳焉淳熙二年十一月提防坑冶王楫进羡余十万缗诏却之【互见坑冶考】五年四月知绍兴府张津进羡余四十万缗诏以代民输和买身丁之半五月禁诸路州军责属县进羡余六年正月蠲防州路上供金银至是以倪垕献羡希赏再削一官仍着是令
　　孝宗乾道九年侍御史苏峤奏曰伏覩广南提举廖颙劄子广州都监仓有积下盐本银计钱十一万一千余贯又本路州府逐年拘收常平诸色钱物内有寛剰钱五万贯欲行起发少助朝廷经费奉防并赴南库送纳者臣窃谓陛下即位以来屡却羡余之献故近年监司州县稍知遵守此盛徳之事而小人急于自进时以一二尝试朝廷只缘乾道七年提举官章潭献钱二十万贯特转一官不及期年转为广西运判廖颙实继其后故到官未几便为此举愚弄朝廷莫此为甚访闻此钱并系盐本钱潭到任时尚有三四十万缗皆是前官累次储积不敢妄用潭取其半以献今颙所献止十一万缗已是竭泽所余无几后人何以为继异时课额不登谁任其咎乞特降防却而不受即以此钱付本司依旧充盐本常平寛剰钱亦乞桩留本路为水旱赈贷之备诏从之
　　宋史叶颙传曰颙知处州青田令陈光献羡余百万颙以所献充所赋继知常州初至郡无旬月储未一年余缗钱二十万或劝献羡颙曰名羡余非重征则横敛是民之膏血也以利易赏心实耻之
　　二年十一月安南国贡象二
　　初孝宗淳熙十年十一月广西奏安南牒办章表投进方物帝曰象乃无用之物经由道路重困吾民除不受外将入贡之物十分为率止受一分就界上交纳至是复贡象五年五月安南国奉表谢恩又进方物诏却之仍赐金帛以奬恭顺
　　刘珙传曰乾道时安南贡象所过发夫除道毁屋庐数十州骚然珙为湖南安抚使奏曰象之用于郊祀不见于经驱而逺之则有若周公之典且使吾中国之疲民困于逺夷之野兽岂仁圣之所为哉
　　度宗咸淳二年八月安南国遣使贺登位进方物九年六月安南国又进方物特赐金五百两帛百匹
　　荆湘贡茶片
　　荆南府租额钱三十一万五千一百四十八贯三百七十五文纳潭鼎澧岳归陜州荆南府片散茶共八十七万五千三百五十七斤
　　汉阳军租额钱二十一万八千三百一十一贯五十一文纳鄂州片茶二十三万八千三百斤半
　　蕲州蕲口额钱三十五万九千八百三十九贯八百一十四文纳潭州兴国军片茶五十万斤
　　麻城买茶二十八万四千二百七十斤卖钱一万二千五百四十贯
　　蕲州洗马场买茶四十万斤卖钱二万六千三百六十贯
　　王祺买茶一十八万二千二百二十七斤卖钱一千九百五十三贯九百九十二文
　　石桥塲买茶五十五万斤卖钱三万二千八十贯
　　福建路每年常贡
　　福州荔支干荔支煎生荔支【绍兴初贡二十四年罢】红蕉花布【大中祥符天圣元祐间俱贡绍兴初罢】干姜沙鱼【建炎三年罢】鹿角菜紫菜【俱宣和七年罢】蕉干【建炎初罢】上供银六万八千七百四十一两四钱大礼银【毎遇郊祀年别进奉九千两】上供钱六千贯无额上供钱一万五千五百一十八贯七百五十文甲叶六万八千九百一十五片黄牛皮九百四段六十尺羊皮一千八百一十二张一十丈认发建宁府黄牛皮四十八段羊皮八十九张泛抛每岁两科甲叶六万五千片黄牛皮八百段羊皮七百张
　　建宁府上供细色茶五纲粗色茶七纲练布又年额上供银九千七百五十四两大礼助赏银三千七百五十六两圣节银大礼进奉银各一千七百两提防司进奉银三十七两五钱【以上俱建安瓯宁嘉禾松溪政和五县所贡】泉州蕉布【永春县出】生苎布各二十匹绵一百两【南安县出俱淳祐中贡】山姜花三十朶橄榄子上色一万颗次色三万颗【治平六年罢】绵一百两蕉布葛布共五十匹【元丰中贡】松子五百斤【宣和六年诏减后罢】上供银九千六百四十二两三钱上供钱一万五千七百六十五贯七十五文大礼赏给钱一万八千九百九贯三百九十五文春冬衣赐钱二万六千二百贯五百二十五文犒军钱三千七百二十三贯四百文
　　漳州鲛鱼皮柑橘
　　汀州蜡烛二百条上供银七千九百四十五两八钱三分五厘圣节进奉银大礼银各二千两上供钱九千七百七十贯九百一文
　　南剑州土茴香茶又银六千三百七十两【此顺昌一县所供】邵武军上供银一千四百四十一两四钱干防圣节银二百五十两大礼银四百两
　　兴化军绵一百两葛布一十匹上供钱七千五百四十贯文节旦上供银共一千八百三十三两三钱三分四厘
　　【臣】等谨按王圻续通考及谢方叔传孝宗淳熙六年赵雄等奏谢赐新荔支流香酒帝曰朕却献方物四方珍味嘉果俱不至昨太上皇帝赐到新荔支即以分赐卿等朕闻旧日京师谓之献时新逺方奔走争先劳人动众害物甚多朕欲痛革此事故尽却时新之物葢世俗既竞时新则不待物性成就争先采摘甚可惜也及度宗即位谢方叔既罢相归豫章以琴一鹤一金丹一来进葢以旧学故也贾似道疑其有希望再相意讽权右司郎官卢越等劾之以为不当诱人主以声色之好制置使吕文德愿以已官赎其罪方得免论者曰专权忌能似道固不能无责而间居以玩好丹剂为人主夀坐受贬削有愧金镜多矣
　　辽太祖二年八月幽州进合欢
</div>
    <div class="pagination">
<a href="钦定续文献通考_page46.html">上一页</a><span>...</span><a href="钦定续文献通考_page42.html">42</a><a href="钦定续文献通考_page43.html">43</a><a href="钦定续文献通考_page44.html">44</a><a href="钦定续文献通考_page45.html">45</a><a href="钦定续文献通考_page46.html">46</a><span class="current-page">47</span><a href="钦定续文献通考_page48.html">48</a><a href="钦定续文献通考_page49.html">49</a><a href="钦定续文献通考_page50.html">50</a><a href="钦定续文献通考_page51.html">51</a><a href="钦定续文献通考_page52.html">52</a><span>...</span><a href="钦定续文献通考_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
