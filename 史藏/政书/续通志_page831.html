<!DOCTYPE html>
<html>
<head>
    <meta charset="UTF-8">
    <title>续通志 - 第 831 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 831 页/共 1359 页</h1>
    <div class="content">授出古渭取定西 【按东都事略载王师讨西夏授与李宪出古渭路】 荡裕勒藏玛哈诸族降户口五万城兰州遇贼数万于诺尔结谷登 
山逆战败退伏垒中半夜遁去授踰天都山焚南牟屯没烟凡师行百日转鬬千里始入塞授遇事持议不苟合初在德顺或议城籛南授曰城 
阻大河粮道不济非万全计也役即止师征灵武诏令援高遵裕即条上进退利害甚切厯进步军副都指挥使威武军节度观察留后元佑三 
年迁武泰军节度使殿前副都指挥使踰岁以保康节度知潞州提举上清太平宫卒赠开府仪同三司谥曰庄敏子履以护送玛尔戬至京得 
合门祗候厯西上合门副熙河都监责右清道率府率监峡州酒税元符初寻以熙河兰会都钤辖知兰州诏同王赡居青唐录功擢龙神卫四 
厢都指挥使厯进奉日天武都指挥使孙傅在叛臣传

　　△王君万

　　王君万秦州寍远人以殿侍为秦凤指挥使王韶开边青唐大酋俞龙珂归国独别羌锡喇勒济不从经略使韩缜期诸将一月取之君万 
诈为猎者逐禽至其居稍相亲狎与同猎乘间挝之坠马斩首驰归以献甫及一月积功得合门祗候王师定武胜首领药萨布邀劫于阗贡物 
帅师讨焉君万出南山履险略地羌潜伏山谷间忽一骑跃出横矛将及君万亟侧身避之回首奋斩以徇其众惊号相率听命所斩乃药萨布 
也复破北关南市功最多擢熙河路钤辖进领英州刺史达州团练使洮西羌叛围河州君万请于王韶以纳木萨宗城小而坚强勇所聚若并 
兵破之围当自解韶用其计围果解累官客省使为副总管坐贷结籴钱数万缗为转运使孙回所纠贬秩一等讨西山铁城有功复故言职君 
万怨孙回使番官木舟讼之鞫于秦陇又贬为凤翔钤辖籍家赀偿逋遂以愤卒子赡

　　王赡

　　 王赡

　　赡始因李宪以进立战功积官至皇城使领开州团练使元符中知河州熙帅锺傅以冒白草原赏狱治于秦诏转运使张询谕诸将得自 
首赡具伏诈增首级因说询云青唐人有叛辖戬意可取也询信之即具奏言已令赡结约起兵哲宗罪其狂妄亟罢询而命孙回究实狱上夺 
赡十一官犹令领州赡欲以功赎过乃密画取青唐之策遣客诣章惇言状惇下其事于孙路路以为可取赡遂引兵趣邈川路知赡狡狯难制 
使总管王愍统军而以赡副赡为前锋度河先下陇朱黑城忌愍分其功绐之曰晨食举乃发愍信之夜半赡忽传发平明入邈川据府库径上 
捷书不以白军府愍过午始至以事诉于路路亦怒颛以兵柄付愍而留赡屯邈川赡与愍交讼又诉路指画相违惇王赡而不直路曰首谋者 
赡也路又掩其功故抑赡乃徙路河南罢愍统制以胡宗回为帅时辖戬已来降青唐大酋森摩沁展迎玛尔戬之子隆赞入守 【按宋史本 
传云迎溪巴乌之子隆赞入守者宋史外国传隆赞系玛尔戬之子非溪巴乌之子也今据改】 宗回日夜督赡出师遣使威以军法且声言欲 
使王愍代将赡惧急进攻隆赞及森摩父子等皆出降赡入据其城诏建为鄯州进赡四方馆使荣州防御使寻拜维州团练使为本路钤辖赡 
纵所部剽敓羌众携贰森摩等结诸族帐谋复青唐其在山南者先发赡遣将李宾领二千骑掩袭森摩羌败奔北四山皆空赡戮森摩等九人 
悉捕斩城中羌积级如山初赡讽诸酋籍胜兵者涅其臂无应者绰尔结请归帅本路为唱赡听之去遂啸集外叛以数千人围邈川夏众十万 
助之城中危甚苗履姚雄来援围始解已而王吉魏钊种朴相继败没将士夺气书闻帝震骇于是转运使李譓秦希甫劾赡盗取二城财物因 
此致变又杀森摩沁展以灭口曾布言赡创造事端以生边害万死不塞责诏贬右千牛将军房州安置言者论之不己熙河又奏青唐诸族怨 
赡入骨髓日图报复枢密院乞斩赡以谢一方诏配昌化军行至穰县而缢崇寍初钱遹讼赡功于是追赠保平军节度观察留后除其子珏通 
事舍人

　　△张守约

　　张守约字希参濮州人以荫主原州截原砦招羌酋水凌布等十七族万一千帐为广南走马承受公事当侬寇之后二年四诣阙陈南方 
利害皆见纳用欧阳修荐其有智略知边事擢知融州峒将吴侬恃险为边患捕诛之修复荐守约可任将帅为定州路驻泊都监徙秦凤居职 
六年括生羌隐土千顷以募射手筑硖石堡甘谷城第功最多夏人万骑来寇守约适巡边与之遇不解鞍简兵五百逆战挺身立阵前自节金 
鼓发强弩殪其酋敌遂退神宗开拓熙河召问曰王韶能办事否对日以天威临之当无不济但董毡忠勤效顺恐不宜侵逼因请名古渭为军 
以根本陇右帝从之建为通远军加通事舍人熙河钤辖仍统秦凤羌兵驻通远河州羌率众三万屯于敦波欲复旧地守约度洮水击破之取 
窖粟食军羌老弱畜产走南山左右欲邀之守约曰彼非敢迎战逃死耳辄出者斩果庄围岷州守约提敢死士鸣鼓张帜高山上贼惊顾而遁 
遂知岷州降其守领千七百人迁西上合门使知镇戎军徙环州慕家族结格难制摇动种落勒兵讨擒之余遁入夏国守约驻师境上檄取不 
置居数日械以来斩于市从征灵武至清远军言于高遵裕曰此去灵州不三百里城中惟僧道数百若裹十日粮疾驰三日可至军无事矣又 
劝高遵裕令士众护粮饷以防抄掠不听果以败还守约有捍海南咸平之功亦不录进为环庆都钤辖知邠州徙泾原鄜延秦凤副总管领康 
州刺史夏人十万屯南牟畏其名引去知泾州泾水善暴城每春必增治堤堰费不赀适岁饥罢其役或曰如水害何守约曰歉岁劳民甚于河 
患吾且徐图之河神祠故在南壖祷而迁诸北以杀河怒一夕雷雨明日河徙而南其北遂为沙碛以龙神卫四厢都指挥使召还道卒年七十 
五守约典七州皆有惠爱可纪神宗尝问武臣可任者以燕达刘昌祚姚麟王崇极刘舜卿等对其后皆为名将时称知人

　　△王文郁

　　王文郁字周卿麟州新秦人以供奉官为府州巡检韩琦荐其材加合门祗候麟府驻泊都监熙寍西讨文郁败之托欢河其将香叶夜遣 
使以剑为信欲举众降许之旦而至众情忽变噪以出文郁击之追奔二十里据险大战矢下如雨文郁徐引渡河谓吏士曰前追强敌后背天 
险韩信驱市人且破赵况尔曹皆百战骁勇邪士感奋进击夏人大溃降其众二千迁通事舍人夏人踰济雅河掠塞上文郁追至长城坂尽夺 
所掠而还神宗召见问以招纳香叶之议对曰此乃致敌上策恨未能多尔并边生羌善驰突识乡导傥能抚乃之所谓以外夷而攻外夷也帝 
于是决意招纳多获其用知文郁善左射并招其子弟阅肄殿庭文郁九发八中诏官其二子知镇戎德顺军预定洮河迁左骐骥副使知麟州 
夏众践稼袭败之部使者劾为生事夺郡印未几为熙河将从李宪讨灵武得羌户万余迁本路钤辖夏人围兰州已夺两关门文郁募死士夜 
缒而下持短兵突之贼即扫营去擢东上合门使知兰州谍知夏人将大入清野以俟果举国趋皋兰文郁乘城御之杀伤如积围九日而解收 
其尸为京观加荣州团练使以捧日天武都指挥使为副都总管以殿前都虞候知河州筑安西城金城关进秦州防御冀州观察使卒年六十 
六

　　△周永清

　　周永清字肃之世家灵州州陷祖美归京师永清以荫从仕宰相庞籍言其忠勇加合门祗侯押时服赐夏国至宥州夏人受赐不跪诘之 
恐而跪迁通事舍人渭州钤辖渭兵劲而陈伍不讲永清训以李靖法帅蔡挺嘉其整图上之诏推于诸道知德顺军夏众入寇击擒其酋又募 
勇士夜驰百里捣贼巢穴斩首三百级俘数千人获橐駞甲马万计城中无知者并砦边地三百里盗耕不可禁永清拓籍数千顷置射士二千 
声闻敌廷降者引入帐下待之不疑多得其死力徙秦凤钤辖河北沿边安抚副使知代州契丹无名求地朝廷命韩缜分画永清贰焉入对言 
疆境不可轻与人臣职守土不愿行固遣之复上章陈利害竟以母病辞厯高阳关定州泾原路钤辖知泾州保州又为定州路副总管终东上 
合门使

　　△刘绍能

　　刘绍能字及之保安军人世为诸族巡检父怀忠官内殿崇班合门祗候元昊叛力战以死录绍能右班殿直赐以名为军北巡检击破夏 
右枢密院所领羌族数万众于顺寍夏人围大顺城绍能为军锋毁其栅至纳旺川邀击于长城岭熙寍中又败夏人于博啰川皆策功最累迁 
洛苑使英州刺史鄜延兵马都监旧制内属者不与汉官齿至是悉如之仍以其子袭故职元丰西讨召诣阙言师旅还征储偫不继为大患若 
俟西成后因粮深入乃可帝以为然命统两军进讨绍能世世边将为敌所忌每设疑以间之帝独明其不然手诏云绍能战功最多忠勇第一 
此必夏人畏忌为间害之计耳绍能捧诏感泣尝坐谗逮对按验卒无实守边圉四十七年大小五十战以皇城使简州团练使卒

　　△王光祖

　　王光祖字君俞开封人父珪为泾原勇将号王铁鞭战死好水川录光祖为供奉官合门祗候熙寍中同提点河北刑狱改沿边安抚都监 
进副使界河巡检赵用扰北边契丹以兵数万压境造浮桥如欲度者光祖在舟中对其众尽彻户牖或谓契丹方阵而以单舟临之如不测何 
光祖曰彼欲得赵用耳避之则势张吾死不足塞责已而契丹欲相与言光祖即命子襄往兵刃四合然语唯在用襄随机折塞之其将萧禧遽 
挥兵去且邀襄食付所戴青罗泥金笠以为信即上之除真定钤辖徙梓夔渝獠叛诏熊本安抚而命内藏库使杨万成都钤辖贾昌言梓夔都 
监王宣与光祖同致讨皆受本节度本疑光祖不为用分三道进师使光祖将后军出黄沙坎北发日巳暮士以杖索涂相挽而前夜半抵绝顶 
质明獠望见大骇一鼓而溃万等困于松溪又亟往援敓险先登袭贼贼舍去旦始遇万等与俱还本愧谢上其功第一吐蕃围茂州光祖领兵 
三千会王中正破鸡宗关贼据石鼓村扼其半道中正召诸将问计光祖独谓行既抵石鼓择锐兵分袭吐蕃背皆惊遁遂会中正于茂泸夷奇 
迪杀王宣诏从韩存宝讨之军于梅岭夷数万众驻落个栈欲老我师霖雨不止光祖劝存宝早决战不听林广至复从征荡其巢窟积功至四 
方馆使知泸州置泸南安抚使俾兼领边事迁客省使嘉州刺史泾原河东定州路副总管卒

　　△李浩

　　李浩字直夫家本绥州徙西河浩务学通兵法以父定荫从军破侬智高韩绛城娄领兵战赏堡岭川杀大首领阿克多叶斩首千三百余 
级积官供备库副使广西都监裒西北疆事着安边策谒王安石安石言之神宗召对改管干麟府兵马未行又从章惇于南江引兵由三路屯 
镇江入遂州讨舒光贵破盈口栅下天府会于洽州入懿州蛮酋田元猛元喆合狤狑拒官军浩分兵击之杀狤狑降元猛元喆遂城懿州进讨 
黔江蛮复城黔江惇上其功擢引进副使熙河钤辖李宪讨山后羌浩将右军至合龙岭会战遣降羌且扬轻骑突敌帐俘其酋凌结贝李密桑 
馘三千迁东上合门使为副总管知河州安抚洮西五路大举浩将前军复兰州迁引进使陇州防御使知兰州兼熙河泾原安抚副使坐西阙 
失守及报上不实再贬秩旋以战吃齐老井连立功复之哲宗即位拜忠州防御使捧日天武都指挥使马军都虞候进黔州观察使厯鄜延太 
原永兴环庆路副都总管再知兰州卒赠安化军留后
</div>
    <div class="pagination">
<a href="续通志_page830.html">上一页</a><span>...</span><a href="续通志_page826.html">826</a><a href="续通志_page827.html">827</a><a href="续通志_page828.html">828</a><a href="续通志_page829.html">829</a><a href="续通志_page830.html">830</a><span class="current-page">831</span><a href="续通志_page832.html">832</a><a href="续通志_page833.html">833</a><a href="续通志_page834.html">834</a><a href="续通志_page835.html">835</a><a href="续通志_page836.html">836</a><span>...</span><a href="续通志_page832.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
