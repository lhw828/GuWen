<!DOCTYPE html>
<html>
<head>
    <meta charset="UTF-8">
    <title>续通典 - 第 162 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 162 页/共 410 页</h1>
    <div class="content">
　　元世祖中统二年二月车驾幸开平 【后升为上都】 诏减免民闲差发罢守隘诸军秦蜀行省供民钱给军以今年税赋偿之免平阳太原军站户重科租税四年二月幸上都八月自上都还自后岁以为常成宗武宗以后俱如之

　　明

　　明成祖永乐六年诏明年二月巡北京改定巡狩仪车驾将发奏告天地社稷太庙孝陵祭大江旗纛等神軷祭于承天门缘涂当祭者遣官祭将至北京设坛祭北京山川等神车驾至奏告天地祭境内山川晏群臣耆老赐百官及命妇钞所过郡县官吏生员耆老朝见分遣廷臣考核守令贤否即加黜陟分命给事中监察御史存问高年赐币帛酒肉七年二月帝启行命皇太子监国三月至北京御奉天殿受朝贺世宗嘉靖十八年帝幸承天所过望祭北岳中岳河渎遣官祭济渎武当山至承天诣献皇帝庙谒告越四日行告天礼奉献皇帝配更服皮弁诣国社稷及山川坛行礼次日谒显陵次日从驾官上表贺遂颁诏如仪回京亲谢上帝皇祖皇考遣官告郊庙社稷群神如初

　　△封禅【宋　明】

　　宋

　　明

　　宋

　　宋太宗太平兴国八年兖州父老及瑕邱等七县民诣阙请封禅上谦让不允既而群臣颂功德请封禅者不可胜计雍熙元年诏以十一月有事于泰山寻以干元文明二殿灾遂诏罢之真宗大中祥符元年兖州父老及诸道贡举人二千余人诣阙陈请封禅宰臣王旦又率百官诸军将校州县官吏番夷僧道父老二万四千余人五上表请诏今年十月有事于泰山命翰林太常礼院详定仪注帝习仪于崇德殿十月戊子朔禁天下屠杀一月辛卯发京师帝自告庙即蔬食并禁音乐丁未次奉高宫斋于穆清殿庚戌帝服通天冠绛纱袍乘法驾至山门幄次 【山上置圜台径五丈高九尺四陛上饰以青四面如其方色一壝广一丈围以青绳三周燎坛在其东南高丈二尺方一丈开上南出户方六尺山下封祀坛四成十二陛如圜丘制上饰以玄四面如其方色外为三壝燎坛如山上坛制社首坛八角三成八陛三壝四门如方丘制又为瘗埳于壬地外壝之内又以玉为五牒各长尺二寸广五寸厚一寸刻字而填以金联以金绳缄以玉匮置石■〈石感〉中正座配位用玉册六副每简长一尺二寸广一寸二分厚三分简数量文多少匮长一尺三寸检长如匮厚二寸阔五寸缠金绳五周封以金泥印以受命宝用石■〈石感〉藏之■〈石感〉凿中广深足容玉匮又为石检十以擫■〈石感〉金绳缠之石泥封之泥用石末和五色土为之】 改服鞾袍乘步辇登山卤簿仪卫列山下天门险峻人给横板二长三尺许系彩两端施于背膺选从卒推引而上卫士皆给钉鞵供奉马止于中路自山趾盘道至太平顶凡两步一人彩绣相闲树当道者不伐止萦以缯每经陿险必降辇徒步是夕山下罢警场明日设昊天上帝位于圜台奉天书于座左 【是年正月有黄帛曳左承天门南鸱尾上帝命群臣拜迎于朝元殿启封号称天书】 太祖太宗并配西北侧向帝服衮冕升台奠献悉去侍卫命官享五方帝及诸神于封祀坛上饮福酒摄中书令王旦跪称曰天赐皇帝太一神策周而复始永绥兆人三献毕封金玉匮王旦奉玉匮置于石■〈石感〉摄太尉冯拯奉金匮以降将作监领徒封■〈石感〉帝登圜台阅视讫还御幄宰臣率从官称贺山下传呼万岁声动山谷壬子禅祭皇地祇于社首奉天书升坛以祖宗配癸丑御寿昌殿受朝贺大赦天下改干封县曰奉符县徽宗政和六年时蔡京当国将请封禅以文太平预具金绳玉检及他物甚备迄不能行

　　明

　　明成祖永乐十四年祠部郎中周讷请封禅尚书吕震请如讷言帝曰今天下虽无事然水旱疾疫亦间有之岂敢自谓太平之世且圣经未尝言封禅唐太宗亦不封禅魏征每以尧舜望其君尔欲处朕于唐太宗之下亦异于征之爱君矣议遂不行

　　△告礼【宋　元　明】

　　（臣）等谨案告礼历代相承唐宋以来巡狩封禅即位改元俱有告庙之文其制散见各条下今综考宋元明告礼每代各约举一二事汇为专条以符杜佑通典之旧云

　　宋

　　元

　　明

　　宋

　　宋太宗雍熙四年诏以来年正月择日行耤田礼所司详定仪注大礼使李昉言前典不载告礼今请前二日告南郊太庙仁宗明道元年诏以来岁二月行耤田礼而罢冬至亲郊遣官奏告天地宗庙诸陵景灵宫州郡就告狱渎宫庙其礼一如端拱之制 【端拱改元行耤田礼即雍熙四年所定】 而损益之徽宗时定五礼新仪凡命将出征太史择日造庙告官清斋行事先诣僖祖神位前以次诣翼宣诸祖室俱酌献读祝文若凯旋祭告惟陈俘馘及军实于南门之外其告礼并如仪宁宗庆元元年吏部员外郎李谦略言事莫重于登极礼莫急于告庙盖即位必告庙示敬亲也告庙必于岁首大其事也请来年正月躬行告庙之礼诏下礼官讨论

　　元

　　元武宗至大四年三月仁宗即位四月戊申以即位告天地于南郊戊午告于太庙

　　明

　　明成祖永乐六年改定巡狩仪车驾将发奏告天地社稷太庙孝陵世宗嘉靖十八年南巡先期帝亲奏告皇天于元极宝殿同日告闻皇祖太庙皇考睿宗庙遣官分告北郊成祖列圣群庙大社稷帝社稷朝日夕月天神地祇用祭服太常寺备脯醢酒果翰林院撰告文

　　△历代所尚【宋】

　　宋初有司上言国家受周禅周木德木生火则本朝运膺火德色当尚赤腊以戌日诏从之太宗雍熙元年布衣赵垂庆上书言本朝当越五代而上承唐为金德若梁继唐至本朝亦为金德国初符瑞色白者不可胜纪皆金德之应也望改正朔易车旗服色以承天统事下尚书集议常侍徐铉等议顷以唐末丧乱朱梁篡杀庄宗早编属籍亲雪国仇中兴唐祚重新土运以梁室比羿浞王莽不为正统自后相传晋以金汉以水周以木天造有宋运膺火德况国初祀赤帝为感生帝于今二十五年岂可轻议改易且五运迭迁亲承历数岂可越数姓之上继百年之运伏请祇守旧章以承天佑从之真宗天禧时光禄寺丞谢绛言国家当黜五代绍唐之土德以继圣祖犹汉之黜秦兴周之火德以继尧大理寺丞董行父又言宋当继唐为金德事下两制议谓汉虽尧之苗裔及序承正统乃越秦而继周非用尧之行今国家或用土德即当越唐承隋弥以非顺失其五德传袭之序若越五代而绍唐则晋汉及周咸帝中夏太祖受终周室岂可弗遵传继之序续于遐邈之统雍熙中徐铉等议之详矣其谢绛董行父等所请难以施行诏可

　　△享司寒【五代　宋】

　　五代

　　宋

　　五代

　　后唐明宗长兴元年冬十月丁酉始藏冰

　　周太祖显德元年诏筑坛北郊以孟冬祭司寒其藏冰开冰之祭俟冰室成即行之

　　宋

　　宋太祖建隆二年始置藏冰署修其祀常以四月以黑牡祭于玄冥神乃开冰以荐太庙太宗淳化三年秘书监李至言按诗七月曰四之日献羔祭韭周之四月今之二月也月令献羔开冰先荐寝庙详其开冰之祭当在春分帝命正其礼仁宗天圣新令春分开冰祭司寒于冰井务卜日荐冰于太庙季冬藏冰设祭亦如之神宗元丰中详定礼文所言熙宁祀仪孟冬选吉日祭司寒春秋左氏传曰古者日在北陆而藏冰西陆朝觌而出之其藏之也黑牡秬黍以享司寒其出之也桃弧棘矢以除其灾古者享司寒惟以藏冰启冰之日孟冬非有事于冰不应祭享今请惟季冬藏冰则享司寒牲用黑牡羊谷用黑秬黍仲春开冰则但用羔又孔颖达注月令曰启冰唯献羔桃弧棘矢以禳除凶邪非礼神之物当依孔氏说置于凌室之户从之徽宗大观四年议礼局言春秋左氏传以少皥有四叔其一为玄冥杜预郑玄皆以玄冥为水官故历代祀之为司寒则玄冥非天神矣今仪注享司寒礼毕燔燎是以祀天神之礼享人鬼也请罢燔燎而埋祝币从之 【按元明无司寒之祭明臣邱浚曰一岁之间有春夏秋冬之时即有寒暑温凉之气冥冥之间必有神以司之古者各因其时而致其祭本朝于春秋二时祭太岁及四时月将之神盖以四时之首合于太岁四时之令分于月将其即古者祭时兴寒暑之遗意欤】

　　△禜【唐　宋　金　元　明】

　　唐

　　宋

　　金

　　元

　　明

　　唐

　　唐玄宗天宝十三载秋大霖雨害稼六旬不止九月闭坊市北门盖井禁妇人入街市祭玄冥大社禜明德门代宗大历四年四月雨至于九月闭坊市北门置上台台上立黄幡以祈晴

　　宋

　　宋太祖太宗时凡京师水旱稍久帝亲祷者则有建隆观大相国太平兴国寺上清太乙宫甚则再幸或彻乐减膳进蔬馔遣官祷者则天齐五龙城隍佛神四庙大相国开宝报慈崇明崇夏五寺及建隆观令开封祭九龙浚沟黄沟子张子夏信陵君段干木扁鹊张仪吴起单雄信庙至道后又于寺观建道场复遣常参官诣岳渎致祠真宗咸平后祈祷又增玉清昭应景灵宫祥源观太一宫高宗绍兴后每祈水旱则迎天竺寺观音入城或明庆寺建道场或遣官就天竺祈祷端平三年以霖雨害稼命近臣祷于天地宗庙社稷及宫观岳渎等处

　　金

　　金世宗大定十七年夏六月京畿久雨遵祈雨仪祈晴命诸寺观启道场祈祷章宗明昌四年五月以久雨禜六月丙辰以晴祭岳镇海渎

　　元

　　元时凡遇淫雨不止祈祷山川岳渎社稷宗庙或命西僧致祷

　　明

　　明代凡水旱灾伤或躬祷或露告于宫中及奉天殿陛或遣官祭告郊庙陵寝及社稷山川无常仪英宗正统四年以京畿水灾祭告天地

　　△高禖【宋　金　明】

　　宋

　　金
</div>
    <div class="pagination">
<a href="续通典_page161.html">上一页</a><span>...</span><a href="续通典_page157.html">157</a><a href="续通典_page158.html">158</a><a href="续通典_page159.html">159</a><a href="续通典_page160.html">160</a><a href="续通典_page161.html">161</a><span class="current-page">162</span><a href="续通典_page163.html">163</a><a href="续通典_page164.html">164</a><a href="续通典_page165.html">165</a><a href="续通典_page166.html">166</a><a href="续通典_page167.html">167</a><span>...</span><a href="续通典_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
