<!DOCTYPE html>
<html>
<head>
    <meta charset="UTF-8">
    <title>文献通考 - 第 305 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 305 页/共 334 页</h1>
    <div class="content">    唐武后光宅元年九月二十九，有星如半月，见西方。
    肃宗上元元年闰四月二十一日，妖星见於西方，长数丈，至五月灭。
    昭宗乾宁元年七月，妖星见，非彗非孛，不知其名，时人谓之妖星，或曰恶星。天复元年五月，有三赤星，各有锋芒，在南方，既而西方、北方、东方亦如之。顷之，又各增一星，凡一十六星。少时，先从北灭。占曰：“星也，见则诸侯兵相攻。”己巳夕，有星当箕下，如炬火，炎炎上冲。人初以为烧火也，高丈馀乃陨。占曰：“机星也，主天下有乱。”  天元年四月，有星状如人，首赤身黑，在北斗下紫微中。占曰：“天冲也。天冲抱极泣帝前，血浊雾下天下冤。”後三日而黑风晦暝。  二年四月庚子夕，西北隅有星类太白，上有光似彗，长三四丈，色如赭。辛丑夕，色如缟。或曰五车之水星也，一曰昭明星也。  三年十二月昏，东方有星如太白，自地徐上，行极缓，至中天，如上弦月，乃曲行，顷分之为二。占曰：“有大孽。”
    後唐明宗天成元年三月，恶星入天库，流星犯天。
    宋高宗绍兴三十一年六月己巳，北斗天权星东北有一小星出光似彗。太史指以为含誉，非也。
    孝宗淳熙十四年五月，有星出浊际，大与日等，入时与日相摩荡。高宗在德寿宫登台见之，召能天文者修武郎王道问之，道跪奏曰：“是谓蓬星，见则有兵，然分非中国，夷狄应之耳。”出语所亲曰：“非兵也，丧耳，某不敢言。”是冬，高宗不豫，遂上仙。於是金人亦有大丧，虏亦应天道云。
    按杂星变者，出於五纬、彗孛、客星之外，前史间载之。至《宋 天文志》则失於纪录，而所书流星最多，往往错见於流星条下矣。独《中兴志》有此二则，故载之於此，而馀则见《流星门》云
    ●卷二百九十一 象纬考十四
    ○流星星陨
    《春秋》鲁庄公七年夏四月辛卯夜，恒星不见（恒，常也，谓常见之星。辛卯，四月五日，月光先尚微，盖时无，日光不以昏没）。夜明也。夜中，星陨如雨（如，而也。夜半乃有，星落而且雨，其数多，皆记异也。日光不匿，恒星不见，而云夜中者，以水漏知之）。与雨偕也（偕，俱也）。《公羊传》：恒星者何？列星也。列星不见，则何以知夜之中星反也（反者，星复其位）？如雨者何？非雨也，非雨则曷为谓之如雨？《不修春秋》曰：“雨星不及地尺而复（《不修春秋》谓史记言。古者谓史记为春秋）。”君子修之曰：“星如雨（明其状似雨耳。不当言雨星不言尺者。则为异，不以尺寸录之），何以书？记异也。《梁传》：恒星者，经星也（经，常也，谓常列宿）。日入至於星出，谓之昔不见者可以见也。夜中星陨如雨（如，而也。星既陨而复雨。陨，云敏反。复，扶又反），其陨也如南，是夜中与（星既陨而雨，必晦暝，安知夜中乎？与，音馀。暝，亡定反）？《春秋》著以传著，疑以传疑（明实录也。传，真专反），中之几也，而曰夜中著焉耳（几，微也。星既陨而雨，中微难知，而曰夜中，自以实著尔，非臆度而知。度，徙各反）。何用见其中也？失变而录其时，则夜中矣（失星变之始，而录其己陨之时，检录漏刻，以知夜中）。其不曰恒星之陨何也？我知恒星之不见，而不知其陨也。我见其陨而接於地者，则是雨说也（言我见从上来接於下，然後可以言雨星。今唯见在下，故曰陨星，我见之。见，音如字，注曰雨，於仕反，注同）。著於上，见於下，谓之雨；著於下，不见於上，谓之陨，岂雨说哉（解经不得言雨星而言陨星也。郑君日：众星列宿，诸侯之象。不见者是，诸侯弃天子礼仪法度也。刘向曰：陨者象诸侯，陨坠失其所也。又中夜而陨者，象不终其性命，中道而落）。
    僖公十六年春王正月戊申朔，陨石于宋，五（陨，落也。闻其陨，视之石，数之五，各随其闻见先後而记之。庄七年，星陨如雨，见星之陨而坠於四远若山若水，不见在地之验。此则见在地之验，而不见始陨之星。史各据事而书之也）。陨星也（但言星，则嫌星使石陨，故重言陨星）。
    秦始皇三十六年，荧惑守心，有坠星下东郡，至地为石。或刻其石曰：“始皇死而地分。”始皇闻之，遣御史逐问莫服，尽取石旁人诛之，燔其石。
    汉惠帝三年，陨石绵诸，一（绵诸，道也，属天水部）。
    孝武帝元光中，天星尽摇。上以问候星者。对曰：“星摇者，民劳也。”後伐四夷，百姓劳於兵革。
    武帝征和四年二月丁酉，陨石雍，二，天晏无，声闻四百里（雍，扶风之县。晏，天昏也）。
    昭帝始元中，流星下燕万载宫极，东去（李奇曰：“极，屋梁也，或曰，极，栋也。三辅间名栋为极。寻栋东去也。延笃谓之堂前阑也”）。法曰“国恐，有诛（详五星凌犯门）。”元平元年二月甲申晨，有大星如月，有众星随而西行。乙酉，如狗，赤色，长尾三枚，夹汉西行。大星如月，大臣之象，众星随之，众皆随从之象也。天文以东行为顺，西行为逆，此大臣欲行权以安社稷。占曰：“太白散为天狗，为卒起。卒起见，祸无时，臣运柄。为乱君。”到其四月，昌邑王贺行淫辟，立二十七日，大将军霍光乃白皇太后废贺。三月丙戌，流星出翼、轸东北，干太微，入紫宫。始出小，旦入大，有光，入有顷，声如雷，三鸣止。占曰：“流星入紫宫，天下大凶。”四月癸未，宫车晏驾。
    元帝建昭元年正月戊辰，陨石梁国，六。
    成帝建始元年九月戊子，有流星出文昌，色白，光烛地，长可四丈，大一围，动摇如龙蛇形，有顷，长五六丈，大四围所，诎折委曲，贯紫宫西，在斗西北子亥间，後诎如环，北方不合，留一刻许。占曰：“文昌为上将贵相。”时帝舅王凤为大将军，其後宣帝舅子王商为丞相，皆贵重任政，凤妒商，谮罢。商自杀，亲属皆废黜。  四年正月癸卯，陨石藁，四，肥累，一（皆县名，属真定）。阳朔三年二月壬戌，陨石白马，八（东郡之县名）。  四年闰月庚午，飞星大如缶，出西南，入斗下。占曰：“汉使匈奴。”明年，单于死，汉遣使往吊。  鸿嘉二年五月癸未，陨石杜衍，三（南阳之县名）。永始二年二月癸未，夜过中，星陨如雨，长一二丈，绎绎未至地灭（师古曰：“绎绎，光采貌。”），至鸡鸣止。谷永对曰：“日月星晨烛临下土，其有石陨之异，则遐迩幽隐靡不咸睹。星辰附离於天，犹庶民附离王者也。王者失道，纲纪废顿，下将叛去，故星叛天而陨，以见其象。《春秋》记异，星陨最大，自鲁严以来，至今再见。臣闻三代所以丧亡者，皆繇妇人群小，湛湎於酒（湛读曰沈，又音耽，下亦同）。《书》云：‘乃用妇人之言，四方之逋逃多罪，是信是使（师古曰：”《周书》、《泰誓》也，言纣惑於妲己，而近亡逃罪人，信用之。”）’。诗曰‘赫赫宗周，褒姒灭之（师古曰：“《小雅》、《正月》之诗也。己解於上。灭，许悦反）。’‘颠覆厥德，荒沈于洒（师古曰：“《大雅》、《板》之诗也。刺王倾败其德，荒废政事而耽酒。”）。’及秦所以二世而亡者，养生太奢，奉终太厚。方今国家兼而有之，社稷宗庙之大忧也。”京房《易传》曰：“君不任贤，厥妖天雨星。”  元延元年三月，陨石都关一（山阳县名）。四月丁酉日时，天暝晏，殷殷如雷声，有流星头大如缶，长十馀丈，皎然赤白色，从日东南去，四面或大如盂，或如鸡子，如雨下，至昏止。郡国皆言星陨。《春秋》星陨如雨，为王者失势，诸侯起伯之异也。其後王莽遂专国柄。王氏之兴萌於成帝时，是以有星陨之变，後莽遂篡国。  绥和元年正月辛未，有流星从东南入北斗，长数十丈，二刻所息。占曰：“大臣有系者。”其年十一月庚子，定陵侯淳于长坐执左道下狱死。
    哀帝建平元年正月丁未，陨石北地，十。其九月甲辰，陨石虞，二（梁国县名）。
    平帝元始二年六月，陨石钜鹿，二。
    自惠尽平，陨石凡十一，皆有光雷声，成、哀尤屡见。
    光武建武十年三月癸卯，流星如月，从太微出，入北斗魁第六星，色白。旁有小星射者十馀枚，灭则有声如雷，食顷止（孟康曰：“流星，光迹相连也，绝迹而去为飞也。”）。流星为贵使，星大者使大，星小者使小。太微天子廷，北斗魁主杀。星从太微出，抵北斗魁，是天子大使将出，有所伐杀（《古今注》曰：“正月壬戌，月犯心後星。闰月庚辰，火入舆鬼，过轸北。庚申，月在斗，赤如丹者也。”）。十二月己亥，大流星如缶，出柳，西南行入轸，且灭时分为十馀，如遗火状，须臾有声，隐隐如雷。柳为周，轸为秦、蜀。大流星出柳入轸者，是大使从周入蜀。是时光武帝使大司马吴汉发南阳卒三万人，乘船溯江而上击蜀。十二年十一月丁丑，败公孙述兵、杀述。明日，汉入屠蜀城，诛述大将公孙晃、延岑等，所杀数万人，夷灭述妻宗族万馀人以上。是大将出伐杀之应也。其小星射者，及如遗火分为十馀，皆小将相随之象。有声如雷隐隐者，兵将怒之徵也。十二年正月（《古今注》曰：“丁丑，月犯轩辕大星。”）己未，小星流百枚以上，或西北，或正北，或东北，二夜止（《古今注》曰：“二月辛亥，月入氐，晕珥围角、亢、房。”）。六月戊寅晨，小流星百枚以上，四面行。小星者，庶民之类。流行者，移徙之象也。或西北，或东北，或四面行，皆小民流移之徵。是时西讨公孙述，北征卢芳。匈奴助芳侵边，汉骑将军马武，骑都尉刘纳、阎兴军下曲阳、临平、呼沱，以备胡。匈奴入河中东，中国未安，米荒贵，民或流散。後三年，吴汉、马武又徙雁门、代郡、上谷、关西县吏民六万馀口，置常山关、居庸关以东，以避胡寇。自是小民流移之应。十月丁卯，大星流有光，发东井，西行，声隆隆。郗萌占曰：“流星出东井，所之国水。”中元二年十月戊子，大流星从西南东北行，声如雷。流星为使。中郎将窦固、扬虚侯马武等将兵西征也。
    孝明永平元年四月丁酉，流星大如斗，起天市楼，西南行，光照地。流星为外兵，西南行为西南夷。是时益州发兵，击姑复蛮夷大牟替陵，斩首诣洛阳。七年正月戊子，流星大如杯，从织女西行，光照地。织女，天之贵女，流星出之，女主忧。其月癸卯，光烈皇后崩。
    孝章建初元年二月甲寅，流星过紫宫中，长数丈，散为三，灭。为大人忌。後四年，明德皇后崩。  六年七月丁酉夜，有流星起轩辕，大如拳，历文昌，馀气正白向西，如文昌，久久乃灭。
    孝和永元元年正月辛卯，有流星起参，长四丈（《古今注》曰：“大如拳，起参东南。”），有光，色黄白（《古今注》曰：“癸亥，镇在参，又有流星大如桃，色赤，起太微东蕃。”石氏曰：“镇守参，有土功事。”）。二月，流星起天，东北行三丈所灭，色青白。壬申夜，有流星起太微东蕃，长三丈。三月（《古今注》曰：“戊子，土在参。”）丙辰，流星起天津（《古今注》曰：“星大如桃，起天津，东至斗，黄白，频有光。”）壬戌，有流星起天将军，东北行（《古今注》曰：“色黄，无光。”）。参为边兵，天为兵，太微天廷，天津为水，天将军为兵，流星起之皆为兵。其六月，汉遣车骑将军窦宪、执金吾耿秉，与度辽将军邓鸿出朔方，并进兵临私渠北海，斩虏首万馀级，获生口牛马羊百万头。日逐王等八十一部降，凡三十馀万人。追单于至西海。是岁七月，又雨水漂人民，是其应也。  二年二月丁酉，有流星大如桃，起紫宫东蕃，西北行五丈稍灭（《古今注》曰：“三月甲子，火在亢南端门第一星南。乙亥，金在东井。”）。四月丙辰，有流星大如瓜，起文昌东北，西南行，至少微西灭。有顷音如雷声，已而金在轩辕大星东北二尺所（《古今注》曰：“丁丑，火在氐东南星东南。”）。八月丁未，有流星如鸡子，起太微西，东南行四丈所消。十月癸未，有流星大如桃，起天津，西行六丈所消。十一月辛酉，有流星大如拳，起紫宫西，行到胃消。  三年九月丁卯，流星大如鸡子，起紫宫西南，至北斗柄间消（《尾紫宫》占曰：“有流星出紫宫，天子使也。色赤言兵，色白言丧，色黄言虫，色青言忧，色黑言水。出皆以所之野命东、西、南、北。”）。紫宫天子宫，文昌、少微为贵臣，天津为水，北斗主杀。流星起，历紫宫、文昌、少微、天津，文昌为天子使，出有兵诛也。窦宪为大将军，与其弟笃、景、女弟婿郭举等坐谋不轨，伏诛。  六年六月己丑，流星大如桃，起参北，西至参尾南，稍有光。  七年正月丁未，有流星起天津，入紫宫中灭，色青黄，有光。  八年九月辛丑，夜有流星大如拳，起娄。  十一年五月丙午，流星大如瓜，起氏，西南行，稍有光，白色（《古今注》曰：“六月庚辰月入毕中。”）。占曰：“流星白，为有使客，大为大使，小亦小使。疾期疾，迟亦迟。大如瓜为近小，行稍有光为迟也。又正王日，边方有受王令者也。明年二月，蜀郡旄牛徼外夷白狼搂薄种王唐缙等率种人口十七万归义内属，赐金印紫绶钱帛。  十四年十一月丁丑，有流星大如拳，起北斗魁中，北至阁道，稍有光，色赤黄，须臾西北有雷声。  十六年十月辛亥，流星起钩陈，北行三丈，有光，色黄。  元兴元年二月庚辰，有流星起角、亢五丈所。四月辛亥，有流星起斗东，北行到须女。七月己已，有流星起天市五丈所，光色赤。闰月辛亥，水、金俱在氐（巫咸曰：“辰星守氐，多水灾。”《海中占》曰：“天下大旱，所在不收。”《荆州星占》：“太白守氐，国君大哭。”）。流星起斗，东北行至须女。须女，燕地。天市为外军。水、金会，为兵诛。其年辽东貊人反，钞六县，发上谷、渔阳、右北平、辽西乌桓讨之。
    殇帝延平元年九月，陨石陈留四。传曰陨星也。董仲舒以为从高反下之象。或以为庶人惟星，陨，民困之象也。
    顺帝永和三年二月辛丑，有流星大如斗，从西北东行，长八九尺，色黄赤，有声隆隆如雷。
    桓帝延熹七年二月癸亥，陨石右扶风，一，又陨石，二，皆有声如雷。
    灵帝光和元年四月癸丑，流星犯轩辕第二星，东北行，入北斗魁中。流星为贵使，轩辕为内宫，北斗主杀。是天子大使将出，有伐杀也。至中平元年，黄巾贼起，上遣中郎将皇甫嵩等征之，斩首十馀万级。  中平中夏，流星赤如火，长三丈，起河鼓，入天市，抵触宦者星，色白，长三丈，後尾曲屈，食顷乃灭，状似枉矢。占曰：“枉矢流发，其宫射，所谓矢当直而枉者，操矢者邪枉人也。”六年，大将军何进谋尽诛中官，中官觉，於省中杀进，俱两破灭，天下遂大坏乱。
    蜀後主建兴十三年，诸葛亮率大众伐魏，屯於渭南。有长星赤而芒角，自东北西南流，投亮营，三投再还，往大还小。占曰：“两军相当，有大流星来走军上反坠军中者，皆破败之徵也。”九月，亮卒於军，焚营而退，群帅交怒，多诛残。
    魏明帝景初二年，宣帝围公孙文懿於襄平。八月丙寅夜，有大流星长数十丈，白色有芒鬣，从首山东北流，坠襄平城东南。占曰：“围城而有流星来走城上及坠城中者破。”又曰：“星坠，当其下有战场。”又曰：“凡星所坠，国易姓。”九月，文懿突围走，至星坠所被斩，屠城，坑其众。
    元帝景元四年六月，有大流星二，并如斗，见西方，分流南北，光地，隆隆有声。按占：“流星为贵使，星大者使大。”是年，锺、邓克蜀，二星盖二帅之象。二帅相背，又分流南北之应。锺会既叛，三军愤怒，隆隆有声，兵将怒之徵也。晋武帝泰始四年七月，星陨如雨，皆西流。占曰：“星陨为百姓叛。西流，吴人归晋之象也。”二年，吴夏口督孙秀率部曲二千馀人来降。太康九年八月壬子，星陨如雨。《刘向传》言：“下去其上之象。”後三年，帝崩而惠帝立，天下自此乱矣。
    惠帝泰安二年十一月辛已，有星昼陨中天北下，光变白，有声如雷。按占曰：“营首，营首所在，下有大兵，流血。”明年，刘、石攻略并州，多所残灭。王浚起燕代，引鲜卑攻掠邺中，百姓涂地。有声如雷，怒之象也。  永兴元年七月乙丑，星陨有声。二年十月，星又陨有声。占同上。是後，遂亡中夏。
    怀帝永嘉元年九月辛卯，有大星如日，自西南流於东北，小者如斗，相随，天尽赤，声如雷。占曰：“流星为贵使，星大者使大。”是年五月，汲桑杀东燕王腾，遂据河北。十一月，始遣和郁为征北将军，镇邺西。田甄等大破汲桑，斩於乐陵。於是以甄为汲郡太守，弟兰钜鹿太守。小星相随者，小将副帅之象也。司马越忿魏郡以东平原以南皆党於桑，以赏田甄等，於是侵掠桑地。有声如雷，忿怒之象也。十二月丁亥，星流震散。按刘向说，天官列宿在位之象，其众小星无名者众庶之类，此百官众庶，将流散之象也。是後天下大乱，百官万姓流移转死矣。  四年十月庚子，大星西北坠，有声。寻而帝蒙尘於平阳。
    元帝永昌元年七月甲午，有流星大如瓮，长百馀丈，青赤色，从西方来，尾分为百馀岐，或散。时王敦乱，百姓流亡之应也。
    成帝咸康三年六月辛未，流星大如二斗魁，色青赤，光地，出奎中，没娄北。按占：“为饥，五不藏。”是月大旱饥。  六年二月庚午朔，有流星大如缶，光地，出天市，西北入太微。占曰：“大人当之。”八年六月，成帝崩。
    穆帝永和八年六月辛已，日未入，有流星大如三斗魁，从辰巳上，东南行。晷度推之，在箕、斗之间，盖燕分也。按占“为营首。营首之下流血滂沱”。是时慕容俊僭称大燕，攻伐无巳。  十年四月癸未，流星大如斗，色赤黄，出织女，没造父，有声如雷。占曰：“燕、齐有兵，百姓流亡。”其年十二月，慕容俊遂据临漳，尽有幽、并、青、冀之地。缘河诸将奔败，河津隔绝。慕容恪攻齐。
    海西公太和四年十月壬申，有大流星西下，有声如雷。明年，遣使免袁真为庶人。桓温征寿春，真病死，息瑾代立，求救於苻坚。温破苻坚军。六月，寿春城陷。
    孝武太元六年十月乙卯，有奔星东南，经翼、轸，声如雷。占曰：“楚地有兵，军破，百姓流亡。”十二月，苻坚荆州刺史梁成、襄阳太守阎震率众伐竟陵，桓石虔击大破之，生擒震，斩首七千，获生口万人。声如雷，将帅怒之象也。十三年闰月戊辰，天狗东北下，有声。占曰：“有大战，流血。”自是後，慕容垂、翟辽、姚苌、苻登、慕容永并阻兵争强。十四年正月，彭城妖贼又称伪号於皇邱，刘牢之破灭之。三月，张道破合乡、太山，向钦之击破之。
    安帝隆安五年三月甲寅，流星赤色众多，西行经牵牛、虚、危、天津、阁道，贯太微、紫宫。占曰：“星庶人类，众多西行，众将西流之象。经天子庭，主弱臣强，诸侯兵不制。”其年五月，孙恩侵吴郡，杀内史。六月至京口。於是内外戒严，营阵屯守，刘裕追破之。元兴元年七月，大饥，人相食。浙江以东流亡十六七，吴郡、吴兴户口减半，又流奔而西者万计。十月，桓元遣将击刘轨，破走之。轨奔青州。
    石勒末年，星陨於邺东北六十里，初赤黑，黄如幕，长数十丈，交错如雷震声，坠地，气热如火，尘起连天。时有耕者往视之，土犹然沸，见一石方尺馀，青色，而轻击之，声如磬。未几，石勒死，虎杀其子而自立。
    宋文帝永嘉十年十二月，有流星大如瓮，尾长二十馀丈。
    梁武帝天监十年九月丙申，天西北隆隆有声，赤气下至地。占曰：“天狗也，所往之乡有流血，其君失地。”其年十二月，马仙卑大破魏军，斩馘十馀万，克复朐山城。中大通四年七月甲辰，星陨如雨。占曰：“星陨，阴失其位，灾害之象萌也。星陨如雨，人民叛，下有专讨。大人忧。”其後侯景狡乱，以忧崩，人众奔散，皆其应也。太清三年，有流星长三十丈，堕武军。
    元帝承圣元年十二月，星陨吴郡。  三年十一月，周人围江陵，有流星坠城中。
    陈文帝天嘉六年三月丁卯，日入後，众星未见，有流星白色，大如斗，从太微间南行，尾长尺馀。占曰：“有兵与丧。”明年帝崩，少帝废。
    後魏道武帝登国四年三月丁未，有大流星东南行，尾属地六七丈，有声。九年，有星坠於河北，声如雷震，光明烛天地。
    文成帝兴安元年五月辛亥，流星大如五斗许，西南为六七段，有声。
    献文帝大安元年十一月乙酉，有流星照地，啾啾有声。
    孝静帝武定四年九月丁未，高祖围玉壁城，有星坠於营，众驴皆鸣。占曰：“破军杀将。”高祖不豫，次年崩。
    周武帝天和三年二月庚午，有流星大如斗，出在摄提，流至天津灭，有声如雷。建德六年十二月癸丑，流星大如月，西流，有声，蛇行屈曲，光地。占曰：“兵大起，下有战场。”戊辰平旦，有流星大如三斗器，色赤，出紫宫，疑着天，乃北下。占曰：“人主去其宫殿。”是月，营州刺史高宝宁反。其明年帝总戎北伐。後年帝崩。
    宣帝大成元年六月丁卯，有流星一，大如鸡子，出氐中，西北流，有尾迹，长一丈所，入月中即灭。占曰：“不出三年，人王忧。”又曰：“有亡国。”静帝幽闭之应。己丑，有流星一，大如斗，色青，有光明照地，出营室，抵壁入浊。  二年四月乙丑，有星大如斗，出天厨，流入紫宫，抵钩陈乃灭。占曰：“有大丧，兵大起，将军戮。”又曰：“臣犯上，主有忧。”其五月，帝崩。隋公执国政，大丧，臣犯主之应。赵王、越王以谋执政被诛。又荆、豫、襄三州诸蛮反，尉迟迥王谦司马消难各举兵畔，不从执政，终以败亡。此皆大兵起，将军戮之应也。五月甲辰，有流星一，大如三斗器，出太微端门，流入翼，色青白，光明照地，声若风吹幡旗。占曰：“有立王若徙王。”又曰：“国失君。”其月己酉，帝崩。刘矫制以隋公受遗诏辅政，终受天命，立王、徙王，失君之应也。七月壬子，岁星、太白合於张，有流星大如斗，出五车，东北流，光明烛地。隋文帝开皇元年十一月己巳，有流星，声如ㄨ墙，光烛地。占曰：“流星有光有声，名曰天保，所坠国有喜。”其九年，平陈，天下一统。五年八月戊申，有流星数百，四散而下。占曰：“小星四面流行者，庶人流移之象。”其九年，平陈，江南士人悉播迁京师。十九年十二月乙未，星於渤海。占曰：“王失其位，灾害之徵也。”又曰：“大人忧。”
    炀帝大业十一年十二月戊寅，大流星如斛，坠贼卢明月营，破其冲朋，压杀十馀人。占曰：“奔星所坠，破军杀将。”其年，王充击卢明月城，破之。十二年五月癸巳，大流星陨於吴郡，为石。占曰：“有亡国，有死王，有大战，破军杀将。”其後大军破逆贼刘元进於吴郡。八月壬子，有大流星如斗，出王良、阁道，声如ㄨ墙。癸丑，大流星如瓮，出羽林。  十三年五月辛亥，大流星如瓮，坠於江都。占曰：“其下有大兵战，流血破军杀将。”明年帝遇弑。
    唐高祖武德三年十月已未，有星陨於东都，隐隐有声。
    太宗贞观二年，天狗陨於夏州城中。  十四年八月，有星陨於高昌城中。十六年六月甲辰，西方有流星如月，西南行三丈乃灭。占曰：“星甚大者，为人主。”十八年五月，流星出东壁，有声如雷。占曰：“声雷者，怒象。”  十九年四月己酉，有流星向北斗杓而灭。
    高宗永徽三年十月，有流星贯北极。  四年十月十日，睦州女子陈石真反，婺州刺史崔义元讨之，有星陨於贼营。  乾封元年正月癸酉，有星出太微，东流，有声如雷。  咸亨元年十一月，西方有流星，声如雷。  调露元年十一月戊寅，流星入北斗魁中。乙已，流星烛地有光，使星也。
    武后延载元年六月，幽州都督孙讨奚契丹，出师之夕，有大星陨於营中。
    中宗神龙三年三月丙辰，有流星声如颓墙，光烛天地。  景龙二年二月癸未，有大星陨於西南，声如雷，野雉皆ず。  景元年八月己未，有流星出五车，至上台灭。九月甲申，有流星出中台，至相灭。  大极元年正月辛卯，有流星出太微，至相灭。
    元宗开元二年五月乙卯晦，有星西北流，或如瓮，或如斗，贯北极，小者不可胜数，天星尽摇，至曙乃止。占曰：“星，民象；流者，失其所也。”《汉书》曰：“星摇者民劳。”  十二年十月壬辰，流星大如桃，色赤黄，有光烛地。占曰：“色赤为将军使。”  天宝三载闰二月辛亥，有星如月，坠於东南，坠後有声。
    肃宗至德二载，贼将武令围南阳。四月甲辰夜中，有大星，赤黄色，其长数十丈，光烛地，坠贼营中。十一月壬戌，有流星大如斗，东北流，长数丈，蛇行屈曲，有碎光迸出，占曰：“是谓枉矢。”
    代宗广德二年六月丁卯，有妖星陨於汾州。十二月丙寅，自乙夜至曙，有星流如雨。  大历二年九月乙丑，昼有星如一斗器，色黄，有尾长六丈馀，出南方，没於东北。东北於中国，则幽州分也。  三年九月乙亥，有星大如斗，北流，有光烛地，占为贵使。  六年九月甲辰，有星西流，大如一斗器，光烛地，有尾，迸光如珠，长五丈，出婺女，入天市南垣灭。  八年六月戊辰，有流星大如一升器，有尾，长丈馀，入太微。十二月壬申，有流星大如一升器，有尾，长二丈馀，出紫微入浊。十年三月戊戌，有流星出於西方，如二升器，有尾，长二丈，入浊。  十二年二月辛亥，有流星如桃，尾长十丈，出匏瓜，入太微。
    德宗建中四年八月庚申，有星陨於京师。  兴元元年六月戊午，星或什或伍而陨。  贞元三年闰五月戊寅，枉矢坠於虚、危。  十四年闰五月辛亥，有星坠於东北，光烛如昼，声如雷。
    宪宗元和二年十二月己已，西北有流星亘天，尾散如珠。占曰：“有贵使。”  四年八月丁丑，西北有大星，东南流，声如雷鼓。  六年三月戊戌，日晡，天阴寒，有流星大如一斛器，坠於兖、郓间，声震数百里，野雉皆ず，所坠之上，有赤气如立蛇，长丈馀，至夕乃灭。时占者以为“日在戌，鲁分也”。不及十年，其野主杀而地分。  九年正月，有大星如半席，自下而升，有光烛地，群小星随之。四月辛已，有大流星，尾迹长五丈馀，光烛地，至右摄提西灭。十二年九月己亥甲夜，有流星起中天，首如瓮，尾如二百斛舡，长十馀丈，声如群鸭飞，明若火炬，过月下西流，须臾，有声砻砻，坠地，有大声如坏屋者三，在陈、蔡间。十四年五月已亥，有大流星出北斗魁，长二丈馀，南抵轩辕而灭。占曰：“有赦。赦视星之大小。”十五年七月癸亥，有大星出钩陈，南流至娄灭。
    穆宗长庆元年正月丙辰，有大星出狼星北，色赤，有尾迹，长三丈馀，光烛地，东北流至七星南灭。四月，有大星坠於吴，声如飞羽。七月乙已，有大流星出参西北，色黄，有尾迹，长六七丈，光烛地，至羽林乃灭。八月辛已，东北方有大星自中出，色白，光烛地，前锐後大，长二丈馀，西北流入中灭。  二年四月辛亥，有流星出天市，光烛地，隐隐有声，至郎位灭。市者，小人所聚。郎在天建中，主宿卫。六月丁酉，有小星陨於房、心间。闰十一月丙申，有流星大如斗，抵中台上星。  三年八月丁酉夜，有大流星如数斗器，起西北，经奎、娄，东南流，去月甚近，迸光散落，坠地有声。  四年四月，紫微中，星陨者众。七月乙卯，有大流星出天舡，犯斗魁枢星而灭。占曰：“有舟楫事。”丙子，有大流星出天将军东北，入浊。
    敬宗宝历元年正月乙卯，有流星出北斗枢星，光烛地，入浊。占曰：“有赦。”二年五月癸已，西北有流星，长三丈馀，光烛地，入天市中灭。占为有诛。七月丙戌，日初入，东南有流星，向南灭，以晷度推之，在箕、斗间。八月丙申，有大流星出王良，长四丈馀，至北斗杓灭。王良，奉车御官也。
    文宗太和四年六月辛未，自昏至戊夜，流星或大或小，观者不能数。占曰：“民失其所，王者失道，纲纪废则然。”又曰：“星在野象物，在朝象官。”七年六月戊子，自昏及曙，四方流星，大小纵横百馀。八年六月辛已，夜中，有流星出河鼓，赤色，有尾迹，光烛地，迸如散珠，北行近天灭，有声如雷。河鼓为将军。天者，帝之武备。  九年六月丁酉，自昏至丁夜，流星二十馀，纵横出没，多近天汉。  开成二年九月丁酉，有星大如斗，长五丈，自室、壁西北流，入大角下没。行类枉矢，中天有声，小星数百随之。十一月丁丑，有大星陨於兴元府署寝室之上，光烛庭宇。三年五月乙丑，有大星出於柳、张，尾长五丈馀，再出再没。  四年二月乙亥，丁夜至戊夜，四方中天，星流大小凡二百馀，并西流，有尾迹，长二丈至五丈。八月辛未，流星出羽林，有尾迹，长八丈馀，有声如雷。羽林，天军也。十二月壬申，蚩尤旗见。
    武宗会昌元年六月戊辰，自昏至戊夜，小星数十，纵横流散。占曰：“小星，民象。”七月庚午，北方有星，光烛地，东北流，经王良，有声如雷。十一月壬寅，有大星东北流，光烛地，有声如雷。  四年八月丙午，有大星如炬火，光烛天地，自奎、娄扫北方七宿而陨。  六年二月辛丑夜中，有流星赤色如桃，光烛地，有尾迹，贯紫微入浊。
    懿宗咸通六年七月乙酉，甲夜，有大流星长数丈，光灿如电，群小星随之，自南徂北。其象南方有以众叛而之北也。  九年十一月丁酉，有星出，如匹练，亘空，化为而没，在楚分。是谓长庚，见则兵起。  十三年春，有二星从天际而上，相从至中天，状如旌旗，乃陨。九月，蚩尤旗见。
    僖宗乾符二年冬，有二星，一赤一白，大如斗，相随东南流，烛地如月，渐大，光芒猛怒。  三年，昼有星如炬火，大如五升器，出东北，徐行，陨於西北。  四年七月，有大流星如盂，自虚、危，历天市，入羽林灭。占为外兵。  中和元年，有异星出於舆鬼，占者以为恶星。八月己丑夜，星陨如雨，或如杯如碗者，交流如织。庚寅夜亦如之。至丁酉止。  三年十一月夜，星陨於西北，如雨。光启二年九月，有大星陨於扬州府署延如阁前，声如雷，炎光烛地。十月壬戌，有星出於西方，色白，长一丈五尺，屈曲而陨。占曰：“长庚也，下则流血。”三年五月，秦宗权拥兵於汴州北郊，昼有大星陨於其营，声如雷，是谓营头。其下破军杀将。
    昭宗乾宁元年夏，有星陨於越州，後有光，长丈馀，状如蛇。或曰枉矢也。三年六月，天暴雨，雷电，有星大如碗，起西南，坠於东北，色如鹤练，声如群鸭飞。占为奸谋。  光化元年九月丙子，有大星坠於北方。  三年三月丙午，有星如二十斛舡，色黄，前锐後大，西南行。十一月，中天有大星，自东缓流如带，屈曲，光凝著天，食顷乃灭。是谓枉矢。  天复三年二月，帝至自凤翔，其明日，有大星如月，自东浊际西流，有声如雷，尾迹横贯中天，三夕乃灭。  天元年五月戊寅，乙夜雨晦暝，有星长二十丈，出东方，西南向，首黑、尾赤、中白，枉矢也。一曰长星。二年三月乙丑，夜中有大星出中天，如五斗器，流至西北，去十丈许而止，上有星芒，炎如火，赤而黄，长丈五许，而蛇行，小星皆动而东南，其陨如雨，少顷没。後有苍白气如竹丛，上冲天中，色瞢瞢。占曰：“亦枉矢也。”
    梁太祖乾化元年十一月，甲辰夜，东方有流星如数升器，出毕宿口，曳光三丈馀，有声如雷。
    後唐庄宗同光三年六月甲申，众星交流；丙戌，众星交流。庚寅夜一鼓，西南有流星约七十馀，皆有尾迹，西南流；其年七月，皇太后崩。辛卯，众小星流於西南。九月丁未，天狗堕，有声如雷，野雉皆ず。
    明宗天成元年六月乙未，众小星交流。  二年三月庚申，众小星流於西北。三年，自正月至於六月，宗人、宗正摇不止。  长兴元年九月辛酉，众小星交流而陨。丙戌夜二鼓初，东北方有小流星入北斗魁灭。至五鼓初，西北方次北有流星，状如半升器，初小後大，速流入奎灭，尾迹凝天，屈曲似而散，光明烛地。又东北有流星，如大桃，出下台星，向西北速流，至斗柄第三星旁灭。五鼓後至明，中天及四方有小流星百馀，流注交横。六月庚午，众星交流。七月乙亥朔，众星交流。
    闵帝应顺元年二月丁酉，众星流於西北。
    末帝清泰元年九月辛丑，夜五鼓初，有大星如五斗器，西南流，尾迹长数丈，色赤，移时盘屈如龙形，蹙缩如二铧，相斗而散。又一星稍小，东流，有尾迹凝成白气，食顷方散。
    晋高祖天福三年三月壬申，夜四鼓後，东方有大流星，状如三升器，其色白，尾迹长二尺馀，屈曲流出河鼓星东三尺东流丈馀灭。
    周世宗显德元年正月庚寅，有大星坠，有声如雷，牛马皆逸，京城以为晓鼓，皆伐鼓应之。  三年正月癸亥，五鼓後有大星出南斗，东北流丈馀灭。
    宋太祖建隆元年正月戊午，有星出东北方，如半升器，青赤色，北行，初小後大，尾迹断续，光烛地。九月癸亥，有星出昴，大如缶。十二月戊辰，有星如半升器，青赤色，出参旗西南，慢行而没，苍光烛地。  三年五月乙丑，天狗堕西南。占曰：“其地有兵。”後王师讨西蜀，孟昶既降，草寇连年方定。  四年二月丙午，有星如桃，色赤，如弧矢，东南没，有光明。  乾德二年二月乙丑，有星如三升器，黄白色，出太微五帝南，速行至外厨没，其体散落，光烛地。三年六月丁巳，有星如桃，色黄赤，出北斗魁，经太微垣北，过角西，渐大，行五尺馀没，尾迹凝天，有光明。十二月丁已，有星出天河，青白色，南行至天仓没，初小後大，如半升器，光烛地。  四年正月乙未，有星出社星，青白色，速行，尾迹三丈馀，初小後大，没，有光明。四月甲寅，有星出天乳，青赤色，如升器，东南行，贯房没，光烛地。闰八月己丑，有星出天船，如升器，青白色，西北速行，没於文昌。  五年七月戊子，有星出大角，如升器，青白色，北行没，明烛地。  六年六月已卯，有星出河鼓，如升器，慢行，明烛地。  开宝三年九月庚午，广州民见众星皆北流。知星者言刘氏当举国以归中原，明年广南平。四年八月辛卯，有星出织女，西北行，尾迹三丈馀，没，久有声。  五年八月乙已，有星出王良，西北行四丈，有声而散。占云：“有声，怒也。主使出。”七年九月甲午，有星出室，西北行，星体散落，有声，明烛地。
    太宗太平兴国二年三月丙午，有大星出天，光烛地。  三年十月甲寅，有星出天船，赤黄色，如二升器，至天，星体散，明烛地。七月辛巳，有星如称权，没於娄。八月壬寅，有星出紫微钩陈东，如碗大，赤黄色，向北速行，近北极没。占曰：“外国有使至。”是冬，三佛齐、吐蕃山後两林蛮来贡。雍熙元年十月丁酉，有星出昴，赤色，东南蛇行二丈馀没。占曰：“外国使至，又为奸邪之象。”  二年正月壬戌，有星出东井，其大倍於金星，至舆鬼没。占云：“四表来贡。”是岁占城、邛部川蛮西南蕃来贡。  四年六月庚戌，酉初有星出西北，色青白，入浊，当戌地，有声如雷。占曰：“戌地兵饥流血。”是後李继迁扰西鄙。八月乙亥，有星出天关东，色赤黄，尾贯月。端拱元年四月辛亥，亥时有星出天津，大如，赤黄色，蛇行，有声，明烛地，犯天津东北星。占云：“枉矢见，逆臣诛。”其年，陈廷山谋叛，磔於市。闰五月辛亥，丑时有星出奎，如半月，北行而没。占云，“有沟渎事”。乙卯，有星出紫微钩陈西，大如，色青，尾迹短，赤光照地，北行而没。九月癸丑，有星出西南，如太白，有尾迹，至中天，旁出一小星，行丈馀，又出一小星，相随至五车没。占“主兵战，贼败。”  二年四月辛亥，戌时有星出东南，如升器，色白，坠於氐、房间。占云：“宰相出。”明年春，赵普留守西京。壬申，有星出渐台，大如碗，色赤，东南急行，掩左旗，过河鼓没。  晁化元年九月辛已，有星出羽林，色青，南行，光夺月。占曰：“禁兵出。”十一月壬午，流星出天关，如半月，南行，历东井、郎位、摄提，至大角东北坠於地，光芒四照，声如ㄨ墙。占曰：“秦、燕分，兵疫水旱。”二年正月丙申，有星出水府西，大如杯，色赤黄，经参，其分为三星相从，至天苑东没，光烛地。七月癸酉，有星出雨侧，大如杯，色青白，缓行三尺馀没。占云：“为大风发屋折木。”  三年三月己酉，未时西北方有星，西北速行，大如杯，色青白，有尾迹。占云：“有阴谋，将不和，刑伤兵疫之象，属燕分。”四月已卯，有星出文昌西南，速行至柳，分为二星而没。六月己丑，有星出天市垣屠肆东，色青白，西北慢行丈馀，分为三星，从而没。  四年五月乙未，平明有星东南出南斗，大如杯，色青白，西北行而没。占云：“众星没，流星出者，为警动众庶之象。色青白，主兵，急流事速。”  五年八月己酉，常星未见，有星出东方，色青白，东北慢行，入浊没，约出奎、娄间。占为“兵众之象”。九月庚午，有星出昴北，大如杯，缓行，过卷舌，至砺石没。占云：“星大事大，缓行事缓，为候兵讨贼杀将之象。”  至道元年四月乙已，常星未见，有星出心北，大如杯，色青赤，急行而坠。占云“兵象。”七月癸丑，有星出危，大如杯，色青白，入羽林没。占云：“为兵大起，将军出。”  二年五月辛丑，有星出紫微北，尾迹丈馀，彗而有声，坠於室、壁间。占云：“所坠之地，破军杀将。”今坠北方，主北蕃君长灾。五月己未，日未及地五尺间，有星出中天，大如杯，色赤黄，有尾迹，东北速行二丈馀没。占云：“动众之象，荆楚有兵疫。”六月己卯，有星出牵牛西，历狗国，光芒丈馀，坠东南，及地无声。又有星出翼，贯天庙，坠於稷星东，光烛地。占云：“胡戎狂乱。”又云：“兵起，命将宣告庙。”九月丁酉，平明有星出北方，大如杯，东行三丈馀，分为三星，从而没。占云“皇王欲发使慰四方”。  三年九月丁丑，有星二陨於西南，一出南斗；一出牵牛，有光三丈许。
    真宗咸平五年三月丙午，有星昼出心，至南斗没，赤光丈馀。八月辛已，有星出营室，大如杯，色白，有光。九月丙申，有星出东方，西南行，大如斗，有声若牛吼，小星数十随之而陨。戊戌，又有星十数，入舆鬼至中台。凡一大星偕小星数十随之，其间两星如升器，大至狼星，壹至南斗没。占曰：“燕、朔民流徙。”又曰：“有兵不战。”逾年，契丹扰河朔请盟而去。壬子，有星出中天，如缶，尾迹数道如迸火，西流至狼、弧没。  六年五月乙未，有星出王良西，又出北极稍东北，至垣外没，有声如雷。占曰：“远邦有归伏者。”其年，高丽、三佛齐、大食、蒲端国并朝贡。七月壬辰，有星出昴，尾迹丈馀，色白，隐隐有声，至狼没。占曰：“有赦。”明年改元大赦。二月乙酉，威虏军有星大如斗，历城西北，尾迹长数里，光地，落蕃帐，有声如雷者三。占曰：“有败兵流血，杀将伏尸。”明年春，李继迁寇西凉府，为潘罗友所败，中流矢死。景德元年十月戊申，天雄军有星出北方，大如斗，陨於西北，赤光丈馀。  二年正月丙子，日未没，有星速流西南，大如杯。占曰：“外国大使至。”是冬，契丹使来。四月癸卯，有星北流入天，如升器，尾迹丈馀。十二月壬子，有星出胃南，声如雷，光烛地。  三年五月乙卯，有星出天津东北，至紫微垣北，分为四星随而没，赤黄，有尾迹。丁酉，有星出胃北，入天，迸为数星，光烛地。七月庚申，有星出虚，旁有短彗，声如雷，至东北没，赤光照地。占曰：“秦、楚有暴兵。”明年，宜贼叛荆楚发兵。十一月辛丑，有星出中台东北，速流，有声，光烛地。四年六月丙辰，有星出北方，慢流至八，迸为数星没，光烛地。七月辛卯，有星出败瓜南，大如杯，漫流，历河鼓，入天市，至宗人东北，迸为二星没，色赤黄，有尾迹。十二月癸已，有星出弧矢，赤黄色，尾迹丈馀，光烛地，速流入浊。占曰：“燕、赵饥。”  大中祥符元年二月戊申，有星十馀，急流入浊，色赤黄，有尾迹。五月辛未，有星如太白，出天市垣宗人东南，尾迹丈馀，阔三寸，向北慢流至女床西，分为数星没。九月乙丑，有星出天仓，急流东南，星体散落。二年三月己未，有星如斗器，出天津南，至离珠没，尾迹五尺馀，照地明。占曰：“后宫忧。”四月丙申，有星出八，如升器，有尾迹，速流，西至五车东，迸为数星没。八月丙申，有星出北斗杓西南，急行至郎将西，分为数段。占曰：“燕分饥。”  三年三月丁未，有星出天市宗人东北，如升器，尾迹二丈，至旗，迸为数星没，光烛地。五月丁亥，有星出北斗魁，如桃，色青白，尾迹二丈馀，乙丑，有星出传舍，如桃，色赤黄，至紫微没。壬申，有星出建星，如升器，入南斗没，赤黄，有尾迹。七月庚辰，有星出宗人西，如升器，北流入浊，光照地。八月丁未，有星出贯索，如升器，至帝席没，尾迹光明。九月庚辰，有星出轩辕，如半升器，入太微垣没。十月甲戌，有星出东方，赤黄，无尾迹，分为数星，稍南没。  四年二月辛亥，有星出东方，尾迹赤黄，二丈馀。占为“天保星，所见吉”。四月乙丑，有星出柳，如升器，色赤黄，至翼没。六月壬戌，有星出觜东北，如升器，流入浊。占曰：“东北蛮夷忧。”七月壬申，有星出紫微宫，如升器，速流至天皇没。十月戊午，有星出东北，如升器，流入浊。又星出七星南，大如杯，至天稷没，尾迹丈馀。  五年二月戊申，有星出贯索，经库楼，迸为数星没。八月戊午，有星大小二十馀，皆有尾迹，北流。又一星如升器，光烛地，出紫微垣外，尾丈馀，阔三寸许，东北流，至传舍没。占“有大庆大赦”。是冬，圣祖降赦常所不原者。  六年十一月丁巳，有星出太微郎位东，大如杯，色赤黄，有尾迹，至轸北，迸为数星没。占曰：“大臣忧。”  七年三月丙戌，有星出南河，大如杯，至玉井没。占曰：“秦、齐饥。”四月辛酉，有星出钩陈，大如杯，尾迹，赤黄。占曰：“发大使宣急令。”是岁，遣巡抚江准两浙。  八年二月丁卯，有星出郎将北，迸为三星。四月癸丑，有星出亢西，至右摄提，迸为数星，随而没。五月乙酉，有星大如杯，青白色，出人星，至腾蛇没，光烛地。八月己亥，有星出参，大如杯，南流入浊。  天禧元年四月己己，有星出轸，大如杯，至器府北没，光地。十二月癸己，有星出东北，大如杯，尾迹，赤黄，急流西南没。  二年八月乙卯，有星二，大如杯，尾迹，赤黄，一出五车，一出狼北，入浊。九月戊子，有星如二升器，出西南河，色赤黄，至柳没。  三年六月乙己，星出昴，大如杯，急流至天仓没。十二月壬寅，有星出轩辕，大如杯，尾迹，黄，慢流至太微垣，久之有声如雷。占曰：“女主之庆。”  四年正月丁巳，有星出王良，大如杯，明照地，至腾蛇没。占曰：“有大水。”其年秋，京师大雨，河渠壅溢，坏庐舍。  五年四月己未，有星出南方，如二升器，北流入浊，尾迹三丈馀。十月乙已，有星出天津西，大如杯。
    ●卷二百九十二 象纬考十五
    ○流星星陨
    仁宗乾兴元年五月壬午，星出危，大如杯，赤黄色，有尾迹，速行而东，炸如迸火，随至羽林军南没，明烛地。占曰：“北夷兵动。”九月己丑，星出天市垣旁，缓行经天，过天垣，至营室没。占曰：“大臣出使，土功起。”十月丁酉，星出右旗，如太白，西南速行，至天弁没，明烛地。占曰：“兵动将军胜。”  天圣元年闰九月甲辰，常星未见，星出营室，至外屏没。占曰：“主屋室修营事。”  四年五月辛已，星出天市垣市楼侧，东北流入浊。占曰：“有街肆之事。”  五年九月丁未，星出北辰，没於天床侧。占曰：“宫中不安，宜审察之。”六年四月甲申，夜漏欲尽，有星大如斗器，自北方至於西南，光照地，有声如雷，曳尾迹长数丈，久之，散为苍白。  八年二月丁酉，星出轩辕大星侧，如杯，速行至器府没。占曰：“忧火灾。”  十年三月癸已，星出中台，贯化河，入东井没，炸烈有声，明烛地。食顷，又有星出天市垣宗人侧，东流入浊。八月癸亥，星出天船，尽勾陈没，明烛地。乙丑，星出胃，大如杯，有尾迹，西北缓行，迸为六七小星，相随於大陵，明烛地。九月丙子，星出娄，没於雨侧，尾迹久方散。食顷，又有星出天大将军，近奎没，尾迹久方散，明烛地。续又星出北辰，西北速行，至内阶没。又有星出天苑，没於天园，明烛地。  景元年八月己卯，星出东井，行至厕星没。尾迹久方散，明烛地。占曰：“并，秦地，主有水灾。没於厕为兵象。”九月己丑，星出东井，如太白，赤黄色，有尾迹，向东速行，至柳没，光照地。占曰：“使出有火令。”其夜，星出娄，至奎没，明烛地。占曰：“有沟渎之事。”  二年八月庚申，星出太陵，如太白，赤黄色，东南缓行，没於昴，尾迹久方散，明烛地。占曰：“四夷有兵。”  四年六月壬申，星出王良，如太白，青白色，有尾迹，东南速行，至娄没，明烛地。占曰：“兵出及仓库官有忧。”七月戊申，有星数百，皆西南流，其最大者一星至东壁没，光烛地，久之不散。占曰：“众庶流移之象。”  五年四月壬申，有星出中台，如太白，青白色，有尾迹，向北速行入浊，明烛地。占曰：“将相忧。”又星出天江，如太白，有尾迹，西南速行，至房没。占曰：“有大水。”  宝元二年三月癸丑，星出右旗，赤黄，有尾迹，向南速行，没於建星，明烛地。占曰：“兵为乱，下有谋。”
    康定元年三月癸丑，星出北斗，北行入浊，明烛地。占曰：“使出北方。”二年九月己酉，有星出奎，如太白，赤黄，有尾迹，西行，没於东壁，明烛地。占曰：“天下文章之士用。”  庆历二年三月庚戌，星出勾陈侧，如太白，赤黄，有尾迹，西北缓行，至天没，明烛地。占曰：“天主忿争、刑罚、藏兵、御难，备非常也。”今流星入之，主争地。七月乙丑，星出西北方，大如，西北行丈馀没，色赤黄，有尾迹，明烛地。十二月庚申，有星出弧矢，南行入浊，赤黄，有尾迹，明烛地。占曰：“秦分，兵动及土功事起。”  五年六月，星出奎，如太白，西行至天仓没，有尾迹，明烛地。占曰：“有沟渎事及兵起。”壬戌，星出营室，如太白，赤黄色，东南速行，过危及虚，有尾，明烛地。占曰：“北狄交兵，齐分，民有灾。”  六年六月丁己，星出营室，大如杯，光烛地，有声，北行至王良没。占曰：“兵出。”  七年六月己已，星出天田，赤黄色，有尾迹，西南缓行，至折威没。占曰：“边将忧。”九月，星出天苑，如太白，南行至天园没，有尾迹，明烛地。占曰：“牛马禽兽多死。”  八年六月己卯，星出北斗，至郎位没，有尾迹，明烛地。占曰：“兵出。”八月乙亥，星出东壁，赤黄色，东北速行，至浊没。占曰：“天下文章之士用。”  皇元年六月己已，星出匏瓜，赤黄，有尾迹，向南速行，至建星没。占曰：“吴分，有谋。”  二年四月癸未，星出氐，赤黄色，东南速行至心没，有尾迹，明烛地。占曰：“内使出，外使来，德令宣布，国人有喜。”  四年九月，星出紫宫北辰侧，赤黄色，西南速行，至贯索没，尾迹凝天，明烛地。占曰：“有赦宥。”  五年九月乙亥，星出参，如太白，西北速行，至昴没，有尾迹，明烛地。占曰：“兵出以御胡寇。”  至和元年七月壬戌，星出王良，色赤黄，向北速行至天船没，有尾迹，明烛地。占曰：“兵涉津梁。”  三年九月壬午，星出东井，如太白，赤黄色，向北速行，至文昌没。占曰：“秦、晋分，有水，将兵者还。”  嘉二年七月丁丑，星出王良，如太白，赤黄色，西南缓行，至亢没，有尾迹，明烛地。占曰：“中官有咎  。”三年七月乙酉，星出北河，如太白，赤黄色，东南缓行，散为数道，至狼没，尾迹凝天。占曰：“北河，胡汉之界，狼为盗贼侵掠，宜警边河，备兵革。”四年五月癸丑，星出营室，大如杯，赤黄色，西南速行，至羽林军没，炸烈有声。占曰：“军行炸而有声者。”戍兵不安。“六月辛未，星出胃，没於勾陈。又有星出天船，至王良没。占曰：”仓廪官灾，津梁有阻，策马者忧。“九月已亥，星出紫宫勾陈侧，大如碗，东北速行，曳尾长五尺，初直後曲，流至北辰东没，没後，尾迹凝结如盘，食顷散。占曰：”流星大者事大，曲行者奸事也。色赤兵象。北行其事在北方。今形体异於常，而小星十数，南北分流，众庶流行之象。宜审察奸谋以备未萌。“  五年正月辛卯，星出毕，大如碗，赤黄色，速行至天仓没，明烛地，尾迹炸烈而散，有声如雷。占曰：“流星大者事大，有声如雷怒之象。出於毕，主边事，兵争不利；入天仓，粟以兵出。”八月庚申，星出东壁，东行入浊。占曰：“文学之士有忧。”  六年八月丁未，星出狼，大如杯，至天社没，明烛地，尾迹凝大良久散。占曰：“国多盗贼，风雨不时。”七年十月庚寅，星出南河，至天社没，明烛地。占曰：“边兵不安，风雨失序。”八年七月乙丑，星数百，纵横西流。占曰：“流星无名，众庶之象，皆西流，民劳役。”
    英宗治平元年二月，星出紫宫勾陈侧，西北入浊没，明烛地，尾迹，炸烈有声。占曰：“后妃有忧。”  二年八月乙未，星出河鼓，大如，色赤黄，速行至天市垣内宗星没。占曰：“有兵。”  三年四月癸已，星出房，至浊没，明烛地，尾迹，炸而散。占曰：“卿相有逐者。”  四年正月壬子，星出亢西，如太白，东南急行，至氐东没，赤黄，有尾迹。主国有使清狱颁恩。流於氐，主上卿忧。四月已酉，星出房东，如孟口，西南慢行至亢没，赤黄，有尾迹，明烛地，声如摆旗。主有使出恤民，或外国有使来。八月，星出柳东，如太白，东急行，入浊，赤黄，有尾迹。主宗庙有喜，贤臣任用。十一月，星出五车东，如杯口，西南急流，至昴北没，赤黄，照地明。主天子遣使恤民，五成。亦主西夷交兵。
    神宗熙宁元年二月壬戌，星出角东，大如太白，急行至翼没，赤黄，有尾迹。主天子发使外国，四夷受赐。六月庚申，星透出天西，如太白，北急行，至天市垣西墙没，赤黄，有尾迹。主藏兵，以备难非常。八月癸亥，星出垒壁阵，如太白，缓行至狗国没，赤黄，照地。  二年二月，星出平星南，急行入浊没，状如前。主有执法正纪纲，使出。四月辛酉，星出阁道，如太白，东南速行，至东壁没，青白，有尾迹。主文章士用，天子好道，贤臣在位，远国来宾。七月丁卯，星出危南，西南急行，至垒壁阵没，状如前。主天下安，五熟，土功兴。十月已卯，星透出大陵北，如太白，西南急行，至东壁没，青白，有尾。主用故臣，亦主文章士为用，远国来宾。三年二月己丑，星出太微垣西上将南，如盂，西急行，入浊没，状如前，明烛地。主大臣於楚分有外事。六月壬申，星出紫微垣西垣墙北，东北慢流至浊没，状如前，主天子之使言兵事。十二月，星出外屏，西南速行入浊没，状如前。主人多不安。  四年三月，星出天市垣内斗星西北，逆行至贯索西没，状如前。主仓库盈溢五丰。六月，星出营室，西南流至垒壁阵没，状如前。主天子行礼出赏，国乐民安。九月甲午，星出紫微垣西墙东北，速行入浊没，状如前。主兵或土功之事。五年七月己丑，星出七公南，西南急行，至天市垣西墙没，状如前。主五丰成，仓库盈溢。十月戊寅，星出紫微垣内後宫东，如杯，北慢行，入浊没。主使出外夷，亦主地动。  六年四月丙子，星出贯索，如杯，慢行至紫微垣墙上宰没，青白，照地明。主外国有使入。六月辛卯，星出营室北，如杯，东南急行至垒壁阵没，赤黄，有尾迹，照地明。主使出言兵。八月壬辰，星出羽林军西，如杯，南缓行，入浊没，青白，尾迹分迸，照地明。主军出边鄙，亦主军中不和。  七年二月壬申，星出天北，东北缓行，至造父没，状如前。主兵出备边鄙。四月丙戌，星出天市垣东北，慢行，至候星没，状如前。主万物贵。八月癸未，星出羽林军内，如杯，北慢飞，至大陵没，赤黄，有尾迹。主大军出。十月庚子，星出天仓西，西南慢流，至败臼没，如杯，赤黄，尾迹分裂，照地明。主藏五待邦用，亦主岁饥粟出。  八年三月丁酉，星出积水东，如太白，速行，至五车东没，赤黄，有尾迹。主籴贵。九月丙寅，星透出河鼓北，如太白，东南缓行至危没，赤黄。主天下民安，五熟，土功兴。十月乙未，星出弧矢西北，如杯，东南缓行，至浊没，青白，有尾迹，照地明。主南夷来贡，国有贤臣。  九年二月甲子，星透出天市内宗正西北，慢至太微垣五帝座没，状如前。主执政忧，人多死。五月丁丑，星出尾北，东南急行入浊，状如前。后宫有子孙之喜。六月丙午，星出东壁北，如杯，南急流至羽林军没，赤黄，有尾迹，主天子用故臣。八月壬寅，星出危北，西南急流至浊，状如前，照地明。主天下不安。十月丁未，星出柳东，速行入浊，状如前。主宗庙有喜，贤臣任用，亦主多雨。十年正月辛巳，星出参西南，速行至天苑没。主贱，牛马多伤。四月甲辰，星出郎位北，急流至下台南没，状如前。主大臣有咎。六月乙已，星出王良东，西北急流，至紫微垣内勾陈没，状如前。主兵将出。一月巳亥，星出霹雳北，西南急行，至浊没，状如前。主阳气太盛，击辟万物。  元丰元年闰正月甲辰，星出柳北，西急行至天廪没，状如前，照地明。主熟。六月甲辰，东南方，光烛地，有星如盂，出匏瓜，至内阶没，分裂，有声如雷。主兵丧。八月甲子，星隔照地明，东北急行，至浊没。主有大使出东北方，其方流血。十一月丙寅，星出北河北，东南急行，至弧矢没，状如前。主使出。十二月壬子，星出舆鬼东北，速行，至轩辕没，状如前。主后有喜。三年二月辛丑，星出弧矢南，东南速行，至浊没，状如前。主西戎有兵贼。五月辛未，星出中台北，东南缓行至天江没，状如前。主水泛溢民饥。十一月丙辰，星出厕星东，东南慢流，至浊没，状如前。主晋分，民疾。  四年正月戊戌，星出五车北，如杯，西南急流。至天没，赤黄，尾迹分裂。主外国来贡。六月戊寅，星出紫微垣内厨南，如太白，慢流，至大角没，赤黄，有尾迹。主将出。九月己酉，星出天街北，急行穿五车没，状如前。主粟麦贵。十一月乙未，星出勾陈北，东北慢行，至浊没，状如前。主後宫有喜。  五年四月庚申，星出角东南，急行，至浊没，状如前。主发使外国。七月辛已，星出天市垣内列肆西北，急行，至浊没，状如前。主人主忧。  六年闰六月丙子，星出贯索东北，西南急行至浊没，状如前。主贵女忧。九月癸卯，星出五车东北，急行至浊没，状如前。主有兵车出。  七年四月辛未，星出平星东，西南慢行至浊没，状如前。主臣黜期半年。  八年二月庚辰，星出太微北，左执法北，东南急行入浊没，状如前。主大臣执法者忧。七月庚申，星出胃宿，急流至天没，状如前。主外国来降，仓库盈，赏大臣及有忧恤事。十月庚寅，星出昴南，急流至浊没。主有赦令恤民。
    哲宗元二年二月丙戌，星出上台北，向西北急流至王良南没，赤黄，有尾迹，明烛地。主遣使安抚四方，搜扬草泽，招贤集德。七月丁已，星出坟墓东，慢流，至壁南没，状如前。主大臣有丧。十一月戊申，星出紫微垣北，西北急流，至浊没，状如前。主使出。  二年正月辛已，星出轸南，向南急流，至浊没，状如前。主大臣忠谏，贤人来，国昌万物贱。九月甲寅，星出天市垣中山北，向西急流，至天纪西没，状如前。主有赦令赏赐。  三年三月己酉，星出亢南，向南慢行，至浊没，状如前。主天子遗使清奸狱，颁赦令。六月庚子，星出壁南，东南急流，入羽林军内没，状如前。主文章士为用，亦为兵起。八月癸已夕，有星自中天向东急流，至浊没，状如前。主其下兵战。  四年三月戊戌，星透出织女东，速行，至天津西没，状如前。主布帛贵，亦主大众。九月壬午，星透出天北，速行，至浊没，状如前。主修兵备。十一月己酉，星出司怪西南，如杯，慢流，至参旗没，赤黄，有尾迹。主使出其方，亦主兵起。  五年正月己丑，星出司怪，西南行，至浊没，状如前。主遣使。七月辛未，星出危，如太白，东南急流，至浊没，青白，有尾，明烛地。主国安民丰及土功兴。十月己未，星出车房，急流，北至天津西南没，状如前。主兵军动，大众行，及主河事。  六年二月辛丑，星出翼东南，急流，至浊没，状如前。主国人皆受恩赐。七月癸亥，透星二，皆如太白，一出天枪东，南急流，至亢东没；一出奎东，西南急流，至垒壁阵东没，赤黄，有尾迹。主有兵起，侯王受赐。十月丁卯，星出王良南，东南急流，至浊没，状如前。主多风雨，亦主遣将。  七年二月戊午，星出败瓜东南，急流，至虚东没，状如前。主遣使，或冢宰忧。四月甲子，透星出天市垣燕星南，急流，至浊没，状如前。主仓库盈溢，五丰登。又主市有火灾。十二月丁未，星出天枪西南，急流，至浊没，状如前。主大兵起，斧钺用。亦主赈贷，及远方贤人至。  元符元年三月甲戌，星出天乳北，急流，至大角没，状如前。主礼义教兴，遣使及邻国使入贡。六月，星出室，如杯，至壁东没，青白，有尾迹。主军粮丰，五成，文士入，贤人用。  二年二月癸卯，星出灵台北，向西慢行，至轩辕没，状如前。主贤臣在位，天子有子孙之喜。十月辛丑，星出女西北，急流，至牛西北没，状如前。主五贵，有水灾。
    容斋洪氏《随笔》曰：国朝星官历翁之伎，殊鬼汉唐，故其占测荒茫，几於可笑。偶读《四朝史 天文志》云：“元八年十月戊申，星出东壁西，慢流，至羽林军没。主擢用文士，贤臣在位。”“绍圣元年二月丙午，星出壁、室东没。主文士入国，贤臣用。”“二年二月癸卯，星出灵台，北行至轩辕没。主贤臣在位，天子有子孙之喜。”按是时宣仁上仙，国是大变，一时正臣以次窜斥，章子厚在相位，蔡卞辅之，所谓四星之占，岂不可笑也！子孙之说，盖谄刘后云。
    辛未，星出奎距星西南，急流，至浊没，状如前。主天下安宁，远人来贡。八年正月甲申，星出天市垣内候南，东南急流，至浊没，状如前。主民流。十月戊申，星出天东南，北流，至浊没，状如前。主有赦及宥大臣罪。  绍圣元年二月丙午，透星出壁东，慢流入浊，状如前。主天下文章士登用，贤臣在位，远国来宾。六月星出人星南，急流，至牛没，状如前。主牛马昌盛，关梁入贡。十月甲申，星出天枪南，慢行，至上台没，状如前。主赈贷，亦主兵及大将忧。二年三月丙辰，星出天津东北，向东慢流，至室北没，状如前。主使出及外国使至。五月甲寅，星出阁道北，东北急行，至浊没，状如前。主风雨。十月庚寅，透星出张南，东南急流，至浊没，状如前。主天子社稷昌。  三年二月丙子，透星出太微垣，慢流，至浊没，状如前。主使出。五月己未，星出平星西，如杯大，急流，至浊没，青白，有尾迹，明烛地。主臣有黜者。  四年六月甲申，星出亢西南，向西急流，至浊没，状如前。主使出清犴狱颁恩赦。九月乙卯，星出天东之南，急流，入浊没。主帝王布德，令外国贡异宝及赏赉。
    按：容斋言星历之学无传，故其占不验。然愚尝考之，五纬行天其常也，流星飞星之变非常也，故前史所书，或数年一见，或间岁一见，其甚者则一岁频见。今宋史所书，则无月无之，而《四朝志》尤甚，至有一月而四五见，或同日而数流者，今姑掎摭其略，每季仅一书而犹觉繁夥，夫其纪载之冗杂如此，则其占验之茫昧固宜矣。
    徽宗建中靖国元年正月，星出西南，如盂，东北急流，入尾距星没，青黑，无尾迹，明烛地。主旧来归，后族进禄，亦曰，风雨时，稼穑成。  崇宁元年三月，星出张，如金星，西南急流，至浊没，状如前。主诸侯受赐，天子宗庙社稷昌。十月壬子，星出天船，如盂，急流，至五车没，青黑，有尾迹，声隆隆然。主大水，或曰水旱不时。二年正月戊申，星出水位，如金星，急流至北河没，状如前。主大水。六月戊午，星出亢西南，急流，入浊没，状如前。主天子遣使清狱颁恩。九月辛已，星出牛西南，慢流，至狗国没，状如前。主民流亡。十二月丁未，星出大陵，如金星，至蛇没，状如前。主其下有积尸，一曰水旱兵丧。三年四月戊申，星出轸西北，慢流，入太微垣内屏星没，状如前。主外国有急使，期不出一年。十二月甲子，星出天大将军，西北急流，入王良没，状如前。主大兵将出。  四年正月甲申，星出角，如盂，西南慢流，入浊没，青白，无尾迹。主天子发使外国。五月庚申，星出河鼓，西北急流，入浊没，状如前。主诸侯作乱，一曰兵起。十二月甲午，星出参，如杯，东南慢流，入军市没，状如前。主大将出，一曰有赦，又云饥。  五年六月庚午，星出西，东北急流，入天市垣内没，状如前。主王者有忧，一曰阉臣出。六月乙酉，星出库楼，向西急流，入浊没，状如前。主郑分，受兵。九月癸卯，星出天船，慢流，至诸王没，状如前。主水旱不时。十二月壬戌，星出奎，向南急流，入天仓没，青白，有尾迹及三丈，明烛地，声散如裂帛。主天子用文偃武，一曰岁熟。  大观元年二月丁卯，星出参，如杯，西南急流，入浊没，状如前。主天子遣使安边，一曰米贱，有赦。二年十二月癸卯，流星出奎，如盂，西北急流，入造父没，青白，有尾迹，照地明，有声。主有沟渎事。  政和元年四月丙辰，星出亢，如盂，西北急流，至右摄提没，赤黄，有尾迹，照地明。主兵来入计於王庭。五月辛已，日未中，星陨东南，主下有兵流血。  二年九月乙卯，星出斗，如杯，西南急流，入浊没，赤黄，有尾迹，照地明。主大臣死。  四年九月庚子，星出危坟墓，如盂，东南急流，入羽林没，青白，有尾迹，照地明。主人民安，土功兴。一曰有丧，诸侯忧。  七年十二月甲子，星出胃东南，如盂，西北急流，至天大将军没，赤黄，有尾迹，照地明。主天子以金玉赏大臣，外国有来降者。一曰赵分五熟。  八年九月庚辰，星出斗魁南，如盂，东南急流，至天渊没，赤黄，有尾迹，照地明。主不出其年兵起。一曰大臣死，江河溢。  宣和元年三月丁卯，星出柳，如盂，东北急流，入太微垣，赤黄，有尾迹，照地明。主多雨水。一曰周分，忧兵起，外国或有急使。十月戊子，星出雨，如盂，西南慢流，入羽林军内没，青白，照地明。主后忧疾，大风雨。  二年十二月辛巳，星出奎西南，如杯，西南慢流，至壁没，赤黄，有尾迹，照地明。主其下破军杀将，一曰天子好道，用故臣。四年十一月丙寅，星出王良北，如杯，急流，至紫微垣内上辅北没，赤黄，有尾迹，照地明。主匈奴兵起，天下大乱，上辅人君恶之。  五年二月丙午，星出北河东北，如杯，东南慢流，至轸没，赤黄，有尾迹，照地明。主天下有难。  六年七月丁酉，星出太阳守，如盂，东北急流，入浊没，赤黄，有尾迹，照地明。主将相忧，兵革兴。  七年十月戊子，星出王良北，如杯，急流，入紫微垣上辅北，赤黄，有尾迹，照地明。主大兵将起，天下大乱，人君恶之。
    钦宗靖康元年二月丙辰，星出张，如金星，东南急流，至浊没，青白，有尾迹，照地明。主有赦令。三月壬辰，星出紫微垣内勾陈东南，如金星，东北慢流，至浊没，赤黄，有尾迹，照地明。主兵起土功兴。一曰人君恶，后妃忧。六月癸丑，星流大如五斗器，众光随之，明照地，起东南，坠西北，有声如雷。庚申，星出紫微垣内华盖东南，如金星，向北急流，至左枢没。主发使有赦，人君恶之。  二年正月乙未，大星出建，向西南急流，至浊没，赤黄，有尾迹，照地明。主吴、秦有兵。
    高宗建炎四年十月辛未，流星出壁。占“文章士用”。自是范冲等召。  绍兴元年三月甲戌，流星出东方，昼陨。占“其下有急兵，破军杀将，其地流血。”七月乙未朔，流星出河鼓。占“兵出”。十一月丁已，流星出天枪北。占“兵大起，斧钺用”。於是命韩世忠提兵入建州讨范汝为，平之，明年岳飞大破曹成。二年三月甲午，流星出紫微垣华盖西南，占“主内使出”。戊午，流星出自权星西南，照地明。占“有使来论兵事”。未几，王伦自虏还，乃遣潘致尧等使虏，金人遣李永寿等来议事。四月乙已，流星出太微垣西右执法星北。占“主大臣有外事，出天庭之门，天子使也”。次月吕颐浩出师。  六年十月，流星出壁西北。占“天下文章士与贤士并用”。於是胡安国、尹享召。  七年八月，有星陨於汴京。是年，金人废伪齐。  八年十一月乙已，流星出天东北。占“有赈发事”。於是以米二万石付岳飞赈京西、湖北饥民，又以钱五千万付吴犒军。  二十六年六月乙亥，流星出东北方，照地明。占“流星昼陨，其北大战，流血千里，分属燕野，在幽”。  二十八年六月癸已，有星从西北离地约高一丈，至西北没。三十一年六月甲子，飞星出氐宿，入角宿，赤黄色，初小後大，有小星相随。占“为兵”。八月壬午，流星约长三丈，昼陨。占“营头也。若昼见横天明者，臣下图议，诛罚善良。”
    孝宗隆兴元年七月丙申，流星出天市垣内，向西北慢流，至右摄提西没，临没时，炸散小星二十馀颗，赤色，有音声，有尾迹。占“天子欲有赦赐事，库仓盈溢，五丰，君喜。入右摄提星，则有外兵事，来入计王庭。炸散有声，皆为怒气，天下不安，急使驰驿。色赤，为兵、旱、火”。八月庚申，流星出羽林军，向东南急流，至浊没。九月庚戌，流星出紫微外垣座钩星，向西北急流，抵紫微垣内座尚书没。十一月丁未，飞星出天船，星急流向紫微垣外座内厨西北没，炸出二小星，青白色，  二年二月辛酉，飞星出权星，慢流，至太微垣内五帝座大星西南没，青白色，微有尾，大如木星。占“兵起，外国当有急使，为大人忧”。  三年九月戊戌，大角摇动。十一月壬午朔，流星昼陨。占“臣下图议，诛罚忠良”。癸未夜，流星出犯弧矢，急流，至天庙东南没，大如金星。十二月壬午，亦如之。占“胡兵起，屠城杀将”。  乾道四年八月丙辰，流星如蛇，出自十二诸侯国代、哭之间，至师门之下没。占“哭泣之象”。五年九月丙辰，流星如蛇，入天。占“流星如蛇行者，奸事也。大而光者，其贵人且众也。入天星，为天子之先驱，分争及刑罚。”  六年九月辛已，有星出狼星，穿入弧矢星，至浊没，如土星大，赤黄色，有尾迹，後化为紧细白，九刻乃散。占“胡兵起，当有屠城杀将”。尾迹化为白，其名大渭，流血积骨，缦缦如秦野，在雍，戎狄将亡之兆。  七年七月戊戌，东北方苍黑间，有透流星，如拳大，急向西北方，至浊没，状如前。主“大使也”。凡流星晖然有光白，长竟天。曰“人主之星，相从三军”。於是次年春，遣虞允文出蜀治兵事。九月甲午，西南方流星急流至浊没，状如前。主兵刑，民饥。  晁熙七年五月乙亥，流星出天市垣东海，慢流，炸作三小星，青白色，尾迹，照地，如盏口。占“青为忧饥，白为兵。”十一年四月乙丑，流星透，出自中天，慢流向东北方没，有尾迹，後炸作散小星从，青白色，有音声，大如金星，是为流星。夕坠者，占“下有兵疫，炸散有声，怒之象。”  十三年九月辛亥，流星大如金星，其色先赤後黄白，尾约二尺，委曲如蛇行，有类枉矢。占“为以乱伐乱”。又云“枉矢，臣不忠不良，天下恐”。又云“政暴虐”。枉矢如蛇行，奸事。
    宁宗庆元二年九月甲午，流星昼陨。  四年六月甲午，亦如之。七月壬寅，流星如碗大，出羽林军之下，青白色。占“为忧，为兵”。  嘉泰二年四月辛巳，流星昼陨。占“赤色为兵旱”。是岁大旱。  四年十一月庚午，流星出天津，急流天市垣。占“水灾民疾”。  开禧元年十二月庚子，流星赤色及金色，星大，出中天，向浊没。占“为兵、旱、火”。  二年六月癸丑，流星出招摇，入库楼，色赤。占同上。  六年五月癸亥，流星昼陨。占“其地大战覆军，流血千里”。九月癸卯，流星夕陨。占“其下兵疫。色赤为兵、旱”。丁巳，流星昼陨，於是金国乱。十月戊戌，流星出自昴宿西南，慢向天廪东南没。占“兵起，他国使来，有赦令。入天廪，色赤为旱、火，黄则大熟”。  七年四月壬午，流星出自轸宿距星东南，慢流至浊没。有使出。辛卯，流星出自天津西南，慢向心宿西北没。占如前。是秋，金人使来索岁币。  十六年十一月壬戌，流星怒声如雷。
    ●卷二百九十三上 象纬考十六上
    ○星昼见
    汉安帝永初二年正月戊子，太白昼见。占为强臣（《前 志》曰：“太白昼见，强国弱，小国强，女主昌。”）。时邓氏方盛。  五年六月辛丑，太白昼见，经天（《春秋汉含孳》曰：“阳弱，辰逆，太白经天。”注云：“阳弱，君柔不堪。”《钩命决》曰：“天失仁，太白经天。”）。元初四年正月乙未，太白昼见丙上（以下书日书见者，皆太白昼见也）。
    顺帝永建二年二月癸未，太白昼见三十九日。闰月乙酉，见东南维四十一日  。五年闰月庚子。  六年十月乙卯。  永和二年五月戊申。  三年二月辛已。戊子，在荧惑西南，光芒相犯。三月壬子、六月丙午、八月乙卯，俱太白昼见，太白者，将军之官，又为西州。昼见，阴盛，与君争明。荧惑与太白相犯，为兵丧，是时大将军梁商父子秉势，故太白常昼见也。  汉安二年正月已亥，太白昼见。七月甲申，见《韩扬占》曰：“天下有丧，一曰有白衣之会。”明年八月，顺帝崩。又明年，冲帝崩。
    孝桓元嘉元年二月戊午，太白昼见。  永兴二年闰月丁酉，见。时上幸後官采女邓猛，後四年，梁后崩，梁冀诛，猛立为后，恩宠甚盛。  永寿元年九月己酉，昼有流星，长二尺，其色黄白。  延熹九年七月，太白昼见经天，为兵，忧在大人。後一年，桓帝崩，太傅陈蕃、大将军窦武等谋诛宦官不克，皆枉死。
    魏文帝黄初四年六月甲申，太白昼见。按刘向《五纪论》曰：“太白少阴，弱，不得专行，故以已未为界，不得经天而行。经天则为昼见，其占为兵丧，为不臣，为更王；强国弱，小国强。”是时，孙权受魏爵号，而称兵距守。  五年十月乙卯，见。占同上。  六年十一月丙寅，见南斗，遂历八十馀日，恒见。占曰：“吴有兵。”明年，孙权遣张弥等将兵万人，锡公孙渊为燕王，渊斩弥等，虏其众。
</div>
    <div class="pagination">
<a href="文献通考_page304.html">上一页</a><span>...</span><a href="文献通考_page300.html">300</a><a href="文献通考_page301.html">301</a><a href="文献通考_page302.html">302</a><a href="文献通考_page303.html">303</a><a href="文献通考_page304.html">304</a><span class="current-page">305</span><a href="文献通考_page306.html">306</a><a href="文献通考_page307.html">307</a><a href="文献通考_page308.html">308</a><a href="文献通考_page309.html">309</a><a href="文献通考_page310.html">310</a><span>...</span><a href="文献通考_page306.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
