<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 49 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 49 页/共 52 页</h1>
    <div class="content">

　　大唐开元礼卷一百四十三
<史部,政书类,仪制之属,大唐开元礼>
　　钦定四库全书
　　大唐开元礼卷一百四十四　唐　萧嵩等　撰凶礼
　　四品五品丧之三
　　卒哭祭　　　　　　　小祥祭
　　大祥祭　　　　　　　禫祭
　　祔庙
　　卒哭祭
　　前一日之夕掌事者改庐翦屏柱楣涂庐不涂见面【涂庐里不涂外见面也】翦蒲为席不縁以木为枕牢馔如虞祭其日夙兴祝入烛先升自阼阶入于室祝整拂几筵以出掌事者设洗于西阶西南北向东西当西霤南北以堂深罍水在洗西篚在洗东南肆篚实爵一巾一加幂设瓦甒二于灵座前之左北墉下醴酒在东幂用絺加勺南柄掌事者具馔于堂东祝与执樽罍篚者先入立于樽罍篚之后内外衰服俱升主人及其诸子倚杖于室户外俱立于灵座东西面南上妻妾女子子立于灵座西东面南上内外就位坐哭【应拜者立】掌馔者以馔升入设于灵座前相者引主人降自西阶诣罍洗主人止哭盥手洗爵相者引主人升自西阶入诣酒樽所主人酌醴相者引主人进跪奠于灵座前俛伏兴少退西面立应拜者陪于后祝持祝版入立于灵座之南北面内外止哭祝跪读祝文曰维某年月日辰子哀子【今仪父亡称孤子】某敢昭告于考某官封諡【妣则郡县乡君各从其称】日月不居奄及卒哭追慕永往攀号无逮谨以洁牲柔毛刚鬛嘉荐普淖明齐溲酒哀荐成事于考某官封諡尚飨主人以下哭再拜内外应拜者皆再拜哭祝兴进跪奠版于灵座兴还樽所【祝读版讫兴跪进版与主人哭拜同时】相者引主人退复位哭尽哀内外各还次祝阖户与执樽罍者降出少顷祝与执馔者入开尸彻馔祝阖户以降自卒哭之后朝一哭夕一哭蔬食饮水周而小祥
　　小祥祭
　　前一日之夕毁庐为垩室设蒲席周丧垩室者除之设地席陈练冠于次主人及诸子俱沐浴栉爪翦牢馔及器如卒哭之礼其日夙兴祝入烛先升自阼阶入于室整拂几筵以出掌事者设罍篚于西阶南面如初篚实爵一巾一加幂设瓦甒二于灵座之左北墉下醴酒在东幂用絺加勺南柄具馔于堂东祝与执樽罍篚者先入立于樽罍篚之后内外衰服主人倚杖于阶下俱升就位【应拜者立】哭尽哀相者引降主人杖就次妇人以下各就次主人诸子除首绖着练冠妻妾女子子除腰绖周服者皆除之丈夫素服吉冠履妇人素服吉屦相者引主人及诸子倚杖如初内外俱升就位哭掌馔者以馔升自东阶入设于灵座前设讫掌馔者降自西阶以出相者引主人降自西阶诣罍洗主人止哭盥手洗爵相者引主人升自西阶入诣酒樽所酌醴进跪奠于灵座前俛伏兴少退西面立祝持版进立于灵座之右北面向内外皆止哭祝跪读祝文曰维年月朔日哀子某【父殁称孤子】某敢昭告于考官封諡【妣则郡县乡君各从其称】嵗月遄迫奄及小祥攀慕永逺重増屠裂谨以洁牲柔毛刚鬛嘉荐普淖明齐溲酒祗荐祥事于考某官封諡尚飨主人哭再拜内外应拜者再拜哭祝兴进跪奠版于灵座兴还樽所【主人哭拜与祝兴奠版同时】相者引主人就位哭尽哀内外各还次【主人杖如式】祝阖户与执樽罍者降出少顷祝与进馔者入开户彻馔阖户以降自小祥之后止朝夕之哭哭无时【哀至则哭】始食菜果饭蔬食饮氷浆无盐酪不能食食盐酪可又周而大祥
　　大祥祭
　　前一日之夕除垩室张帷又备内外受服【谓大祥之服】各于其次主人及诸子俱沐浴栉爪翦牢馔及器如小祥之礼其日夙兴内外各服其衰服并于次哭尽哀应除服者着除服讫又哭尽哀止昧爽前祝入烛先升自阼阶入于室祝整拂几筵以出掌事者设罍洗篚于西阶西南如初篚实爵一巾一加幂设瓦甒二于灵座之右北墉下醴酒在东幂用絺加勺南柄又具馔于堂东祝与执樽罍者先入立于樽罍之后内外俱升就位哭掌馔者以馔升自东阶入设于座前置设讫掌馔者降自西阶以出相者引主人降自西阶诣罍洗主人止哭盥手洗爵相者引主人升自西阶诣酒樽所酌醴进跪奠于灵前俛伏兴少退西面立祝持版进立于灵之右北面内外止哭祝跪读祝文曰维年月朔日子孤子某敢昭告于考某官封諡【妣则郡县乡君各随其称】日月逾迈奄及大祥攀慕永逺无任荒踣谨以洁牲柔毛刚鬛嘉荐普淖明齐溲酒祗荐祥事于考某官封諡尚飨主人哭再拜应拜者再拜哭祝兴进跪奠版于灵座兴还樽所相者引主人就位哭尽哀主人以下各还外寝妻妾女子子以下还寝祝阖户与执樽罍者降出少顷掌馔者入开户彻馔掌事者除灵座祝阖户以降间月而禫自大祥之后外无哭者食有醢醤
　　禫祭
　　前一日掌事者预备内外禫服各陈于别所主人及诸子俱沐浴栉爪翦仍宿于外寝牢馔及器如大祥之礼其日夙兴祝入烛先升设几席于奠掌事者设罍洗篚于东阶东南如常篚实爵一巾一加幂设瓦甒二于座之左北墉下醴酒在东幂用絺加勺南柄具馔于堂东祝与执樽罍篚者入立于樽罍篚之后主人及诸子妻妾女子子仍祥服【为长子三年者亦祥服】内外俱升就位哭尽哀降释祥服应禫服者着禫服相者引主人以下俱升就位哭掌馔者以馔入升设于座前讫执馔者出相者引主人降自东阶诣罍洗盥手洗爵相者引主人升自东阶诣酒樽所酌醴进跪奠于座前俛伏兴少退西面立祝持版进立于座之右北面内外皆止哭祝跪读祝文曰维年月朔日子孤子某敢昭告于考某官封諡【妣则郡县乡君各随其称】禫制有期追慕无及谨以洁牲柔毛刚鬛嘉荐普淖明齐溲酒祗荐禫事于考某官封諡尚飨主人哭再拜应拜者皆再拜内外皆哭祝兴跪进奠版于座还樽所相者引主人以下还于寝祝阖户与执樽罍者降出少顷掌馔者入开户彻馔以出祝收几筵以出祔庙如别仪自禫之后内无哭者始饮醴酒食干肉
　　祔庙
　　将祔筮日如常仪前三日主人及亚献终献及诸执事者俱散齐二日致齐一日前一日掌事者清扫庙之内外其庙应递迁者并设座主人以酒脯醢告迁讫遂移床幄又奠酒脯醢以安神少顷掌馔者彻馔以出掌庙者设考之祔座于曽祖室内东壁下西向右几【妣则祔于曽祖姑设坐亦如之言曽祖及曽祖姑者皆据孝子之言于亡者祖及祖姑也祔于曽祖则曽祖妣配者有事于尊可及卑者也】设主人位于东阶东南西向设子孙位于南门内道东北面西上设亚献终献位于主人东南设掌馔以下位于终献东南俱西面北上【亚献终献以国官僚佐若无以亲賔充之】设赞唱者位于主人西南西面设酒樽于堂上室户之东南北向西上设洗于阼阶东南北向东西当东霤南北以堂滐罍水在洗东篚在洗西南肆篚实爵三巾二加幂【其爵每庙三事】祔日内外夙兴掌馔者预具少牢之奠二坐各俎三簋二簠二钘二酒樽二其樽皆一实酒为上一实清酒次之【上尊加酒者重古】六笾六豆主人及行事者各服其祭服执樽罍篚者入就位主人以下皆入就位【诸妇人停于门外周以行帷俟祭讫而还】立定赞者唱曰再拜在位者皆再拜掌馔者引馔入升自东阶入于室各于神座前施设讫掌馔以下降出相者引主人诣罍洗盥手洗爵升自东阶诣酒樽所执樽者举幂主人酌酒相者引主人入室进北面跪奠爵于曽祖神座前俛伏兴相者引主人出诣酒樽所取爵酌酒入室进东面跪奠于神座前俛伏兴出户北面立【羣祖及考皆如之】祝持祝版进于室户外之右东向跪读祝文曰维某年月朔日子孝曽孙某官封某敢昭告于曽祖某官封諡【若无官封者但云曽祖之灵若祔母但云曽祖妣某氏不告曽祖】祖某官封諡【若祔母云祖妣母某氏以下无官封者但云考妣之灵】考某官封諡【若祔母云妣某氏如父在不可遽迁祖妣先宜于庙东北堂别立一室藏其主待考同祔】某罪积不防嵗及免丧宗庙上迁昭穆继序先王制礼不敢不至是用适于皇考封諡隮祔孙某封諡【无官封者但云以适迁于祖隮祔某孙若母同祔则云适迁于祖妣夫人某氏以隮祔孙妇夫人某氏各随其称无官封者但云适迁于祖姑某氏以隮祔孙妇某氏】谨以洁牲刚鬛嘉荐普淖明齐溲酒祗荐于曽祖某官封諡曽祖妣某氏配祖某官封諡祖妣某氏配考某官封諡【若祔母则云曽祖妣某氏祖妣某氏】尚飨祝兴主人再拜祝进入奠版于曽祖神座兴还樽所相者引主人入室立于西壁下东面再拜相者引主人出降还本位主人初献将毕相者引亚献诣罍洗盥手洗爵升诣酒樽所酌酒入进北面跪奠于曽祖座前俛伏兴相者引亚献诣酒樽所取爵酌酒入进东面跪奠于祖座前俛伏兴出户北面再拜讫【考亦如之】又入室立于西壁下东面再拜相者引出降复位亚献将毕相者引终献诣罍洗盥手升酌终献如亚献之仪讫相者引终献降复位祝入彻豆还樽所赞唱曰再拜在位者皆再拜相者引主人出又相者引在位子孙以下出掌馔者入彻馔以出进酒脯之奠于座前少顷彻之齐衰三年其虞卒哭祥禫变除之节与斩衰同父在为母为妻当二祥及禫日月之期虽异其仪节则同周服以下变除依其月算各以其日之晨备衰服升就位哭尽哀降诣别室释衰服着素服又就位哭尽哀出就别室终日异门者至夕各还其家










　　大唐开元礼卷一百四十四
　　钦定四库全书
　　大唐开元礼卷一百四十五　唐　萧嵩等　撰凶礼
　　四品五品丧之四
　　改
　　卜宅　　　　　　　启请
　　开坟　　　　　　　举柩
　　奠　　　　　　　　升柩车
　　敛　　　　　　　　奠
　　设灵筵　　　　　　进引
　　告迁　　　　　　　哭柩车位
　　设遣奠　　　　　　轜车发
　　宿止　　　　　　　到墓
　　虞祭
　　改
　　卜宅
　　将改者吉服卜宅兆其余如卜宅兆之仪预于隧所随地之宜张白布帷幕南向开户
　　启请
　　其日内外诸亲应集者皆至墓所各就便次主人众主人妻妾女子子俱缌麻服余周亲以下皆素服丈夫于墓东西向妇人于墓西东向皆北上妇人障以行帷俱立哭尽哀卑者再拜
　　开坟
　　祝立于羡道南北向内外皆止哭祝三声噫嘻启以开坟改之故【其意叙改所由之事随时为之】内外又哭尽哀权就别所掌事者开坟讫内外又就位哭如初
　　举柩
　　掌事者设席于幕下举柩出置于席上内外俱从柩哭于幕所主人以下柩东西面主妇以下柩西东面俱南上丈夫周亲以下于主人东北南面西上妇人周亲以下于主妇西北南面东上外姻丈夫于主人东南北面西上妇人于主妇西南北面东上【尊者坐】国官于帷门外之东北面西上僚佐于帷门外之西北面东上皆舒席爲位
　　奠
　　祝以功布拭棺改加新楮设洗于幕西南隅罍水在洗西加勺羃篚在洗东南肆实巾二爵一于篚加羃设席于柩东设启奠于席上设醴酒之樽于奠南主人诣罍洗盥手洗爵进酌酒奠于席前兴少退西面再拜内外卑者俱再拜少顷彻奠
　　升柩车
　　既奠进轜车于帷门外南向掌事者升柩于轜车遂诣施设所内外俱哭从掌事者预设牀于幕下有枕席周设帷柩车至帷门外丈夫于柩东妇人于柩西俱立哭掌事者举柩入设于牀东【若于墓所即敛初奠讫不进轜车设牀于柩东而加枕席遂举尸而敛之】举尸出置于牀南首柩初入定内外就位哭如墓所之仪
　　敛
　　陈衣于幕东帷内明衣裳及上服各一称西领南上冕具导簮缨在北内丧则花钗衾一【衾以黄为表素为里】具馔于幕东两甒醴酒柩初至幕下举尸于牀主人众主人稍退仍西向妻妾女子子稍退仍东向遂敛丈夫加冕妇人以花钗又覆以衾主人众主人及妻妾女子子凭哭敛将讫掌事者以棺入设于西厢借以席于棺入内外皆止哭置棺定乃哭举者四人入举牀男女従奉之举尸敛于棺乃加盖覆以衾设帷于棺东内外就位哭如初
　　奠
　　既敛祝执巾几席入设于柩东右几加以巾掌事者设罍洗于幕西南隅如初祝以馔升设于席前设施讫执馔者降出相者引主人盥洗酌酒进奠于席前兴少退西面再拜内外卑者皆再拜讫主人以下各就位俱坐哭
　　设灵筵
　　既敛设灵筵于吉帷内幕下西厢东向施牀帷屏几服饰以时上饍羞及汤沐浴如平常
　　进引
　　前一日之夕掌事者进轜车于凶帷外当门南向【其下帐明器及苞牲等俱陈于轜车前少西东向也】其日进引前量时刻槌一鼓爲一严陈灵车仪仗如常【在陈车篇】少顷捶二皷爲再严侍灵者俱诣灵所腰舆威仪入陈如常进灵车于帷外南向少顷捶三皷爲三严掌事者入彻馔以出内外皆兴立哭于位执绋者入掌事者彻帷持翣者入以翣幛柩执披绋者各进执铎者各入夹于柩前东西相向执纛者立于铎南执铭旌者又立于纛南北面【诸执披绋铎旌纛者皆布深衣介帻】
　　告迁
　　三严讫祝帅腰舆入诣灵座前西面告曰以今吉辰奉即宅兆少顷舆出诣灵车后少顷退【若内丧女祝迎】将举柩执铎者皆振铎每振铎先摇之摇讫三振之其持翣者恒以翣障柩柩动执铎者夹左右毎曲及进止皆振铎内外俱从柩后柩出到轜车后执披绋者如常设帷障于柩后掌事者升柩
　　哭柩车位
　　丈夫俱立哭于轜车东重行西面妇人哭于轜车西重行东面俱南上外姻丈夫俱哭于轜车东南重行北面以西爲上妇人哭于轜车西南重行北面以东爲上国官哭于外姻之东北面西上僚佐哭于国官之西北面东上立定
　　设遣奠
　　设进奠之馔于轜车东置设讫相者引主人酌酒进奠于席前兴少退西面哭再拜内外皆哭卑者再拜若食顷彻之以蒲苇苞牲体下节五苞载于舆以之墓
　　轜车发
　　既设奠吉凶仪仗依式进引灵车动鼓吹振作而行主人众主人以下皆以次步从哭于柩车后妻妾女子子以下皆步从哭于丈夫之后障以行帷轜车去停所三百步亲宾有还者吊哭如别仪辞讫进引尊者乗车马从柩者更哭不絶声
　　宿止
　　掌事者先于宿所张吉凶帷幕吉帷在左凶帷在右将至宿所尊者俱下车马步哭灵车到帷门外回车南向祝师腰舆诣车后少顷舆入诣灵座前少顷舆出进常食于灵座若食顷彻之柩车至于凶帷内外哭于柩车所其位如初掌馔者进酒脯之奠于柩车东席上既设奠内外各还次更哭不絶声及墓内外俱就位哭进夕奠如初讫内外各还次迭哭终夜及明严皷内外又就位哭进朝奠于柩东进常食于灵座若食顷彻之迎灵发引尊者乗车马哭从如上仪
　　到墓
　　到墓尊者俱下车马灵车到帷门外回车南向祝帅腰舆诣车后少顷入诣灵前少顷舆退设酒脯之奠柩车至圹前回车南向外哭位如遣奠之仪掌事者布席张帷于柩车后下柩于席上主人以下妻妾女子子各前抚柩哭尽哀退复位周亲以下又前抚柩尽哀退复位俱再拜辞掌事者下柩于圹柩既入圹亲宾有还者吊如别仪国官之长奉纁束帛授主人主人受以授祝主人稽颡再拜祝奉以入奠于柩东持翣者入倚翣于圹内两厢执事者以下帐明器苞牲酒米等物入置于圹内皆借以版施铭旌志石于圹户内置讫掌事者掩圹户加关钥覆土既覆土内外俱就灵所哭墓左祭后土如始葬之仪
　　虞祭
　　初下柩于墓掌事者具虞祭之馔设罍洗篚于灵幕西南如常内外既就灵所哭掌馔者进虞祭之馔于灵座相者引主人盥洗酌酒进奠于座前兴少退西面立内外皆止哭祝持版进立于灵座之右北面跪读祝文曰维年月朔日子孤子某敢昭告于考某官封諡【妣郡县乡君某氏各随其称也】改迁幽宅礼极虞祭攀号永逺无所逮及谨以洁牲柔毛刚鬛嘉荐普淖明齐溲酒祗荐虞事于考某官封諡尚飨主人哭再拜内外皆哭卑者再拜尽哀相者引主人以下出就别所释衰服着素服而还掌馔者彻馔掌事者彻灵座













　　大唐开元礼卷一百四十五
　　钦定四库全书
　　大唐开元礼卷一百四十六　唐　萧嵩等　撰凶礼
　　六品以下丧之一
　　初终　　　　　　　复
　　设牀　　　　　　　沐浴
　　袭　　　　　　　　含
　　奠　　　　　　　　铭
</div>
    <div class="pagination">
<a href="大唐开元礼_page48.html">上一页</a><span>...</span><a href="大唐开元礼_page44.html">44</a><a href="大唐开元礼_page45.html">45</a><a href="大唐开元礼_page46.html">46</a><a href="大唐开元礼_page47.html">47</a><a href="大唐开元礼_page48.html">48</a><span class="current-page">49</span><a href="大唐开元礼_page50.html">50</a><a href="大唐开元礼_page51.html">51</a><a href="大唐开元礼_page52.html">52</a><a href="大唐开元礼_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
