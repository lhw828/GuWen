<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 850 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 850 页/共 1125 页</h1>
    <div class="content">二十七年七月十三日，中书 
      
舍人周麟之言：「国朝稽古建官，分三省以厘天下之务，凡有令命，则中书省取旨，门下省审驳，尚书省颁行，三省相参，而后百度正，纪纲举，所以致其谨具，示不专也。然自累朝以来，号东西二省为维持政本之地，尤重其选。或政令之罢行失当，人才之进退非宜，在中书则舍人得以封缴，〔在〕门下则给事中得以论驳，皆于命令未行之前而弥缝正救之，则朝廷不至有反汗之嫌，天下不见其过举之迹。爰自近岁，事与旧违。当军兴时，则有事干机速，不可少缓。及休兵之后，因仍不改。用事者又私意自任，废弃成法，故有所谓报者，有所谓中入报者，有所谓尚先行者，有所谓入己者，往往皆成定例。自陛下更化，数者之弊固已稍革。沿袭之久，狃于故常，未暇一一厘正。若使诏旨一颁，敕札随降，所谓给舍者但书押已行之事而已。设或事当论奏，则成命已付于有司，除目已布于中外，使士大夫进退失据，在朝廷亦为难处，甚非祖宗所以分三省建官之意。欲望申明旧制，凡命令之出，并经两省。或无封缴，即皆画时行下，庶几尽蠲宿弊，昭示至公，复祖宗之成宪。」从之。
 职官 宋会要辑稿 职官一 三省 
      
三省
【宋会要】
      
孝宗隆兴元年三月十六日，诏：「监奏院、主管官告院、登闻检院、监登闻鼓院、干办诸司粮料院、干办诸司审计司、干办诸军审计司、主管吏户部、礼兵部、刑工部架阁库、东(赂)[辂]院监官、行在榷货务都茶场提辖并监官、建康、镇江府榷货务都茶场监官、杂卖场提辖、六部监门、建康府、镇江府、鄂州分差粮料院监官、大宗正司主管宗室财用、主管西南外敦宗院、文思院提辖、点检赡军酒库所主管文字、干办公事、籴场监官、西南外敦宗院宗学教授、临安、绍兴、建康、平江府、洪、福、潭、婺、明、宣、秀、太平州教授，已上阙桩留，充荐举并升擢及试中人。」 
四月二十七日，诏：「今后有司所行事件，并遵依祖宗条法并绍兴三十一年十二月十七日指挥，更不得引例及称疑似，取自朝廷指挥。如敢违戾，官吏重作施行。」先是，吏部侍郎凌景夏等言：「看详到下吏舞文曲说，所欲予者巧为之地，所欲不予者深抑其情。至于六部之所勘当，则取决于三省群胥；大理寺之所断决，则禀听于朝廷风旨。其弊已久，谓为固然。愿严为之禁，一切惟法之从，而不惟例之听，则事简而易行。今检会绍兴三十一年十二月十七日臣僚上言：『国家累圣相承，垂二百年，文谟武烈，克贻厥后。在台省则为宪纲，在有司则为甲令。今则不然，均是事也，而有前批、后批之殊。同是法也，而有 
      
元降、续降之别。欲予则巧为傅会，欲夺则工于舞文。法不相当，则云更合取自朝廷指挥；自知无法可行，则云如朝廷特降指挥，于本部条法别无违碍。有(劝)[勘]当已上而退送者，有未及勘当而奏状者，或因堂白而面授旨意，或无处分而唯务陆沉。变乱旧章，眩惑观听，可不深惩而痛革欤。愿诏三省大臣，凡四方奏请送有司，令各以成法来上，尽捐宿弊。其不以实而依违迁就者，主典科违制之罪，长吏以不职免所居官，台谏常切觉察，令三省六曹遵守。』」故有是命。 
干道元年二月二十日，诏：「自今应堂除已授在外差遣人，非选材能特旨升擢者，并不许干求，更换差遣。三省、枢密院可常行遵守，仍着为令。」 
二十一日，臣僚上言：「臣闻有一言而尽致治之道，曰公而已。法令天下之至公也，苟以私意行乎其间，则公道安得不废哉 陛下临御以来，首以监司郡守数易为禁，必俟三年满替，可谓尽善。行之未久，而监司郡守纷然求改，至今有无故辄易者矣。添差官不许厘务，其所关防，不为无益。行之亦未一年，比来稍放行厘务矣。初改官人惟许注知县，良法也。今奔竞者不乐为邑，经营堂除，有不注知县者矣。有差遣人不许换易，良法也。今奔竞者不乐已受之命，百端别图，而换易纷纷矣。至如荫补初官人，法当诠试。今有堂除免试者，亦有初官试吏便得职事官者，有到任旬日而躐等迁美官者。如此 
      
之类，未可悉数。欲望陛下特谕大臣，自今各遵成宪，以公灭私。差除之际，或碍格法，勿妄以授，庶俾法令少振，奔竞渐衰，中书之务清，始可以言治道矣。若果有材能可用，或因荐召，或已籍记应升擢者，除必询谋佥谐，随材以授，勿以所亲故厚之，勿以其不附己故薄之。苟出于无心，合于公论，则人亦安得而议其后邪 」从之。 
七月四日，臣僚上言：「守官之弊，重内轻外，革之宜更出迭入。若未历州县，不得居清要。未任监司，不得居郎曹。外有治效，擢之内职；内有实绩，擢之外任。凡有补外者，中书省籍记姓名，治政有功，如期召擢。及拟官之际，要先具曾充外任，庶几官宿其业，人效其职，无因循苟简之志矣。」诏令中书省置籍。 
二十九日，中书门下省言：「三省诸房条具到重复事件：吏房勘会：一、吏部申，使臣乞收使转官，先降指挥，依申毁抹公据讫，再申命词，或降可项给告。一、吏部申，阵亡之家乞收使恩泽，补授使臣名目，先降指挥，依申批凿或毁抹公据，再申命词给告。欲并候得画，令本房照应取索前衔后拟纳舍人命词，并降可项行下。户部勘会：一、户部申，自来过阙点检户部赡军酒库官，系户部申乞差官，朝廷降指挥差官讫。后又申合行事务，并依点检所见行条法指挥施行，系是重复。欲令户部今后止作一状申请。一、每遇差奉使使副降指挥合用礼物，依某年体例施行。同日，又降指 
      
挥，所有私觌，依数支降。二项系是重复。欲今后作一件送中。礼部勘会：一礼部申，逐次所差奉使下三节官属，往回所得转官，除起程先转一官资，吏部作一状拟申朝廷，命词给告外，其回程所得官资，往往候逐人陈状，逐旋申请，事属重复，欲令吏部类作一状拟申朝廷，命词给告行下。一、勘会官司乞铸牌印，在法创给者取裁。所有宗室若臣僚除授正任团练使已上应给赐牌印者，止合本部一面拟申，篆文铸造讫，依自来条例给赐。近来一例申乞取裁，显是重复。欲令礼部照会施行。兵部勘会：一、兵部申，南平王遇加恩乞给赐礼物，降指挥下日，数内马二疋关驾部，又申朝廷下广西经略司应副；及金镀银鞍辔一副，复全给赐了日，鞍辔库依例申驾部，本部再申朝廷降指挥除破。合一就取旨施行，更不须再降指挥，委是重复。欲令驾部今后互相关会，共作一次申请指挥施行。本部四司应有似此重复申请文字依此。一、勘会诸处差到押马使臣等，已(除)[降]指挥依格与转官资，内有付身未圆，或整会差错重迭及不曾将到真本付身之类，吏部先次出给转官资公据。后来本人缴连，陈乞收使，本部又申朝廷，请降指挥，方与拟转。今来系已承指挥与转官资，止是公据，即不须再降指挥。欲令吏部今后将似此陈乞之人契勘，如别无违碍，即具前衔后拟并定词申乞，给降告命。其公据 
      
先次当官批凿毁抹讫，随状缴连照验。一、勘会(处诸)[诸处]差到押马使臣等，已降指挥，依格合转降官资之人，吏部每一名作一状申乞降告，委是紊烦。欲令吏部今后将押马合转降官资之人诸案元相关会类聚，每三人或五人共作一状，具前衔后拟并定词申乞，给降告命。刑房勘会：一、刑部申，收到诸官司按发状，如已降指挥施行，再有付到别官司按发文状，事体一同。欲止请笔判已行连入，更不再降指挥。如(有再)[再有]官司按发，与前状事体不同，即合再降指挥。」并从之。 
十二月二十三日，试中书舍人蒋芾言：「乞诏三省，自今录黄除军期急速并引见日分期限迫促，不容少缓，方许先报尚书出札子，其余必待书读然后行。仍令三省行遣制书，遵从祖宗旧制百刻条限，则虽经书读，亦自不至濡滞。」从之。 
二年五月十二日，诏自今文武官出头并令改作庭参。详见枢密院门。 
九月十三日，诏自今后三省、枢密院遇赴常朝等毕，许出南、北门。三年二月十三日，起居舍人洪迈言：「澄汰细故，以清中书之务。」上曰：「朕尝见《通鉴》载唐太宗谓宰相听受词讼，萦于簿书，日不暇给，(困)[因]敕尚书细务属左、右丞。朕见欲理会，卿所论可谓至当。」 
十一月十一日，检正左右司言：「条具三省诸房简省事件。中书门下省户房：一、应献纳钱，借补官资。一、提举盐司保明到盐场押袋官任满合推赏，欲令户部照应见行条法指挥施 
      
行。如该转补官资，即令关报吏部具钞。兵房：一、下班祗应以下改正重迭，欲令兵部拟定具钞。如画闻钞下部，其缴到付身，令申都省置籍，送左右司毁抹。一、借补官资，于正名目上收使，所属给到真命转官资公据之人，自来系逐旋申取朝廷指挥。欲令兵部关报吏部。今后依绍兴九年七月二十八日比折减半指挥施行，更不申取朝廷指挥。刑部：一、归正副尉陈乞添差。一、阵亡之家陈乞副尉恩泽，乞照使臣、下班祗应体例施行。欲乞刑部照应见行条法指挥拟定，具钞尚书省。吏房：一、元系送中，吏部申到应合添差归正官，今欲令本房送吏部，照应条法指挥具钞。一、元系批送勘当归正伏乞添差，诸军拣汰使臣乞添差，已上二件，(令)[今]欲令本房送吏部，照应条法指挥具钞。文臣依赦乞宫观岳庙，今欲令本房附籍付部，照应条法指挥施行。一、元系前送宗室乞(过)[遇]大礼恩泽，宗室赐名授官，京朝官保举文字出官，诸处申到官员陈乞到任任满赏，官员乞回授转官，应陈乞收使转官、减年、封号，收使致仕、遗表、大礼奏荐，总领所具到拣汰使臣职位。已上八件，今欲令本房附籍付部，照应条法指挥施行。户房：一、元系批送勘当诸路保明到劝谕耕田赏，诸路保明到劝谕卖告赈济赏，诸路保明到榷场赏，任满诸路保明到和籴米赏、押袋盐赏。已上四件，欲令本房付部，照应条法指挥施 
      
行。一元系批送依条诸州军保明到某人拘催无额钱(偿)[赏]，诸州军保明到某人起发经制钱赏，诸州军申押纲人有指挥许推赏。已上三件，今欲令本房附籍付部，照应条法指挥施行。一、元系批送诸州军奏无透漏私茶盐，诸州军奏无铜钱出界，诸州军申获到私盐数，诸州军申茶盐帐状。已上四件，今欲令本房附籍付部照应。诸州军申恩泽，今欲令本房附籍付部。一、元系批送照应总领所申已差人支请衣赐，诸州军申无埋瘗归正人数，诸州军申即无营田物斛数目，诸州军申除灾伤租税，总领所申芦物收支钱物，诸处申盐价，诸处申白矾。已上七件，今欲令本房附籍付户部。礼房：一、元系送中奉使回程结局，欲令本房送部，照应元被送申请指挥，并依去年及某官已得指挥，其结局日，合照应施行，即不须今后再降指挥。一、元系批送部勘当僧道元换给度牒，官员乞应办人使赏，宗室女夫房卧钱，寿圣皇后官吏到殿十年赏。已上四件，今欲令本房附籍付部，照应条法指挥施行。一、元系前送诸州申奏宗女(过)[遇]礼，应陈乞收使冠帔、紫衣、师号二件，欲令本房附(应)[籍]付部，照应条法指挥施行。兵房：一、元系送中阵亡所得茶酒班祗应恩泽与见男子承受官员收使押马、转官。已上二件，欲令本房造部，照应条法指挥具钞。诸军改正功赏差错，姓名军分，若系诸军申发，合前送下部。若系曹部备申，方令批书申。 
      
诸军部将已上折补官，宿州不该赏借补正人，收使借补日所得转资比折减半。已上三件，欲令本房批依。一、元系批送勘当归正人陈乞添差，今欲令本房附籍付部，照应条法指挥施行。一、元系送部仪鸾司申乞变染陈设等，欲令本房拟行。一、元系批送依条诸军官兵收使转资，诸官司及外路州军等处申到已有条法事件。已上二件，欲令本房附籍付部，照应条法指挥施行。一、元系批照文字，诸路提举马递铺官申到每月已支散铺兵钱米帐，欲令本房附籍，付部照会。一、元系前送部诸总领及诸州军具到见在军器数，诸州军申奏、厢军申奏剩员数，诸州提举马递铺官保明到巡辖使臣递角赏。已上三项，欲令本房附籍付部，照应条法指挥施行。一、元系判照文字，诸官司及外路州军等处申乞事，已降指挥了当，逐处申到已知禀施行，欲令本房附籍照应。一、元系判已行诸官司及外路州军等处申乞事件，已降指挥，本处未曾承受间，再有申奏到文状，欲令本房附籍照会。刑房：一、元系送中归正副尉添差差使，欲令欲令：原作「令欲」，据上下文意乙正。本房附籍送部，照应条法施行指挥具钞。一、元系批送部勘当大宗正司奏宗子乞依奏文放免，欲令本房附籍付部，照赦条施行。如内有情犯深重之人，令刑部开具元犯，申取朝廷指挥。一、元系札下临安府申今年寒食节约束诸军营寨烧纸钱，欲令本房札下，今后似 
      
此检举约束，不须再札。一、元系前批送部应陈乞收使给使、减年，欲(今)[令]本房附籍付刑部，照应条法指挥施行。工房：一、元系前送部诸州军申到减壁帐状，诸州军申到厢军工匠帐状，诸州军申奏无毁坏钱宝、私铸铜器人。已上三件，欲令本房附籍付部。诸官司州军申乞事已降旨挥了当，逐处申到已知禀施行，工部申四季点检司农寺无违戾等，福建市舶司申无抽买皮角等。已上三件，欲令本房附籍照应。一、元系批送照会临安府转运司申逐日应修造过去处，临安府申招到捍江兵士数，福建转运司申诸州军起发军器物料等赴行在送纳。已上三件，欲令本房附籍付工部，照封桩。户房：一、元系批送依条诸路提刑司申到官员拘发总制等钱，并令本房附籍付部，照应条法指挥施行。」并从之。 
四年八月十六日，诏：「今后臣僚及诸处官司如直得旨，并仰依条申朝廷奏审。内承受金字牌、御笔处分先次施行讫，具事因申三省、枢密院。」 
五年二月二十一日，诏国用司可罢，其所行事务，并归三省户房。 
八月十二日，中书门下省言：「窃见寺监丞簿、学官、大理司直、密院编修之类，谓之职事官，朝廷所以储用人才。比年以来，往往差下，待阙数政。欲望特降旨挥，今后职事官须见阙方得除人。其已差下数政，乞朝廷稍复诸州添差厘务通签判、教授属官等阙以处之。他时职事官有阙，却从 
      
朝廷于曾差下人内选择召用。」诏：「已差下人，如应赴在半年内许令赴上，在半年外人各以资序高下除授一次。其所复添差等阙，今后更不作阙，三省常切遵守施行。」 
十二月三日，诏：「今后已降指挥合待报事，令诸房置簿，随日抄上，时行检举拘催，仍令左右司勾销结押。如有违慢去处，三省开具取旨。」 
六年二月二十二日，诏令检正都司检详编修条具三省密院烦碎不急之务合归有司者，申尚书省。 
八月二十一日，左右司言：「三省、枢密院并属司呼叫六曹等处人吏供报文字，系官押贴子，赍公案前来整会，仍令都中门各行置历，批凿去处、某人赴甚处供报。应六部等处知杂司如敢辄入三省、枢密院都门，仰监门官并密院使臣密切检察，具姓名申取朝廷指挥。」从之。
九月十六日，诏：「三省、枢密院官并诸房都录事、副承旨已下所带人从轿马于省门内坐卧喧闹，委是冗杂。及省院并在省官司人吏有无故入六曹，窃恐因而传报事宜，理合措置。一、宰执合破随逐祗应人，除大程官虞候外，其亲兵桥番并已给青号，押宰执照验，入出省门。所有给舍、谏官、都、副(丞)[承]旨、检正都司、检详编修官，除厅子亲事官许行随逐在省祗应，其轿番人从一例随官员入省，委是冗杂。欲自今后将前项官应依条合破顾募人，各与给牌子一个系带，照应入出。如有兼领差遣，亦许支给。(降)[除]执从物人于所给牌 
      
子上书凿许入中门，其余人从并候宰执出省讫，方得放入都门，仍令监门官常切照验。一、三省、枢密院诸房应轿马，今后并不得入省中门。除本省依条合破雇募，每人各给牌子一个，三省、枢密院主事以上二人，主行文字并属司行遣人、行首司、客司直省官以上，及枢密院都堂当职事使人，每人将带打食兵士一名，随逐应入省中门内，诸处看管兵士亦各给牌子，书凿许入中门，余人并候出局，方许放入。仍仰监门官吏常切指约。一、自今后三省、枢密院诸房并在省官人吏，无故并不得出入六曹「六曹」上原衍「六」字，今删。，切恐因而传报事宜。仍仰都门官并密院使臣常〔切〕觉察。一、切见三省、枢密院正名大程官许承发诸房文字，其七分大程官依指挥尚不得当房差使。近来诸房往往私辄收游手之人，称贴房大程官，占留使唤，诈作官贴子，在外取索官员付身及脚色之类，或恐漏泄差除，深属不便。自今后应充贴房大程官并不得放令入省。如有违犯之人，送所属重作施行。令监门官常切检察。一、应三省、枢密院诸房并属司自今后应押官贴子下六曹百司取索文字，并要贴子背勘同职级，于勘同文字下书凿差大程官某人承受，可以机察诈伪。一、所有合置牌子，欲下三省、枢密院激赏库，候报人数，照应置造，并属官押字给付。一、应官员合赴都堂禀议职事，所带人从除承行人吏一两名并虞候、厅子及执从物 
      
人一两名许于大门请牌子随逐入中门，余人并在中门外。到堂官员依此。」并从之。 
十二月九日，中书门下省言：「将诸房承受尚书省、枢密院送中书事件，除军期急速，事干边界，紧切待报并文武执事官除目及典礼并合进呈取旨文字外，其余应拟进事件，乞并令逐房每日各只作一状开具事因拟奏，得旨分隶曹部，画降录黄，送尚书省施行。」诏并权依。
八年二月二十五日，诏：「三省今后取索三衙文字贴子，令检正都司印押圆备，方得给发。逐司承受，并须尽实，用大状系衔申三省。」 
五月六日，中书门下省言：「勘未经任人不许堂除，进士及第第一人，试中宏词，教官及刑法第二等以上人依旧堂除。余未曾经任及未经铨试之人，并不许堂除。应初出官未经铨试并不许陈乞堂除，不许干求换易。已得差遣求换易之人，令三省具名闻奏，当议降黜。应堂除已授在外遣差人，非选材能特与升擢者，并不许干求换易差遣。仓场库务官通差文武官，内榷货务、左藏库、杂买务、杂买场监官，文臣京朝官差知县资序与职官令录以上资序，武臣差大小使臣亲民资序人。提辖官差通判资序及第二任知县人，仍不差年六十以上并曾犯赃私罪人。六院官差法官。分差镇江、建康府、鄂州、鱼关、利州粮料院，今后通差实历知县、县令一任人，总领所并诸司属官、干办公事，并差京官以上。准备差遣、差使 
      
并差选人。」诏并依。三省、枢密院常切遵守施行。 
九月九日，诏：「三省、枢密院今后遇有创行指挥，已差呈毕，并再同进熟文字缴入，候画宝降出，然后施行。」 
九年四月二十三日，三省进呈武臣差除格。梁克家等奏曰：「文臣经朝廷陈乞差遣，皆有准绳。而武臣陈乞，旧无定论，或小使臣便欲将副以上，或横行使臣又军功者止监岳祠。今斟酌官品资序及有无军功，立为限制，庶免混淆。」上曰：「此甚好，不唯高卑各得其当，且使之绝意妄求，可以省事。」 
淳熙元年九月六日，诏：「应行在职事厘务官自今任满非擢用者，并依资格更迭补外。」 
十一月十八日，诏职事厘务官去替一年内许除代，仍不得差过一政。 
二年十一月七日，诏：「三省合存留火烛去处，当宿官更不出局。如遇假故，亦早入宿。」已而检正诸房公事刘孝韪等言：「当宿官如遇假日，自有合轮当日人吏酉时出省。假日乞自申时入宿，仍置历，亲书姓名押宿官。」从之。 
四年六月十六日，诏自今三省、枢密院进呈文字所得之旨，朝退即具奏审，承画降方可施行。 
八月四日，诏自今职事厘务官并见阙差除，其干道九年十二月五日已降指挥更不施行。继而淳熙四年十二月，殿中侍御史江溥言：「近来间有除授不出敕札，别于朝堂置籍以俟阙至。」诏复不得先次注籍，须见阙方许除授阙：原作「阕」，据文意改。。 
五年闰六月一日，诏自今后职事官并六院官任满日依绍兴 
      
格例临时取旨除授。 
六年六月五日，诏三省入熟文字可并免用黄贴子。先是，上谓辅臣曰：「凡进入熟施行事，省中自一一有底，可以稽考。其黄贴子禁中只作一卷连粘，初无稽考。自今可免写此，则省文书不少矣。」赵雄等奏曰：「中书之务，贵于清简，圣虑可谓远矣。」
八年二月十四日，诏：「中书门下省刑房置簿，将淳熙三年正月一日以后应命官在任因罪犯放罢取勘之人逐一编录销注。其未结绝名件，以时举催。如有违慢，取旨行罚。」 
二十四日，诏：「自今所下命令事涉兴利除害而非旬月所能办者，并令三省置籍，以时举催。如有违慢，取旨行责罚。」 
二十九日，诏令(令籍)[置]狱案籍，每季于孟月一日进入一次。既而十二年正月，三省言有行下诸州催促至十余次尚未施行结绝者。诏自今不须行移催促，只一季将上，择其怠慢者惩之。 
十二年二月十五日，诏两淮郡守且尽留阙，候半年前方可差人。先是，进呈刘国瑞乞审择沿边守臣。上曰：「边守岂可不择 然此文字不须行，但今后两淮郡守留取几阙，未须差人。」〔王〕淮等奏：「若是留阙，须指定留某州军。不然人见阙近，竟来干堂。」故有是命。 
十三年二月十三日，诏：「州军留阙，令中书置簿籍定，但自遵守，亦不须行出。」 
十四年十一月八日，诏：「宗室岳庙已曾裁减，立为定额。自今堂除添差，须是年高或病患久闲无差遣人方与，不应与者一面告示。」因赵艾夫等陈乞，故有是命。 
      
十二月二十一日，三省言，已降指挥，皇太子可隔日就议事堂参决庶务。如有差擢，在内自寺监丞，在外自守臣以下，悉委皇太子与宰执同议除授以闻。今参酌如右：在内寺监丞以下、六院四辖、六部监门、主管架阁文字以上，系在京厘务官，元系将上，诏参决。(在)[自]守臣以下参议官、通判、堂除知县教授之类，应合添差不厘务差遣、诸司仓场库务监官等，诸处应格辟差文字之类，元系将上。今欲在内曾任监察御史以上、在外曾任监司以上之人，进呈取旨。余于议事堂参决。诏不参决。内外章奏并上殿札子内有御笔将上并合禀旨事件，诏参决。六部等处及诸路监司州军申到文字，如系待报，合降指挥以下与上文无涉，系错简。。资不即向前救濮，已罚供给茶汤钱三个月，以为惩戒。乞赐施行。诏：「戚拱支犒设钱三百贯文，董庆祖、王师雄各二百贯文，其钱令左藏库支给。」
 职官 宋会要辑稿 职官一 中书门下省 
      
中书门下省
【宋会要】
      
中书门下。国朝中书门下题榜止曰中书，印文行敕曰中书门下。中书令、侍中及丞、郎以上至三师、同中书门下平章事并为正宰相，二员以上即分日知印。官至仆射以上，书敕中不着姓。缘唐制，领馆职：昭文殿大学士、监修国史，首相领之；集贤殿大学士，次相领之。又尝令首相领玉清昭应宫使，亦如唐领太清宫使也。后罢之。中书舍人以上至尚书为参知政事，贰宰相之任也。 
太祖干德二年正月，以赵普为宰相。制既下，时范质等已罢，纶诰将出，无宰相书敕，太祖令问翰林学士讲求故事。承旨陶谷以为自古辅相未尝虚位，唯唐太和中甘露事后数日无宰相，当时仆射令狐楚等奉行制书。今尚书亦南省官，似可书敕。学士窦仪曰：「谷之所陈，非承平时事，不足援据。今皇弟开封尹同平章事，即宰相之任也。」帝闻之曰：「仪之言是矣。」即命太宗书敕以赐之。 
四月，以枢密直学士、尚书兵部侍郎薛居正、兵部侍郎吕余庆并本官参知政事。先是，已命赵普为相，将用居正等为之副。既而难其名称，召翰林承旨陶谷(门)[问]下丞相一等者有何官。对曰：「唐有参知机务、参知政事。」故以命之。仍令不宣制，不押班，不知印，不升政事堂，止令就宣徽使厅上视事；殿庭别设砖位于宰相后，敕尾书衔，降宰相数字；月俸、杂给皆半之。盖帝意未欲令居正等名 
      
位与普齐也。史臣钱若水等曰：「按唐故事，裴叙为右仆射知政事，杜淹为御史大夫参议朝政，魏征为秘书监参预朝政，萧瑀为特进参议政事，刘洎为黄门侍郎参知政事，刘幽求为中书舍人参知机务，然并宰相之任也。又高宗尝欲用郭待举参知政事，即而谓崔知温曰：『待举等历任尚浅，未可与卿等同名称。』遂令于中书门下同承进止平章事。以此言之，平章事亚于参知政事矣。今谷不能远引汉御史大夫亚相故事为对，翻以参知政事为下丞相一等，谷失之矣。」议者惜之。 
开宝六年六月二十日，诏吏部侍郎参知政事薛居正、吏部侍郎参知政事吕余庆于都堂，(为)[与]宰相赵普同议公事。 
二十八日，诏中书门下，押班、知印及祠祭行香，今后宜令宰相赵普与居正等轮知。先是，宰臣、枢密每候对长春殿，同止庐中。时帝闻赵普子承宗娶枢密使李崇矩女，因诏分为幕次。 
太宗雍熙四年九月，御史台言：「文德殿常朝百官，皆有砖位，唯参知政事每遇横行参假，未有砖位。」诏令依位排砌。 
端拱元年七月，诏太保兼侍中赵普，三伏极热，逐日绝早归私第。故事宰相以未时归第，是岁大热，特有是命，以示尊奖也。 
二年，诏侍中赵普免朝谒，止日赴中书视事，有大政实时召对。 
淳化二年四月，右司谏、知制诰王禹捻请自今 官候见宰相，须朝罢于政事堂同时接见，其枢密使亦候都堂 
      
坐请见，并不得于本厅接见宾客，以防请托。诏从之。左正言、直史馆谢泌言：「然则疑大臣以私也。夫以万机之务，(屡)[属]任辅臣，非接见 官，何以尽知外事 若止令都堂候见，则咨事无解衣之暇。古人有言：『疑则勿用，用则勿疑。』若纠纷季世，实可为虑。今政在人主，何必疑大臣为此等事乎 设若杜公堂谒见之礼，岂无私室乎 塞相府请托之渐，岂无他径乎 」太宗览奏嘉孍，即追还前诏，令宰相、枢密使等接见宾客如故，仍以泌所上表送史馆。右司谏、史馆修撰梁周翰亦上言：「群臣非有公事，不得于中书候见宰相。自余朔望及庆吊，任于私第修谒，免妨政事。」奏入不报。先是，赵普居守西洛，吕蒙正以宽简自任，王沔怙权，政事多所专决，素与张齐贤、陈恕忤。至是二人并知政事，沔不自安，常虑有以中书旧事告之。及禹捻奏入，遂下其事。复以泌言，帝寤，遂寝。国初时不喜人附会，故大臣不于私第见客。百官亦罕造门，只诣中书请谒，日不下百辈。宰相至午或不得食，敕牒堆积，政事停壅，其私请者盖十八九。议者以禹捻所论为然，但须于政事堂邀宰相都见为难尔。 
五年四月，帝问宰臣唐以来宰相书考故事。翌日，语近臣曰：「朕细观之，皆空言耳，莫若与国家和阴阳、抚夷夏、尽辅弼之力，方为实效也。」 
至道元年四月，诏曰：「自今参知政事宜与宰相轮日知印，押正衙班。其位 忌先异位，宜合而为一。 
      
遇宰相、使相视事及商议军国政事，并得升都堂。」先是，吕端、寇准并为谏议大夫、参知政事，至是端作相，准尚参知政事。端虑准不平，且言臣兄余庆任参知政事日，悉与宰相同，愿举行之。特从其请，以慰其心焉。 
二年七月，诏：「自今中书所行札子并须具奏取旨，方可行下。」先是，左正言冯拯、太常博士彭惟节并通判广州。拯
官本在惟节之上。及覃庆迁员外郎，值参知政事寇准知印，以拯为虞部，惟节为屯田。自是后，广州文奏系书惟节仍在拯下，中书降札子惟节在拯上，仍特免勘。拯诉中书除授不当并免勘之理。帝曰：「拯非理受辱，宜当披诉，中书何故如此 」吕端曰：「寇准刚强自任，实由臣等庸懦。」因谢罪。帝又曰：「前代中书以堂帖旨挥，乃是权臣假此名以威福天下也。太祖朝，赵普在中书，其堂帖势力重于敕命，朝廷寻令削去，今何却置札子 札子、堂帖大同小异耳。」张洎对曰：「札子是中书行遣小事文字，亦如京百司有符牒关刺。札子废之，则别无公式文字可旨挥常事。」帝曰：「自今但干近上公事须降敕处分，其合用札子，亦当取旨后行。」准自太庙祠事回，于前殿谒见，宣示中书除授及旨挥冯拯事理不直。准抗论不已。帝曰：「若须廷辩是非，则又何体。」因叹曰：「雀鼠尚晓人意，况人乎 」数日，罢准政事。 
闰七月，诏：「自今中书门下只令宰相押班、知印，其参知政事遇正衙、横行、参假并重行异位。
      
非议军国政事，不得升都堂，祠祭、行香、书敕并以开宝六年六月二十八日诏书从事。」时既逐寇准，即令复旧。真宗初即位，对宰臣皆不名呼。吕端等再拜恳请，帝曰：「公等顾命元老，朕何敢比先帝乎 」 
咸平三年十月，诏宰臣、参知政事依旧许令骑马入中书大门，至逐厅下马。 
五年十二月，诏以宰相吕蒙正、李沆各兼门下侍郎。旧制：三师、三公、左右仆射、平章事并兼两省侍郎、学士。宋白、梁周翰当草制之夕，忽遽遗忘其事。帝以问，白等不能对，但乞改正，更不降制，只帖麻用印，重写诰身。许之。白等各罚俸一月。
</div>
    <div class="pagination">
<a href="宋会要辑稿_page849.html">上一页</a><span>...</span><a href="宋会要辑稿_page845.html">845</a><a href="宋会要辑稿_page846.html">846</a><a href="宋会要辑稿_page847.html">847</a><a href="宋会要辑稿_page848.html">848</a><a href="宋会要辑稿_page849.html">849</a><span class="current-page">850</span><a href="宋会要辑稿_page851.html">851</a><a href="宋会要辑稿_page852.html">852</a><a href="宋会要辑稿_page853.html">853</a><a href="宋会要辑稿_page854.html">854</a><a href="宋会要辑稿_page855.html">855</a><span>...</span><a href="宋会要辑稿_page851.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
