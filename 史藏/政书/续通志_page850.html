<!DOCTYPE html>
<html>
<head>
    <meta charset="UTF-8">
    <title>续通志 - 第 850 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 850 页/共 1359 页</h1>
    <div class="content">事而暴一则谓其喜事而疏力为贬抑隐然有二臣皆不已若之意则其庸碌恋栈肺肝已不可揜而所为引过求退特藉以杜众人之口非真 
能负疚自劾也】 帝曰浚太年少胜非曰臣向被召军旅钱谷悉付浚此举浚实主之御史中丞张守论胜非不能预防致贼猖獗宜罢不报授 
观文殿大学士知洪州寻除江西安抚大使兼知江州绍兴元年马进陷江州侍御史沈与求论九江之陷由胜非赴镇太缓降授中大夫分司 
南京江州居住二年吕颐浩荐兼侍读大荐都督江淮荆浙诸军事给事中胡安国侍御史张跻交章论罢之颐浩力引其入再除兼侍读寻拜 
尚书右仆射同中书门下平章事丁母忧去起复右仆射兼知枢密院事上吏部七司敕令格式一百八十卷时员外郎江端友请营宗庙议者 
非之以为国家期于恢复不常厥居胜非方主和议遂白帝营宗庙于临安徐俯罢参政胜非荐胡松年侍御史常同劾松年乃王黼客胜非徙 
同左史莫俦谪曲江其奴为胜非治疽而愈奴为俦请得复官姻家刘式尝言为兵官获盗胜非不以付部用特旨改官会久雨胜非累章□□ 
且自论当罢者十一事魏矼亦劾其罪遂罢五年应诏言战守四事起知湖州引疾归胜非与秦桧有隙桧得政胜非废居八年卒谥忠靖胜非 
张邦昌友壻也始邦昌僭位胜非尝械其使及金人过江胜非请尊礼邦昌录其后以谢敌苗刘之变保护圣躬功居多既去力荐张浚然李纲 
罢胜非受黄潜善风旨草制极言其狂妄再相忌赵鼎鼎宣抚川陕欲重使名以制吴玠胜非从中沮抑之人以此益薄其品及着闲居录亦多 
其私说云

　　△吕颐浩

　　吕颐浩字符直其先乐陵人徙齐州中进士第父丧家贫躬耕以赡老幼后为密州司户参军以李清臣荐为邠州教授除宗子博士累官 
至河北都转运使伐燕之役颐浩以转输随种师道至白沟既得燕山郭药师众二万契丹军万余皆仰给县官诏以颐浩为燕山府路转运使 
颐浩奏开边极远其势难守虽穷力竭财无以善后又奏燕山河北危急五事愿博议久长之策徽宗怒命褫职贬官而视事如故寻复焉进徽 
猷阁直学士金人入燕郭药师劫颐浩与蔡靖等以降敌退得归复以为河北都转运使以病辞提举崇福宫高宗即位除知扬州车驾南幸除 
户部侍郎进户部尚书剧贼张遇众数万屯金山纵兵焚掠颐浩单骑与韩世忠造其垒说之以逆顺遇党释甲降进吏部尚书建炎二年金人 
逼扬州车驾南渡镇江召从臣问去留颐浩叩头愿且留此为江北声援不然敌乘势渡江事愈急矣驾幸钱塘拜同签书枢密院事江淮两浙 
制置使还屯京口金人去扬州改江东安抚制置使兼知江寍府时苗傅刘正彦为逆逼高宗避位颐浩至江寍奉明受改元诏赦会监司议皆 
莫敢对颐浩曰是必有兵变其子抗曰主上春秋鼎盛二帝蒙尘沙漠日望拯救其肯遽逊位于幼冲乎灼知兵变无疑也颐浩即遣人寓书张 
浚浚亦谓颐浩有威望能断大事书来报起兵状颐浩乃与浚及诸将约会兵讨贼时江寍士民汹惧颐浩檄杨惟忠留屯以安人心且恐苗傅 
等计穷挟帝繇广德渡江戒惟忠先为控扼备俄有旨召颐浩赴院供职上言今金人乘战胜之威羣盗有蠭起之势兴衰拨乱事属艰难岂容 
皇帝退享安逸请亟复明辟以图恢复遂以兵发江寍举鞭誓众士皆感厉将至平江张浚乘轻舟迓之相持而泣咨以大计颐浩曰颐浩曩谏 
开边几死宦官之手承乏漕挽几陷强敌之域今事不谐不过赤族为社稷死岂不快乎浚壮其言即舟中草檄进韩世忠为前军张俊翼之刘 
光世为游击颐浩单骑入朝颐浩奏所统将士忠义所激可合不可离傅等惧乃请高宗复辟师次秀州颐浩勉诸将曰今虽反正而贼犹握兵 
居内事若不济必反以恶名加我翟义徐敬业可监也次临平苗傅等拒战颐浩被甲立水次出入行阵督世忠等破贼傅正彦引兵遁颐浩等 
以勤王兵入城都人夹道耸观以手加额朱胜非罢相以颐浩守尚书右仆射中书侍郎兼御营使改同中书门下平章事车驾幸建康闻金人 
复入召诸将问移跸之地颐浩曰金人谋以陛下所至为边面今当且战且避奉陛下于万全之地臣愿留常润死守帝曰朕左右不可以无相 
以韩世忠守镇江刘光世守太平驾至平江闻杜充败绩曰事迫矣若何颐浩遂进航海之策 【按颐浩进航海之策其言曰敌兵多骑必不 
能乘舟袭我江浙地热必不能久留俟其退去复还二浙彼出我入彼入我出此兵家之奇也帝然之遂如明州伏读通鉴辑览　　御批吕颐 
浩与诸将议迁都时即有且战且避之说其胷中早存航海一着以为长算至是遂进策请行无论他日章安之追几不免于祸而风涛漂泊讵 
可久居所谓万全之地顾如是耶又况奔逃跋涉出入无时实已损威失重乃犹自诩为兵家之奇亦庸陋不知耻矣颐浩处苗刘之变绰有远 
谟张浚亦称其能断大事何前后之不相符若此岂其识仅能集羣策以成事而不足独当一面乎】 初建炎御营使本以行幸总齐军政而宰 
相兼领之遂专兵柄枢府几无所预颐浩在位尤颛恣赵鼎论其过四年移鼎为翰林学士吏部尚书鼎辞且攻颐浩章十数上颐浩求去除镇 
南军节度开府仪同三司醴泉观使奉化贼蒋琏乘乱为变劫颐浩寘军中高宗以颐浩故赦而招之寻除江东安抚制置大使兼知池州颐浩 
请兵五万屯建康等处又请王■〈王燮〉巨师古兵自隶将之镇而李成遣将马进围江州乃驻军鄱阳会杨惟忠兵请与俱趋南康遣师古 
救江州贼众鏖战颐浩惟忠失利师古败奔洪州颐浩乞济师讨李成帝曰颐浩奋不顾身为国讨贼羣臣所不及但轻进其失也诏王■〈王 
燮〉以万人速往策应颐浩复军左蠡又得合门舍人崔增之众万余军势复振命■〈王燮〉增击贼败之乘胜至江州则马进巳陷城矣朝 
廷命张俊为招讨使俊既至遂败马进追斩之成以余众降刘豫诏以淮南民未复业须威望大臣措置以颐浩兼宣抚领寿春府徐庐和州无 
为军招降赵延寿于分寍得其精锐五千分隶诸将张琪自徽犯饶州有众五万时颐浩自左蠡班师帐下兵不满万人郡人皇骇颐浩命其将 
阎皋姚端崔邦弼列阵以待琪犯皋军皋力战端邦弼两军夹击大破之拜少保尚书左仆射同中书门下平章事共知枢密院事二年帝自越 
州还临安时桑仲在襄阳欲进取京城乞朝廷举兵为声援颐浩乃大议出师而身自督军北向高宗谕颐浩秦桧曰颐浩治军旅桧理庶务如 
种蠡分职可也二人同秉政桧知颐浩不为公论所与多引知名士为助欲倾之而擅朝权高宗乃下诏以戒朋党除颐浩都督江淮荆浙诸军 
事开府镇江颐浩辟文武士七十余人以神武后军及御前忠锐崔增赵延寿二军从行百官班送颐浩次常州延寿军叛刘光世歼其众又闻 
桑仲己死遂不进引疾求罢诏还朝以知绍兴府朱胜非同都督诸军事颐浩既还欲倾秦桧乃引胜非为助给事中胡安国论胜非必误大计 
胜非复知绍兴府寻以醴泉观使兼侍读安国持录黄不下颐浩特命检正诸房文字黄龟年书行安国以失职求去罢之桧上章乞留安国不 
报侍御史江跻左司谏吴表臣皆以论救安国罢程瑀胡世将刘一止张焘林待聘楼照亦坐论桧党斥台省一空遂罢桧相颐浩独秉政屡请 
兴师复中原谓太祖取天下兵不过十万今有兵十六七万矣然自金人南牧莫敢婴其锋比年韩世忠张俊陈思恭张崇屡奏人有战心天将 
悔祸又金人以中原付刘豫三尺童子知其不能立国愿睿断早定决策北向今之精锐皆中原人恐久而消磨他日难以举事时盗贼稍息颐 
浩请遣使循行郡国平狱讼宣德意李纲宣抚湖南颐浩言纲纵暴无善状请罢诸路宣抚之名纲止为安抚使时李光在江东与颐浩书言纲 
有大节远人畏服颐浩称光结党言者因论光罢之时方审量滥赏颐浩时有纵舍右司郎官王冈持不可曰公秉国钧不平谓何颐浩再秉政 
凡二年高宗以水旱地震下诏罪己求言一日谓大臣曰近苏湖地震泉州大水辄不以奏何也侍御史辛炳殿中常同论颐浩罪遂罢为镇南 
军节度使开府仪同三司提举洞霄宫改特进观文殿大学士五年诏问宰执以战守方略颐浩条十事以献除湖南安抚制置大使兼知潭州 
时郴衡桂阳盗起颐浩遣人悉平之帝在建康除颐浩少保浙西安抚制置大使知临安府行宫刘守明堂礼成进封成国公八年上将还临安 
除少傅镇南定江军节度使江东安抚制置大使兼知建康府行宫留守颐浩引疾求去除醴泉观使九年金人归河南地高宗欲以颐浩往陕 
西命中使召赴行在颐浩以老病辞且条陕西利害谓金人无故归地其必有意召趋赴阙既至以疾不能见乃听归未几卒赠太师封秦国公 
谥忠穆颐浩有胆略善鞍马弓剑当国步艰难之际人倚之为重自江东再相胡安国以书劝其效法韩忠献以至公无我为先报复恩雠为戒 
颐浩不能用时军用不足颐浩与朱胜非剙立江浙湖南诸路大军月桩钱 【伏读通鉴辑览　　御批宋自王安石蔡京相继言利横征重 
敛民不聊生邦本因而不固高宗亲见闾阎疾苦定为差役法思欲与民休息曾几何时复有月桩之取百姓方凋敝已极区区免役小惠元气 
岂能遽复旋即加之朘削其何以堪况彼时仅余东南半壁尚使其罹于涂炭更安望能复侵地以保遗黎颐浩辈谋国不臧罪固无可他诿高 
宗明知复蹈之亦独何耶】 于是郡邑多横赋大为东南患云

　　△范宗尹

　　范宗尹字觉民襄阳邓城人宣和三年上舍登第累迁侍御史右谏议大夫王云使北还言金人必欲得三镇宗尹请弃之以纾祸言者非 
之宗尹罢归张邦昌僭立复其职遣同路允迪诣康王劝进建炎元年李纲拜右仆射宗尹论其名浮于实有震主之威不报出知舒州言者论 
宗尹尝污伪命责置鄂州既召为中书舍人迁御史中丞拜参知政事吕颐浩罢相宗尹摄其位时诸盗据有州县朝廷不能制宗尹言太祖收 
藩镇之权天下无事百五十年可谓良法然国家多难四方帅守兵力单寡束手环视此法之弊今当稍复藩镇之法裂河南江北数十州之地 
付以兵权俾蕃王室较之弃地北敌岂不相远帝从其言授宗尹通议大夫守尚书右仆射同中书门下平章事兼御营使宗尹奏以京畿东西 
淮南湖北地并分为镇授诸将以镇抚使为名军兴听便宜从事然李成辥庆孔彦舟桑仲辈起于羣盗翟兴刘位土豪李彦光郭仲威皆溃将 
又无总率统属且不遣援通饷故诸镇多不能守其地宗尹请有司讨论崇观以来滥赏修书营缮应奉开河免夫狱空之类皆厘正之宣靖执 
政围城时受伪命之人反用赦申雪徐秉哲吴幵莫俦等并量移吴敏王孝迪耿南仲孙觌蔡懋等并叙复侍郎季陵希宗尹意乞诏宰执于罪 
累中选材能量付以事沈与求劾陵因及宗尹宗尹求去帝为罢与求初宗尹廷对详定官李邦彦特取旨寘宗尹乙科宗尹德之赠邦彦观文 
殿大学士枢密院副都承旨阙宗尹拟邢焕蓝公佐辛道宗三人焕戚里公佐管客省道宗不知兵人以此咎宗尹密院计议官王佾结公佐宗 
尹请除佾为宗正丞侍御史张延寿劾之罢佾绍兴元年二月辛己日有黑子宗尹以辅政无状请免帝不许又尝荐魏滂为江东通判谏官言 
其贪盗官钱滂遂罢李弼孺领营田谏官言其媚事朱勔二人俱罢论者以白州守晁公为扰民宗尹阴佑之会公为妻受囚金事觉帝罢公为 
宗尹不自安时明堂覃恩宗尹请与行讨论之事帝手札云朕不欲归过君父敛怨士大夫始宗尹建此议秦桧力赞之及见上意坚反挤宗尹 
帝亦恶其与辛道宗兄弟往来遂罢沈与求奏其罪状落职未几命知温州退居天台卒宗尹建议分镇以是得相位然其置帅多授剧盗为政 
多私屡为议者所诋云

　　△范致虚

　　范致虚字谦叔建州建阳人举进士为太学博士坐祖送邹浩停官徽宗嗣位召见除左正言出通判郢州崇寍初以右司谏召道改起居 
舍人进中书舍人蔡京建请置讲议司引致虚为详定官议不合改兵部侍郎自是入处华要出典大郡者十五年以附张商英贬通州政和七 
年复官入为侍读修国史寻除刑部尚书提举南京鸿庆宫初致虚在讲议司延康殿学士刘昺尝乘蔡京怒挤之后王寀坐妖言系狱事连昺 
论死致虚争之昺得减窜士论贤之迁尚书右丞进左丞母丧踰年起知东平府改大名府入见言不当用师契丹恐开边隙宰相谓其怀异遂 
听终丧服除知邓州改河南府中人规景华苑欲夺故相富弼园宅致虚言其不可乃止复移邓州提举亳州明道官帝方好老氏致虚希时好 
营饬道宇赐名炼真宫靖康元年召赴阙道除知京兆府时金人围太原声震关中致虚修战守备甚力除陕西宣抚使京师被兵诏致虚会兵 
入援时陕西节制钱盖兵十万至颍昌闻京师破而遁西道总管王襄南走致虚独与西道副总管孙昭远环庆帅王似熙河帅王倚合步骑号 
二十万以右武大夫马昌佑统之命杜常将民兵万人趋京师夏俶将万人守陵寝致虚以僧赵宗印为知兵俾充宣抚司参议官兼节制军马 
致虚以大军遵陆宗印以舟师趋西京金人破京师遣人持登城不下之诏以止援兵致虚斩之遂夺潼关作长城自关迄龙门所筑仅及肩宗 
印又以僧为一军号尊胜队致虚勇而无谋委己以听宗印宗印徒大言实未尝知兵致虚军出武关至邓州千秋镇金将罗索以精骑冲之不 
战而溃死者过半杜常夏俶先遁致虚斩之孙昭远王似王倚等留陕府致虚收余兵入潼关方致虚之鼓行出关也裨将李彦仙曰行者利速 
多为支军则舍不至淹败不至覆若众羣聚而出殽渑一蹴于险则皆溃矣致虚不听遂底于败高宗即位言者论其逗挠不进徙知邓州寻加 
观文殿学士复知京兆府致虚力辞而荐席益李弥大唐重自代诏以重守京兆致虚复知邓州次年宗印领兵出武关与致虚合会金将伊珠 
兵压境致虚遁宗印兵不战走安抚使刘汲力战死焉致虚坐落职责授安远军节度副使英州安置高宗幸建康召复资政殿学士知鼎州行 
至巴陵卒赠银青光禄大夫

</div>
    <div class="pagination">
<a href="续通志_page849.html">上一页</a><span>...</span><a href="续通志_page845.html">845</a><a href="续通志_page846.html">846</a><a href="续通志_page847.html">847</a><a href="续通志_page848.html">848</a><a href="续通志_page849.html">849</a><span class="current-page">850</span><a href="续通志_page851.html">851</a><a href="续通志_page852.html">852</a><a href="续通志_page853.html">853</a><a href="续通志_page854.html">854</a><a href="续通志_page855.html">855</a><span>...</span><a href="续通志_page851.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
