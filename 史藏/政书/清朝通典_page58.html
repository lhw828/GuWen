<!DOCTYPE html>
<html>
<head>
    <meta charset="UTF-8">
    <title>清朝通典 - 第 58 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通典 - 第 58 页/共 61 页</h1>
    <div class="content">
　　东序畧

　　△东序畧

　　（臣）等谨按杜氏边防典东方凡二十国五朝续典分东及东南亦二十国今考濊貊新罗诸国既并于朝鲜其东南之鸡笼山即今台湾府地久为郡县他如吕宋法兰西荷兰等国地处南洋宜入边防南部其在东者惟朝鲜日本琉球考朝鲜于我朝归命最先其世受我朝德泽亦为最渥天聪崇德间两伸天讨特沛鸿恩存已亡之宗社自此称藩奉朔勤慎効职至于发海运以赈饥黎赉空青以疗王疾殊恩异数有非他藩服所得滥邀者日本在前明时沿海备御防禁非不严厉而控制失道寇警不绝我朝声灵震迭重亹帖然洋铜市易琛赆偕来盖圣化之覃被者远矣琉球输诚慕化迭遣正副使瑜海册封奕世恭顺国中山形本南北向国王殿门特易西向以表面内之诚洵圣泽渐涵无远不届者哉至于东海中羣岛环峙各有居族皆日本琉球之所附属可弗具述又按盛京东北滨海之境有赫哲费雅路库伦鄂伦绰奇楞库野恰喀拉诸部各沿海岛居住诸部每岁进貂皮设姓长乡长子弟以统之鄂伦春有使鹿使马二部各设佐领骁骑校等官并设额兵供调遣皆隶宁古塔黑龙江将军所辖地虽极边人皆内属故卷内不复叙列

　　东

　　?东

　　朝鲜
　　日本
　　琉球

　　朝鲜

　　朝鲜古营州外域箕子始封其地汉末改称高丽明洪武二十五年从其国王李成桂请复今名其全境三面距海并有高句骊濊貊新罗百济沃沮诸国有两京分八道统郡四十一府三十三州三十八县七十其建置沿革备详前典
　　我太祖高皇帝肇兴东土附近诸部落以次服属朝鲜犹纳贡干明
　　天命四年三月征明朝鲜以兵助明我师与战大破之降其将姜功烈是时国王李珲成桂十世孙也珲废侄李倧代立
　　天聪元年正月太宗文皇帝命大贝勒阿敏率师征朝鲜克义州定州汉山诸城次于平壤其国之西京也李倧遣使求成不许二月逼王京倧挈妻子遁江华岛固请求成许之大军振旅而还二年开市中江通贸易春秋入贡皆有定额后违约反复屡赐谕书不奉命
　　崇德元年十二月太宗文皇帝亲统大军声罪致讨屡克其城至临津江先是江水冰泮不可渡车驾未至前三日天骤寒冰坚合大军安驱渡江众兵莫不惊异先遣兵抵王京倧兵迎战大破之歼其众倧挈长子■〈氵〈山上王下〉〉弃京城遁入南汉山城遣兵围之屡击败其外道援兵上次王京城由城外径渡汉江益军围倧二年正月倧请成不许降敕切责倧奏书称臣复降敕令其出城归命缚送败盟三四臣正国法以儆国人倧犹豫未决倧之走南汉城也先遣其妻子及其大臣家口遁居江华岛岛在开州南海中意谓大军不能飞渡上命睿亲王多尔衮造小船八十出渡口岛中出大船三十余艘迎战大破之遂入岛城获王妃一王子二家属七十六人阁臣一侍郎一羣臣家口百六十六人置之别室禁护无侵犯仍降敕谕倧于是倧以孤城穷蹙妻子被俘八道离散宗社垂绝乃顿首受命率其羣臣献上明国所给敕印出城来降筑坛设黄幄于汉江东岸之三田渡受其降接以优礼与定约束命倧及其羣臣各与其妻子相见皆相抱恸哭感戴无极留其长子■〈氵〈山上王下〉〉次子淏为质二月上班师以朝鲜凋疲许丁丑戊寅两年准免贡物倡议败盟之洪汉翼诸臣皆伏诛自是朝鲜抒诚归化朝贡不绝十月上命英俄尔岱马福岱达云等赍制诰印往封李倧为朝鲜国王十一月倧遣陪臣表贺万寿冬至贡方物十二月遣陪臣表贺元旦贡方物并宴赉遣归嗣凡元旦冬至万寿圣节皆专遣陪臣表贺岁为常不悉书四年六月遣使往封倧继室赵氏为朝鲜王妃并封长子■〈氵〈山上王下〉〉为朝鲜国王世子东方库尔喀叛入熊岛恃其险远抗不服上命朝鲜以兵讨之倧遣将由庆兴之西水罗前浦出口讨平之七月执叛首来献赐倧银二百两倧以破残垂灭之国得复守宗社感上殊恩于三田渡树碑称颂功德传示万世及是以其事闻六年六月倧遣陪臣献新罗瑞金优旨还之八年九月朝鲜擒获明国天津侦探兵船一解至降敕嘉奖
　　顺治元年五月以破流贼李自成底定燕京捷音宣示朝鲜七月倧遣陪臣表贺贡方物奉敕减朝鲜岁贡额内纻布四百匹苏木二百斤茶十包棉绸千匹各色细布五千匹布四百匹麤布二千匹顺刀十把刀十把其元旦冬至万寿庆贺贡物以道远俱于朝正时附进着为令二年十一月以朝鲜世子■〈氵〈山上王下〉〉卒遣使赍敕诰往封倧次子淏为世子三年二月恩免朝鲜贡米六年正月以朝鲜一年一朝原定阁臣一员尚书一员书状官一员代觐念阁臣尚书等年老不堪远涉此后或阁臣尚书一员侍郎一员代觐书状官仍旧六月朝鲜国王李倧薨八月遣礼部启心郎渥赫等往喻祭赐谥庄穆又遣户部启心郎布丹侍卫撒尔岱充正副使赍诰敕往封世子淏为国王妻张氏为王妃十年三月以朝鲜国王印篆止有清文无汉篆命礼部改铸兼清汉字赐给十一年十二月封淏子棩为世子赐诰命十六年五月李淏薨九月遣工部尚书郭科等往谕祭赐谥忠宣又遣大学士蒋赫德吏部侍郎觉罗硕博会充正副使往封世子棩为国王妻金氏为王妃
　　康熙十三年王母妃张氏卒遣使谕祭是年李棩薨谕礼部李棩袭封以来克尽藩职可从优给与恤典于常例外加祭一次赐谥庄恪遣内大臣寿西特侍卫桑厄恩克往谕祭兼封王嗣李焞为国王妻金氏为王妃二十年正月王妃金氏故遣官致祭二十一年五月遣使册封焞继室闵氏为王妃是年圣祖仁皇帝恭谒祖陵朝鲜国王遣陪臣至盛京迎接进贡方物二十四年六月焞奏国内牛多疫死民失耕种请暂停互市礼部议焞托言妄奏不合应令回奏到日再议上谕抚驭外国之道不可太严亦不可太宽倘如所请后此死生玩忽因令礼部另议议上焞应罚银万两得旨外藩小国姑宥一次仍令照常贸易二十五年二月朝鲜民韩得完等违禁越江采参擅伤官役遣使会同国王焞审拟谳成奉旨韩得完等为首六人立斩余二十二人从宽免死减等发落焞奉表谢罪附页方物得旨朝鲜国王因谢罪进贡理宜不收但恐发还则人役劳苦且驿递骚扰可准作年贡嗣后谢罪贡物着停止三十二年正月奉旨朝鲜国王世笃悃忱嗣后年贡内黄金百两及蓝青红木棉永着停止三十六年七月封焞子李昀为世子十一月焞奏请仍于中江贸易部议不准行奉旨着照该国王所请于中江地方贸易三十七年正月遣侍郎陶岱运米四万石至中江平粜又特发米万石赈给有御制海运赈济朝鲜记是年国王进谢恩礼物奉旨为平粜贡物发回为赏给米谷贡物准收又三十九年谕朝鲜国王因送回漂溺人民赏赐谢恩其礼物不必收嗣后此等奏谢着停其进贡四十年十二月王妃闵氏故遣官致祭四十二年二月遣使封焞继室金氏为王妃四十五年十月谕大学士等曰观朝鲜国王凡事极其敬慎其国人亦皆感戴闻其国有八道北道与瓦尔喀地方土门江接界东道接倭子国西道接我凤凰城南接海犹有数小岛太宗文皇帝定朝鲜之役我兵无处不到以已破之国我朝之重加营建俾安堵如故其国人于太宗文皇帝驻军之地树立石碑备书更生之德累世感戴以至于今且彼更有可取者明之末年彼始终未尝叛之犹为重礼义之邦也五十一年十月谕礼部朝鲜国王例贡物内有白金一千两红豹皮一百四十二张嗣后永停贡献朝鲜国使沿途馆舍令地方官修葺完固用副朕加惠远人至意五十六年九月焞以目疾来求空青遣官以空青往赐焞奉表谢恩附进方物得旨所进仪物留作下次正贡嗣后凡有附贡方物者皆准作正贡五十九年十月李焞薨遣散秩大臣查克亶礼部右侍郎罗瞻往谕祭赐谥僖顺兼册封世子昀为国王继妻鱼氏为王妃六十一年二月昀疏言臣萎弱无嗣请以弟李昑为世弟以续宗祧得旨允行遣使往封昑为朝鲜国王世弟
　　雍正元年谕礼部朝鲜自归顺我朝以来恪尽藩职所贡方物再议减免以纾其力寻议减布八百匹獭板百张青鼠皮三百张纸二千卷从之又奉谕旨朝鲜国进万寿表文不必于九月内来京着仍照例于十二月与年贡并进二年十二月李昀薨遣散秩大臣觉罗舒鲁翰林院学士阿克敦往谕祭赐谥恪恭兼封李昑为国王妻徐氏为王妃三年七月昑疏请封副室所生子李緈为世子部议与例不符得旨如所请行八月遣官封昑子緈为世子是年奉旨朝鲜国因赐祭谥谢恩礼物不必收纳至封王所贡议物照例收受六年二月减朝鲜岁贡稻米三十石江米三十石每年止贡江米四十石以供祭祀着为例七年正月王世子緈卒遣官致祭十月谕礼部朝鲜国距京三千余里贡使往来劳费嗣后凡谢恩章疏与三大节表同时赍奏不必特遣使臣着为令八年国王为嫂妃鱼氏告哀遣使谕祭
　　乾隆元年二月礼部奏朝鲜国恭进万寿表贡乾隆元年应特遣便臣于七月来京至乾隆二年表贡仍照旧例与年贡同进得旨朝鲜国今年所进万寿表贡照例于十二月偕年贡同进由是仍遵旧例岁以为常二年四月昑奏中江通市请仍旧例与内地兵丁交易从之十一月昑请封其副室所生子愃为世子时愃甫三岁部议与例不符奉特旨允行三年正月遣使往封愃为世子五月三月福建巡抚王士任疏言莆田县民陈协顺商船被风漂至朝鲜国揪子岛资送回籍得旨着传旨嘉奖八年九月上恭谒盛京祖陵朝鲜遣使表贡从优赏赉御书式表东藩扁额赐之奉特旨并令使臣与诸王大臣宴十一年八月命尚书班第察勘莽牛哨添汛事宜先是奉天将军奏请于莽牛哨添汛巡查并于凤凰城外展边垦土下部议行昑奏其未便是月班第奏莽牛哨在我境内于朝鲜无涉汛宜设得旨朝鲜世戴国恩甚为恭顺若安设此汛彼国有违禁者致王得罪朕心不忍可如所请将莽牛哨设汛之处停止九月减中江税额十九年九月上诣盛京恭谒祖陵昑遗陪臣表贡得旨着照乾隆八年之例加恩赏赉陪臣亦照例加赏二十二年六月昑以其母金氏之丧来告王妃徐氏旋卒二十三年遣官谕祭四月更定通官额数初朝鲜通官定十二员遇颁诏封王等事用四员或五员不等赦审及交易诸事用二员为例大学士公傅恒等奏请朝鲜久为属国往来礼节语言均已娴熟所设通官请改设为八员从之二十五年正月遣官封昑继室金氏为王妃二十八年七月封朝鲜故世子愃子子祘为世孙四十一年李昑薨该国王妃金氏请以世孙祘为国王妻金氏为王妃并请追赐故世子緈爵谥及世子妇赵氏上命散秩大臣觉罗万福内阁学士嵩贵往封并给与诰敕各一道四十三年上恭诣盛京祇谒祖陵是年以不举筵宴预敕朝鲜毋庸遣使朝贺该国王具咨礼部仍遣陪臣至盛京请安御书东藩绳美额赐国王加赏以示优奖四十八年上恭谒盛京祖陵朝鲜遣使接觐所有朝贡宴赉一切典礼俱照癸亥甲戌两次尤加优渥御制诗章颁赐国王四十九年祘疏称世子■〈日享〉年及三岁请封为世子奉特旨遣使往封并给与诰敕五十年正月举行千叟宴盛典上命该国王遴选耆年派充贡使观光预宴以昭优宠自乾隆初年以来所有朝鲜王附贡方物并充作正贡所有朝鲜民人被风漂入内地者俱给资护送归国体恤藩服之忱仁至恩隆无不备尽朝鲜平壤城西北三里有箕子墓小山旁绕前有箕子祠设参奉二人世守其祀即箕子裔大同江岸有柴树林可十里许干似松叶以榆士人常藉以疗饥相传为箕子所植云

　　日本

　　日本古倭奴国唐咸亨初更号日本以近日出而名也国在东海中环波而宅有五畿七道三岛一百十五州统五百八十七郡皆依水屿小者不过中国一村落而已其国有官名关白者犹云宰辅之职代相更替专国政兵马国习中华文字而读以倭音俗尊佛尚中国僧敬祖先得名花佳菓非敬僧佛即上祖墓立法严人无争鬬犯法者事觉即自杀无售卖人口佣工期满即归富者履絮席贫者履荐席名曰毯踏棉男女衣服皆大领阔袂女加长衣曳地杂绘文彩饰用玳瑁气候与江浙齐产五金磁器漆器金文纸马出萨■〈山司〉马者良萨■〈山司〉马即萨摩州也其地山高水寒刀最利故倭人好以为佩龙涎香及海参鳆鱼之属皆海中产所统属国北为对马岛与朝鲜接南为萨■〈山司〉马与琉球接对马岛与登州直萨■〈山司〉马与温台直长崎与普陀东西对峙水程四十更厦门至长崎北风由五岛入南风由天堂入水程七十二更海道以更计里一昼夜为十更云前明时关白兴师蹂躏朝鲜八道几没迨朝鲜内附本朝而侵陵以息
　　崇德四年日本岛主及对马州太守平义成致书朝鲜胁取土产朝鲜国王惧以二书来告然曰本究不敢兴兵启衅则震詟天威之所致也
　　顺治二年其国一十三人泛海遭风飘至内地诏守臣支给衣粮随朝鲜使臣津发回
　　国康熙三十二年九月日本国船一十二人漂至广东守臣以闻命量给衣食护送浙省令其归国其与中国贸易者长崎鸟为百货所聚商旅通焉国尤饶铜我朝经制鼓铸所资滇铜而外兼市洋铜安徽江苏浙江江西等省岁额市四百四十三万余斤商办铜斤有倭照以为凭信携带绸缎丝斤糖药等物往日本市铜分解各省
　　乾隆二十四年禁止丝斤出洋又两广督臣请将绸缎绵绢一并禁止嗣据江苏巡抚奏请仍许洋商酌量携带每船皆有定额非日本办铜商船不得援以为例从之日本自前明时寇警不绝圣朝声灵震迭海宇敉宁通商利用绥靖有经超轶前古之盛轨于斯可概见也

　　琉球

　　琉球在福建泉州府东海岛中接漳泉福兴四州界自福州五虎门出海水程一千七百里至其国距京师七千八百三十二里国分三省各隶间切间切译言府也王城所治为中山为中头省隶间切十有二村县百一十有三山北为国头省隶间切九村县六十有八东西狭南北长四际皆海岛屿环列凡三十有六皆辖于琉球其西南方有北山延袤三百余里与日本接界由琉球之萨摩境开船四日可至凡国王嗣位先遣陪臣来请朝命钦命正副使奉敕往封赐以镀金银印　　琉球国王未封以前称世子权国事受封乃称王其历代沿革已详前典不具录国王见朝使冠乌纱冠双翅侧冲上向盘金朱缨垂颔下受封后诣馆谢及宴皆皮弁气候多暖少寒无冰霜雪希降草木常新所产有番薯红菜松露蕉实野牡丹吉姑罗樫木福木呀喇菩古巴梯斯之属禽有古哈鲁麻石伊石求子乌凤容蕋皆中土所无者鳞介异产尤多兽则牛马山猪羊鹿犬有市集负薪运米多以妇人为之国王尚氏前明时遣使请封会道阻留闽未还
　　我朝顺治三年福建平经略洪承畴转送使者至京以前朝敕印未缴遣其使还六年世子尚质遣使奉表归诚十年遣使来贡十一年三月质又遣使来贡兼缴前朝敕印请封赐宴锡赉有差命兵科副理事官张学礼行人司行人王垓充正副使赍诏印往封令二年一贡进贡人数不得过一百五十人许正副使二员从人十五名入京余俱留闽待命寻因海氛未靖使臣还京未往
　　康熙元年再降敕谕令学礼等奉往至国成礼而还三年王表谢五年七月遣陪臣入贡奉谕尚质所进玛瑙乌木降香木香象牙锡速香丁香檀香黄熟香等十件不系土产免其入贡余所贡方物令督抚差人解送来使不必赍送来京即给赏遣归七年二月重建柔远馆驿于福建以待琉球使臣是年国王尚质薨八年世子尚贞遣陪臣来贡自后贡使不绝二十一年命翰林院检讨汪楫内阁中书舍人林麟焻为正副使赍诰敕银印往封尚贞为琉球国中山王御书中山世土四字额赐之贞请令陪臣子弟四人赴京受学上许之二十五年贞遣官生梁成楫蔡文溥阮维新郑秉钧等四人入太学三十二年贞遣陪臣入贡请入监读书官生归国赐宴及文绮乘传厚给遣归自是二年一贡如常例四十八年尚贞薨世子尚纯先卒四十九年尚纯子尚益以嫡孙立五十一年卒未及请封五十二年尚益世子尚敬立比年遣使入贡称世会孙五十七年六月命翰林检讨海宝编修徐葆光充正副使赍诏敕银印往封五十九年王尚敬疏请续送官生入监读书从之
　　雍正二年敬遣陪臣奉表贺上登极并页方物送官生郑秉哲郑绳蔡宏训等入监御书辑瑞球阳四字额赐王交使臣赍回三年九月奉表谢恩并贡方物得旨琉球贡物准作二年一次正贡四年贡使还附遣官生郑秉哲等还国
　　乾隆二年六月琉球所属之小琉球国有粟米棉花二船遭风漂至定海象山地浙闽总督大学士嵇曾筠资给衣粮遣还事闻奉上谕嗣后似此被风漂泊之船令督抚等加意抚恤动用存公银两资给衣粮遣归本国着为令三年敬遣陪臣奉表贺上登极并页方物使回御书永祚瀛壖四字额赐王敕谕不必专使谢恩俟正贡之年一同奏谢五年送回被风失舟之商民五十三人奉旨该部行文传谕嘉奖十六年尚敬薨世子尚穆权理国事十七年送回十四年被风失舟之商民四船九十二人其六船因船身坚固先已拨给桅木廪饩资送回籍事闻赐缎币嘉奖二十一年世子尚穆遣使进贡兼请龚封命翰林院侍讲全魁编修周煌充正副使册封颁赐并如前例全魁等回京代奏请官生入监读书许之二十五年遣陪臣来贡并遣官生梁文治等入监读书二十九年遣还琉球国诚心向化恭顺最着其国山形本南北向以中国在海西王殿及门皆西向以表忠顺面内之意

　　●皇朝通典卷九十八

　　边防二

　　○边防二

　　南序畧

　　△南序畧

　　（臣）等谨按杜氏边防典南方凡五十六国五朝续典分南及西南凡七十七国以今舆地考之南诏巳入云南大理府吐蕃等十三部则统于西藏其地分并出入多不可详今见于志册者有安南以下二十七部安南为朝贡遣使敕封之国暹罗南掌吕宋苏禄荷兰恩赐敕谕即遣贡使赍捧回国不别遣使其港口以下诸国往来贸易严奉约束各安生理无复旧时巨舰大炮自相攻夺之余习盖圣朝德化远播重洋安恬乐利万宇庆赖即如安南一国在前明时黎李陈莫四姓篡夺不绝自归顺本朝以后传世绵远山河晏如洵圣朝威灵所鬯有以锡禔福于无外也闽粤洋商互市通万国之货财普域外之利用而防范必极其周详恩膏务从其广大故出入以时科税以则有禁携军器之例有定带米石之条有酌定归期之限有准配丝斤之制立法备尽抚驭兼权诸番畏神服教久而益治有逾五六万里如期而至者涉履波涛如循康庄之轨遵四达之冲孰不忭舞欣跃于天朝膏泽之中哉考英吉利干丝腊荷兰法兰西诸国去广东省自言皆六七万里其本国地本处西北洋中故康熙二十五年荷兰国使臣入贡自言本国与俄罗斯接壤俄罗斯为极北之国是荷兰诸国当近西北也兹以其贸易来从粤省又诸国于南洋岛屿中各有寄居之地于西北诸国不相往来故仍列于边防南卷

　　南

　　?南

　　安南
　　暹罗
　　南掌
　　港口
　　东埔寨【尹代玛附】
　　宋腒朥【■〈土赤〉仔六昆大呢附】
　　缅甸
　　整欠
　　景海
　　广南
　　葫芦国
　　柔佛【丁机奴单呾彭亨附】
　　亚齐
　　吕宋
　　文莱
　　马辰
　　苏禄
　　噶喇巴
　　旧港【马六甲附】
　　曼加萨【池闷万丹思吉港附】
　　英吉利
　　千丝腊
　　荷兰
　　法兰西
　　瑞国
　　连国

　　安南

　　安南汉交址九真日南三郡地唐置安南都护府宋时始为黎氏所有旋易李氏封安南国王后仍为黎氏其国治交州距京师一万一千一百六十五里与滇粤接界分十三道有府四十九州岛县二百余东西相距一千七百六十里南北二千八百里凡国王嗣位遗陪臣来请朝命钦命正副使奉敕往封赐以镀金银印文曰安南国王颇崇儒教交州有国学文庙各郡县皆建学祭祀配享俱慕效中国为之气候多暖少寒国中农桑极盛兼饶鱼盐之利明末国王黎氏与其臣莫氏分境而治不能统一
　　我朝顺治初安南都统使莫敬耀向化投诚未授爵而死授其子元清为安南都统使十七年国王黎维祺卒子维禔嗣十八年奉表贡方物降敕嘉赉交来使带回是年安南出兵助剿海寇奉旨赐国王文绮白金等物维禔寻卒子维禧嗣
　　康熙元年安南擒献明裔奉旨照前加赏二年奉表贡方物三年遣内院编修吴光礼部司务朱志远谕祭故王维祺维禔五年五月维禧缴送前明敕印遣内国史馆翰林学士程芳朝礼部郎中张易贲册封维禧为安南国王六年维禧夺都统使莫元清高平地元清奔云南遣使敕谕令归莫氏土地初安南定为三年一贡七年五月以道里悠远得旨许其六年两贡并进十二年四月莫元清奏称维禧所归土地尚有保乐七原等州未还请再敕谕全归不许是年维禧薨弟维■〈礻定〉权理国事十三年遣陪臣进贡方物十四年维■〈礻定〉卒弟维正权理国事十六年敕谕黎维正大兵攻讨逆贼吴三桂滇黔与安南壤地相接宜遴选将士协力攻剿十八年维正奉表庆贺大捷疏言逆贼吴三桂屡遣使胁诱令臣服从区区忠悃不敢从贼乃有本国逆臣莫元清与三桂密相缔构图为掩袭愿仗天威遣兵追擒逆党明正其罪许之二十二年四月遣翰林院侍读明图编修孙卓册封维正为安南国王御书忠孝守邦四字赐之同时遣翰林院侍读邬黑礼部郎中周灿谕祭故王维禧维■〈礻定〉时莫元清己故其弟敬光为黎氏所讨率众来奔奉旨发回安南寻病故莫氏遂绝二十五年增赐安南国王表里五十着为例三十六年维正奏请云南所属之牛羊蝴蝶普园三处故地不许仍行文申饬五十五年奉旨安南路远免其解送重物五十七年维正薨王嗣维祹请袭封五十八年二月遣内阁中书邓廷喆翰林院编修成文往论祭并册封维祹为安南国王
　　雍正二年十二月御书日南世祚四大字赐之三年云南总督高其倬奏云南开化府马伯汛外四十里至铅厂山下小河于康熙间入于安南应行清查又考云南通志铅厂山下小河之外尚有地八十里虽失在前明但封疆所系亦应一并清查现在委勘立界奉旨安南累世恭顺宁与争尺寸之地不许嗣总督鄂尔泰奏请于铅厂山下小河离马伯汛四十里立界维祹激切陈疏五年五月颁谕训饬维祹随感悔奏谢上因以马伯汛外四十里地赐维祹仍以马伯汛为界六年三月遣使敕谕维祹曰此四十里之地在云南为朕之内地在安南仍为朕之外藩无所区别着仍赐该国王世守之五月谕云贵总督鄂尔泰朕既加恩外藩亦当俯从民便此四十里内人民若有愿迁内地者可资给安插务令得所其愿居外地属安南管辖者听十一年十一月维祹薨王嗣维祜遣陪臣请袭封贡方物十二年二月遣翰林院侍读春山兵科给事中李学裕往谕祭并册封维祜为安南国王十三年维祜薨弟维祎权理国事
　　乾隆二年遣翰林院侍读嵩寿修撰陈倓往祭井册封维祎为安南国王九年九月以广西奸民潜出安南滋事命两广总督广西抚臣提臣详议防范边境关隘寻奏南宁府属迁隆土筒之板蒙等隘太平府属思陵土州之呌荒等隘镇安府属下雷土州之下首等隘共三十余口岸俱逼近安南应迭石建栅添卡设兵饬地方官每年冬月查修通报安南驱驴地方货物聚集与由隘相近向设禁闭请开之以便商民至平而水口两关宜设立铁链横江拦截逢五十日开一面以通商上从之二十五年闽浙总督爱必达奏言安南边境沙匪与交目苏由为难拦入漫卓马鹿二寨抢掠滋事现咨安南国王擒解上以地方官平日巡防不严临时追捕不力降旨责之二十六年维祎薨王嗣维■〈礻端〉请袭封遣翰林院侍读德保大理寺少卿顾汝修往谕祭并册封维■〈礻端〉为安南国王维■〈礻端〉欲以彼国五拜事天之礼受封德保等执不可随凛奉天朝仪节礼成顾汝修以其侈陈仪从象械并迎送仪节未周既出境遗书责安南国王广西巡抚熊学鹏以闻顾汝修议革职二十七年三月谕礼部安南世为属国凡遇朝使册封至其国自应遵行三跪九叩头礼乃该国王狃于小邦陋见与册使商论拜跪仪注原属无知经德保顾汝修指示成例始知恪遵外藩不谙体制部臣应顸行宣示嗣后遇有安南册封等事即将应行典礼并前后遵行拜跪仪节告知正副使令其永远遵循着为令以后贡使不绝照例加赏四十九年国王遣使谢恩表贡方物御书南交屏翰额赐之

　　暹罗

　　暹罗在广东省西南海道四十五昼夜可达古暹国罗斛国地明洪武中始名暹罗地方千里环国皆山城分八门官制九等国分大库司九府十四县七十二西北土硗确为古暹国地东南土平衍为古罗斛国地地卑湿气候不常或岚或湿人皆楼居俗修释教男女多为僧尼居庵寺文字皆傍行自明正德时选留贡使一二人入馆肄业始稍习汉文
　　我朝顺治九年十二月暹罗遣使请入贡并请换给印敕勘合从之赐以驼纽镀金银印文曰暹罗国王
　　康熙四年十一月国王森列拍腊照古龙拍腊马嘑陆坤司由提雅普埃遣陪臣坤司吝喇耶遇低礼等赍奉金叶表文航海入贡上嘉之从优赏赉至是照各国例定为三年一贡十一年三月得旨暹罗贡使所携货物愿至京师贸易则听其自运或愿在广东贸易督抚委官监视之十二年二月封森列拍腊照古龙拍腊马嘑陆坤司由提雅普埃为暹罗国王赐诰命银印令其使臣赍回二十四年十二月阁臣议覆增赏暹罗缎币表里五十上从之六十一年四月贡使至赐其国王及王妃纱缎谕令运米三十万石于福建广东宁波等处粜卖免其征税
　　雍正二年十月贡稻种果树赏赉如例又加赐国王蟒缎玉磁等物其船捎目九十六人以住居暹罗数代虽系汉人求免回籍得旨免其回籍是年暂停暹罗运米其随带货物免其征税嗣后运米至闽浙等处俱免其税永着为例六年二月运米至厦门七年六月贡使至赏赉如例又加赐国王蟒缎玉磁等物御书天南乐国四字匾额赐之奉旨暹罗常页土物内有速香安息香袈裟布匹等嗣后免其入贡着为例
</div>
    <div class="pagination">
<a href="清朝通典_page57.html">上一页</a><span>...</span><a href="清朝通典_page53.html">53</a><a href="清朝通典_page54.html">54</a><a href="清朝通典_page55.html">55</a><a href="清朝通典_page56.html">56</a><a href="清朝通典_page57.html">57</a><span class="current-page">58</span><a href="清朝通典_page59.html">59</a><a href="清朝通典_page60.html">60</a><a href="清朝通典_page61.html">61</a><a href="清朝通典_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
