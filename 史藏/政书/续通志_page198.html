<!DOCTYPE html>
<html>
<head>
    <meta charset="UTF-8">
    <title>续通志 - 第 198 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 198 页/共 1359 页</h1>
    <div class="content">甄字去声而统属牙音第一位之四等一十六声溪母为牙音第二位半清音溪字虽系蟹摄四等平声而统属牙音第二位之四等一十六声 
余母皆仿此皆随取一字以为标识尔不拘定等第也牙音之见溪郡疑四母喉音之影匣晓喻四母及半舌来母皆统属四等所谓来晓见帮 
居四等者是也惟舌音有舌头舌上各四母分为八音而舌头之端透定泥四母管一四等舌上之知彻澄娘四母管二三等此知等类隔端等 
类隔二门法所由起也唇音有重唇轻唇各四母分为八音而重唇之帮滂并明四母管一二四等轻唇之非敷奉微专管三等又日母亦专管 
三等此轻重交互重轻交互及日寄凭切三门法所由起也齿音以正齿齐齿各五母分为八音而齐齿之精清从心邪管一四等正齿之照穿 
状审禅管二三等此精照互用及内三外二诸门法所由起也

　　 三十六母清浊

　　纯清　见端知帮非精　照　影
　　次清　溪透彻滂敷清心穿审晓
　　全浊　郡定澄并奉从邪状禅匣
　　半 【清浊】 　疑泥娘明微　　　喻来日
　　（臣）等谨按牙音舌头舌上重唇轻唇皆四位二三相对为清浊首位无浊音四位无清音齿头正齿五位首位无浊音二三相对为清 
浊四五亦相对为清浊喉音四位一与三二与四各相对为清浊至来日皆一位俱系浊母无清音三十六母十八清十八浊分配适均清浊字 
音本于阴阳说者或云阳清阴浊或云阳浊阴清各无定见然以七音之理推之乐律以阳律为浊均阴吕为清均一定不移之法且以字音征 
之阳阳而央阴吟阳而阴阴即阴阳二字已具阳浊阴清之理故周德清中原音韵以阴平为清平阳平为浊平也一字四声俱有阴阳而人多 
不能辨凡郡定澄并奉从状七母本系最浊其上去入三声多有呼之似见端知帮非精照之仄声者是最浊变为最清葢浊声与清声有转音 
而最清母无浊最浊者一转遂千最清之位其实非最清之浊也又郡定澄并奉从邪状禅匣十母之上声或有呼之似去者其实非去也刘鉴 
切韵指南序云时忍切肾字时掌切上字同是浊音皆当呼如去声却将上字呼如清音赏字其蹇切件字其两切勥字亦如去声又以强字呼 
如清音■〈石羌〉 【邱仰切】 字然则亦以时忍切如哂字其蹇切如遣字可乎李嘉绍因之立浊声一法云上声内有十标之下尽似去 
声葢浊音也如多动切董思兆切小奴罪切馁是也皆惑于浊上声之说而为之词者也至如上去之浊有转音入为声之穷更不能转浊声甚 
似清声心邪审禅晓匣影喻之清浊尤易混淆不可不详辨之不知辨仄声之清浊则有以啌嘡平上去入为五声如方以智之切韵声原谓上 
去入有同声之字如梅膺祚之切韵直图者矣不知仄声最浊似最清之浊则有同位分两声如邵子皇极经世近揆与干虬分隶两位者矣不 
知辨入声之清浊则有呼彻辙同音如韩昌黎之讳辨者矣

　　钦定续通志卷九十六

　　●钦定续通志卷九十七　天文略一

　　天文略 【一】

　　（臣）等谨按周官推步掌于冯相氏占变掌于保章氏各有专司故司马迁史记分为八书之二古者小民咸识天象仰瞻星汉用知时 
节而趣耕作夏小正月令诸书示农事女工勿怠缓也而律设科条私习天文有禁乃以绝民间或妄语禨祥是二者又有宜讲求不宜讲求之 
别矣然施之于用虽二事苟溯而上之日月星运行有常其为体也则一郑志录步天歌兼及其注文继以晋书所列天汉起没十二次度数州 
郡躔次又参以隋书所列七曜述是数者为天文略原序称歌辞句中有图言下见象不语休祥而注内仍不免涉灾祥休咎至若十二次宿度 
杂举刘歆费直蔡邕三家则由未解岁差故存其殊致莫之折衷其以郡隶州国也如曰燕幽州而所隶有西河上郡北地此三郡实古雍州曰 
卫而配以并州下列安定天水陇西酒泉张掖武都金城武威敦煌此九郡远出雍西曰魏而配以益州隶广汉越巂蜀郡犍为牂牁巴郡汉中 
于下寔非魏之疆土曰秦雍州而所隶乃云中定襄雁门代郡太原上党又属战国时赵域使星野别得之创闻岂地名亦可东西淆互如是盖 
天文一事非其所长至周官星土之说尤失传已久汉以来悉属附会而欲成全书固不可阙而不载是以徒袭旧史未能择之精语之详也今 
更为目十曰星见伏昏旦中曰列宿十二次曰星象曰黄道宿度曰七衡六间曰晷景短长曰北极高下曰日月五步规法曰仪象曰漏刻或补 
前书阙遗或广所未及凡占变推步不与焉考自唐虞以来下迄元明见于六经史籍有关运行之体者约而论之着于篇

　　星见伏昏旦中
　　列宿十二次
　　星象
　　黄道宿度

　　○星见伏昏旦中

　　尧典举四仲月昏中之星日中星鸟以殷仲春日永星火以正仲夏宵中星虚以殷仲秋日短星昴以正仲冬夏小正从而广之以纪候正 
月鞠则见初昏参中斗柄县在下三月参则伏四月昴则见初昏南门正五月参则见初昏大火中六月初昏斗柄正在上七月汉案户初昏织 
女正东乡斗柄县在下则旦八月辰则伏参中则旦九月内火辰系于日十月初昏南门见织女正北乡则旦唐虞夏相承未远故火中并系之 
仲夏五月而春秋传张趯曰火星中而寒暑退则季冬十有二月寒退旦中季夏六月暑退昏中也凡星未中见而东升过中乃西流周以夏正 
之六月昏火中故豳诗曰七月流火此岁差之大较周语虢文公曰农祥晨正日月底于天庙土乃脉发单子曰夫辰角见而雨毕天根见而水 
涸本见而草木节解驷见而陨霜火见而清风戒寒营室之中土功其始火之初见期于司里左氏春秋龙见而雩凡土功龙见而毕务戒事也 
火见而致用水昏正而栽日至而毕申丰曰古者日在北陆而藏冰西陆朝觌而出之火出而毕赋月令孟春之月日在营室昏参中旦尾中仲 
春之月日在奎昏弧中旦建星中季春之月日在胃昏七星中旦牵牛中孟夏之月日在毕昏翼中旦婺女中仲夏之月日在东井昏亢中旦危 
中季夏之月日在柳昏火中旦奎中孟秋之月日在翼昏建星中旦毕中仲秋之月日在角昏牵牛中旦觜觿中季秋之月日在房昏虚中旦柳 
中孟冬之月日在尾昏危中旦七星中仲冬之月日在斗昏东壁中旦轸中季冬之月日在婺女昏娄中旦氐中是月也日穷于次月穷于纪星 
回于天考验岁差积而踰二千年列宿部星右移一次其见伏昏旦中后一月是以周人所言与尧典夏小正殊下至于唐复改月令以表其时 
之星候孟春日在虚昏昴中晓心中仲春日在营室昏东井中晓箕中季春日在娄昏柳中晓南斗中孟夏日在昴昏翼中晓牵牛中仲夏日在 
参昏角中晓危中季夏日在东井昏氏中晓东壁中孟秋日在张昏尾中晓娄中仲秋日在角昏南斗中晓毕中季秋日在角昏牵牛中晓东井 
中孟冬日在房昏虚中晓张中仲冬日在箕昏营室中晓轸中季冬日在南斗昏奎中晓氐亢中虞夏冬至日在虚殷在婺女周在牵牛汉以后 
在斗元在箕凡日躔所在其星同日出没谓之伏去日半次而后朝觌距日四分天周之一昏旦正见于南方是为中星以周秦上校虞夏星候 
差及一次至元明差及二次矣
　　（臣）等谨按星见伏昏旦中古今不同由于日躔所在之宿验之分至岁有差移大概近七十年而差及一度踰二千年而差及一次唐 
虞时春分日在胃昴之间故鸟中夏至日在七星故火中秋分日在氐房之间故虚中冬至日在虚故昴中夏小正于正月首云鞠则见大戴礼 
记兼载其说曰鞠者何也星名也自汉以来天文志诸书无所谓鞠星者鞠当为噣诗释文引尔雅噣谓之柳今尔雅噣作咮噣咮本一字异体 
虞夏正月日躔奎娄奎娄西没故柳东升诗召南三五在东毛传云三心五噣郑笺云噣在东方正月时也可以订正鞠为噣字传写之讹又四 
月言初昏南门正至十月言初昏南门见南门二星在亢氐之南四月日躔东井舆鬼故昏见于南方十月日躔斗牵牛南门二星朝见于东南 
隅非昏见也初昏二字葢后人误加孔颖达云月令昏明中星皆大略而言但一月之内有中者即得载之又云凡十二月日之所在或举月初 
或举月末皆据其大略此说得之王肃注尧典不知月令季月昏中者尧时仲月已昏中其故因岁差则然强以所宅为孟月日中日永为仲月 
星鸟星火为季月读仲为中言各正三月之中气最为疏谬稽诸载籍尧典夏小正所言星候相近诗三百篇暨国语左氏春秋月令所言星候 
相近虞夏与周先后一月不闻古人以为疑而各随其时代仰观之象着于令以示民则岁差之故古人明知之汉初乃失其传故冬至日在斗 
而犹系之牵牛至永元十五年造太史黄道铜仪乃言冬至日在斗十九度四分度之一晋虞喜云尧时冬至日短星昴今二千七百余年乃东 
壁中则知每岁渐差之所至后代言岁差始此岁差者以日星相较而差非天行有差也天之有南北极为左旋之枢以定南北天之有赤道为 
左旋之中带以界南北而黄极为右旋之枢距北极二十余度黄道为右旋之中带斜交于赤道半在赤道南半在赤道北最远距赤道亦二十 
余度与黄极距北极相应日循黄道右旋而成岁冬至最南夏至最北相距四十余度自南敛北其下值中土所居渐近则寒退而暑进自北发 
南其下值中土所居渐远则暑退而寒进日之右旋发敛于四十余度之间于黄道适周本无纤微差数使发敛未终则无以成岁矣一岁之日 
躔起冬至复值其起处而列宿部星则稍移而前不与起处相值其间甚微积而至于六七十年差一度非日躔黄道有此差葢列宿部星亦循 
黄道右转耳唐一行分天自为天岁自为岁其所谓天者指列宿而言所谓岁者指日躔而言分而二之是也然立法乃减岁余益天周谓岁周 
不及天周则非也当以黄道为日星右旋之天周不惟日循之而南北发敛以有寒暑列宿部星亦循之而古今推移以成岁差右旋者七政列 
宿旋转之实也论南北不论东西左旋则大气所运成东出西没之象论东西不论南北虽名以左右而非一顺一逆知南北与东西殊致则无 
疑于日月星实右旋矣知列宿部星之右旋犹似日月五星右旋则无疑于岁差之故而星见伏昏旦中可以上推千古下推亿万年而皆准宋 
书南徐州从事史祖冲之曰中星见伏记籍每以审时者葢以厯数难明而天验易显各据一代所合以为简易之政也斯言得古人以星纪候 
之意月各表一星举目即见故也
　　（臣）等又按晋书天文志称周髀家云日月寔东行而天牵之以西没譬之于蚁行磨石之上磨左旋而蚁右去磨疾而蚁迟故不得不 
随磨以左回焉此喻诚得之而未尽儒者往往以右旋于左为逆遂疑日月亦左旋因行迟而觉其右转则徒见左右顺逆而生迟速之说明史 
天文志记洪武中帝与羣臣论天与七政之行皆以蔡氏左旋之说对 【蔡氏说见书经集传】 帝曰朕自起兵以来仰观干象天左旋七政 
右旋厯家之论确然不易尔等犹守蔡氏之说岂所谓格物致知之学乎今考蔡氏说本之张子故自宋以来儒者与步算家各持一议试就蚁 
行磨上之喻论之不惟磨左旋而蚁右去也磨石有上下之厚均分其厚于上下之中设一圈又科络之设一圈交于中圈半在中圈之上至磨 
上侧坐在中圈之下至磨下侧蚁右行循此圈自下侧斜而上至上侧势必斜而下至下侧适一周此圈乃论上下非与中圈同转分迟速知此 
则赤道专论东西黄道专论南北其象显然又昔人所谓天左旋日月五星右旋者天指列宿则岁差之故不明况列宿与日月五星合为有象 
之天八楚辞天问篇何以言圜则九重古九重天之说以列宿与日月五星皆右旋而南北推移加大气左旋为九也左旋之天一右旋之天八 
而列宿右旋甚微且星汉周布以成浑体其右旋必浑体全转故借之以显指日月五星所在耳虽列宿譬之邮程日月五星譬之过客未尝不 
知列宿亦右转也惟列宿与日月五星皆右转人见其东出西没者乃大气运之而左则九天之说显然汉以来不以岁差归之列宿右旋而以 
岁差归之日躔不足殊乖实验亦谬于古所谓圜则九重者也

　　○列宿十二次
</div>
    <div class="pagination">
<a href="续通志_page197.html">上一页</a><span>...</span><a href="续通志_page193.html">193</a><a href="续通志_page194.html">194</a><a href="续通志_page195.html">195</a><a href="续通志_page196.html">196</a><a href="续通志_page197.html">197</a><span class="current-page">198</span><a href="续通志_page199.html">199</a><a href="续通志_page200.html">200</a><a href="续通志_page201.html">201</a><a href="续通志_page202.html">202</a><a href="续通志_page203.html">203</a><span>...</span><a href="续通志_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
