<!DOCTYPE html>
<html>
<head>
    <meta charset="UTF-8">
    <title>钦定八旗通志 - 第 480 页/共 674 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定八旗通志 - 第 480 页/共 674 页</h1>
    <div class="content">　　赏防如例
　　恩赐云骑尉世职【承袭详见世职表】
　　巴达子
　　巴达子哈尔沁镶黄旗人姓拜布拉克氏乾隆二十七年由前锋出征伊犁三十年乌什之战得功牌七三十三年随征缅甸得功牌二三十四年授蓝翎长三十五年陞前锋校三十八年随征金川得功牌一四十年十月委署前锋领击贼于郎谷力战受伤闰十月伤发殁
　　赏防如例
　　恩赐云骑尉世职【承袭详见世职表】
　　巴朗
　　巴朗厄鲁特正黄旗人姓噶里雅斯氏乾隆二十年由凖噶尔来归授蓝翎侍卫二十三年陞三等侍卫二十六年陞二等侍卫二十七年陞头等侍卫三十年授副都统三十八年随征金川是年六月在木果木军营遇贼阵亡
　　恩赠都统衔
　　赏防如例
　　恩赐骑都尉又一云骑尉世职【承袭详见世职表】


　　钦定八旗通志卷二百三十五
　　钦定四库全书
　　钦定八旗通志卷二百三十六
　　人物志一百十六
　　循吏一【汉军镶黄旗　汉军正黄旗】
　　【谨案循吏列始于史记然名臣如郑之国侨搘拄危疆扶持孱主内修政事外御强邻仅以循吏目之无乃隘乎前后汉书所载州郡之长吏为多斯名实相符矣惟是是非厯义而论定恩讐未尽好恶多私徳政去思诸碑朱足依据近特防仆毁仰见】
　　【大公至墓志墓表神道碑蔡邕称平生所作惟郭有道碑无愧色则其他有愧可知韩愈号刚正不阿刘义乃讥其谀墓得金则不如愈者槩可想见其词亦难为凭今于旧志所载仍列于其旧志所未载者则惟以各省奏祀名宦者为据犹之节妇烈女以曾邀】
　　【旌表为断云尔虽记载寥寥似乎挂漏然于春秋谨严之防亦庶防乎不悖矣】
　　汉军镶黄旗外任官
　　杨天祐
　　杨天祐汉军镶黄旗人顺治三年任直大名府开州知州爱民重士政简刑清时值山东大寇丁鸣吾率贼万余自朝城攻开州由北门越城入直至州署天祐率家人奋勇御之殱鸣吾兄子复射鸣吾中左胁贼溃鸣吾伤重道死大冦遂灭阖州咸获生全州民感之崇祀名宦祠
　　董凤舞
　　董凤舞汉军镶黄旗人顺治五年任上杭县知县时地方初定人户流移田多荒芜凤舞招徕垦辟抚恤偹至适援剿潮漳之兵道经上杭往来络绎供需百出凤舞拮据措置不病民而供亿无误寻以积劳卒于官人思其徳祀本县名宦祠
　　郎熙化
　　郎熙化汉军镶黄旗人顺治十六年任髙州府通判执法不挠凡地方赋役陋防悉申请革除其骄兵悍卒诬陷良民者即覈实按法民恃为长城云后崇祀髙州府学名宦祠
　　【谨案旧志载郎熙化同旗张可立先世居福建福清县】
　　【国初始入旗籍顺治十二年乙未科成进士十七年任四川剑州知州时土防初平学校废弛百姓流亡转徙未尽复业可立涖官一以重士安民为务州人徳之亦崇祀名宦今通志之例凡已入旗籍之人所生子孙乃入志其初由汉人入旗者虽孔有徳洪承畴之功亦不载入是以删去不列其名谨附识于此】
　　金云凤
　　金云凤汉军镶黄旗人康熙二年由笔帖式任荆州府通判值定西将军图海等征茅麓山流寇军需浩繁西山险道挽运维艰家派一夫转运多道毙者云凤设法转输详请永免户夫之派民甚赖之在任察吏安民弭盗剔奸凡为民害者宻行谘访悉治以法加意学宫分题校课多士咸振兴焉九年陞浙江严州府同知累陞至霸昌道三十六年崇祀荆州名宦祠
　　于宗尧
　　于宗尧汉军镶黄旗人康熙七年由廕生任常熟县知县时漕政积粮俱民运輙至破家宗尧创议详定官收官兊民困得苏至今永赖其利其余美政尚多备载邑乗以积劳成疾十一年四月卒于官邑人思其徳留于虞山之麓十八年崇祀名宦祠
　　赵良璧
　　赵良璧汉军镶黄旗人康熙八年由廕生任山西徐沟县知县勤课农事见勤于田事者一一奨赏间有怠惰者防惩之在任六载荒芜尽辟勤宣
　　圣谕每月朔望令乡耆约长以次宣读有未明晰者必亲为详觧务使人人通晓催科有法民皆踊跃输将编审丁差加减必核实学宫倾圯捐资改建城楼塌壊者重葺之挑濬城濠沿堤植栁千余株城隍庙火焚倡率士民重修徐沟乆不发科形家言宜于城外巽地筑一文峯力未及举于去任后寄银四百两令建文昌髙阁嗣是科甲有人士子尸祝焉在任值天时亢旱闻太原县晋祠镇水母最灵距徐沟四十余里良璧露顶跣足徒步拜祷甘霖立沛
　　革除铺户里民应承陋例词讼不受钱不聴请托察胥役尤严差票莫敢需索绅衿士庶贤者奨之不肖者惩之先是徐沟党棍窃盗日夜横行自良璧到任匪类潜踪募夫工食按季实发跕马草豆
　　亲自采买不私派里户善政甚多累陞至浙江布政使颇过于威棱然徐沟人徳之崇祀名宦祠许宏勲
　　许宏勲汉军镶黄旗人康熙十三年任浙江绍兴府知府时逆藩耿精忠为乱蹂躏浙东是年十二月宏勲同将满进贵败贼于嵊县之长岭桂门山岭等处杀贼兵一千七百余人生擒伪军师邱尔章伪将军马玉等十四人贼兵三百六十六名招抚伪总兵马瑞之等下部议叙累陞至云南按察使二十七年楚省兵变震惊逺近滇南奸民造言煽惑七月二十日营卒张麻子要结党羽将为乱滇民贫而黠者多附之歃血誓盟期于是夜三鼓举兵刼掠适居民张乔得其谋赴署告急宏勲立遣人宻捕谋首飞掲上官委员坐谯楼令止撃二鼓时逆党方聚众饮酒聴鼓声而发捕者猝至首従皆就及旦究出渠魁立即正法胁従悉寛宥不动声色变弭祸息兵民安堵比卒人咸思之公举崇祀名宦祠同旗有卢灿者康熙十三年任浙江龙防县知县亦以值耿逆反叛浙中盗贼窃发灿捕兼施恩威并着邑内赖之二十年卒于官士民亦祀之名宦祠
　　王之佐
　　王之佐号燮庵汉军镶黄旗人康熙十六年由监生任宁化县知县时耿逆初平海氛未靖征求军需日三四至之佐权宜变通得减其半二十年大剿海寇王师十万驻漳州日饷千斛上防飞挽以次逓运宁化应派运夫五百名月一更代之佐念民疲役重力以免夫上请语特恳切督抚怜而许之时有奉
　　钦差入闽阅查兵饷者颇作威福将入县境之佐逺迎躬为导马以县署居之供具弥谨一宿即防导出境民间秋毫无扰防有黄机者乗甲寅三藩之变受吴三桂伪劄胁其乡党従逆杨地一乡不従遂围而屠之之佐请兵会时兵与海贼相持难以移师之佐情词恳切督抚许调三镇兵防剿又值同安告急檄调二镇往援之佐力恳仍留三师言令当以官争去留不忍示弱以骄贼致民人糜烂声泪交迸督抚览其诚许之之佐遂部率兵躬为向导蹙贼垒分攻之贼尽弃其众越赣石入江西投诚江西抚臣纳之符防贼还寕化使招集旧部以成一旅之佐坚不奉昌言于大吏曰普天王土非列国分疆之比闽贼即江贼也若闽贼入江即当宥死江贼入浙又应偷生王法将谁加乎如谓法外宥过以招不庭则自江纳之即自江用之今名寄江籍而身返闽巢闽之文武何顔临之乎大吏韪其言遂捣其巢穴设防兵洞口絶其归路数十年逋诛犷族皆鸟兽散之佐戮力行间每领兵数千旦夕巡行营垒聫客师为指臂市井肃若无人后以劳得寒疾卒军民震悼罢市巷哭者三日思之不忘崇祀本县名宦祠
　　张声逺
　　张声逺汉军镶黄旗人康熙二十年由监生任湖广临武县知县在任作士爱民废坠修举县学宫燬于眀季康熙初年始建规模未偹声逺加意振兴凡两庑櫺星门及名宦乡贤祠宇师儒斋舍次第营构焕然维新均编徭役厘定里分丁粮均平时大兵犹进剿滇黔不无杂派声逺严饬胥役不得扰累邑中大水防肆多漂没声逺步行慰抚按户捐资助民营葺县治南十里向有两石神像居民屠狗以祀供以银花嵗无虚日声逺命左右碎毁其像作磔狗石神文开示愚民载在邑志民思其徳崇祀名宦祠
　　黄道行
　　黄道行汉军镶黄旗人康熙二十四年分守福建延建邵道延郡水陆交冲旧有里役大为民累道行严行禁革郡中火亲督员役扑灭之随捐银米按户抚防又时诣学宫进诸生讲文艺反覆辨难优加礼异士风为之一振士民感徳祀之名宦祠靳襄
　　靳襄字天垣汉军镶黄旗人初任杭州府督粮通判刚方正直不畏强御抚军以驻防旗兵骄横题陞为理事同知旗军多以债息折取民人子女襄悉为捐俸赎回俾室家完聚浙闱人文日盛号舍不足多编蓆补凑办修贡院因为添设瓦号房千余士子永赖焉其余济贫民掩遗骸御火灾施丹药阖郡感徳康熙二十八年陞南安府知府朔望勤宣
　　圣谕教训民人作兴学校设义学捐俸延师孤寒之士皆得向学详请増设科举名数人文蔚起重修道源书院及阳明书院春秋致祭不懈在任缉盗安民革除火耗禁陋规免徭役嵗旱歩祷甘霖立沛捐俸筑城垣修横浦桥恵政甚多陞直天津塩法道卒五十二年崇祀浙江杭州名宦祠
　　靳治
　　靳治汉军镶黄旗人由笔帖式补用同知陞福建漳州府知府康熙三十四年调台湾府知府抵任后荡涤草冦招抚土畨详免崩防田课尤雅意作人捐赀修学舍番童有未知礼义者立社学延师教之台人崇祀名宦同旗有于有庆者康熙三十五年由官生任四川江油县知县在任数载除陋规薄耗羡邑人颂之亦祀名宦祠
　　王光鼎
　　王光鼎汉军镶黄旗人任严州府知府严郡滩髙水急津渡最险光鼎捐赀所在多设渡船遂无风涛之患行人利之郡有狐妖害民民来愬光鼎祷于城隍狐遂絶迹康熙三十六年严州旱米腾贵光鼎冐盛暑躬行祈祷复捐赀率其属逺籴平粜所全活甚众既而旱甚不雨因自暴烈日中感疾不返署遂卒民皆奔哭易服持丧辍耕罢市者七日眀年七月公请于大吏奉其主入府县二学名宦祠淳安遂安二学亦祀焉同旗有许国棠者康熙四十二年由笔帖式任四川綦江县知县抚字有方六载陞知冀州亦有政绩入祀本州名宦祠徐濬
　　徐璿汉军镶黄旗人任广东万州知州万处琼郡海田多新垦者民多争竞濬莅任后首清地畆疆界以杜争端减免差徭除革滥派优礼士子折狱眀敏又捐修
　　文庙出谷赈济饥民添设槗梁人无病涉清查保甲宵小潜踪革利兴去任之后犹讴歌不忘康熙五十一年崇祀本州名宦祠
　　张绥逺
　　张绥逺汉军镶黄旗人直庆云县殉难知县必科孙也任广西思恩府知府严絶苞苴遇词讼虚公聴断民不称寃嵗荒捐俸赈济地方疾疫施药调治全活甚众仕至陕西西寕道按察司副使崇祀广西名宦祠【以上十九人并旧志所载】
　　汉军正黄旗外任官
　　刘国寕
　　刘国寕字汉章汉军正黄旗人顺治七年由恩廕生任黄冈县知县年甫二十莅任有神君之号征收有法革除一切陋防邑为水陆冲衢长江上下兵艘差骑踵至国寕輙单骑亲往迎送一无扰累邑多火灾预设救火具临时身先往救去任后士民思其徳崇祀本县名宦祠
　　陈邦寄
　　陈邦寄汉军正黄旗人顺治八年以廕生授浙江石门县知县时邉圉未靖师旅往来邦寄善御卒伍道无哗兵有海寇钩连啸聚村落者邦寄谋勇过人随在扑灭民得安枕复以政暇课农桑理文教居三载以诖误去人咸惜焉为立祠于南郊外肖像祀之祠圮复改建于新桥之侧又崇祀名宦祠
　　赵民善
　　赵民善汉军正黄旗人顺治十年由贡士任山东胶州知州值土贼蹂躏之后洁己爱民加意抚绥时以查海产滋累民善济之以寛旱魃为虐诚祷致雨在任八年鞅掌尽瘁甫报陞湖广衡州府知府旋卒于胶胶民思慕不忘崇祀名宦祠又建専祠于城隍庙祀之
　　金维藩
　　金维藩汉军正黄旗人顺治十七年由廕生选授礼部笔帖式累迁至本部郎中康熙六年陞授浙江按察使在任洁己奉公爱民礼士寻告终养回
　　京十七年起补广东广南韶道二十五年授广西按察使三十四年正月卒后浙人思其徳政五十二年公请崇祀名宦祠
　　吴毓珍
　　吴毓珍汉军正黄旗人顺治十二年乙未科进士康熙十三年任武昌分守道陞湖广按察使时逆藩吴三桂反叛人心惊惶毓珍多方安辑出示抚慰民心稍安俄蕲州兵变毓珍密访报院擒获渠魁安定余卒又大兵进攻岳州毓珍督输粮草供应无缺武昌奸棍多掠卖良家子女毓珍密访严挐匪类潜踪又民间向有苛派运夫之累毓珍严饬各属永行禁革捐俸修葺学宫敦崇文教楚人爱戴二十一年丁忧囘籍服阕补山东按察使卒于官崇祀湖广名宦祠
　　张所志
　　张所志汉军正黄旗人由贡生累官监察御史顺治十七年廵察四川伸寃理枉吏畏民懐康熙十二年出为山西粮驿道防介自持经管粮务禁絶陋规署布政司印务严革火耗饬各户自封投柜勒石署前又禁差役擅骑驿马及驿逓草料私派里民驿马倒弊派民买补之弊夫马工料按时给发无扣尅短少厰夫站马足额捐俸设立义学令贫民子弟肄业季考月课甄别文艺监乡试文武两塲捐俸加给饭食毎冬春发米煮粥以济饥民掩暴骸施医药嵗旱斋戒诚祷获甘霖三日十九年陞福建按察使平反寃抑讼狱衰息寻署理廵抚事值海寇猖獗修理战舰督运粮饷防同将军提镇防进寇息民安二十一年陞江西布政使留心政教凡有闗民社者无不举行提调乡试文武两闱禁止派办时三藩之乱初定防计月饷酌盈剂虚军储充裕而民不扰四川山西福建江西并崇祀名宦祠
　　夏玮
　　夏玮汉军正黄旗人康熙九年由廕生任江南和州知州清白自矢实心任事均赋役省词讼剔除弊蠧嵗饥捐赀赈粥所全活甚多又修学宫辑志书文风日盛十九年陞任淮安府同知和州士民思其徳崇祀名宦祠
　　袁一相
　　袁一相汉军正黄旗人初任外吏累迁至浙江左布政使司布政使浙江州县书吏与藩司书吏勾通解多投少搁批不即发事觉则州县官并受其累一相立循环簿毎遇钱粮徴觧连前数彚书于批寓目了然上下侵蚀之遂除南米嵗入广丰仓仓少不足贮则露积覆以苇多红朽一相捐俸建仓六十余所属吏请纪其事于石一相曰此藩司职耳不足录也在任凡所区画悉可经乆以疾暴卒人咸惜之事载浙江通志康熙十四年三月崇祀名宦祠
　　李国维
　　李国维汉军正黄旗人康熙十二年由举人知河南巩县赈济缉暴勤干防明十三年官兵进剿逆藩吴三桂巩当孔道拮据供应井井有法民皆安堵二十年陞云南新乐州知州巩人思其徳崇祀本县名宦祠同旗有张国用者世居辽东广寕顺治五年贡士康熙十四年任河南浙川县知县循良正直勤于抚字亦防逆藩吴三桂之乱供应军需不累百姓去任后士民感颂崇祀名宦祠王进取
　　王进取字简修汉军正黄旗人康熙十六年任尤溪县知县时耿逆初平疮痍未起进取加意民瘼不事苛急尝重建黉宫捐公廨地以广学宫俾诸生肄业其中文教一新士民徳之崇祀名宦祠王育贤
　　王育贤汉军正黄旗人康熙十七年任福建兴泉道六月海寇围泉州育贤治战守具躬操畚锸筑垣与士卒登陴守御不觧甲者四十余日防援师至围乃觧自临闾巷抚慰民人以劳卒于官宦囊萧然百姓醵钱为治棺殓携牲醴以祭者数千人比丧还京哭送三十余里设木主于崇阳楼祀之何锡爵
　　何锡爵号澹园汉军正黄旗人初随父天佑判荆州府两摄县事多所劝助父卒于官有应取七百余金郡守命吏致之锡爵却之曰先父居官防直吾不敢负且新令逺来贫乏恐累百姓故留为若助耳郡守叹服康熙十八年由监生选陕西寳鸡县知县是时
　　王师驻扎城外差务殷繁锡爵年甫弱冠内抚百姓外应军需兵民相安着有声绩旋丁母忧离任服阕补云南定边县知县摄定逺事催科不扰摘奸如神吏畏民服称为包何二十九年推陞河南郑州知州郑当孔道素称难治锡爵下车后杜苞苴雪沉狱除苛政兴立学校循行阡陌在任五载时和年丰有蝗不入境之异士民感恱为立生祠于子产祠之南顔其额曰遗爱同流抚臣亷得其实卓异为河南第一陞南阳府同知寻防府先是秦省饥民有来就食者防千人属官以疫疠为忧锡爵谕之曰秦豫莫非王土子民不可歧视因分部安辑首倡捐赈逾年始为资送回籍全活甚众三十九年陜西平凉府知府缺出
　　廷举贤吏锡爵名在首列即奉
　　防擢用即扺任见兵燹之后一望荒芜民不堪命慨然捐给老弱粟布加意抚绥至今犹家祝焉后丁生
　　母忧起补云南顺寕府知府未及抵任而卒比榇旋都道经郑州士民擕牲醴迎祭者不絶于路哭声振林谷扶送五十余里复请崇祀本州名宦祠马世英
　　马世英汉军正黄旗人康熙二十二年由廕生任河南睢州知州勤于吏治士恱民安二十四年霪雨六十余日平地水深数尺浸漫入城老防悲号世英亲募夫囊土计土给值昼夜拮据壅塞城墉庐舍俱得保全州民为勒石以志功徳寻内陞本旗佐领离任之日士民相送者不絶于途崇祀名宦祠
　　李兴祖
　　李兴祖汉军正黄旗人副都统宜哈纳之子湖广总督辉祖之弟也由廕生补翰林院笔帖式改督捕侍郎衙门笔帖式又改都察院笔帖式外转直河间府庆云县知县康熙二十四年陞山东兖州府捕盗同知时初设捕盗衙门驻劄郯城县郯城界山东江南两省扼要之地东近磨山西邻黒陵涧南迤羽山北倚苍山皆羣盗窝巢
　　国初羽山土寇李二和尚尤为渠魁肆行掳掠沂城郯城官兵往捕輙匿海濵及沿海捕缉又奔沂郯所出殁之处距四属俱百里而遥康熙十八九年间四州县彚详通报始发漕标大兵围剿于黒陡涧李二和尚身死所遗余孽日乆尚未尽殄晓散夜聚扰害地方至是兴祖莅任即布令晓谕居民有能擒一贼及指贼所居者有赏其所获贼果能自新即令招抚免罪不一年间余党尽除三年内多方巡察防范甚严凡遇窃盗抢夺拐逃等情随到随审恩威并济两省所属人民悉遵化导奸宄衰息复捐俸修葺学宫朔望躬宣
　　圣谕谆切教训礼让之风日起署沂州印务一载清防恵爱咸颂仁眀俸满陞直河间府知府累陞江西
　　布政使顺天府丞卒兖州人思其徳崇祀名宦祠王育良
　　王育良汉军正黄旗人康熙二十九年由例监生授山东东阿县知县在任善政有三一曰改单头征粮时设立滚单之法一社共若干村一村共若干户轮流滚催不事敲朴追呼民皆依限完纳一曰浅闸夫往时夫役工食不足签派里民育良详请河抚两院不论绅士百姓照地征钱官觅夫役附近州县俱照此例行焉一曰飞车凡往来差使装载行李多派民出车应办稍迟即加谴责胥吏縁是干没为奸育良自修官车用驿递夫马民无所扰此三事迄今遵为定例邑人徳之崇祀名宦祠
　　王维翰
　　王维翰汉军正黄旗人康熙三十一年由监生陞任江西临川县知县政简刑清催科有法课试生童必公必明聴断讼狱不狥情靣屏絶馈遗加意爱民四十五年陞河南睢州知州政声视临川益着值州有水灾施衣施粥复捐谷赈济贫民不使流离失所五十五年丁忧离任睢民感颂为建生祠于州东至今里老犹称道不置
　　马云従
　　马云従汉军正黄旗人康熙三十四年任四川达州知州己夘秋涝民食维艰云従多方告籴境内赖以全活邑民至今感颂崇祀本州名宦祠李清铠
　　李清铠汉军正黄旗人康熙三十六年由官监生知山西太平县莅任六年每逢朔望敬宣
　　圣谕睱则履亩劝农大修学宫创建两庑设义学教士敦诗礼裁革火耗劝民输将聫保甲修城垣盗贼潜踪士民思其徳五十六年崇祀名宦祠
　　王敏政
　　王敏政字九经汉军正黄旗人由监察御史外转分巡福建兴泉道按察司副使康熙四十三年改莅台湾仁厚不苛尤加恵畨民凡通事社商之朘削及畨车之滥派者咸革除之畨民感恱秩满陞任广东雷琼道布政司防政寻病卒闽人思其徳建専祠祀之并祀名宦祠
　　王授位
</div>
    <div class="pagination">
<a href="钦定八旗通志_page479.html">上一页</a><span>...</span><a href="钦定八旗通志_page475.html">475</a><a href="钦定八旗通志_page476.html">476</a><a href="钦定八旗通志_page477.html">477</a><a href="钦定八旗通志_page478.html">478</a><a href="钦定八旗通志_page479.html">479</a><span class="current-page">480</span><a href="钦定八旗通志_page481.html">481</a><a href="钦定八旗通志_page482.html">482</a><a href="钦定八旗通志_page483.html">483</a><a href="钦定八旗通志_page484.html">484</a><a href="钦定八旗通志_page485.html">485</a><span>...</span><a href="钦定八旗通志_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
