<!DOCTYPE html>
<html>
<head>
    <meta charset="UTF-8">
    <title>建炎杂记 - 第 12 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎杂记 - 第 12 页/共 20 页</h1>
    <div class="content">　　湖北辰沅靖澧州刀弩手者自政和七年始募土丁为之授以闲散而居邉境教以武艺其于籍者至九千余人【沅州四千一百辰州三千四百五十　澧州一千四百七十六靖州九百三十】靖康初全军调发往河东援太原为金人所陷仅存一千五百人建炎三年亟罢之绍兴六年冬王子尚为帅张直柔觷守鼎言于朝遂命招三千五百人为额【沅州千五百辰州一千靖澧各五百】淳熈三年杨太尉倓为荆南帅上命杨修其政令【八月戊子】已而知辰州尹机代还请命有司括田招募人给例物五千春秋阅教犒赐如禁军例上即擢机湖北提防刑狱使与之同措置然刀弩手旧田诸郡已收为省计机迫使募之往往无田可给但虚立姓名以应命又土人多惮防集甚患苦之防李仁父出守武陵力言其不便乞废旧额事下诸司张钦夫为安抚使颇以仁父为是防未几卒后马大同继之欲换以土军时辛幼安新除澧副亦各具所见议不合于仁父言当用提刑司凡差官防定一千三百七十六人之数増募为一千五百人【沅州増二十澧州十一人为七百　辰州増二十五人为五百五　澧州増七十二人为二百五十　靖州増六人为二百】钦夫以为多减恐不成行列欲用见数委提刑躬行检防俟有田没官始令招足元额仁父复为言如此则提举刀弩手司又当复置而欲冒赏者必至横没民田为害滋大不若以见防数为准専委守臣摩以歳月令招合额仍同钦夫连衔具奏上从之而仁父已为大同所攻奉祠归矣
　　黎雅土丁【嘉定威茂土丁】
　　黎雅州土丁者集沿邉农人火甲户为之葢唐雄邉子弟之遗法旧为行阵军伍但以甲头总之祖宗以来弛酒禁免征役凡优防之者无所不用其至黎州自乾道七年邉衅之后始置寨将押队旗头之类畧为军制毎嵗农隙时官给口食教之以武事旧制之千人庶有用也淳熈三年禄粹父直阁为守请倍其数又以等级籍其少壮者月给以钱九年春言者下黎州别立优防土丁之目守臣龚总始奏以五十二人为一队毎邉二十队计一千四十人三邉共三千一百二十人置教场四十九所是时三邉土丁之籍实为五千一百二十六人而东南邉【防托卭川】一千七百八十七西南邉【防托吐蕃青羗等侯】一千三百九十一正西邉【防托五部落】一千九百四十凡上等一千五百九十九人嵗费钱三万八千三百七十缗有竒【毎人月给二千嵗总四万一千五百七十四缗遇闰年量加】而戍兵不与议者言土丁粗有军律统纪且熟夷人情伪地形险阻其实可用为乡道守邉境言者乃乞将黎雅二州永利路义士法措置刘丞相为制置使遣属官冯传之往二州共计各州选二千人上等六百为防集之丁月给钱三百五十次等一千四百为居守之丁月给钱一千两郡嵗费钱共八万七千六百缗而教阅之费不与焉时淳熈十年以十二月冬留公又奏乞増黎州次丁八百雅州次丁五百上以其费广难之嘉定土丁者惟峨眉犍为二县有焉自淳熈以来峨眉八寨之籍一千四百八十犍为五寨之籍二百七十官既无以给之而又多为寨官所尅剥绍兴十三年有言铸钱辖司者谓宜教识而优防之时方讳兵迄不能用也威茂州亦有土丁各州二百威州之丁月给米三斗骁健可用夷人亦畏之茂州之丁半市人无月给半有为夷人庸耕者葢二郡皆半入夷腹中省地茂州毎各教阅则土兵悉从夷人假衣甲器械以为用事已复归殊为文具
　　龙州寨子弓箭手
　　龙州寨子弓箭手者熈宁间有团结也分戍渔溪浊水干坡三寨共一千六百十三人葢推排附近有物力税户为之毎夫月给钱一千三寨仍拨住十六铺防捍月一替而文州亦有乡兵义士分守关隘即有缓急土豪得以拘集焉
　　湖南乡社
　　湖南乡社者旧有之领于乡之豪酋或曰弹压或曰缉捕大者所统数百家小者三二百自长沙以及连道兴韶而彬桂宜章尤盛乾道七年春知衡州王琰者言湖南八郡三丁取一可得民兵一万五千人帅臣沈徳和不可乃止淳熈七年春言者奏乡社之扰请尽罢之事下安抚司已而帅臣辛幼安言乡社皆杂处深山穷谷中其间虚实狡诈或有之但不可一切尽罢之今欲择其首领使大者不过五十家小者减半属之巡尉而统之县令所有兵器官为之印押焉上从之
　　广西土丁【广东保伍】
　　广西土丁旧有之熈宁立法一年县教一年州教元祐间以其扰罢之绍圣末复为之仍令逐县以都管指挥均作三畨自十一月至正月终每轮教一畨即有科需私役并究违例之罪龙兴初以髙藤雷容盗起二年春诏州县教阅并令暂罢两月以十二月作两畨分教先是东西两路并有土保丁一户一名土丁则父子兄弟尽在其数土豪号为统率者总属焉遇有盗贼则追胥竭作然州县或反科役民民甚苦之乾道二年春殿中侍御史张之纲请一切罢放上许焉既而知浔州朱师孟又言之是年秋复命巴宜钦州籍定土丁姓年甲至五十嵗即拣汰别选户丁承替毎春秋农隙于逐乡各置教场如法教习明年秋龚实之为广东提刑司奏乞令州县团结保伍防守乡井淳熈三年冬张钦夫为广西帅复请申保伍之令而信其赏罚上皆许焉葢二广封疆濶逺奸盗孔多非保伍土丁无能遏之于其始也
　　蘷路义兵【施黔敢勇义兵】
　　夔路义军者绍兴末邉事也有帅守李师顔于蘷州三县保甲中选置立赏罚之格分上下军名色团结上军包家业二百缗下军半之始议摘诸州禁军时晁子西守梁山为言蘷有万山其乡之民勇壮伉健过于正军乃损租赋以募之元额三千四百余人李既去遂为文具庆元中毋丘恪厚乡为帅请于朝选其壮者以二千人为额人免家业二百缗本户不敷则许免及亲戚之殷赈者尽与蠲除仍涅其臂以防逃匿之弊巫山县亦二千人云安五百皆以县令为军正独奉节之兵春秋同大军合教有刀弩有弓箭手而鎗手居多焉葢蘷路自恭涪忠万四州外皆有义军毎州或数千人此外又有施黔勇敢及思遵义田杨等族家丁皆骁健可用然但能出入于上下溪谷林木之间耳所恃偏架木弩及药矢之类非正兵之比也
　　泸南夷义军【沿邉胜兵】
　　泸南夷者义军也泸叔长宁沿邉诸堡寨皆有之毎郡多至四五千人夷军夷族也义者民兵也又有胜兵其实皆土丁之类
　　福建保伍
　　福建保伍者乡村自相团结为立宅户而为首领所以备盗也闽中人素勇悍在熈宁间有枪杖手五十余人建炎初尝用之绍兴后废建炎元年八月又用张诚伯言置诸路忠义巡壮其制甚备绍兴初言者以为扰民遂罢惟福建独存
　　殿前司左翼军
　　殿前司左翼军者本陈敏周虎臣家丁也绍兴十五年薛待制弼为闽帅时剧贼管天下者剽掠郡邑薛命提辖李贵讨之为管生得薛前守有忠郎石城陈敏武翼郎开封周虎臣各有家丁数百人皆骁健善战乃奉敏为汀漳巡检虎臣本路将官即选二人家丁千人日给钱米责以捕盗谓之竒兵于是处梅草冦不复入境盗悉平十八年八月遂改竒兵谓之殿前左翼军即以敏为统制留戍其地后以时招填増倍其数今屯皂州
　　殿前司推锋军
　　殿前司推锋军者旧以广东多盗使统制官韩京戍梅循以弹压绍兴末移其半三千人戍荆渚隆兴二年王宣钟玉作乱复命推锋其半今存【凡三千四百人分屯广东诸州县镇共二十处】
　　湖南飞虎军
　　湖南飞虎军者潭州土军也淳熈四年春枢密院言江西南多盗诸郡厢禁军单弱乞令诸路帅司各选人配如置一军并以敢勇为名以一千人为额其后帅臣王佐吕企中以为亡命之徒恐聚集作过遂不行七年辛幼安为谭帅始募一千八百人训练之其冬赐名遥军司【十一月八日降防】十年夏改御前江陵军从副都统郭杲请也【五月十日降防】明年赵卫公为帅奏乞移其军屯江陵周益公在枢院以为小人重迁恐生变不可赵公力请迄不行【飞虎军并以歩名嵗用钱七万八千贯粮斛二万四千石徭人弭盗司阙额钱粮支用者也益公云湖南湖北近年来多有声息厌恶不籍此军者先见也】
　　京西湖北神劲军【淮东强勇军】
　　京西湖北神劲军者淮东强勇军皆帅司兵也数各有千人而湖北有骑军三百乃淮东钱之望所创
　　成都府义勇军【雄邉军】
　　成都府义勇军者淳熈末赵子直帅蜀时剏也其始黎州皆以西兵出戍即有邉事则调绵子所驻大军讨之地逺不时至淳熈初范致能为帅言所教成都禁卒谓之飞仙军者今已可用乃命五百人往戍之及胡长文为帅又摘西路并邉九郡禁卒千人驻于成都以代西兵出戍谓之雄邉军时五年冬也然西州之卒皆怯懦而不可用青羌入寇或溃或死遂废之十二年春留仲至始采众论用黎州土丁二百谓之防邉义军月以钱七千给焉十四年子直又招西人五百屯于成都俾之更戍亦谓之义勇故黎人有西义勇土义勇之名云是人皆骁勇善鬭非雄邉之比也
　　平江许浦水军【江隂左翼推锋延祥江上水军】
　　平江许浦水军者本明州定海县水军也旧沿海制置司防托海道乾道中改殿前司以三千人为额五年冬又改御前水军八年春并归许浦镇置副都统制统之淳熈四年冬诏以七千人为额五年秋又増额五百人江隂水军旧自泉州调发乾道三年陈正献在枢院以其劳费奏留屯二千人于江隂军而沿海制置司又别屯千人逮淳熈末累増四千人分三将此外左翼军亦有水军三千人推锋军三千人福州延祥寨千人而镇江建康府池江鄂州御前许帅亦各有水军多者数千人少者千余人其后殿司又有澉浦水军而淮隂靖安唐湾采石诸水军则皆在御前之后
　　神劲神武忠勇忠鋭忠武军
　　神劲神武忠勇忠鋭忠武军者孝宗时旋创之后亦废始张忠献公为江淮宣抚使以为楚之人才自古可用乗其大扰之后当收以为兵乃奏置御前万弩营募淮南北之民十八已上四十五已下不涅臂面屯于建康五人为保两保为甲十甲为队有功同赏有罪同罚擢陈敏于废困之中以为统制敏感激图报未几成军凡一万八千人隆兴初赐名神劲都督府嵗费钱二百万缗魏公罢钱处和出使言逃亡者计七千人汤丞相以费国用为言遂不复补神武军者四川宣府所遗防卫兵也殿前司乾道二年秋初立军名忠勇军者隆兴中所创在福建江东西浙东诸州招募屯于行在命李显忠子师民等统之灵璧之役遣都督府二年春并入歩军忠鋭军者乾道四年所置选诸路禁军土兵之少壮者【命将以冬月训习之上亲阅试于内】事已遂遣之忠武军者乾道八年春所置选两浙诸州土兵弓箭手为之其秋又起二浙拣中厢军亦谓之忠勇军以带御器械刘沂为本军统制凡皆不必书聊备其始末
　　赤心忠毅忠顺强勇义胜军
　　赤心忠毅忠顺强勇义胜军等皆归明人也赤心军者宣和中来归之士以燕人王钧甫马柔吉领之二人皆文臣后从苗刘作乱诛死忠毅军者绍兴末归正人也隆兴二年夏上诏于石头城置栅以处北人之降者赐名忠毅拜降将萧琦为都统制命建康都统王彦以北军千人予之又名镇江归为忠顺命都统刘寳以七百人予萧鹧巴彦言归正人不可聚为一所今已散在诸军又北人常疑有发还之意若聚以付琦为不便鹧巴谓寳曰此曹心不可保恐缓急执我北去我只乞马军千人将之上闻乃命萧琦将南北军各半王瞻叔为宣谕使以为不可卒予南军由是二军徒有其名旋亦罢去今北人皆散军中乾道间上尝欲选千人赴行在以効士为名置一寨以备使令命未出而中止强勇军者淮南安抚使所籍绍兴末归正人也义胜军者四川宣抚使所籍归正人契丹女真非汉儿也二军各数百给用如効用义胜始有五百屯洋州绍兴乙卯金人来索尽予之今之义胜军乃辛巳以后来归之人也
　　诸军効用
　　効用者诸军皆有之不涅其面廪赐厚于正军建炎间其数犹少绍兴七八年后则渐众矣绍兴末虞并甫为川陜宣谕使招効用一千余人【京西二百八十人四川七百七十七人】月给钱五千米给五斗又先给例物三缣王瞻叔代之以为厚薄不均遂拨入正军以填缺额隆兴初并甫为湖北京西制置使复招効用上以其多费欲勿招用张魏公为上言艰难之时非优与请给不可招募兴国初年事体不同汤进之仍请招七八军兵三分効用上从之自是招军皆以三七分为准
　　川秦买马【嵗收茶帛数】
　　川秦马旧有二万匹乾道间川秦买马之额嵗买一万一千九百匹有竒川司六千【黎叔文长宁南平五州军】秦司五千九百【岩昌寨百峰贴五千一峡八百】益粹利三路漕司嵗应副博马绸绢十万四千匹【成都路五万潼川路三万三千利路二万余】成都利州路十一州产茶二千一百二万觔【其详见茶事中】茶马所收大较若此其后文州改秦司而川司増珍州之额共为四千八百九十六【黎州三千叙宁军三百九州八百南平军四百长宁六百珍州二百三十】秦司六千一百二十【岩昌寨三千九州千五百峯贴百二十文峡寨七百】合两司为万有一千十有六匹此庆元初之额也嘉靖末川司五场又増为五千一百九十六匹秦司三场増为七千七百九十八匹合两司为万有二千九百九十四匹然累嵗所市多不及额焉葢祖宗时市马分而为二其一曰战马生于西邉强壮濶大可备战阵今岩昌峯贴峡文州所产是也其二曰羁縻马毎纲五十匹其间良细不过三五匹中等十余匹余皆下不可服乗守者贪于赏格以多为贵起纲逺来或道路失调甚至仅皮骨茶马司以其将毙者责付诸路鬻之至则随死而计纲赴江上者又为押纲卒校窃其刍粟道毙者相望焉成都府马务毎年排发江上诸军马五十八纲【每纲食米钱计二百贯共一万一千六百贯用三员每员六百贯共一千八百贯加以押马官之费共三万一千八百贯】兴元府马务每年拨发三卫马一百十二纲【所费称此】卒未尝如数葢茶马司靳吝钱帛蕃蛮马至多不即偿故也【或谓守倅兵官及市马司下属皆有激赏而惟主管官无之故至此】旧蛮中马髙下良驽各有定价绍兴中张松为黎倅欲马益额以俸赏髙其直以市之自是夷人得欲无厌愈肆邀索癸巳马政之后功部川蛮邀功赵彦博始以细茶锦与之至今夷人常以马博茶锦不堪籍口淳熈中龚总为黎守又与功蛮设度于倅防之副堦犒以酒食夷人益肆稍不如欲则诋诃官吏牵马出场岩昌马旧止三千淳熈始増其数庆元中既金人为防国所侵冀之北土遂失己未嵗乃于洮州置场买马由是马至于秦司者差罕云
　　广马
　　广马者建炎末广西提举纲丁李棫始请市战马赴行在【四年戊午月】绍兴初经略司三年春即邕州置司提举【正月壬午】市于罗殿自杞大理诸蛮未几废买马司以帅臣领其事七年胡待制舜陟为帅嵗中市马二千四百匹诏赏之其后马益精嵗黄金五镒中金二百五十镒锦四百端绮四百疋防州盐二百万觔而得马千五百匹马必四尺二寸以上乃市之其直为银四十两毎髙一寸増银十两有至六七十两者土人云其尤驵骏者在其出处或博黄金二十两日行四百里但官价有定数不能致此耳然自杞诸蕃本自无马葢又市之南诏南诏今大理国也去自杞国可二十程而自杞至邕州横山寨二十二程横山寨至静江府又二十余程罗殿国又逺自杞十程乾道九年冬有大理人李观音得等二十二人至横山求市马知邕州姚恪盛陈金帛夸诩之其人大喜出一文书称利贞二年十二月约来年以马来换所须文选五经国语三史初学记及医释等书恪厚犒遣之而不敢奏也防宜州溪洞巡检常恭者赴阙持南丹州莫延甚表乞就宜州北之横山市马可省三十程【产马地至南丹十程南丹至静江十三程】张説在枢院以其表闻李寿翁时为检详文字为説言邕逺宜近人孰不知前于其涂彼其无意况今莫氏方横乃欲为之除道而擅以立市之饶误以小吏妄作将啓邉衅请论如法説不听命从义郎李宗彦以提防纲马驿程往宜州措置【九年十二月甲戌】既而説罢政枢密院乃奏宗彦等所言邉方不便罢之淳熈元年秋也【説以八月罢政密院以十月奏罢宜州买马】帅臣范致能因劾常恭之罪下吏削籍流窜焉广马例以五十匹为一纲毎年遇三十纲许以推赏然官吏为奸博马银多杂以铜【蛮人交易毎握臂钏扑银一两而以为准】盐百斤为畚朘减至六十所赢皆官吏共蚀之蛮知觉不肯以良马来所市率多老马病驽且不能登数致能为之约束太守至镕钏扑増足盐畚逮其去官之嵗市马乃六十纲前此未有也【淳熈二年】岭南自产小驷直十千余缗与淮湖所出无异大理西戎接壤故多马马虽互市于广南其实犹西马也葢马喜髙寒非炎方所利淳熈二年秋占城国王遗琼州守臣书遣六百人海舟三十艘至海南买马上命帅臣张敬夫作书谕以中国马未尝出外夷人乃去安南亦不产马故以象拒战焉
　　淮马
　　淮马者隆兴初张魏公为江淮都督尝即淮上市之魏公以为朝廷嵗于川广市战马毎匹不下三四百千而又道逺多毙今淮马毎匹通不满二百千且军中即日可得上从之都督府废乃止然淮马矮小实不可用者故取诸广者此耳乾道以后又诏于淮郡市马于是多有越淮盗马来售者又奉议郎曽昭守濠州至以其马起纲赴行在北人以为言淮西帅臣赵善俊奏其事大臣欲下令还之孝宗以为得体乃谕善俊执死罪囚付昭令斩之曰此盗马者也于是一纲已至御马院命濠州以死损报而次纲未至者皆遣还之昭坐追三官放罢自是不复买淮马云【曽昭以乾道七年三月二十四日戊戌行遣此事尝见亲笔处分史不能详也】
　　三卫诸军取马数
　　旧于川秦市马赴枢密院而道毙者多绍兴二十四年冬始命拨秦马付三卫命小校往取之三司取马再嵗一往互用精甲四千四百人州县颇惮其费二十七年秋又诏川马不得赴行在分江上诸军镇江建康荆鄂等各七百五十江池军各五百殿前二千五百马歩司各千而以川马之良者二百进御绍兴十九年春所定也
　　纲马皆陆路
　　凡川秦纲马皆遵陆路乾道初吴信王璘为宣抚使始议以为纲劳费又均房一带乃歴峻岭乱石之间马伤其蹄道毙者多请以舟载马而东【元年五月丙寅】上命防路造舟与之张真父帅防力言其不可以为毎纲三舟【舟安马十八匹】用梢水一百二十人【毎舡梢公三十四人水手六人】自防至归往返半月程【下程水三日上水四十二日】雇食钱九百缗【毎人雇钱二百食日钱三百】以嵗额一百三十五纲计之度用钱十二万一千五百缗而起葢为马驿及一行官兵批支草料不与焉一州如此其十州可类推又毎郡且约造十五纲之舟循环津载凡为三万五千缗【毎舟费八百缗】而一舟十五纲往返势必腐败来嵗又当改作况十郡之舟应用水手万二千人【每舟以千二百人循环往来津载方不积厌】毎州批支三日料计二千八百二十石【毎匹日支大麦八升】粟草四十五万七千五百斤【毎匹日支十三斤】自利至峡十一州嵗费约二百缗又且出产不敷决难桩办大臣进呈【九月丁卯】上曰第令造舟与璘他日有损壊者军自修之其他皆吴璘自办其事遂行洪圣时在成都亦言其不便不听始议马舟至鄂州登陆枢密汪明逺乞令诸军以马舟泛大江而下上曰大江风涛或作即数日不可行自鄂州遵陆可也【元年十一月辛酉】未几璘条上马纲画一复以刍秣等事委茶司及沿流诸郡明逺以为不可【是月辛未】而又请修归峡栈道宰相洪景伯曰归峡道路险峻人犹不可行马岂可行也乃命至荆南遵陆【十二月庚寅】于是璘已俾三卫取马军士贴舟而东上闻之谕大臣曰如此即空舟如何得回遂更命璘措置【三年二月庚辰】璘奏已出本司钱七万五千缗付合州造马舡二百【毎只约物料人工食费四百五十贯钱引】纲三船可载一纲【五百料舡可载二十匹七百料舡可载二十五匹】自利州至峡州计二十八程【利至阆阆至果果至合皆日可到今各计四日程合至恭恭至浩浩至忠忠至万万至防皆一日或日半可到至今各计两日程防至归归至峡各计三十程】毎五十纲日支料二百石通计五千六百石已支钱一万二千二百缗【果州以上毎石两贯合州以下毎石一贯五百今并支两贯】五十纲募梢火八百人【毎纲梢火二舟各八】益以牵马人一千二百五十人【毎纲二十五人】及遂州所产回船军兵二百五十人【毎纲五人】除军兵外梢火雇钱为二万缗【利阆果防工各二贯火儿半之谷恭涪忠归五州梢工各二贯五百文火儿一万五贯五百文】如今所发来五十纲西马比陆路无死损阻滞川马亦依此拨发奏可【二月丁亥】于是大臣因为上言恐璘亦疑水路有未尽善上不以为然明年春防路转运司主管文字潼川任续至行在上言今造舟已毕土役事罢山程滩险利害相当在所不论惟欲拨陆路之刍秣以免沿流之烦费辍四路之军兵以免篙梢之追扰四路厢禁军数目不少若各辍五千人于沿流十郡充水军其衣粮令元来处科拨马纲行则迎送舟船马纲住则训习水战莫此为便上大善之下制置司拨厢禁军共三千五百人如所请【三月甲子】时真父已去王龟龄代之与漕臣查元章皆力论其扰人而不听也有知归州周允升者传防璘説言本郡舟船草料皆已办集即擢为防州转运判官而任续亦除知涪州又易恭州使监送峡江湍险军士素不谙习一遇滩碛人马覆溺于是驱沿流之民为之操舟所赍衣粮为之刼夺所过鸡犬为之一空未几璘薨虞并父代为宣抚使奏言水路至荆南三千余里一旦风阻行船不得或至三五日马失餽饲乞自金州舟行五驿至浄口遵陆行至均州上从之【三年十月甲子】后月余言者又奏马纲所至骚扰江村而商贩米斛之舟尤被其毒况水路马数较之陆行存亡相若而于籴场大有妨碍乃诏川路马船日下废罢【十一月己巳】葢自璘请建之利防两路沿江十余郡之被其害者三载而后得免云
　　广中盐易马
　　广马之良者赴三卫而其他则付建康镇江府池鄂太平州军中皆有常数旧以广西十州民运盐至横山寨民甚苦之绍兴十九年逮陈璹为经略使始以官钱募小校运送若盐无缺失则使部良马至行在以酬之至今为例
　　孳生监牧
　　自渡江以来无复国马绍兴二十年冬始命三省枢密院措置马盐【十月辛卯】后置于饶州以守倅领之择官田为牧地复置官提举俄亦废四年又置监于临安之余杭及南荡四月丙午十九年夏诏马五百匹为一监一牡为四监监分四郡嵗产驹三分如毙二分已上有赏罚上尝谓大臣曰议者言南地不宜牧马朕昨自措置养马今方二三年已得马数百矣【十三年五月癸亥】先是川路所置马嵗付镇江军中牧养十九年春上以未见孳生之数遂分送江上诸军仍立赏罚【正月庚戌】后又置监于郢鄂之间牡千牝倍十有余年才生三十驹而又不可用乃已故国之战马悉仰于川秦广三邉马也
　　御前军器所【器中物料所书斤重价直等附】
　　元丰官制置军器监以掌戎器之政令又有御前军器所之役兵有万全军匠三千七百人东西作坊工匠五千人绍兴初役兵才千人而已久之増至千六百余人于诸道増差二千九百余人除本劵外日増给百七十钱月斗半米于是内库造作累年兵械山积而诸军亦各除戎器二十六年诏见役工匠宜减免江浙福建诸州所发物料皆蠲之【二月甲戌】有司寻奏物料以三分为率减一分工匠以二千人杂役兵以五百人为额旧时军器所得専逹建炎中尝以大阉董慤提举未逾年即罢之绍兴五年春始工部【三月戊午】后复以中人典领其调度程品工部军器监有不得预闻者三十年秋黄通老为侍郎为上言非祖宗建官正名之意请得属稽考之诏依条检察【七月庚子】孝宗受禅之十四日【绍兴三十二年七月己丑】有防増置提防官一员后五日以内省都知李绰为之改称提举又七日诏御前军器所専提举其工部等指挥勿行张真父时为御史力论其不然且言军器所不治令工部按劾措置可也工部不职罪之可也今使内侍掌之则它日吏部有铨量之弊户部有财赋之弊以至兵部军政之施刑部狱讼之繁亦将尽以中官典领之邪继又论近日大小飞蝗地震皆小人紊政之象其不可有四上乃命仍工部【七月庚申】绰怒丐免乃复选皇臣代之【八月庚午】今军器所抛降诸道木羽箭动輙数百万枝黄牛皮亦数十万张其他所需称此郡邑多以烦民凡事军器所造甲毎副用甲叶一千八百二十五约重五十斤分四等披膊叶重二钱六分【凡五百四斤】甲身叶重四钱七分【三百二十二斤】腿裙叶重四钱半【六百七十九斤】头鍪叶重二钱半【三百十一斤】头鍪眉宇共重二斤十二两皮绵结头事件重五斤十二两五钱一分【绍兴四年正月乙丑军器所定直】凡军中造提刀一费钱二千三百弓一费二千七百手箭一费七十四弩箭一费钱六千五应鼓一费六千五百披膊一副费钱三十八千二百兵幕一座费钱六十九千八百朱马甲一副费钱四十千一百朱马甲当胷一副费钱十七千三百皆有竒【绍兴三年六月丁亥神武军所定直】凡弓甲物料荆湖福建浙西四路诸州军计数赴殿司及沿江诸军制造温鍪等八州计数赴马司江台等八州计数赴歩司惟明信等九州弓甲【隆兴庆元府赣抚袁信州临江兴国南安军】升宣等七州【建康宁国府太建昌平荺衢州广徳军】绍兴府甲皆造成赴内军器库而诸道羽箭亦皆造成绍兴二十九年夏郡国多以乏人匠为言遂命计料输之惟荆州军及信州造箭如故【四月己酉】木羽弩箭者不用羽创自乾道中又有尅敌弓韩蕲王所创自绍兴中至今不废
　　四川作院
　　自休兵之后有防命成都潼川遂宁府及嘉卭资渠共七州自作院日造甲兴元府兴阆城州大安军仙人关六处作院日造神臂弓甲皮氊其器械山积今并属总领所给之有军库马弓弩弓多至数十万箭数百万枝
　　舟师战车
　　东南沮洳非用武之地故多以舟师胜建炎四年春陈思恭窘乌珠于太湖绍兴三十一年冬节使斩郑嘉努于石臼岛虞应公败完顔亮于采石矶皆舟师也今沿江诸军咸有棹船士每按试中流上下如飞北人骇愕绍兴二年有布衣王大智者献战车式上乃命其为枢密院计议官明年车虽成而不可用也遂罢之至二十九年夏殿前司统制官陈敏复上战车之议上乃谓大臣曰其车制虽古然而用各有宜况其物料最多南方所无也姑令三帅议之或免武臣有一得之叹耳其后卒不能行议者谓春秋时申公使呉教之乗车由是始大其法故曰或以为可用于今日不知古时以兵车交战者也今金人専尚鐡骑而吾欲以战车用之诚未见其可也【按靖康末枢密院将官刘浩者在于河北募兵创造战车其法有左右角前后拒各式册载卒二十五人毎车计百人而宗汝霖战车者十有一人执器械辅车者四十有四人毎车计五十五人如李伯纪战车之法两竿双轮上设皮蓠以捍矢石下施鐡裙以卫人足旁施鐡索聮络可为营四人推竿以运车一人登车以发矢二十人执器械夹之两旁毎车计用二十五人法皆不同但不知王大智所陈其战车之法又不知何如者也】开禧初中郎将厉仲方者歴阳守而仲方本书生尝造战车并九牛弩未及用而罢去周虎继之或谓虎用其战车乃败敌于清水镇然不知其详何如也
　　建炎杂记甲集卷十八
<史部,政书类,通制之属,建炎杂记>
　　钦定四库全书
　　建炎杂记甲集卷十九
　　宋　李心传　撰
　　边防一
　　靖康建炎绍兴大臣和战守避説
　　靖康中大臣言邉事者为四説李伯纪欲战何文缜欲守李士美吴元中欲和白防享唐钦叟欲去建炎绍兴间大臣言邉事者亦为四説李伯纪张徳逺欲战范觉民赵元镇欲守黄懋和汪廷俟秦防之欲和吕元直朱藏一欲去始上之在南都也河东北军民犹为朝廷固守其地故伯纪建言遣张所招抚河北而傅亮经制河东然皆未及渡河而伯纪去位黄汪共政因以河为守焉己酉南渡遂不能守河既建伪齐犹以淮北为界其后秦防之与乌珠分画又弃海泗唐邓和尚原方山及商秦之半绍兴末复取之至隆兴又弃时执政大臣张魏公独主战陈鲁公汤庆公史郡王皆主和议故和议遂定
　　十三处功
　　自金人入中原将帅望风奔溃未尝有敢抗之者建炎三年十二月乌珠自杭州分兵至明州城下浙东制置使张俊拒之小揵四年二月乌珠还过吴江县浙西宣抚司统制陈思恭以舟师败之于太湖几获乌珠绍兴元年十月乌珠亲攻和尚原陜西都统制吴玠出竒邀击大破之乌珠中流矢二仅以身免四年三月令陜西经略使萨里罕犯金平为吴玠所败十月淮东宣抚使韩世忠败乌珠游骑于大仪镇乌珠遂不进六年十月主管殿前司公事杨沂中败伪齐刘猊于藕塘降杀无遗猊挺身遁十年六月马军都虞刘锜大败乌珠于顺昌乌珠拔寨还东京两淮遂定十一年二月淮西宣抚使张俊淮北宣抚使杨沂中宣抚判官刘锜大败乌珠十余万众于拓臯三十一年十月淮南制置使刘锜遣其将员刘琦败都统军于髙景山之角林是月浙西副总管李寳败统军完顔郑家奴于密州之唐岛斩其守将而去歩司统制官邵宏渊拒敌于真州之胥浦桥获防十一月中书舍人都督府叅赞军事虞允文以建康统制张振王琪之军败金主亮舟师于采石是嵗马司中军统制赵樽复蔡州鄂州都统制吴拱拒敌于茨湖统制官王宣拒敌于确山三十年镇江都统制张子葢解围海州此皆渡江以来中国之胜防可称者也乾道二年冬蒋子礼执政以明州城下和尚原杀金平大仪镇顺昌皂角林胥浦桥塘岛采石蔡州茨湖确山海州为十三处战功而藕塘不与此捷乃非金人故也【二年八月二十四日甲午降防】
　　建炎三大战
　　建炎绍兴初诸将未尝与金战也张俊号为名将然犹曰达兰善战其锋不可当今救楚州并亡无益曲端与罗索战于白原【建炎四年正月】杜充与乌珠战于建康【三年十二月】刘锡与罗索战于富平【四年九月】皆败焉其他率尔望风奔溃葢未尝接战也曲端者本王子尚部曲张魏公收为主将端骤得志而骄白原之败其气已沮故富平之役曲端以为难
　　富平之役【二事】
　　张魏公之使秦蜀也约以治兵三年而后用师进取公甫至秦亭而乌珠犯浙江上浮海东征公闻即将见兵十余万人入卫明年春至房陵遇得音闻金骑已退乃还是秋公闻金欲再犯江淮乃议出师以挠其势曲端壮愍为都统制以士不习战难之参赞军事刘彦冲亦以为非计公曰吾岂不知此顾东南方急不得不尔遂合战于富平然是冬达兰不能渡江而陜服之师遂为罗索所败时幕客独王子髙赞之而吴武安玠为禆将亦以为难而不见听云时人皆以此咎公特未知其本心尔当富平之役合五路之师四十万熈河经畧使刘锡为都统制永兴帅吴武安玠泾原帅刘忠武珙庆元帅赵观察哲秦鳯提刑郭恭毅浩皆在行间时哲常请分兵魏公不听也及败哲全师而返魏公怒其先退故斩之然哲当复辟时有功在西邉又为名将故魏公诛之当时亦无人以为是
　　乌珠犯浙江
　　建炎末乌珠谋犯浙江上将幸防稽三年秋七月先奉孟太后及祖宗神主往豫章闰八月上自建康东往留杜丞相充领行营之众十余万守长江之险又命刘武僖屯池州以为之援而韩蕲王屯京口张忠烈以其兵从上行冬十一月乌珠渡江武僖退屯皇子太后奔防州卫兵皆溃祖宗神御后宫美人颇有失者杜充遁而降韩蕲王亦焚镇江而去十二月乌珠自宗城径趋临安上遽航海是嵗除夕金遣偏将镜士至明州为忠烈所败四年春金兵再至忠烈引兵遁金遂屠明州及春水将发乌珠乃焚临安而去韩忠武要之于黄天荡相持四十八日夏四月乌珠自建康潜凿小河而去忠武追之金从上江纵火焚其舟师韩大败是役也江浙荆湖皆为胡人所践然乌珠亦危几不得免自是不复过江焉
　　吴玠和尚原之胜【仙人关之胜】
　　绍兴初金陜西选锋都统罗索死乌珠防诸道及女真兵数万人造浮梁跨渭元年春亲攻和尚原吴武安以陜西都统制出竒邀击大败之乌珠中流矢二仅以身免获其麾葢自金入中原其败衂未尝如此也三年春二月尼玛哈在大同府复遣陜西经畧使萨里罕与刘豫子麟襄五路叛兵自商于入寇金州守将王彦弃城走武安收兵保仙人原金遂入梁洋蜀中复大震张魏公犹为宣抚使下令治潼川将士皆愤刘彦冲谏而止金留屯中梁山逾月夏四月始自斜谷去绍兴元年秋乌珠败牛臯李横于牟驼岗自商于谋寇蜀四年春与萨里罕以十万骑冦仙人关时张公已去武安豫为垒于关侧号杀金平严兵待之三月朔金攻杀金平武安都统制官吴璘杨政田晟禆将姚仲王喜击却之金不能支乃引去还屯鳯翔授田土为久留计自是不复冦蜀矣
　　岳飞襄阳之胜
　　襄阳据荆楚上游为蜀门户绍兴三年夏伪齐将李成攻陷之镇抚使李横以军食不继率部曲奔豫章时赵忠简为帅也四年忠简入秉政议遣岳鹏举自江西复襄阳签书枢密院事徐师川难之上不从师川由此罢政其秋遂复襄阳云
　　绍兴失河南
　　河南自靖康中首为尼玛哈所破伊阳人翟进率军民上山保险建炎初以进为京西制置使守其地二年冬十月进为剧冦杨进所袭坠堑死翟兴代之后擢兴河南镇抚使刘豫既立深惮兴绍兴二年春用其降将杨伟计与金人兵袭山寨兴战死子琮代为镇抚使久之襄頴皆陷琮孤立力不能敌帅麾下所部突围而出朝廷始尽失河南焉
　　韩世忠大仪之胜【杨存中藕塘之胜】
　　自金立伪齐【建炎四年秋】继以余覩之叛【绍兴二年秋】由是不复冦江淮绍兴四年秋刘豫闻朝廷遣章尚书谊求湖南地乃乞师入寇金主晟命诸将议之尼玛哈乌珠皆以为难鄂尔坤以为可遂命鄂尔坤及达兰权左右副元帅提兵应豫又以右都监乌珠尝过江知地险易使为先锋于是骑兵自泗攻扬歩兵自楚攻髙邮朱藏一闻之劝上避敌赵忠简独曰战而不捷去未晚也上遂命忠简代为相而忠简奏起张忠献代知枢密院事即日赴江上视师上自幸平江冬十月韩蕲王败乌珠之前军于大仪镇乌珠还泗上防天大雨雪军粮乏絶蕃汉军皆不愿行又闻金主病笃十二月乌珠用其爱将韩尝计夜引还韩刘二将追击之俘获甚众刘麟仅以身免明年上还临安擢忠献为相是夏忠献既平杨么鋭意大举动六年春遂以都督行邉揭榜防豫僣逆之罪命韩蕲屯楚州以图睢阳刘安城屯合肥以招北军张鲁王进屯盱眙而杨和王领中军为后翼又命岳武穆屯襄阳以谋中原武穆遣兵入蔡州焚其积聚军声大振秋九月上复幸平江刘豫闻求救于金熈宗亶其伯父领三省四宋国王宗磐难之乃听豫行遣乌珠提兵黎阳以观衅时豫以其子淮西王麟为行防尚书令遣叛将李成孔彦舟关师古领乡兵三十万逼合肥又遣其侄猊东出涡口左厢赵忠简闻之惧议移盱眙之戍退合肥之师召襄阳之兵东下葢欲専为操江时因刘安城已弃合肥张忠献自驰至采石止之冬十一月杨和王与刘猊遇于藕塘杀降无遗麟拔寨遁而去获其粮舟四百艘十一月忠简罢忠献独相明年春三月上幸建康自是金人不敢南而刘相则废矣



　　建炎杂记甲集卷十九
　　钦定四库全书
　　建炎杂记甲集卷二十
　　宋　李心传　撰
　　邉防
　　金亮叛盟
　　金海陵炀王以癸酉冬簒立乙亥嵗乙酉南侵意遂谋迁居汴都未几大内火宫室悉为所焚由是迁都之计稍缓丙子嵗复营汴都戊寅夏谕其吏部尚书李通等以梦上帝命已征江南其秋擢通参知政事己卯春遂罢淮北陜西诸场三月再修汴京冬命李通造军器于中都户部尚书苏保衡造战船于潞河又以吾叛臣施逵来贺庚辰正旦【逵在金改名宜中】密隐画工使图临安之江山城郭以归秋金主命户部尚书梁球计女真契丹奚三部之中不限丁数悉签起之凡二十四万以其半壮者为正军弱者为乌勒喜又签中原渤海汉儿十五道【中都南京两道不签】毎道各万人合蕃汉兵为二十七万时光守强友谅者言金主已死幼主嗣位改元新德大臣信之辛巳春虞并甫贺正旦还言金主不死已授甲造舟必为南渡之计上擢并甫中书舍人三月左相陈鲁公闻金决叛盟乃稍饬两淮边备夏四月命吴襄烈拱以所部自蜀中移戍汉上而徙刘太尉锜典镇江诸军不阅月王全来出慢语大阉张去为阴陈避敌之计宰相陈鲁公持不可乃以吴信王璘为四川宣抚使而制置使王刚中同措置军前事务六月命成节使闵以骑司军三万人往武昌控扼时金主在汝州避暑朝廷恐其骤至因拜刘信叔为江淮制置使御之是月北人魏胜取海州秋金主徙汴京命统军刘谔出唐邓以窥荆襄张忠彦屯凤翔以图巴蜀苏保衡统水军以趋浙右余兵则自将焉九月盱眙监渡官忧侵泗州先是金主造浮梁于淮冬十月三日自涡口济众号百万人情相望钲鼓之声相闻逺近大震
　　李宝胶西之胜
　　绍兴五年刘豫尝献海道图及战船木様于金主亶亶入其説采木于蔚州将造战船且浮海入寇既而盗贼蜂起事遂中辍海陵之世淮浙奸民倪荀梁简等至北地献议造舟为乡导己卯海陵乃命苏保衡造舟于潞河辛巳秋以保衡为统军使浮海来寇朝廷闻之命浙道副总管李宝驻江阴以防海道八月末宝发江阴至东海县解魏胜之围冬十月遂引舟师至密州胶西县石臼岛时敌舟已出海口相距止一山风即南下不知王师之猝至也丙寅风自南来众喜争奋引防握刄俄顷过山鼓声震叠敌惊失措敌防皆以锦缬为之弥亘数里忽为波涛卷聚一隅窘蹙揺乱无复行次宝命以火箭射之烟焰随发延烧数百艘火不及者犹欲前拒宝命健士跃登其舟以短兵击殪之其余皆中原旧民脱甲而降者三千余人斩副统军完顔郑家奴苏保衡自经死捕得倪荀梁简皆诛之获其军储器械以万计宝闻金主已渡淮遂还屯东海遣人奏捷
　　虞丞相采石之胜
　　辛巳十月海陵既渡淮建康都统制王节使弃庐州去引兵屯采石破敌军统领姚兴者独以所步三千人战死于尉子桥权言于朝云已退所以导敌深入将与邵龙渊李显忠夹击之朱汉章杨元老犹以为然上闻敌已迫命汉章都督江淮军马汉章辞乃命叶审言以元枢统亲军马虞并父舍人参赞军事十二月甲戌审言至建康夜被防以李显忠代王权乃诈以檄召权计事命并父驰至池州趋显忠交权军事时葛王已立【葛王以十月朔立于防宁】海陵为内变所挠驻军和州之鸡笼山用阉人梁汉臣议将自采石济乙亥临江筑坛刑白墨马祭天期用翌日南渡丙子并父将至采石道闻之即疾前督王权余军决战士皆愿死于是统制张振王琪时新盛俊等列江岸静以待之而以海船载精兵驻中流迎敌布阵甫毕金主自以小红旗麾舟絶江而来先是诸将尽伏山崦敌未之觉也一见大惊欲退不可敌舟皆旋为之底极不平舟中之人皆不能施故遂尽为官军所杀是夕椎牛张酒以劳军夜半复严兵以待敌丁丑并甫命戚新引舟师直抵杨林河口戒之曰若敌舟自河出即齐力射之必争与死毋令一舟得出如河口无敌船则以尅敌神臂弓射北岸新即驻舟江心齐力射敌见舟无归路遂以下流縦火自焚官军亦于上流焚其舟凡百八十金主引去夜住州是日李显中驻采石【梁汉臣者梁师成养子也】
　　刘锜皂角林之胜
　　刘信叔以九月二十九日发扬州十月至山阳闻金主渡淮遂还走州尽弃淮东之地时金主遣统军步骑数万攻扬州信叔将大军御之敌以氊裹粮舟载粮而上信叔募善没者凿舟沈之敌大惊俄而信叔病呕血乃不能支犹肩舆临敌敌遂犯扬子桥欲以邀之乙丑信叔遣左军统制员琦战于皂角林小校王佐以步卒四百人自林设伏敌既入张弩俄发大败之斩景山俘数百人敌乃还而信叔亦退屯镇江府十一月信叔病剧督视军马叶审言以副总管李横摄都统制趣令过江信叔兄子汜为中军统制官随横渡江以往壬申战于州汜军大败庚辰虞并父自采石还建康审言即命往州防托丁亥信叔以疾奉辞上闻汜军败亟命御营宿卫使杨和王如镇江措置谕大臣放散百官浮海避敌陈鲁公得御札亟焚之事遂止金主至州数日闻李宝已入胶西成闵诸军顺流而下亮愈忿乃还扬州召诸将约三日毕济过期尽杀之诸将以天险谏亮不従乙未夜诸将即帐中杀亮语在金源事中诸酋既弑亮欲遣使报我访得州所俘成中郎张真使持其都督府牒至本朝三省枢密院云正隆失德无名兴师两国生灵枉被涂炭已从废殒具议班师各务戢兵以全旧好十二月甲辰直至行在上乃命诸道迤逦进师是月上幸建康壬午二月复还临安
　　髙宗建康东归
　　上之在建康也吴明可芾为殿中侍御史建言大驾宜留建康以系中原之望防有陈驻跸利害者诏侍従台谏议之明可谓建康可以控带襄汉经理淮甸若还临安则西北之势不能相接时朝论不欲进取乃诏以渊圣皇帝祔庙将及暂还临安上未行邉吏言金人来聘明可言金使之来葢欲窥吾进退视吾虚实不如受礼建康俟其出疆然后还亦未晚也不从上既定议东还而军务尽付张和公为建康留守众望属之诏以杨和王为宣抚使中外大失所望刘恭甫舍人不书录黄上怒恭甫封还卒罢宣抚使俾専措置而已是嵗四月遂召和王还行在以张公兼措置两淮事先是金人以十万众围魏胜于海州上命张太尉子葢为镇江都统制自京口往救之且令张公节制子葢曰彼众我寡利在速战不可使贼知吾虚实五月辛亥子葢率精鋭数千骑先入败敌于石湫堰敌溺死者千余骑遁去后六日海州围解然庙堂既主和议不言兵故召诸将还无复北讨之意矣
　　癸未甲申和战本末
　　金亮之殒也朝廷既复两淮地遂乗胜取海泗唐邓陈蔡许汝嵩寿等十郡未几有诏班师诸将乃弃蔡诸郡而归淮宁土豪陈亨祖者先挈地来降及是死于难始京东义士耿京率众据东平府遣掌书记辛弃疾赴行在壬午春勅授京平军节度使节制京东河北忠义军既而张忠建来告登位朝廷遂不复通后京亦为金所诛独唐邓海泗犹在是夏金以数万众围海州四月丁丑诏以张子葢为镇江都统制往援之【子葢之侄俊以节制使时奉京词】张魏公时判建康兼措置两淮事务乃命葢受魏节度子葢亟渡江五月辛亥遇敌于石湫堰大败之丁巳海州围解六月丙子孝宗受禅七月庚子魏公被防入对见于内殿癸卯拜江淮宣抚使甲子洪景卢贺金主登位回赴行在先是金主遣都元帅布萨忠义左副元帅赫舍哩志宁来经略四川地既为我师所败乃欲大言以胁取之于是命其知泗州富察图们以檄至盱眙军【金之泗州守富察图们寓治宿州】九月庚子诏畧曰敌人来索旧礼从之则不忍屈不从邉患未已中原归正人源源不絶纳之则东南力不能给否则絶向化之心宰执侍从防谏各宜以己见指陈定论以闻于是翰林学士承防洪遵给事中金安节中书舍人唐文若起居郎兼权中书舍人周必大共为一议【大畧谓宜真情径行酌减前日之数或许稍归侵地如海陜之类或嵗遗金缯则彼既可以借口而我亦有以安归向之心矣】殿中侍御史张震自为一议【大畧谓海州控扼海道陜西险要之地不可弃若弃海陜势必诸方受累归附者不安矣】权工部侍郎张阐自为一议【大畧谓选将练兵名分可正招集江淮兵授田耕种】监察御史陈良翰自为一议【大畧谓不用旧　礼然后遗民可招】其余侍从防谏囊封继上而宰执独无事奏史鲁公时为参知政事上问之史公但以谨邉备为对【畧曰先为守备是乃良规勿以一时之权宜不度今年之事力如听浅谋之士时兴不教之师冦去则论赏邀功冦至则敛兵而遁谓之恢复岂不痛哉】于是金之右副元帅喀齐喀与四川宣抚使吴璘争徳顺方急蜀人杨民望为吏部郎官建言宜弃三路而虞并父为宣谕使力请勿弃章十余上丁酉并父罢知防州辛丑诏璘审度事势从长措置务要保防川蜀葢示以弃地之意也又诏侍从防諌各举备使蜀者防諌共举汪圣锡【见知福州】沈徳和【见知平江】许觉民【见知宣州】皆可用而周子充与侍从共举王瞻叔【见太府领四川总卿】辛亥以瞻叔权户部侍郎充宣谕使上寻悔乙卯冬复命并父往璘军前计事事毕赴行在戊午报登位使刘共父辞行十月己巳叶审言罢知枢密院以防諌张真父周元持论劾也是时金人积粮聚兵于宿州之灵壁及虹县而淮西招抚使李显忠建康都统制邵宏渊议欲袭其二邑魏公言于朝史公以七事报之大畧言二将恐未可恃魏公欲先取山东地十一月乙巳诏以张子葢为淮东招抚使史公力论其不可【大畧谓山东去敌万里彼虽不能守未必成其强两淮大地陷没则朝廷之忧复如何矣】弗听后十六日乞免枢密院职事许之史公寻复论招纳三弊【一弃实而附名二舍近而谋逺三见利而忘害】葢左相张魏公招纳故也十二月丙寅手诏罢得顺军屯戍并令于秦州岛里安泊【此弃三路二月十四日指挥也】辛未刘共父还行在隆兴元年正月庚子史公拜右仆射魏公亦拜枢密使都督江淮军马子葢闻朝廷不允感愤悒死【正月七日戊戌】魏公乃定捣二邑之议命布衣李信甫者献书言招纳之利二月壬戌上命信甫以兵部员外郎为宣谕使持防书间往抚定中原已首擢显忠主管殿前司公事先是金帅答魏公书谓境土当以正隆以前为界魏公闻于朝又上出师之计参赞军务陈应求唐立夫谓其难二公以言刼之陈唐语塞四月戊辰魏公入奏事上定议出师渡淮而谏二公不可由是三省枢密院不复预闻径自督府行下魏公至扬州合殿前江淮兵八十万可用者六万分二将号二十万戊子宏渊大军次盱眙己丑显忠大军次定逺五月甲午二师济淮丁酉显忠复灵壁县宏渊至虹县敌拒之戊戌显忠又东趋虹县富察图们大周仁亦降军声大震右翼军都统萧琦穷蹙癸卯以亲从百余人降于显忠壬寅魏公渡江甲辰捷走至行在右相先以不与出师力丐免御史王龟龄亦有言乙巳右相罢丙午二将复宿州防宏渊与显忠不相能而显忠又私其帛不以犒士士愤怨辛亥赫舍哩志宁自睢阳引兵至城下遇官军官军渐溃癸丑拜显忠使相宏渊节度使甲寅夜两军大溃而归敌亦不追士卒死亡甚众资粮器械委弃皆尽乙卯下诏亲征丙辰诏魏公兼都督荆襄军马【代汪明逺】葢未知苻离之溃也是日二将至濠州显忠待罪魏公以刘保为镇江都统制先是传者言宏渊已死金乗胜南来魏公乃乞遣使议和又乞致仕六月癸卯奏至行在丁卯召汤进之为醴泉观察兼侍读【时以大观文领洞霄】戊辰召虞并父赴行在【时以□学守太平】庚午魏公自盱眙还扬州壬申杨存中为御营使节制殿前司马【太傅郡和义王】癸酉下诏责已左相待罪魏公降特进【元系少傅】充江淮宣抚使己卯责显忠于筠州甲申虞并父为湖北京西宣谕使后六日改充制置使七月癸巳进之复相丙申罢宣抚使便宜行事八月丙寅复魏公都督江淮军马先一日【八月六日甲子】赫舍哩志宁将书遗三省枢密院己卯进呈上付都督魏公未即答而汤陈二相欲亟与之和丙戌以淮西安抚司干办公事卢仲言为枢密院计议官持报书以往大畧谓泗海唐邓等州乃正隆渝盟之后本朝未遣使之前得之至于嵗币固非所较苐以两淮凋残之后恐未能充其数九月仲贤辞行上戒勿许四郡而执政命许之无伤仲贤至宿州布萨忠义惧之以威乃言归当禀命许四郡遂以忠义遗三省枢密院书来凡画定四事一叔侄通言之式二唐邓海泗之地三嵗币银绢之数四叛亡俘虏之人且约令十一月二十日以前持誓书来史丞相之在位也尝与魏公议欲以弟侄之礼事之【书见郧峯漫录】至是颇合其説己丑进呈执政皆贺上犹欲止割海泗徐议唐邓侍御史周操右正言陈良翰闻之相继入见论其不可【十一月十一日戊戌】上令执政出金书示之执政不出汤相遽奏以户部侍郎王之望为通问使知阁门事龙大渊副之【十三日庚子】大渊上所厚也是日操良翰始见金书翌日共奏乞勿与四州待得陵寝而后与嵗币于是左仆射陈康伯右仆射汤思退参知政事周葵同知枢密院事洪遵同奏张浚宿望实当梱寄凡所持论人无不从侍从防諌之臣亦当与闻国论望召浚归阙特垂谘访乃令侍从台諌集议当与不当议和合与不合遣使礼数之后先地土贵于取予仍令各荐所知以备小使凡五事于后省限一日集议【十一月十四日辛丑】翌午吏部尚书凌景夏户部尚书韩仲通权吏部侍郎余时言刑部侍郎路彬同一议【大畧谓既正名分则和当遣使而与嵗币四州疆土当讲与祖宗之陵寝及钦庙梓宫两易之】礼部侍郎黄中兵部侍郎金安节同一议【大畧谓如称叔侄二字未得允当国号不加大字不用再拜嵗如増币当还钦宗梓宫四州为淮襄屏蔽不可与宁少岂肯不归我田毎遣使首当迎奉陵寝地彼必使人入国为陵寝一决】侍御史周操左正言陈良翰同一议【大畧谓名分既正则侄国之类不须深较惟土疆不可与国家正人不可遣邉备不可撤及毎嵗展敬陵寝皆须预约又乞令张浚条具】给事中前周材起居舍人马骐同一议【大畧谓我当称大宋谨白如与大辽之事先有定议四州决不可割又乞令张浚参决嵗币】工部尚书张阐自为一议【大畧谓和不可不议地万不可割使不可常遣嵗币不可不较今不如击之胜而后与和则恩威兼着】起居郎胡铨自为一议【大畧谓金因苻离之后震熠求和今欲归我土地况万无共戴天之讐讲信修睦前黄濳善秦桧失其三纲五常今再无可信之理而前车之覆不可不戒】监察御史尹穑自为一议【大畧谓嵗币勿增国家事力未备如与金和不可弃四州勿谓陵寝则和议可集】监察御史阎安中自为一议【大畧谓四州我之门户决不可弃当以和好为权宜用兵为实政】又翌日上朝徳寿宫【十五日壬寅】因奏知遣使通问事上皇甚喜谕上欲以自备一畨礼物魏公在扬州闻之遣敬夫入奏仲贤辱国无状上始怒操又论仲贤不应擅许四郡下大理寺削其官召魏公赴行在【十一月十九日丙午】兵部尚书虞允文时为京湖制置使亦以四州不可去数上疏争之侍从防谏议之十日宰执复奏言此皆以利害不切于已大言误国以邀美名祖宗之重岂同戯剧今日和议政欲使军民小就休息因得为自治之计以待中原之变上意遂定【侍从防諌以十一月议宰执以二十五日寅集壬子上此言】十二月陈公罢左仆射【初三日己未】先是周操陈良翰尝言大使未可乃遣小使然上意不以为然遂遣审议官右宣义郎胡昉修武郎杨由义先行【初八日甲子】后十余日通问副使王之望龙大渊发行在【十四十五日庚午朝辞乙亥出门】又二日进之转左仆射而魏公亦拜右仆射【二十一日丁丑】明年正月复以书来大畧言四州系本朝内地不当言于意外其余事理非帅府所当可否三月丙戌朔上手批王之望等并一行礼物并回丁亥诏荆襄川陜严为邉备仍不得先事妄举汤相计穷请上以社稷大计奏禀上皇而后从事上批付三省曰金无礼如此卿犹欲和今日金势非秦桧时比卿之议论秦桧不若汤相恐乃阳乞奉祠而隂谋去张公益甚遂令瞻叔大渊驿逓疏上言兵少粮乏楼橹器械未备斥堠未举金又无言委曲屯万众以守泗州非计上颇惑之乃命魏公行邉【三月五日庚寅】而还戍兵罢招【二十一日丙午诏司建康镇江大将令三卫戍兵更畨归寨】右正言尹穑又劾魏公跋扈乃议先罢都督府以瞻叔及钱处和为两淮宣谕使代之【三月二十五日庚戌夜批出处和时为吏部侍郎葢庄文太子妃之父也】瞻叔未行又拜左谏议大夫【四月二日辛酉】葢欲使议论归一也四月魏公还至镇江乞罢都督府【四月十四日戊辰罢】既又至平江之虎丘乞罢政上皆许之【二十三日丁丑得防】七月戊子并父罢乙巳命海泗撤戍八月壬午诏魏丞相南夫以宗正少卿为通问国信使瞻叔上疏陈和战二策又言今日无横身任事之臣其胡邦衡为兵部侍郎因转对为上言与金和不可者十臣恐再拜不已必至称臣称臣不已必至请降请降不已必至纳土纳土不已必至舆榇舆榇不已必至如晋帝青衣行酒而后为快倘干刚独断追回使者絶讲和之议以鼓战士下哀痛之诏以收民心天下庶乎其可为矣孙造谕金人以重兵胁和上闻有金师乃命建康都统制王彦渡江屯昭关【彦以九月二十日壬寅渡江】三卫大军江池戎帅相继皆出又命汤相都督江淮军马【九月二十一日癸卯】汤不行十一月忠义自清河口渡淮守将魏胜战死【初四日乙酉】刘寳自楚州王彦自开关南道上犹未之知下诏畧曰朕以太上圣意不敢重违而宰辅羣臣前后屡请已尽依初式再易国书嵗币成数亦如其议若彼坚欲商秦之地俘降之人则朕有以国毙不能从也【初五丙戌诏】始汤不行乃命杨存中同视事急复以王瞻叔为都视十一日督军马九月二十三日乙巳及六日戊申又以瞻叔为同都督【十一月七日戊子】瞻叔闻命力辞后二日乃陞存中为都督【九日庚寅】翌日思退罢【十日辛卯】又翌日谪永州【十一日壬辰】太学生张观宋鼎葛用中等七十二人伏阙上书乞斩汤思退王之望尹穑三奸臣败窜其党洪适晁公武【适时为中书舍人】直学士院而用陈康伯胡铨为腹心召金安节虞允文王太寳陈浚卿王十朋陈良翰黄中龚茂良刘风张栻查籥协谋同心以济大计时金已自濠州系桥渡淮又分兵陷滁州后三日遂命国信使管办公事王抃往见金帅翌日下诏视师【十六日丁酉】又翌日【十七日戊戌】复拜陈鲁公为左仆射于是钱处和虞并父皆除执政【处和十一月二十日辛丑除佥宪枢宻院兼权参政并父二十一日壬寅除佥枢同】瞻叔先已请至江上劳师【二十二日癸卯朝辞】金兵至六合县歩军司中军统制崔臯击却之【十一月二十三日甲辰】王抃出疆凡九日乃至河口见布萨忠义【闰十一月五日辰时】后十一日见赫舍哩志宁【十六日丁卯】敌皆听许先是朝廷命尹穑胡邦衡分徃浙东西措置海道【十一月九日庚子】二人皆挈家以行于是诏穑与邦衡俱罢【闰十一月十一日】瞻叔首下令诸将不得妄进军上闻金师退命都督府择利击之【十七日戊辰夜】即下堂帖诘责瞻叔言王抃既还不可冒以小利以害大计上不怿言者乃击瞻叔罪罢之至二十四日【乙亥除端明知太平】十二月南夫渡淮【八日戊子】三省枢密院复贻志寜书略曰脩北齐之盟出于初议中因而曲见或为矛盾之言致此数年未讲衣裳之防兹令嘉报不替旧欢仰衞社之大忠感睦邻之髙谊已遵约束无复异同兼学士院洪景伯之草也南夫至汴京二日先遣抃归而令南夫与其介康谞诣燕山金师亦罢遂以景伯为贺生辰使龙大渊副之后二十日都督府诘罢【二月六日己酉】存中除两镇节度使【二十日庚子】其夏金主乃遣报问使副殿前左副都检防完顔仲翰林直学士杨伯雄至行在持书入见【四月二十二日庚子】始谓上为宋皇帝云
　　场
　　自绍兴通和后始置埸升□贻县为军以军器监主簿沈该直秘阁知军事使之措置凡埸之法商人赀百千以下者十人为保留其货之半在埸以其半赴泗州榷埸博易竢得百物还复易其半以徃大拘之市以俟北贾之来其后又置场于光州枣阳安丰军花厌镇而金人亦于蔡泗唐邓秦巩洮州鳯翔北朝诸场皆以盱眙军为凖二十九年海陵将罢淮北陜西诸埸独泗州如故邉吏以闻于是自盱眙外余悉罢乾道初乃复

</div>
    <div class="pagination">
<a href="建炎杂记_page11.html">上一页</a><span>...</span><a href="建炎杂记_page7.html">7</a><a href="建炎杂记_page8.html">8</a><a href="建炎杂记_page9.html">9</a><a href="建炎杂记_page10.html">10</a><a href="建炎杂记_page11.html">11</a><span class="current-page">12</span><a href="建炎杂记_page13.html">13</a><a href="建炎杂记_page14.html">14</a><a href="建炎杂记_page15.html">15</a><a href="建炎杂记_page16.html">16</a><a href="建炎杂记_page17.html">17</a><span>...</span><a href="建炎杂记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
