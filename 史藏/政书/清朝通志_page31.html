<!DOCTYPE html>
<html>
<head>
    <meta charset="UTF-8">
    <title>清朝通志 - 第 31 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 31 页/共 121 页</h1>
    <div class="content">　　右一座六星外增四星 【按步天歌有天庙十四星今无】 
　　 翼宿 
　　翼二十二星增星七黄道在辰巳宫赤道在巳宫
　　右一座二十二星外增七星 【按步天砍有东瓯五星今无】 
　　 轸宿 
　　轸四星增星五黄道在辰宫赤道在巳宫　右辖一星 【附轸宿为一座】 黄道在辰宫赤道在巳宫　左辖一星 【附轸宿为一座】 黄赤道俱在辰宫　长沙一星 【附轸宿为一座】 黄赤道俱在辰宫　青邱七星增星三黄道在辰宫赤道在巳宫
　　右共二座十四星外增八星 【按步天砍有军门二星土司空四星器府三十二星今俱无】 
　　 近南极星 
　　海山六星增星二黄道在卯辰宫赤道在巳宫十字四星黄道在卯宫赤道在辰宫　马尾三星黄道在辰宫赤道在辰巳宫　马腹三星黄道在卯宫赤道在辰宫　蜜蜂四星黄道在卯宫赤道在辰宫　三角形三星增星四黄道在寅宫赤道在寅卯宫　毕雀九星黄道在寅宫赤道在寅卯辰宫　孔雀十一星增星四黄道在丑寅宫赤道在子丑寅宫　波斯十一星黄赤道俱在子丑宫　蛇尾四星黄道在丑宫赤道在戌亥子宫　蛇腹四星黄道在亥子宫赤道在酉戌宫　蛇首二星黄道在亥宫赤道在酉戌宫　鸟啄七星增星一黄道在子宫赤道在戌亥宫　鹤十二星增星二黄道在子宫赤道在亥宫　火鸟十星增星二黄道在亥子宫赤道在戌亥宫　水委三星黄道在亥宫赤道在戌宫　附白二星黄道在子宫赤道在酉宫　夹白二星黄道在戌亥宫赤道在申酉宫　金鱼五星增星一黄道在寅酉戌宫赤道在未申宫　海石五星增星三黄道在辰巳宫赤道在午宫　飞鱼六星黄道在卯辰宫赤道在午未宫　南船五星增星一黄道在卯辰宫赤道在巳午宫　小斗九星增星一黄道在寅卯宫赤道在辰巳午未宫
　　右共二十三座一百三十星外增二十星 【古无】 
　　（臣）等谨案徐文靖管城硕记载泰西测验可见可状之星凡四十八象在黄道中十二象与回回同曰白羊曰金牛曰双兄 【回回作阴阳】 曰巨蟹曰狮子曰烈女 【回回作双女】 曰天称曰天蝎曰人马曰磨蝎曰宝瓶曰双鱼 【即自戌至亥十二宫】 星三百四十六在黄道北二十一象曰小熊曰大熊曰龙曰皇帝曰守熊人曰北冕旒曰熊人曰琵琶曰雁鹅曰岳母曰大将军曰御车曰医生曰逐蛇曰毒蛇曰箭曰曰鸟曰鱼将军曰驹曰飞马曰公主曰三角形星三百六十在黄道南十五象曰兽海曰猎户曰天河曰天兔曰天犬曰小犬曰船曰小蛇曰酒瓶曰乌鸦曰半人牛星三百一十有六此葢西测之旧而非南怀仁所增五百九十七星也附录以备稽览
　　 恒星东行 
　　恒星行即古岁差也古谓恒星不动而黄道西移今谓黄道不动而恒星东行葢使恒星不动而黄道西移则恒星之黄道经纬度宜每岁不同赤道经纬度宜终古不变今测恒星之黄道经度每岁东行而纬度不变至于赤道经度则逐岁不同而经度尤甚自星纪至鹑首六宫星在赤道南者纬度古多而今渐少在赤道北者纬度古少而今渐多自鹑首至星纪六宫星在赤道南者纬度古少而今渐多在赤道北者纬度古多而今渐少凡距赤道二十三度半以内之星在赤道北者皆可以过赤道南在赤道南者亦可以过赤道北则恒星循黄道东行而非黄道之西移明矣新书载西人第谷以前恒星东行之数或云百岁而行一度或云七十余年而行一度或云六十余年而行一度随时修改与古累改岁差之意同迨第谷定恒星每岁东行五十秒约七十年有余而行一度元郭守敬所定亦为近之至今一百四十余年验之于天虽无差忒但星行微渺必历多年其差乃见然则第谷所定之数亦未可泥为定准惟随时测验依天行以推其数可也
　　 测恒星 
　　恒星东行既依黄道则测定一年之黄道经纬度而逐年之黄道经纬度皆视此矣然欲测诸恒星必以一星作距而欲测黄道经纬度必以赤道经纬度为宗葢诸曜随天左旋惟赤极不动其经纬既与黄道相当又与地平相应时刻之早晚于是乎纪太阳之躔次于是乎辨非赤道则黄道无从而稽也其法测恒星之大者测其方中时刻及正午高弧乃以本时太阳赤道经度与太阳距午正赤道经度相加即星之赤道经度又以正午高弧与赤道高度相减即星之赤道纬度既得赤道经纬度则用弧三角法推得黄道经纬度既得一星黄赤经纬度即以此一星作距或用黄道赤道诸仪测其相距之经纬或用地平象限诸仪测其偏度及高度而诸星之黄赤经纬度皆可得矣要之测恒星之法先测一星为准而此星经度必取定于太阳倘于时刻差四分则于天行差一度故须参互考验方得密合或用太阴及太白此测者然皆有视差不如用太阳之确准也
　　 恒星出入地平 
　　恒星随宗动天东出西入旋转有常因节气有冬夏昼夜有永短人居有南北故所见恒星出入地平之时刻因时各异随地不同也夫逐时皆有出入地平之恒星逐星皆有出入地平之时刻可以测候而得亦可以推步而知其法用本地北极高度及本星赤道经纬度求得本星与赤道同出入地平之度乃与本时太阳赤道经度相减即得本星出入地平之时刻也
　　 恒星黄赤经纬度 
　　恒星布列周天古大去极入宿度数入宿即经度也去极即纬度也然黄道度与赤道度不同岁差亦异葢黄道以黄极为枢赤道以赤极为枢两道两极各相距二十三度半故星在两极之闲者黄道属未宫赤道则属丑宫星在两道之闲者黄道属纬南赤道则属纬北此黄赤道不同之极致也恒星循黄道东行每年五十一秒纬度终古不改而经度之差有常赤道与黄道斜交分至前后南北远近其差不等两极之闲在黄道为差而东在赤道为差而西两交之际黄道南者差而入赤道北黄道北者差而出赤道南此岁差不同之极致也今以乾隆九年甲子恒星黄赤经纬度依黄道次序列恒星黄道经纬度表而以赤道经纬附之依赤道次序列恒星赤道经纬度表而以黄道经纬附之各将赤道岁差列于其下黄道以便推算赤道以便测量观象之用于斯备矣
　　乾隆九年甲子测二十九宿宫度
　　角宿辰宫二十度一十六分
　　亢宿卯宫初度五十六分
　　氏宿卯宫十一度三十二分
　　房宿卯宫二十九度二十二分
　　心宿寅宫四度十四分
　　尾宿寅宫十度二十九分
　　箕宿寅宫二十七度四十一分
　　斗宿丑宫六度三十六分
　　牛宿子宫初度二十九分
　　女宿子宫八度九分
　　虚宿子宫十九度四十九分
　　危宿子宫二十九度四十七分
　　室宿亥宫十九度五十四分
　　壁宿戌宫五度三十五分
　　奎宿戌宫十八度五十一分
　　娄宿酉宫初度二十三分
　　胃宿酉宫十三度二十一分
　　昴宿酉宫二十五度五十分
　　毕宿申宫四度五十三分
　　觜宿申宫二十度七分
　　参宿申宫二十一度七分
　　井宿未宫一度四十三分
　　鬼宿午宫二度十分
　　柳宿午宫六度四十四分
　　星宿午宫二十三度四十三分
　　张宿巳宫二度九分
　　翼宿巳宫二十度二十一分
　　轸宿辰宫七度十一分
　　增附各曜小星黄赤经纬度
　　仰观普天之星象所不能图不能测者限于目力而不能别识其繁多也往昔尝法制广大之窥筒内安玻璃镜而两目并用窥天则一目而用双玻璃远镜所视极其分明故以之观列宿天之众星较平时不啻多数十倍而且界限甚明即如昴宿传云七星而实则三十六星鬼宿中积尸气相传为白气如云用镜窥之则又三十五星历历可数他如牛宿中南星尾宿东鱼星傅说星觜宿南星皆在六等之外所称微茫难见者用镜窥之则众星列次之远皆一一见焉若天汉相传为白气其实皆无数之小星从古天文家大都以可见可测之星求其形似连合而为象因象而命之名以为识别然名星之左右上下虽有可见之小星而其象微光不甚显难以准测其度分次第惟以相近名星之比例可推而定焉今照法另列黄赤二道经纬表而属之以相近之星座又以其次第别之亦可以备夫浑仪之作法而众星之全象具昭于斯安有不快足乎窥天者之心目哉
　　 天汉 
　　（臣）等谨案李光地云二十八宿分四方者以云汉之升降定之云汉阴气也列宿天中也云汉之气与列宿始交于申势极于亥降交于寅沉化于巳潜明于午阴气循环于是为着故四维之限因以定焉阴气之升为西为北阴气之降为东为南天之道也其说与天汉在第八重列宿之天相发明而其运动则正第八重之运动焉以广面为界旁过二极斜络于天体犹之黄赤等大圈平分之为二若论其体乃天体内无数之微星耳星因微小其光不能映射人目如诸大星又因其稠密故觉所见之微光或成白道或如白河之象云尔
　　天汉黄道经纬度
　　晋书天文志云天汉起东方经箕尾之闲谓之汉津乃分为二道其南经傅说鱼天钥天弁河鼓其北经龟贯箕下次络南斗魁左旗至天津下而合南道乃西南行又分夹瓠瓜络人星杵造父螣蛇王良附路阁道北端大陵天船卷舌而南行络五车经北河之南入东井水位而东南行络南河阙邱天狗天记天稷至七星南而没明史天文志云近年浮海之人至赤道以南见云汉过天狗之墟抵天社海石之南踰南船带海山贯十字架蜜蜂傍马腹经南门络三角龟杵而属于尾宿是为带天一周灵台仪象志天汉经纬度分列黄道南北赤道南北四表与明史合但不按宫次或分二界或分三界或分四界逐度列表其分合曲折之处尚有未详今亦分黄赤南北四表而各按宫次分南界北界南之北界北之南界各列四层其分合既为明晰至其曲折之处经纬或有不同又于每度之间细分列表按数图之庶合悬象云
　　（臣）等谨案天社海石等星即所谓近南极者也为中国之所不见自西入浮海测之始知仍属尾宿而为带天一周唐一行创两戒山河之说以云汉经天而为分野区域失之凿矣
　　皇朝通志卷十九
　　●皇朝通志卷二十 
　　天文略三 
　　○天文略三 
　　日月
　　△日月
　　七政宿度 
　　太阳行度 
　　太阴行度 
　　朔望平实 
　　晦朔弦望 
　　太阴隐见迟疾 
　　地半径差 
　　地影半径 
　　日月实径与地径 
　　清蒙气差 
　　曚影刻分 
　　交食总论 
　　 七政宿度 
　　日月五星皆有宿度古以十二宫定于二十八宿故宿度逐岁不同者经度亦因而不同今以二十八宿历千十二宫故宿度逐岁有差而经度终古不变其法以岁差五十一秒按岁积之与各宿第一星黄道经度相加为本年黄道宿钤而于七政黄道经度内减去相当黄道宿度余即七政黄道宿度葢七政恒星皆宗黄道故宿度亦以黄道推也至于日月交食则并用赤道宿因其关于天行最着故于推算独详然各宿赤道经纬度逐岁不同须用推恒星赤道经度法求得本年各宿第一星赤道经度为本年赤道宿钤乃于太阳太阴赤道经纬内减去相当赤道宿度余即太阳太阴赤道宿度
　　 太阳行度 
　　太阳行天每岁一周万古不忒宜其每日平行而不有盈缩乃征之实测则春分至秋分行天半周而历日多秋分至春分行天半周而历日少其在半天所行之度原均而人居地上所见时日不同今即其不平行之数求其所以然之故则惟有本天高卑之说能尽之本天高卑之法有二一为不同心天葢天包地外以地为心太阳本天亦包乎地外而不以地为心因其有两心之差而高卑判焉自春分历夏至以至秋分太阳行本天之大半周故历日多而自地心立算止行黄道之半周故为行缩自秋分历冬至以至春分太阳行本天之小半周故历日少而自地心立算亦行黄道之半周故为行盈夫日在本天原自平行因自地心立算而不以太阳本天心立算遂有高卑盈缩之异故高卑为盈缩之原而两心之差又高卑之所由生也一为本轮葢本天与地同心而本天之周又有一本轮本轮心循本天周向东而行日在本轮之周向西而行两行之度相等太阳在本轮之下半周去地近为卑则顺轮心行故见其速于平行在本轮之上半周去地远为高则背轮心行故见其迟于平行在本轮之左右去地不远不近为高卑中故名中距其行与平行等本轮循本天东行为平行度太阳循本轮西行由下而左而上而右而复于下为自行度如太阳在本轮之下去地心最近是为最卑太阳在本轮之上去地心最远是为最高最高最卑之点皆对本轮心与地心成一直线其平行实行同度故为盈缩起算之端如太阳由本轮下向左顺轮心行能益东行之度故较平行度为盈至半象限后所益渐少迨轮心行一象限太阳亦行轮周一象限即无所益而复于平行是为中距然而积盈之多正在中距葢从地心立算为盈差之极大也从中距而后太阳行本轮之上半周背轮心行故实行渐缩然因有积盈之度方以次渐消其实行仍在平行前迨行满一象限至最高为极缩而积盈之度始消尽无余其实行与平行乃合为一线故自最卑至最高半周俱为盈也如太阳由本轮上向右背轮心行能损东行之度故较平行度为缩至半象限后所损渐少迨轮心行一象限太阳亦行轮周一象限即无所损而复于平行是为中距然而积缩之多亦在中距葢从地心立算为缩差之极大也从中距而后太阳行本轮之下半周顺轮心行故实行渐盈然因有积缩之度方以次相补其实行仍在平行后迨行满一象限至最卑为极盈而积缩之度始补足无缺其实行与平行乃合为一线故自最高至最卑半周俱为缩也求得两心之差而本轮之径自见明于本轮之故而盈缩之理益彰其理相近其用相辅可以参稽而互证也
　　（臣）等谨按第谷立为本天高卑本轮均轮诸说用三角形推算乾隆初西人刻白尔噶西尼等更相推考又以本天为椭圆均分其面积为平行度与旧法迥殊然法虽巧合而其理则犹是本天高卑之说详见考成后编
　　 太阴行度 
　　太阴行度有九而随天西转之行不与焉一曰平行葢太阴之本天带一本轮本轮心循本天自西而东每日平行一十三度有奇二十七日有余而行天一周即白道经度也二曰自行葢本轮心循白道行自西而东 【即平行经度】 太阴复依本轮周行自东而西每日亦行一十三度有奇微不及本轮心行而与本轮心之行顺逆参错人目视之遂生迟疾故名自行以别之授时历名为转周满一周为转终其所生之迟疾差名为初均数也三曰均轮行西人第谷言用一本轮以齐太阴之行往往与实测未合因将本轮半径三分之存其二分为本轮半径用其一分为均轮半径均轮循本轮周行自东而西 【即自行转周度】 太阴复依均轮周行自西而东每日行二十六度有奇为轮心行之倍度 【均轮心行一度月行均轮周二度也】 其所生之迟疾差即今所用之初均数也四曰次轮行葢用本轮均轮推得迟疾之最大差为四度有奇于朔望时测之其数恰合而于上下弦时测之则不合其大差至七度有奇故又于均轮之周复设一轮循均轮周行命为次轮次轮心自西而东太阴复依次轮周亦自西而东每日行二十四度有奇为本轮心距太阳行之倍度 【本轮心距太阳行一度月行次轮周二度】 名为倍离倍离所生之迟疾差名为次均数也五曰次均轮行葢有初均次均以步朔望以定两弦则既合矣而于两弦前后测之又多不合爰思次轮之上必更有一轮以消息乎次均之数今命之曰次轮均其心循次轮周自西而东行倍离之度而太阴则循此轮之周自西而东亦行倍离之度用其所生之差以加减次均数即与太阴两弦前后所行恰合也六曰交行葢太阴行白道出入于黄道之内大距五度有奇其自黄道南过黄道北之点名曰正交 【即如春分自赤道南过赤道北】 自黄道北过黄道南之点名曰中交 【即如秋分自赤道北过赤道南】 每交之终不能复依原次而不及一度有余逐日计之退行三分有余命为两交左旋之度 【自东而西也】 亦名罗计行度也 【正交曰罗喉中交曰计都】 七曰最高行最高者本轮之上半最远地心之处而最高行者平行与自行相较之分也均轮心从最高左旋微不及于平行每日六分有奇即命为最高左旋之度亦名月孛行度也八曰距日行于每日平行度内减去太阳之行为每日太阴距太阳行二十九日有奇而复与日会是为朔策九曰距交行以每日平行度与每日交行相加得每日太阴距交度二十七日有奇而行交一周名为交周也
　　太阴行度用四轮推之而四轮之法俱系实测而得非意设也西人第谷以前步月离惟用本轮次轮葢因朔望之行有迟疾故知其有本轮而两弦之行不同于朔望故知其有次轮其法次轮与本轮两周相切之点故云朔望时太阴循本轮周行而两弦时太阴则从两周相切之点行次轮半周距本轮心最远故次轮至径为两弦时大于朔望时平行实行之极大差第谷遵其法用之因不能密合太阴之行故于本轮上复加一均轮且因两弦前后之行又不同于两弦故又加一次均轮葢用本轮推朔望时平行实行之极大差为本轮半径得四度五十八分有余而征之实测惟自行三宫九宫初度之一点为合在最高前后两象限则失之小最卑前后两象限则失之大故第谷将本轮半径三分之存其二分为本轮半径取其一分为均轮半径用求平行实行之差为初均数乃密合于天至于两弦时平行实行之极大差七度二十五分有余虽为新本轮半径并均轮半径仍加次轮全径之数然即旧本轮半径与次轮全径相并之数也其次均轮行于次轮即如初均轮之行于本轮但所行之度不同耳 【初均轮行为自变量之度次均轮行为倍离之度】 要之本轮者推本天之高卑均轮者所以消息本轮之行度次轮者定朔望两弦之远近次均轮者又所以分别朔望两弦前后之加减故本轮行度合初均轮之倍引而生均数分高卑左右而为朔望之加减差也次轮行度合次均轮之倍离而生二三均数分远近上下而为两弦前后之加减差也是故非验实测无以知四轮之妙而明于四轮之用则于太阴迟疾之故思过半矣
　　（臣）等谨案刻白尔创为椭圆之法专主不同心天而不同心之两心差及太阴诸行又皆以日行与日天消息自一平均以迄交角皆实测之数而要不离乎第谷用本天高卑中距四限与朔望两弦前后参互比较之法说见考成后编
　　日躔用数
　　康熙二十三年甲子天正冬至为数元
　　周天三百六十度
　　周日一万分
　　周岁三百六十五日二四二十八七五
　　纪法六十
　　宿法二十八
　　太阳每日平行三千五百四十八秒小余三三○
　　五一六九
　　最卑每岁平行六十一秒小余一六六六六
　　最卑每日平行十分秒之一又六七四六九
　　太阳本天半径一千万
　　太阳本轮半径二十六万八千八百一十二
　　太阳均轮半径八万九千六百零四
　　气应七日六五六三七四九二六
　　宿应五日六五六三七四九二六
　　最卑应七度一十分一十秒一十微
　　日躔星纪宫初度冬至日出辰初一刻十分日入申正二刻五分昼三十六刻十分夜五十九刻五分日躔星纪宫十五度小寒日出辰初一刻七分日入申正二刻八分昼三十七刻一分夜五十八刻十四分
</div>
    <div class="pagination">
<a href="清朝通志_page30.html">上一页</a><span>...</span><a href="清朝通志_page26.html">26</a><a href="清朝通志_page27.html">27</a><a href="清朝通志_page28.html">28</a><a href="清朝通志_page29.html">29</a><a href="清朝通志_page30.html">30</a><span class="current-page">31</span><a href="清朝通志_page32.html">32</a><a href="清朝通志_page33.html">33</a><a href="清朝通志_page34.html">34</a><a href="清朝通志_page35.html">35</a><a href="清朝通志_page36.html">36</a><span>...</span><a href="清朝通志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
