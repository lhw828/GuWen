<!DOCTYPE html>
<html>
<head>
    <meta charset="UTF-8">
    <title>续通志 - 第 738 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 738 页/共 1359 页</h1>
    <div class="content">者多为守懃游说朝廷议薄守懃罪而流用章岭南清臣上疏曰臣闻众议延州之围卢守懃首对范雍号泣遣李康伯见天昊为偷生之计计 
用章以为事急不若退保鄜州李康伯遂有死难不可出城见贼之语自元昊退守懃惧金明之失二将之没朝廷归罪边将又思仓卒之言一 
旦为人所发则祸在不测遂反复前议移过于人先为奏陈冀望取信正如黄德和诬奏刘平欲免退定之罪寻闻计用章亦疏斥守懃事状诏 
文彦博置劾未分曲直而遽罪用章康伯特赦守懃此必有结中人以惑圣听者设用章有退保之言止坐畏懦而守懃谋见贼之行乃是归款 
二者之责孰重孰轻望诏彦博鞫正其狱其后狱具守懃纔降湖北兵马都监时西师未解急于经费中书进拟三司使清臣初不在选中帝曰 
叶清臣才可用擢为起居舍人龙图阁学士权三司使公事始奏编前后诏敕使吏不能欺簿帐之丛冘者一切删去内东门御厨皆内侍领之 
凡所呼索有司不敢问乃为合同以检其出入清臣与宋庠郑戬雅相善为吕夷简所恶出知江寍府踰年入翰林为学士知通进银台司勾当 
三班院丁父忧言者以清臣为知兵请起守边及服除宰相陈执中素不悦之 【按涑水记闻云执中之为相也叶清臣为翰林学士草其制 
诰少所褒美又云执中自谏官在迁乘舟东下清臣自两浙罢官归道中相遇而争泊舟之地遂相忿詈由是有隙】 即除翰林侍读学士知邠 
州 【按涑水记闻作自扬州移知汾州】 道由京师因请对改澶州进尚书户部郎中知青州徙知永兴军浚三白渠溉田踰六千顷仁宗御 
天章阁召公卿出手诏问当世急务清臣闻之为条对极论时政阙失其言多劘切权贵且曰陛下欲息奔竞此系中书若宰相裁抑奔竞之流 
则风俗惇厚人知止足宰相用憸佞之士则贪荣冒进激成浑波向有职在管库日趋走时相之门入则取街谈巷言以资耳目出则窃庙谟朝 
论以惊流辈一旦皆擢职司以酬所任比日人士竞踵此风出入权要之家时有三尸五鬼之号乃列馆职或置省曹且台谏官为天子耳目今 
则不然尽为宰相肘腋宰相所恶则捃以微瑕公行击搏宰相所善则从而唱和为之先容中书政令不平赏罚不当则箝口结舌未尝敢言人 
主纤微过差或宫闱小事即极言过当用讦为直供职未逾岁时迁擢已加常等宋禧为御史劝陛下宫中畜犬设棘以为守卫削弱朝体取笑 
四夷不加诃谴擢为谏官王达两为湖南江西转运使所至苛虐诛剥百姓徙配无辜特以宰相故旧不次授擢遂有河北之行如此是长奔竞 
也其它所列利害甚众会河决商湖北道艰食复以为翰林学士权三司使旧制有三司使权使公事而清臣所除止言权使自是分三等焉以 
户部副使向传式不职奏请出之皇佑元年帝御便殿访近臣以备边之策清臣上对畧曰诏问北使诣阙以伐西戎为名即有邀求何以答之 
臣闻誓书所载彼此无求况元昊叛边累年致讨契丹坐观金鼓之出岂有毫发之助今彼国出师辄求我助奸盟违约不亦甚乎若使辩捷之 
人判其曲直要之一战以破其谋我直彼曲岂不惮服苟不知咎或肆侵陵方河朔灾伤之余野无庐舍我坚壁自守纵令深入其能久居既无 
所因之粮则亟当遁去然后选择骁勇遏绝归师设伏出奇邀击首尾若不就擒亦且大败矣诏问辅翊之能方面之才与夫帅领偏裨当今孰 
可以任此者臣以为不患无人患有人而不能用尔今辅翊之臣抱忠义之深者莫如富弼为社稷之固者莫如范仲淹谙古今故事者莫如夏 
竦议论之敏者莫如郑戬方面之才严重有纪律者莫如韩琦临大事能断者莫如田况刚果无顾避者莫如刘涣宏达有方畧者莫如孙沔至 
于帅领偏裨贵能坐运筹策不必亲当矢石王德用素有威名范仲淹深练军政庞籍久经边任皆其选也狄青范全颇能驭众蒋偕沈毅有术 
畧张亢倜傥有胆勇刘贻孙材武刚断王德基纯悫劲勇此可补偏裨者也诏谓朔方灾伤军储缺乏此则三司失计置转运使不举职也且如 
施昌言承久弊之政方欲竭思虑办职事一与贾昌朝违戾遂被移徙军储何由不乏自去年秋八月计度市籴而昌朝执异议仲春尚未与夺 
财赋何缘得丰先朝置内帑本备非常今为主者之吝自分彼我缓急不以为备则臣不知其所为也至于粒食之重转徙为难豪民诖误使得 
入粟以免杖笞必能速办夫能俭啬以省费渐致于从容德音及此天下之福也比日多以卑官躐请厚奉幸门日开赐子无艺若令有司率循 
旧规庶几物力亦获宽弛诏问战马乏绝何策可使足用今欲不费而马立办莫若赋马于河北河东陕西京东西五路上户一马中户二户一 
马养马者复其一丁如此则坐致战马二十万匹不为难矣时清臣以河北乏兵食自汴漕米繇河阴输北道者七十余万又请发大名库钱以 
佐边籴而安抚使贾昌朝格诏不从清臣固争且疏其跋扈不臣宰相方欲两中之乃徙昌朝郑州罢清臣为侍读学士知河阳卒赠左谏议大 
夫清臣天资英迈遇事敢行奏对无所屈郭承佑妻舒王元偁女封郡主给奉及承佑为殿前副都指挥使妻以不加封请增月给清臣执奏不 
可仁宗曰承佑不可妻又诸王女当行之清臣曰是终为徼幸遂卷其奏置怀中不行数上书论天下事陈九议十要五利皆当世可行者子均 
为集贤校理

　　△杨察

　　杨察字隐甫其先晋人从唐僖宗入蜀家于成都至其祖钧始从孟昶归朝钧生居简仕真宗时至尚书都官员外郎尝官庐州遂为合淝 
人居简生察景佑元年举进士甲科除将作监丞通判宿州迁秘书省著作郎直集贤院出知颍寿二州入为开封府推官判三司盐铁度支勾 
院修起居注厯江南东路转运使属吏以察年少易之及行部数摘奸隐众始畏伏察在部专以举官为急务人或议之察曰此按察职也苟掎 
拾羡余则俗吏之能何必我哉召为右正言知制诰权判礼部贡院时上封者请罢有司糊名考士及变文格使为放轶以袭唐体察谓防禁一 
溃则奔竞复起且文无今昔惟以体要为宗若肆其澶漫亦非唐氏科选之法议遂寝晏殊执政以妻父嫌换龙图阁待制寻复知制诰拜翰林 
学士权知开封府擢右谏议大夫权御史中丞论事无所避会诏举御史建言台属供奉殿中巡纠不法必得通古今治乱良臣今举格太密坐 
细故皆置不取恐英伟之士或有所遗御史何郯以论事不得实中书问状察又言御史故事许风闻今以疑似之间遽被诘问臣恐台谏官畏 
罪缄默非所以广言路也又数以言事忤宰相陈执中未几坐前在府失出笞罪虽去官犹罢知信州徙扬州复为翰林侍读学士又兼龙图阁 
学士知永兴军加端明殿学士知益州再迁礼部侍郎复权知开封府复兼翰林学士权三司使内侍杨永德毁察于帝三司有狱辞连卫士皇 
城石不即遣而有诏移开封府鞫之察由是乞罢三司仍迁户部侍郎兼三学士提举集禧观进承旨踰年复以本官充三司使卒赠礼部尚书 
谥宣懿察幼孤七岁始能言母颇知书尝自教之为文敏赡典内外制皆有体要遇事明决勤于吏职虽多益喜不厌无子以兄子庶为嗣 【 
按隆平集作以兄之子登为嗣】 弟寘举进士第一通判润州以母忧不赴毁瘠而卒时人伤之

　　钦定续通志卷三百二十八

　　●钦定续通志卷三百二十九　列传一百二十九

　　列传

　　宋 【三十三】

　　○宋三十三

　　韩丕　　　师颃　　　　张茂直　　梁颢【固】　　杨徽之【杨澈】　吕文仲　　王着　　　潘慎修　　　杜镐　　查道

　　韩丕
　　师颃
　　张茂直
　　梁颢
　　杨徽之
　　吕文仲
　　王着
　　潘慎修
　　杜镐
　　查道

　　△韩丕

　　韩丕字太简华州郑人幼孤贫有志操读书于骊山嵩阳通周易礼记年长始学文太平兴国三年举进士声名藉甚公卿多荐之者尝着 
孟母碑返鲁颂人多讽诵之解褐大理评事通判衡州石熙载荐其文行代还以文学试中书擢著作佐郎直史馆改左拾遗八年迁职方员外 
郎知制诰雍熙初加虞部郎中二年与贾黄中徐铉同知贡举丕属思艰涩及典书命伤于稽缓宰相宋琪性褊急常加督责或申以谐谑丕不 
能平又舍人王佑以前辈负气每陵轹面折之丕乃表求外郡出知虢州就改职方郎中端拱初拜右谏议大夫知河阳濠州丕起寒素以冲澹 
自处不奔竞于名宦太宗甚嘉重之淳化二年召入为翰林学士终以迟钝不敏于用俄罢职充集贤殿修撰知均州就迁给事中工部侍郎徙 
金州召还充史馆修撰又出知滁州就加礼部侍郎大中祥符二年卒丕厯典州郡虽不优于吏事能以清介自持时称其长者云

　　△师颃

　　师颃 【按师颃宋史目录作师颃本传通家作师顽下篇张茂直传亦作师顽以字霄远推之颃字义为协考宋人寄赠梦英大师诗碑 
内有师颃一诗前署衔云翰林学士朝奉大夫尚书刑部侍郎知制诰史馆修撰与此传所载同则师顽为师颃之误无疑兹依目录改下张茂 
直传并改】 字霄远大名内黄人父均后唐长兴二年进士终永兴节度判官因家关右颃少笃学与兄颂齐名太祖建隆二年举进士窦仪典 
贡举擢之上第释褐耀州军事推官开宝中复为解州推官太平兴国初召还迁大理寺丞累迁监察御史通判永兴军府坐秦王廷美假公帑 
缗钱左授干州团练副使寻复旧官六年改殿中侍御史通判邠州徙知简州转起居舍人以公累去官复为殿中侍御史知资眉二州颃所至 
以简静为治蜀人便之代还迁侍御史知安州移朗州超拜工部郎中知陕州时西鄙用兵餫道所出军士多亡命为盗颃严捕之盗解去改刑 
部郎中召还真宗以其素负才望而久次于外累召对询其文章颃谦逊自晦帝益嘉之命以本官知制诰兼史馆修撰咸平二年与温仲舒张 
咏同知贡举明年为翰林学士五年复与陈恕同典贡部又知审官院通进银台封驳司卒年六十七颃旷达有操尚子仲回端拱元年进士及 
第至太常博士仲宰国子博士仲说殿中丞

　　△张茂直

　　张茂直字林宗兖州瑕邱人方弱冠慕容彦超据州城驱之守陴及周师破敌拥城守者列坐将斩之会得释后励志于学开宝二年登进 
士第解褐海州推官进司农寺丞通判泰州为转运使韦务升诬奏徙监梓州富国监代还自陈得雪复通判静安军军不领县城闉之外即深 
州之下博茂直奏割下博隶焉进秩著作佐郎扈蒙荐其才改秘书丞参知政事李至称其端实命入益王元杰府为记室参军王好学喜为诗 
遇茂直甚厚虽受时果之赐亦分饷焉王尝遣使征诗茂直援笔而就甚称赏之端拱元年召对改度支员外郎三迁本曹郎中真宗居藩时茂 
</div>
    <div class="pagination">
<a href="续通志_page737.html">上一页</a><span>...</span><a href="续通志_page733.html">733</a><a href="续通志_page734.html">734</a><a href="续通志_page735.html">735</a><a href="续通志_page736.html">736</a><a href="续通志_page737.html">737</a><span class="current-page">738</span><a href="续通志_page739.html">739</a><a href="续通志_page740.html">740</a><a href="续通志_page741.html">741</a><a href="续通志_page742.html">742</a><a href="续通志_page743.html">743</a><span>...</span><a href="续通志_page739.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
