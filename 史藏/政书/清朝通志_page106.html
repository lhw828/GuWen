<!DOCTYPE html>
<html>
 <head>
  <meta charset="utf-8"/>
  <title>
   清朝通志 - 第 106 页/共 121 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通志 - 第 106 页/共 121 页
  </h1>
  <div class="content">
   春秋 
　　左传 
　　公羊传 
　　谷梁传 
　　左传 
　　春秋左传隐公二年纪裂繻来逆女注吕祖谦集解引注有纪国在东莞刻县七字当在裂繻纪大夫注下刊水并误　七年戎伐凡伯于楚■〈卝上一下〉以归注楚〈卝上一下〉卫地在济阴城武县西南按城武据汉志晋志应作成武　桓公五年蔡人卫人陈人从王伐郑传命二拒曰旝动而鼓疏说文载之于部句按凡旗之属皆从■于当作■诸本并误　十有一年楚屈瑕将盟贰轸传郧人军于蒲骚注郧国在江夏云杜县东南按汉志晋志并作云杜诸本误作云社又且曰虞四邑之至也注四邑随绞州蓼也监本蓼讹郧今并校改　庄公四年楚武王荆尸传莫敖以王命入盟随侯疏莫敖既与随侯盟且又请随侯与已为会礼于汉水之汭而后还楚也监本作且又请随侯畏楚为会礼于汉水之汭而我还楚也文义难通今校改　十有六年宋人齐人卫人伐郑疏诸侯会许男在曹滑之上按此以下文幽之会言当作许男在滑伯之上　二十有五年公子友如陈注诸鲁出朝聘皆书如东莱集解引此作诸鲁大夫出朝聘皆书如此脱大夫二字文义未合　闵公二年齐人迁阳注阳国名疏云土地名阙不知所在按汉地理志东海郡都阳及城阳国阳都注并引应劭曰春秋齐人迁阳即此　僖公十有四年沙鹿崩注阳平元城县东有沙鹿土山监本阳平讹不阳今校改　僖公十有五年晋侯及泰伯战于韩传匪以玉帛相见而以兴戎音义自上天降灾以下三十字各本误作杜注连刊于令不得通句下据经典释文改　晋阴饴甥会秦伯传箕子曰其后必大注箕子殷王帝乙之子纣之庶兄也按箕子乃纣诸父杜注误以微子为箕子　十有九年宋公使邾文公用鄫子于次睢之社传疏有齐桓以德属诸侯诸侯遂归齐桓二句与本文无涉乃下文齐桓公存三亡国以属诸侯句下疏误连于此　二十有五年秦伯师于河上传继文之业句注晋文侯仇为平王侯伯匡辅王室十三字监本误列在于今为可矣句下今校改　文公十二年秦伯使西乞术来聘传寡君敢辞玉疏其意欲致与主国且受之而襄仲辞之者为不欲与秦为好因谦辞还也监本作且主之且襄仲辞之者为不欲与秦为好国谦退礼终还也讹谬难通今校改　十有六年有蛇自泉宫出传音义内鲁公伯禽以下监本及别本多讹字如魏公■〈氵费〉作费厉公握作跃弟献公具作子郑公具懿公戏作献又疏中考公作耆公幽公宰作围魏公作微公真公作顺公并据史记校改　宣公七年卫侯使孙良夫来盟疏文二年晋人以公不朝一段监本误列于公会齐侯伐莱注下今校改　十有二年晋师救郑传知庄子曰此师殆哉句下监本疽庄子见彘子逆命疏文一段按其文义应在虽免而归必有大咎注下又有师坎为水至故名为临一段应在周易有之在师之临注下今并校改　十有四年孟献子言于公曰传今楚在宋加其图之公说下疏文一段监本误列前文聘而献物句下今校改　成公八年晋赵庄姬为赵婴之亡故谮之于晋侯传三代之令主皆数百年保天之禄疏嗣祖父之天禄句监本讹作谓天禄之祖父也文义难通今校改　襄公九年宋灾传令司宫巷伯儆宫疏司宫当天子之内小臣也监本司宫讹官司又王之正内五人监本讹作主之王内今并校改　十有七年宋皇国父为太宰传妨于农收各本俱作农功按注明言数敛时音义明言数如字今校改　十有八年郑子孔欲志诸大夫传吾骤歌南风又歌北风注故曰不竞也句下监本衍师也二字今删　二十年盟于澶渊齐成故也传疏文一段监本误列前文督扬之盟注下今校改　二十有五年楚蒍掩为司马传表湻卤疏史起为邺令监本史讹吴今校改　二十有七年冬十有二月乙亥朔日有食之监本乙亥作乙卯诸家注解皆作乙亥以传及疏推之当作乙亥今校改　二十有九年吴公子札来聘传为之歌郑疏于汉则京兆郑县又于汉则河南新郑县监本作京兆郡河南郡误也西汉京兆及东汉河南皆称尹不称郡今删　昭公元年季武子伐莒取郓传去烦宥善莫不竞劝疏不往讨鲁以下各本误入下文赋大明之章注下今校改　十年齐惠栾高氏皆嗜酒传疏文各本误列下文遂伐虎门句下又孙以王父字为氏句上衍王孙字三字今校改　哀公十四年宋植魋有之宠害于公传逢泽有介麋焉注地理志言逢泽在荥阳开封县东北按汉时开封在河南郡晋始属荥阳不得以晋时郡名混入汉志也
　　公羊传 
　　春秋公羊传隐公公子益师卒传注用心尚麤觕麤才古反又七奴反说文大也按觕兼平上二声麤但有平声若二字连用则麤读平声觕读上声颜师古注汉书庶得麤觕可证今于麤字音平上二声而觕字阙如盖有脱误又按说文麤行超远也训大乃玉篇所引亦误　翚帅师会齐人郑人伐宋传疏正以上四年帅师不言公子翚按各本帅师不三字误作师解云今校改　桓公郑伯以璧假许由传注疏五年一朝解曰虞书传按此系王制文虞书孔传无此语必系传写之讹　大水传疏恶愈甚也监本脱甚字今增　宋督弒其君与夷及其大夫孔父传注父者字也疏谷梁传文按今本谷梁传作父子谥也后人疑谥为衍文据此疏益知谷梁原文无谥字　己卯烝传烝者何疏欲言宗庙之祭一段监本误刊于夏曰礿注下今校改　葬我君桓公传疏日月有时将葬矣监本脱将字据檀弓本文增　庄公荆败蔡师子萃以蔡侯献舞归传疏若对尔雅则有青并无徐营若对禹贡则有幽并无徐梁监本二有字皆讹作长今依周礼疏改　单伯会伐宋传疏据伐国不殊会监本脱会字今增　曹羁出奔陈传注疏圉者拑马而秣之监本拑讹相据宣十五年传改正　二十有六年公伐戎公之上监本及别本俱无春字按春秋于岁首未有去春字者偶阙秋冬何休必横生异议而于此并无说其为刊本脱落无疑但吕祖谦集解即云公无春字则宋时己然先儒谓公羊经无春字者误也又公至自伐戎疏监本误刻于下文曹杀其大夫之下今改正　僖公葬许穆公注疏春秋之信史也其序则齐桓晋文按此据昭十二年傅不据孟子监本作其事误今校改　公会晋侯齐侯宋公蔡侯郑伯卫子莒子盟于践士陈侯如会传注刺陈侯不慕霸者各本俱讹陈为诸今依毛本改　文公二月癸亥朔日有食之注楚灭江六疏即下四年秋楚人灭江五年秋楚人灭六是也监本脱江五年秋楚人灭七字今从毛本增　楚子使椒来聘传注见治升平监本讹作见升平法今依毛本改　单伯至自齐疏隐如至自晋各本俱作意如非也公羊经文自作隐如今改　宣公晋放其大夫胥甲父于卫传疏孔子盖善之也者一段监本误刊于前文要绖而服事下今校改　成公仲婴齐卒传臧宣叔者相也各本俱作臧宣公据本注校改　襄公叔孙豹鄫世子巫如晋传注主书者善之监本脱书字今增　晋士匄帅师侵齐至谷闻齐侯卒乃还传注义服诸侯之君监本脱义字按何注本用萧望之语再证以疏文必不可省今从毛本增入　公会晋侯齐侯宋公卫侯郑伯曹伯莒子邾娄子于商任传时岁在己卯按是岁实在己酉疏谓何氏自有长历按古文卯作戼酉作戼当以字形相似而误非别有长历也　昭公叔孙豹会漷疏知向戌石恶皆与君同名也监本石恶作齐恶按公羊经文自作石恶今校改　公围成疏公亲围成不能服监本误公亲二字为不能今据定十二年注校改　葬薛献公监本误薛为晋今改　定公冬十月霣霜杀菽传疏与贾服异按贾服谓贾逵服虔也各本作贾复今从毛本校改　季孙斯仲孙忌帅师围运传二名非礼也按吕祖谦云不曰仲孙何忌脱文无疑又疏宣王之兴名子为宫湼之属各本俱讹湼为皇今据周本纪改　宋公子池出奔陈注池左氏作地按何注于经文同异并不以二传互证此五字乃释文后人误刊为注耳　哀公元年按此卷监本全脱音义今依陆氏释文增补共四十四条　十有一年春按此卷监本共脱音义二十五条今并依释文补入
　　谷梁传 
　　春秋谷梁传隐公卫人杀祀吁于濮传注不书氏族以下二十八字乃范注监本误以为疏今校改　桓公公子翚如齐送女传疏监本误刊于下文齐侯送姜氏于讙注下今校改　公会纪侯郑伯传疏春秋考异邮厔一段监本误刊于由外言之也句注下今校改　无冰传监本误刊注疏于传文之前今校改　郑世子忽复归于郑传疏传反正也者释其称世子也监本误刊此十一字于上文天王使家父来求军传疏末今校改　庄公单伯逆王姬传其不言如何也注据僖三十年监本误作二十九年今改　宋万弒其君捷监本此句下脱及其大夫仇牧句今增　戎侵曹曹羁出奔陈传疏薄氏驳云一段应在传后监本误刊传前今校改　公会齐侯宋公陈侯郑伯同盟于幽传疏衣裳之会十有一者一段应在传末监本误刊于信其信仁其仁疏后今校改　僖公齐师宋师曹师次于聂北救邢传疏庄三十二年狄伐邢监本伐讹作救今改　公会王人齐侯宋公卫侯许男曹作陈世子欵盟于洮传疏朝服者天子则皮弁一段监本误刊于郑伯乞盟传注下今校改　伯姬卒传疏葬宋共姬是也监本误作宋葬共姬今改　晋杀其大夫里克传吾若此而入自明监本脱吾字今增　八月螽传疏重发传者一段监本误刊于下文公至自会注下今校改　六鶂退飞过宋都监本鶂误作鹢按谷梁经文自作鶂今改　文公作僖公主传疏与其麤觕监本麤觕误作觕觕今据公羊注疏改　闰月不告朔犹朝于庙传注故吉凶大事皆不用也句下各本皆有不数所右也五字按释文于此处有数所古反后人误列于注且衍不字又讹古为右讹反为也今校改　公子遂如宋监本脱宋字今增　成公雨木冰注五行传曰监本误谷梁传曰今改　九月辛丑用郊传疏然后能事天监本讹能事为至其今改　筑鹿囿疏夫子囿方百里公侯十里监本脱百里公侯四字又疏故约之为天子百里监本脱百里二字今并增入　襄公仲孙蔑会晋栾黡宋华元卫宁殖曹人莒人邾人滕人薛人围宋彭城传疏为父与与君意异监本讹与君为子若今改　叔孙豹缯世子巫如晋传疏母之姊妹监本误作同母姊妹今改　齐侯灭莱疏监本误刊于莒人灭缯之下今校改　同围齐传非大而足同与各本与俱作焉石经作与是也今从之　大几传注涂垩饰监本垩误作涂今据释文改　卫侯之弟专出奔晋传疏织绚邯郸一段监本误刊于上文杀宁喜传注下今校改　昭公楚薳罢帅师伐吴监本楚误作冬今改　齐高偃帅师纳北燕伯于阳注偃高徯元孙盛本脱偃字今增　宋华亥向宁华宫奔陈疏监本误刊于下文蔡侯庐卒之下今校改　定公公即位传疏嫌非周礼监本误作兼不亦言今改　哀公楚子陈侯随侯许男围蔡疏明更不为贬黜监本明讹作盟今改
　　 论语 
　　论语赐也何如章注夏曰瑚商曰琏按礼明堂位云夏后氏之四琏殷之六瑚自当以记文为正入公门章没阶趋进按释文无进字蔡节集说曰疑即退字葢趋而退至外朝也　齐必变食章虽疏食菜羹瓜祭疏疏食也菜羹也瓜也三物虽薄必祭按至藻云瓜祭上环此为的据　闵子侍侧章子乐按汉书班固幽通赋注作子曰或当时古本如是
　　 孟子 
　　孟子音义序虽小有异同而共宗赵氏按此下监本脱今既奉勅定仍据赵注为本共十二字若非刊正讵可通行按此句下监本脱谨与尚书集成音义二卷云云共二百零八字今并补人　题辞解孟子既没之后节疏先王之道遂绌而不明于世监本绌讹紬又疏建万世之功监本建讹是今并校改　梁惠王章句上疏魏武子生悼悼生嬴按史记悼子生綘綘生嬴此误　庄暴见孟子章疏末云天时不如地利地利不如人和此公孙丑篇文也本注无此二句乃传写之误　文王之囿章注王怪其大监本大讹惟今改　交邻国有道章疏史记公刘变于西戎邑于豳其后三百有余岁监本西戎下多邑于西戎四字三百下脱有字余下脱岁字今并从史记改　所谓故国章疏不直则喘监本讹喘为惴今改　仁则荣章疏祖己嘉武丁之以祥雉为德监本巳讹乙今改　伯夷非其君不事章疏由由然与人偕俪而行然字下监本多浩浩二字今从宋本删　孟子自齐葬于鲁章注疏画者画云气其余各如其象监本讹画者画为着紫余又讹其余为其画俱考礼器改正　离娄之明章按孟子纂笺引赵岐注离娄黄帝时人谓即离朱今本并无此文　不仁者章疏末注云如临深渊至放之而巳凡五句系他注错杂于此　居下位章疏末正义曰至此盖荀卿之言然凡十句按本注无此文盖古注今逸　逢蒙学射于羿章疏死于穷门监本脱门字今增　无或乎王之不智章疏有吹笙过者监本脱吹笙二字今从史记补入　耻之于人大矣章按本注无隰明颜渊语而疏中释之艺古注今多有逸者
　　 尔雅 
　　尔雅释诂允孚亶展谌诚亮询信也注方言曰荆吴淮泗之闲曰展按陆本淮泗作淮汭按方言注曰汭水名也则应从陆本　关关噰噰音声和也按郑樵云据二文一义者皆当在释训部恐误在此　壑坑坑滕征隍漮按郑樵云坑有二文无义其一为衍者耳　释言务侮也郑樵曰疑每为敏按诗外御其务国语作外御其每樵之疑非也　释亲宗族母党妻当婚姻按石经俱标题于后郑本亦然监本毛本俱讹在前今校改　释天谓之景风甘雨时降万物以嘉谓之醴泉按郑樵云据下文敌体则此上容有二句亡焉　释地有医无闾之珣玗琪焉按石经玗作玗考说文本作■〈王亏〉又列子珠玗之树山海经有玗琪树注玗琪赤玉属也然则音从余不从竿　释邱堂途梧邱郑本堂作堂按郭注不言堂字何义邢疏则曰当道有邱名梧邱然则堂为当字传写之讹　释草菉王刍按菉通作绿诗终朝乎绿注王刍也似非菉竹之菉陆本又作彔　盂狼尾按石经盂作孟郑本亦同再考玉篇盂狼尾草也盂与孟或以字形相似而讹　篇苻止泺贯众按陆本引本草萹苻贯众为一物邢疏贯众一名萹苻一名贯节然则止泺亦贯众之别名矣今文菺苻止为一节注云未详泺贯众为一节疏云一名萹苻其为传写之讹必也　释木杭鱼毒按石经杭作杬郭璞陆德明郑樵三家之释尔雅并作杬坊木乃讹为杭考诸玉篇于杬则注木名于杭则注州名二义固秩然不紊也　释虫密冗继英注未详按郑樵云释鸟有此误重出耳　释鱼蝮虺博三寸首大如擘按郑樵云岂有身广三寸而头如拇指者疑擘为臂之讹　释乌鶨■〈其鸟〉老按郑樵本只有鶨■〈其鸟〉二字无老字下文作老■〈户鸟〉鴳今此本下文只■〈户鸟〉鴳二字而老字连上樊光则断鶨■〈其鸟〉为句以老属下据春秋九鳸有老鳸则老字应属下明矣　释兽时善椉领按此当连上文蜼卬■〈白上卑下〉而长尾读言其好登山峯非别有兽名时　阙泄多狃按此当连上文猩猩小而好啼读亦系误断　六畜按石经郑本俱有此二字监本毛本俱无今从石经补入
　　 孝经 
　　孝经开宗明义章仲尼居按古文作闲居考说文所引孝经皆古文其于居字下引孝经仲尼居即无闲字则闲字为刘弦妄增　孝治章以事其先君疏祭享谓四时及禘祫也按不王不禘此经乃言诸侯之祭疏兼禘言葢误
　　皇朝通志卷一百七
　　●皇朝通志卷一百八
　　校雠略四 
　　○校雠略四 
　　武英殿校刊二十二史考证 【史记至后汉书其一百六十六条】  
　　△武英殿校刊二十二史考证 【史记至后汉书其一百六十六条】  
　　史记 
　　前汉书 
　　 史记 
　　史记五帝本纪黄帝者正义亭亭在牟阴按牟阴汉唐皆无其县汉地理志泰山郡巨平县下云有亭亭山祠牟阴是巨平二字之襄又监本在牟阴上有亭亭二字　孔子所传宰予间五帝德及帝系姓监本将下文索隐注误入于此标作正义今删　夏本纪过三澨入于大别索隐引水经云三漇地名在南郡邔县监本邔讹鄎今据禹贡指南改　殷本纪汤曰汝不能敬命监本脱汤字今补　秦始皇本纪矫王御玺正义梁传至天正二年侯景破梁按梁无天正年号侯景破梁为简文帝大宝元年则天正二年应是大宝元年之误　项羽本纪项梁尝有栎阳逮捕诸本皆脱捕字今据北监本佣　高帝本纪朝以十月车服黄屋左纛监本左讹志今校改　吕氏本纪见物如苍犬据高后掖监本后讹氏今校改　三代世家表帝小甲索隐小甲太庚子监本庚讹康今改正　帝中丁监本注云俗本作仲丁按此注既非集解亦非索隐正义不知为谁氏之语且中即古仲字史记内古字甚多不应独注此一字今删　十二诸侯年振四年吴三公子来奔按左传鲁昭公三十年吴子使徐人执掩余使锺吾人执烛庸二公子奔楚据此则三字乃二字之误　灵公三十七年伐鲁世家不载按春秋定十二年卫公孟彄帅师伐曹则鲁字当是曹字之误　六国年表哀侯六年韩严杀其加按通鉴韩严遂弒其君哀侯以韩廆为相而爱严遂二人相害遂剌戍于朝并中哀侯据此则表内脱去遂字矣　孝成王元年平原君相按通鉴赵以公子滕为相在赧王四十九年惠文三十三年也其非孝成元年明矣且惠文元年表内己书为相不应至此又书其为舛讹可知　高祖功臣侯年表淮阴为连敖典客索隐汉表作粟客按汉表作票客颜师古音频妙反注云或者以其票疾而宾客礼之故云票客也据索隐所云粟客又与颜本不同　新市侯以赵内史王慎按楚元王世家作内史王悍汉表亦然此慎字应系悍字之讹　建元以来侯者年表众利质侯伊即轩按骠骑传作伊即靬葢轩与靬以字形相似而误耳　汉兴以来将相名臣年表王践皇帝位定陶索隐在济阴沉水之阳按沉水当作汜水各本俱误　礼书朱弦而通越按杨倞注礼论引史记作洞越今本均作通倞唐人其所见必有善本应不误　乐书则是物至而人化物也集解引郑元注随物变化今考郑注礼记无此语　夔作乐以赏诸侯集解引郑元注夔欲舜与天下之君共此乐今考郑注无此语　礼乐见天地之情监本见讹顺今据礼记改　律书其于兵械尤所重按械字为戒字之讹葢审几察微莫精于律气者生死之根也气不可见以声察之兵者千万人之生死系焉故于兵戒为尤重也于器械何涉索隐曰师出以律故于兵械为尤重也或索隐之文本亦作戒若正义谓械者弓矢矛殳戈戟则以传讹而穿凿附会也　天官书正义引张衡之语脱去历示吉凶五纬躔度八字今据晋书天文志补　中宫天极星索隐云宣气立精监本宣讹宫今校改　绝汉抵营室曰阁道索隐引乐汁图征云按乐汁图征纬书也监本脱征字今补　以齐七政索隐引春秋运斗枢云监本枢讹极今校改　辅星明近正义排贤用侒监本讹作用贤排侒今校改　杓端有两星集解梗河三星监本梗讹更今据晋书改　旁有两星曰钤监本钤作衿今校改又索隐钤音其炎反监本脱钤字今补　北一星曰牵正义占不居其所则宫门不禁居则反是也监本作古一反不居其所衍一反二字又于津梁不通宫门不禁查津梁不通四字系下文东北曲十二星曰旌注文重出于此今并删　故曰摄提正正义色温温不明而大者人君吉监本吉讹恐今校改　氐为天根主疫索隐氐四星为路寝监本路讹露又正义房氏心三星为火监本火讹O今并校改　权衡正义太微之廷也监本微讹尾今校改　其南有四星曰天厕正义天厕四星在屏东监本脱东字今据宋史天文志补　军西为垒或曰钺正义占五星入皆兵起监本作占之非故兵起语不可解今据晋书天文志改　七星为员官辰星庙蛮夷星也按此三句当在夏则不长之下旧简错在翼轸荆州下今校改　封禅书至矣而德不洽监本讹作至梁父矣而德不洽衍梁父二字今删　宋毋忌索隐乐彦引老子道德经云月中仙人宋毋忌今考五千言中无此语　吴太伯世家君子曰能守节矣索隐君子者左邱明所谓史评仲尼之词指仲尼为君子也按季札聘鲁孔子八岁让国时孔子未生也其引子臧之事何遽得孔子论断之语而称之且左氏于孔子论断类皆明着其说兹所称君子曰是记当时之君子有此语耳或以为邱明自谓或以君子为札子皆未达左氏之义也　齐太公世家吴师乃去晋监本误作吴帅齐去晋今校改　燕召公世家悉复得其故城监本故讹败今据宋本改　杀剧辛按六国年表刻辛死于赵在十三年又按昭王即位剧辛自赵往至此经七十年历五王当有两剧辛耶否则皆传讹也　管蔡也家悼侯父曰隐太子友隐太子友者灵侯之太子监本脱隐太子友四字今补　卫康叔世家太子完立是为桓公左传疏曰石碏言将立州吁乃定之矣请定州吁明太子之位未定此言立完为太子非也　十年晋曲沃庄伯弒其君哀侯按庄伯卒于哀侯之二年是为卫宣之三年此庄伯二字明是武公之误观年表及晋世家自见　惠公立三年出亡按上云四年此云三年且据左传鲁桓公十六年冬惠公奔齐则四年是矣　宋微子世家左牵羊右把茅孔颕达左传疏曰史记之言多有错缪微子手缚于后故以口衔璧又焉得牵羊把茅也按微子适周尚在大会孟津之前则周固殷诸侯以王之庶兄而之其国何面缚衔璧舆榇而请死乎此春秋时传闻之纰缪而因而袭之取亦不止史乩手缚于后而又右牵羊左把茅之说自相矛盾即左氏所载亦不可信　十一年秋按殇公立十年而被弒此云十一年一字葢衍文　晋世家申生同母女弟为秦穆公夫人按秦本纪云太子申生姊左传亦叙在申生上此云女弟则弟字为晜字之讹　献公子八人按左传介子推曰献公之子九人即下文叙介子推语亦曰九人也此八字乃九字之讹　楚世家王室不听还报监本作还报楚宋本无楚字今据宋本删　于是晋未鲁卫不往按春秋经鲁昭四年夏楚子蔡侯陈侯郑伯许男徐子滕子顿子胡子小邾子宋世子佐淮夷会于申此云宋不往葢马迁之误　楚乃恐而城郢索隐去年已城郢今又重言据左氏昭二十三年城郢二十四年无重城郢之文是史记误也按此乃申明上文城郢之故非复城郢也史原不误索隐正义两家俱失之　越王勾践世家及令大夫种行成于吴正义范蠡从犬窦蹲而吠之监本犬讹人今校改　子教寡人伐吴七术正义遗之美好以荧其志按荧犹惑也别本作荣者非　商于析郦宋胡之地正义郦音摊按字书郦无摊音当是攡字之误　郑世家而虢鄫果献十邑集解十邑谓虢鄫鄢蔽补丹依■〈田柔〉历莘也监本丹讹舟莘讹华今并校改　秋厉公卒春秋经鲁庄二十一年夏五月辛酉郑伯突卒此秋字应是夏字之讹　兵于洧上正义云与溱水合监本合讹名今校改　而国太叔焉监本焉讹为今校改　声公五年郑相子产卒按左传鲁昭二十年郑子产有疾疾数月而卒是年当郑定公之八年距声公五年葢二十七年矣应从左传为是　赵世家居原任国政索隐今雁门平原县也监本平原讹原平今据后汉书地理志改　简子曰奏之监本简讹节今校改　左师触龙言愿见太后按说苑桀臣有左师触龙荀子议兵篇微子开封于宋漕触龙断于军触龙古有是名战国策作触詟并下言字作一字葢误也　魏世家吾欲太子之自相也索隐太子即襄王也按襄王乃哀王之父岂得谓太子即襄王乎当是昭王之讹司马贞未必误至于此乃传写之袭缪耳　田敬仲完世家夫约钧然按战国策补注曰言齐秦俱相约如此一本无然字疑钧字即约字之讹而又重出耳去钧然二字文义自明　外戚世家于是废陈后索隐废后居长门宫奉黄金百斤为相如取酒故为作颂以奏皇后复亲幸作颂信工也复亲幸之恐非实也按复幸之说不虚但不复其位耳观下文求子云云非复幸于帝又何永之有　楚元王世家嫂详为羹尽栎釜索隐谓以杓历釜旁使为声监本杓历釜讹作栒历蚤今校改　陈丞相世家事嫂如母集解兄伯已逐其妇此嫂疑后娶也按马迁特载陈平兄伯逐妇事专为下文盗嫂语明其诬耳至事兄伯如父事嫂如母原是训辞连类而及不必有嫂乃云然裴骃必求其嫂以实之亦凿矣　三王世家偕往使燕风喻之索隐偕往治燕王也监本燕王讹广陵今校改　苏奏列传乘夏水而下江索隐谓夏潦之水盛涨时也按夏水当是夏口通汉亦通江不得以夏潦之水为解　张仪列传热啜索隐谓热而啜之也下云厨人逸斟斟羹汁也故名汁曰斟左氏传公羊传云羊羹不斟是也按左传云羊羹不徧羊斟是华元之御此误引之公羊传并无此语　田单列传乃纵反闲于燕宣言曰监本言讹王今校改　鲁仲连邹阳列传且楚攻齐之南阳索隐即济之淮北泗上之地也按济当作齐乃传写之讹　吕不韦列传至大期时徐广曰期十二月也按大期犹诗言诞弥厥月也史以此明始皇的为不韦子言及大期而非期乃子楚犹不悟也若如徐广吾期十二月则又何以信其为不韦子耶　淮阴侯列传遂谢蒯通索隐汉书及战国策皆有此文按战国策安得有韩信蒯通之事索隐误　卫将军骠骑列传校尉仆多有功索隐汉表作仆朋疑多字误按仆朋祇一见于汉表耳史汉骠骑传及建元以来侯者年表皆作仆多则是仆朋为误非仆多误也　司马相如列传名曰云梦索隐孙叔敖激沮水作此泽按周礼职方荆州其泽薮曰云梦则孙叔敖前已有此泽非激沮水明矣
　　 前汉书 
　　前汉书高帝纪引入坐上坐注坐才卧反次如字监本脱如字二字今据宋本补　不能完父兄子弟监本讹作父子兄弟今据史记改　大战彭城灵壁东监本战讹败今据宋本改　割鸿沟以西为汉注监本注后有索隐引张华及北征记一段此宋本所无监本自增者也凡索隐说巳见史记不当附丽于此今从宋本删　秦徒中县之民南方三郡注如湻曰畧取疆梁地按疆梁地当作陆梁地史记秦始皇本纪畧取陆梁地为桂林象郡南海是也宋本亦误存说于此　惠帝纪视作斥土者监本宋本俱讹作斥土以服虔如湻注意详之定为斥土服注斥上圹上也二上字俱土字之讹今并校改　文帝纪立为代王监本作立子恒为代王查帝纪中例不书名今从宋本删　作顾成庙注因即为名监本脱名字今补　昭帝纪发军屯西河监本讹河西今据宋本改　宣帝纪下有司皆自杀注田千秋子也按广明与顺皆姓田而顺则千秋子也注中应有顺字各本俱误脱耳　哀帝纪二年监本作元寿二年按帝纪凡年号于元年特书未有再书于二年者元寿二字明系衍文今删　异姓诸侯王表田荣击都降楚按史记作田荣击都都降楚此脱一都字　诸侯王表奄有龟蒙为梁楚注龟蒙二水名按水字应系山字之讹　齐怀王阏按齐王名闳纪传可证各本俱讹葢阏与闳以字形相似而误耳　王子侯表毕梁侯监本毕讹卑今据宋本改　景武昭宣元成功臣表题侯张富昌共得卫太子侯监本脱下侯字今据宋本补　外戚恩泽侯表建成康侯释之以客从击秦监本击秦讹数奉今据宋本改　博望顷侯许舜三月乙未封监本脱未字今补　新都侯莽千五百户后篡位诛监本脱后篡位诛四字今据宋本补　高陆其侯翟方进永始二年十二月壬子封监本封字下衍八千户三字今据宋本删　古今人表女渍监本渍讹溃今据宋本改　律历志八八为伍按晋志引此文八八为位足以证伍字之讹　是其子孙名挚立按左传郯子曰我祖少昊挚之立也是少昊名挚此志名挚立涉彼文而讹者也　礼乐志六经之道同归注师古云云监本干此卷脱注尤多今并据宋本补　刑法志所谓象刑惟明者监本象讹蒙今校改　食货志好恶乖迕监本恶讹逆今据宋本改　郊祀志其后十三世汤伐舛按封禅书作其后三世自帝孔甲帝皋帝发至舛祗更三世此文十字当是衍文各本俱误　乃下诏甘泉房中生芝九茎赦天下无令复作按监本及别本及下诏之下无甘泉房中生芝九茎八字赦天下之下无无令复作四字今据宋本补　天文志后十七星绝汉抵营室曰阁道按此志于经星俱直用天官书阁道星数天官书云六星也何以言十七星乎晋志亦作六星此十七二字应系传写之误　十二月白气出西南监本于十二月上衍建平元年四字今据宋本删　五行志则土失其性无水旱之O监本无讹有今据宋本改　南方喙为鸟星监本喙讹啄按天文志柳为鸟喙今校改　兹谓闭下监本闭讹蔽按此与前文闭上相对宋本不误今校改　地理志太原郡榆次梗阳乡魏戊邑监本戊讹成今据左传史记改　上党郡沾大黾谷清漳水所出东北至箪城入大河宋本及别本阜城俱作邑城按汉无邑城县名阜城则渤海郡属县也尚书孔疏史记索隐俱引此条曰东北至阜城入大河可为确证今校改　南阳郡雉衡山澧水所出东至■〈屋阝〉入汝按汉无■〈屋阝〉县以水经注证之■〈屋阝〉字当是郾字之讹葢郾为颍川郡属县也然师古云■〈屋阝〉音屋则唐初本巳讹矣　平原郡楼虚按楼当作杨各本俱误文帝封齐悼惠王子为杨虚侯后渶光武封马武为杨虚侯即此县也水经注可证　折泉水北至莫入淮按汉无莫县水经注引此文曰箕县则莫字系箕字之讹　武都郡河池监本池讹地今据宋本改　陇西郡氏道禹贡养水所出至武都为汉按养当作漾前文引禹贡嶓冢道漾即其证也　沟洫志时郑当时为大司农按百官公卿表曰景帝后元年更名大农令武帝太初元年更大司农然则元光时止应言大农史记作郑当时为大农是也此司字葢衍文　艺文志后进循之宋本作修之按文义应作循之今从监本　桑谷共生太戊以兴监本以讹之今据宋本改　列传陈胜传陈胜阳城人注师古曰地理志属汝南郡按志属颍川不属汝南也师古注误　庐绾传绾以客从入汉为将军按史记作从入汉中此书汉下脱中字　灌婴传身虏骑将入攻博阳按入字系一人两字传写误并史记作身虏骑将一人为句是也攻博阳上不须入字宋本及各本俱作入攻博阳葢相沿以讹耳　枚乘传四国不得出兵其郡注晋灼曰胶东胶西济北淄川王也按济北掌系济南之误　司马相如传除边关边关益斥宋祁曰湻化本无下边关二字按史记作除边关关益斥文选亦然据此则湻化本脱一关字而今本又衍一边字　傅介子传当为匈奴闲侯遮汉使者注师古曰言为匈奴之闲而候伺按西域传云后数为匈奴反闲注云闲音居苋反则此闲字亦去声注为匈奴之闲当作为匈奴反闲也之字乃反字之误　两龚传尝以岁八月赐羊一头酒二斛按韩福事昭纪作郡县尝以正月赐羊酒纪系录诰书原文则此八月当为正月之误　尹翁归传河东二十八县按地理志河东郡统县二十四自安邑至骐可数也此八字乃四字之讹　儒林传故详延天下方闻之士咸登诸朝注师古曰方道也按史记作详延天下方正博闻之士义甚明鬯此文掌是脱正博二字而师古因曲为之说耳　渠犂传务使以时益种五谷注师古曰益多也按监本及别本入此注于下句张掖酒泉下非也葢以时益种五谷指轮台言不指张掖酒泉言今据宋本改　孝成许皇后傅其条刺使大长秋来白之按其条刺三字为一读使大长秋来白之为一句监本作刺史非也今据汲古阁本改　后汉书光武帝纪焉为左翊公按左翊公当作左冯翊公以中山简王焉传证之可见　夏四月甲戌还宫癸酉诏曰诸本皆同按癸西在前甲戊在后误倒写耳下文又云成申幸河内戊子至河内四月甲戌安得有戊申成申当是甲申之讹观下戊子可见　和帝纪复置郡故盐铁官按涿郡故安县有铁官无盐官则此盐字乃安字之误　安帝纪大尉司马苞薨注谢承书目司徒杨震为樊丰等所谮连及苞苞乞骸骨未见听以疾薨也按永宁世年十二月刘恺罢杨震始为司徒苞之薨在其前六年则谢说误矣　太常李合为司徒监本合讹邵今校改　献帝纪置汉安都护注总统西方监本西讹四今据宋本改　改元延康监本延讹建按建康顺帝年号今据宋本改　桓思窦皇后纪章德皇后从祖弟之孙女也此句下监本有父讳武三字注按下文有太后父大将军武句此处何须注明宋本无之今删　律历志律度量衡历其别用也监本别讹同今据宋本改　史官以郭日月行按文义当作史官以部日月行葢部郭字形相近而讹耳　祭祀志灵台未用事注取其尊崇则曰太室取其向明则曰明堂监本崇字下衍矣字向明二字误作堂字今并据宋本删改　天文志二月九日甲寅流星过紫宫按书日例惟甲子此兼言九日非也上书八月庚寅彗星出天市此不应更纪二月事且上书元年正月丁巳则二月九日安得为甲寅乎下云十二月慧星出考章帝纪在建初二年此二月九日当是二年九月之讹　郡国志杨翟有雍氏城注史记齐愍王十二年政魏楚围雍氏按齐攻魏一事也楚围雍氏又一事也雍氏韩邑楚人围之与攻魏无涉此刘昭采辑之失也　薄故属山阳所都按山阳下脱汤字薄与毫通前书臣瓒注薄汤所都可以为证　不期侯国按不期当从前书作不其本书伏湛传封不其侯亦作其字　巴郡注建安六年刘绰分巴按刘绰当作刘璋葢璋分巴东巴西二郡今据蜀志以证其误　列传隗嚣传刘文伯在边注文伯卢芳字也按卢芳诈称武帝曾孙刘文伯故当时之人但知为刘文伯不知为卢芳也葢芳字君期巳见本传不得以文伯为字　来歙传父仲哀帝时为谏大夫监本哀讹安今据汲古阁本改　马武传存矫枉之志注孟子曰矫枉者过其正今孟子无此语　冯衍传犍六枳而为篱兮注登登皇皇口维国监本作登登皇皇维在国按此汲冢周书原文也汲冢书于字阙处皆作口妄意增改益俴读者不知所谓今正之　杜诗传迼作水排注排当作■〈橐，非代石〉诸本■〈橐，非代石〉讹槖今据宋本改　丁鸿传徒封马亭乡侯注以庐江郡为六安国监本脱江字今据宋本补　班彪传班彪子固不可殚论注三辅黄图曰未央宫有清凉殿宣室殿中温室殿诸本误作宣宝中温殿今据宋本增改　徐防传凡三公以灾异策免始自防也监本脱去凡三公以灾异策免八字今据诸本补　袁安传袁安元孙闳一见太守王朗监本朗讹郎又徒步师门下监本衍从师二字按徒步师门即从师也复称从师不成文今并据宋本删改　陈宠传先是洛县城南监本县讹阳今据宋本改　杨终传善善欲及子孙恶恶止其身注曹公孙会自鄸出奔宋各本鄸讹郑今据春秋原文改　应奉传时人奇之注当诣彭城相袁贺监本城讹丞按袁闳传父贺为彭城相今校改　仲长统传抗志山西游心海左监本西讹栖今据未本改　吴佑传为祖道洼掌王玉路以祀及犯軷监本犯讹祀今据周礼大驭文改　董卓传而彪琬恐惧监本无琬字按上下文皆彪琬并言此不应独举杨彪今据未本补　袁绝传在于持牢诸本皆作在于将军按三国志注中载献帝传作监军之计在于持牢将军二字传写之误也今校改　东夷传于是楚文王大举兵而灭之按鲁庄四年楚武王卒子熊赀立是为文王时周庄王四年也庄王为缪王十世孙相去三百余年安得有灭偃王事此范氏沿袭异闻之误　西羌传太丁之时注太丁武乙子也诸本俱作武丁子也按武丁子为祖庚祖庚弟为祖甲祖甲子为廪辛廪辛子为庚丁庚丁子为武乙武乙子为太丁则太丁乃武丁四世孙今校改
　　皇朝通志卷一百八
　　●皇朝通志卷一百九
　　校雠略五 
　　○校雠略五 
　　武英殿校刊二十二史考证 【三国志至隋书共二百十三条】  
　　△武英殿校刊二十二史考证 【三国志至隋书共二百十三条】  
　　三国志 
　　晋书 
　　宋书 
　　南齐书 
　　梁书 
　　陈书 
　　魏书 
　　北齐书 
　　周书 
　　隋书 
　　 三国志 
　　三国志魏志武帝东平吕旷吕翔叛尚按袁绍传作翔监本翔讹详今校改　文帝庚午遂南征注幽王不争周道用兴监本豳讹幽按豳王谓太王也今据宋本改　明帝复置安乐县监本置讹致今校改　陈留王奂传咸熙元年春正月壬戌槛车微邓艾监本戌讹辰按前乙卯后甲子中闲不应有王辰今据宋本改　董卓传诸阿附卓者皆下狱死注初蔡邕以言事见徒各本徒讹从今据后汉书改　袁绍由是势倾天下注京子汤太尉监本汤讹阳今据汉书改　公孙瓒传救至欲内外击绍遣人与子书监本子讹手按注有引瓒遣人告子续之文则手字乃子字之讹今校改　荀彧传以功封列侯注谌子闳字仲茂为太子文学掾监本文讹字乞校改　田畴传邑五百户注荡析离居靡所依怀监本荡析讹伤析今校改　管宁传动见模楷焉注遭冬雪大至先袒卧不移人以为死就视知生监本作就视如故今校改　王朗传进封乐平乡侯注酿酎必贯三时而后成各本酎作酹按酎音宙说文曰三重醇酒也西京杂记汉制尝以正月作酒八月乃熟名曰酎所谓必贯三寺而后成也今校改　杜畿传阅七圣而课试之文不垂诸本阅讹关今据册府改　掇其切世大事着于篇注弟宽字务叔监本弟讹子按恕字务伯理字务仲宽字务叔皆兄弟也韩愈杜中散墓志亦云季子宽可知子字为弟字之讹今校改　徐晃传封高唐亭侯按注引魏书云文帝即位封灵鄃侯又云于是更封高唐侯则此亭字系衍文　阎温传父子著称于西州注及其到官遣吏奉笺谢尹监本遣吏讹边吏今校改　刘廙传难用笔陈注屈而从人于治虽失计其声誉必集也监本屈讹阙今校改　陈羣传南安太守邓艾监本南安讹汝南按邓艾传云出参征西军事迁南安太守非汝南也今校改　和洽传太祖定荆州监本定讹夺今校改　赵俨传东兵未到监本东讹策今校改　孙权寇边征东大将军曹林统五州军御之监本曹休讹曹仁按曹休传云帝征孙权以休为征东大将军仁未尝为征东也今校改　高唐隆传周礼天府掌九赋之则以给九式之用按周礼太府掌九贡九赋九功之贰以受其货贿之入则九赋太府职也此云天府误又九赋监本讹九伐今校改　邓艾传令淮北屯二万人淮南屯三万人十二分休常有四千人且田且守监本四千讹四万按淮北二万淮南三万共五万人以十二分休计之止应四千有奇不得云四万也今校改　锺会传不复追改注中书令刘放监本刘放讹刘表今校改　乌九鲜卑传鲜卑注嘉平六年遣护鸟九校尉夏育破鲜卑按嘉平疑当作熹平此叙灵帝时事嘉平乃本书齐王芳年号也　蜀志刘璋传由垫江水诣湆去成都三千六十里按邓艾传云径汉德阳亭趋涪出剑阁西百里去成都三百余里此云涪至成都三千余里三千乃三百之误　先主传归曹公曹公厚遇之监本厚讹后今校改　曹公南征表会表卒按建安十三年秋七月公南征刘表八月表卒此系于十二年二字掌是三字之襄　治公安注备立营于油口改名公安监本误作公安县今校改按油口宜作油江口然是注己见于前曹公引归之下此处亦不应重出　大破渊军斩渊合按张合死于建兴九年此云渊合应误按华阳国志云斩夏侯渊张合率吏民内徒则此合字及曹公所署益州刺史赵禺等之下为有脱文合字非衍也通鉴删合字而以斩渊属下及字读亦误　涪陵属国民夷反车骑将军邓芝往讨监本邓芝讹邓艾今校改　诸葛亮传遂诣曹公注闻元直广元仕财如此各本俱作闻元直庞仕元财如此按庞仕元无事魏事广元葢石广元也今校改　深入不毛注泸津水监本津作惟按水经注禁水北注泸津水则惟字系津字之讹　诸葛瞻其明年为羽林中郎将监本羽林讹翰林今校改　董厥传延熙二十四年以校尉使吴值孙权病笃按后主传延熙十五年吴于孙权薨此何云二十四年病笃耶且延熙只二十年明年改景耀据此当是十四年误衍二字　关羽传傅士仁屯公安按士仁字君义广阳人也孙权传云获将军士仁吕蒙传亦云士仁糜芳皆降是士仁即其姓名此传加傅字应衍　庞统传由是渐显注德公字山民亦有令名娶诸葛亮小姊为魏黄门吏部郎按后汉书注作德公子字山民可知仕魏者非德公也此脱子字或字字即子字之讹　有似汝南樊子昭注退能守静进能不苟监本上能字讹难今校改　费诗传左迁部永昌从事注夫创本之尹俟大定而后正巳篡统之主须速建以系众心忍本讹作须大定俟速建交校改　姜维传维前住芒水监本芒讹亡杨戏传亦讹今据部艾传改　吴札郑侨能喻斯妤监本侨讹有今校改　自称益州牧以叛注徐欲杀会尽坑魏兵还复蜀祚监本还讹远今校改　吴志孙权传虏得男女注文士传曰监本士讹字今校改　刘繇传因酒酣杀昱监本酒酣讹阻诛今校改　后策西伐江夏监本西代讹路住今校改　孙静传壹入魏黄初三年死按孙亮传云太平二年夏口督孙壹奔魏魏志高贵乡公纪云甘灵二年魏以壹为侍中车骑将军假节文州牧吴侯四年十一月癸卯车骑将军孙壹为婢所杀此云黄初三年死疑误或黄初二字衍葢壹甘露二年奔魏甘露四年死适当三年则云壹入魏三年死于文义亦合　步隲传权遂命隲上益阳监本遂讹逆今校改　吕蒙传权时住陆口使鲁肃万人屯益阳拒羽监本鲁讹普今校改　周泰传惟泰奋击投身卫权监本讹作奋激没身今校改　潘璋传禁令肃然好立功业各本业讹夫今校改　朱异传本知季文狯定见之复过所闻监本狯讹懀按懀训闷训恶与语意不合应作狯言其校狯也今校改　全琮传更以奇之注斯亦冯谖市义监本谖讹媛今据战国策改
　　 晋书 
　　晋书宣帝纪其先出自高阳之子重黎为夏官祝融按左传重为句芒黎为祀融一出于少昊一出于颛顼是重黎为二人而史记楚世家及太史公自序竟以重黎为一人此书及宋书卫瓘传云大晋之德始自重黎皆昔人相沿之谬也　元帝纪有司请市雀钗监本雀讹萑按晋令六品以下得服雀钗据此改正　天文志左旗九星在鼓左旁按此句下应脱右旗九星在牵牛北八字　南河曰南戌按天官星书戌当作戊即斧钺之义下北河曰北戌及两河戌闲河戌动摇俱仿此　律历志在前限余前在后限后者月中道也按后限下当脱余字　五行志京房易传曰闻善不予兹谓不知诸本不知讹有知今据易传原文改　和峤传永康初策谥曰简监本康讹平按永平二年即太熙之元年而永平之二月即改永熙至三月而复改元康上文既厔元康二年卒则元康之后安得复称永平定属永康之误今校改　段灼传魏文帝率万乘之众受禅于靡陂按纲目汉后主建兴十一年春正月青龙见魏摩陂井中水经注摩陂在郏县纵观可十五里此靡字当系摩字之误　陶侃传追赠大司马假密章按本书山涛传策赐司徒蜜印紫绶侍中貂蝉新汨伯蜜印青朱绶此云密章当是蜜字之讹　郭璞传是为举事必有成也于是劝帝讨敦初璞每言杀我者山宗至是困有姓崇者监本是为举事之下有姓崇者之上共脱去二十二字今据宋本补　韩伯传其于遣情之累缘有弊而用各本脱情字累字今据本集补　毛璩传俄而季之述等皆病各本等讹之按上文云征虏将军甄季之建平太守罗述不应作述之也今校改　王长文传长文通玄经未遭陵绩君山耳各本山讹出按汉书桓谭字君山今校改　殷仲堪传顷闻抄掠所得多皆采稆饥人监本稆讹樵今据本书音义改　张轨传轨遣北宫纯监本纯误屯今从下文轨遣北宫纯等率兵卫京师句改　李密传昔舜禹皇陶相与语故得简雅大诰与凡人言宜碎监本简雅大诰讹作简大雅诰按三国志陈寿表咎繇之谟略而雅周公之诰烦而悉何则咎繇与舜禹共谈周公与羣下矢誓故也亮所与言尽众人凡士故其文指不得及远则此当以昔舜禹皋陶相与语故得简雅为一句大诰与凡人言宜碎为一句今校改　范隆传雁门人监本雁讹腾今校改　郭文传乃步担入吴兴余杭大涤山中监本涤讹辟按罗隐诗杳杳诸天路苍苍大涤山正指其地今校改　谯秀传秀避难宕渠监本宕讹岩按地理志宕渠郡名殆此因宕误岩岩复误岩也今校改　卜珝传犹子之不能免卿将也监本将讹相今据上文有位为卿将句改　王浑妻传琰女亦有才淑监本琰讹妇今校改　何无忌母刘氏传刘氏潜以覆烛徐登橙于屏风上窥之各本橙讹梯今据本书音义改　王机传机遂入就纳求节监本节讹郎今据下文苏武灴失节句改　到始兴州人皆谏不可轻进监本到始讹始到按始兴系州名今据地理志改　孙恩传乃悉力栅断左里按纲目集览里作蠡即禹贡彭蠡今之鄱阳湖也　刘曜载记石王仁厚全宥至今而我杀石他负盟之甚监本石他讹石生按本书曜次于富平为岳声援岳及石他战于河演败之斩他及跃遂济自太阳攻石生于金墉决千金堨以灌之未尝杀生又下文勒遣石生率洛阳之众以赴之则所杀为他抚疑也今校改　石季龙载记是岁永和八年也各本永讹太按纲目晋穆帝永和八年壬子夏四月燕慕容恪等击魏大破之执其主闵以归杀之今云太和乃海西公年号且在位仅五年不可云八年也今校改　姚兴载记弼不从进拔昌松长驱至姑臧按本书地理志武威郡统县七有姑臧仓松则昌当作仓　李特载记同移者闾武赵肃李远任回等监本移讹夷今据后蜀录及上文流移就谷句改　牙门将许弇求为巴东监军杜淑张粲周执不许弇怒于廞阁下手刃杀淑粲左右又杀弇皆廞腹心也监本弇怒讹廞怒又皆廞腹心也句皆讹者今并据阁本改　慕容宝载记在位三年即隆安三年也按纲目宝永康二年即晋安帝隆安二年则两三字俱系二字之误　乞伏干归载记隆安元年光遣其子篡伐干归各本隆安讹建安今据西秦录改　慕容德载记慕舆护请驰问宝虚实德流涕而遣之监本与讹容今据南燕录及下文慕舆护为右仆射句改　沮渠蒙逊载记乃以蒙逊之从叔益生为酒泉太守监本逊字下脱之字叔字下衍下字今据宋本增删
　　 宋书 
　　宋书文帝纪以吐谷浑慕容延为平东将军各本平东讹东平今据下文十五年作平东将军及鲜卑传改　婆皇国遣使献方物监本皇讹黄按婆皇国屡献方物自文帝十七年以后其字皆作皇不应此年独用黄字今校改　豫童胡诞世反诸本诞讹延今据彭城王义康传及胡藩传改　孝武帝纪以宁朔将军刘季之为司州刺史监本季讹秀按秀之为益州刺史此为司州刺史葢秀与季字形相近遂致讹舛今校改　前废帝纪二月丁丑减州郡县田租之半监本租讹禄今校改　明帝纪晋安王子郧举兵反镇军长史邓琬为其谋主诸本邓琬讹刘琬按子郧及邓琬传俱载此事则刘琬为误也今据南史改　历志满气法从小余满纪法从大余监本满纪下脱法字今据南本补　礼志祠部郎臧焘议四府君之主诸本焘讹寿今据南史臧焘传改　乐志迎神歌诗钟石融诸本钟下旁注阙字一本作石考谢庄集亦作石今据以补　文皇统百揆篇武将镇四隅诸本俱作武皇镇四寓今据晋书本传本集改　天文志十月辛亥月奄天关诸本关讹阙按星图无天阙必关字之讹今校改　符瑞志汉桓帝建和元年监本桓讹明今据后汉书改　五行志明帝泰始中吴兴东迁沈法符家监本脱吴字今补　五行志会稽余姚特甚米斗直五百监本脱斗字今补　万众暀侯莫不惊怪按说文暀训光美于此文不合疑往字之讹　五行志氏羌反叛大兵西讨监本脱西讨二字今补　州郡志鄮令汉旧县诸本鄮讹■〈贺阝〉今据二汉志晋志改　州郡志永初郡国有广平按此下注凡五十八字旧本颠倒错乱不成文理今据二汉志晋志改　百官志汉西京置太祝令丞武帝太初元年更名曰广记汉东京改曰太祝按汉书太祀令景帝时更名曰祠祀武帝太和元年更名曰庙祀广记二字当即庙祀之误　刘穆之传先是郡县为封国者内史相并于国主称臣诸本者讹若内讹自今并据南史改　谢晦传父重会稽王道子骠骑长史监本重讹事今据晋书南史改　胡藩传与孔熙先同道谋高祖以藩功臣不欲显其事按胡遵世同孔熙先逆谋事在元嘉二十二年则此应作太祖诸本误为高祖也　鲍照附传孟轲曰千载一圣是且暮也岂不大哉今孟子无此语　蔡郭传宜使丧礼粗足监本脱礼字今据南史补　庐陵孝献王义真传侍读学士蔡茂之按是时无侍读学士官名当从南史作侍读博士　谢灵运传绁贤不策失位谁持迨理屈而愈闭方怨天而怀悲监本失讹夫持讹时迨讹造今据本集改　南平穆王铄传贼多作虾蟆车以填堑肉薄攻城按肉薄义见前监本讹作因薄南史讹作内薄乞校改　臧质传雨岸筑偃月垒监本岸讹圻偃讹堰今并据南史改　会益州刺史刘秀之遣军袭江陵秀击破之监本阙江陵二字今据南史补　频竣传夫禁制之设非惟一旦昧利犯宪羣庶常情监本一旦二字讹并作亘今校改　萧思话传孝建二年卒时年五十按思话十八除琅邪王大司马行参军踰年父源之卒是为永初九年至元嘉五年任青州刺史称年二十七是也自元嘉六年己巳至孝建二年乙未又历二十七年思话卒时年五十四今云五十葢脱四字　王景文传复为秘书监太子右卫率侍中诸本卫讹御本百官志无御率之名今校改　徐豁传咨议致敬惟内外武官按谘当作豁以字形相近而讹也
　　 南齐书 
　　南齐书高帝本纪河南王世子吐谷浑易度侯各木皆作度易侯今据氏羌传改　天文志辰星孟劾西方按古法候辰生惟四仲月当见故刘向封事以辰星见于四孟为异也効字与耀字音近当是耀字之讹　褚渊传新除司徒领骠骑将军南康公渊按褚渊新除之官乃司空非司徒也诸本并误　王俭传迁长史兼侍中监本脱史字今据南史补　崔祖惠传宁失不经靡愧周书按宁失不经乃虞书非周书也　宗室遥昌传兴元元年按齐世无此年号海陵王立改隆昌元年为延兴元年兴元当是延兴之讹　沈宪传少为宪从伯领军寅之所知按寅之即演之梁时以演兴武帝讳同音故去水旁为寅如张演称张寅亦其例也今正之
　　 梁书 
　　梁书南康简王绩传与弟祈阳侯通理并遇害又理字季英会理第六弟也监本缺通字各本又讹通按南史通理字仲宣今各补正之　滕昙恭传太守王僧度引昙恭为功曹固辞不就王俭时随僧度在郡号为滕曾子度南史度作虔按南齐书王俭为叔父僧虔所养僧虔尝为豫章内史则南史是也　阮孝绪傅非得一之士阙彼明智体之之徒独怀鉴识按体之当作体二
　　 陈书 
　　陈书高祖纪吴兴长城下若里人监本若讹春按一统志长城有上若下若今据南史改　时乘御字监本宇讹辩今据南史改　宣帝纪王辰以尚书右仆射王玚为尚书右仆射按南史云以尚书右仆射为尚书仆射则下右字为衍文　侯安都传安都作连城收异按上文谓留异竖栅拒王师则此收字应作攻字葢收与攻以形似而误耳　蔡景历传兼太府卿监本府讹舟今校改　骆牙传牙母陈覩世祖仪表知非常人各本陈讹陵今据南史改　沈加理传拜驸马都尉封永安亭侯监本亭讹定今据南史改　始兴王伯茂传时高宗在周未还监本高宗讹高祖今据本纪改
　　 魏书 
　　魏书穆帝纪乃从琨求句注陉北之地监本注讹主按句注山名在今代州地今校改　行台高谅监本谅作谟按本书肃宗纪云孝昌元年正月徐州刺史元法僧据城反害行台高谅又高佑传佑孙颢颢弟雅雅弟谅为徐州行台属元法僧反叛逼谅同之谅不许为法僧所害谟字自是谅字之讹今校改　安同传同长子屈本卷安同父屈仕慕容暐为殿中郎将此云同长子屈是祖孙同一名也当有误　司马叔璠传丹杨侯杨一本作阳按晋书地理志丹杨郡有丹杨县注丹杨山多赤柳在西也今人槩改杨为阳误矣　李宝传随舅唐契北奔伊吾各本唐讹广考木书唐和传和与兄契携外甥李宝避难伊吾则康字以广字形似而误今校改　郦范传长孙雅又引为行台按北史作长孙承业本书长孙道生传子抗抗子观观子冀归高祖以其幼承家业赐名稚字承业北史书其字而此改作雅当是唐臣避高宗嫌名而易其文　李灵传绘弟系系北史作纬按李氏宗族见于北史者赵郡太守颐字彦祖生三子思系曾其名系者即顺之父也顺与灵为从父兄绘系俱灵之曾孙不应犯其五世从祖之讳当以纬为是　郑义传洞林子敬叔监本子作字据本传云郑羲五兄长白驎次小白次洞林次叔夜次连山遂各序其子某孙某今观下文有云敬叔弟士恭则可知敬叔士恭皆洞林子而非其字矣今校改　毕众敬传安都引国授军经其城下按本卷安都传安都遣使来降请兵救援显祖召羣臣议而纳之今云引国授军授字当是援字之讹　羊深传羊深字文潚太山平阳人梁州刺史祉第二子也按北史羊祉传祉太山巨平人本书地形志泰山郡有巨平若平阳则属高平郡又有阳平则属鲁郡当以巨平为是　窦瑗传辽西辽阳人辽阳北史作阳洛按本书地形志辽西郡领县三有阳乐无辽阳今以下文以军功赐爵阳洛男证之应从北史但阳洛阳乐未知孰是　缉事在序传缉子悦为济阴太守按本书列传自序魏悦即收之祖也今据此传悦为缉之子溥之孙而列传自序则云彦子歆歆子悦位济阴太守窃谓收自纪其高曾之名不应两传回异殆序传本阙亦后人所补故舛讹若此　慕容瘣传又大破宇文闼地千里各本同按晋书记晃亲伐宇文归远遁漠北开路千余里此殆脱去归字并讹开为闼也　张实传茂妻弟贾模按晋书张茂传云凉州大姓贾摹实之妻弟也此以为茂之妻弟与晋书异又按茂传有手莫头图凉州之谣则模字当从摹矣　天象志太宗永兴五年三晖东并南监本三作月按本卷有云三月丙申月三晖太微此当是三字上脱去月字　世祖延和元年及泾州刺史狄子玉为权按本书世祖纪征西将军金崖与安定镇将延普及泾州刺史狄子玉争权构隙则为权当系争权之讹　地形志魏尹邺注有南部右部东部按此句下当有尉字下文临漳县注有左部东部北部尉即其证也　阳平郡清渊注二汉属郡按属字下当脱魏字　林虑郡林虑注有陵阳河东流为垣按垣应作洹后汉郡国志河内郡林虑注徐广曰洹水所出苏秦合诸侯盟处是也　常山郡注孝章建初中为淮阳永元二年复按后汉书章帝建初四年四月徒常山王昞子侧为常山王昞传云徙淮阳王以汝南之新安西华益淮阳国昞自常山徙封淮阳非改常山为淮阳葢魏收之误兖州注魏晋治 【阙】 邱按阙字以宋志证之则魏晋治廪邱当作廪　乐安郡注汉高帝为千乘国按汉书高帝置千乘郡未尝建国此国字系郡字之讹　济南邵蓍按蓍字乃着字之误两汉有着县属济南可据　济阴郡离孤按孤当作狐又注有离孤城亦误汉志可证　谯郡注晋以为郡按谯郡始置于曹魏不始于晋也志误　剡郡注后汉为国晋复按后汉之初虽尝封东海王后复为东海郡晋因之非至晋始复也　扶风郡槐里注周曰大邱按汉志槐里周曰犬邱懿王都之非大邱也此系传写之误　陇东郡祖居注前汉属罢后复属武威按祖居即二汉之祖厉县也前属安定后属武威此注前汉属下此似脱安定二字衍罢字又讹后汉汉字为复字　随平郡鹑鵤注前汉属山城按鹑鵤前汉志作鹑孤后汉及晋志作鹑觚傅休奕封鹑觚男即此县也此志作鵤葢误又此县前汉属北地此误作属山城前汉并无郡名山城也　徧城郡沷野按沷野当作沃野前汉志作沃壄后汉志作沃野　律历志甲子之岁入甲戌纪纪法十六万八千六百注千蔀成纪按诗大雅疏二十蔀为一纪此于字误　礼志舆服之制大楼辇驾牛一十按南监本作驾牛十二观下文小楼辇驾牛十二则知则大楼辇驾牛一十之误矣　乐志叙轩辕桴阮瑜之管定小一之律按吕氏春秋仱伦自大夏之西乃之院隃之阴是瑜当作隃小一两字不可解当是十二两字之讹　磬氏为磬倨 【阙】 之法按考二记磬有倨句此当是阙句字
　　 北齐书 
　　北齐书神武纪追济州之军监本济讹齐按上文有益河东及济州兵于白沟则齐乃济字之误今据北史改　华山王疑传天宝元年封新平郡王九夫改封安定十五年封华山按天宝止十年五字当是衍文　安得王延宗传我保定中为广州士曹北史保定作武定按魏世无以保定纪年者应从北史为是　孝昭六王传汝阳王彦忠监本阳讹南按孝昭六王己有汝南王彦理无一郡并封二王事今据北史改　高德政传山提以五月至邺按下文有六日七日八日诸文葢史家以受禅大事故特书日以谨之则五月当系五日之讹　魏收传见邢魏之臧否即是任沈之优劣按颜氏家训云任沈之是非即邢魏之优劣此与北史并误　孟业传今我出都按上文云征入为中书令则出字当是入字之误
　　 周书 
　　周书文帝纪王罴率甲士一万下文云王罴足相抗拒监本俱作王罗按王罴本传云属太祖征兵为勤王之举请前驱效命遂为大都督镇华州正与此合今校改　明帝纪以大将军杨忠大将军王雄并为柱国诸本王雄俱作杨雄按杨雄至武帝时始显又其传中无为柱国事王雄传云孝闵帝践阼授少傅增邑二千户进位柱国大将军其为王雄无疑今校改但传云孝闵帝践阼进柱国大将军而本纪雄为柱国乃在明帝二年亦与传不合　武帝纪封开府李昞为唐国公诸本昞俱作虎按通鉴李虎卒于魏大统十七年五月新旧唐书太祖本纪太祖父昞封唐国公此唐有天下之号所自起也唐讳昞字又讳虎字大约此书原本凡李虎李昞俱称李讳后人妄改又不深考故此处与下文以大将军唐国公李昞为柱国并讹作李虎今校改　卢辨传庶纂前修矣此下北史有节闵帝立云云按下文云及帝入关帝谓孝武也作史者若不载节闵帝即位事则当云及孝武入关不当云帝入关也以北史校之知此明有脱文　韦孝宽传城外又缚松于竿通鉴云缚松于竿按下文有松麻俱落句知此脱一麻字北史亦脱　史臣论此下南北监本俱有注云附高宾赞缺按宾乃附传不必有赞今削之　史臣论孝伯神举按神举于孝伯为族父传又在孝伯前则当云神举孝伯
　　 隋书 
　　隋书高祖纪陈国平合州三十按北史作州四十以地理志证之北史是也志言陈氏荆扬之域州四十二郡一百九县四百三十八纪言州四十郡一百县四百皆略举大数耳　驾白骆监本骆讹辂宋本同按上文是革辂所驾之马尔雅白马黑鬣骆则为白骆无疑　礼仪志猛毅烈威锐震进智威胜骏等十猛将军按十猛谓以猛字分冠下十字之首如猛毅猛烈是也十字不当有两威字当是虎字唐讳虎作武又讹武作威耳　天文志翼南五星曰东区应作东瓯步天歌可证此志及晋志并作区葢刊本讹脱偏旁耳　七星为员官辰星庙也按员官应作员宫与清庙明堂文大室疏庙一例晋志可证也今本史记汉书及此志俱作员官葢讹　梁睿传昔匈奴未平去病辞老按前汉书霍去病传上为治第令视之对曰匈奴不灭无以家为也辞老当作辞第　牛宏传五九纷竞遂至不成监本九讹鬼按魏书礼志初世宗永平延昌中欲建明堂而议者或云五室或云九室频属年饥遂寝至是复议之诏从五室及元议执政遂改营九室值世乱不成宗庙之礼迄无所设是五九纷竞也今校改　樊子葢传又收合降贼入豆子■〈卤亢〉讨格谦擒之以状闻奏帝恶其威名递追入朝贼由是复盛按此格谦己为杨义臣所擒而王充传又载厌次人格谦为盗数年兵十余万在豆子■〈卤亢〉中充帅师破斩之威震羣贼云云同一格谦在豆子■〈卤亢〉中两传所载互异讵因杨义臣破追八朝格谦乘间逸去贼由是复监后为王充破斩耶原本■〈卤亢〉讹■〈卤亢〉按水经注胶水北历土山山悉盐坊笺曰坑当作■〈卤亢〉或讹作■〈卤冘〉省作坑又作■〈酉亢〉并非　外戚高祖外家吕氏传有男子吕永吉自称有姑字若桃为杨讳妻监本讳讹广按高祖外家吕氏若桃即高祖之母高祖之父讳忠高祖讳坚炀帝讳广当作为杨忠妻原其所以讹者旧本必系讳字而本书惟晋王广屡见广字多作讳字后人改讳字为广字遂并此讳字亦改为广字而不觉其大谬也此本隋朝奏牍应从旧本作讳字今校改南史齐高帝纪冬十二月戊戌以司空褚彦回为司徒按上文云春正月戊戌朔大赦以司空褚彦回为司徒此不当重出殆因戊戌日相同而误　梁武帝纪乙丑益州刺史邓元起克成都监本丑讹巳今据梁书上文为一巳尚书右仆射范云卒下文为壬申断诸郡县献奉二宫句改正　夏四月庚午羣臣以钱一亿万奉赎监本午讹寅上文云三月庚子幸同泰寺乙巳升殿讲经下文云戊寅百辟表请丁亥御辇还宫凡四十七日计乙巳后戊寅前不应有庚寅再查是年正月己亥朔则庚子乙巳为三月初旬戊寅丁亥为四月中旬末而庚午至戊寅距八日葢庚午赎身既已默许戊寅奉表三请三答又迟九日丁亥回宫其为午字无疑　敬帝纪十一月庚辰齐安州刺史翟子崇楚州刺史柳达摩按本书下掌陈武帝纪作楚州刺史刘仕荣淮州刺史柳达摩据此则脱去刘仕荣淮州刺史七字　武帝纪甲子广州言仙人见于罗浮山寺小石桥按上云正月丁酉下云二月辛酉则此二十六日内当是庚子或壬子此作甲子误也若陈书作甲午则更误矣　檀韶传以桓元功封邑邱县侯按以字下应有平字邑应从宋书作巴　齐宗室南丰伯赤斧子颖冑传颖冑使别驾宗史撰定礼仪按史应作夬蜼梁书宗夬本传未载此事而云故领军将军萧颖冑深相委仗每事谘焉其为夬无疑也　李安人等传论报骂之义理则宜然台辅之冀其何爽也按报骂二字不可解本传意望台鼎心常郁怏及酒后启帝因致疏退一段梁书不载所谓报吗者或指此然必有讹字　陈宗室诸王始兴王叔陵传叔陵有部下兵生在新林监本林作安殆因新安王伯固而讹上文云放东城囚以充战士又遣人往新林追所部兵马则为林字之误无疑矣
　　北史魏太武帝纪初造新字千余字监本字作宇葢以上文营造万焘宫永安安乐二殿临望观九华堂而讹也据魏书改　孝文帝纪丁亥宋人来聘监本丁作乙魏书同今按上文云九月辛巳车驾还宫下文云己亥诏囚死不得暴露则此十九日内定应作丁亥　东魏孝静帝纪癸酉还宫二月壬申按上文春正月壬戌朔则二月安得有壬申此必有误　周武帝纪己卯军次并州按己卯当系己未之误以上文十二月戊申计之则戊申距丁丑巳为匝月安得复有己卯　崔浩传赐浩妾各一人按魏书叙崔浩事本与周澹并书故云赐浩澹妾各一人今删去周澹乃仍用各字则谬　陆俟传弟丽按丽俟之子馥之弟今叙于馥五世从孙融之后而云弟丽则误甚矣　高德正传以愔从令德正居守按齐书作以愔居守与此异观下文云自请赴邺与愔言则愔实在邺居守而此处为讹矣　郑译传译祖文宽据上文琼子道邕道邕子译下文琼弟俨俨子文宽则文宽乃译从父也祖字误　琼弟俨各本琼俱讹璹按以上下文考之璹为道邕之孙道邕为祖珍之子祖珍既以弟俨重赠而此以俨为璹弟直误以从曾祖为兄弟行矣今校改　刑邵传愔与魏元又及邵请置学按下文邵之所奏魏书作李崇所上此何以移于邵传　李崇传惟长乐公两手持绢二十匹而出按魏书宣武灵皇后传此事系长乐公主非长乐公也葢脱主字　隋来护儿传又与蒲山公李宽讨平黟歙道党汪文进监本蒲作浦按隋之封爵有蒲州蒲城蒲山等号此处浦山葢蒲山之讹也今据隋书改　真腊传娶妻者惟送女人女择日遣媒人迎妇按冯梦祯云女人女三字定有讹今考隋书乃衣一具三字之误也
　　皇朝通志卷一百九
　　●皇朝通志卷一百十
　　校雠略六 
　　○校雠略六 
　　武英殿校刊二十二史考证 【旧唐书至元史共一百三十六条】  
　　△武英殿校刊二十二史考证 【旧唐书至元史共一百三十六条】  
　　旧唐书 
　　唐书 
　　五代史 
　　宋史 
　　辽史 
　　金史 
　　元史 
　　 旧唐书 
　　旧唐书则天纪长安三年七月杀右金吾卫大将军唐休璟按新书七月庚戌休璟自凉州都督召为夏官尚书同平章事考之本传无被杀之事亦未尝为金吾大将军显有讹阙　元宗纪先天二年七月李令问殿中监实封三百户按李靖传令问迁殿中少监封宋国公实封五百户此有脱误　开元二十一年九月封皇子溢为济王按此已见十三年三月此属重出　开元二十七年十二月是岁葢嘉运大破突厥施之众擒其王送于京师按七月已书此系重出　天宝十三载春正月安庆绪献俘于行在按纲目十三载正月安禄山入朝禄山本传十三载正月谒于华清宫则献俘者乃禄山非庆绪也　上元二年九月制自今已后朕号惟称皇帝其年号但称元年去上元之号其以今按其以今三字下阙以十一月建子为岁首诏及十二月建丑并明年宝应二年建寅月事　大厯四年秋七月以沣州刺史崔瓘为潭州刺史湖南团练观察使按本文下自湖南凤翔移镇盩厔至以京西兵马使李忠臣为凤翔尹代皇甫温移镇陜州共三十三行皆大厯五年事误入于此今校改　大厯八年李栖筠弹吏部侍郎徐 【阙】 按本文下应接丁卯幽州节度使朱泚加检校户部尚书至戊子诏京官五品以上各言封事共二十三行向俱误入九年而朱泚加检校户部尚书一行又复错乱于中今校改　大厯十四年闰月以寿州刺史杜亚为江西观察使按大厯十二年亚已为江西观察使本传德宗立入朝此应是代亚者考张镒传德宗即位由寿州刺史迁江西则此当是张镒也　二年十一月诏恒州刺史袭高丽朝鲜郡王李惟岳按此削惟岳官爵诏也惟岳封陇西郡王此高丽朝鲜四字应误　宪宗本纪元和二年后脱三年正月至三月事　元和十二年九月以御史中丞为京尹脱人名　穆宗本纪十一月以李翱为华州刺史按是年六月翱已贬朗州考李宗闵传当为宗闵父■〈曾羽〉　敬宗本纪开成三年十月以高霞寓为夏绥银宥节度使按高霞寓以宝厯二年四月卒此误　懿宗本纪咸通十年正月蒋伸罢知政事案伸二年九月罢政此系错简　哀帝本纪二年十月削夺荆南留后赵匡凝官爵案前八月巳书此系重出　礼仪志历考前规宗祀明堂必配五郊预入明堂自缘从祀案唐文粹及英华必配下脱去上帝而伏羲五代本配凡九字自五精之神五星所奉矣按下应接以是其是人主之象云云原本以字讹以下误按其又以五方五帝五官从祀云云共误二千三百余字今校改　中宗诏运旧邦维新按文粹二语下有睿宗继明天下归仁二句上文自高祖太宗而下历叙功德不应独遗睿宗明系阙畧　祭法称王立七庙一坛之庙而七按文苑英华一坛下脱二墠王制云天子七庙三昭三穆与太祖凡十六字　历志没日法一千七百云云按此文旧本错列于前文土王日之下今改正　检律候术气日按术字应在气日下旧本于二十四气之律候日晷错综混杂又如永盈虚等术及推月行与黄道差数大衍步五星术行数参差不齐又多脱漏今据新书校改　舆服志称引周礼舆服志按舆服志起于后汉周礼无之误也　经籍志经录五百七十五部六千二百四十一卷按今止五百七十一部六千二百二卷史录八百四十四部一万七千九百四十六卷今按止七百七十三部一万五千七百五十一卷子录七百五十三部一万五千三百三十七卷今按止七百四十九部一万四千八百三十一卷集录八百九十部一万二千二十八卷今按止八百七十九部一万一千八百七十五卷其中分类子目亦多不符撰人姓名每与新书互异如毛诗驳王伯兴撰新书作王墓丧服要难赵成仇祈问答新书作远祈至以韩诗翼要为卜商撰则尤讹谬之甚者也　后纪传虢男裴征尚代宗女延安公主按肃宗女郜国公主下嫁裴征此误作代宗而延安又穆宗女也一语中凡有三误睿真皇后沈氏后父易直易宜子介福介福子士衡按易宜子乃易直父介福子乃介福父新书中甚明　王雄诞传高祖闻伏威据有吴楚遣使谕之雄诞率众讨之遣使谕之下有阙文应脱去伏威遣公佑数语　长平王叔良传武德元年师镇泾州以御薛举按纲目是御仁果非御举也时举已先卒矣　萧瑀传瑀薨高祖为之举哀按瑀薨在贞观二十一年高祖安得为之举哀　房元龄传祖雄字子绎褐州主簿按隋书房彦谦传父能释褐州簿不载其字新书辛相世系表字子彪据此子字下阙彪字而绎乃释字之误也　刘世让传高祖无可任者按高祖下有脱文　陆象先传象先四代孙太和四年释褐参军文学四代孙不详其名系阙文　苏瓌传父朂贞观中台州刺史按瓌从父兄干父名朂瓌父不应亦名朂新书本传不书宰相世系表名亶宜以新书表为是　宗楚客传武三思引楚客为兵部尚书同中书门下三品按新书楚客拜同中书门下三品巳在诛三思后本纪亦同　娄师德传万岁登封元年转左肃政御史大夫按万岁登封即万岁通天也在证圣后下文复书证圣元年明倒置矣新书无万岁登封元年句此应是衍文　韦奏传使三纲叙十等减若者善善明恶恶着也按十等二字下有阙文　阿史那社尒传苏尼失者启民可汗之母弟社尒叔祖也其父始毕可汗按始毕启民子苏尼失兄子也云其父误　李光弼传怀州平以功进爵临淮郡王按封王在宝应元年此临淮郡公非王也　严武传上皇诰以剑两川合为一道按方镇表是代宗广德二年非上皇诰也　杨绾传进士加文明经加阙按新书选举者进士加杂文明经填帖今补　杨朝晟传按一百四十四卷复立杨朝晟传显系重复惟传中年月小有不同　班宏传故参得罪宏颇有力焉按上下俱有阙文　李晟传愿闻变登子城悬缒而下由水窻而出按张孝忠传当是由水窦而出讹误显然　裴延龄传请于右藏库分置季库月库给纳诸司钱物按新书帛以素出以色人者为月库月库讹月给今改正　窦参传县人曹芬凶暴醉殴其女弟族人救之不得遂投并死参补理众官请俟免丧参曰以丧延罪是杀父不坐也按新书作父救不止恚赴并死是族人乃其父之讹今改正　程日华传李宝臣吞削藩邻有恒冀深赵易定沧德等八州按宝臣传时有恒定易赵深冀六州之地后又得沧州以七州自给又按阳惠元传与宝臣传同俱无德州则八州为七州之讹德字衍文也　阳惠元传李正己有淄青济海登莱沂密德曹濮徐衮郓十五州之地按淄青至兖郓仅十四州考通鉴李正己先有淄青齐海登莱沂密德棣十州及李灵曜之乱又得曹濮徐兖郓五州据此则德字下当脱一棣字济字当是齐字之误今改正　李吉甫传裴垍为仆射判度支按垍未尝为仆射判度支新书作裴均　蕲王缉传咸通八年封按新书缉以是年薨非始封也　陈王成美传第十九男俨宣城郡王按新书宗室表俨为元宗子陈王珪之子与此不合　李蔚传拜太常卿寻以本官同平章事加中书侍郎与卢携郑畋同辅政按此数语当在下文干符四年上　索元礼传枷研楔总按通鉴作楔毂其首而加楔也总字讹今改正　祝钦明传后无祭天之事按上下文不接疑是错简　王澣传澣新书作翰按与齐澣传连属明是传写之讹当从新书　西突厥传木杆与沙钵畧可汗有隙按新书乃是木杆之子大逻便也此误　回纥传吐蕃征求无厌按新书作回纥下文言北庭之人既苦回纥乃举城降则吐蕃二字误也今改正　天竺国传仍求有及名其军按新书作丐名其军有及二字衍　黄巢传鄜延拓拔思恭之师屯武功按新书鄜延李孝昌夏州拓拔思恭是鄜延下脱李孝昌夏州五字
　　 唐书 
　　唐书高祖纪武德六年四月封子元璹为蜀王按高祖诸王传汉王元轨是年封蜀王璹当是轨字之讹　则天纪长安元年十一月武三思罢按三思久视元年正月巳书罢此复出　礼乐志内命妇采桑位于坛下按此下通典有当御位东北南向西上外命妇采桑位于坛下数句此脱载　艺文志李喜汉书辨惑三十卷按旧书作李善善本传亦载所著辨惑三十卷此志作喜误后载李善辨惑一十卷系重出卷数亦误　宰相表神功元年八月三思检校圣历元年八月复书神功元年八月钦望为文昌右相圣历二年复书圣历元年二月钦望罢久视元年二月复书开元二年正月怀慎检校黄门监三年正月复书皆重出而先书误也　宰相世系表按世系表大端纰戾官爵谥号或书或否或丞尉而不遗或卿贰而反缺或书其兄弟之官或备书其褒赠之职更或其生平所履历及曾未尝居是官者庞杂淆乱不可究诘以表序昭穆此非所重故不详载　王玙传干元三年拜蒲同绛等州节度使俄以中书侍郎为刑部尚书七月出为蒲同綘等州节度使非自蒲州入相也传中显讹又云玙曾孙搏别传考搏实附传未尝专立传　李回传徒抚州长史卒按旧书回贬抚州再入朝为兵部尚书后出成都尹剑南西川节度卒据此非卒于长史也　李逢吉传父颜按旧书作祖颜父归期宰相表与旧书同此传误　田頵传侯王守方以奉天子譬百川不朝于海虽狂奔澶漫终为涸土按天子下有阙文　张琇传同官人同蹄智寿按同蹄二字不可解当从旧书作周智寿　阿史那泥孰传始归国妻以宗女赐名忠按泥孰与忠本二人忠别有传附社■〈忝，去二〉新书思摩传阿史那忠为左贤王泥孰为右贤王是明以忠与泥孰为二人矣　李忠臣传以忠臣为汝蔡六州节度使按方镇表淮南西道节度使于上元二年增领陈郑等九州岛徒治安州号淮西十六州无所谓六州也六字上当脱十字旧书作十一州则以六为一也
　　 五代史 
　　五代史刘鋹传十二月平韶州按上文己书平韶州又平桂州此复云平韶州当必有误　周行逢传夫人严氏按宋通鉴作邓氏　吴越世家自镠世常重敛其民以事奢侈至鸡鱼卵谷必家至而日取按吴越备史载镠节俭衣衾用油布常膳惟瓷漆器又钱易家话称镠公宴不贰羹胾衣必三澣然后易通鉴考异谓镠起于贫贱知民疾苦必不至穷极侈靡也与此所载异
　　 宋史 
　　宋史天文志主御羣灵轨万礼图据隋志轨作执此误　一曰铁锧晋志作鈇锧此误铁　朔而明见东方曰仄朏匿则政缓汉志作仄匿此文误倒朏字于匿上　见于舆见按下见字乃鬼字之讹　丁巳星出左史东史当作更字形相似而讹　五行志谏讥大夫程松讥乃议字之讹　律历志后魏延光三年按延光乃后汉安帝年号汉误作魏　然则魏曹王制律据魏志曹王乃迤玉之讹　地里志淮安五河注沱漴监本讹作驰崇今改正　信州戈阳注康定复置监本置讹废今改　礼志东偏门曰迎禧据通考迎禧上脱曰承和西偏门六字　以铜为文鹿或羣邪象据通考羣为辟字之误　惟演引本朝孝明懿德祔太祖故事按懿德乃太宗后应据通考作孝章　乐志饮福禧安据通考禧乃礼字之误　舆服志金涂银铁胎杆鞫四按本志有银里铁锔与通考同此鞫字系锔之讹　金涂铜手把叶段拓叉二金涂铜叉头施泥行马二两叉字监本讹又今据通考改正　康定元年监本作三年按康定止有元年今改　选举志元宗初以省试春浅天尚寒据通考元应作光　充养士费监本充讹兑今改正　职官志国朝以秩高罕除监本秩讹秋今改　自绍兴二十年蔡熺始据通鉴蔡乃秦字之讹二十年应作十八年　惟太常大厘不并诏太常少卿一员监本不并诏讹不能绍乞据本志及通考改　直超韩本等正官按通考韩乃转字之讹　食货志管当一员按职官无管当之名应据通考作管勾　江南之南安按南安宋属江西讹作江南　蒲孟阙等按阙系闵字之讹　古渭边砦监本渭讹谓今改　兵志骑射注陕华陈泾鄜按陈隶京西应依建隆注作秦　衙队注陕按陕字当依建隆之制作峡　防秋以八月十五日止防春以正月十五日止按通考两止字俱作上此误　艺文志契丹官仪及碧云霞附按梅尧臣作碧云騢霞字误　刘子三卷注刘书撰按通志乃刘勰撰此书字误　薛段成式集七卷按薛字衍　鲁元机诗集一卷按鲁乃鱼字之讹　宰辅表大中祥符九年王增张知白并除参知政事据通鉴九年下脱九月二字并脱载陈彭年免拜　天禧九年按南本载二月陈彭年卒此脱　吕夷简判陜州按陜乃澶字之误　元丰三年据通鉴此表第四格脱载九月薛向罢　元丰五年据通鉴脱载吕公着罢　宝佑四年十二月庚申按此下阙载蔡抗罢事　世系表令赫下子纶按监本脱字纶二字今照南本增　符彦卿传建隆四年按建隆止有三年此云四年误　王延德传再迁供奉官会高昌国遣使朝贡遣延德使焉按此卷中有两王延德宋史新编亦两人类叙今考宋会要使高昌为供奉于延德则此王字或于之讹也　王随传迁礼部侍郎监本迁讹选今改　吕夷简传子公弼拔轴法监本轴作转今从阁本及南本改　王珪传恕又诱教高遵裕子士京上奏南北本俱作道裕今从宋通鉴及东都事畧改　范仲淹传子纯礼张来除起居舍人按东都事畧来作耒南北本俱误　韩维传今体制终毕体字应从东都事畧作礼　赵抃传在虔与成都南北本虔俱作处今从东都事畧改虔　钱惟演传易孙景谌且委以戎泸蛮事监本委讹以从南本改正　张方平传何名轻举监本名讹多今改　胡宿传从字宗愈殿内卒南北本俱讹殿为修今据东都事畧改
　　 辽史 
　　辽史地理志宛平县本晋幽都县按清类天文分野之里唐建中初立燕都县石晋割地赂辽辽改幽都县统和中改宛平此误作本晋幽都县且统和二十三年讹作开泰元年　义宗传以庄宋后夏氏妻之按五代会要庄宗昭容夏氏封虢国夫人据此则后字有误　萧思温传周主北侵与其将傅元卿李崇进等分道并进据通鉴崇进乃重进之讹　耶律资忠传四年再使高丽按圣宗本纪资忠再使为开泰三年此传讹三年为四年　王鼎传清宁五年握进士第据道宗本纪为清宁八年此误　萧翰传委事于李从敏经趍行在据资治通鉴从敏为从益之讹　西夏纪定难军节度使李继奉来附按继奉未尝附奏丹葢继迁之误
　　 金史 
　　金史熙宗本纪天眷三年宋将岳飞张俊韩世忠率众渡江据续通鉴本末补此遗杨沂中而误举韩世忠　天文志左右有珥上有背气两重旧本讹背为皆今改正　历志覆减之余为内分旧本讹作为内外今从南本改正　合差日顺加退减顺字下监本衍一在字今删　顺在盈历以差日差度加之监本脱顺在二字今增又后文旁注其顺退所在盈缩顺讹为颢今改　依仿刘曜时孔挺晁崇之法按朱志沈括议本作孔定此误作挻　五行志邢洛深冀按洛当作洺地与邢冀相连洛洺字形相似而误耳　宗端修传章宗避睿宗讳改宗氏为姬氏按中州集传乃卫绍王避世宗父讳改宗为姬与此互异
　　 元史 
　　元史太祖本纪岁癸丑按上文壬戌下文甲子丑应是亥　英宗本纪十月甲午太自经天以上文甲子推之应作丙午甲午误也　地理志丑三年复置按丑字南北本俱同今据大宁县志改作廿　苏布台传按一百廿一卷巳载苏布台传虽与此传详略不同而实则一人系重出　奇都尔传按从子呼喇珠已附传于此而一百三十三卷又有呼喇珠传事实皆同后传重出　哈噶斯传按阿都齐事实巳附载此传而一百三十五卷又复立传后系重出
　　皇朝通志卷一百十
　　●皇朝通志卷一百十一
　　校雠略七 
　　○校雠略七 
　　钦定四库全书提要校正书籍 【经部史部共六十七条】  
　　△钦定四库全书提要校正书籍 【经部史部共六十七条】
  </div>
  <div class="pagination">
   <a href="清朝通志_page105.html">
    上一页
   </a>
   <span>
    ...
   </span>
   <a href="清朝通志_page101.html">
    101
   </a>
   <a href="清朝通志_page102.html">
    102
   </a>
   <a href="清朝通志_page103.html">
    103
   </a>
   <a href="清朝通志_page104.html">
    104
   </a>
   <a href="清朝通志_page105.html">
    105
   </a>
   <span class="current-page">
    106
   </span>
   <a href="清朝通志_page107.html">
    107
   </a>
   <a href="清朝通志_page108.html">
    108
   </a>
   <a href="清朝通志_page109.html">
    109
   </a>
   <a href="清朝通志_page110.html">
    110
   </a>
   <a href="清朝通志_page111.html">
    111
   </a>
   <span>
    ...
   </span>
   <a href="清朝通志_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
