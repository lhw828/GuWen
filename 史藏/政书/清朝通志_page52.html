<!DOCTYPE html>
<html>
 <head>
  <meta charset="utf-8"/>
  <title>
   清朝通志 - 第 52 页/共 121 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通志 - 第 52 页/共 121 页
  </h1>
  <div class="content">
   乾隆八年既移奉圣祖仁皇帝御容于安佑宫而恩佑寺则惟奉佛像自丁酉岁冬敬建恩慕寺于畅春园仰志慈恩亦惟供奉佛像以申瞻礼之忱恭遇孝圣宪皇后圣诞令辰及除夕上元节日大内则诣寿康宫宝座前行礼室畅春园之长春仙馆避暑山庄之松鹤斋为孝圣宪皇后旧御寝宫恩慕寺为荐福重地亦惟恭诣宝座前行礼不复供奉神御伏读戊戌年御制正月十四日作诗注云礼缘义起予惟恪奉前规不敢稍有过不及如寿皇殿向奉皇祖皇考御容而皇祖妣皇妣御容惟于除夕元旦同列祖列后神御敬奉瞻拜至圆明园之安佑宫则祇奉皇祖皇考御容未及列后惟养心殿及圆明园之东佛堂皇考时曾恭奉孝恭仁皇后神位因亦遵奉圣母神位至寿康宫虽尊奉慈闱颐庆年久但其地宜留为万万年奉养东朝所居奕禩所当敬守于此安奉圣母御容神位何以示垂贻久远之图是以不敢轻率议加以协旧典又读御制恩慕寺瞻礼诗注云畅春园与寿康宫相同均宜留为万万年尊养东朝之所若于此恭奉圣母神位御容何以垂贻久远且皇祖神御今移奉于御园之安佑宫而恩佑寺则惟奉佛像兹恩慕寺亦遵此以报慈恩仰见圣人定制酌中立极诚孝之隆礼文之节无或过无或不及洵垂示万年之盛轨矣
　　功臣配享
　　崇德元年四月追封礼敦巴图鲁为武功郡王配享庙庭王妃并配同日追封费英东为直义公额亦都为宏毅公并入配享
　　顺治元年以武勋王扬古利配享九年六月追谥功臣图尔格为忠义公图赖为昭勋公配享庙庭十一年三月以多罗慧哲郡王额尔衮多罗宣献郡王界堪多罗通达郡王雅尔哈齐配享庙庭王妃并配
　　雍正二年正月以大学士一等公谥文襄图海配享庙庭八年五月以和硕怡贤亲王胤祥配享
　　（臣）等谨按是月奉谕旨凡告庙典礼所关有书王名之处仍用原名今于王配食列祖之巨典遵书原名
　　九年追加武勋王扬古利为英诚公直义公费英东为信勇公忠义公图尔格为果毅公昭勋公图赖为雄勇公文襄公图海为忠达公神牌增书追封之号惟武勋王扬古利仍书王爵
　　乾隆十年以大学士鄂尔泰配享庙庭十五年以定方左副将军固伦额驸喀尔喀札萨克和硕超勇襄亲王策凌配享庙庭二十年以致仕大学士张廷玉配享庙庭时飨太庙展前殿两庑配飨神座东通达郡王次武功郡王武功郡王妃次慧哲郡王慧哲郡王妃次宣献郡王宣献郡王妃次怡贤亲王均西向西信勇公费英东次宏毅公额亦都次武勋王扬古利次果毅公图尔格次雄勇公图赖次忠达公大学士图海次超勇襄亲王策凌次襄勤伯鄂尔泰次大学士张廷玉均东向以北为上四十三年正月奉旨礼亲王代善睿亲王多尔衮郑亲王济尔哈朗豫亲王多铎克勤郡王岳托各还勋号配享庙庭寻议定东庑叙次礼亲王在宣献郡王之下睿亲王等以次叙列是年奉旨超勇亲王额驸策凌移于东庑怡贤亲王之次
　　皇朝通志卷三十九
　　●皇朝通志卷四十 
　　礼略五 
　　○礼略五 
　　吉礼五 
　　△吉礼五 
　　上陵
　　（臣）等谨按郑志上陵一门载于吉礼之次以事系祭祀与山陵之典有别也我皇朝尊祖敬宗典章详审超轶往代谒陵大礼宪古准今尤为隆备谨述巨典载于篇中以彰圣朝诚孝之上仪焉肇祖原皇帝兴祖直皇帝景祖翼皇帝显祖宣皇帝陵曰永陵原皇后直皇后翼皇后宣皇后各合葬在兴京西北十里启运山
　　（臣）等谨按肇祖原皇帝兴祖直皇帝景祖翼皇帝显祖宣皇帝陵旧在兴京共一山天命九年建都东京奉移景祖显祖陵于辽阳顺治九年奉移景祖显祖陵仍祔于兴京祖陵称四祖陵十六年尊为永陵云太祖高皇帝陵曰福陵孝慈高皇后合葬在盛京城东北二十里天柱山太宗文皇帝陵曰昭陵孝端文皇后合葬在盛京城西十里隆业山孝庄文皇后陵曰昭西陵在遵化州昌瑞山孝陵之南世祖章皇帝陵曰孝陵孝康章皇后合葬端敬皇后祔葬在遵化州西北七十里昌瑞山孝惠章皇后陵曰孝东陵在孝陵之东圣祖仁皇帝陵曰景陵孝诚仁皇后孝昭仁皇后孝懿仁皇后孝恭仁皇后合葬敬敏皇贵妃从葬在孝东陵之东世宗宪皇帝陵曰泰陵孝敬宪皇后合葬敦肃皇贵妃从葬在易州西三十里永宁山孝圣宪皇后陵曰泰东陵在泰陵之东孝贤皇后陵慧贤皇贵妃哲悯皇贵妃淑嘉皇贵妃从葬在遵化州昌瑞山孝陵之西
　　天聪六年十二月太宗文皇帝率诸贝勒大臣诣太祖陵行时享礼八年十二月上率诸贝勒大臣诣太祖陵行礼十年三月清明节上率诸贝勒大臣亲祭太祖山陵崇德元年四月以营建太庙遣官捧祝文祭告太祖山陵时定岁除日清明日祭陵用牛一遣守陵官行礼东京陵用牛二遣宗室觉罗大臣行礼福陵用牛一羊二遣大臣一人行礼忌辰孟秋望日万寿圣节点香烛献酒果均遣大臣一人奠帛读祝行礼每月朔望致祭用牛一不读祝奠帛遣守陵官行礼四年四月以征明大捷祭告福陵上亲诣行礼
　　顺治元年七月以中原平定迁都于燕遣官告祭福陵二年正月定万寿节应遣官祭福陵昭陵止上香烛供酒果不读祝八年六月定诸陵祭典四祖陵于冬至岁暮清明中元十月朔俱遣宗室觉罗大臣致祭每月朔望献熟羊一令守陵章京致祭祭福陵昭陵上躬往自左门入若遣官自右门入祭文祭品悉由中门入除清明中元岁暮照常致祭外每岁十月朔冬至亦各致祭一次凡和硕亲王以下文武三品官以上或专往盛京或道过俱先谒福陵昭陵于二门外行三跪九叩礼及还辞陵礼如前十一年九月遣辅国公班布尔善等恭代祭福陵昭陵十五年十二月礼部议凡官员有以他事赴盛京者三品以上官于皇陵城门外行礼遇祭祀日二品以上大臣许入门同守陵各臣侍班从之十七年派宗室觉罗数人居盛京每祭陵日令其行礼
　　康熙二年十一月礼部题福陵昭陵孝陵四季大祭恭奉神牌安设宝座致祭至圣诞忌辰十月朔望祭祀既无祝帛应不必帛应不必恭移神牌揭幔祭献从之八年停止宗室觉罗居住盛京每年四陵四时大祭遣多罗贝勒以下奉国将军觉罗男爵以上前往致祭九年八月圣祖仁皇帝奉太皇太后皇太后启行恭谒孝陵至日行祗谒礼次日上诣隆恩殿大祭又次日诣宝城前致祭
　　（臣）等谨案康熙九年以后圣祖仁皇帝恭谒孝陵二十七年以后恭谒孝庄文皇后暂安奉殿皆岁或一行或至再至三兹惟谨载历年以来礼仪初定或一事特举者余年不及备叙至世宗宪皇帝恭谒昭西陵孝陵孝东陵景陵皇上恭谒昭西陵孝陵孝东陵景陵泰陵泰东陵圣圣相承觐扬光烈至孝肫诚礼文赅洽不能尽述敬从前例约着于编
　　十年九月圣祖仁皇帝谒盛京恭谒福陵昭陵启行前一日上躬诣太庙行祗告礼次日启銮设骑驾卤簿不作乐至日恭谒福陵行礼毕随恭谒昭陵行礼次日恭谒福陵昭陵隆恩殿行大飨礼又次日于福陵昭陵隆恩殿前设黄幄焚楮帛行读文致祭礼先期遣王暨内大臣前诣永陵致祭祭福陵昭陵时诸妃园寝亦照常致祭诸亲王功臣墓各遣大臣奠酒及回銮率王以下各官恭诣福陵昭陵行告成礼圣驾回銮设仪仗作乐经过地方官咸朝服跪迎圣祖仁皇帝往返均诣孝陵祭酒行礼至京日恭诣太庙行祗告礼毕还宫次日王以下文武各官进表庆贺颁诏天下十五年定陵寝祭品祭仪详见大清会典二十年三月奉移仁孝皇后孝昭皇后梓宫安葬上谒孝陵行礼次至仁孝皇后孝昭皇后陵命皇子等行礼奠酒自是年始圣驾谒孝陵毕次至皇后陵奠酒仪并同十一月上以云南报捷恭谒孝陵行礼次日行大祭礼二十一年二月上以云南底定亲诣永陵福陵昭陵告祭行礼启行前一日祗告奉先殿过遵化州亲诣孝陵奠酒三月恭谒福陵昭陵仪与康熙十年同驾至兴京展谒永陵次日行大飨礼仪与福陵昭陵同四月以回銮恭诣福陵昭陵奠酒五月至遵化州复诣孝陵奠酒圣驾回京祗告奉先殿其王以下文武各官行礼奉旨停止二十七年奉移太皇太后梓宫于暂安奉殿五月上谒暂安奉殿行礼奠酒次谒孝陵行礼次至仁孝皇后孝昭皇后陵奠酒自是年始圣驾谒暂安奉殿次谒孝陵仪并同二十八年十月奉安孝懿皇后梓宫于陵寝上诣暂安奉殿孝陵奠酒又至仁孝皇后孝昭皇后孝懿皇后陵举哀三十六年十月奉谕暂安奉殿非系山陵地方既近嗣后凡忌辰致祭着照四时大飨礼行三十七年七月上以亲征平定噶尔丹恭奉皇太后诣盛京谒陵告祭启銮出古北口经蒙古诸部落至松花江及吉林乌拉之地九月至兴京展谒永陵行礼至盛京展谒福陵昭陵次日大祭仪并与二十一年同回銮入山海关十一月谒暂安奉殿孝陵奠酒礼成回京六十年正月上以御极六十年大庆命皇四子和硕雍亲王 【　　　世宗宪皇帝庙讳】 皇十二子固山贝子允祹世子弘晟恭代祭告永陵昭陵福陵二月恭谒暂安奉殿孝陵孝东陵行礼次至仁孝皇后孝昭皇后孝懿皇后陵奠酒次日行大祭礼
　　雍正元年四月世宗宪皇帝恭谒暂安奉殿孝陵孝东陵行礼次诣仁孝皇后孝昭皇后孝懿皇后陵行礼是日奉安圣祖仁皇帝梓宫于景陵飨殿八月上恭谒暂安奉殿孝陵孝东陵行礼景陵飨殿行礼三年二月恭移孝庄文皇后梓宫安奉于昭西陵享殿遣官致祭十一月上恭谒昭西陵孝陵孝东陵景陵行礼嗣是谒陵礼仪并同四年十一月谕逢圣祖仁皇帝每年忌辰遵照周年例举行十三年十月更定列祖列后忌辰致祭陵寝仪王大臣遵旨议奏各陵寝四时大祭牲用太牢献帛爵读祝文致祭于隆恩殿具朝服行礼与各陵忌辰祭祀之礼不同嗣后恭遇列祖列后忌辰致祭陵寝均照四时大祭礼举行从之
　　乾隆元年正月皇上恭谒昭西陵孝陵孝东陵景陵行礼奠酒举哀并命修葺山陵庙貌永陵福陵昭陵殿字一体修缮二月特遣宗室将军六人往驻盛京给以田庐永远承奉三陵祭祀二年十月以修理陵寝工竣恭谒昭西陵孝陵孝东陵景陵行礼次日遣官致祭上亲诣景陵行礼三年二月上以清明节恭诣泰陵展谒行礼是日驾未至碑亭即降辇恸哭步入隆恩门至宝城前行礼奠酒哀恸良久次日躬祭泰陵未至碑亭即下辇步八隆恩门至隆恩殿行礼毕复诣宝城前奠酒举哀嗣后圣驾谒陵祭陵仪并局八年七月上奉皇太后驾往盛京恭谒祖陵启行前一日亲诣奉先殿祗告九月驾至兴京恭谒永陵次日行大飨礼仪与康熙二十一年同驾至盛京恭谒福陵次日行飨礼仪与康熙十年同礼毕即往谒昭陵仪与谒福陵同礼成乃亲临功臣之墓遣官往祭长白山北镇医无闾山及辽太祖陵回銮次日皇上亲诣奉先殿告祭越二日礼部奏请行庆贺礼仪与三大节朝贺同十四年三月以金川平定上恭谒昭西陵孝陵孝东陵景陵行礼次诣泰陵行礼十七年十月奉安孝贤皇后梓宫于陵寝嗣是圣驾恭谒昭西陵孝陵孝东陵景陵礼毕至孝贤皇后陵奠酒仪并同十九年七月上奉皇太后自避暑山庄启行驾往盛京恭谒祖陵礼仪均与乾隆八年同是年议准展谒祖陵之日皇上素服行礼大祭日皇上礼服陪祀及执事大臣咸朝服二十年五月以平定准噶尔遣皇子代行祭告山陵二十五年二月以回部平定恭谒昭西陵孝陵孝东陵景陵行礼次诣泰陵行礼盛京三陵遣亲王前往恭代行礼四十一年三月以金川平定恭谒昭西陵孝陵孝东陵景陵行礼毕次诣泰陵行礼四十二年三月奉安孝圣宪皇后梓宫于泰东陵恭奉神位升祔太庙礼毕皇上恭谒泰东陵恸哭行礼如谒泰陵之仪四十三年七月上三诣盛京恭谒祖陵如十九年之仪四十八年八月上四诣盛京恭谒祖陵如四十三年之仪凡皇帝恭谒祖陵仪岁清明中元冬至除夕列圣列后忌辰及国有大庆大飨仪朔望谒奠仪及因事遣官祗告仪皆具载大清通礼
　　五祀
　　（臣）等谨案郑志载天子七祀一门本诸周制王为羣姓立七祀曰司命曰中溜曰国门曰国行曰泰厉曰户曰灶洎乎汉晋以后惟祭五祀唐开元礼有祭七祀之仪后亦旋罢我朝祀事之隆折衷古今典制大备五祀之礼惟顺治年中行之即于十八年停止盖以太庙阶下合祭即停因并罢其专祀也惟是曾经举行宜存故典谨编次于此以备考
　　顺治八年定制每岁致祭五祀之神礼臣议奏以正月祭司户之神于宫门外道左南向以四月祭司灶之神于大内大庖前中道南向以六月祭中溜之神于文楼前西向以七月祭司门之神于午门前西角楼东向以十月祭司井之神于内府大庖井前南向中溜门二祀太常寺掌之户灶井三祀内务府掌之先是于岁暮合祭是年停止十五年十二月复岁暮合祭五祀之礼十八年正月奉谕旨户灶井神停其祭祀又奉谕中溜门神停其祭祀是岁王大臣奏罢太庙阶下合祭之祀从之
　　历代帝王庙
　　顺治二年三月增定历代帝王庙祀典礼部言三月三日例祭历代帝王请以辽太祖及功臣耶律赫噜金太祖世宗及功臣完颜尼玛哈完颜沃哩布元太祖及功臣穆呼哩巴延明太祖及功臣徐达刘基并宜增祀用彰皇上追崇至意从之是月遣官致祭诸帝王祀以太牢筵各一品俱二十四功臣祀以少牢二位筵共一品俱十自后岁以春秋仲月诹吉遣官致祭着为定兴十四年正月定亲祭历代帝王庙仪二月世祖章皇帝亲祭历代帝王庙六月改定历代帝王庙祀典时台臣奏请以历代守成令主入庙并祭又奏请罢宋臣潘美张浚从祀礼部议覆得旨商中宗高宗周成王康王汉文帝宋仁宗明孝宗俱入庙致祭辽太祖金太祖元太祖原未混一天下不宜与祭着停止
　　康熙元年二月复定历代帝王庙祀典大学士等议覆历代帝王祀典如辽太祖金太祖元太祖俱系开创之君仍宜入庙崇祀至商中宗高宗周成王康王汉文帝宋仁宗明孝宗守成七帝应照会典在各陵庙致祭从之三年诏修历代帝王庙六十年四月诏增定历代帝王庙祀典谕大学士等朕披览史册于前代帝王每加留意书生辈但知识评往事前代帝王虽无过失亦必刻意指摘论列短长全无公是公非朕观历代帝王庙崇祀者每朝不过一二位或庙享其子而不及其父或配享其臣而不及其君皆因书生妄论而定甚未允当况前代帝王曾为天下主后世之人俱分属臣子而可轻肆议论定其崇祀与不崇祀乎今宋明诸儒尚以其宜附孔庙奏请前代帝王既无后裔后之君天下者继其统绪即当崇其祀典朕君临宇内不得不为前人言也朕意以为凡曾在位除无道被弒亡国之主外尽应入庙崇祀尔等公同详议具奏六十一年礼部疏覆上谕大学士等曰此所议应崇祀处皆是但其中尚有宜详细斟酌者从前所定配享功臣大概开国元勋居多如明之徐达不过一草莽武夫刘基系元之进上遭遇成功遂以元勋配享其治安之世辅佐太平有功军国者反不得与配享列是皆未为允当也又如有明天下皆坏于万历泰昌天启三朝愍帝即位未尝不励精图治而所值事势无可如何明之亡非愍帝之咎也愍帝不应与亡国之君同论万历泰昌天启实不应入崇祀之内尔等会同九卿分别确议具奏六十一年十二月礼部遵大行皇帝谕旨议覆历代帝王庙原祀伏羲氏神农氏轩辕氏金天氏高阳氏高辛氏陶唐氏有虞氏夏禹王商汤王周武王汉高祖世祖唐太宗辽太祖宋太祖金太祖世宗元太祖世祖明太祖二十一位今拟增夏启仲康少康杼槐芒泄不降扃廑孔甲皋发商太甲沃丁太康小甲雍己太戊仲丁外壬河亶甲祖乙祖辛沃甲祖丁南庚阳甲盘庚小辛小乙武丁祖庚祖甲廪辛庚丁太丁帝乙周成王康王昭王穆王其王懿王孝王夷王宣王平王桓王庄王僖王惠王襄王顷王匡王定王简王灵王景王悼王敬王元王贞定王考王威烈王安王烈王显王慎靓王汉惠帝文帝景帝武帝昭帝宣帝元帝成帝哀帝明帝章帝和帝殇帝安帝顺帝冲帝桓帝灵帝昭烈帝唐高祖高宗睿宗元宗肃宗代宗德宗顺宗穆宗文宗武宗宣宗懿宗僖宗辽太宗景宗圣宗兴宗道宗宋太宗真宗仁宗英宗神宗哲宗高宗孝宗光宗宁宗理宗度宗端宗金太宗章宗宣宗元太宗定宗宪宗成宗武宗仁宗泰定帝文宗宁宗明太宗仁宗宣宗英宗景宗宪宗孝宗武宗世宗穆宗愍帝几一百四十三位其从祀功臣原祀黄帝臣风后力牧唐虞臣皋陶夔龙伯夷伯益商臣伊尹傅说周臣周公旦召公奭太公望召虎方叔汉臣张良萧何曹参陈平周勃邓禹冯异诸葛亮唐臣房元龄杜如晦李靖郭子仪张廵许远李晟宋臣曹材韩世忠岳飞辽臣耶律赫噜金臣尼玛呤沃哩布元臣穆呼哩巴延明臣徐达刘基三十九人今拟增黄帝臣仓颉商臣仲虺周臣毕公高吕侯仲山甫尹吉甫汉臣刘章魏相丙吉耿盒马援赵云唐臣狄仁杰宋璟姚崇李泌陵贽裴度宋臣吕蒙正李沆冦准王曾范仲淹富弼韩琦文彦博司马光李纲赵鼎文天祥金臣斛罗元臣博果密托克托明臣常遇春李文忠杨士奇杨荣于谦李贤刘大夏凡四十人世宗宪皇帝谕是依议速行十二月增设历代帝王庙碑位遣官致祭
　　雍正二年三月亲祭历代帝王庙七月谕礼部嗣后亲祭时卤簿大驾俱由庙门映壁外行三年九月四年二月五年三月七年二月皆亲祭行礼
　　乾隆元年九月诏追谥明建文皇帝为恭愍惠皇帝入祀历代帝王庙三年九月皇上亲祭历代帝王庙九年二月皇上观祭历代帝王庙二十九年重修历代帝王庙诏改葢黄瓦以崇典礼三月工竣皇上亲诣致祭四十年三月四十八年三月皆亲祭历代帝王庙四十九年七月奉上谕朕周览四库全书内大清通礼一书所列庙祀历代帝王位号乃因旧会典所定有所弗惬于心敬忆皇祖实录有饬议增祀之谕令查取礼部原议红本则系康熙六十一年十一月内具题尔时诸臣不能仰体圣怀详细讨论未免因陋就简我皇祖谕旨以凡帝王曾在位者除无道被弒亡国之王此外尽应入庙即一二年者亦应崇祀煌煌圣训至大至公上自羲轩下至胜国其间圣作明述之君守文继体之主无不馨香妥侑不特书生臆论无能仰喻高深即历代以来升歆议礼未有正大光明若此者也乃会议疏内声明偏安亡弒不入祀典而仍入辽金二朝不入东西晋元魏前后五代未免意有偏向视若仰承圣意而实显与圣训相背朕意若谓南北朝偏安不入正统则辽金得国亦朱奄有中原何以一登一黜适足启后人之訾议即因东西晋前后五朝有因篡得国摈而不列如操丕不得为正统之例殊不知三国时正统在昭烈故虽以陈寿三国志之尊魏抑蜀而本不能夺万世之公评至司马氏篡窃以还南朝神器数易如宋武帝堀起丹徒手移晋祚自不能掩其篡夺之罪其它虽祖宗得国不正而子孙能继绪承休即为守文中主亦不可概从缺略况自汉照烈以至唐高祖统一区夏时之相去三百余年其间英毅之辟节检之主史不绝书又安可置而不论至于后五代如朱温以至郭威或起自寇窃或身为叛臣五十余年更易数姓中华统绪不绝如线然周世宗承藉郭氏余业凭有疆域尚不失为令主此而概不列入则东西晋前后五代数百年间创守各主祀典缺如何以协千秋公议他如元魏雄据河北地广势强太武道武勤思政理讲学兴农亦可为偏安英主并当量入祀典以示表章朕自命馆臣录存杨维祯正统辨论内详晰宜谕以维祯所辨正统在宋不在辽金之说为是所以存春秋纲目之义见人心天命之攸归且检阅孙承泽春明梦余录所载明代崇祀古帝王位号原未列辽金二朝今通礼内崇祀辽金而不入东西晋前后五代似此互相八主出奴伊于何底此皆议礼诸臣有怀偏见明使后世臆说之徒谓本朝于历代帝王未免区分南北意存轩轾甚失皇祖降谕之本意也至明之亡国由于神熹二宗祀纲隳而法度弛愍帝承统时国事已不可为虽十七年身历勤苦不能补救倾危卒且身殉社稷未可与荒淫失国者一例而论是以皇祖睿裁将神熹二宗撤出而愍帝则特令庙祀褒贬予夺亮厘不爽实千古大公定论乃诸臣于定议时转复将汉之桓灵增入崇未思炎汉之亡亡于桓灵而不亡于献帝乎从前定议未将东汉全局详审论断转使昏闇之君滥叨庙食所议未为允协夫自古帝王统绪相传易代以后飨祀庙庭原以报功崇德至于严篡窃之防戒守成之主或予或夺要必出于至当而无所容心于其间方协彰辉之义所有历代帝王庙祀典着大学士九卿更行悉心详议具奏并着于定议后交四库馆恭录皇祖谕旨并朕此旨于通礼庙享首卷以昭殷鉴历朝垂示万年之至意寻遵旨议奏请增入庙祀晋元帝唐帝明帝穆帝成帝哀帝简文帝宋文帝孝武帝明帝齐武帝陈文帝宣帝元魏道武帝明帝太武帝文成帝献文帝孝文帝宣武帝孝明帝唐明宗周世宗共二十三帝至汉之桓帝灵帝应遵旨撤出又奏请唐宪宗金哀宗应否增祀伏候训示遵行得旨大学士九卿等会议增祀两晋元魏前后五代各帝王一折并声请唐宪宗金哀宗应否一体增祀等语宪宗处唐中叶各镇节度凭凌跋扈僣叛不臣宪宗命将专征削平淮西厥功颇伟在有唐一代中尚属英主其末年被弒系祸变猝乘与荒乱失德召变致叛者不同至金哀宗处衰弱之时国势己不可问推其致败之由实因熙宗海陵淫虐阶厉哀宗自缢殉国与明之愍帝事同一例自应一体增祀余俱着照所奏行五十年四月安奉历代帝王庙神位工竣皇上亲诣致祭行礼如仪
　　皇朝通志卷四十
　　●皇朝通志卷四十一 
　　礼略六 
　　○礼略六 
　　吉礼六 
　　△吉礼六 
　　释奠太学
　　（臣）等谨按郑志列释奠及孔氏庙二门今循其例以太学祭典及阙里祭典分为二篇我皇上亲临丁祭特颁谕旨肇建辟雍驾临讲学礼隆乐备万古维昭应恭载入嘉礼门兹惟举祭仪成式着于篇中至郑志以释奠列历代帝王庙前次以老氏庙太公庙今遵大清会典成例叙释奠于帝王庙之后老氏庙本不载于祀典太公以配享帝王庙中不设专祠此二条今并从删
　　凡释奠于先师之礼为庙于城东北隅太学之东殿曰大成以四配十二哲侑飨殿中以先贤先儒从祀两庑先师孔子正位南向四配复圣颜子述圣子思子东位西向宗圣曾子亚圣孟子西位东向东序先贤闵子损冉子雍端木子赐仲子由卜子商有子若西序先贤冉子耕宰子予冉子求言子偃颛孙子师朱子熹位均东西向东庑先贤蘧瑗澹台灭明原宪南宫适商瞿漆雕开司马耕梁鳣冉孺伯虔冉季漆雕徒父漆雕哆公西赤任不齐公良孺公肩定邬单罕父黑荣旗左人郢郑国原亢廉洁叔仲会公西舆如邽巽陈亢琴张步叔乘秦非颜哙颜何县亶乐正克万章周敦颐程颢邵雍位西向西庑先贤林放宓不齐公冶长公皙哀高柴樊须商泽巫马施颜辛曹恤公孙龙秦商颜高壤驷赤石作蜀公夏首后处奚容蒧颜祖句井疆秦祖县成公祖句兹燕伋乐欬狄黑孔忠公西蒧颜之仆施之常申枨左邸明秦冉牧皮公都子公孙丑张载程颐位东向东庑先儒公羊高伏胜董仲舒后苍杜子春诸葛亮王通范仲淹欧阳修杨时罗从彦李侗吕祖谦蔡沈陈湻魏了翁王柏赵复许谦吴澄胡居仁王守仁罗钦顺西庑先儒谷梁赤高堂生孔安国毛苌郑康成范宁韩愈胡瑗司马光尹焞胡安国张栻陆九渊黄干真德秀何基陈澔金履祥许衡薛瑄陈献章蔡清陆陇其位均东西向庙后建祠曰崇圣中设肇圣王木金父左裕圣王祈父右诒圣王防叔左次昌圣王伯夏右次启圣王叔梁纥位皆南向祠内配飨先贤颜无繇孔鲤东位西向曾点孟孙氏西位东向两庑从祀先儒东庑周辅成程珦蔡元定西庑张廸朱松位均东西向岁以春秋仲月上丁遣官释奠皇帝特举崇典临雍讲学则亲诣行礼每月朔国子监祭酒率师生行释菜礼望日司业行礼崇德元年定遣官致祭先师孔子以颜子曾子子思子孟子配享五年定每年二月八月上丁日行释奠礼
　　顺治九年世祖章皇帝视学释奠先师孔子前期于大内致斋四配十哲两庑各遣官分献先是由部遣官行取衍圣公率孔颜曾孟仲五氏世袭五经博士乘传赴京及五氏子孙现任京官者咸与祭十四年议准祭先师祝文称至圣先师孔子通行直省各学十七年以修葺大学告成世祖章皇帝视学释奠与九年礼同
　　康熙八年圣祖仁皇帝视学释奠与顺治九年同二十三年御书万世师表匾额恭悬大成殿并颁发直省学宫二十八年御书孔子赞并颜曾思孟四子赞勒石摹搨颁发直省三十五年以平定朔漠遣官释奠于先师勒石太学与致祭阙里礼并行五十一年奉谕朱子发明圣道轨于至正特加优崇升配大成殿十哲卜子商之次前期祗告行礼五十四年题准范仲淹从祀位列西庑先儒韩愈之次
　　雍正元年奉谕至圣先师孔子以上五代并追封为王爵部臣议奏拟追封木金父公为肇圣王祈父公为裕圣王防叔公为诒圣王伯夏公为昌圣王叔梁公为启圣王其启圣祠向系专祀叔梁公故以启圣为名今合祀五代应更名为崇圣祠春秋丁祭一体行礼并通行直省府州县卫画一遵行二年世宗宪皇帝视学行释奠礼与康熙八年同是年奉旨议定祔飨庙庭诸贤九卿等议奏明洪武间以来递有升黜今议得林放蘧瑗秦冉颜何郑康成范宁六人允宜复祀孔子弟子县亶牧皮孟子弟子乐正子公都子万章公孙丑汉诸葛亮宋尹焞魏了翁黄干陈湻何基王柏赵复元金履祥许谦陈澔明罗钦顺蔡清本朝陆陇其二十人允宜增祀又宋横渠张子之父廸宜增入崇圣祠从祀从之是年以平定青海遣官释奠于先师勒石太学与唐熙三十五年同四年仲秋丁祭世宗宪皇帝亲诣行礼七年十二月以重修阙里圣庙庆云见于曲阜世宗宪皇帝亲诣太学祭告十一年仲春丁祭世宗宪皇帝亲诣行礼毕谕礼部嗣后亲诣行礼于香案前行三上香礼
　　乾隆二年遵旨议准大成殿及大成门易葢黄瓦崇圣祠易葢绿瓦是年御书与天地参匾额恭悬大成殿并命颁发直省悬于学宫又覆准元儒吴澄仍应从祀于太学在西庑先懦赵复之次三年仲春丁祭皇上亲诣行礼三月皇上视学行释奠礼与雍正二年同是年覆准先贤有子若升配大成殿为十二哲在先贤卜子商之次东位西向移朱子神位于西在先贤颛孙子师之次前期祇告行礼五年仲春丁祭皇上亲诣行礼九年仲春丁祭皇上亲诣行礼十四年以平定金川遣官释奠于先师勒石太学与雍正二年同二十年以平定准噶尔遣官释奠勒石太学与十四年同二十一年仲春丁祭皇上亲诣行礼二十五年以平定回部遣官释奠勒石太学与二十年同三十四年仲春丁祭时以重修国学皇上亲诣行礼先期命出内府所藏周范鼎尊卣罍壸簠簋觚爵洗各一供大成殿中用备礼器四十一年以平定金川遣官释奠勒石太学与二十五年同四十八年仲春丁祭皇上亲诣行礼毕命于太学彝伦堂前稽考古制肇建辟雍以光大典五十年二月皇上亲诣释奠于先师礼成御新建辟雍行请学礼 【仪节恭载嘉礼篇】 
　　阙里祀典
　　顺治八年世祖章皇帝遣官致祭先师阙里亲阅祭文香帛遣行
　　康熙六年圣祖仁皇帝遣官致祭与顺治八年同二十年以滇南荡平遣官祭告二十三年东廵躬诣阙里致祭如视学释奠之礼先期奉谕奠礼先师应行三跪九拜礼所用乐章令太常寺酌派司乐及乐舞生先期驰驿前往指示肄习以光盛典是年御制祭先师文亲诣行礼毕周视庙庭车服礼器是日御诗礼堂讲书毕复命驾至孔林祭酒二爵扈从王公大臣暨衍圣公皆随行礼又特命以御前曲柄黄葢留设庙庭嗣后圣驾廵幸至阙里皆致祭如仪 【并互见　廵幸门】 二十六年御书圣庙碑文遣官赍送阙里恭摹勒石于大成门外金声门之右二十八年奉旨发内帑兴修圣庙三十二年重修圣庙落成诏遣皇子诣阙里告祭三十六年以平定朔漠遣官致祭先师阙里与二十年同四十二年圣祖仁皇帝五十万寿遣官致祭先师阙里嗣后恭遇万寿庆典皆遣官致祭如仪六十一年十一月世宗宪皇帝登极遣官祭先师阙里如仪
　　雍正八年奉谕以圣庙执事之员向来未有爵秩特设圣庙执事官三品者二人四品者四人五品者六人七品者八人八品九品者各十人咸按品级给与章服着衍圣公于孔氏子孙内选择人品端方威仪娴雅者报部充补汇奏以闻是年重修圣庙工竣遣皇子及郡王一人往祭崇圣祠亦同行礼颁发祭器于阙里凡祭铏簠簋笾豆尊爵均依照经图旧式笵铜为器俾藏诸圣庙永为世守九年御书圣庙碑文遣官赍送阙里敬谨镌刻十三年九月皇上登极遣官诣先师阙里致祭
　　乾隆十三年东廵至曲阜先诣先师庙上香翼日驾诣先师庙行释奠礼御诗礼堂讲书礼成更常服诣孔林祭酒礼仪与康熙二十三年同十四年以平定金川遣官致祭先师阙里与康熙二十年同十六年圣驾南廵江浙过山东遣官致祭先师嗣后廵幸皆致祭如仪二十一年圣驾东廵致祭先师孔子以平定准噶尔告如康熙二十三年之仪二十二年圣驾南廵过山东亲诣致祭如十三年东廵之仪二十七年四十九年并同二十五年以平定回部遣官致告如仪三十六年圣驾东廵亲诣致先师孔子如仪是年颁发内府周笵铜器十事交衍圣公敌陈阙里庙庭四十一年驾幸山左亲祭先师孔子以平定金川告如二十一年之仪
　　巡幸
　　凡巡幸之礼皇帝省方观民特举时巡盛典先期一日遣官祗告奉先殿至日銮仪卫陈骑驾卤簿于銮舆所出禁门外皇帝乘舆出宫扈跸诸臣以次随发王公百官咸采服跪送内阁学士率中书奉御宝以从部院有执事者携行在印备用銮辂所经直省将军督抚提镇及所属文武官弁咸朝服恭迎道左绅士耆老随远近跪迎既驻跸督抚提镇率属朝于行营正门之外至巡省之方翼日望秩于方岳及祭古昔帝王功德隆重者先圣先师皆亲诣行礼境内山川先贤名臣忠烈祠墓并遣官致祭驻跸行营日觐封疆大吏监司郡县咨询风土人情临视河防海塘指授方略召试陈诗献赋之士拔其尤者量授以官亲阅方镇重兵经过州县赐复蠲租存问高年赏赉各有差皇帝回銮守土官于所治境外跪送在京王公大臣咸采服出郊跪迎次日遣官祗告奉先殿如初礼
　　顺治八年四月世祖章皇帝启跸巡幸塞外五月驻跸上都河及喀喇河屯是月入古北口上回宫
　　唐熙十年九月圣祖仁皇帝东巡恭谒福陵昭陵行告成礼启行前一日恭谒太庙祇告至盛京谒陵礼毕设骑驾卤簿于大清门前圣祖御门升座作乐赐宴颁赏回銮恭谒太庙行祇告礼十六年九月圣祖仁皇帝启跸恭谒孝陵礼成巡幸塞外出喜峯口驻跸和尔和克必喇次驻跸喀喇河屯赐来朝喀拉沁诸部郡王镇国公等弓矢银币各有差是月入喜峯口十月上回宫
　　（臣）等谨按圣朝声教广讫边关以外与中土郡吧无异岁时临莅习武功于徼塞盛王会于遥藩典莫隆焉自世祖章皇帝清跸肇临圣祖仁皇帝六飞时御创垂典则昭示来兹康熙四十二年肇建避暑山庄于热河岁为巡幸听政之所皇上阐迪前光以乾隆六年亲莅行围嗣乃间岁一年后遂定为每岁秋巡令典关门士庶瞻就光华藩部名王岁时来辟施惠行庆朝觐宴赉之礼岁举为常有纪载不能尽述者兹谨载肇事之岁月着于篇中以昭秋巡大典之原起焉
　　二十一年二月上以云南底定东巡盛京恭谒永陵福陵昭陵告祭行礼如十年之仪二十二年二月上幸五台山九月上奉太皇太后幸五台山二十三年九月圣祖仁皇帝东巡前期颁诏天下凡经过地方各有加恩至山东泰安州躬祭岱岳渡黄河遣官祭河神至江南江宁府亲祭明太祖陵谕江南督抚江南风俗奢华务令洁己爱民敦本尚实勒石于江宁苏州安庆三府回銮至山东躬诣阙里致祭先师孔子遣亲王致祭元圣周公驾还京师王以下文武百官朝服跪迎如常仪二十八年正月圣祖南巡命部院本章仍日送内阁汇齐三日一次驿送行在办理至山东望祭岱宗蠲山东二十九年租赋入江南境阅视河工至浙江会稽山躬祭禹陵至江宁府躬诣明太祖陵致祭回銮至淮安府阅视高家堰一带堤岸指授河臣方畧驾还京师余如二十三年之礼三十七年二月上幸五台山路经房山命皇子等至金太祖陵世宗陵奠酒七月上以亲征平定噶尔丹恭奉皇太后诣盛京谒陵告祭如二十一年之仪三十八年圣祖南巡奉仁宪皇太后由水路行至清河临阅高家堰归仁堤等堤防毕回至清口临视堤防命截留遭粮减直发粜蠲江南浙江累岁逋赋回銮仍由水路奉仁宪皇太后还京师余如二十八年之礼四十一年正月上幸五台山四十二年正月圣祖南巡阅河入江南境沿途阅视河防至浙江驻跸杭州回銮以河工告成颁诏天下余如三十八年之礼是年十月圣祖西巡至潼关遣官祭华岳至西安府命凡帝王陵寝及已过勋臣坟墓在百里内者咸祭之蠲陕西累年逋赋驾由河南还京师四十四年二月圣祖南巡阅河驾发京师至通州张家湾登舟由山东入江南境临视河工至浙江杭州府蠲免租赋至清河复临高家堰徧阅河堤回銮余如四十二年之四十六年正月圣祖南巡至江宁幸演武场阅射至苏州百姓万余人进表叩祝万寿至杭州普行庆惠如前礼回銮余如四十二年之礼四十九年二月上幸五台山
　　乾隆六年七月皇上奉皇太后启跸巡幸塞外出古北口八月驻跸喀喇河屯上行围木兰奉皇太后自喀喇河屯启行蒙古诸王公等恭迎圣驾是日上万寿圣节御行殿扈从王公大臣及蒙古王公台吉等行庆贺礼赐宴赏赉有差九月驾回至热河行宫回銮入古北口上奉皇太后回圆明园八年皇上奉皇太后驾往盛京恭谒祖陵启行前一日躬诣奉先殿祗告九月驾至兴京恭谒永陵如仪驾至盛京躬谒福陵昭陵如仪遣官致祭长白山北镇医巫闾山辽太祖陵如仪回銮亲诣奉先殿告祭十一年九月上奉皇太后巡幸五台回銮阅滹沱河堤工改庆都县曰望都十三年二月皇上奉皇太后驾幸山东迭沛恩纶普行优恤驾至曲阜亲诣先师孔子庙元圣周公庙上香翼日亲诣先师庙行释奠礼御诗礼堂讲书诣孔林祭酒并亲诣少昊金天氏陵致祭遣官祭先圣先贤墓躬诣岱岳致祭至济南府阅兵复躬诣舜庙行礼十五年二月上奉皇太后巡幸五台八月上奉皇太后驾幸中州亲诣嵩岳遣官致祭河渎卫水周文王庙汉光武庙周世宗陵銮舆所经蠲免钱粮十分之三十六年正月上奉皇太后南巡江浙过山东遣官致祭岱宗先师孔子元圣周公至宿迁登舟遣官祭河渎淮渎江渎之神踰淮扬抵浙江遣官致祭南镇会稽山躬诣禹陵明太祖陵致祭凡河工海塘咸指授机宜谕以修防之道阅视八旗驻防及水陆标营骑射是年迭颁谕旨截留漕粮蠲免积欠普行庆惠十九年八月皇上东巡盛京躬谒三陵如八年之仪二十一年二月以平定准噶尔驾幸山左亲诣先师孔子庙行释奠礼遣官致祭先圣先贤普行庆典如十三年之仪二十二年正月上奉皇太后南巡江浙临视河工海塘指授机宜所至遣官祭告普行庆典如十六年之仪二十六年二月上奉皇太后西巡五台二十七年正月上奉皇太后南巡江浙阅河至清江浦相度水势指授河臣定高家堰五坝水志水高一尺清口即开放十丈为准俟秋汛后洪湖水势即定仍如常接镶口门嗣是河臣恪守此法下河永免水患万世永赖至浙江阅视海塘行庆如二十二年仪三十年正月上奉皇太后南巡江浙阅视河海行庆如仪三十六年四月上奉皇太后巡幸山左登岱岳诣阙里行礼如二十一年之仪四十一年二月以金川平定上奉皇太后巡幸山左告祭阙里如二十一年之仪四十三年七月皇上东诣盛京恭谒三陵如十九年之仪四十五年正月皇上南巡江浙阅视陶庄新开引河命以高家堰三堡六堡等处砖工一律改建石工以资永远巩固徐州并山石堤加高十七层接筑四百五十丈直连山脚俾演河永保安澜至浙江命自老盐仓一带改建鱼繗石塘三千九百四十丈以为重门保障余并行庆施惠如三十年之仪四十六年二月皇上西巡五台四十八年八月皇上以和阗瑞玉新造列朝册宝告成命敬送旧册旧宝尊藏盛京太庙至是由热河启銮亲往瞻礼致祭驾至兴京盛京躬谒三陵命重修盛京坛庙由山海关回銮躬诣北海神庙拈香余如四十三年之仪四十九年正月皇上南巡江浙以浙江海塘老盐仓一带石塘既已全竣而章家庵以西惟赖范公塘土堤一道卫护形势单薄亲临指视特谕督抚采石鸠工一律接筑石塘不惜数百万帑金俾濒海黔黎永资乐利余并行庆施惠如仪
　　羣祀
　　（臣）等谨按郑志告礼有封禅历代所尚享司寒禜苇茭桃梗高禖祓禊诸门考封禅之仪古不经见所谓七十二代者大约起于秦汉之际依托附会之言我国家重熙累洽列圣相承郊坛岳镇之祀典文该洽诚无事侈陈封禅也至历代所尚之说五德相胜纷错不一恭读御制题大金德运图说诗序云五德之运说本无稽商尚白周尚赤其见于经者亦祗白牡骍刚之类各从其色至于上衣下裳元纁相称则三代同之而德运之说固未之前闻也自汉儒始言五德迭王遂推三皇五帝各有所尚后更流为谶纬抑又惑之甚矣夫一代之兴皆由积德累仁岂在五行之生克而服御所尚自当以黄为正余非所宜元明制度尚黄不侈陈五德之王其义甚正本期因之足破汉魏以后之陋说煌煌圣言所以折衷前古之疑者昭然如发蒙矣至于司寒之享我朝备藏冰开冰之制而不列于专祠禜以祷旱则已见于雩祭祷水旱门无庸复述苇茭桃梗高禖祓禊之祀自唐以后已不复举行今谨将封禅以下诸门并行删去郑志又有诸杂祀一门载周之寿星秦之陈宝汉之梁巫晋巫神君等祠皆多不经之祭我朝厘定祀典正大光明凡胪于春秋祭祀者皆有功于国有德于民报以飨祀惟宜惟称谨依会典通礼所载考其由来述羣祀一篇
　　顺治元年定祭先医神之礼每年春冬仲月上甲遣官祭先医于景惠殿在太医院署内之左正殿内太昊伏羲氏位居中炎帝神农氏位居左黄帝轩辕氏位居右南向配位勾芒风后东位西面祝融力牧西位东向东庑僦贷季 【天师】 岐伯伯高少师雷公伊尹湻于意王叔和皇甫谧葛洪韦慈藏钱乙刘完素李呆皆西向西庑鬼臾区俞跗少俞桐君马师皇扁鹊张机华陀巢元方孙思邈王冰朱肱张元素朱彦修皆东向正殿以礼部尚书一人主祭两庑以太医院堂官二人主祭先期由礼部题请 【今由太常寺】 
　　雍正十二年命太医院御医等官咸斋戒陪祀其仪节具大清通礼
　　右先医庙
　　顺治元年定祭关帝之礼初定制致祭于地安门外之西白马关帝庙岁以五月十三日致祭由太常寺先期题请即遣本寺堂官行礼九年勅封忠义神武关圣大帝
　　雍正三年勅封关帝三代公爵定春秋祭礼置五经博士以奉祀事礼臣议请封关帝曾祖为光昭公祖为裕昌公父为成忠公牌位止书追封爵号不著名氏于京师白马关帝庙后殿供奉遣官告祭其山西解州河南洛阳县冢庙并各省府州县择庙宇之大者置主供奉后殿春秋二次致祭从之五年以关帝庙重修告成定春秋致祭之仪前殿牲用太牢遣大臣将事行三跪九叩礼后殿牲用少牢遣太常寺堂官将事行三跪六叩礼余仪皆同五月十三日致祭用牲牢果实七年定直省祭关帝庙岁三祭皆用太牢
　　乾隆二十五年山东按察使沈廷芳奏关帝封号虽尊谥法未协请议更易以光典册诏是之因易原谥为神勇三十三年诏加封号为忠义神武灵佑关圣大帝
　　右关帝庙
　　顺治二年八月致祭都城隍之神是年以八月二十七日遣太常寺堂官致祭行礼自后岁以为常庙在都城宣武门内八年定万寿圣节致祭之礼是岁礼部会议祀典请于万寿圣节遣官致祭东岳真武城隍之神先期由太常寺奏请遣官
　　雍正三年令太常寺开列大臣职名请旨钦点致祭
　　右都城隍庙
　　雍正四年建禁城城隍神之庙九年建皇城城隍神之庙一在禁城之西北隅一在西安门内曰永佑宫岁以万寿圣节及季秋遣内务府总管各一人致祭如祭都城隍庙之礼
　　右禁城皇城城隍庙
　　顺治八年定致祭真武东岳神之礼每年恭遇万寿圣节遣官致祭北极佑圣真君于显佑宫在地安门外日中坊桥东南向致祭东岳泰山之神庙在朝阳门外南向由礼部题请 【今由太常寺】 遣堂官一人行礼
　　右真武庙东岳庙
　　顺治初年定致祭红衣发贡神之礼每岁以九月初一日致祭于卢沟桥北沙锅村由太常封奏请遣八旗汉军都统将事八旗各为一坛按旗排设炮位陈设毕具承祭都统于镶黄旗炮位前行礼七旗都统各于本旗炮位前随承祭官上香行礼副都统以下咸陪祀
　　康熙三十五年圣祖仁皇帝亲征噶尔丹遣官致祭火炮之神读祝行礼如仪先是遣官致祭各样火炮有神威将军铁心冲天子母各名又有新制铜炮龙炮铁心铜炮皆分案致祭三十六年凯旋致祭如初
　　雍正三年定每三年一次遣官致祭乾隆十八年定凡致祭八旗各遣一人承祭又定火器营祭八旗子母炮神每年请旨举行以火器营总统一人承祭三十年七月定致祭炮神用祝版并制祭器
　　右炮神
　　康熙二年定致祭司火神之礼庙在日中坊桥西岁以六月二十三日遣行
　　雍正八年定祭礼牲用太牢
　　乾隆二十三年十一月二十四年十一月皇上亲诣拈香
　　右火神庙
　　康熙二十年重建黑龙潭龙神庙岁以春秋仲月诹吉遣官致祭潭在金山之麓 【互见雩祭门】 圣祖仁皇帝数以祷雨至其地乃鼎新庙宇御制碑文以纪之
　　雍正二年世宗宪皇帝亲诣致祷澍雨立应重修工竣御制碑文亲制宸翰勒石庙庭
　　乾隆五年五月加封黑龙潭龙神为昭灵沛泽龙王之神二十五年二月奉谕岁祭黑龙潭龙神改遣内务府圆明围大臣行礼三十九年四月皇上亲诣致祭甘雨立应四十二年六月四十三年四月四十八年五月并亲诣致祭如仪
　　右黑龙潭龙神
　　乾隆九年封玉泉山龙神为惠济慈佑龙神遣官致祭庙在京西玉泉山之麓十六年奉谕旨京师玉泉灵源浚发为德水之枢纽畿甸众流环汇皆从此潆注朕历品名泉实为天下第一其泽流润广惠济者博而远矣上有龙神祠己命所司鸠工崇饰宜列之祀典其品式一视黑龙潭该部具仪以闻寻议奏遗礼部堂官一人往祭从之二十五年二月奉谕岁祭玉泉山龙神改遣内务府圆明园大臣行礼
　　右玉泉山龙神
　　顺治初年定制致祭后土之神司工之神凡大兴作诹吉遣官客一人将事豫日工部官于营建所在因其方设左右二坛祭日承祭官朝服行礼仪节与都城隍庙同凡盛京各直省有奉旨兴修工作之处亦先期照例致祭
　　右祭后土司工
　　顺治初年定制凡大工迎吻致祭琉璃窑神并经由一路门神各遣官一人将事豫日工部官设坛于琉璃窑及迎吻所经之各门祭日承祭官朝服将事与祭司工神仪同祭毕导迎乐作銮仪卫校舁吻礼部太常寺官前导承祭官从所经诸门承祭官迎于门前及工所管工官列班恭迎以入安吻事竣各退
　　右祭窑神门神
　　顺治十六年以织造局设机致祭司机之神遣礼部堂官行礼一应礼仪均与祭司工之神同
　　右祭机神
　　雍正七年勅封各仓司仓之神国家漕运之制远轶前代积贮盈溢分建各仓以贮之仓中或旧有神祠未列祀典司事者以请下礼部议通州三仓惟西仓旧有仓神祠在京城内七仓惟石翼兴平仓旧有大仓神祠俱应重加修葺左翼择于海运仓城外五仓择于新建之储济仓各建庙宇设司仓神位每岁春秋致祭勅加封号封通州仓为均调显佑司仓之神左翼仓为丰储裕饷司仓之神右翼仓为佑农广惠司仓之神新建二仓为凝禧阜众司仓之神各赐御书匾额载入祀典
　　右仓神
　　皇朝通志卷四十一
　　●皇朝通志卷四十二 
　　礼略七
　　○礼略七
　　嘉礼一
  </div>
  <div class="pagination">
   <a href="清朝通志_page51.html">
    上一页
   </a>
   <span>
    ...
   </span>
   <a href="清朝通志_page47.html">
    47
   </a>
   <a href="清朝通志_page48.html">
    48
   </a>
   <a href="清朝通志_page49.html">
    49
   </a>
   <a href="清朝通志_page50.html">
    50
   </a>
   <a href="清朝通志_page51.html">
    51
   </a>
   <span class="current-page">
    52
   </span>
   <a href="清朝通志_page53.html">
    53
   </a>
   <a href="清朝通志_page54.html">
    54
   </a>
   <a href="清朝通志_page55.html">
    55
   </a>
   <a href="清朝通志_page56.html">
    56
   </a>
   <a href="清朝通志_page57.html">
    57
   </a>
   <span>
    ...
   </span>
   <a href="清朝通志_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
