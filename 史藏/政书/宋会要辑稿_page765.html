<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 765 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 765 页/共 1125 页</h1>
    <div class="content">来，其习时议与不习者，从其所愿，因此铨闱专以本经律义为定其一日之长，侥幸以得者固多，而预剽旁窃，乞灵借助，亦已猥众，反或籍此罗取前(例)[列]。而真才寔学之士，或拘于一篇之声律，或困于一辞之属比，至于遗逸而不收。事体倒植，诚为非便。夫铨试虽曰聚华腴之子弟，而名门俊秀种积充富，俛首于其间者亦非一人，诚得以时议展布其所学，则虽不待于科举之遍试，廷陛之射策，而有用之才，大略可见。今已锁试，乞戒考官，于时议一场精加考校，以时议被采择者，俾居前列。庶几公卿子弟翕然兴起，博览史籍，以副选抡。其于国家储养才用，非为小补。且使假手伪冒之辈不得侥占前(例)[列]之所惩戒，是亦革弊之一端也。」【贴黄】「照得铨试之弊，多是白身士人假借不赴试，或已亡任子绫纸影带入场，有一人而代四五人者，有买嘱合干人，自外传入者，有多带怀挟，公然抄写者。占名之后，虽有帘试，奸弊尤甚。乞行下试院，申明见行条令，务在必行，毋为具文。」从之。
 选举 宋会要辑稿 选举二七 举官 一 
     
宋会要辑稿 选举二七

举官一
【宋会要】
太祖建隆三年二月,诏：「翰林学士文班常参官曾任幕职、州县者，各举堪为幕职、令录一人。如有近亲，亦听内举。即于举状内，具言除官之日，仍列举主姓名。或在官贪浊不公，畏懦不理，职务废阙，处断乖违，量轻重连坐。」八月，左拾遗、知制诰高锡言：「近诏朝臣各举所知，虑有纳贿得荐者，请许人讦告。所告不实者罪之，如得实，告事人若白身授以官，有官请优与奖擢。如是奴婢、房邻、亲戚相告，非仕宦者即给钱五十万充赏。」从之。 
四年，诏：「自前藩镇多奏初官人为掌书记，颇越资序。自今历两任有文学者，方得奏举。」又(语)[诏]：「自今诸州吏民不得即诣京师，举留节度、观察、防御、团练等使，刺史、知州、通判、幕职、州县等官，若实以治行尤异，固欲借留，或请立碑颂德者，许于本处陈述以俟报。」真宗咸平时复诏禁之。 
干德二年七月，诏翰林学士承旨陶谷等四十五人，于现任、前任京官、幕职、州县官中各举堪为藩郡通判官一人。除官之日，仍列举主姓名。如敢徇情，致其人不职，并量事状轻重连坐。 
《文献通考》：干德二年，诏翰林学士等四十二人各举才堪通判者各一人。又诏吏部南曹以人才可副升擢者，送中书门下引验以闻。上虑铨衡止凭资历，或英才沉于下僚故也。 
五年三月，诏曰：「进贤受赏，为官择人，古之道也。朕忧勤政理，寤寐求贤，思得周才，寘之着位。凡百执事，各举所知。宜令翰林学士及文班升朝官以上，各于见任、前任藩郡宾幕、京朝官州县正员官中举堪为升朝官一人。除授之日，仍列举主姓名。如或临事乖方，罪状显著，并量轻重连坐。」 
是月，又诏曰：「咨于列岳， 
     
唐尧旧章，责在诸侯，姬周故事。近诏有位，各举所知，将广敷求，宜询牧伯。其令诸道于部内官吏中，有才识优长、德行尤异者，节度使、留后、观察使各举二人，防御、团练使、刺史各举一人赴京。朕当躬自咨询，以观器业。勉思进善，用副朕怀。」 
开宝三年四月，诏：「翰林学士及文班升朝官等，各于见任、前任藩郡幕职、京官、州县官中举堪为升朝官一人，除官之日，仍列举主姓名，后或抵罪，并当连坐。」 
《文献通考》：开宝四年，诏：「自今诸州不得以摄官视事。其阙员处，实时以闻，当委有司除注。」 
十一月，又诏：「近以诸道摄官，悉令罢去。及虑若更民政，欲着吏能，雷同遐弃，良可惜也。宜委有司按其历任，经三摄无旷败，即以名闻。任(为)[伪]署者，不在此限。」 
五年，先时令诸州印发春季选人文解，自千里至五千里外，分定日限为五等，各发离本处及京百司文解，并以正月十五日前到省，余季准此。若州府违限，及解状内少欠事件、不依程序，本判官、录事参军、本曹官罚直殿选。诸州员阙并仰申阙解除，以木夹重封题号。逐季入递合格日四时奏，年满俟 下，准格取本司文解赴集流外铨，据状申奏，依四时取解参选。至是国家取荆、益、交、广，辟土既广，吏员多阙，是以岁常放选。选人南曹投状，判成送铨，铨司依次注授。其后选部阙官，即特诏免解，非时赴集，谓之放选，习以为常。取解季集之制，有名而无实矣。
六年十一月，诏：「应文班常参官进士及第者，各举有文学一人，具名以闻。」 
《文献通考》太宗太平兴国元年：先是，选人试判三道，考为三等，二道全通、一道稍次而文翰俱优为上，一道全通、二道稍次而文稍堪为中，三道全次而文翰纰缪为下。判上者，职事官加一阶，州县官超一资；判中，依资；判下，入同类，黄衣人降一资。至是诏增为四等，以三道全次、文翰无取者为中下，依旧格判下之制；以三道全不通而文翰纰缪者为下，殿一选。 
太宗太平兴国六年正月六日，诏曰：「令佐之任，最是亲民。而所司抡材，未能允当。况今封疆尽辟，县邑繁多，动皆缺员，历年未补。铨衡则拘资叙而不拟，州 
     
郡则缘下吏以为奸。朕思其所长，别立规制，与其循资而授任，不若校实以取材。宜令诸路转运司下管内州军长吏，于见任判司簿尉内有清廉明干者，具奏举，当召赴阙引见，选充知县。候三年满无遗阙，当与酬奖。如有劳绩，别议升陟。」 
二十八日，诏：「诸州知州、通判及监筦事务、常参官等，如有履行着闻、政术尤异及文学优赡者，委逐路转运使各举二人以闻，即当量材甄奖。」 
八月，诏翰林学士承旨、工部尚书李昉等十一人于常参官内保举堪任三司判官及转运使各一人。 
七年六月，诏曰：「古者设进善之旌，下求材之诏，并命有位，各举所知，盖虑有被褐怀玉而不闻、拔茅连茹之靡及也。然而冒进者或出于侥幸，举能者或因于请托。一言必召，若为其所窥；百里之贤，亦恐乎难致。爰举旧典，式〔建〕新规。昔士伯之受田，不避于赏；何忌之辞酒，恐任其罚。故事彰灼，可举而行。自今文武常参官所保举人有罪连坐者，犯私罪无轻重减一等论，公罚即减二等论，仍着为令。」 
八月十九日，诏翰林学士承旨李昉等十一人，于常参官内，保举堪任三司判官及转运使各一人。 
《文献通考》：八年，诏自今应临轩所选官吏，并送中书门下考其履历，审取进止。时上选用庶僚，不专委有司，皆引对观其敷纳，有可采者悉与超擢。复虑因缘兴矫饰徼幸冒进，乃有是诏。 
雍熙二年正月，诏：「翰林学士、两省、御史台、尚书省官保举京官、幕职、州县官可升朝者各一人。所举人若强明清白，当旌举主；如犯赃 
     
贿及疲弱不理，亦当连坐。」 
四年八月，诏曰：「进贤推士，当务至公；行爵出禄，固无虚授。苟毕得其材实，亦何吝于宠章。近日诸处奏荐，多是亲党，既伤公道，徒启幸门。用塞津蹊，宜行条约。自今诸路转运使副及州郡长吏并不得擅举人充部下官，如有阙员，当以状闻。违者科违制之罪。」 
端拱二年八月，诏诸道转运使、知州军、通判、监当、京朝官、使臣不得举奏幕职、州县官，乞行升陟及有改移，如敢故违，科违制之罪。其阙官处，速具闻奏，当议注填。若幕职、州县官全阙，即转运司于员多处权差。如无，即于县令、主簿全员处抽差，即不得差前任及丁忧官。 
《文献通考》：端拱二年，令宰相以下至御史中丞各举朝官一人为转运使。是日，诏曰：「国家详求干事之吏，外分主计之司，虽曰转输，得兼按察，总览郡(厨)[国]，职任尤重。物情舒惨，靡不由之。尚虑徼功，固当责实，交相绳检，于理攸宜。自今转运使凡厘革庶务，平反狱讼，漕运金谷，成绩居最，及有建置之事，果利于民者，令诸州岁终件析以闻，非殊异者，不得条奏。诏三司、三馆职事官已升擢者，不在论荐。其有怀才外任、未为朝廷所知者，方得奏举。」 
四年，令内外官所保举人有变节踰滥者，举主自首，原其罪。上励精求治，听政之暇，因索两省、两制清望官名籍，问朝士有德望者，悉令举官。仍令自今中外所举之人，并须析其爵里及历任殿最以闻，不得有隐。所举责实无验者罪之，如举状者有赏典。 
淳化元年四月，诏：「知制诰已上每两人，共于常参官内保举一人堪充转运使副者；员外郎已上每两人，共于京朝官内保举一人堪充知州、通判者。限两月内以名闻，仍令御史台催督。」 
二年九月，诏：「起居舍人、司谏、正言、三院御史、郎中、员外郎等，各于前任、见任判司簿尉内保举堪任河北令录者 
     
各一人，在外任者附传以闻。」 
三年正月，诏：「升朝官于京官内各举奏一人堪充升朝官者，若有劳绩事件，并仰条陈。如覆问不同，当罪举主。诸司使、副使及三班供奉官已下，今后为人所举者，亦准此，具诸实劳绩事件。所举官将来任使后有犯私罪者，举主连坐。」 
二月三日，诏：「宰相、参知政事、枢密副使、翰林学士、尚书丞郎、两省官给谏已上、御史中丞各于朝官内举堪任转运使者一人，京官内有才用强明者亦许称举。其见任转运使副并三司、王府审刑院职任，不在举限。」 
四月，诏曰：「比令荐举京官，将议选擢升朝，虑于下位，尚有遗才。其或已知姓名，见当任使，且非沉滞，何假荐扬 所举京官除见在三司、三馆并朝廷知名，已擢用外，宜令御史台晓告于见任、前任京官中，有堪任擢用、未为朝廷所知者，方得奏举。」 
四年五月一日，诏曰：「向者上命有(无)[位]，各举所知。其有外宽内深，先廉后黩。修饰边幅，初刻意以取容；污染脂膏，或中道而改节。既革面之可畏，信知人之为难，败政聿彰，从坐斯及。有位之事，在责实以宜然；中庸之材，亦求备而非允。特申明诏，用示至公。自今内外官所保举内有改节为非者，并许举主陈首，免其罪。」 
七月，诏诸道转运使、副使、知州、通判、知军监等，各于部内见任幕职、州县官举通明吏道及精修儒行者各一人。 
八月，诏：「宰相、参知政事、枢密副使、翰林枢密直 
     
学士、尚书丞郎、两省给舍已上及三司判勾，各于京朝官内举廉勤强干、明于钱谷、堪任三司判官者一人。其见任转运使、副使及年齿衰迈者，不在举限。」 
九月，诏翰林学士承旨苏易简、给事中陈恕、左谏议大夫魏庠、寇准、右谏议大夫赵昌言、起居舍人知制诰吕佑之等于幕职、州县官内举堪任京朝官者各二人，左司谏吕文仲等九十七人，于幕职、州县官内举堪充五千户已上县令者各二人。先是，太宗尽索两省御史台班簿，亲择给舍已下，令举官。佑之新坐举妻族东野、日宣贬秩。至是牵复，帝阅之，宰臣言前举无状，帝曰：「此正可令赎过。」故首取焉。 
闰十月二日，诏：「今后文武臣僚、转运使、副使、知州、通判等准 举官，及京朝官、使臣因使采访到京朝官、使臣、幕职、州县官在官廉干，及及踰违弛慢者天头原批：「第二『及』字，疑『后』字或『久』字。」，并须具逐人历任劳绩、过犯，件析以闻。如经磨勘覆问不同，当罪举主及所言之人。如将来任使，有犯入己赃者，亦当连坐。」 
四日，诏曰：「为国之道，不过称其善人；立身之方，亦在伸于知己。向者并令慰荐，思振滞淹。而乃蔑视宪章，公行请托。盘辟雅拜，昔者犹坐于左迁；朋党比周，今兹不畏于舆诵。宜别申于约束，庶渐致于澄清。自今中外官所有论荐，并须列所举官爵乡里及履历殿最，件析以闻，不得有隐。」 
五年十一月，诏宰相吕蒙正、参知政事苏易简、吕端、寇准、知枢密院事刘昌言、向敏中至两省给谏、知制诰已上，各举有器业可任以事者一人。初，帝因言：「多士满朝，求一材中转运使、三司判官者了不可得，盖人不易知尔。求人之要，莫若责举。」因诏蒙正已下各举所知。蒙正曰：「臣备位宰相，可以进退百官。今独一二人，是示天 
     
下隘也。」帝曰：「宰相举官，前代当有故事。」诏史馆检讨，史馆具故实上之。帝谓蒙正：「虞丘子举孙叔敖，崔佑甫举吏八百员，狄仁杰自荐其男光嗣，何谓无也 」因书优孟对楚庄王录孙叔敖之嗣故事为一幅，以赐蒙正等。故各以名闻。 
至道二年闰七月，三司言诸州阙监当、京朝官共五十余员。诏左丞李至等八十四人，各于州县、幕职中保举廉恪有吏干、可任以事者一人。 
真宗咸平元年六月四日，诏：「三司使、尚书丞郎、给谏、知制诰、知杂御史等，各于朝官内举廉慎强干、堪转运使副者，不限人数。如任使后犯赃罪，并当连坐。曾任转运使、副使及三司职官者，不在举限。」 
八日，诏：「诸路知州军、通判，自今举管内京朝、幕职、州县官，各具劳绩及委实公廉干事，如经擢任，有违犯，并当连坐。」 
十二月，诏见任三司判官、主判官王渭等各举常参官堪知州者一人，如有赃污不治，即坐之。 
二十三日，诏：「今后应诸路转运使副奏举官，并须坐保明以闻。」 
二年正月，诏：「尚书丞郎、给谏、知制诰各举升朝官一人，详明吏道、可守大郡者，限一月内以名闻。俟更三任，有政绩，当议奖其善举；有赃私罪，亦连坐之。」 
六月，诏：「如闻州县阙员甚多，可选朝官有清望者，不限员数，令各举所知，以补员阙。」 
九月，诏宰相张齐贤已下各举晓钱谷朝官一员，如不称职，连坐举主。 
《文献通考》：真宗咸平二年，秘书郎陈彭年请复举官自代之制。诏秘书直学士冯拯、陈尧叟参详之。拯等上言：「窃详往制，常参官及节度、观察、防御使、刺史、少尹、畿赤令并七品以上清望官，授讫三日内，于四方馆上表让一人以自代，其表付中书门下。每官阙，则以见举多者量而授之。今缘官品制度沿革不同，伏请令 
     
两省、御史台官、尚书省六品以上、诸司四品以上，授讫，具表让一人自代，于合门投下，方得入谢。在外者，授讫三日内，具表附驿以闻。」诏可。 
三年二月，诏：「翰林学士、给谏、知制诰、尚书丞郎、郎中、御史中丞、知杂、三馆、秘阁、三司官举员外郎已下京朝官有材武堪边任者，知杂而上各二人，郎中而下各一人，限五日以闻。后不如所举，并当谴责。」
四年三月四日，诏史馆修撰韩援等各举御史台推勘官。 
十一日，膳部郎中兼侍御史知杂范正辞言：「牧宰之官，最为急务。今举屯田员外郎吴蒨等五人堪知大郡，令蒨等于前资见任京官令录、判司、司理参军、簿尉内各举知县、县令三人。」从之。 
六月，诏：「诸路转运使、副使自今荐举官属，当具历任无赃私罪及条其绩 以闻。异时擢用，不如所举，连坐之。」 
五年四月，诏两省五品已上保举御史台推直推勘官、大理寺详断官。时言事者请勿令本司长官奏荐天头原批：「『时言事者』十七字，似应双行小字。」，防朋比也。 
景德元年七月，诏：「四川、河东等三路见阙幕职官七十八员，宜令诸路转运司〔于〕所部州县内保举以充，仍具历任功过、连坐以闻。」 
八月，诏常参官二人共举州县官一员充幕职，如犯赃私罪，并连坐。时流内铨言：「天下幕职官多岁满者，常选中少正入资序人注拟。」因有是诏。 
九月九日，诏翰林学士承旨宋白已下七十二人，于京朝官及诸司使以下、合门祗候以上，举历任无赃罪、堪充大藩及边郡知州各一人，具历任功过以闻。如任用后犯赃及不如所举，并连坐之。 
二十八日，诏：「内 
     
外文武臣僚自来所举官，其有中道变节，致 公举。若或不令陈首，必虑连累滋多。宜令御史台告报。今后举官，如因奏任用后，其人改节踰违，不如举状，并许举主陈首，特免连坐。其被举者，当申惩责。」 
二年十一月十八日，诏：「河北、河东、陕西路缘边知州军不得举官为通判、幕职、巡检。」从河北转运使刘综之请，以既为所举，则在职依违，不能协正公务也。 
十二月，诏翰林侍讲学士兼国子祭酒邢昺、尚书户部侍郎权知开封府张雍、龙图阁待制杜镐、诸王府侍讲孙奭同于京朝官及幕职、州县官中保举儒学该博、德行端良、堪充学官十人。 
三年五月，以宁州推官田航为光禄寺丞充国子监直讲。翰林侍讲邢昺等承诏举学官，言航好学有操行，可副此选。因召至京，令学士院洎中书试讲三《传》、《书》，皆如其言，故有是命。 
四年六月，诏：「三班使臣中颇有负材能者，朝廷虽切旌擢，恐未周悉。宜令吏部尚书张齐贤已下三十人，各保举供奉官至殿直谋略武勇、知边事二人，具名以闻，当议优嘉进用。」 
七月，诏：「文武官连坐奏举京朝官、使臣、幕职、州县官，自今须显有边功及自立规画、特着劳绩者，乃以名闻。如考课改官，与元奏不同，当行朝典。或改官后犯赃，举主更不连坐。如循常课绩历任奏举者，改官犯罪，并依条连坐。其止举差遣，本人在所举任内犯赃，即用连坐之制。其改他任，纵犯 
      
赃罪，亦不须问。」 
十月，诏翰林学士晁迥等各举常参官堪充大藩知州者二人，具历任功过以闻。如任使后不如所举，并当连坐。真宗亲阅班簿，择朝臣有公望者，得迥等五十人，令保任焉。 
大中祥符二年四月二日，诏群臣保举幕职、州县官不得举纔经一任及无劳绩者。 
十八日，诏：「自今诸路转运、发运使、副使、提点刑狱官保举京朝幕职、州县官使臣，如改官后，一任或两任及五年无遗阙，有劳绩干事者，其本官及举主并特酬奖；除私罪外，虽有遗阙，系杖以下公罪者，亦别取进止。若历任内犯入己赃，并同其罪。」 
《文献通考》：大中祥符二年，诏幕职、州县官初任者或未熟吏道，群官勿得荐举。 
三年正月，诏内外官所举幕职、州县官，并须经三任六考。 
四月，诏曰：「朕以六合之大，万务之繁，思获时才，共兴邦治。欲庶官之咸允，在慎简以为宜。顾惟纲条，未甚振举。广荐扬之路，则奔竞滋多；绝保任之文，则俊英易失。爰议酌中之制，用成可久之规，冀协佥谋，以防过听。自今每年终，翰林学士已下常参官，同举外任京朝官三班使臣、幕职、州县官各一人，明言治行，堪何任使，或已自谙委，或众共推称。至时，令合门、御史台计会催促。如年终无举官状，即具奏闻，当行责罚。如十二月内差出，亦须举官后方得入辞。诸司使至内殿崇班，曾任河北、河东、陕西及川、广钤辖亲民者，亦同此例。诸路转运使副、提点刑狱官、知州军、通判，结罪奏举部内官属，不限人数，明言在 
      
任劳绩。如无人可举及显有踰滥者，亦须指述，不得顾避。以次年二月二十五日已前到京，如有违限，委都进奏院具名以闻，当依不申考帐例科罪。三司使、副使，即结罪奏举在京掌事京朝官、使臣，并令中书置籍，先列被举人名衔，次列历任功过及举主姓名，荐举度数，一本留中书，一本常以五月一日进内，次年籍内系计向来功过(又)[及]荐举度数，使臣即枢密院置籍。两省、尚书省、御史台官，凡出使回，并须采访所至及经历邻近群官治迹善恶以闻。转运使、副使、提点刑狱官、知州、通判到阙，各具前任部内官治迹能否，如邻近及经由州县访闻 官善恶，亦许同奏，先于合门投进后方得入见。或朝廷要人任使及有不治州县、难(于)[了]公事，并于上件籍内选择过犯数少，举任课绩数多，并资历相当者差委，仍于宣敕内尽列举主姓名，或能一任干集，即特与迁转，苟不集事，本犯虽不去官，亦移闲慢僻远处。内外群臣并举及三人干事者，仰中书、枢密院具名取旨，当与酬奖；如并举三人不集事，坐罪不至去官，亦仰奏裁，当行责降；或得失相参，亦与折当。诸路转运司、诸州军管内，有未中伦理及繁难事务，须朝廷选官临 者，三司、审刑院有累经会问、举驳未了钱谷刑狱公事，委是州县不能结绝，须自朝廷遣官者，亦于籍内选差。幕职、州县官三任七考已上，使臣在班十年以上，历任无私罪，实有课绩，无 
      
人奏举者，亦许经所(由)司自叙，令主判官验问材地可否，选人试刑名、时务各三道，使臣愿试边事及刑名、时务者亦听。如实有可取，即送中书、枢密院再加考覆取裁。如流内铨、三班院体量得选人、使臣别无殿累，显有劳绩，书判材职实堪任使者，亦许先送中书、枢密院参详，别与引见。每年各不过十人，不得将势家子弟充数。近臣除郊祀、承天节及委寄差遣旧有恩例外，更不得非次为亲戚陈乞恩泽。」 
祥符四年七月，诏刑部：「自今每有审官院牒问举主负犯，并疾速结绝供报。」 
十一月，法寺言：「自今连坐保举京朝官、使臣、幕职、州县官，欲乞所保举犯私罪入己赃罪至死者，举主减死一等断遣。余依前后条贯施行。」从之。 
五年二月，诏翰林学士已下，准诏所举京朝官百七十一人，具举主及本官历任簿进入，已曾进入者，止具举主及本官新授见任以进。 
六月，诏曰：「朕向虞下位，尚有遗材，务广搜扬，俾从保任。盈庭之士，削牍继臻，苟或久处外官，未能自达，共形封奏，谅协至公。其有来赴阙庭，方参选调。轩墀引对，备着于常规；课最陟明，何烦于外奖。兹为昧进，非可久行。自今〔在〕京常参官二员，共举幕职、州县官一员充京官者，听举见任在外官。其已得替赴阙参选者，不在举限。」
七月，上封者言：「奏举使臣，皆无期限。虽元限七人，有一月中连五人举者。」诏枢密院自今引对，具奏举年月日 
      
以闻。 
</div>
    <div class="pagination">
<a href="宋会要辑稿_page764.html">上一页</a><span>...</span><a href="宋会要辑稿_page760.html">760</a><a href="宋会要辑稿_page761.html">761</a><a href="宋会要辑稿_page762.html">762</a><a href="宋会要辑稿_page763.html">763</a><a href="宋会要辑稿_page764.html">764</a><span class="current-page">765</span><a href="宋会要辑稿_page766.html">766</a><a href="宋会要辑稿_page767.html">767</a><a href="宋会要辑稿_page768.html">768</a><a href="宋会要辑稿_page769.html">769</a><a href="宋会要辑稿_page770.html">770</a><span>...</span><a href="宋会要辑稿_page766.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
