<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 19 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 19 页/共 52 页</h1>
    <div class="content">　　耕籍
　　皇帝将诣望瘗位谒者引三公及应从耕侍耕者各就耕位司农先就位诸执耒者皆就位皇帝初诣耕位廪牺令进诣御耒席南北面跪俛伏搢笏解韬出耒执耒起少退北面立司农卿进受耒以授侍中侍中奉耒进皇帝受以三推侍中受耒耜反于司农司农反于廪牺令讫还本位廪牺令复耒于韬执耒起复位立皇帝初耕执耒者以耒耜各授侍耕者皇帝耕讫三公诸王五推尚书卿九推讫执耒者前受耒耜退复位侍中前奏礼毕退复位太常卿引皇帝自南门还大次乐作皇帝出内壝东门殿中监前受镇珪以授尚衣奉御殿中监又前受大珪华盖侍卫如常仪皇帝入次乐止谒者赞引各引享官及从享群官诸方客使以次出赞引各引御史太祝以下俱复执事位立定奉礼曰再拜御史以下皆再拜赞引引出工人二舞以次出太常卿帅其属以次耕于千畆其祝版燔于斋坊
　　銮驾还宫
　　皇帝既还大次侍中版奏请解严【将军不得輙离部伍】皇帝停大次一刻顷捶一鼓为一严转仗卫于还涂如来仪三刻顷槌二鼔为再严将士布队仗侍中版奏请中严皇帝通天冠綘纱袍诸享官服朝服五刻顷捶三鼓为三严通事舍人各引羣官客使序立于大次之前近南文武侍臣诣大次门外南向千牛将军立于车右侍中版奏外办太仆卿升执辔皇帝乗舆出次繖扇侍卫警跸如常仪皇帝升车太仆卿立授绥黄门侍郎奏称请銮驾发引退复位銮驾动称警跸如常仪黄门侍郎赞引夹引千牛将军夹车而趋至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马赞者承传文武侍臣皆上马毕黄门侍郎奏称请勅车右升侍中称制曰可黄门侍郎退复位千牛将军升讫黄门侍郎奏称请銮驾发引退复位鼔传音銮驾动鼓吹振作而还文武羣官皆从如来仪诸方客使便还馆驾至承天门外侍臣下马所銮驾权停文武侍臣皆下马千牛将军降立于车右讫銮驾动千牛将军夹车而趋驾入嘉徳门太乐令撞防賔之钟左五钟右五钟皆应鼓柷奏采茨之乐至太极门戛敔乐止入太极殿鼔柷奏太和之乐驾至横街北当东上閤回车南向侍中进当銮驾前跪奏称侍中臣某言请降车俛伏兴还侍位皇帝降车乗舆以入繖扇侍卫警跸如常仪侍臣从至閤戞敔乐止初文武群臣至东朝堂通事舍人承防勅群官并还皇帝既入侍中版奏请觧严叩钲将士各还其所
　　劳酒
　　车驾还宫之明日设防于太极殿如元防之仪【唯不贺不上夀为异】















　　大唐开元礼卷四十六
　　钦定四库全书
　　大唐开元礼卷四十七　　　　唐　萧嵩等　撰吉礼
　　孟春吉亥享先农于借田有司摄事
　　斋戒　　　　　　　　　陈设
　　享馈
　　斋戒
　　凡预享之官散斋三日致斋二日【散斋皆于正寝致斋一日于本司一日于享所其无本司皆于享所】散斋理事如旧唯不吊丧问疾不作乐不判署刑杀文书不行刑罚不预秽恶致斋唯享事得行其余悉断其享官已斋而阙者通摄行事光禄卿监取明水火【太官令取水于隂鉴取火于阳燧火以供爨水以实尊】前享一日诸卫令其属未后一刻各以其方器服守卫壝门【每门二人每隅一人】与太乐工人俱清斋一宿
　　陈设
　　前享三日右校扫除坛之内外又为瘗埳于坛之壬地外壝之内方深取足容物南出陛前享二日卫尉设享官公卿以下次于外壝东门之外道南北向以西为上设馔幔于内壝东门之外道南北向大乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树路鼔于北悬之内道之左右植建鼔于四隅置柷敔于悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬后东方西方以南为上南方北方以西为上前享一日奉礼设享官公卿位于内壝东门之内道北执事位于道南每等异位重行西面以北为上设望瘗位于坛之西南当瘗埳北向设御史位于坛之下一人位于东南西向一人位于西南东向令史各陪其后设奉礼位于乐悬东北赞者二人在南差退俱西向北上又设奉礼赞者位于瘗埳西南东面南上设协律郎位于坛上南陛之西东向设太乐令位于北悬之间当坛北向设享官公卿以下门外位皆于东壝之外道南毎等异位重行北面以西为上设酒樽之位于坛上神农氏牺尊二象尊二山罍二在东南隅北向后稷氏犠尊二象尊二山罍二在神农氏酒尊之东俱北向西上【尊俱置于坫皆加勺羃设爵于尊下】设洗于坛上南陛东南北向罍水在洗东篚在洗西南肆【篚实以巾爵】执尊罍篚羃者各位于尊罍篚羃之后各设币篚于坛上尊坫之所晡后谒者引光禄卿诣厨视濯溉又谒者引诸享官诣厨省馔具讫还斋所享日未明十五刻太官令帅宰人以鸾刀割牲祝史以豆取毛血置于馔所遂烹牲未明五刻太史令郊社令升设神农氏神坐于坛上北方南向设后稷氏神坐于东方西向席俱以莞设神位各于坐首
　　馈享
　　享日未明三刻诸享官各服其服郊社令良醖令各帅其属入实樽罍及币【牺尊实以醴齐象尊实以盎齐其酒各实于两齐之上尊山罍实以清酒礼神之币皆以青】太官令帅诸进馔者实诸笾豆簋簠入陈于东门之外馔幔内未明二刻奉礼帅赞者先入就位赞引引御史诸太祝及令史祝史与执尊罍篚羃者入自东门当坛南重行北面西上【凡导引者毎曲一逡巡】立定奉礼曰再拜赞者承传【凡奉礼有词赞者皆承传】御史以下皆再拜讫执樽者升自东陛立于尊所坛下执樽罍篚羃者各就位赞引引御史诸太祝诣坛东陛升行扫除于上令史祝史行扫除于下讫引降就位未明一刻太乐令帅工人二舞次入就位文舞入陈于悬内武舞立于悬南道西谒者引司空入就位立定奉礼曰再拜司空再拜讫谒者引司空诣坛东陛升行扫除于上降行乐悬于下讫引还本位初司空入谒者引享官赞引引执事者俱就壝外位司空行扫除讫谒者赞引各引享官以次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事还本位协律郎跪俛伏举麾【凡取物者皆跪俛伏而取以兴奠物则奠讫俛伏而后兴】鼔柷以角音奏永和之乐以姑洗之均作文舞之舞乐舞三成偃麾戛敔乐止【凡乐皆协律郎举麾工鼓柷而后作偃麾戛敔而后止】奉礼曰众官再拜众官皆再拜诸太祝俱取币于篚各立于尊所谒者引太尉诣坛升自南陛北向立太祝以币东向授太尉受币登歌作肃和之乐乃以南吕之均谒者引太尉进北面跪奠于神农氏神坐兴谒者引太尉少退北向再拜谒者引太尉立于西方东向又太祝奉币北向授太尉受币谒者引太尉进东面跪奠于后稷氏神坐兴谒者引太尉少退东向再拜讫登歌止谒者引太尉降自南陛还本位初群官拜讫祝史奉毛血立于门外登歌止祝史奉毛血升自南陛配坐升自东陛太祝迎取于坛上进奠于神坐前太祝兴祝史退立于尊所太尉既升奠币太官令出帅进馔者奉馔陈于内壝东门之外谒者引司徒出诣馔所司徒奉神农之俎太官令引馔入俎初入门雍和之乐作【自后酌献皆作雍和】馔至陛乐止祝史跪彻毛血之豆降自东陛以出神农氏之馔升自南陛配坐馔升自东陛诸太祝迎引于坛上各设于神坐前【笾豆盖羃先彻乃升簋簠既奠却其盖于下】设讫谒者引司徒以下降复位诸太祝各还尊所谒者引太尉升自南陛诣神农氏酒尊所执尊者举羃太尉酌醴齐讫乐作谒者引太尉进神农氏神坐前北向跪奠爵兴谒者引太尉少退北向立乐止太祝持版进于神坐之右东面跪读祝文曰维某年歳次月朔日子嗣皇帝臣某谨遣太尉封臣名敢昭告于神农氏献春伊始东作方兴率由典则恭事千畆谨以制币牺齐粢盛庶品肃偹恒祀陈其明荐以后稷配神作主尚飨讫兴太尉再拜初读祝文讫乐作太祝进跪奠版于神坐兴还尊所太尉拜讫乐止谒者引太尉诣后稷氏酒樽所取爵于坫执尊者举羃太尉酌醴齐讫乐作谒者引太尉进后稷氏神坐前东向立乐止太祝持版进于神坐之左北面跪读祝文曰维某年歳次月朔日子嗣开元神武皇帝某谨遣太尉封臣名敢昭告于后稷氏土膏覛起爰循耕籍式陈明荐于帝神农氏惟神功叶稼穑实允昭配谨荐制币牺齐粢盛庶品作主侑神尚飨讫兴太尉再拜初读祝文讫乐作太祝进跪奠版于神坐兴还尊所太尉拜讫乐止谒者引太尉进神农氏神坐前北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒啐酒奠爵兴太祝帅斋郎奉俎太祝减神农前三牲胙肉加于俎又以笾取稷黍饭兴以胙肉共置一俎上又以饭共置一笾太祝先以饭笾授太尉太尉受以授斋郎又以俎授太尉太尉毎受以授斋郎太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼔柷作舒和之乐出讫戛敔乐止武舞入鼓柷作舒和之乐立定戛敔乐止初太尉献将毕谒者引太常卿诣罍洗盥手洗爵讫谒者引太常卿自东陛升坛诣神农氏象尊所执尊者举羃太常卿酌盎齐讫武舞作谒者引太常卿进神农氏神坐前北向跪奠爵兴谒者引太常卿少退北向再拜谒者引太常卿进神农氏神坐前北向立太祝各以爵酌罍福酒合置一爵一太祝持爵进太常之右西向立太常卿再拜受爵跪祭酒遂饮卒爵太祝进受爵复于坫太常卿兴再拜谒者引太常卿降复位初太常卿献将毕谒者引光禄卿诣罍洗盥洗讫升酌盎齐终献如亚献之仪讫谒者引光禄卿降复位武舞六成舞献俱毕诸太祝各进跪彻豆还尊所【彻者笾豆各一少移于故处】奉礼曰赐胙赞者唱众官再拜众官在位者皆再拜【已饮福受胙者不拜】奉礼曰众官再拜众官在位者皆再拜乐一成止谒者进太尉之左白请就望瘗位谒者引太尉就望瘗位北向立于众官将拜讫诸太祝各持篚进神坐前跪取币斋郎以俎载牲体稷黍饭爵酒兴各由其陛防坛诣瘗埳以币馔物置于埳讫奉礼曰可瘗埳东西厢各四人寘土半埳谒者引太尉出又谒者赞引各引享官以次出赞引引御史以下俱复执事位立定奉礼曰再拜御史以下皆再拜赞引引出工人二舞以次出其祝版燔于斋坊
　　大唐开元礼卷四十七
　　钦定四库全书
　　大唐开元礼卷四十八　　唐　萧嵩等　撰吉礼
　　皇后季春吉已享先蚕亲桑
　　斋戒　　　　　　　陈设
　　车驾出宫　　　　　馈享
　　亲桑　　　　　　　车驾还宫
　　劳酒
　　斋戒
　　先祀五日散斋三日于后殿致斋二日于正殿前致斋一日尚寝设御幄于正殿西序及室中俱东向致斋之日昼漏上水一刻尚仪版奏请中严尚服帅司仗布侍卫司賔引内命妇陪位并如式六尚以下各服其服诣后殿奉迎尚仪版奏外办上水三刻皇后服钿钗礼衣结佩乗舆出自西房华盖警跸侍卫如常仪皇后即御坐东向坐六尚以下侍卫如常一刻顷尚仪前跪奏称尚仪妾姓言请降就斋室兴退复位皇后降坐乗舆入室六尚以下各还寝直卫者如常司賔引陪位者退散斋之日内侍帅内命妇之吉者使蚕于蚕室凡预享之官散斋三曰于其寝致斋二日一日于其寝一日于享所【亚献终献则致斋二日皆于其寝】六尚以下应从升者及从享内外命妇各于其寝清斋一宿散斋理事如旧惟不吊防问疾不作乐不判署刑杀文书不行刑罚不预秽恶致斋惟享事得行其余悉防其享官已斋而阙者通摄行事诸预享之官致斋之日给酒食及明衣各习礼于斋所光禄卿监取明水火【太官令取水于隂鉴取火于阳燧火以供】【爨水以实尊】前享一日诸卫令其属未后一刻各以其方器服守卫壝门【每门二人毎隅一人】享日未明给使代执与女工人等俱清斋一宿
　　陈设
　　前享三日尚舍直长施大次于外壝东门之内道北南向尚舍奉御铺御坐尚舍直长设内命妇及六尚以下次于大次之后俱南向守宫设外命妇次大长公主长公主公主以下于南壝之外道西三公夫人以下在其南俱重行每等异位东向北上设陈馔幔于内壝东门之外道南北向前享二日太乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二大磬于编悬之间各依辰位置柷敔于悬内柷在左敔在右设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸女工人各位于悬后东方西方以南为上南方北方以西为上右校扫除坛之内外又为瘗埳于坛之壬地内壝之外方深取足容物南出陛又为采桑坛于坛二十步所方三丈髙五尺西出陛尚舍量施帷障于外壝之外四而开门其东门使容厌翟车前享一日内谒者设御坐于坛之东南西向设望瘗位于坛之西南当瘗埳西向设亚献终献位于内壝东门之内道南执事者位于其后每等异位俱重行西向北上设典正位于坛下一位于东南西向一位于西南东向女史各陪其后设司赞位于乐悬东北掌赞二人在南差退俱西面又设司赞掌赞位于埋埳西南东面南上设典乐举麾位于坛上南陛之西东向设司乐位于北悬之间当坛北向设内命妇位于终献之南絶位每等异位重行西向北上设外命妇位于中壝南门之外大长公主以下于道东东西当内命妇位差退公夫人以下于道西去道逺近准公主位俱每等异位重行相向北上又设御采桑位于采桑坛上东向设内命妇采桑位于坛下当御位东北每等异位南向西上设外命妇采桑位于坛下当御位东南每等异位北向西上设执御钩筐者位于内命妇之西少南西上【尚功执钩典制执筐】设内命妇执钩筐者位各于其采桑位之后【尚功下四典执钩典制下女史执筐】设门外位享官于东壝之外道南从享内命妇于享官之东俱每等异位重行北面西上从享外命妇于南壝之外道西如设次之式设酒尊之位于坛上东南隅北向西上牺尊二象尊二山罍二【尊皆加勺羃有坫以置爵】设御洗于坛南陛东南亚献之洗又于东南俱北向罍水在洗东篚在洗西南肆【篚实以巾爵】执尊罍篚羃者各位于尊罍篚羃之后设币篚于坛上樽坫之所晡后内谒者帅其属以尊坫罍洗篚羃入设于坛上【升坛者自东陛】享日未明十五刻太官令帅宰人以鸾刀割牲祝史以豆取毛血置于馔所遂烹牲【其神厨及诸司供事便次守宫与金吾相之量于坛东张设】享日未明五刻司设服其服升设先蚕氏神坐于坛上北方南向席以莞设神坐于坐首
　　车驾出宫
　　前享一日金吾奏请外命妇等应集坛所者并听夜行其应采桑者四人各具女侍者进筐钩载之而行监门预奏请享日未明四刻开所由苑门诸亲及命妇以下以次入诣坛南次所各服其服应采桑者筐钩各具女侍者执授内谒者监内谒者监受之以授执钩筐者享日未明三刻捶一鼓为一严【三严时节前一日内侍奏裁】未明二刻捶二鼔为再严尚仪版奏请中严内命妇各服其服所司陈车驾卤簿未明一刻捶三鼓为三严司賔引内命妇入立于庭重行西而以北为上六尚以下各服其服俱诣室奉迎【尚服负寳如式】内仆进厌翟车于阁门尚仪版奏外办驭者执舆皇后服鞠衣乗舆以出华盖侍卫警跸如常内命妇从出门皇后升车尚功司制进筐钩载之仗卫如常仪内命妇及六尚等乗车陪从如式其内命妇应采桑者四人各服其服典制等进筐钩载之诸翊驾之官皆乗马驾动警跸如常不鸣鼔角诸卫前后督摄如常内命妇宫人以次从
　　馈享
　　享日未明三刻诸享官各服其服尚仪及司醖帅其属入寔尊罍及币【牺尊实以醴齐象尊实以盎齐山罍实以清酒齐加明水酒加酒各实上尊币以黑】太官令寔诸笾豆簠簋俎等内谒者帅其属诣厨奉馔入设于馔幔内【内侍之属与司膳等守掌之其三牲之肉不上升神俎者亦太官付内谒者同时进入以供颁胙自余供享之物并诸司前一日预进】驾将至女相者引先置享官内典引引外命妇俱就门外位【女相者以尚仪下女史充】驾至大次门外回车南向尚仪进车前跪奏称尚仪妾姓言请降车兴还侍位皇后降车乗舆之大次华盖繖扇侍卫如常仪尚仪以祝版进御署讫奉出奠于坫皇后降车讫尚功司制进受钩筐以退【其内命妇钩筐则内命妇降车讫典制等进受之】典赞引亚献及从享内命妇俱就门外位司赞帅掌賛先入就位女相者引尚仪典正及女史祝史【女史祝史以尚仪下女史充】与女执尊罍篚羃者入自东门当坛南北面西上立定司赞曰再拜掌赞承传【凡司賛有词掌賛皆承传】尚仪以下皆再拜讫尚仪以下各就位司乐帅女工人入就位典赞引亚献终献女相者引执事者司賔引内命妇内典引引外命妇俱入就位皇后停大次半刻顷司言引尚宫立于大次门外当门北向尚仪版奏外办皇后出次华盖侍卫如常【尚服负寳陪从如式】司言引尚宫尚宫引皇后【凡尚宫前导皆司言先引】入自东门华盖仗卫停于门外近侍者从入如常皇后至版位西向立【每立定尚宫与司言退立于左】立定尚宫前奏称请再拜退复位皇后再拜司赞曰众官再拜享官及内外命妇在位者皆再拜【其先拜者不拜】尚宫前奏有司谨具请行事退复位典乐跪举麾【凡取物者皆跪而取以兴奠物亦跪奠而后兴】鼓柷奏永和之乐以姑洗之均【自后坛下接神之乐皆奏姑洗】三成偃麾戛敔乐止【凡乐皆典乐举麾工鼔柷而后作偃麾戞敔而后止】尚宫前奏称请再拜退复位皇后再拜司赞曰众官再拜享官及内外命妇在位者皆再拜坛上尚仪跪取币于篚兴立于尊所尚宫引皇后正和之乐作【皇后毎行皆作正和之乐】皇后诣坛升自南陛六尚已下量人从升【以下升皆如之】皇后升坛北面立乐止尚仪奉币东向进皇后受币登歌作肃和之乐以南吕之均尚宫引皇后进北向跪奠于神坐兴尚宫引皇后少退北向再拜讫登歌止尚宫引皇后乐作降自南陛还版位西向立乐止初内外命妇拜讫女史祝史奉毛血之豆立于内壝东门之外于登歌止女史祝史奉毛血入升自南陛尚仪迎引于坛上进跪奠于神坐前兴与女祝史退立于尊所皇后既升奠币司膳出帅女进馔者奉馔陈于内壝东门之外皇后既降复位司膳引馔入俎初入门雍和之乐作馔至陛乐止女祝史跪彻毛血之豆降自东陛以出馔升自南陛尚仪迎引于坛上设于神坐前【笾豆盖羃先彻乃升簠簋既奠却其盖于下】设讫司膳帅女进馔者降自东陛复位尚仪还尊所尚宫引皇后诣罍洗乐作皇后至罍洗乐止尚仪跪取兴沃水司言跪取盘兴承水皇后盥手司言跪取巾于篚兴进皇后帨手讫司言受巾跪奠于篚司言跪取爵于篚兴进皇后受爵尚仪酌罍水司言奉盘皇后洗爵司言授巾皆如初皇后拭爵讫尚仪奠司言奠盘巾皆如常尚宫引皇后乐作诣坛升自南陛乐止尚宫引皇后诣酒尊所执尊者举羃尚仪赞酌醴齐讫夀和之乐作【皇后每酌献及饮福皆作夀和之乐】尚宫引皇后退北向立乐止尚仪持版进于神坐之右东面跪读祝文曰维某年嵗次月朔日子皇后某氏敢昭告于先蚕氏惟神肇兴蚕织功济黔黎爰择嘉时式遵令典谨以制币牺齐粢盛庻品明荐于神尚飨讫兴皇后再拜初读祝文讫乐作尚仪跪进奠版于神坐兴还尊所皇后拜讫乐止尚仪以爵酌上尊酒西向进皇后再拜受爵跪祭酒啐酒奠爵兴尚仪帅女进馔者持笾俎进尚仪以神前三牲胙肉【皆取前脚第二骨】各置一俎上又以笾取稷黍饭共置一笾尚仪先以饭笾西向进皇后受以授左右尚仪又以胙俎以次进皇后每受以授左右皇后跪取爵遂饮卒爵尚仪进受爵复于坫皇后兴再拜讫乐止尚宫引皇后乐作降自南陛还版位西向立乐止皇后献将毕典赞引贵妃诣罍洗盥手洗爵讫典赞引贵妃自东陛升坛诣象尊所执尊者举羃贵妃酌盎齐典赞引进神坐前北向跪奠爵兴典赞引贵妃少退北向再拜尚仪以爵酌罍福酒持爵进贵妃之右西向立贵妃再拜受爵跪祭酒遂饮卒爵尚仪进受爵复于坫贵妃再拜典赞引贵妃防自东陛复位初贵妃献将毕又典赞引昭仪诣罍洗盥手洗爵升酌盎齐终献如亚献之仪讫典赞引昭仪降复位尚仪进神坐前跪彻豆兴还樽所【彻者笾豆各一少移于故处】司赞曰赐胙掌赞唱众官再拜众官在位者皆再拜【已饮福者不拜】永和之乐作尚宫前奏称请再拜退复位皇后再拜司赞曰众官再拜众官在位者皆再拜乐一成止尚宫前奏请就望瘗位司赞帅掌赞就瘗埳西南位尚宫引皇后乐作至望瘗位西向立乐止于众官将拜尚仪执篚进神坐前取币自北陛降坛西行诣瘗埳以币置于埳讫司赞曰可瘗埳东西各四人寘土半埳尚宫前奏礼毕请就采桑位尚宫引皇后乐作诣采桑坛升自西陛东向立乐止初白礼毕司赞帅掌赞还本位
　　亲桑
　　皇后将诣望瘗位司宾引内外命妇采桑者俱就采桑位【内外命妇一品各二人二品三品各一人】诸执钩筐者各就位皇后既至采桑位尚功奉金钩自北陛升坛进典制奉筐从升皇后受钩采桑典制奉筐受桑皇后采三条止尚宫前受钩典制以筐俱退复位皇后初采典制等各以钩授内外命妇皇后采桑讫内外命妇以次采桑女史执筐者受之内外命妇一品各采五条二品三品各采九条止典制等受钩与执筐者退复位司宾各引内外命妇采桑者退复位司宾引婕妤一人诣蚕室尚功率执钩筐者以从至蚕室尚宫以桑授蚕母蚕母受桑切之以授婕妤婕妤食蚕洒一薄讫司賔引婕妤还本位尚仪前奏礼毕退复位尚宫引皇后乐作还大次入大次讫乐止司賔引内命妇内典引引外命妇各还其次尚仪典正以下俱复执事位立定司賛曰再拜尚仪以下皆再拜讫出女工人以次出其祝版燔于斋所
　　车驾还宫
　　皇后既还大次内侍版奏请解严【将士不得輙离部伍】皇后停大次一刻顷捶一鼔为一严转仗卫于还涂如来仪三刻顷捶二鼓为再严尚仪版奏请中严皇后服钿钗礼衣三刻顷捶三鼔为三严内典引引外命妇出次就门外位司宾引内命妇出次序立于大次之前六尚以下依式奉迎内仆进厌翟车于大次门外南向尚仪版奏外办驭者执辔皇后乗舆出次华盖侍卫警跸如常皇后升舆鼔吹振作而行内命妇以下乗车陪从如来仪车驾过内典引引外命妇退还第驾至正殿门外廻车南向尚仪进当车前跪奏称尚仪妾姓言请降车兴还侍位皇后降车乗舆入侍卫如常内侍版奏请解严将士各还其所
　　劳酒
　　车驾还宫之明日内外命妇设防于正殿如元防之仪【惟不贺不上夀为异】








　　大唐开元礼卷四十八
　　钦定四库全书
　　大唐开元礼卷四十九　　唐　萧嵩等　撰吉礼
　　季春吉已享先蚕于公桑有司摄事
　　斋戒　　　　　　　陈设
　　馈享
　　斋戒
　　前享五日诸预享官散斋五日各于其寝致斋二日一日于其寝一日于享所散斋理事如旧惟不吊防问疾不作乐不判署刑杀文书不行刑罚不预秽恶致斋唯享事得行其余悉断其享官已斋而阙者通摄行事凡预享之官致斋之日给酒食及明衣各习礼于斋所光禄卿监取明水火【太官令取水于隂鍳取火于阳燧火以供爨水以实尊】前享一日诸卫令其属未后一刻各以其方器服守卫壝门【毎门二人毎隅一人】享日未明给使代执与女工人俱清斋一宿
　　陈设
　　前享三日守宫设享官次于东壝之内道南北向以西为上设陈馔幔于内壝东门之外道南北向前享三日太乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二大磬于编悬之间各依辰位置柷敔于悬内柷在左敔在右设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸女工人各位于悬后东方西方以南为上南方北方以西为上右校扫除坛之内外又为瘗埳于坛之壬地内壝之外方深取足容物南出陛前享一日内谒者设三献位于内壝东门之内道北执事位于道南毎等异位皆重行西向以北为上又设望瘗位于坛之东北当瘗埳道西向又设典正位于坛下一位于东南西向一位于西南东向女史各陪其后【纠察违失】设掌赞位于乐悬东北女史二人在南差退俱西向又设掌赞女史位于瘗埳西南东向南上设典乐举麾位于坛上南陛之西东向设司乐位于北悬之间当坛北向设三献以下门外位于东壝之外道南向每等异位重行北面西上设酒尊之位于坛上东南隅北向西上牺樽二象尊二山罍二【尊皆加勺羃有坫以置爵】设洗于坛南陛东南北向罍水在洗东篚在洗西南肆执樽罍篚羃者各位于樽罍篚羃之后设币篚于坛上樽坫之所晡后内谒者帅其属以樽罍篚羃入设于位【升坛者自东陛】享日未明十五刻太官令帅宰人以鸾刀割牲祝史以豆取毛血置于馔所【其神厨及诸司供事便次守宫与金吾相之量于坛东张设】享日未明五刻司设服其服升设先蚕氏神座于坛上北方南向席以莞设神位于坐首
　　馈享
　　享日未明三刻诸享官各服其服女史及司醖各帅其属入实樽罍及币【牺尊寔以醴齐象尊寔以盎齐山罍寔以清酒齐加明水酒加酒各寔于上尊其币以黒】太官令寔诸笾豆簠簋俎等内谒者帅其属诣厨奉馔入设于馔幔内【内侍之属与司膳等守掌之其三牲之肉不上神俎者亦太官付内谒者同时进入以供颁胙自余享之物并诸司前一日预进】质明女相者引享官以下就壝外位【女相者皆以尚仪下女史充】掌賛帅女史先入就位女相者引典正女祝及女史女祝史【女祝以典赞下充女祝史以典正下充之】与女执尊罍篚羃者入自东门当坛南北面西上立定掌赞曰再拜女史承传【凡掌赞有词女史皆承传】典正以下皆再拜典正以下各就位司乐帅女工人入就位女相者各引享官入就位立定掌赞曰再拜在位者皆再拜女相者进尚宫之左白有司谨具请行事退复位典乐跪举麾【凡取物者亦跪而取以典奠物皆跪奠讫而后兴】鼔柷奏永和之乐以姑洗之均【自后坛下之乐皆奏姑洗】三成偃麾戛敔乐止【凡乐皆典乐举麾工鼔柷而后作偃麾戛敔而后止】掌赞曰再拜在位者皆再拜女祝跪取币于篚兴立于尊所女相者引尚宫诣坛升自南陛北面立女祝奉币东向进尚宫受币登歌作肃和之乐以南吕之均女相者引尚宫进北向跪奠于神坐兴女相者引尚宫少退北向再拜讫登歌止女相者引尚宫降自南陛还本位初享官以下拜讫女祝史奉毛血之豆立于内壝东门外于登歌止女祝史奉毛血入升自南陛女祝迎引于坛上进跪奠于神坐前兴女祝史退立于尊所尚宫既升奠币司膳出帅女进馔者奉馔陈于内壝东门之外尚宫既降复位司膳引馔入俎初入门雍和之乐作【自后酌献皆奏雍和】馔至陛乐止女祝史进跪彻毛血之豆降自东陛以出馔升自南陛女祝迎引于坛上设于神坐前【笾豆盖羃先彻乃升簠簋既奠却其盖于下】设讫司膳帅女进馔者防自东陛复位女祝还尊所女相者引尚宫诣罍洗盥手洗爵讫女相者引尚宫升自南陛诣牺尊所执尊者举羃尚宫酌醴齐乐作女相者引尚宫进先蚕氏神坐前北向跪奠爵兴女相者引尚宫少退北向立乐止女祝持版进于神坐之右东向跪读祝文曰维某年歳次月朔日子皇后某氏谨遣某官妾姓敢昭告于先蚕氏惟神肇兴蚕织功济黔黎爰择嘉时式遵令典谨以制币牺齐粢盛庶品明荐于神尚飨讫兴尚宫再拜初读祝文讫乐作女祝进跪奠版于神坐兴还尊所尚宫再拜讫乐止女祝以爵酌罍福酒进于尚宫之右西向立尚宫再拜受爵跪祭酒啐酒奠爵兴女史帅女进馔者持笾俎进女祝减神坐前三牲胙肉【皆取前脚第二骨】各置一俎又以笾取稷黍饭共置一笾女祝先以饭笾西向进尚宫受以授女进馔者女祝又以胙俎以次进尚宫每受以授女进馔者尚宫跪取爵遂饮卒爵女祝进受爵复于坫尚宫兴再拜女相者引尚宫降复位初尚宫献将毕女相者引尚仪诣罍洗盥手洗爵讫升自东陛诣象尊所执尊者举羃尚仪酌盎齐女相者引进神坐前北面跪奠爵兴女相者引尚仪少退北向再拜女祝以爵酌罍福酒持进尚仪之右西向立尚仪再拜受爵跪祭酒遂饮卒爵女祝进受爵复于坫尚仪再拜女祝等引自东陛降复位初尚仪献将毕又女相引尚食诣罍洗盥手洗爵升酌盎齐终献皆如亚献之仪讫女相者引降复位女祝进跪彻豆兴还樽所【彻者笾豆各一少移于故处】掌赞曰赐胙女史唱众官再拜众官在位者皆再拜【已饮福受胙者不拜】永和之乐作掌赞曰再拜在位者皆再拜讫乐一成止女相者进尚宫之左白请就望瘗位女相者引尚宫就望瘗位掌赞女史转就瘗埳西南位东向立于众官将拜女史执篚进神座前跪取币兴降西南位东向立于众官将拜女史执篚进神坐前跪取币兴降自南陛西行诣瘗埳以币置于埳讫掌赞曰可瘗埳东西各四人寘土半埳女相者进尚宫之左白礼毕女相者引尚宫出又女相者引享官以次出初白礼毕掌赞帅女史还本位典正女史以下俱复执事位立定掌赞曰再拜典正以下皆再拜讫引出女工人以次出其祝版燔于斋所其祝版郊社令预送付内侍享前一日内侍进御署讫皇后北面再拜近侍奉版出授内侍送享所享前之平明女祝以版奠于坫






　　大唐开元礼卷四十九
　　钦定四库全书
　　大唐开元礼卷五十　　　　唐　萧嵩等　撰吉礼
　　有司享先代帝王
　　前享五日诸享官各散斋三日于正寝致斋二日于其庙所【无庙者祭于坛其坛制准州社坛】散斋理事如旧唯不吊防问疾不作乐不判署刑杀文书不行刑罚不预秽恶致齐唯享事得行其余悉断其祭官已斋而阙者通摄行事【其祭官以当州长官充以次通取】诸享官致斋之日给酒食及明衣各习礼于斋所前一日所管县官清扫内外整拂神坐【无庙者享日未明县官帅其属入诣坛东陛升设神坐于坛上近北南向席以莞已后陈设行事皆依准在庙之位】设配坐于神坐东南西向席以莞又为瘗坎于庙后壬地方深取足容物赞礼者设初献位于东阶东南亚献终献位于初献之南少退俱西面北上设掌事者位于终献东南重行西向以北为上设赞唱者位于终献西南西向北上设望瘗位于庙堂东北西向又设赞唱者位于瘗埳东北南向东上设享官以下位于南门之外道东重行西向以北为上【无庙者即设享官以下位于坛东壝门之外道南重行北向西上】祭器之数每坐樽六笾十豆十簋二簠二钘三俎三县官帅其属升设尊于庙堂上前楹间室户之外北向正坐之樽在西配坐之樽在东【樽皆加勺羃有坫以置爵正坐爵一配坐爵四】设币篚于樽所设洗于东阶东南北向东西当东霤南北以堂深罍水在洗东篚在洗西南肆实爵三巾二在篚加勺羃执尊罍洗篚者各位于尊罍洗篚之后享日未明烹牲于厨夙兴掌馔者实祭器【牲体牛羊豕皆载右胖前脚三节节一段皆载之后脚三节节一段去上节载下二节又取正脊脡脊横脊正胁代胁短胁各二骨以并余皆不设簋实稷黍簠实稻梁笾十实石盐干鱼枣栗榛菱芡鹿脯白饼黒饼豆十实韭葅醘醢菁葅鹿醢芹葅兎醢笋俎鱼醢脾析葅豚胉若土无者各以其类充之】诸享官以下各服祭服【三品毳冕四品絺冕五品冕六品以下爵弁】县官帅其属入实樽罍及币【每坐之尊一实醴齐一实盎齐一实清酒其酒各实于上尊币用帛长一丈八尺色用白】祝版各置于坫赞唱者先就位祝与执尊罍篚者入立于庭重行北面以西为上立定赞唱者曰再拜祝以下俱再拜执尊者升自东阶【坛则升自东陛以后准此】立于尊所执尊罍篚者各就位升自东阶行扫除于上降行扫除于下讫各引就位质明赞礼者引享官以下俱就门外位少顷赞礼者引享官以下以次入就位立定赞唱者曰再拜在位者皆再拜赞礼者进初献之左白有司谨具请行事退复位祝跪取币于篚各立于尊所【凡取物者皆俛伏跪取而后兴奠物则跪奠讫俛伏而后兴】掌馔者帅执馔者奉馔陈于南门之外【坛则奉馔陈于东壝门外】赞礼者引初献升自东阶【坛则升自南陛已后初献升降皆准此】进当神坐前北面立祝以币东向进初献受币祝还尊所赞礼者引初献入跪奠于神坐兴出户北向再拜赞礼者引初献入当配坐西壁下东面立祝以币北向进初献受币祝还樽所赞礼者引初献进东面跪奠于配坐兴退复位东面再拜赞礼者引初献降复位掌馔者引馔入升自东阶【坛则升自南陛】祝迎引于阶上各设于神坐前掌馔者帅执馔者各复本位祝还尊所赞礼者引初献诣罍洗盥手洗爵升自东阶诣酒尊所执尊者举羃初献酌醴齐赞礼者引初献入诣神坐前北向跪奠爵兴出户北向立祝持版进于神坐之右东面跪读祝文讫兴初献再拜祝进跪奠版于神坐兴还尊所赞礼者引初献诣配坐酒尊所取爵于坫执尊者举羃初献酌醴齐赞礼者引初献入东面跪奠于配坐前兴退立于西壁下东面立祝持版入立于配坐之左北面跪读祝文讫兴初献再拜祝进跪奠版于配坐兴还尊所赞礼者引初献出户北向立各以爵酌清酒合置一爵一祝持爵进初献之右西向立初献再拜受爵跪祭酒啐酒奠爵兴祝各帅执馔者以俎跪减神坐前三牲胙肉【各取前脚第二骨】共置一俎上以授初献初献受以授掌馔者初献跪取爵遂饮卒爵祝受爵复于坫初献兴再拜赞礼者引初献降复位于初献饮福赞礼者引亚献诣罍洗盥手洗爵升自东阶诣酒尊所执尊者举羃亚献酌盎齐賛礼者引亚献入诣神坐前北向跪奠爵兴出户北向再拜赞礼者引亚献诣配坐酒尊所取爵于坫执尊者举羃亚献酌盎齐赞礼者引亚献入诣配坐前东面跪奠爵兴退于西壁下东面再拜出户北向立祝各以爵酌清酒合置一爵一祝持爵进于亚献之右西面立亚献再拜受爵跪祭酒遂饮卒爵祝受爵复于坫亚献兴再拜赞礼者引亚献降复位初亚献献将毕賛礼者引终献盥洗升献饮福如亚献之仪讫賛礼者引终献降复位祝各进神坐前跪彻豆兴还樽所【彻者笾豆各一少移于故处】赞唱者曰再拜【非饮福受胙者皆再拜】再拜讫赞唱者又曰再拜献官已下皆再拜赞礼者进初献之左白请就望瘗位赞礼者引初献就望瘗位西向立赞唱者转立于望瘗东北位初献官拜讫祝各进神坐前跪取币兴降自西阶【坛则降自南陛】诣瘗埳北南面以币置于坎赞唱曰可瘗埳东西面各二人寘土半埳赞礼者进初献之左白礼毕遂引初献以下出赞唱者还本位祝与执尊罍者俱复执事位立定赞唱者曰再拜祝以下皆再拜以出祝版焚于斋所　帝喾祭文维某年嵗次月朔日子嗣开元神武皇帝讳谨遣具官姓名敢昭告于帝髙辛氏惟帝能序三辰功施万物式遵祠典敬以牺齐粢盛庶品祗荐于帝髙辛氏尚飨帝尧祝文维某年嵗次月朔日子嗣开元神武皇帝讳谨遣具官姓名敢昭告于帝陶唐氏惟帝则天行化光被四表式遵祠典敬以制币牺齐粢盛庶品祗荐于帝陶唐氏尚飨　配坐祝文维某年嵗次月朔日子嗣开元皇帝遣官姓名敢昭告于唐司徒惟公敬敷五教赞彞伦率由旧章配享于帝陶唐氏敬以制币牺齐粢盛庻品明荐于唐司徒公尚飨　帝舜祝文维某年嵗次月朔日子嗣开元神武皇帝讳谨遣具官姓名敢昭告于帝有虞氏惟帝道光七政绩宣五典式遵故实敬以制币牺齐粢盛庶品祗荐于帝有虞氏尚飨　　配坐祝文维某年嵗次月朔日子嗣开元神武皇帝讳谨遣具官姓名敢昭告于臯陶氏伏惟爰定五刑载敷九徳率由旧典配享于帝有虞氏敬以制币牺齐粢盛庶品明荐于臯陶氏尚飨　　夏王禹祝文惟某年嵗次月朔日子嗣开元神武皇帝讳谨遣具官姓名敢昭告于夏王禹惟王克平九土功施万代式遵故实敬以制币牺齐粢盛庶品祗荐于夏王禹尚飨　配坐祝文维某年嵗次月朔日子嗣开元神武皇帝讳谨遣具官姓名敢昭告于伯益氏惟公赞敷下土克蕃庶物率由旧章配享于夏王禹祗以牺齐粢盛庶品明荐于伯益氏尚飨　殷王汤祝文维某年月朔日子嗣开元神武皇帝讳谨遣具官姓名敢昭告于殷王汤惟王革命黜暴功济天下式遵祠典敬以制币牺齐粢盛庶品只荐于殷王汤尚飨　配坐祝文维某年嵗次月朔日子嗣开元神武皇帝谨遣具官姓名敢昭告于伊尹氏惟公弼谐政道功格天地率由故实配享于殷王汤敬以制币牺齐粢盛庶品明荐于伊尹氏尚飨　周文王祝文维某年嵗次月朔日子嗣开元神武皇帝讳谨遣具官姓名敢昭告于周文王维王受命作周经纬天地式遵祠典敬以制币牺齐粢盛庶品祗荐于周文王尚飨　配坐祝文维某年嵗次月朔日子嗣开元神武皇帝遣具官姓名敢昭告于齐太公惟公纯徳孔明翼成周室率由旧典配享于周文王敬以制币牺齐粢盛庶品明荐于齐太公尚飨　周武王祝文维某年嵗次月朔日子嗣开元神武皇帝谨遣具官姓名敢昭告于周武王惟王应天顺人克定祸乱式遵祠典敬以制币牺齐粢盛庻品祗荐于周武王尚飨　配坐祝文维某年嵗次月朔日子嗣开元神武皇帝遣具官姓名敢昭告于周文公召康公惟公道克十乱功着分陜率由旧典配享于周武王敬以制币牺齐粢盛庶品明荐于周文公召康公尚飨　汉髙帝祝文维某年嵗次月朔日子嗣开元神武皇帝讳谨遣具官姓名敢昭告于汉髙帝惟帝神武应期载安区夏式遵祠典敬以制币牺齐粢盛庶品祗荐于汉髙帝尚飨　配坐祝文维某年嵗次月朔日子嗣开元神武皇帝遣具官姓名敢昭告于萧相国惟公翼成汉业厥功惟茂率由旧章配享于汉髙祖敬以制币牺齐粢盛庶品明荐于萧相国尚飨

　　大唐开元礼卷五十
<史部,政书类,仪制之属,大唐开元礼>
　　钦定四库全书
　　大唐开元礼卷五十一　　唐　　萧嵩等　撰吉礼
　　荐新于太庙　　　　　季夏祭中霤于太庙孟冬祭司寒【纳冰开冰附】　　兴庆宫祭五龙坛荐新于太庙
　　荐新之日太庙令帅斋郎洒扫于庙之内外太官预馔所荐之物于神厨【若有酒者庙司设尊坫罍洗如常式】谒者引太常卿入立于门东之内道北面南谒者赞引称再拜太常卿再拜进馔者奉馔入自正门升自太阶各设于神坐前【笾豆盖羃彻之如式】讫降自东阶以出谒者引太常卿升自东阶诣献祖室户前盥洗酌献讫再拜又再拜【若无酒即俱再拜】讫谒者引太常卿复位谒者赞拜太常卿再拜讫谒者引出冬鱼　蕨　　笋　　蒲白　韭　　堇　　眢豆小豆　蘘荷　菱人　子姜　菱索　春酒　桑落酒　　竹根　梁米　黄米　粳米　糯米　稷米茄子　甘子　甘蔗　藕　　芋子　鸡头人　苜蓿蔓菁　胡　冬　瓠子　春鱼　水苏　枸杞茨子　藕　油麻　樱桃　麦子　椿头　莲子粟米　榛　　李　　杏　　林檎　橘　　椹庵罗果　枣　脾　麞　　鹿　　　野鸡
　　荐新物皆以品物时新堪供进者所司先送太常令尚食相与简择仍以滋味与新物相冝者配之以荐皆如上仪
　　祭中霤
　　季夏土王日祭中霤于太庙之庭前祭三日诸享官散斋二日于正寝致斋一日于庙所散斋理事如旧唯不吊防问疾不作乐不判署刑杀文书不行刑罚不预秽恶致斋惟祭事得行其余悉防其祭官已斋而阙者通摄行事前祭一日卫尉陈设如常祭日未明十刻太官丞具特牲之馔未明一刻太庙令帅其属入布神坐于庙庭西四门之内道南东向席以莞设神位于坐首设酒樽于神坐东南设洗又于酒樽东南俱北向罍水在洗东篚在西南肆【篚寔以巾爵】奉礼设太庙令位于神坐东南执事者位于其后俱北向西上设门外位皆于东门之外道南重行北向以西为上质明诸行事之官各服其服良醖之属入实樽罍太官丞监寔笾豆簠簋赞引引太庙令又赞引引执事者俱就门外位太祝与执樽罍篚羃者先入诣神坐前西向再拜讫各就位立定赞引引太庙令又赞引引执事者入就位赞引赞拜太庙令以下皆再拜太官令丞出诣馔所赞引进太庙令之左白有司谨具请行事退复位太官丞引馔入太祝迎引于坐首设于神坐前讫太官丞以下还本位太祝还樽所赞引引太庙令诣罍洗盥手洗爵诣酒樽所执樽者举羃太庙令酌酒赞引引太庙令进神坐前西向跪奠爵俛伏兴少退西向立太祝持版进于神坐之右北向跪读祝文曰维某年嵗次月朔日子嗣开元神武皇帝谨遣具位姓名敢昭告于中霤頼兹保飬甿庶以安式荷神功祗率恒礼爰以特牲芗合芗萁嘉蔬嘉荐醴酒明祀于神尚飨讫兴太庙令再拜太祝进跪奠版于神坐俛伏兴还樽所太祝以爵酌福酒进太庙令之左北面立太庙令再拜受爵跪祭酒遂饮卒爵太祝进受爵还尊所太庙令俛伏兴再拜赞引引还本位太祝进跪彻豆俛伏兴还樽所【彻者少移于故处】太祝与执樽罍篚羃者俱复位立定赞引赞拜太庙令以下皆再拜赞引进太庙令之左白礼毕遂引太庙令以下出其祝版燔于斋坊
　　祭司寒纳冰【纳冰开冰礼附】
　　前三日诸祭官散斋二日于家正寝致斋一日于祭所右校扫除祭所卫尉陈设如常祭日未明十刻太官丞具特牲之馔未明一刻郊社丞入布神坐于庙北南向设神位于坐首又帅其属设酒樽于神坐东南设洗于酒樽东南俱北向罍水在洗东篚在洗西南肆【篚实以巾爵】执樽罍篚者各位于樽罍篚之后上林令设桃弧棘矢于冰室户内之右【祭讫遂留之】奉礼设上林令位于神坐东南执事者陪其后俱重行西向以北为上质明上林令以下各服其服郊社丞良醖令之属入实樽罍太官丞监实笾豆簠簋赞引引上林令又赞引引执事者俱就门外位立定太祝与执樽罍篚者先入立于神前北向俱再拜讫各就位赞引引上林令又赞引引执事者俱入就位立定赞引赞拜上林令以下皆再拜太官丞出诣馔所赞引进上林令之左白有司谨具请行事退复位太官丞引馔入太祝迎于坐首设于神座前讫太官丞以下还本位太祝还樽所赞引引上林令盥手洗爵诣酒樽所执樽者举羃上林令酌酒赞引引上林令进神坐北向跪奠爵俛伏兴少退北向立太祝持版进于神坐之右东面跪读祝文曰维某年歳次十月朔日开元神武皇帝谨遣某官姓名昭告于防之神顺兹时令増冰坚厚式遵常典将纳凌隂谨以牡秬黍嘉荐清酌明祀于神尚飨讫兴上林令再拜太祝进跪奠版于神坐俛伏兴还樽所太祝以爵酌福酒进上林令之右西向立上林令再拜受爵跪祭酒遂饮卒爵太祝进受爵复于樽所上林令跪俛伏兴再拜赞引引还本位太祝进跪彻豆俛伏兴还樽所【彻者少移于故处】太祝与执樽罍篚者俱复位立定赞引赞拜上林令以下皆再拜赞引进上林令之左白礼毕赞引引上林令以下出其祝版燔于斋坊
　　兴庆宫祭五龙坛
　　将祭有司筮日如别仪前祀三日诸预祭之官散斋二日致斋一日【散斋于寝致斋于祀所】散斋理事如旧惟不吊防问疾不作乐不行刑罚不判署刑杀文书不预秽恶致斋惟祭事得行其余悉防其祭官已斋而阙者通摄行事前祭二日守宫设祭官次于东壝之外道南北向以西为上设陈馔幔于内壝东门之外道南北向太乐令设判悬之乐于坛南右校扫除坛之内外前祀一日晡后一刻诸卫令其属各以其方器服守卫壝门清斋一宿奉礼设献官位于南壝东南西向执事位于献官东南俱西向北上设奉礼位于献官西南赞者二人在南差退设祭官以下门外位于东壝之外道南每等异位重行北向以西为上郊社令帅斋郎设散樽五龙各二于坛上东南隅北向西上【尊皆加勺羃有坫以置爵】设洗于坛东南北向罍水在洗东篚在洗西南肆【篚实巾爵】执樽罍篚羃者各位于樽罍篚羃之后祀日未明十五刻太官令帅宰人以鸾刀烹牲于厨【牲以少牢】未明二刻郊社令帅斋郎各服其服升设五龙坐于坛上近北南向东上席以莞设神位各于坐首未明一刻祭官以上各服其服郊社令与良醖之属入实樽罍太祝以币置于篚太官令帅进馔者实诸笾豆簋簠等设于馔幔内质明谒者引献官以下就门外位奉礼帅赞者先入就位执樽罍篚羃者入当坛南重行北向以西为上立定奉礼曰再拜賛者承传执樽罍篚羃者皆再拜讫执樽罍篚羃者自东陛升立于樽所各就位太乐令帅工人入就位谒者进献官之左白有司谨具请行事退复位协律郎跪俛伏举麾鼓祝乃以姑洗之均乐舞三成偃麾戞敔乐止奉礼曰众官再拜在位者皆再拜讫复位太祝取币于篚立于樽所太官令帅进馔者奉馔陈于东门外谒者引献官诣南陛升北向立太祝以币授献官献官受币登歌作以南吕之均谒者引献官进北面跪奠于青龙之坐前诸坐皆太祝助奠俱毕献官再拜讫登歌止谒者引献官降自南陛还本位太官令引馔入升自南阶太祝迎引于坛上设馔于神坐讫降复位谒者引献官诣罍洗盥手洗爵讫引升南陛诣罍所执樽者举羃献官酌酒谒者引进神坐前北向跪奠爵于青龙之坐太祝等助奠诸生俱毕少退向北立太祝持版进于青龙坐之右东向跪读祝文讫【祝文临时制撰】献官再拜太祝进跪奠版于神坐俛伏兴还樽所太祝以爵酌罍福酒进献官之右西向立献官再拜受爵跪祭酒奠爵兴太祝帅斋郎进俎太祝跪减神前胙肉兴以授献官献官受以授斋郎献官跪取爵遂饮卒爵太祝进受爵复于坫献官再拜谒者引降复位太祝跪彻豆俛伏兴还樽所奉礼曰赐胙赞者唱众官再拜在位者皆再拜【献官不拜】奉礼又曰再拜在位者俱再拜谒者进献官之左白礼毕遂引献官以下出太祝以下复执事位立定奉礼曰再拜太祝再拜讫其祝版燔于斋所【如沈玉于川临时别取进止】
</div>
    <div class="pagination">
<a href="大唐开元礼_page18.html">上一页</a><span>...</span><a href="大唐开元礼_page14.html">14</a><a href="大唐开元礼_page15.html">15</a><a href="大唐开元礼_page16.html">16</a><a href="大唐开元礼_page17.html">17</a><a href="大唐开元礼_page18.html">18</a><span class="current-page">19</span><a href="大唐开元礼_page20.html">20</a><a href="大唐开元礼_page21.html">21</a><a href="大唐开元礼_page22.html">22</a><a href="大唐开元礼_page23.html">23</a><a href="大唐开元礼_page24.html">24</a><span>...</span><a href="大唐开元礼_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
