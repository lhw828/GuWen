<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 669 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 669 页/共 807 页</h1>
    <div class="content">　　庶妃乌苏氏
　　庶妃纳喇氏
　　圣祖仁皇帝
　　孝诚仁皇后赫舍哩氏领侍卫内大臣承恩公噶布拉女
　　康熙四年九月辛卯
　　册立为
　　皇后十三年五月丙寅崩六月庚申諡
　　仁孝皇后六十一年十二月追上
　　尊諡曰
　　仁孝恭肃正惠安和俪天襄圣皇后雍正元年四月改上尊諡曰
　　孝诚皇后九月庚辰加上
　　尊諡曰
　　孝诚恭肃正惠安和俪天襄圣仁皇后乾隆元年三月乙
　　已加上
　　尊諡曰
　　孝诚恭肃正惠安和淑懿俪天襄圣仁皇后
　　册立
　　皇后册文曰朕惟乾坤德合式隆化育之功内外治成聿懋雍和之用典礼于斯而备教化所由以兴兹尔赫舍哩氏乃内大臣噶布拉之女也世德钟祥崇勲启秀柔嘉成性宜昭女教于六宫贞静持躬应正母仪于万国兹仰承
　　太皇太后懿命以册宝立尔为皇后其尚资孝养克赞恭勤茂本支奕叶之休佐
　　宗庙维馨之祀钦哉宝文曰
　　皇后之宝
　　仁孝皇后尊諡册文曰朕惟王化肇于闺门洵借内庭之助阴教成于宫壸尤资皇后之贤故皇英嫔而帝道兴任姒归而皇图永缅稽淑行载籍攸存惟翚服之有光斯彤管其纪盛聿彰令闻爰着徽称皇后赫舍哩氏毓自名门躬全懿范作朕元配正位中宫慈惠本乎性成柔嘉维则温恭笃于天赋礼度攸娴主雅化于闺闱表芳型于海宇勤
　　两宫之孝养娴以承顔遇九御以寛和恩能逮下苹蘩时饬克佐精诚澣濯常衣允昭节俭箴规之益赞宵旰而弥勤贞顺之风御家邦而式化方期永绥福履讵意顿隔音容月掩椒涂鉴亡兰殿朕心伤悼率土悲哀怀哲思贤惓徽音于靡尽扬休宣誉垂鸿号于无疆彞典式遵崇褒用锡特以册宝諡曰仁孝皇后于戏圣善宣奕世颂袆褕之盛母仪备美千秋耀琬琰之辉灵其有知膺兹光宠
　　恭加上
　　孝诚恭肃正惠安和俪天襄圣仁皇后尊諡册文曰道协坤元树
　　母仪而作则化隆内治扬
　　圣淑以垂休晋千秋有耀之荣称奉万世无疆之宝册钦惟
　　皇妣孝诚皇后
　　庆钟厚载
　　德嫓皇家当
　　先帝勅天凝命之辰乃
　　中宫应地含章之会防奉
　　重闱之滫瀡曲慰
　　慈顔洁承
　　九庙之苹蘩克襄孝治仁能逮下推惠泽于掖庭恪以持身赞勤劳于
　　旰食
　　椒涂缅企
　　芳型阅乆以长存彤管昭垂
　　懿诲如新而未逺期当
　　升配两仪均健顺之功事极尊崇奕叶着肃雝之范刻瑶函而焕采彝典丕彰依玉几以荐馨
　　徽音允协谨奉册宝恭上
　　尊諡曰
　　孝诚恭肃正惠安和俪天襄圣仁皇后伏冀
　　慈恩黙佑锡介祉以炽昌
　　壸教永新致协和于悠逺极显扬之微悃庶
　　灵爽之式凭
　　恭加上
　　孝诚恭肃正惠安和淑懿俪天襄圣仁皇后尊諡册文曰功同厚载襄治化于昌朝礼重鸿称耀
　　徽音于宝册夙合二仪之撰聿垂奕叶之光钦惟孝诚恭肃正惠安和俪天襄圣仁皇后
　　性秉温恭
　　范垂庄肃洁苹蘩于
　　九庙斋祀加防奉滫瀡于
　　重闱晨昏致谨孝慈育物椒庭之令则宏昭诚敬持躬兰
　　殿之芳徽允播劳心阃阈常分
　　宵旰之忧勤赞化宫闱克佐升平之治理溯仁风之已逺
　　彤管方辉缅
　　懿诲之长垂瑶函正焕钦承丕绪值典礼之维新式考彝
　　章方显扬之莫罄谨奉册宝增上
　　尊諡曰
　　孝诚恭肃正惠安和淑懿俪天襄圣仁皇后伏冀淑灵式庇
　　嘉德惟馨永贻昌炽之庥益佑和恒之福
　　孝昭仁皇后钮祜禄氏太师果毅公遏必隆女康熙十六
　　年八月丙寅由妃
　　册立为
　　皇后十七年二月丁卯崩闰三月辛酉諡
　　孝昭皇后六十一年十二月追上
　　尊諡曰
　　孝昭静淑明惠正和钦天顺圣皇后雍正元年九月庚辰
　　加上
　　尊諡曰
　　孝昭静淑明惠正和钦天顺圣仁皇后乾隆元年三月乙
　　巳加上
　　尊諡曰
　　孝昭静淑明惠正和安裕钦天顺圣仁皇后
　　册立
　　皇后册文曰朕惟道法乾坤内治乃人伦之本教型家国壸仪实王化之基资淑德以承庥宜正名而惇典咨尔妃钮祜禄氏乃公遏必隆之女也钟祥世族毓秀名门性秉温庄度嫺礼法柔嘉表范夙昭令誉于宫庭雍肃持身允协母仪于中外兹仰承
　　太皇太后慈命以册宝立尔为皇后尔其诚孝以奉重闱恭俭以先嫔御敬襄
　　宗祀开奕叶之祥益赞朕躬茂着雍和之治钦哉宝文
　　曰
　　皇后之宝
　　孝昭皇后尊諡册文曰朕惟正两仪之位资始允借夫资生端万化之原治外必先于治内故壸政修而家邦永赖坤贞着而品物咸亨缅怀懿淑之隆益念匡襄之德徽音尚在盛典宜崇咸由纪美于休称始克流光于奕世皇后钮祜禄氏夙承华阀聿茂令仪暨正宫闱作朕良配履和思顺端恪本于天怀体巽居谦温庄发乎至性奉
　　两宫之定省愉婉弥殷襄
　　九庙之馨香敬共加笃衣疏服澣首俭朴之风夜寐夙兴克佐旰宵之治惇五常而仁能逮下循四教而慎以禔躬览史披图既嫓徽于彤管含章蕴美洵叶吉于黄裳何图掖殿之旋虚深痛仪型之永逝载考追崇之典式稽节惠之文諡以尊名表慈惠爱亲之实词难罄媺兼圣闻昭达之休懿德聿彰鸿名无忝特以册宝諡曰孝昭皇后于戏炳丹青于百代至行堪师垂琬琰于千秋芳规丕着哀荣斯极宠命宜承
　　恭加上
　　孝昭静淑明惠正和钦天顺圣仁皇后尊諡册文曰襄治化于昌朝夙合二仪之撰耀
　　徽音于典册聿垂万叶之光勲华之盛烈丕彰任姒之芳规益播钦惟
　　皇妣孝昭皇后
　　性含柔静
　　范表温庄华阀钟祥协坤贞而作则
　　椒涂正位偕
　　帝德以交辉侍膳
　　慈闱克谨晨昏之奉劳心中壸每分
　　宵旰之勤箴铭茂着于彤编褕翟久辞于丹禁溯淑恭之懿行茂典流光扬蔼吉之仁风贞珉焕采兹值缵承之始弥深崇报之思
　　清庙森严考彝章而合祔
　　宝函郑重列俎豆以升馨谨奉册宝恭上
　　尊諡曰
　　孝昭静淑明惠正和钦天顺圣仁皇后伏冀
　　在天灵爽永贻奕世之安
　　裕后仪型长介亿年之福进鸿称而允协垂琬刻以光昭
　　恭加上
</div>
    <div class="pagination">
<a href="皇朝文献通考_page668.html">上一页</a><span>...</span><a href="皇朝文献通考_page664.html">664</a><a href="皇朝文献通考_page665.html">665</a><a href="皇朝文献通考_page666.html">666</a><a href="皇朝文献通考_page667.html">667</a><a href="皇朝文献通考_page668.html">668</a><span class="current-page">669</span><a href="皇朝文献通考_page670.html">670</a><a href="皇朝文献通考_page671.html">671</a><a href="皇朝文献通考_page672.html">672</a><a href="皇朝文献通考_page673.html">673</a><a href="皇朝文献通考_page674.html">674</a><span>...</span><a href="皇朝文献通考_page670.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
