<!DOCTYPE html>
<html>
 <head>
  <meta charset="utf-8"/>
  <title>
   清朝通志 - 第 118 页/共 121 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通志 - 第 118 页/共 121 页
  </h1>
  <div class="content">
   天类 
　　 天类 
　　日食 
　　星变 
　　日食 
　　顺治元年八内丙辰朔日食在张宿八度十八分食三分有差二年十二月己卯朔日食食不及一分是日阴云不见五年五月乙丑朔日食在觜宿十一度七分食九分有差七年十月辛巳朔日食在亢宿二度十五分食七分有差十四年五月癸卯朔日食在觜宿二度十二分食六分有差十五年五月丁酉朔日食在毕宿六度五十七分食四分有差
　　康熙三年十二月戊午朔日食在斗宿二十一度二十分食八分有差五年六月庚戌朔日食在并宿九度四十五分食九分有差八年四月癸亥朔日食在娄宿十一度食五分有差十年八月己卯朔日食在张宿九度二十九分食一分有差十五年五月壬午朔日食食不及一分二十年八月辛巳日食在翼宿初度二十三分食三分有差二十四年十一月丁巳朔日食在心宿一度二十二分食二分有差圣祖仁皇帝谕大学士等日天象稍有愆违即当修省或施行政事有未当欤或下有冤抑未得伸欤廷臣详议以闻二十七年四月癸卯朔日食在娄宿十度五十九分食九分有差谕大学士等日钦天监奏四月朔日食凡应行应革之事其令九卿詹事掌印科道集议以闻二十九年八月己未朔日食在张宿九度二十分食二分有差三十年二月丁己朔日食在危宿十度五十二分食三分有差二十一年正月辛亥朔日姇在虚宿九度三十四分食五分有差先期谕礼部曰天象之变见于岁首朕兢愓靡宁力图修省其罢元旦行礼筵宴至是览钦天监所奏日食占验有大臣黜近臣有忧之语谕大学士等曰朕观自古帝王于不肖大臣正法者颇多今设有贪污之臣朕得其实亦必置之重典此皆系于人事凡占候当直书其占语今钦天监往往揣度时势附会陈说如去年视有旱状则用天时亢旱之占诪张殊甚可传钦天监谕之三十四年十一月己未朔日食在尾宿三度二十六分食八分有差三十六年闰三月辛巳朔日食在娄宿一度五十七分食十分有差先期论大学士曰日食虽可预推然自古帝王皆因此而戒惧葢所以敬天变修人事也若庸主则委诸气数矣可谕九卿有宜修改者悉以闻四十一年十一月丁酉朔日食有心宿一度二十六分食四分有差四十五年四月戊子朔日食在胃宿八度十八分食六分有差四十七年八月甲辰朔日食在翼宿一度四十二分食五分有差四十八年八月己亥朔日食在张宿九度二十六分食四分有差五十一年六月癸丑朔日食在井宿十度三十二分食五分有差五十四年四月丙寅朔日食在娄宿十二度十九分食六分有差先期谕大学士九卿曰自右帝王敬天勤政凡遇垂象必实修人事以答天戒其系国计民生有应行应改者详议以闻五十八年正月甲戌朔日食在危宿初度四十五分食七分有差谕大学士九卿曰元旦日食以阴云微雪未见别省无云之处必有见者况日值三始人事不可不谨政或有阙失诸臣确议以闻五十九年七月丙寅朔日食在柳宿五度十六分食七分有差六十年闰六月庚申朔日食在井宿二十九度四十二分食二分有差
　　雍正八年六月戊申朔日食在井宿二十度四十二分食九分有差先期世宗宪皇帝谕大学士等曰朕御极以来七年之中未遇日食今钦天监奏称六月朔日食朕心深为畏惧时刻修省内外臣工宜共相勉勖以懔天戒寻山西巡抚以至期阴雨不见食称贺江宁织造以是日阴雨过午晴明日光无亏称贺俱奉旨切责又谕大学士等曰天象之灾祥由于人事之得失若上天嘉佑而示以休征欲人之知所黾勉永保令善于勿替也若上天谴责而示以咎征欲人之知所恐惧痛加修省也日食乃上天垂象示儆所当敬畏讵可以偶尔观瞻之不显而遂夸张以称贺乎山西偶值阴雨不可以槩天下江南日光不亏朕推求其故葢日光外向过午之后巳是渐次复园之时所亏止二三分是以不显亏缺之象昔年遇日食四五分之时日光照耀难以仰视皇考亲率朕同诸兄弟在干清宫用千里镜测验四周以纸遮蔽日光然后看出又岂可因此而怠忽天戒稍存纵肆之心乎庆贺之奏甚属非理大违朕心宣谕中外知之九年十二月庚寅朔日食在斗宿初度二十六分食九分有差十三年九月丁酉朔日食在角宿二度五分食八分有差
　　乾隆七年五月已未朔日食在毕宿七度十七分食七分有差十年三月癸酉朔日食在壁宿六度四十九分食一分有差十一年三月丁卯朔日食在室宿十一度二十三分食六分有差先期二月上谕大学士等曰本月十六日月食三月初一日日食且自上冬以及今春雨雪稀少土膏待泽朕敬天勤民之心倍增干愓所望大小臣工共体朕意加修省迓天和夫修省之道以实不以文其有关于民生国计者当尽心筹划竭诚办理以尽职守若朕躬有愆谬政事有阙失应行陈奏者即据实以闻不得避忌瞻徇亦不得牵引虚文负朕谘诣之意十二年七月己丑朔日食在柳宿六度三十三分食二分有差十六年五月丁酉朔日食在昴宿七度三十七分食四分有差先期谕曰日食天象之大者自古重之顾仅以引咎求言虚文从事夫岂应天以实之义乃者五月丁酉朔日有食之朕自惟宵旱忧勤无时不深干惕宁待悬象着明始知戒谨然遇灾而惧罔敢不钦戒惧修省惟崇实政行在銮仪卫早晚鼓角是日着停止一日以示撤县斋戒我君臣当就常存之敬畏倍加谨凛并修实政即如朕向来巡幸地方官惟修治道途此外一无华饰自乾隆十三年东巡该抚等于省会城市稍从观美后乃踵事增华虽谓巷舞衢歌舆情共乐而以旬月经营仅供途次一览实觉过于劳费且耳目之娱徒增喧聒朕心深所不取今岁恭遇皇太后万寿兆庶亦藉以申祝嘏之忱是以俯顺民情至朕待督抚有司惟因其能实心办事令地方日有起色方加恩奖予而不知朕心者未必不以辨差华美求工取悦为得计将玩视民瘼专务浮华此风一开于吏治民风所关者甚大嗣后以违制谕谕中外知之二十三年十二月癸丑朔日食在斗宿一度五十一分食八分有差谕大学士九卿科道等曰春秋书日食古圣克警天戒惟是为兢兢兹者季冬之朔日食至八分之多望日又值月食一月之间只曜薄蚀灾莫大焉我君臣当动色相戒侧席修省念迩年来西陲底定殊域来归克奏肤功皆仰赖上苍福佑在朕宵旰殷怀无刻不以持盈保泰为惕并非出于矫强亦中外臣民所共知第人情当顺适之时检持或有未至昔人所称人苦不自知良非虚语夫天心仁爱人事宜修倘用人行政之间有昕阙失而不力为振饬何以裨政治而召休和在廷诸臣其襄治理寅恭夙夜宜有同心其各抒所见据实敷陈无有隐讳二十五年五月甲辰朔日食在参宿一度十七分食九分有差谕大学士等曰序临北至一阴始生薄蚀适逢益切干愓所有本月朔内廷例用龙舟上年既以祷雨不行今虽际时和并饬停止用申祗荷天仁示戒之至意二十七年九月庚申朔日食在角宿三度二十六分食五分有差二十八年九月乙卯朔日食在轸宿六度一分食七分有差三十四年五月壬午朔日食在毕宿八度三十八分食三分有差三十五年五月丁丑朔日食在昴宿七度三十四分食三分有差三十八年三月庚寅朔日食在室宿十二度三十七分食四分有差三十九年八月壬寅朔日食在张宿十度五十三分食三分有差四十年八月丙子朔日食在张宿初度六分食四分有差十二月甲辰朔日食在斗宿二十三度四十三分食一分有差四十九年甲午甲寅朔日食在柳宿十六度二十一分食一分有差五十年七月戊申朔日食在柳宿五度三十五分食四分有差十二月以明年正月元旦日食命停止朝贺并宣谕中外谕曰五十一年正月初一日日食业经颁谕停止朝贺其救护典礼礼部遵例奉行朕仍于内殿恭设香案虔申祈祷以答上天垂象儆愓修省之意至于下诏求言史册所称朕以为转涉虚文葢事天以实为人君者敬天勤民躬理庶务日慎一日乃职分所当然即大臣言官应行陈奏事件原当随时入告岂待日食然后求言况今每日御便殿听政批答章奏大学士军机大臣及九卿科道等不时召见咨询政务即外省自督抚至道府无不随到宣召未致民隐雍于上闻讵因日食方始下诏求言耶至薄蚀天变日寺度数有定昔宋仁宗康定元年正月丙辰朔应日食先是日官杨维德等请移闰于庚辰年则日食在前月之晦帝曰闰所以正天时而授民事其可曲避乎不许所见甚为合理葢凡日食必以合朔移于晦日尤为非是又汉唐以来如光武帝建武二年北魏孝文帝延兴四年太和十四年唐太宗贞观六年均以正月朔日食昔我皇祖时以康熙三十一年及五十八年正月朔日食且三十一年锡伯瓜尔察达呼尔等来归喀尔喀格楚尔喀亦以属裔来归之事可见日食为定数而君人者则当因此益加戒惧至于以改移为消弭之说则尤断断不可朕践阼之始即叩天默祷以若蒙天佑享国至六十年即当传位归政不敢如皇祖之数逾花甲今幸五十年来寿逾古稀康强如昔惟有宵旰勤求不遑暇逸以仰副上天眷顾之殷祖宗付托之重设以天变为可消弭即于今岁归政则是移咎后人图卸巳责如宋高宗年未六十传位孝宗置军国大事于不问不独无以对天并无以对子朕岂肯出此平从前推算天行度数乾隆六十年乙卯亦当正旦日食与今岁同若于是年归政则值嗣子首岁元正尤属非宜朕心亦有不忍何若以是岁为朕临御六十年颐和锡福之余即以次年为嗣子迎庥改元之始国祥家庆天日重光以符朕首祚之祈以绍我大清亿万年之宝命不其懿与然此颢亦不敢期必总以犹日孜孜以静俟上天垂佑耳将此通谕中外臣民咸知朕意
　　（臣）等谨按郑氏灾祥畧但纪日食而不及月食葢以日为阳象故春秋书法特重日有食之今从其例
　　右日食
　　星变 
　　顺治九年九月太白昼见是月乙未辰时太白见于翼宿三度丙申酉时有流星起中天入紫微垣时世祖章皇帝将巡塞外以上天垂象即行停止
　　康熙三年十月慧星见东南方是月己未朔彗星见于轸宿之次在左辖星之旁其体微小每夜逆行尾亦渐长经翼张并昴胃诸宿至十一月庚戌在娄宿之次圣祖仁皇帝谕议政王大臣曰星象示异皆因德薄敷政失宜所致今惟力图修省务期允当以答天心四年二月彗星复见先是三年十二月壬戌彗星移奎宿之次其体渐小四年正月癸己不复见二月己巳复见东南方在女宿之次阅十余日经虚室壁三宿谕曰慧星复见实由德薄所致上天垂象屡示警戒敢不益图修省以后凡用人行政务加谨慎以求允当至于关系国家利弊民生休戚应兴应革事宜内而部院及科道官外而督抚其各抒所见以备采择朕不惮改正七年五月太白昼见是月甲辰未时太白见午位在柳宿三度丙午庚戌朔癸丑谕曰太白昼见天象屡示儆戒朕甚惧焉今力图修省弥加敬慎励精勤政以答天心在内部院官各尽乃职公廉自效在外督抚提镇以天各绥理地方抚恤军民咸令得所二十一年七月彗星见东北方是月己巳彗星见于并宿之北其色白尾迹指西南壬申行东北尾迹长六尺余癸酉谕大学士等曰天道关于人事彗星上见政事必有阙失其应行应革者令九卿科道詹事会议以闻
　　乾隆七年正月异星见东南方是月丙戌异星见于斗宿之次在天弁第二星之上其色黄白向西北逆行四十余日隐伏八年十一月彗星见是月己亥彗星见奎壁之中距奎宿第二星二度体如弹丸其色黄尾迹长尺余每夜向西逆行由戌宫至亥宫十二月丁卯上御门听政毕召大学士等前曰星象见异朕思天心仁爱垂象示儆必政事之间有所缺失我君臣当夙兴夜寐勤加修省以回天意惟是应天以实不以文修省之实非徒托之空言也且书不云乎王省惟岁今岁序将周正其时矣我君臣必深思所以致此之由缺失何在亟图悛改庶几尽事天之道有以感召和气而消未萌之眚也癸酉朔谕曰昨召见有学士陈世倌据奏近日彗星见宜下修省之诏宣示百官朕思人主君临天下敬天勤民之心必严恭寅畏无时不凛上帝之鉴观念兆人之休戚以期弭咎于未然诚以修省全在乎平日此朕之所以夙夜兢兢者事天以实不以文以诚不以伪也若但托于文告饰为敬慎警惧之辞而无引咎责躬之实徒务臣民之观听以塞责是明以示戒而更加粉饰则欺世慢天其过愈大岂能感召天和潜消沴戾乎前日御门时朕面降谕旨原欲与大臣等交相儆省深思所以致此之由缺失何在亟图悛改格天之道惟在乎修省之实而不在修省之文我君臣其共勉之十三年三月客星见东方是月癸丑客星见于室宿第三星之南一度其色黄向东顺行至次日即消二十四年三月彗星见东南方是月甲午慧星见于虚宿之次其色苍白尾迹长尺余指西南每夜顺行十余日伏不见四月戊辰复出西南方在张宿第二星之上体劫甚微向东顺行至五月初仍隐伏至十一月戊辰有客星见东南方在未宫并宿四星之下自未宫行至酉宫胃宿之次寻亦隐伏三十四年七月慧星见东南方是月甲辰彗星见于昴宿之次体如弹丸其色苍白尾迹长二尺余指正西偏南每夜顺行八月望后伏不见十月复移见西方寻即隐伏三十五年闰五月客星见东南方是月己酉客星见于斗宿之次在天弁第一星之西其色苍黄每夜向北行十余日即隐伏十一月彗星见东南方是月彗星见于柳宿之次在第一星之下色苍白尾迹长尺余指南每夜向北行十余度七日隐伏
　　右星变
　　皇朝通志卷一百二十二
　　●皇朝通志卷一百二十三
　　灾祥略二 
　　○灾祥略二 
　　纪灾 【天类　地类】  
　　△纪灾 【天类　地类】  
　　地类 
　　 地类 
　　水灾 
　　旱灾 
　　水灾 
　　顺治二年河决考城之刘通口时河流北徒自午沟至徐州河身渐涸至四年决口始塞河流疏通三年直隶成安等县水按分数免赋六年直隶真定顺德广平大名四府属山西太原平阳汾辽泽五府州属水并免额赋八年苏州松江等府属水发银米赈济九年河决邳州水三日即退十三年河南卫辉府属湖南常德府属水并免额赋十五年河决山阳之迤湾姚家湾塞之是年湖北地方水又浙江宁波绍兴二府沿海地方水并按分数免赋十六年江南苏州扬州淮安徐州凤阳等属水全免旧欠钱粮十七年河南河决睢州杞县虞城柘城永城夏邑等处水又江南邳州萧县宿迁沭阳等处水并按分数免赋十八年直隶霸州保定新城等州县江西鄱阳等县湖北沔阳黄梅广济等州县水并按分数免赋
　　康熙元年江南凤阳泗州等属福建闽县等十二县陕西西安凤翔兴安等属水并按分数免赋二年直隶河间等处以夏潦被水按分数免赋并遣官经理修堤挑浅事宜三年松江上海等处水蠲免额赋四年河决安东之茆良口等处至十年以次堵塞七年河决桃源之黄家嘴次年堵塞是年直隶真定等五十州县江南淮扬二府属水分别免赋八年河决清河之三汊口次年复决清河之王家营等处认命河道总督罗多创筑缕堤以次堵塞是夫陕西南郑等处水按分数免赋九年直隶博野等二十九州岛县江南苏松淮扬四府属浙江嘉湖二府属水并按分数免赋淮扬被水较重特命部院大臣往勘水灾发帑赈给并罢本年漕运自康熙六年以后民欠银米尽皆豁免十年淮安扬州水蠲免正赋自康熙元年至六年逋赋全免十一年扬州府属水全免本年额赋十二年直隶霸州宝坻等十三州县江南六安赣榆等州县水并按分数免赋十三年扬州高邮宝应泰州凤阳泗州滁州等处水蠲免地丁银漕次年仍免赋有差十四年河决徐州之潘家堂及宿迁之蔡家楼俱塞之是年淮扬徐凤四府属水按分数免赋十五年黄水倒灌洪泽湖决高堰三十四处时黄淮合并东下漕堤多溃诏遣工部尚书冀如锡户部侍郎伊桑阿往视兴工命尚书靳辅为总河于十七年次第堵塞是年淮扬徐所属水特遣大臣往江南发银米赈济次年仍蠲免额赋十七年淮扬徐各属水蠲停地丁漕项有差十九年淮扬苏松常镇等处水蠲停赈赋并发帑赈济二十一年五月河决宿迁之徐家湾塞之六月河决宿迁之萧家渡是夫大修两河各堤工告竣至次年三月塞萧家渡决口河归故首二十一年扬州高邮宝应泰州兴化等处水蠲停正赋二十四年直隶河间献县等县江南宿迁兴化邳州高邮盐城等州县山东郯城鱼台等县水蠲免额赋二十六年直隶霸州文安保定武清宝坻玉田丰润等州县江南淮扬二府属水并按分数免赋二十七年江南兴化毫州邳州等州县水按分数免赋并发谷赈济二十八年江南邳州等九州岛县复水仍按分数免赋二十九年江南六合等十五州县卫浙江绍兴府属水按分数免赋并拨谷赈济三十年云南昆明等十州县水按分数免赋三十二年直隶顺天保定河间永平四府水全免明年额赋三十三年福建闽清等县水拨谷赈济三十五年黄淮秋涨江南淮扬徐等处水拨米赈济至次年复截留漕米散给并全免额赋是年直隶三十二州县湖北九州岛县卫水并按分数免赋三十六年江南山阳高邮泗州颍州等处江西星子等县水并按分数免赋三十七年福建台湾地方水拨谷赈济淮安扬州凤阳府属水并免额赋三十八年江南海州泗州盰眙等州县湖北安陆府沔阳州等处水按分数免赋三十九年江南水泗州盰眙高邮清河及上江颍上等六州县下江邳州等十六州县各按分数免赋并除淮安扬州凤阳三府上年额赋四十年五月泗州盱眙等处水时修筑商家堰闭塞六坝从洪泽湖水长泛溢泗州盱眙等处被淹命总河张鹏翮会同两江督臣阿山亲行察勘蠲停额赋四十一年山东济兖青三府属莱芜新泰等州县水全免明年额赋并发谷赈济四十二年山东水凡九十四州县诏截留漕粮遣官前往分路散赈并全色明年额赋四十四年江南江宁淮安扬州三府属浙江宁波绍兴二府属广东肇庆府属湖北沔阳等州县湖南岳州等州县水拨谷赈济并按分数免赋四十五年江苏海州等十二州县安徽颍州等十二州县卫水按分数免赋四十七年江南苏松等五府属浙江湖州衢州台州各属水发谷赈济并免明年额赋四十八年直隶武清等十三州县水设厂赈济并按分数免赋四十九年直隶霸洲等七州县江南邳州等十三州县河南商邱等三十九州岛县水发谷散给并按分数免赋五十年江苏海州等十五州县卫水按分数免赋五十二年广东三水等县福建侯官等县水全免额赋五十四年江南太仓长州等十四州县衙湖广江夏嘉鱼等州县水发谷散给并停免额赋是年直隶顺天永平保定河间宣化五府属水发米赈济全免额赋五十五年江南上元宣城等州县卫浙江衢严二府金华等三十州县庐洲等卫水发谷赈济按分数免赋五十七年江南桐城等三十州县庐洲等七卫水发谷赈济按分数免赋五十八年江南高邮等州县水按分数免赋五十九年江南淮扬二府属湖广汉州潜江等州县水发谷赈济按分数免赋六十一年直隶长垣等州县山东寿张等州县以黄泛骤涨被水发谷赈济
　　雍正元年河南中牟直隶长垣等州县黄水漫溢发帑赈济其阳武封邱中牟三县各免五年额赋二年江浙沿海州县潮灾发帑赈济分别免赋直隶山东河南三省雨水过多成灾者一体给赈三年直隶霸洲蓟州等七十四州县卫河南祥符等十九州岛县水发仓给赈按分数免赋有差又山东历城等五十三州县卫所水并免正赋福建广东被水地方亦分别赈恤四年安徽所属之舒城无为望江等州县水发米煮赈其泗州灾重处按户给银又浙江仁和等州县水按灾分免额赋五年直隶玉田等二十三州县水遣官赉银分路散给又湖北江水溢被灾之江陵汉阳等州县及武昌荆州等卫尽除本年田赋七年云南曲靖府属水按分数免赋八年北河溢直隶顺德广平大名等府水遣侍郎副都统等分四路散赈又山东河南江南濒河州县被灾者一体赈恤十一年江南海溢苏州松江二府属之常熟华亭等二十九州岛县水如例赈恤又直隶之蓟州丰润等处水并蠲赈有差十二年江南徐州府属州县水分免正赋有差十三年四川綦江合江等州县水各免今年租
　　乾隆元年浙江仁和钱塘等县湖北汉川江陵等县水免正赋及漕米有差二年河南西华等县水按分数免租四年安徽宿凤等十五州县水免本年银粮五年江苏丰沛等十州县卫水免丁屯芦课河租各银粮六年江南凤阳颍州等府水分赈灾民其上元等二十八州县并免其年额赋七年江南黄淮交涨两江水江苏所属江浦等州县卫安徽所属之寿州等州县卫各蠲租截漕命大臣会同督抚勘赈是年湖北荆州安陆汉阳襄阳德安五府湖南长沙岳州常德沣四府州江西赣州吉安南安三府水各按分数免其年田租十一年淮黄涨江南沿河州县水免额赋并截漕充赈十二年山东九十八州县水免额赋截留山东河南漕运并拨天津仓米充赈是年江南海潮溢江苏崇明宝山上海南汇镇洋常熟昭文江阴等县水蠲税截粮有差十三年山东邹平等二十州县水截漕加赈命重臣巡视赈务十五年江苏安徽二十七州县水按分数赈济免灾田地漕银粮十八年黄淮涨淮扬徐州属水寻以河铜山堤宿灵虹泗等州县亦水命大臣往视发帑截漕并拨附近各省米赈粜免今年租十九年江南淮扬雨潦下江等处复水赈如例其安徽泗盱等州县亦分免额赋二十年江南淮扬徐水按分数赈恤设粥厂是年浙江杭州湖州绍兴府所属亦水予赈如例二十一年江南宿虹丰沛等十六州县山东金乡鱼台等县水各蠲免按分数赈恤是年河南归德府之夏邑商邱永城虞城等县并陈许两府属各县亦以霪雨被水除田租免逋赋次年特遣官查视优恤并以工代赈疏浚渠道引积水达于河二十二年漳河暴涨注卫河免直隶山东之被水州县赋并发粟散赈给银葺店二十六年河南久雨河溢祥符等县水蠲恤命大臣会勘赈济设粥厂直隶之大名天津山东之德州曹州均以水截漕充赈是年建杨桥河神祠先是七月河溢遂溃杨堤乃筑引渠酾河溜两匝月而合龙爰建祠并颁额勒碑从大学士刘统勋请也二十七年直隶霪雨所属四十五州县水按分收加赈又江苏之清河等十一州县浙江之仁和等十七州县均以水蠲免漕赋二十年山东济南等属十五州县江南安池等五府属水均蠲赈如例三十二年下江上元等十一县上江怀宁等十三州县江西南昌等十三县湖北黄梅等十三州县水蠲恤如例复命于正赈外各按分数加赈三十五年直隶各属水谕部臣拨银运米赈济其浙江十四州县灾加赈亦如之是年古北口山水骤发特遣大臣赍银运米逾格赈之三十八年江南水安东山阳阜宁清河沭阳海州大河卫宿逋令勿收责三十九年安徽寿州凤阳等十州县卫水分别蠲缓有差是年又因黄水骤涨免山阳清河盐城阜宁明年租并淮安大河二卫漕赋四十年直隶霸州永清等十四州县水于例恤外加赈一月四十三年黄河溢河南灾命重臣稽查截漕发帑赈之四十四年河南仪封延津等十三州县水蠲赈如例四十五年直隶霸州文安等二十州县水赈恤有君是年张家油房漫口河南考城等五县水均加赈四十六年江南黄水溢上江之凤泗等州县下江之邳睢等州县禾稼受伤拨银截漕赈之并分别加赈四十七年黄河溢河南山东江南水特命于例赈外各展赈皇上廑念江南丰沛等县及山东兖曹济各属灾甚谕令常予赈恤灾退后乃停四十八年重修雍正六年所建之惠安观先是四十六年冬青龙冈漫口合龙敕建龙王庙以昭神脱四十七年更筑新提挑引渠自兰阳至商邱一百七十余里至是桃汛开放河流永庆安澜大学士公阿桂等奏要工合龙全赖河神默佑请将兰阳北岸惠安观鸠工重修得旨允行并御书祠额刊诗以纪事焉四十九年黄河溢河南安徽等处水蠲租除欠谕地方大吏督属携带钱米分途赈恤其河南之商邱宁陵安徽之毫州等州县分别加赈展赈有差
　　右水灾
　　旱灾 
　　顺治三年湖广兴国等十州县旱按分数免赋八年江南宁国等府旱按分数免赋九年江南旱命督抚等按视灾伤江苏等处改折漕粮免泒耗米安徽诸属蠲免正赋十一年直隶山东浙江江南等处俱旱直隶八府属山东二十一州县浙江二十二州县江南五州县并按分数免赋十四年四月京师旱世祖章皇帝素服祷于圜丘遣官致祭方泽坛社稷坛社祇坛应时大雨十六年江西四十五县湖南澧州等州县贵州贵阳等府属旱并免额赋十七年六月京师旱谕礼部今夏亢旸日久农事堪忧朕念致灾有由痛自刻责谷为民天非雨不遂竭诚祈祷积有日埒乃精诚未达雨泽尚稽昼夜焦心不遑启处兹卜于月之十三日预行斋戒黎明步至南郊于夜子刻祭告圜丘恳祈甘霖速降以拯灾黎若仍不雨则再行躬礼务回天意寻又谕先诣郊坛斋戒三日以十五日之夜子刻祭告届日丙申亲率诸王文武羣臣素服步至南郊斋宿是日四际无云顷之阴云密布甘霖即降越三日戊戌行礼于圜丘祭毕雨复大霈十八年江南青浦等二十七县卫浙江二十九县旱并按分数免赋
　　康熙三年江西四十一州县旱按分数免赋四年三月京师旱命礼部遣官同河道总督朱之锡往泰山祈雨五年湖北沔阳黄冈等十二州县江西宁州等三十五州县旱并按分数免赋九年直隶开州等十四州县山东济阳等二十九州岛县旱并按分数免赋十年四月京师旱圣祖仁皇帝谕旨深自刻责即诣南郊祷雨前期致斋三日素服诣坛致祭甘霖立沛是年凤阳庐州安庆等府旱特遣部臣会同江南浚抚截漕散赈并于江宁省会之地大设粥厂赈济流民十三年山东泰安等五十二州县旱按分数免赋十六年江西新建浮梁等十六州县旱按分数免赋十七年六月京师旱谕礼部朕惟天人感召理有固然人事失于下则天变应于上捷如影响岂曰罔稽天气亢旸禾苗枯槁朕夙夜靡宁力图修省躬亲斋戒虔祷甘霖前期致斋届日自西天门步行至坛行礼时甘霖大沛是年江南凤庐滁三属旱按分数免赋并改折漕粮十八年苏松府属旱按分数免赋诏发帑令江苏巡抚等亲行督赈二十年苏松常镇府属旱分别蠲折额赋广行设赈二十二年江西分宜等十七县卫旱按分数免赋二十三年宜隶邢毫等二十州县湖北江夏等十五州县旱按分数免赋二十五年凤阳徐州等处旱发银米赈济二十六年五月京师旱谕九卿等曰京师为天下根本之地乃几月不雨朕甚忧之欲躬行祈祷大小臣工宜尽诚斋戒毋循故事届期上亲制祭文素服自西天门步行诣坛行礼实时雨足是年江西宜春等十县旱按分数免赋二十八年六月京师旱御制祭文遣官祷雨于圜丘是年直隶顺天保定河间真定顺德广平大名及宜化各府属俱旱诏遣官详勘先行发赈并免去年未征及本年春夏额赋又湖北武昌等四府属二十州县四卫荆州安陆等二府属九州岛县四卫旱先行赈济免明年春夏额赋江西宁州袁州等三十二州县卫旱按分数免赋二十九年山西太原大同二府属旱拨谷赈济河南开封彰德卫辉怀庆四府属甘肃凉州等卫所旱按分数免赋三十年陕西西安凤翔二府属旱命大臣往勘拨银赈济并免明年民屯各银米又直隶七十七州县河南二十三州县旱按分数免赋三十一年山西蒲州解州等州县旱拨谷赈济江南六合等十三州县旱按分数免赋是年陕西西安凤翔连岁遭旱拨银米赈济明年上犹念陕西灾民复免康熙三十三年额赋三十二年山西平阳泽州沁州所属旱诏加赈济全免积年逋赋三十三年直隶安州等十一州县旱命户部遣官散赈发粜并免明年额赋又湖广黄州府属黄冈等州县武昌府属江夏等州县旱并按分数赈济三十四年山西平阳府属江西新淦建昌南康等县旱停免额赋三十六年直隶霸州等十七州县旱按分数免赋三十七年直隶丰润等二十二州县旱拨谷赈济四十年甘肃河州等处旱诏巡抚亲行散赈于较重之兰州陇西安定等设厂煮粥其西安被旱之二十六州县卫所并按分数免赋四十二年浙江衢州府属湖南长沙等三府属旱并按分数免赋四十三年山东历城等三十一年县卫旱发谷赈济四十五年湖广汉川等十五年县卫旱拨谷赈济四十六年江南浙江旱诏截漕散赈免两省明年丁银积欠漕项四十九年福建泉州漳州等属旱截留漕粮散给并停征本年额赋五十年江南六安等州县旱按分数免赋五十二年甘肃靖远环县等十四州县卫旱全免额赋五十三年江南上元桐城等五十四州县浙江钱塘山阴等十六州县湖广嘉鱼等十七州县旱拨米赈济并按分数免赋五十四年甘肃宁州等五州县卫靖远等二十八州县卫旱诏遣大臣巡视兼赈银米全免明年额赋五十五年五月畿辅旱圣祖驻跸热河减膳斋戒谕京师虔诚祈雨越七日雨足始复常膳五十七年湖广武昌锺祥等十九州岛县卫甘肃凉州古浪等卫旱按分数免赋五十八年甘肃会宁等十七州县卫浙江钱塘等二十一州县旱拨米赈济蠲免额赋五十九年山西平阳汾州三府属陕西宜川等县卫旱发仓赈济按分数免赋六十年陕西旱诏发银米遣部员三路散赈江南徽州府歙县等十二州县浙江杭州府仁和等三十九州岛县旱发仓赈给按分数免赋六十一年直隶赞皇等四十二州县山东济南兖州东昌青州四府属州县湖北锺祥等州县旱拨谷赈济按分数免赋
　　雍正元年五月京师旱世宗宪皇帝谕礼部虔诚祈雨并减膳斋戒精虔致祷甘雨大沛羣臣谆请乃照常进膳是年直隶河南山东旱发仓谷帑银及截留漕米各遣官散赈又下江苏松常镇府属之太仓溧阳等州县上江庐州府属之合肥舒城等县浙江仁和富阳等州县及台州卫严州所被旱者分别免赋二年春直隶旱亲诣黑龙潭致祷越数日亲祭历代帝王庙甘雨大沛臣工衣尽沾湿各加恩赐御制喜雨诗令羣臣敬和是年湖广岳州临湘等县卫旱按分数免赋三年山东平原等十七州县卫旱免赋有差
　　乾隆二年陕西靖边等八州县旱免其年租粮三年江南安徽等处旱免带征逋赋及本年漕粮四年江南江常镇淮扬徐海七府州旱免带征应征正赋其海安萧砀四州县尤重自雍正十三年以后逋赋悉予蠲除寻复议分别加赈八年直隶天津河间深州等属二十八州县山东德州等十三州县旱分别赈恤是年甘肃皋兰靖远平番等七州县旱免额赋九年夏畿辅旱是岁四月行常雩之礼皇上不乘辇不设卤簿不作乐至五月初二日奉谕旨一春以来雨泽稀少二麦黄菱今逾芒种之期甘霖犹未普降切恐秋禾难以布种民食堪虞朕心忧灼思过省愆无一时之暂释朕诣畅春园问安皇太后虽慈训屡颁宽慰朕躬而每见皇太后以天时亢旱忧形于色朕心更为不宁今日皇太后从寝宫步行至园内龙神庙虔诚祈祷朕敬闻之下惶悚战栗此皆朕之不德不能感召天和而累母后焦劳至于此极为人子者实无地以自容即刻前往请安谆恳谢罪恐众不知以为他故并谕内外臣工知之十二年陕西各属旱命河南泛粟赈之是年福建亦旱截浙江漕粮海运以济各蠲免如例十六年浙东五十四州县旱截留漕粮并拨湖广仓米赈粜缓征蠲赋十七年陕西三十七州县山西十一州县旱按分数赈济各免其额赋二十三年甘肃河东西旱如例蠲赈并分别展赈有差二十四年夏畿辅旱时于孟夏行常雩礼皇上以天时亢旱前期诣坛斋宿时法驾卤簿停止陈设翼朝由斋宫步行诣天坛行礼五月皇上步祷社稷坛六月举大雩之礼先期彻膳虔斋御制祝文祭日戴雨缨冠素服步诣圜丘行礼大雨立霈四境沾足乃令直隶所属有司劝种晚禾酌借牛具耔种以待秋成是年甘肃皋兰等二十五厅州县复旱其蠲赈视去岁有加仍分别展赈二十九年甘肃巩昌等府属旱免其年租是年江苏江浦海州等处旱按灾蠲免三十年浙江天台新昌宁海等县旱赈恤如例其甘肃河东西靖远等十四州县旱特命加赈除历年逋赋三十三年宜隶霸州等五十州县厅旱分别蠲缓加赈有差三十七年甘肃皋兰等二十五厅州县旱免地亩银粮三十九年直隶天津河间等属十六州县旱银米兼赈各按灾蠲赋四十年江苏句容等三十州县卫安徽定远等十二州县卫及甘肃皋兰等十八州县旱各按灾蠲免加赈展赈有差四十二年甘肃皋兰等三十二厅州县旱蠲赈如例复展赈四十三年河南旱被灾较重之汲淇临漳三县缓征额赋是年以河南山东雨泽稀少将四十五年轮免钱粮即于本年蠲免其已征者准作明年正供四十九年河南卫辉府属九县怀庆彰德开封府属十六县直隶大名等属七州县旱免上年逋赋五十年河南旱命分别蠲赈有差是年山东济南各府属二十州县安徽毫州等八州县旱截漕给赈其江苏淮安等府属拨漕平粜其五十一年安徽轮免钱粮即于是年蠲免
　　右旱灾
　　皇朝通志卷一百二十三
　　●皇朝通志卷一百二十四
　　灾祥略三 
　　○灾祥略三 
　　纪祥 【天类　地类　物类】  
　　△纪祥 【天类　地类　物类】  
　　（臣）等谨按郑氏灾祥畧详于灾而畧于祥顾自龙师鸟纪以还若图书载易凤凰歌诗传为圣世之征书策亦未尝畧而不纪也我国家列圣相承敦崇实政皇上奉若天道轸念民依若瑞应之说久为圣朝所弗尚葢自隆平奕叶以来太和洋溢协气熏征再天为庆云甘露在地为瑞麦嘉禾草野之间习以为常既不尽间于江历其有可考见者不过千百之十一谨据实列载用以见郅治之世天人协应而圣主敬天勤民之心未尝一日而懈固非若前史符瑞之志所可同日语也若夫各省通志及府州县志所纪瑞应甚多其未经具奏者槩不叙人
　　天类 
　　地类 
　　物类
　　 天类 
　　顺至二年正月丁亥未时日生左右珥上有戴气赤黄色在女宿秋江南通州及萧县甘露降十一月辛亥巳时日生半晕上有戴气赤黄色在箕宿
　　康熙十六年三月四川顺庆府甘露降夏秋复降二十一日江西瑞金县甘露降径里许阅四十余日
　　雍正三年二月以日月合璧五星联珠告祭景陵先是正月钦天监疏言二月初二日庚午卯刻日月合璧五星联珠宿躔营室之次位当娵訾之宫为从来未有之瑞请敕付史馆世宗宪皇帝谕大学士等曰朕为日月五星运行于天下有常度是以从古历元可坐算而得然古称高阳时五星会于营室汉帝时五星聚于东井宋祖时五星聚于奎史书皆纪以为祥葢七政会合数虽一定而遭逢其时者实海宇升平民安物阜之会也若以为德化所致朕方临御二载有何功德遽能至此嘉祥皆由我星考六十余年圣德神功蟠天际地为千古不世出之君为上天第一笃爱之子所以纯禧骈集历数绵长锡祚垂光至于今日覩此难逢之嘉瑞朕嗣统以来竞竞业业率由旧章惟以皇上之心为心以皇考之政为政宅衷图事罔敢稍越尺寸故邀上天垂鉴仍如皇考之御宇绥猷而锡以无疆之福也朕幸逢嘉会不但不敢不自居亦不敢自谦总由上天申眷皇考朕与天下臣民同在福佑之中当与天下臣民共庆之至是诸王大臣等请升殿庆贺复谕曰朕惟皇考六十余年敬天勤民始终如一是以上天申眷至于今日覩此嘉祥在皇考为福锺善庆之余在朕躬为迎迓天庥之始惟有竞竞业业竭力尽心永久如一以仰荅上天之眷佑以克承皇考之宏猷期与大小臣工矢诚心而敦实政升殿受贺不必举行但念天瑞实因皇考而致应遣官告祭景陵以昭祥瑞之自六年冬江南松江村甘露降七年正月鄂尔泰奏十月二十九日恭遇万寿庆辰滇南省城五色庆云光灿捧日经辰巳午三时至十一月绚烂倍常凡呈现两日楚雄姚安等府呈报皆同洵属从来未有之嘉瑞谕曰朕每遇此祥瑞蒙上天慈恩自应感喜然实丝毫不敢庆幸惟倍加敬畏之心况此嘉祥实系忠诚所感而献于朕寿日者正表卿爱戴之心也诸王大臣等以滇南卿云表贺奏请宣付史馆得旨朕治天下以实心实政为务不言祥瑞屡颁谕旨甚明今据鄂尔泰奏滇省卿云呈现又引孝经援神契之语曰天子孝则卿云见朕之事亲不敢言孝但自藩邸以至今四十余年诚敬之心有如一日只此一念可以自信朕每承大眷昭示嘉祥感激庆幸之中益加儆惕兹逢卿云之瑞益增朕心之敬畏鄂尔泰公忠体国实为不世出之名臣数年来节制滇黔等省是以仰邀天贶正所以表着该省官吏敬恭协和之忱悃也愿内外大小臣工均以鄂尔泰为法且愿各省官民等闻风慕义兴孝劝忠人人共受上天之福佑乃朕心之所谓上祥大瑞也七月诸王大臣等疏言滇省日丽中天庆云告瑞仰见太平有象天眷庥隆臣等不胜欢忭得旨朕思云霞之气时结时散今庆云屡见于滇南地方自因该省大臣官弁兵民有感格上天之处始蒙赐此休征以示恩奖但天象之灾祥由于人心之敬肆捷于影响呼吸可通朕每承天贶益深虔惕夙夜靡宁淮冀滇省官民愈加黾勉以仰荅上天垂象之鸿恩十二月以五色庆云捧日躬诣太学文庙祭告命宣付史馆时山东巡抚岳浚等疏言十一月二十六日丙申午刻庆云环捧日轮历午未申三时之久正当曲阜重建大成殿上梁前二日奏入谕大学士等曰雍正二年阙里文庙不戒于火朕心悚惧不宁亲诣太学文庙虔申祭告特发帑金修建虔恪之心数年冈间今大成殿上梁前二日庆云呈见或者上帝先师鉴朕悚惕诚敬之心昭示瑞应当躬诣太学文庙祭告以申感庆之衷将明年会试额数广至四百名壬子科各省乡试每正额十名加中一名宣付史馆
　　乾隆元年十月卿云三见时监臣奏本月初二初三初五等日卿云迭见其色鲜明为太平喜气之应奉旨知道了不必交部十四年五月瑞星见大如鸡子形长而圆其色黄白光莹润泽而行不急按占书为含誉星二十五年十二月钦天监奏明年正月辛丑朔日月合璧五星联珠时监臣推测得二十六年元旦午初一刻合朔日月同在元枵子宫躔女宿形如合璧水星附日月躔牛宿木火土金四星同在娵訾亥宫躔危室二宿亦与日月附近五星经度既属相连而其纬度又均在黄道之南形如联珠且其次序水木火土金以次顺生按占书日人君有至德则见请宣付史馆奏入谕大学士等曰据钦天监奏明年元旦午时日月合璧五星联珠绘图呈览请宣付史馆朕以七政同躔互运凌犯或所时有灵台占候者转指为瑞应以饰听闻则大不是因召诸王大臣及监臣等面询据勒尔森等称五纬连贯相生不侵次舍实叶吉占并非以祲为祥等语朕于天文象纬素未深究从不强不知以为知但思日月五星行有常度史傅所载高阳氏时五星聚于营室年代荒远己难具论即如汉高祖元年五星聚东并宋开宝元年五星聚奎殆干有余年始一遇而其为实为伪亦莫可究及我朝雍正二年日月合璧五星联珠相距宋时亦己七八百年今自乙巳至辛巳章蔀甫及两周何以瑞应再觏耶据监臣奏称较前度为尤昭明则安知将来不有议此度之亦不昭明者耶迩日西陲大功底定版图式廓远踰二万余里海宇宴安年谷顺成内外诸臣大法小廉人民乐业其为祥瑞熟有大于此者乎又如今冬京师风日晴暖正在望雪之际而六花迭降四野均沾直隶河南山东山西等省并陆续奏报得雪而诸回城新辟耕屯亦有盈尺告丰之奏此则祥瑞之实而可征者固不在乎合璧联珠始足彰上苍符应也在监臣等职司观象谅不敢妄相附会以为润色隆平之举而揆之于理终难深信即使悬象着明星文表异实为我国家世运亨嘉之盛瑞惟当益加兢业保泰持盈用以上承灵庥以与我天下臣民共享太平之福耳至谓元正嘉兆适逢慈宁七旬大庆之年可征万寿延厘之祀朕惟心识之而默叩干贶若必宣付史馆垂为庆牒则各省文武大吏必竞以甘露庆云等事纷纷入告将日事虚文转致贻误实政殊非朕敬天勤民宵旰图治之至意所奏不必行仍将此宣谕中外知之
　　 地类 
　　顺治二年正月河南孟县黄河清二日闰六月钱塘江潮连日不至时和硕豫亲王既定南京进取浙江驻营钱塘江岸敌兵见之以为潮至必淹没乃江潮连日不至惊为神助相率纳款三年五月钱塘江水浅可涉时大军征浙江伪帅等营于江之东岸我军未能即渡忽江沙暴涨水浅可涉都统图赖等策马径渡遂破敌兵四年陕西咸阳县渭水清八年十一月陕西静宁州黄河清
　　康熙三年春江南安东县黄河清八年六月山西乐平县凤凰山神泉自涌士人名灵瑞泉九年春山西荣河县黄河清十一年二月宣化府东山庙山泉自涌成河时圣祖仁皇帝驻跸东山庙旧有并易涸水不足用是日山泉忽涌成河人马皆给二十一年十一月山西蒲州至平陆黄河清十有五日三十五年大军征朔漠有灵泉忽涌之异是岁圣祖大驾亲征噶尔丹四月至塔勒奇尔掘并无水及驾至清泉忽涌导成臣流人马资用不竭众皆大悦五月至延图库列图地方乏水侍卫等过一平山忽泉源涌出水极甘美充用有余次年二月驻跸李家沟地方沟水甚少是日水从山沟涌出俄顷深二三尺乡人惊异次日至年延村山岭险峻仅有二并大驾甫至南山之下见有水痕众趋视之地中各处泉涌顷刻洋溢众咸欢呼曰如此神异诚所以佑圣主也
　　雍正二年青海涌灵泉时大军西征道经青海于塞外严寒之候涌泉济军得旨褒封五年正月河道总督齐苏勒副总河嵇曾筠漕运总督张大有河南巡抚田文镜山东巡抚塞楞额陕西巡抚法敏等先后奏报黄河自陕西府谷县历山西河南山东至江南之桃源县河水澄清上下三千一百余里绵历三旬有余陕西山西始自四年十二月初八日至五年正月十三日凡三十有六日河南山东自四年十二月初九日至五年正月十日凡三十有一日山东单县亦始于十二月初九日至二十二日凡十四日江南始自十二月十六日至二十二日凡七日俱以渐复旧其清自上而下复旧自下而上诸王大臣合词奏称为从来未有之瑞恳请升殿受贺世宗宪皇帝谕曰数年之中休征迭见稽诸史册咸称福庆而朕受宠若惊不以为喜实以为惧惟有君臣益加勉勖一德一心以承天眷若允行庆贺则沿袭颂美之虚文大非诚儆之素志专遣祭告景陵遣大臣致祭河神内外大小官员各加一级羣臣恭请宣付史馆御制碑文勒石得旨允行七年云南赵州白岩地出甘泉十一年春广西郁林州瑞泉见郁林州之富民乡地涌瑞泉二穴味甘色清足以灌田爰建神祠虔申祭祷十二年夏山西介休县瑞泉见介休县之上堡村向有水泉久淤于十一年复见至是又涌新泉可灌民田遂葺祠致祀以荅灵佑乾隆七年九月广西太平府地涌瑞泉时夏仲微旱至是山泉忽涌灌溉数千亩二十七年七月嘉峪关外地涌灵泉甘肃嘉峪关外路多戈壁向乏水泉时大兵经过其地水势胜涌普济军行得旨照康熙年间托里建庙之例春秋致祀
　　 物类
　　植物类 
　　动物类 
　　植物类 
　　顺治二年五月山东济宁州产瑞麦自三西岐至十岐河道总督杨方兴奏进得旨时和年丰人民乐业即是祯祥不在瑞麦地方官当益知抚辑惠养元元副朝廷爱民德意四年正月芝草生于河南嵩山河南巡抚吴景道表贺得旨政教修明时和年稔方为祥瑞芝草何必称奇
　　康熙三十九年秋直隶巡抚李光地进嘉禾四十七年秋山东巡抚赵世显奏进嘉谷自二三穗至十穗有差五十一年秋山东通省嘉禾双穗者三千六百本
　　雍正元年四月孝陵蓍草生总兵官范时绎奏进传示廷臣大学士等奏孝陵新产蓍草由皇上孝治之感请敕付史馆谕曰孝陵新产蓍草皆世祖圣祖功德隆盛所致非朕孝思所能感格诸臣陈奏剀切着照所请行八月河南山东二省瑞谷两岐双穗蜀忝一干四穗又内池莲房同茎分蒂诸瑞迭呈命宣付史馆是年湖广江华县学宫生瑞芝云南新兴县产五色芝二年八月耤田产瑞谷一茎二三四穗者十八本丰泽园生瑞稻一茎二三四穗者二百余本大学士等奏耤田内既见瑞谷之登今御苑中复覩嘉禾之获此皇上敬诚所感仁孝所孚上瑞嘉祥请宣付史馆从之三年秋耤田产瑞谷四年秋耤田瑞谷一茎双穗至九穗者其五十本丰泽园稻谷双穗至四穗者二百九十余本命宣付史馆论曰国以民为本民以食为天朕即位以来举行耕耤之礼殚竭精诚为民祈谷于上帝乃雍正二年三年耤田　产嘉禾有至一茎九穗者朕心亦以为偶然之事今据顺天府尹进呈今岁耤田所产自一茎双穗三穗以至八九穗皆硕大坚好异于常谷朕见之心甚慰悦特令宣示廷臣并非以此为祥瑞夸耀于众也葢实有见于天人感召之理捷于影响朕以至诚肫恳之心每岁躬耕耤田以重农事即蒙上帝降鉴迭产嘉谷以昭休应似此八穗九穗之谷岂人力所能为亦岂人君所能强之使有乎此皆上天府鉴朕衷故嘉惠黎元而锡以盈宁之庆也五年以各处奏进嘉禾命颁嘉禾图于直省谕曰朕念切民依今岁令各省通行耕耤之礼为百姓祈求年谷幸邀上天垂鉴雨晹时若中外远近俱获丰登且各处皆产嘉禾以昭瑞应而其尤罕见者则京师耤田之谷自双穗至十三穗御苑之稻自双穗至四穗河南之谷则多至十有五穗山西之谷则长至一尺六七寸有余又畿辅二十七州县新开稻田共计四千余顷约收禾稻二百余万石且有双穗三穗之奇廷臣佥云嘉禾为自昔所未有而水田为北地所创见屡次陈请宣付使馆朕惟古者图画豳风于殿壁所以志重农务本之心今蒙上天特赐嘉谷养育万姓实坚实好确有明征朕祇承之下感激欢庆菁绘图颁示各省督抚等朕非夸张以为祥瑞也朕以诚恪之心仰蒙帝鉴诸臣以敬谨之意感召天和所愿自兹以往观览此图益加儆惕以修德为事神知本以勤民为立政之基将见岁庆丰穰人歌乐利则斯图之设未必无裨益云又预约今岁各省俱产嘉禾顷鄂尔坤图拉地方俱产瑞麦有一茎至十五穗之多恭进前来廷臣见之皆以为极边初垦之地有此上瑞尤为罕觏自古圣帝贤王皆专务实心实政不以祥瑞为尚朕深明此理摈斥虚文而各处所产之嘉禾朕所以宣示中外者葢因今年为举行耕耤典礼之初即获庥嘉普应是以特为表着以明天人感应之理庶期中外诸臣益加诚敬从来屡颁谕旨甚明但恐嗣后地方有司未必人人深悉朕心竞尚嘉禾之美名或借端粉饰致有隐匿旱潦之事亦未可定着将雍正五年以后各省田亩产嘉禾之处俱停其进献奏闻六年十月景陵宝城生瑞芝诸王大臣等表贺言臣等敬观景陵宝城所产瑞芝五本光彩辉灿五色鲜润仰惟圣祖仁皇帝盛德崇功超越隆古深仁厚泽普被羣生我皇上纯孝性成至诚昭格今兹景陵实城特产芝英请敕付史馆昭示万世谕曰朕以实心实政为本不言符瑞但今芝草生于景陵实城此我圣祖仁皇帝昭示嘉祥景象朕心不胜感庆准照所请宣付史馆七年十月景陵圣德神功碑仪柱之右瑞芝产于石上总理陵寝事务大臣等具奏谕曰朕从来不言祥瑞惟是建立景陵圣德神功碑甫经勒石告成而瑞芝即产于碑亭之右仰见上天特赐嘉祥以表扬我皇考功德之隆盛朕心不胜庆慰是年贵州都匀府芝草丛生又贵州新辟苗疆产嘉禾每茎多至十五六穗刊图颁示天下八年正月景陵宝城山上产灵芝诸王大臣八奏谕曰景陵宝城山上首春产瑞芝三本诸王大臣等奏为朕纯孝之所感孚朕抚躬自间生平事我皇考不敢当纯孝之名但诚敬之心数十年如一日自御极以来不但一言一事体圣心而后见诸行事即梦寐之中一念举发从无有知其不合圣意而敢存胸胪者诸王大臣等称朕以皇考之心为心此实朕之悃忱至朕以皇考之政为政朕之才力远不逮我皇考举凡宣猷敷政之间虽黾勉效法究不能企及于万一何能致芝草之嘉祥诸臣以此归美于朕朕不居也实因皇考之圣德神功际天蟠地深仁渥泽积厚流光上天特欲显示天下臣民是以数年之中三见芝英于陵寝以今之历霜雪而挺生当首春而呈瑞稽之史册更属罕闻朕感上天昭示之洪恩叨皇考贻谋之景福庆幸欢欣不敢不宣布于众庶使天下后世臣民知上天之眷佑皇考与皇考之垂裕万年者即瑞芝一事明颢昭著信而有征固如是也着照所请行宣付史馆是年秋湖南产嘉禾万余本九年秋四川南川县生瑞谷一本十二茎一茎三穗十二年秋湖广镇筸红苗地方瑞谷徧野又陕甘边外高台地方生瑞谷一穗之上重生五六穗十三人八月直隶遵化州及保定县生瑞谷直隶总督李卫奏报谕曰据李卫奏遵化州陵寝垣外地亩及保定县耤田所产瑞谷多种并有一本九穗者朕览之不胜欣庆朕常言地方年谷之丰歉在乎督抚居官之感召十余年留心体察历历不爽至于京师畿辅之地则内观刑部谳狱之公私外观督抚政令之得失以为雨旸休咎之本总之感召之责固在督抚而用人之责则在于朕此中是非得失朕实与督抚其之所望内外大臣官员等时时儆戒刻刻提撕信天道之昭垂凛鉴观之不远则丰亨有庆灾沴潜消万民其受其泽矣朕素不言祥瑞久己降旨不令各省进献嘉禾今因瑞谷产于陵寝地方感天祖皇考之昭示福应信而有征特赐廷臣其观并将朕敬慎干惕之意重加宣谕期与诸臣其勉之
　　乾隆四年陕西西安凤翔汉中同州等属产嘉禾五年六月河南巡抚雅尔图奏进谷穗盈尺七月直隶总督顾琮奏进谷穗盈尺并有御制诗纪之十一年七月直隶总督那苏图奏进谷穗长尺余命宣示廷臣御制诗志喜十四年九月山东巡抚准泰进瑞谷图十六年春国子监古槐重荣国子监西讲堂前有古槐一株为元臣许衡所手植岁久己枯是岁重荣枝叶郁茂大学士蒋溥绘图以进御制诗纪之二十五年驻防辟展屯田大臣奏进麦万穗四十一年山东巡抚国泰奏进泰安县双穗谷御制诗纪之
　　右植物类
　　动物类 
　　顺治二年二月山西交城县牛产麟十二年静宁州有异哭游于西北野白质黑文按图即古驺虞十八年江南定远县民家牛产麟
　　康熙五年四月江西南昌县民家牛产麟是年凤凰见于河南唐县二十四年山西广灵县民家牛产麟三十二年江南合肥县民家牛产麟四十七年山东潍县牛产麟四十八年九月巴延托罗海获瑞鹿御制鹿角记追纪之
　　雍正七年七月浙江总督性桂等奏报湖州府归安县民王文隆家育蚕二十七筐有九筐万蚕同织瑞茧一幅长五尺八寸宽二尺三寸自然成就不由人工洵为上瑞谕曰前据浙江署浚性桂等奏进湖州居民家万蚕同织瑞茧一幅父老称为从来未有之奇朕恐小民图利望恩或用人工造作而成因令体访确实勿为所欺昨性桂等于本地详加验看访察实系自然成就具摎覆奏廷臣等以蚕桑织纴乃衣被之大原养民之切务今浙省有此瑞应则人民温暖可期咸为国家称庆朕素不言祥瑞数年以来每遇休征必倍加干惕儆戒所颁谕旨至再至三朕爱育元元务期普天率土之人得沾实惠一时希有之物不足以御饥寒倘蒙上天俯鉴悃诚锡福黎庶蚕桑普盛衣食充盈乃朕心之所谓祥瑞也八年正月凤凰见于房山县直隶总督唐执玉奏报谕曰上年据散秩大臣尚崇廙奏称天台山民李万良等呈报十一月十三日黎明见山中有一神鸟高五六尺毛羽如锦五色俱备所立处羣鸟环绕北向飞鸣等语朕以边地居民所见事属渺茫将所奏发还未曾宣示廷臣昨据总理石道事务散秩大臣常明侍郎宗室普太奏称石工监督司官田周呈报正月二十日在房山县石梯沟山中见瑞凤集于峯顶五色俱备文彩灿然工匠樵牧居民人等约千有余人莫不共见又据总兵官管承泽及顺天府府尹孙嘉淦等所奏亦皆相同朕亦俱未宣示廷臣可以知朕心矣今据总督唐执玉缮本具奏朕思古称凤凰乃王者之嘉祥朕抚躬自问功德凉薄不足以致凤仪之上瑞此事犹疑而未信也十年山东巨野县民家牛产麟山东巡抚岳浚奏报谕曰山东地方前岁被水百姓不获宁居去夏今春雨复愆期朕遣官发粟赈恤多方幸未至流离失所即京师去夏今春晴雨亦不均调西北两路不得己用兵征戍将士露处于外备极劳苦朕心戒惧修省但知感上天垂象示儆之恩不敢望嘉祥之诞锡今闻瑞麟产于东省实增愧悚该抚奏请诏付史馆宣示中外皆属虚文将朕朝干夕惕对越上天之悃诚晓谕天下臣民共知之
　　乾隆十一年浙江杭州府野蚕成茧浙江巡抚常安入奏谕曰浙江巡抚常安奏杭州诸府桑间自生蚕茧可取以织绸名曰天蚕葢以为瑞也朕谓此范成大诗所谓野蚕可缫而常安未之知者然不假人力用佐女红则信乎授衣之助匙六年时蒙古台吉必里兖达赉获瑞狍以献其色纯白如雪目睛如丹砂所谓鹿寿满五百岁则色白者此其类也次年秋复获于巴延和罗围中均有御制诗纪之
　　右动物类
　　皇朝通志卷一百二十四
《清朝通志》　金石略凡二卷（125～126）/一百二十六卷　（清）高宗 敕撰 
　　●皇朝通志卷一百二十五
　　昆虫草木略一 
　　○昆虫草木略一 
　　（臣）等谨按郑樵通志殿以昆虫草木畧分为八类专采名物志尔雅补注本草疏积数年之勤而始成书然而搜罗未广考证未确往往絓漏舛讹名目牵混臣等奉命续纂通志广征博引参稽众说缺者补之舛讹牵混者厘辨之然亦仅就五朝所隶方域版图书册记载可考者汇集增订若夫天地絪缊化醇草木之变蕃羽毛鳞介昆虫之亭毓知必有应昌期景运而日新不己者我朝深仁厚泽百数十年来帝德之广运皇猷之允塞固己阜百昌而昭大美矣我皇上乘干御字声教四讫隶版章奉正朔者环大瀛数万里海涵山负动植飞潜莫不含濡圣泽乘时茂育凡奇葩异卉珍禽灵兽锦鳞文介载诸图史或古无而今有或名同而实异咸仰荷列圣格致精详宠题篇什伏读我皇上御制文集诗集天章炳焕厘正品类虽在微物亦必使辨形析理昭信来兹焉至于臣下扈从奉使身履目击登诸铅椠皆可旁收而兼采之猗欤盛哉因地考宜足征为众庶福应郅治绥来之实迹非仅如木禾火鼠前古图经以耳食传疑侈陈荒怪者所可比伦万一也谨详稽典册创见之物用仿郑例分载于篇以资博览云
　　草类 
　　蔬类 
　　稻梁类 
　　木类 
　　△草类 
　　万年花　草本小朵如盏一茎百朵色粉红而有红丝虽久干枯颜色不变仰蒙圣祖御赐嘉名见　佩文斋广羣芳谱
　　蓝雀花　花如雀有身有翼有尾有黄心如两目曾经圣祖御制题咏见　佩文斋广羣芳谱
　　金莲花　佩文斋广羣芳谱曰出山西五台山塞外尤多花色金黄七瓣两层若莲而小六月盛开至秋花干而不茖仰蒙圣祖赐名赋咏并荷天藻新题
　　晚香玉　种出西域今　京师多种之花如白玉簪入晚更香圣祖锡以今名并荷天藻题咏
　　人参　三桠五叶间成人形产辽阳深山中为医经上品盖神皋锺毓厥草効灵实王气悠长之征吉林宁古塔等地所产其品己为稍逊至所称上党参直同凡卉矣迭荷奎章题咏
　　知时草　产西洋名僧息底斡译汉音为知时也贡使携种以至历夏秋而荣以手抚之则眠踰刻而起花叶皆然其起眠之候在午前为时五分午后为时十分实为遐方异卉仰经睿题
　　箭草　有刺着人衣难去仰经睿题
　　默克尔　草实名生漠北野鼠每取藏穴中以为食喀尔喀穷乏之人多有掘得之以充饥然必留少许穴中不欲尽绍其粮恭绎御制读苏武传注辟汉书张宴注谓苏武取鼠并草实而食之之谬使千古讹传一旦发蒙振瞶即师古是苏林之说以为取草实而食之亦所载未详盖其时为方隅所限局于取目故也
　　德哷苏草　塞外丛生葱翠挻拔经霜则变而为白见　佩文斋广羣芳谱
　　蝎子草　产塞外高四五尺丛生乱草间其叶有毒蒙古谓哈拉垓见　佩文斋广羣芳谱
　　金丝桃　塞外徧地丛生六七月花开五瓣如桃而长色鹅黄心微绿一苞出五花开则五花齐放如黄金然见　佩文斋广羣芳谱
　　黄花　一朵四瓣合抱如金盏其色鹅黄出汗特穆尔岭以北经霜颜色愈鲜明见　佩文斋广羣芳谱
　　马蹄兰　产塞外叶剑样如兰坚韧不可断花翠色可爱秋则结苞成子见　佩文斋广羣芳谱
　　地椹花　青紫色花瓣如葵一花八九瓣径二寸许瓣落尽则花心结子见　佩文斋广羣芳谱
　　翠蛾眉　花翠色随日侧映鲜妍有致见　佩文斋广羣芳谱
　　鹿葱　色类萱鹿喜食之故名　佩文斋广羣芳谱谓嵇含以宜男花为鹿　则古人以鹿葱为萱花实一类而二种也
　　红姑娘　丛生塞外山谷间结子成苞四瓣如铃中含丹实状如火齐亦呼豆瓤儿见　佩文斋广羣芳谱
  </div>
  <div class="pagination">
   <a href="清朝通志_page117.html">
    上一页
   </a>
   <span>
    ...
   </span>
   <a href="清朝通志_page113.html">
    113
   </a>
   <a href="清朝通志_page114.html">
    114
   </a>
   <a href="清朝通志_page115.html">
    115
   </a>
   <a href="清朝通志_page116.html">
    116
   </a>
   <a href="清朝通志_page117.html">
    117
   </a>
   <span class="current-page">
    118
   </span>
   <a href="清朝通志_page119.html">
    119
   </a>
   <a href="清朝通志_page120.html">
    120
   </a>
   <a href="清朝通志_page121.html">
    121
   </a>
   <a href="清朝通志_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
