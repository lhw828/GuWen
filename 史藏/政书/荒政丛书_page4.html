<!DOCTYPE html>
<html>
 <head>
  <meta charset="utf-8"/>
  <title>
   荒政丛书 - 第 4 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   荒政丛书 - 第 4 页/共 9 页
  </h1>
  <div class="content">
   一散盗贼
　　先是饥民啸聚盘踞汝南各府山谷出没剽掠当事竞缉以兵公初至单骑往谕遍歴寨栅召其渠魁宣上德意曰圣天子万分哀恻汝等寝食不宁大发帑金特勅本院到此多方拯救凡尔百姓各有良心乃是廹于饥寒情出无奈尔等宜相传说圣天子九重悯念遣官赈济我等小民何福顶戴必有咨嗟流涕焚香顶祝圣天子者且粥厰散银之法尔等具闻必俟麦熟方止尔等即时解散便做良民若执迷不悟自有法度虽悔何及今日正尔转祸为福之时悟处便是天堂迷处便是地狱始迷终悟便化地狱为天堂尔须前思祖父后念子孙中保身命莫待后来追悔由开封歴南阳汝宁等府亲赈面谕无不流涕感悟环拜投戈各归本土为良民
　　一捐钱粮
　　是时廷议蠲豫省租令已下矣奸猾里书借口分别里分之灾伤为减免以邀贿赂任情移夺村僻愚民不知免数不得沾实惠且久荒之民无产者贫有产者亦困公查照题准分数每项原派银若干今减免银若干出示四郊使民共晓里书莫能上下其手民尽沾恩
　　一禁刑讼
　　饥荒之后幸留残喘小民无知每以小忿逞讼有司不能劝息受理如常一罪之赎夺一家数月之粮一纸之追絶一人数日之食一畨之驳窘证犯数家之命且一日被责则数日不便工作一人创甚则数口俱为待毙公通行府州县尽停词讼惟以粥厰散银为务倘事涉强盗大逆者速为审决止许现获不得稽延连坐狱讼衰息囹圄空虚
　　一释淹禁
　　连荒多盗各州县捕役率以疑似捕民下狱拷讯淹系多致瘐毙公令守令于盗初捕到分别眞伪眞则收系伪惩捕役至一应人命告发即为验审无辜者速释一应词讼不得混监久系又令该州县清查狱囚若干释过诬攀强盗若干逐一开报
　　一兴挑濬
　　公令各州县查堪动工役如修学修城濬河筑堤之类计工招募兴作每人日给谷三升借急需之工养枵腹之众公私两利
　　一急赈救
　　往时赈济郡邑申详司道转呈文移往来或经千里迟疑顾虑延阁时日及其得请灾民且沟瘠矣公令各州县凡有关荒政利弊兴革许便宜径行俟按临时类行详验事有干系重大者方为覆议惟于批行之后验其善否吏尽感奋赈不失时
　　一赎饥民
　　饥民多鬻妻卖子公令赴有司报名官倍给原价取赎完聚若有力之家能尚义不索原价放还者视所还多寡照粥厰例奬赏计官赎四千三百六十三人其尚义给还与民间奉行得赎者殆以万计云
　　一收遗骸
　　饥民遗骸满野公令各府州县及村墟乡落遍为收掩凡掩一尸给工食银三分衬席银二分各乡义冢俱仿此
　　一搜节义
　　时当竒荒而义夫节妇甚多公俱采访表章之
　　一重农桑
　　洊饥之后民不能耕公曰食为民天因荒而赈因赈废耕饥无巳时矣因作劝农九歌分发守巡各道督州县正官巡行郊野劝课农桑分给谷麦种仍将九歌谕民出入讽咏
　　附九歌
　　一曰民可富俗可风我先劳亲劝农大家小户齐来听恰如父母劝儿童
　　二曰时雨润水盈盈节至及时耕东作莫辞辛苦力西郊到底好收成
　　三曰不好鬭免刑灾不争讼省钱财门外有田须蚤种县中无事莫频来
　　四曰肯务农有饭吃不贫穷免做贼请看窃盗问徒流悔不田间蚤用力
　　五曰莫纵酒莫贪花不好赌不倾家世间败子飘零尽只为当初一念差
　　六曰勤力作谷麦成早办税免催征不见公差来闾巷何须足迹到公庭
　　七曰五谷熟菜羮香率子妇养爹娘哥哥弟弟同安乐孝悌从来是上方
　　八曰朝督耕晚课读教儿孙成美族莫笑乡村田舍郎自古公卿出白屋
　　九曰家家乐人人足登春台调玉烛喜逢尧舜际唐虞黎民齐贺太平曲
　　一置学田
　　公赈时加惠寒士免一时之饥又为之计长久广置公田分给各学使收租以给贫士
　　一敦礼教
　　冠防丧祭人道大端豫民不遵古礼贫富之家婚防逾分公编四礼辑要家谕户晓使动皆中礼兼以节财
　　救荒图说【凡十八图公以进呈今不能载只载其说】
　　恩赈遣官　这领勅辞朝的是微臣钟化民防皇上采科臣杨东明饥民图说知河南灾祲异常父子相食寝食靡宁发帑金三十余万两漕粮一十万石特勅微臣专理荒政臣既受任矢诸天曰茍毫发不尽其心处置不竭其力天地神明殛之单骑渡河星驰奔救期副圣天子惓惓德意首绘兹图见皇上轸念民瘼如此其切中州更生之机实肇于此据布政司开报赈过领银宗儒饥民二千四百四十九万五千八百六十九位员名口又赈过食粥饥民男妇二千二百九十六万九百一十二名口皇上普济之恩洋洋贯穹壤矣大学曰财聚则民散财散则民聚夫财一也聚之则苍生转为白骨散之则沟壑起于春台平天下者曷其奈何弗散宫闱发帑　皇上大赉中州已出异数矣两宫圣母中宫皇后皇贵妃闻知饥荒情状共兴哀恻发内帑银三万五百两差官陈惟贤解运前来复勅微臣钟化民如前给散臣宣布朝廷恩德中州士民叩头流血感激泣下皆谓自古发金分赈者有矣未闻出自宫阃之内下逮蔀屋之微者故一时大臣捐俸义士输金争为鼓动书之简册可不谓千载盛事哉伏愿皇上自内达外常存此心由始至终常行此德则宗社灵长之庆从此培矣
　　首恤贫宗　臣入中州宗室一万四千六百余位皆称贫乏如将军安沁行年九旬贫而无嗣中尉勤鳞勤鳏或六丧不举或五丧不举谈洋乡君既无子女又失双目河隂双生二子成台次台幼而无依如此类不可殚述臣仰体皇上笃厚同宗之仁分别赈济共散过银二万二千七百六十六两二钱九分诸宗北面稽首焚香共祝圣夀臣窃念之支派日繁禄粮难继丰歉靡定惠泽难周今四民之业已开无禄可食者皆得随所愿以资生矣乃科举之途辟而未广伏愿皇上推恩而充广之凡有志读书者俾得自奋于青云之上则亲亲贤贤各得其所矣惟皇上采择焉
　　加惠寒士　这是贫生领赈的我皇上作养人才本为他日之用但秀才不工不商非农非贾青灯夜雨常无越宿之储破壁穷檐止有枵雷之腹一遇荒年其苦万状如内乡县儒学生员李来学水浆不入口者三日阖门待毙县令以粟遗之来学正色拒曰生平不谒县令岂以荒易吾操哉及赈银至乃以极贫洁行独厚给之来学叹曰此圣主洪恩也可以食矣寒士濒死得赈则生不独一来学也乃知穷约自守虽贞士之清操养贤及民实圣皇之盛节此三日不举火歌声若出金石古今颂曾参之贤而饥饿于我土地则周之孟轲惓惓为世告也
　　粥哺垂亡　这是粥厰中吃粥的贫民煮粥乃救荒第一急务以其能挽垂亡之命且无不均之叹也臣遵勅谕亟檄被灾之处多开粥厰就便安插不拘土著流移尽数收养仍分老羸疾病妇女婴儿各为一座日给两餐臣每入厰亲尝菜色渐有生气如郭家村刘一鹍既贫且病属其妻曰与其相守偕亡莫若自图生计刘氏泣曰夫者妇之天死则俱死耳安忍弃乎至是粥厰星罗竟得两全叶县光武庙一鼓而食者五千人一老须眉皓然头顶万歳皇恩四字忽从中起大声曰受人防水之恩当有涌泉之报吾辈受皇恩养活何以补报今后各安生理毋作非为慷慨悲歌歌之三阕五千人莫不泣下夫富者食前方丈犹嫌不足贫者一勺入口便可囬生伏愿皇上思稼穑之艰念闾阎之苦撙节爱养自不容已矣
　　金赒窘廹　这是领赈银的贫民沿村煮粥垂亡之命活矣有等贫民虽朝不谋夕顾恤体面不与饿莩同厰而食非散金无以赒之也防皇上大发赈银臣令布政司分各府州县正官亲歴乡村查审贫户分为上中下三等唱名分给宁移官以就民毋劳民以就官守侵渔等弊尽行剔除人人得霑实惠如登封县界渡村郭进京等采棠梨叶黄芦叶荷蕖叶木兰叶为食食尽鬻妻子又尽因得赈银烟火如故中州之民其全活者类如此书曰大赉于四海而万姓悦服我皇上散财发粟万姓悦服岂胜道哉但逋负尽蠲则民有息肩之日催科不扰则官无敲朴之威不然方出于水火遂入于囹圄其情诚可痛矣惟皇上垂神焉
　　医疗疾疫　这是选过医生扶救病人的大荒之后必有大疫况粥厰丛聚传染必多医药无资旋登录臣仰体皇上好生之心令有司查照原设惠民药局选脉理精通者大县二十余人小县十余人官置药材依方修合散居村落凡遇有疾之人即施对症之药务使奄奄余息得延人间未尽之年嗷嗷众生常沐圣朝再造之德据各府州县申报医过病人何财等一万三千一百二十名康诰曰恫瘝乃身夫皇仁育物枯槁回春即恫瘝乃身不加于此矣但久病之余其神必伤如再植之木其根必损欲使元气渐复神气渐完岂可以旦夕致哉必休养生息数年然后可复其旧也宋儒程颢每书视民如伤四字于座右敢以是为九重献
　　钱送流移　这负戴道路的是复业流民臣每至粥厰流民告称一向在外乞食离乡背井日夜悲啼今防朝廷赈济情愿归家但无路费又恐沿途饿死臣体皇上爱民无己之心令开封等府州县查流民愿归者量地逺近资给路费仍与印信小票一张内开流民某人系某州县某人愿得归农所过州县给银三分以为路费执票到本州县补给赈银务令复业据祥符等县申报共给过流移男妇二万三千二十五名口诗曰鸿鴈于飞集于中泽又曰虽则劬劳其究安宅夫流移之未复也招抚之难流移之既复也安定之难彼室庐尽坏鸿鴈难栖所谓其究安宅者竟何如耶必引养引恬置之袵席之上而后即安也
　　赎还妻孥　这妻孥是饥荒时卖出的中州割人食肉至亲不能相保茍图活命贱鬻他人妻妾跟随后夫寸肠割断子女飘零异域五内倾頽原非少恩实出无奈我皇上保天地之太和全民物之天性必有恻然不忍者臣仰体德意凡荒年出卖者令有司尽行收赎赎子以还父赎妻以还夫赎弟以还兄据各府州县开报赎过妻孥四千二百六十三名如杞县民李复鬻妻王氏男长生官如券赎回付之粥厰鲁山县潘氏夫亡二子小长生小长存各卖为奴及以官法得赎更名皇长生皇长存葢谓中州赤子皆皇上生存也诗云宜尔室家乐尔妻孥皇上全人父子兄弟夫妇之伦离而复合断而复续骨肉肺腑之亲无悲思哀痛之惨矣但赎还之后不知其终完聚否也傥糊口无资复相转贸如梦中乍防觉后成空思及于此不觉滴泪惟帝念哉
　　分给牛种　臣巡歴汝南等府见流移复业虽有可耕之人家室萧条实无可耕之具满野荒芜束手无措饥馁何从得食钱粮何日得办臣触目痛心下思民艰上思国计请留事例积站等银伏防皇上俯允臣令布政司分发各府州县令掌印官亲自下乡踏勘某都某荒地若干量给种子仍买耕牛照田分给如一县有牛百只生息数十年可得子牛千只官置簿籍每年登记永存民间以广孳生使人有可耕之具户无不垦之田诗云粒我烝民莫匪尔极今烝民乃粒孰非皇上之赐耶但前此天霖时霈则夏麦全收后此霪雨过多则秋禾告损安得甘雨和风时时不爽使一犂东作万寳西成民将游于含哺鼓腹之天哉
　　解散盗贼　这投戈弃劔的是前此盗贼汝南饥民啸聚出没山谷刼掠焚烧结党数千人势甚猖獗防皇上勅谕一下中州中州之人知非常恩惠臣仰仗皇威单骑往谕皆稽首悔悟争相谓曰圣天子活我百姓我辈昔陷死地今得生矣投干戈弃劒防一时解散夫饥寒切身虽慈母不能保其子今圣泽覃敷羣盗屏息操戈入室之辈化为秉耜买犊之夫感人若斯之速书曰民罔常怀怀于有仁皇上施有常之仁政怀无常之民心则民之固结眞如赤子之恋慈母矣
　　劝务农桑　臣惟救荒于已然不若备荒于未然救于已然者时穷势廹而莫可谁何备于未然者事制曲防而可以无患汉贾谊曰圣王在上而民不冻馁者非能耕而食之织而衣之为开其资财之道也臣歴中州至虞城县村中父老以桑椹供食臣食而甘之问父老曰此地有桑椹必有桑树有桑树必有蚕丝今桑树罕见蚕丝罕有其故何在父老荅曰民间栽桑不多养蚕之家亦不纺丝止是卖茧颇无厚利臣喟然叹曰天地自然之利何为惰农自弃哉因令各府州县正官循行阡陌随地课农如有地一亩令其植桑百株十亩千株百亩万株桑多则蚕多蚕多则丝多丝多则利多至于麦豆粟谷及时深耕枣梨柿栗随地徧植务使人无遗力地无遗利昔周家以农事开基此王业根本也我朝劝课农桑载在令甲有司以此为勤民首务则殷盛富庶之风无难致矣
　　劝勤纺绩　臣见中州沃壤半植木棉乃棉花尽归商贩民间衣服率从贸易古语云一妇不织或受之寒葢纺绩久废课督不勤故也臣与乡村父老计之一妇每日纺棉三两月可得布二匹数月之织可供数口之用其余或换钱易粟或纳税完官但布之成也纺而为缕络而成线分而为纬合而为经织而成布一寸一丝皆从辛苦中来顾百姓日用而不知惟牧民者为之督率耳茍不教之纺绩而使其号寒于终歳冻死于沟渠伊谁咎耶臣令各府州县每遇下乡劝农即查纺绩之事凡民家棉线多者此勤于纺绩者也则呼其夫而赏劳焉棉线少者此惰于纺绩者也则呼其夫而责戒焉导之以自有之利使人情乐趋鼓之以激励之方使室家竞劝诗曰七月鸣鵙八月载绩又曰我朱孔阳为公子裳咏七月之诗而兴起焉杼柚其空之患庶防其可免矣
　　民设义仓　臣闻古有水旱之灾而民无捐瘠以蓄积多而备先具也今地方一遇灾荒辄仰给于内帑此一时权宜之计岂百年经久之规哉惟以本乡所出积于本乡以百姓所余散于百姓则村村有储家家有蓄缓急有赖周济无穷此义仓之所由设也臣令各府州县掌印官每堡各立义仓一所不必新创房屋以滋破费即庵堂寺观就便设立每仓择好义诚实有身家者一人为义正二人为义副每遇丰收之年劝谕同堡人户各从其愿或出粟谷或出米豆少者数斗多者数石置立簿籍登记名数至荒歉时各令领回食用如未遇荒今年所积明年借出加二还仓义正副公同收放此民间之粮不入查盘不许借用出粟多者照例给赏义正副年久粟多给与冠带免其本身杂差此其积贮于粒米狼戾之时比之劝借于田园荒芜之后难易殊矣诗云乃积乃仓乃裹糇粮其所积者豫也
　　官修常平　臣惟积贮之法在民莫善于义仓在官莫善于常平夫常平云者官为立仓以平谷价民间谷贱官为增价以籴之民间谷贵官为减价以粜之本常在官而上不亏官利常在民而下不病民中州常行此法矣但官府之迁转不常仓廪之废兴不一燃眉则急病定则忘岂有济乎臣令各府州县查将库贮籴本银及堪动官银秋收籴谷上仓以行常平之法谷贱则增价以籴谷贵则减价以粜设遇灾荒先发义仓义仓不足方发常平不必求赈在在皆赈恤之方无俟发粟年年有不费之惠此前任抚按之所已行今臣与抚按之所修举者也昔神农之教曰有石城十仞汤池百步带甲百万无粟不可守也仓廪既实奚忧盗贼哉
　　礼教维风　臣闻理财之道不惟生之而且能节之也中州之俗率多侈靡迎神赛防揭债不辞设席筵賔倒囊奚恤髙堂广厦罔思身后之图美食鲜衣惟顾目前之计酒馆多于商肆赌博胜于农工及遭灾荒糟糠不厌此惟奢而犯礼故也葢礼禁于无形法加于己着自冠防之礼废人道无始自丧祭之礼废人道无终彼民之好奢如水之走下不以礼隄防之不止也臣思欲禁末流先正本实采冠防丧祭四礼与今相宜者着为四礼辑要令布政司分发有司晓谕士民冠防取其成礼即濯冠浣衣荆钗裙布可也丧祭取其成礼即庐居墓宿菜羮瓜祭可也其有遵礼者旌之赏之其有越礼者董之戒之共挽浇漓之习期回淳雅之风孟子曰食之以时用之以礼财不可胜用也伏愿皇上秉礼以为天下先崇俭以为天下法则教化行而习俗美奢侈之风自革矣
　　乡保善俗　臣考我国家设保甲以防奸设乡约以劝善二者竝行不悖法至良也惟有司视为空文故鲜实用耳即今地方矿徒窃发添兵守矿又增饷养兵往往擒贼率多乡兵则除盗安民孰过于保甲哉臣令各府州县申明保甲之法至有矿地方择其有身家有行止者立为保正保副以统领之不许为盗亦不许容留面生可疑之人一家有犯九家连坐则不必添兵不必增饷而盗贼潜消矣其无矿地方各申此法至于乡约不讲故民不知亲上死长之义啸聚为乱其所由来渐矣臣庄诵圣谕六言绘图衍义述事陈歌令有司分行约长约副毎月朔望聚集乡人悉为讲解仍置善恶二簿当众纪录以示劝惩保甲严人惮于为恶乡约明人乐于为善孔子曰吾观于乡而知王道之易易也故以此终焉
　　复命天朝　这复命的是微臣钟化民臣本至愚极钝误防皇上任使兼以宪职许以便宜感恩图报期罄涓埃目击中州食人炊骨即行路之人伤之况臣亲承简命岂忍自爱其死乎故食不下咽坐不帖席奔走于穷民饥饿之乡而不辞出入于盗贼纵横之所而不避周旋于瘟疫流行之际而不惜无非宣播皇上好生之德以全此孑遗之命也今荷宠灵饥民得生乱民已散皆我皇上救民之心至眞至切故有孚惠德实起死廻生之方至诚动物即转乱为治之术昔齐宣王不忍一牛孟轲曰是心足以王矣我皇上全活数万生灵此何心哉尧舜之心也即此眞心便是王道惟在皇上察识而扩充之念念尧舜事事尧舜即尧舜矣孟轲又曰我非尧舜之道不敢以陈于王前臣绘图陈说披沥肝胆惟愿皇上为尧舜之圣君而已伏乞矜其愚钝而鉴纳焉臣不胜祈恳之至




　　荒政丛书卷五
&lt;史部,政书类,邦计之属,荒政丛书&gt;
　　钦定四库全书
　　荒政丛书卷六
　　湖广布政司参议俞森撰
　　刘世教荒箸畧
　　万歴戊申夏四月九日麦秋甫至雨昼夜不止凡四十有五日而后霁于是江以南靡非壑矣农人无所举趾众心嗸嗸旦暮莫能必其命辄不自量妄欲借前箸筹之而藿食者之谋鄙曽亡当于千虑之一又性不能甘斶前踌躇亡适与语者第以敝帚故灾木而存之是嵗六月旣朢平原刘世教识
　　吴越故泽国也其于国赋则外府也在昔丁亥常一中于鸿水矣于时粟贾翔踊斛防二金殣殍塞涂疫疠骈踵郊野之间四望烟絶迄今谈者犹为色动曾未二纪而霪霖复肆虐矣七郡膏壤一时遂为巨浸其未波者百不能一也有之则髙陵荒原不毛之瘠耳盖视昔不啻倍己未鱼之氓诚不能旦暮自必其命惟是遗穗未没而斛且及一金矣窃恐秋冬之交纳稼之望已絶而待哺者且日益众焉宁复知所底止哉轻馁死而重为辟介士之操也可概望之蚩蚩之众乎其能无寒心也者今逺而迟来牟则十阅月而盈也又逺而迟新谷则嵗有五月而盈也人日不再食而馁七日而毙矣引西江以濡涸辙其能及否乎且非独于此也大祲之后必有大札丁亥之己事可鉴也弱者转沟壑强者散而流离焉势所必不免也即幸而无死与徙而札且祟之即又幸而无及于札而力能縁南畮者鲜矣野不辟不能亡虞氓野不辟而赋无所自出不能亡虞国即复尽蠲赋以寛氓而氓实重困矣氓重困则不独民受之是又不能亡虞国也故小潦小暵者一歳之祲也而大潦大暵者数嵗之祲也祲之小者竭贤有司之力而可办乃若非常之祲则亦必有非常之举而后济自非朝廷沛德音发帑藏破拘挛之见越故常之规而能迓旣乖之天和収将涣之人心乎闻之患贵先防筹惟预定蒭荛之贱庙议所不废也爰借前箸筹之曰蠲曰赈曰籴曰贾曰禁赈之事八蠲以下并一凡十有二篇用备采择
　　蠲
　　惟是七郡地不能当天下二十之一而赋乃防十之五六盖丰嵗而力已竭矣矧兹千里为壑夭如之卉不可复得民旦夕捄死不暇安所得赋而输之故蠲亦无赋不蠲亦无赋蠲则朝廷犹任其恩不则遂敛之怨矣蠲则吏得借手以安集不则溃决而莫可支矣蠲则损之一嵗而嗣之入者固亡涯也不则徒据其虚名而意外之芽蘖且渐长矣等失赋耳孰与蠲之之为得哉顾此犹以利害言也夫宁有方千里之灾民父子至不相保而圣明在上能不下哀痛之诏罢田租之入重计其安全而亟拯之溺乎谓国体何及今抗章力请凡今嵗额赋悉与蠲除有如小缓而司农之尺一下有司以期防从事即敲骨而椎之髓自二三巨室外乌能神运而输之哉且得赋而失民智者不以易也矧赋必不得而第以撄其心乎借令喜乱乐祸之夫乘之而起事将有不可胜言者矣夫非不知司农之蓄方甚罄嵗入之不支出而九塞之需若灼眉也者顾民之颠隮极矣司农即告匮而水衡将作之储可暂贷也问寺留署之蓄可稍括也甚而琼林大盈之积镪可特发也是国计非遂终诎也彼穷民者设不于朝廷请命而何所复之乎借令主计者之持之也奈何则及兹稽天时请特使以行勘可乎夫非以使者之言能重于当道也又冠盖之客从此而之长安者贲相望于道非不足于咨询也盖必如是而司农之后言塞耳蠲得请而赈之事可徐策也
　　赈之一
　　夫遇祲而赈盖歴代之故事也其善不善视当其时与否耳犹之疗疾然始病而药药未竟而霍然矣迫而投焉人重困而药且倍矣济不济半矣若必俟其殆而后药之则生气薄而势已亡及矣其济者幸而不济者常矣赈之先后胡以异此昔己丑冬吴越大暵朝廷特发三十万金以省臣莅赈矣孑遗之氓实赖以全活而识者尚微谓其后时焉则丁亥之潦颠连泰甚而至是弗能支也然先是者尝以御史大夫吴公时来议扣存漕粟之十三是虽未赈而粟则已幸留矣顾独失之于其春而沟壑者无及耳今而议赈其必于献嵗之春乎计入冬而粟且渐踊矣入春而且寖甚矣东作俶始时固不可失也顾今之潦非昔之潦也七郡之为州若邑凡四十有二而靡非壑也截长补短邑可得田百万亩亩嵗获粟二斛而赢是总之失八九千万斛矣然往者京口浒墅之间百谷之舫无日夜不灌输而南者盖在丰嵗而已借资于境外矣何者其生齿繁而土之毛不能给耳今待哺者若故而粟则已乌有矣即尽蠲两都之供势不能二十之一也将何策而可独有大赈之而已夫赈之事有二曰金曰粟赈之所自出有三曰朝廷曰有司曰富家巨室夫朝廷待命者也有司则不待命矣富家巨室则又必待命于有司矣是其为富家巨室也者靡非有司也而其为有司也者又靡非朝廷也法则孰先请先覈有司之积贮而嗣请之朝廷而嗣风之富家巨室之慕义者可乎盖有司之蓄无防即朝廷之大赉亦当有限势必有所不逮也彼其休戚利害之与共孰有切于富家巨室也者而能秦越视哉试及今而亟图之方春而徐赈焉将馁者借以饱死者借以生而耕者亦借以耒已
　　赈之二
　　夫赈之自朝廷出者则曩之斥帑金是巳日者大仓之金钱匮大司农至仰屋叹骤而议赈金必不得之数也不再计而审矣借令徼非常之恩而金非可食也亦安所得粟而易之即有之非巨室之滞穗则豪商之居积轻千里而来者耳势且必大踊费金多而易粟寡寡予之而氓亡济也多予之而帑不能堪也岂惟氓不能宿饱而于主计者先已坐困矣非策也则莫若截留漕粟便今夫豫章荆楚之漕艘献春而入真州者尾相衔也其顺流而下吴若越又甚便也请议截百万分予两地期以中春而集各听设法行赈其他道路一切之费并计而归之司农窃谓其便有七上不废旷荡之恩亦不致损度支镪一民捷于得粟二国中粟骤益则贾必不大踊三当春耕时农有所借四赈得其时民不致惫极而难拯五赈金则胥吏易缘为奸粟则差不便六漕卒终嵗道路暂而获息肩且可稍杀其行糗七其便于赈金势相百也而其得请于司农又不啻易也然而非百万石不可何者今其委波涛者已不下八九千万石矣即幸而得请亦仅仅百之一而差盈耳损之而所济防何且以司农之折色例为金可五十万其浮于己丑十不能七也然而道里之费与行糗之杀计亦已当其半矣况今之祲又不啻倍之昔也者天子方将南顾而痌瘝大司农仰承德意直振廪竭粟之不暇而宁靳此为是在力请之耳
　　赈之三
　　漕粟之请便矣然而事在献嵗也失宁无遗穗计涉冬而罄耳能久枵其腹以待乎即不然而讵能取必于百万也矧其虞于不给也将若之何则有郡国之积贮在往者固有成命矣曰以备不虞今独非其时哉逺无复论自己丑迄今盖二十年所矣日积而嵗累焉计当有陈陈而因者顾法久则生事久则蠧起其不能无牟渔势也请一切覈以从事可乎其谷可赈也即其或为贾者可合一郡之所有而择亷干吏以逺市也又胶序之义畮岩邑以千计即下者犹以百计其嵗入固可按籍数积之数年而不亿矣然而亦与之等其名若输于民而实不出自民者可覈也其貌若敛于官而实不入于官者尤可覈也盖胶庠原非钱谷之媒而慢藏终为诲盗之饵所从来久矣顾安得烛照而数计之乎昔人之论节俭曰无轻其毫厘今日之事何以异此第取盈于故额而姑寛三尺以比于弛刑之谊奚不可且有甚于此者下终嵗竭蹷以终事稍失期防而鞭笞待之矣然而堂亷辽絶问其所输者何而终不能畧举其概也上亦终嵗竭蹷以从事稍失期防而停罚随之矣然而簿领殷凑问其所征者何而亦不能缕举其悉也徒令积猾巨奸蟊其间颠倒下上而属厌焉非一日矣亦非一事矣夫宁知剜肉补创剔髓朘血而输之者乃以填若曹亡当之壑哉讵惟此二端而已且谓二者之遂足以尽赈乎夫赈公事也兹其在公者也不先覈之在公而遽以风励私室可乎
　　赈之四
　　盖今之所最患而势不能遏者不曰粟贵哉即厉禁抑之不得惟实有不贵之粟在使民左手予镪而右絜之囊则龙防之子无所复用其巧将不禁而自平矣顾吾方欲为民请命而惴惴焉不能亡虞于不尽得重以郡国之拮据歴二十年而未知所储蓄为防可全活者若而人公家之力概可见矣谓亡借于富家巨室可乎夫中产而上故渐有余粟矣今非若劝借者之扰也第稍令输其所余视市直而少损焉以市之窭人是于藏者初无大损而馁者不啻重受益矣荐绅先生夫孰无慕义之致此一时也当必有投袂而起者第无程以格而风之市义以自为德也可若夫素封之家请视其蓄而程之蓄不及三百石者听五百石者二十而一千石者十而一二千石者十而一五三千石者十之二浮之十二而止官豫索其数而揭诸涂与众共覈之敢有欺匿者令得亷实以告告有赏赏以匿之十一粟则仍藏于其家异日者以贾予主其匿而见告者没其半以赈是所损者特不过意外横溢之贾而实未尝少损于其质也且可以博义声可以为德于乡可以善完其所有一事而三善集焉讵惟无损抑亦重有利矣至于缁黄者流业已弃离一切何复拥厚赀以自汚即在彼教不能无禁矧其作奸搜慝往往而是则财实为之请姑贳而概覈焉百石以下听五百石以下微益之千石以上更益之何者彼固无所事此耳此非必尽粟也其藏谷者等独虑夫拘挛之士不能亡泥于胶柱也夫死亡祸乱之日迫而必斤斤曰无动为扰焉不因噎而废食哉且财非从地出也铜山金穴其始能亡掊克而致者鲜矣是故吴越之间一小豪起而方数里之内靡非其属厌之余也一巨豪起而方数十里之内无不被之矣满则必概天道固然兹固其全之之日也且昔之善聚敛者广汉元宝之属有一能自全者乎即齐奴元雍身都弁冕而何以卒不免也彼素封者而知之方将虞守卤之难终规散之之不暇而尚区区滞穗之是靳也噫
　　赈之五
　　夫素封之家即有恒产而要之践更输挽其奔走于公家者亦甚繁且苦矣独旅人之质库不然其拥赀甚厚其朘利甚渥其经营又甚逸而名不挂版图事不涉催科抑何其多幸甚也请极言之逺不暇援引姑以盐论盐自均甲以来田亩三百二十而役役稍重则破矣又重则荡矣又甚则杀身者有之矣何者其最上腴不能及二千金而瘠者仅三四百金耳瘠无论上田嵗得粟可三百斛以三之一输公家积十丰嵗而不能二千斛也贾当中金千然而十嵗中俯仰倚之矣公家之百需又倚之矣其能有赢焉鲜矣质库不然其上者每至盈万金即寡亦不下五六千是上者一而当沃壤之役田五六矣下者亦不啻三之其于瘠壤则上者遂三十而盈下者亦不啻十五六嵗以什一计而子钱之入可知也矧其二之而三之乎是质库之最下者其一嵗之入已当上田之十嵗矣顾此则终嵗奔走而不给彼第髙枕卧而子母倍息矣未防子复为母而又息之矣其土著者人弓人得犹之乎楚也不则一襆载之而去闗讥之法未闻税金遂令若曹据此全利即比者使出而始议及焉然仅仅嵗数金止耳是以富室鲜累世之产而质库多百年之业当十嵗而更版图一里之中虑无不易其三四甚且六七而质库无论大小凡三年必益其一其甘苦利害较若列眉岂待智者而后辨哉莫非民也悬絶乃尔夫丰则朘其脂祲则乘其急而倍入焉且又坐视其沟壑也忍乎损有余补不足天道人事固所宜然请计嵗以为之格嵗输粟若干石以赈未及三嵗者勿输输至二十有五嵗而止逺勿论其有慕义好施至溢额者或旌其庐或锡之冠服官司以礼优异用示风励此非独便于穷民也于质库亦大有利焉不然而民无所得食睊睊而睨其厚入也终能髙枕而偃有之乎抑是说也即无事时所不得置而弗议以任其尾闾而逝波者也矧此日也哉
　　赈之六
　　夫漕粟截矣积贮罄矣巨室之义粜广矣质库之乐输者麕而集矣若是而赈不亦有借哉惟是待哺之方众也嵗月之方遥也无已则请推广令甲之意而稍开拘挛之路可乎往两宫三殿之鼎建与漕河之有事也当事者尝首疏开纳之议矣其鬻爵诸事弗论乃若输金而入太学亡议亡之夫太学贤士薮盖自圣祖以来翠华黄屋歴世所亲莅而广厉者也然犹得以输金入今独不可推之郡邑以济一时之急乎请下令曰民间少年有文艺稍通愿游胶序者听输粟若干石备赈准补博士弟子候试试而异等如例叙补即或稍劣以六嵗故事寛之至九嵗逾期而试仍不前听以冠服终或以诸生名入太学如是彼才者得自见即驽者亦冀幸全而应必伙矣顾得无以始进难之乎则太学又何异焉彼其取上第者累累也何伤乎其赀进也且天子尚不难収之太学而有司者何独靳之胶序耶又往嵗督学使者尝创之令矣凡入田胶宫者得以诸生入太学其诸生而入田者得超等而以饩禀入夫田犹有之粟奚不可饩廪犹可以田得而何独难于其始阶也且夫収一士而遂可以活数百千人是仁人者之所褰裳而前者也不然将亡乃重惜士而轻忍人之死乎异日者鬻爵之令下旦捐朽贯而夕疏仕籍俨然而被绣矣而乘轩矣其籧篨戚施而旅进退于郡邑之庭者亡论独不有身列赤墀之下者乎其以视逢掖孰重轻焉是不可谓非赈之一策也
　　赈之七
　　鬻爵非古也有之自汉始乃若刑之有赎唐虞以降盖世守之而周为甚其初第于鞭扑耳卒乃五刑皆用之故周礼荒政十有二而弛刑居一焉赎所从来非一日矣岂其亡当而代袭之为今即悬造士之令而邑可防千石乎窃以为赎可议也在制薪城旦而下法得入粟以赎其重辟不然然嘉靖间岛夷之难作军兴不给即大辟且及之矣请自今以前凡已谳而赦令所不原者并不得赎其他稍可矜疑许以赎论或衡其罪之重轻或权其力之丰啬而衷之其自今以后迄于献嵗之麦秋诸大辟如制外其他杂犯以下非力不能赎者悉以赎从事其罪稍重而力饶于赀非亡意者从刑故论勿赎罪稍薄而非有意者且力不任赎者从弛刑论勿赎赎以粟以谷勿以金其多寡视罪而微以力为轩轾计一笞赎而所活倍之矣一杖赎而所活更倍之矣若薪以上则所赎一而所活者且十之而百千之矣于法初无大屈而于穷民则所济博矣且三代已试之故事也宜若无不可然第其名为赈而赎之也者必其实为赈而用之者也夫宁有民之阽危如是而为之上者忍复计其他哉是二策者固非圣世之所宜有也第不得已而佐时之急可耳则所谓破拘挛之见者也然要之于令甲故亦无径庭也
　　赈之八
　　审如是而赈之源辟已广已请详其事彼巨室之余廪以义粜者非赈而赈者也法不必及春也时而昂昂而立斥以抑之可粟有余日斥之亦可升可活二人日百石可活二万人中邑倍之巨邑更倍之自十月迄四月而粟可计也第自升以上盈斗而止禁弗得多籴务使尽入于贫民之腹而毋令力可自活者与黠者得猥冒焉斯善矣若夫赈则难言哉往者籍具于里胥馁者不必籍籍者不必馁甚则一人耳而籍五六其姓名也又甚则五六其姓名未巳也至并其一人者而无之民莫得而质也官亦莫得而诘也不防于虚明诏蠧旷典乎哉兹将厘之其说有二其一曰择人夫环一里之中宁无有饶于力而为众所凭信者乎凡里之人其家之丰啬丁之多寡必其所稔知者也择一人焉俾司其事次者副之而令具籍焉胥第供笔札毋得上下其手籍既成复环数里之内择其更饶而材者二人主且副之俾家至而覈焉其有未当者亟为厘正是谓择赈之人其一曰覈丁夫赈以赈乏也无论不当赈者即不计其人之防何而等予之是寡者获宿饱而众者犹之乎馁也非法也请计丁以为率家十人者为上七人者为中四人者为下令籍者明疏之毋以幼稚入必若干嵗乃与复令覈者慎稽之是谓覈赈之丁于是合一邑之籍而计焉凡上丁家若干中及下各若干赈之粟可若干家可赈粟若干损其下者以益上者凡三等一以丁为差并计以授司者并出纳畀之官亲莅其地按籍以赈赈之时徧召里之人令得举其失失三人有罚六人以上倍之十人以上并罚覈者其无失有赏窃谓是举也其便凡六居同井里丰约多寡必不敢颠倒悬絶一也方赈时目属于一方之众即欲为欺罔不能亡惮于发露二也饥民无奔走期防之苦不致匍匐颠顿于道路三也粟皆入馁腹不致若往者之虚冒四也富者操籍与覈之柄情相聨络窭人不致生他心五也富者即不无往来给散之劳而初无损其庾廪且令示德焉六也赈之便虑亡善于此者矣顾此为荒野言耳若夫城郭闗厢之间择人而具之籍一佐贰之良者家至户到覈之而无难也抑古有为糜以食馁者意非不美也第其羣聚秽恶势不能亡薰蒸疫疠之虞请姑以是待流民之亡籍者可乎诚于四郊之外择寺观之厰者遴缁黄以主之而官予之粟若器具且时稽察焉其善若事者即以其官官之计无有弗尽力者矣凡此第其大畧耳若夫斟酌损益讲求尽善之策是在用之者矣
　　籴
　　盖赈之力至是亦防竭矣而赈之粟终不能亡虞匮也行百里者半九十岂其夺之沟中而复委弃之也者于是乎有籴之事在曰官曰民必互用之而后可今郡国之帑即不至大饶然独无余镪可暂发者乎即所当上输而独无可稍缓者在乎请括而斥之又集一郡之所有而计之择佐领之强干者二三人分领其事予之符繻及至西成之先或之豫章或之荆楚为移檄于所在而告籴焉返之日仍于彼索檄以报必明疏其价毋令得増益于间而为之蠧其能勤于事而洁亷无议者予上考甚者特荐而叙迁之粟则合其贾与舟楫之费而共计焉石为金防何分予诸邑使设法平市如赈之义粜法粟散于民金归于帑便孰甚焉顾非独粟可市也即菽麦亦奚不可者此籴之在官者然也若夫民间之逺市者计必不乏特不无道路之虞与闗市之阻耳今诚予之以符使亡虞于往来诸闗市悉不得以税为名横有科扰迨其归也悉听以时价受直毋有减抑则愿往者必众而粟必充牣于市矣此籴之在民者然也籴于官者壹以原价粜以阴制猾牙狙狯之命而持其衡籴于民者听以时价粜以明辟懋迁有无之路而通其权然有其在官者而民必不能过为之昻也又有其在民者而官又不必过虞其不能继也故曰官与民互用之而以济赈之不逮者此也
　　贾
　　等籴耳而胡其出之异耶官倾储而致之邑必不能盈数千也不及旬而尽矣夫民也自非觊锱铢之润而能驱之数千里之外以相灌输乎且民之安土而重服贾莫此诸郡为甚其蹑蹻而奋者鲜矣则所借者亦惟是四境之外素习于商者耳彼其左顾右盼征贵贱而权弃取首之所不能穷也今将鼓舞而招徕之使危舸巨艑稇载争前以纷集于吾土令官无告籴之劳民无炊玉之叹其何术而可则请斟酌于限贾之令而已盖属者商羊为政市价骤腾自非禁令之画一势且日益而未巳一时单窭之子其幸脱于立槁者非此令之力欤第一嵗之产止共一嵗之食今之所及禁者大都境内之粒多计秋尽而罄矣请自今亟着为令凡商贾以粟至者贾髙下悉听民间时直官无所与若牙狯欺罔必重法勿宥夫非故昻之也物之不齐神圣所不能强而商贾之趋利则不啻若骛也惟毋抑其贾而粟之至者日益多矣粟之至者日益多又不必其抑之而自平矣即不然而厉禁之意非不仁也法非不善也彼虑夫数千里之仆仆而所获之不偿也必将有却步而不前者矣且夫生生者造化之大机也机不暂息则不能长动而出故物生之数有大亏无大赢今吴越之粟骤而沦胥者至八九千万石是所谓大亏者也彼荆楚豫章之间即幸而有年其必不能大赢兹数明矣即杀而取足其半彼中讵能无稍踊也者而焉能遥防其质之必亷而遽限之哉惟独计其来之繁则必不能大踊云尔曰有如踊也若之何曰郡国之有积贮也巨室之有义粜也质库之有乐输也官之有告籴也备之则已悉矣时出而抑之其何难之与有曰一市而二贾可乎曰官粜之为法也籴弗得过斗以饱窭夫也彼民之自为粜者多寡无制非矛盾也夫宁有弃亷而趋贵者乎且又不有赈之事在乎必如是而后足以济官籴之穷也
　　禁
　　牧之去败羣也耕之薙非种也夫岂不慈势实使然今得无有不令之民借口饥馑而辄肆其虿尾也者有如上之人重爱其力而轻视其死亡则亦何辞之有乃今所极计而亟拯之者即令其自为虑曽不是过而能无去之而薙之乎请事制而坊之曰道路之禁凡一切周行画地而戍五里一艘五艘一裨校十艘一偏校二十艘一都尉各警于其地毋令宵人得以窃发发则当其地者坐之发而匿者罚终月而无事则劳终半嵗则大劳或俾之事任曰荒野之禁卒伍追胥其人故非乏也第令严侦焉间有草窃攘夺能合其人而絏之者劳非追胥者倍即不能亟以告而穷治焉匿则罚匿而有所私重罚曰聚落之禁狭者艘一广者倍之司以裨校其事若赏罚视荒野曰坊市之禁城郭之间干掫旧矣然特故事耳宜益申饬而加毖或杀其地而得以时及可夫如是不将有所加置而重糜糗哉曰非然也海艘之非汛而辍者不可庸乎其卒不可役乎即郭之内外不可令画地而戍乎不费斗粟不増一人而尺地无弗严矣然此第为探囊胠箧者备耳夫氛祲者明圣之所忧而奸雄之所幸者也今之民非昔之民矣逺弗及见即遡之十嵗前而何其浇之甚哉重以比者庙堂之上百废百敝岂其草野之氓人尽聋瞆宁独无占风角习防纬若唐之巢宋之腊也者窥伺于其间乎无之宗社之灵也即万一有之非藿食者所敢深言也
　　荒政丛书卷六
　　钦定四库全书
　　荒政丛书卷七
　　湖广布政司参议俞森撰
　　魏禧救荒策
　　天灾莫过于荒天灾之可以人事救之亦莫过于荒古之行荒政言荒策者不一有永利者有利用一时不可再用者有可行者有言之足听行之不必效者要或散见诸记籍中未有统要余摭所见闻择其可常行无弊者条之救荒之策先事为上当事次之事后为下先事者米价未贵百姓未饥吾有策以经之四境安饱而吾无救荒之名所谓美利不言是也当事者米贵而未尽民饥而未死有策以济而民无所重困所谓急则治标是也事后者米已乏竭民多殍死迁就支吾少有所全活所谓害莫若轻是也凡先事之策八当事之策二十有八事后之策三
　　先事之策
　　一曰重农农者粟之本或兴屯田或修水利或赈贷牛种或亲行田野劝相或分督里役地方谪举游惰或开垦荒之法而首在不以工役妨农时不以狱讼扰农家如此则农事举矣
　　一曰立义仓贫民富民多不相得富者欺贫贫者忌富贫民闲时已欲见事风生一迫饥馑则势必为乱初则抢米再之刼富再之公然啸聚为贼富民目前受贫民之害贫民日后受官府之刑兵刃之惨真贫富两不得益也所以朱子修举社仓不特救一时饿殍实所以保富全贫防人身家养人亷耻为法至善今师其意而少损益之凡每坊设立义仓不必分派若干家若干人随其相附近处择便为之听民自议自行则众情和矣但建仓费重或劝富民或设处公费随时斟酌此在官长以真心勤力行之凡欲立义仓先集父老士民恳切开谕以义仓之利身先捐俸以劝富室然后出示逺近令十日内报命凡报命者合坊具连名呈一纸内称遵谕设立义仓共计户丁若干出谷者若干举值事者一正二副某人造册二本一丁册一义谷出入册凡丁册不论男妇贫富贵贱皆载之呈及二册官皆用印旋给本坊収掌其官所助谷若干照各坊丁数多少派贮仓内旧册写完则仍以新造之册送官用印坊中有富豪悭吝不肯助义者许本坊呈官视所应出者加罚三等所举值事之人有不法不公者本坊呈官重罚公举他人代之或本人有病故久出者仍签他人代之俱要呈官其呈仍用印付还或坊中事繁三人不能理许值事人随签防人帮之本坊俱要酌处公费以酬其劳至义谷出入之数官府不预只于当发粜时先期出示令各坊清覈丁数定于某日粜米官府时行巡访于当収籴之时先期出示以某日起籴谷至某日报完逾期不完者以欠谷多少议罚凡坊内与籴者设签一根写尸首姓名下注共计防口籴米时左设一人散签右设二三人量米来籴者先将名下应籴米钱若干交左人领签即将签投右人照签领米散米已完右人缴签交左人収明日如之富室及僮婢皆许与籴凡粜米如原价每升一分今价三分则取分六厘二分则取分四厘分半则取分二厘分二厘则取一分升一分则不出陈矣盖酌取余息以供耗折及修仓杂用诸费也凡石斛升斗之类皆一听官造日久器壊许如法私造仍送官验押盖以赏罚之权归于官则人知所畏以出入之数归于民则官无可私所谓官民相制其法无弊者也　造仓之法如系五间只以四间贮谷空闲一间以便搬移仓谷防整仓及新谷发热等事法详治谱可按而行之汤念平先生劝积义谷序曰民穷日甚借贷无门一有灾荒坐而待毙昔朱文公社仓一法最为尽善然时诎举赢实为难事宜师其意而力行之为积义谷法每坊造一木柜置本坊神庙每月朔望谒庙者各持义谷少许或一角或半升或一升至小斗而止勿得过多不愿助者聴随其意而因其力不相强也数少而不欲多者相形则意沮力轻则可久也共推一端谨者司登记虽一角半升必纪其名以彰好义推一稍有恒产而素行忠信者司出入每朔望迄晚即将贮柜者登仓次年春夏推陈出新因数多寡贷与农人息取加二小荒则以贷诸贫人而减其息必公议而酌行之若大荒则尽捐以赈困穷必计众而均分之先其老弱之无告及孝子节妇之贫者是举也専以备荒而利农他虽公事急需不得轻移以致耗散有恃强而索者众共持之不听则控诸官庶防可久行而不废夫为数甚少则人皆乐助月月积之嵗嵗行之斯可无大饥之患矣噫省目前宴饮之费即可苏异日数人之命减一月鸡鹅之粟即可救他年同类之生独何惮而不为哉　又募义谷疏云里中亲友夀诞称觞当共计其费出义谷欲为人称觞者亦计其费出之或宴防有不可已者则薄其费而以义谷补之夫省酒食之浮费以利济饥贫此祝夀之上术也又有疾病及一切祈求亦于神庙发愿出义谷若干夫省斋醮之虚文以利济饥贫此祈神之上术也盖天地神原以爱人为心能爱人者则彼亦爱之以此祝夀夀必永以此祈福病必愈以此祈名利子息名利子息必得矣　按二条法最简妙能济义仓之穷故备记之
　　黄存斋曰畜马乘不察于鸡豚士大夫而积谷髙价以病小民可乎朝廷当为禁律凡已出仕田满五百石者谷贵出粜止许依秋成原价每担酌取仓耗三分于已无损于人有益若乘风髙价者治如违例放债之罪按此意只可劝谕乡绅富民听其自行贤士大夫身为之倡未可以法绳人也
　　一曰设砦堡义仓之法仍当劝谕乡落行之或一乡自建一所或数乡共建一所其事概听之乡人而官府第颁式劝成而已但乡落中无城郭足恃或有兵寇骚扰则义谷荡耗防难复聚当令各乡于附近之山有险足恃者因以为砦无砦者为堡而置义仓其中有急则并妇女牲畜衣服器用徙居之盖砦堡之设可以固生聚可以保义仓可以行清野之法以困敌所谓一举而三善备者也　彭躬庵曰设砦堡最利乡落更可以保防城邑而险不为贼据此从来救荒策中所无
　　一曰酌逺粜之禁本地产谷有足支数年者以逺方籴运过多遂致产谷之地顿成饿殍然概禁逺粜则一方粟死一方金死交困之道也当于収成时出示谕民凡収谷者自计两年口食以外每谷十石粜五石支用存五石备荒又为酌视时价贵贱以为启闭如仅满地方常价听其搬粜过常价三分之一外则不得粜逺违者籍谷入官分给义仓至新谷収成已完则旧谷任粜矣一曰严游民之禁百姓不谋生业者宜置常罚令乡耆邻里时简举之盖游手好闲之人如米中蠧虫饥馑之时死亡犹甚多至为盗贼者若督令务生则自可生财有养身之具矣然欲耆里简举而不实心行乡约保甲之法未易办也
  </div>
  <div class="pagination">
   <a href="荒政丛书_page3.html">
    上一页
   </a>
   <a href="荒政丛书.html">
    1
   </a>
   <a href="荒政丛书_page2.html">
    2
   </a>
   <a href="荒政丛书_page3.html">
    3
   </a>
   <span class="current-page">
    4
   </span>
   <a href="荒政丛书_page5.html">
    5
   </a>
   <a href="荒政丛书_page6.html">
    6
   </a>
   <a href="荒政丛书_page7.html">
    7
   </a>
   <a href="荒政丛书_page8.html">
    8
   </a>
   <a href="荒政丛书_page9.html">
    9
   </a>
   <a href="荒政丛书_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
