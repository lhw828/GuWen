<!DOCTYPE html>
<html>
<head>
    <meta charset="UTF-8">
    <title>唐会要 - 第 71 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐会要 - 第 71 页/共 74 页</h1>
    <div class="content">贞观十八年二月。太宗谓侍臣曰。高丽莫离支贼杀其主。尽诛大臣。用刑有同坑阱。夫出师吊伐。须有其名。因其杀虐下人。取之为易。谏议大夫褚遂良进曰。兵若渡辽。事须克捷。万一不获。无以威示远方。必更发怒。再动兵众。若至于此。安危难测。太宗然之。兵部尚书李绩曰。近者延陀犯边。陛下必欲追击。但为魏征之谏。所以遂用其言。此之失机。亦由征之误计。倘若仰申圣策。延陀无一人生还。可五十年间边境无事。至十一月十六日。以刑部尚书张亮为平壤道行军大总管。自莱州泛海趋平壤。又以特进李绩为辽东道行军大总管。趋辽东。两军合势。以其月之三十日。征辽之兵。集于幽州。安州人彭惠通请出布帛五千段。以资征人。上嘉之。比汉之卜式。拜宣义郎。
十九年四月。李绩攻拔盖牟城。获口二万。以其城置盖州。五月。上渡辽水。诏撒桥梁。以坚士卒之心。上亲率甲骑。与李绩攻辽东城。拔之。以其城为州。六月。攻拔白岩城。以其城为岩州。遂引军次安市城。进兵以攻之。会高丽北部耨萨高延寿。南部高惠真。率靺鞨之众十五万来援。于安市城东南八里。依山为阵。上令所司张授降幕于朝堂之侧曰。明日午时。纳降虏于此。上夜召文武。躬自指麾。是夜。有流星坠贼营中。明日。及战。大破之。延寿惠真率三万六千八百人来降。上以酋首三千五百人。授以戎秩。迁之内地。余三万人悉放还平壤城。收靺鞨三千三百人。并坑之。获马五万匹。牛五万头。甲一万领。因名所幸山为驻跸山。命许敬宗为文勒石。以纪其迹。遂移军于安市城南。久不克。九月。遂班师。先遣辽盖二州户口渡辽。乃召兵马。历于城下而旋。城主升城拜辞。太宗嘉其坚守。赐缣百疋。以励事君者。十一月。至幽州。初入辽也。将十万人。各有八驮。两军战马四万匹。及还。死者一千二百人。八驮及战死者十七八。张亮水军七万人。沈海溺死数百人。凡徒辽盖岩二州户口入内地。前后七万余人。二十一年。李绩复大破高丽于南苏。班师至颇利城。渡白狼黄岩二水。皆由膝已下。绩怪二水浅狭。问契丹辽源所在。云此二水更行数里。即合南流。即称辽水。更无辽源可得也。二十二年七月。太子太傅知门下省事房元龄谓诸子曰。吾自度危笃。以东讨不停。岂可使吾衔恨入地。遂封表上谏曰。臣详观方今为中国患者。无过突厥。遂能坐运神策。不下殿堂。大小可汗。相次束手。分典禁卫。执戟行间。其后延陀鸱张。寻就夷灭。铁勒慕义。请置州县。沙漠已北。万里无尘。如高昌叛涣于流沙。吐浑首窜于积石。偏师薄伐。俱从平荡。高丽历代逋诛。莫能讨击。陛下责其逆乱。弒主虐人。亲总六军。问罪辽碣。未经旬日。即灭辽东。前后虏获。数十万计。分配诸州。无处不满。雪往代之宿耻。掩崤陵之枯骨。比功较德。万倍前王。此圣主之所自知。微臣安敢备说。今臣深为陛下惜之、重之、爱之、宝之。周易曰。知进退存亡而不失其正者。其惟圣人乎。由此言之。进有退之义。存是亡之几得有丧之理。老臣所以为陛下惜之。盖谓此也。陛下威名功德。亦可足矣。拓地开疆。亦可止矣。彼高丽者。边夷之贱类。不足待以仁义。不可责以常理。古来以鱼鳖畜之。宜从阙略。若必欲绝其种类。恐兽穷则搏。陛下每决死囚。必令三覆五奏。进素食。停音乐。盖以人命所重。感动圣慈也。况今兵士之徒。无一罪戾。无故驱之于战阵之间。委之于锋刃之下。使肝脑涂地。魂魄无归。令其老父孤儿。寡妻慈母。望车而掩泣。抱枯骨而椎心。足以变动阴阳。感伤和气。实天下之冤痛也。且兵凶器也。战危事也。不得已而用之。向使高丽违失臣节。而陛下诛之可也。使失百姓。而陛下灭之可也。久长能为中国患。而陛下除之可也。有一于此。虽日杀万夫。不足为媿。今无此三条。坐烦中国。内为旧主雪怨。外为新罗报雠。岂非所存者小。所损者大。愿陛下遵皇祖老子止足之诫。保后代巍巍之名。发沛然之恩。降宽大之诏。顺阳春以布泽。许高丽以自新。臣老病三公。朝夕入地。所恨竟无尘露。微增海岳。谨罄残魂余息。先代结草之诚。倘蒙录此哀鸣。即臣死且不朽。八月。徐充容上表曰。窃见顷年已来。力役兼总。东有辽海之军。西有昆邱之役。士马疲于甲冑。舟车倦于转输。且召募投戎。去留怀生死之痛。因风阻浪。存没有漂溺之危。一夫力耕。卒无数十之获。一船致损。则倾数万之粮。是犹运有尽之农功。填无穷之巨浪。图未获之他众。丧已成之我军。虽除凶伐暴。国有常规。然黩武玩兵。先哲所戒。昔秦王并吞六国。反速危亡之期。晋武奄有三方。翻成覆败之业。是知地广非久安之术。人劳乃易乱之原。愿陛下布泽流仁。矜弊恤乏。减行役之烦。增湛露之惠。
龙朔元年四月十六日。兵部尚书任雅相为浿江道行军大总管。三十五军水陆分途。先观高丽之衅。上将亲率六军以继之。蔚州刺史李君球上疏曰。臣闻司马法曰。国虽大。好战必亡。天下虽平。忘战必危。战者危事。兵者凶器。故圣主明王重行之也。忧人力之尽。恐府库之殚。惧社稷之危。生中国之患。故古人云。务广德者昌。务广地者亡。昔秦始皇好战不已。至于失国。是不爱其内而务其远故也。汉武远讨朔方。迨乎万里。广拓南海。分为八郡。终于户口减半。国用空虚。至于末年。方垂哀痛之诏。自悔其失。彼高丽者。僻侧小丑。潜藏山海之间。得其人不足以彰圣化。弃其地不足以损天威。何至于疲中国之人。倾府库之实。使男子不得耕耘。女子不得蚕织。陛下为人父母。不垂恻恤之心。倾其有限之赀。贪彼无用之地。设令高丽既灭。即不得不发兵镇守。少发则兵威不足。多发即人心不安。是乃中国疲于转戍。万姓无以聊生。则天下败矣。天下既败。即陛下何以自安。故臣以为征之不如不征。灭之不如不灭。惟陛下裁断焉。
干元三年。李绩攻拔扶余城。遂与诸军相会。时侍御史贾言忠充支度辽东军粮使。还。上问以军事。言忠画其山川地势。且言辽东可平之状。上问曰。卿何以知其可平也。对曰。昔隋主亲率六军。覆于辽东者。人事然也。炀帝无道。军政严酷。举国皆役。天下离心。元感一倡。狼狈而返。身死国亡。自取之也。及先帝亲征问罪。所以不得志者。高丽未有衅也。今高丽已失其政。人心不附。男生兄弟。相为攻击。脱身来奔。为我乡导。彼之情伪。尽知之矣。以国家富强。陛下明圣。将士尽心。灭之必矣。且臣闻高丽秘记云。不及千年。当有八十老将来灭之。自前汉之高丽氏。即有国土。及今九百年矣。李绩年登八十。亦与其记符同。又高丽频岁饥荒。卖鬻男女。无故地裂。狼狐入城。蚡鼠穴于国门之下。夷俗信妖。叠相惊骇。天意如此。人事如彼。臣窃以为是行不再举矣。上曰。卿观辽东诸将孰贤。对曰。李绩先朝旧臣。圣鉴所悉。庞同善虽非斗将。而持军严整。薛仁贵勇冠三军。威名远震。高侃勤俭自处。忠果有余。契苾何力沈毅持重。统御之才。虽颇有忌前之癖。而临事能断。然诸将夙夜小心。忘身忧国者。莫逮于李绩。上深然其言。
总章元年夏四月。彗星见于五车。许敬宗以为星孛于东北。王师问罪。此高丽将灭之征。九月。李绩拔平壤城。虏高藏男建等。十二月。至新丰。诏取便道俘于昭陵。乃备军容。奏凯乐。献于太庙。诏以高藏政不由己。赦其罪。授司平太常伯。男产授司宰少卿。男建配流黔州。分其地置都督府九。州四十二。县一百。又置安东都护府以统之。移其户二万八千于内地。
仪凤中。高宗授高藏辽东都督府。封朝鲜王。居安东。领本蕃为主。高藏至安东。潜与靺鞨相通谋叛。事觉。召还。配流邛州。以永淳初卒。赠卫尉卿。圣历二年。又授高藏男德武为安东都督。以领本蕃。自是高句丽旧户在安东者渐寡少。分投突厥及靺鞨等。其旧地尽入于新罗。高氏君长遂绝。
元和十三年四月。其国进乐物两部。
　　百济
百济者。本扶余之别种。当马韩之故地。其后有仇台者。为高丽所破。以百家济海。因号百济焉。大海之北。小海之南。东北至新罗。西至越州。南渡海至倭国。北渡至高丽。其王所居。有东西两城。新置内官佐平。掌宣纳事。内头佐平。掌库藏事。内法佐平。掌礼仪事。卫士佐平。掌宿卫兵事。朝廷佐平。掌刑狱事。兵官佐平。掌在外兵马事。又外置六带方。管十郡。其用法。叛逆者死。杀人者以奴婢二人赎罪。官人受财及盗者。三倍追赃。余与高丽同。武德四年。其王扶余璋遣使献果下马。与新罗世为仇雠。
贞观十六年。与高丽通和。以绝新罗入朝之道。太宗亲征高丽。百济怀二。数年之间。朝贡遂绝。至显庆五年八月十三日。左卫大将军苏定方讨平之。虏其王义慈。及太子崇。将校五十八人。送于京师。其国分为五部。统郡三十七。城二百。户七十六万。至是以其地置熊津、马韩、东明、金涟、德安等五都督。各统州县。立其酋长为都督。刺史县令。命左卫郎将王文度为都统。总兵以镇之。义慈事亲以孝行闻。友于兄弟。时人号为海东曾闵。及至京。数日病卒。葬于孙皓陈叔宝墓侧。至麟德三年已后。其地为新罗靺鞨所分。百济之种遂绝。
　　新罗
新罗者。本弁韩之地。其风俗衣服。与高丽百济略同。而朝服尚白。好祭山神。国人多金朴两姓。异姓不为婚姻。重元日。每其日。拜日月鬼神。人发长美。其先出高丽。魏将母邱俭之破高丽也。其众遁保沃沮。后归故国。其留者号新罗。
永徽元年。新罗王金真德大破百济。遣使金法敏来朝。仍织锦作五言太平诗以献。帝嘉之。拜法敏为大府卿。五年。真德卒。高宗为举哀于永光门。使太常卿张文收持节吊祭之。赠开府仪同三司。仍赐绫彩二百段。诏其子春秋嗣位。
显庆元年三月。又破百济兵。遣使来告。
龙朔元年。春秋卒。诏以其子法敏嗣位。三年四月。诏以新罗国置鸡林州大都督府。仍授法敏鸡林大都督府。麟德二年八月。法敏与熊津都督扶余隆盟于百济之熊津城。其盟书藏于新罗之庙。于是带方州刺史刘仁轨领新罗、百济、耽罗、倭人四国使。浮海西还。以赴大山之下。
上元元年二月。新罗王金法敏既纳高句丽叛亡之众。又封百济故地。遣兵守之。帝大怒。诏削法敏官爵。遣宰臣刘仁轨讨之。仍以法敏弟右骁卫员外大将军临海郡公金仁问为新罗王。时仁问在京师。诏令归国以代其兄。仁问行至中路。闻新罗降。仁问乃还。二年二月。鸡林道行军大总管刘仁轨大破新罗之众于七重城而还。新罗于是遣使入朝伏罪。并献方物。前后相属。帝复金法敏官爵。既尽有百济之地。及高句丽南境。东西约九百里。南北约一千八百里。于界内置上良康熊金武汉朔溟等州。所输物产。为诸蕃之最。
开耀元年。法敏卒。遣使册立其子政明为王。仍袭父官爵。
长寿二年。政明卒。册立其子理洪为王。三年。遣使来朝。其年。理洪卒。册立其弟崇基为王。仍令袭兄辅国大将军左豹韬大将军鸡林州都督。
神龙三年。授骠骑大将军。
先天元年。改名兴光。
开元十年。频遣使献方物。十二年。兴光遣使献果下马二匹、牛黄、人参、头发朝霞紬、鱼牙、纳紬、镂鹰铃、海豹皮、金银等。仍上表陈谢。至十二年。遣其臣金武勋来贺正。及武勋还。降书赐之。又使其弟金嗣宗来朝。并贡方物。至二十一年。加兴光宁海军使。其年。命太仆卿员外置同正员金思兰使于新罗。思兰本新罗之行人。恭而有礼。因留宿卫。及是委以出疆之任。且便之也。前年。帝赐兴光白鹦鹉雌雄各一。及紫罗绣袍、金银细器物、瑞文绣绯罗、五色罗、彩绫。共三百余段。至是。兴光遣使从侄志廉奉表陈谢。仍奏国内有芝草生。画图而献。二十年。又遣其大臣金端竭丹来贺正。又遣侄志廉来献方物。授志廉鸿胪少卿员外置同正员。赐绢百疋。留宿卫。二十三年十一月。遣从弟大阿飧金忠相来朝。死于路。赠卫尉卿。二十五年。兴光卒。其子承庆嗣位。遣使来告。帝悼惜之。又赠太子太保。命赞善大夫邢摄鸿胪少卿。往其国行吊祭册立之礼。至二十八年。册承庆妻朴氏为新罗王妃。
天宝三载。承庆卒。命弟宪英嗣位。仍袭开府仪同三司。都督。鸡林州刺史。兼持节宁海军事。是载四月。遣使谢恩。并献方物。十月。遣使来贺正。授左清道率府员外长史。赐绿袍银带。放还蕃。自后频来朝。七载。遣使献金银及六十总布、鱼牙、纳朝霞紬、牛黄、头发人参。
宝应二年。宪英遣使朝贡。授其使检校礼部尚书。放还。大历二年。宪英卒。册立其子干运为王。三年二月。命仓部郎中归崇敬兼御史中丞。持节册命。又册干运母为太妃。七年。遣使金标石来贺正。授卫尉员外少卿。放还。八年。遣使来朝。并献金银牛黄鱼牙纳朝霞紬等方物。建中四年。干运卒。无子。国人立其上相金良相为王。
贞元元年。授良相检校太尉。都督。鸡林州刺史。宁海军使。新罗国王。仍令户部郎中盖埙持节册命。其年。良相卒。立上相金敬信为王。令袭其官爵。良相之从兄弟也。十四年。敬信卒。其子先敬信亡。国人立敬信嫡孙权知国事俊邕为王。十六年。授俊邕开府仪同三司。检校太尉。新罗王。令司封郎中兼御史中丞韦丹持节册命。明年。至浑州。闻俊邕卒。其子重兴立。诏丹还。
永贞元年。诏遣兵部郎中元季方。持节册重兴为王。
元和元年十一月。放宿卫新罗王子金忠献归本国。仍加试秘书监。三年。遣使金力奇来朝。其年七月。力奇上言。贞元十六年。奉诏册臣故主金俊邕为新罗王。母申氏为太妃。妻叔氏为王妃。册使韦丹至中路。知俊邕薨。其册却回。在中书省。今臣还国。伏请授臣以归。敕。金俊邕等册。宜令鸿胪寺于中书省受领。至寺宣授与金力奇。令赍归国。仍赐其叔彦升门戟。令本国准例给。四年。遣使金陆珍等来朝贡。五年。其王子金宪章来朝贡。七年。重兴卒。立其相金彦升为王。遣使金昌南等告哀。七月。授彦升开府仪同三司。检校太尉。持节大都督。鸡林州诸军事。兼持节宁海军使。上柱国。新罗王。妻正氏册为妃。仍赐太宰相金崇斌等三人戟。亦令本国准给。兼命职方员外郎摄御史中丞崔廷持节吊祭册立。以其质子金士信副之。十一年十一月。其入朝王子金士信等。遇恶风飘至楚州盐城县界。淮南节度使李墉以闻。是岁。新罗饥。其众一百七十人求食于浙东。十五年。遣使朝贡。
长庆二年十二月。遣使金柱弼朝贡。
宝历元年。其王子金昕来朝。兼充宿卫。
太和四年。彦升卒。五年四月。诏以新罗王金景徽为开府仪同三司。检校太尉。使持节大都督。鸡林州诸军事。兼充宁海军使。景徽母朴氏。宣册为太妃。妻朴氏册为妃。太子左谕德兼御史中丞源寂。持节吊祭册立焉。
开成元年。其王子金义琮来谢恩。兼宿卫。二年四月十一日。放还蕃。赐物有差。五年四月。鸿胪寺奏新罗国告哀。其质子及年满合归国学生等。共一百五人。并放还。
会昌元年七月。敕归国新罗官。前入新罗宣慰副使。前充兖州都督府司马。赐绯鱼袋金云卿。可淄州长史。
唐会要卷九十六
　　契丹
契丹居潢水之南。黄龙之北。鲜卑之故地。君长姓大贺氏。胜兵四万三千人。分为八部。好与奚斗。死无服纪。子孙死。父母晨夕哭。父母死。子孙不哭。余风俗与突厥同。武德二年二月。遣使贡名马丰貂。
贞观二十二年。酋长窟哥等部落咸请内附。又契丹有别部酋帅孙敖曹者。武德四年。与靺鞨酋长突地稽俱请内附。诏令当州城傍安置。至曾孙万荣。通天元年中。与妹婿李尽忠杀营州都督赵文翙。据营州作乱。尽忠则窟哥之婿也。则天大怒。更号万荣为万斩。更号尽忠为尽灭。寻自称无上可汗。以万荣为大将。及尽忠死。万荣领其众。上初令曹仁师讨之。全军败绩。又令王孝杰继之。孝杰没于阵。攻陷冀州。俄为奚及突厥掩击其后。张九节设伏以击之。遂单马潜遁。为其奴斩之。开元二年。李尽忠从父弟失活请归款。复封失活为松漠都督。授左金吾卫大将军。仍于其府置静析军。五年十二月。以东平王外孙杨元嗣女为永乐公主。出降。失活亲迎之。夜遣诸亲高品及两蕃大首领观花烛。六年。失活卒。元宗为之举哀。赠特进。册立其从父弟娑固为松漠郡王。十年十一月。娑固与公主来朝。宴于内殿。及归。娑固衙官可突于勇悍得众。娑固欲除之。而事泄。可突于攻之。娑固奔营州。可突于立娑固从父弟郁于为主。郁于遣使谢罪。元宗复册立郁于。令袭娑固之位。仍赦可突于之罪。至十年。郁于朝。请婚。又封余姚县主长女慕容氏为燕郡公主以妻之。封郁于为松漠郡王。授左金吾员外大将军。兼静析军经略大使。郁于死。立其弟咄于。袭其官爵。复以燕郡公主为妻。十三年。咄于复与可突于相猜阻。携公主来奔。改封辽阳郡王。国人立其弟邵固。其冬。邵固诣行在。从至东岳。诏授左羽林员外大将军。改封广化郡王。仍封宗室外甥陈氏女为东光公主以妻之。十八年。邵固为可突于所杀。以其众降突厥。东光公主走投平卢。诏遣使信安王祎。幽州长史薛楚玉等讨之。皆不克。二十二年六月。幽州节度使张守珪大破之。遣使献捷。敕曰。边境为患。莫甚于林胡。朝廷是虞。几烦于将帅。积年逋诛。一朝翦灭。则东方之蟊贼。寖以廓清。河朔之民人。差宽征戍。此皆上凭九庙之灵。下仗群帅之功。今具凯旋。敢不以献。宜择日告九庙。所司准式。其年十一月。幽州节度使张守珪发兵讨契丹。斩其王屈列。及其大臣可突于等。传首东都。余众及叛奚皆散走山谷。立其酋长李过折为契丹王。仍授特进。封北平郡王。其年。过折又为可突于党泥礼所杀。惟一子刺干。走投安东获免。拜左骁卫将军。自后与奚王朝贡岁至。蕃礼甚备。至贞元四年。复犯我北鄙。幽州以闻。九年十二月。遣使朝贡。十年正月。遣使朝贡。其年二月敕。幽州道入朝契丹大首领悔落拽何等五人。并可果毅都尉。次首领王下诏活薛于君等一十六人。并可别将。放还国。十一年十月。契丹大首领热苏等二十五人来朝。
元和元年。遣使朝贡。八年十一月。契丹大首领悔落鹘劣来朝。十年十一月。契丹遣使悔落饶等二十九人来朝贡。十二年十一月。契丹首领介落等朝贡。以告身十九通赐其贵人。
太和九年十一月。契丹大首领二十九人来朝。赐物各有差。
开成元年十一月。契丹大首领涅列坏等三十一人来朝。四年十二月。契丹大首领薛葛等三十人来朝。
会昌二年九月制。契丹新立王屈戍。可云麾将军。守右武卫将军员外置同正员。幽州节度使张仲武奏。契丹新立王屈戍等云。契丹旧用回鹘印。今恳请当道闻奏。乞国家赐印。伏望圣慈允许。敕旨。宜依。仍以奉国契丹之印为文。
　　奚
奚。盖匈奴之别种。所居亦鲜卑之故地。即东胡之界也。胜兵三万。分为五部。每部置俟斤。风俗与突厥同。通天年中。契丹叛。奚亦臣属突厥。两国常为表里。号为两蕃。景云元年。其王李大酺遣使贡方物。
开元五年。大酺入朝。为饶乐郡王。仍授左金吾卫员外大将军。诏封外生女为固安公主以妻之。其年。大酺与契丹首领李失活来朝。请于柳城复置营州。许之。大酺卒。弟鲁苏立。十年。诏鲁苏袭其兄官爵。又封咸安公主女韦氏为东光公主以妻之。十四年。改封鲁苏为奉诚王。后为契丹衙官可突于胁附突厥。鲁苏走投榆关。移其部落于幽州界安置。明年。信安王祎降。其酋李诗。以其地置归义州。因以王诗。诗死。其子延宠又叛。为幽州张守珪所困。复降。封怀信王。以宗室出女杨为宜芳公主妻之。延宠杀公主。复叛。诏立它酋婆固为昭信王。仍授饶乐都督。自大历后。朝使继至。
元和四年七月。奚及室韦寇振武。五年四月。幽州奏。破奚六万余众。
太和元年。其王饶乐府都督袭归诚王梅落来朝。加检校司空。放还蕃。五年。以奚首领索低为左卫将军同正。充檀蓟两州游奕兵马使。仍赐姓李氏。八年。遣使朝贡。十一年。遣使献名马。是后每岁至。至今朝贡不绝。或岁中三至。故事。尝以范阳节度使为押奚契丹两蕃使。自至德后。藩臣多擅封壤。朝廷优容之。俱务自完。不生边事。故二蕃亦少为寇。其每岁朝贺。常各遣数百人。至幽州。则选其酋长三五十人赴阙。引见于麟德殿。赐以金帛遣还。余皆驻而馆之。率以为常。
　　室韦
室韦者。契丹之别种。附于突厥。用角弓楛矢。尤善射。时聚戈猎。事毕而散。其人土著。无赋税。人牵犁以种。又按隋书室韦记云。室韦有五部落。一南室韦。二北室韦。三钵室韦。在北室韦之北。四深末怛室韦。在北室韦之西北。五大室韦。在室建河之南。深末怛室韦之西北。隋书曰。大室韦之外。名字改易。不可详悉。突厥沙钵罗可汗常以吐屯潘●统领之。盖并契丹之别种也。其南者为契丹。在北者号室韦。南室韦在契丹北三千里。后魏书云。自契丹路经啜水盖犊子山。其山周回三百里。又经屈利水。始到其国。土地卑湿。至夏则移向西。贷谷久对二山。多草木饶禽兽。又多蚊蚋。人皆巢居。以避其患。后渐分为二十五部。其酋帅号余莫不满咄。死则子弟代之。无嗣则择贤豪而立之。盘发衣服。与契丹同。乘牛车。蘧蒢为室。如突厥毡车之状。渡水则束薪为。或有以皮为舟者。马则织草为鞯。结绳为辔。寝则屈木为室。以蘧蒢覆之。移则载以行。以猪皮为席。编木藉之。气候多寒。田收甚薄。无羊少马多猪牛。言语与靺鞨相通。婚嫁之法。二家相许。婿辄盗妇持去。然后送牛马为聘。妇人不再嫁。以为死人之妻。难以共居。部落共为大棚。人死。置尸其上。居丧三年。其国无铁。取给于高丽。南室韦北行十一日。至北室韦。分为九部落。其渠帅号乞引莫贺咄。气候最寒。冬则入山。居穴中。牛畜多冻死。饶獐鹿。射猎为务。凿冰没水中。而网射鱼鳖。地多积雪。惧陷坑阱。骑木而行。俗皆捕貂为业。冠以狐貉。衣以鱼皮。又北行千里。至钵室韦。依胡布山而住。人众多于北室韦。不知为几部落。用桦皮盖屋。其余同北室韦。从钵室韦西四日行。至深末怛室韦。因水为号也。冬月穴居。以避太阴之气也。又西北数千里。至大室韦。径路险阻。言语不同。尤多貂及青鼠。北室韦。后魏武定。隋开皇大业中。并遣使贡献大唐。有九部焉。所谓岭西室韦。山北室韦。黄头室韦。大如者室韦。小如者室韦。娑莴室韦。讷北室韦。骆驼室韦。并在柳城郡之东北。近者三千五百里。远者六千二百里。今室韦最西与回鹘接界者。有乌素固部落。当居俱轮泊之西南。次东有移塞没部落。次东又有塞曷支部落。此部落有良马。人户亦多。居啜河之南。其河彼俗谓之燕支河。又有和解部落。次东又有乌罗护部落。一名乌罗浑。元魏谓之乌落。居磨盖独山北啜河之侧。此部落自魏大武真君四年。历北齐周隋及武德已后。朝贡不绝。又有礼部落。与乌罗护犬牙而居。又东北有山北室韦。又有小如者室韦。又北有娑莴室韦。东又有岭西室韦。又东南至黄头室韦。此部落兵强。人户亦多。东北与达姤接。岭西室韦北。又有讷北支室韦。此部落校小。乌罗护之东北百余里。河之北。有古乌丸之遗人。今亦自称乌丸国。武德贞观中。亦遣使朝贡。其国北大山之北。亦有大室韦部落。其部落傍望建河居。其河源出突厥东北界俱轮泊地。屈曲东流。经西室韦界。又东经大室韦界。又东经蒙兀室韦之北。路丹室韦之南。又东流与河忽汗河合。又东经南黑水靺鞨之北。北黑水靺鞨之南。东流注于海。乌丸东南三百里。又有东室韦部落。在峱越河北。其河东南流与河合。
武德八年。遣使朝贡。
开元天宝中。每数十岁一遣使来朝。及贡貂皮等物。
贞元八年闰十二月。室韦都督和解热素等一十人来朝贡。
太和五年至八年。凡三遣使来朝贡。九年十二月。室韦大都督阿朱等三十人来朝贡。
开成元年十二月。室韦大都督阿朱等来朝。进马五十匹。四年正月。上御麟德殿。对入朝贺正室韦阿朱等十五人。其年十二月。室韦大都督祑虫等三十人来朝贡。
会昌二年十二月。上御麟德殿。引见室韦大首领都督热论等十五人。宴赐有差。
咸通元年正月。上御紫宸殿受朝。对室韦使。
　　靺鞨
靺鞨者。盖肃慎之地也。后魏谓之勿吉。凡有数十部落。各有酋长。而黑水靺鞨最处北方。尤称劲捷。性凶悍。无忧戚。无文字。其畜宜猪。食其肉而衣其皮。
武德二年。其部酋长突地稽遣使朝贡。以其部置燕州。初。突地稽朝炀帝于江都。属化及之乱。间行归柳城。至是通使。拜突地稽为总管。贞观初。高开道引突厥来攻幽州。突地稽力战有功。拜左卫将军。赐姓李氏。封耆国公。寻卒。子谨行武力绝人。麟德中。累迁营州都督。右领军大将军。为积石道经略大使。上元三年。大破吐蕃众数万于青海之上。降玺书劳。仍赐燕国公。永淳元年卒。赠幽州都督。陪葬干陵。
贞观十四年。黑水靺鞨遣使朝贡。以其地为黑水州。自后或酋长自来。或遣使朝贡。每岁不绝。其白山部素附于高丽。因收平壤后。部众多入于中国。洎咄安居骨室等部。亦因高丽破后。奔散微弱。今无闻焉。纵有遗人。并为渤海编户。唯黑水部全盛。分十六部落。以南北为称。开元十年。安东都护薛泰。请于黑水靺鞨内置黑水军。续更以最大部落为黑水府。仍以其首领为都督。诸部刺史隶属焉。中国置长史。就其部落监领之。十六年。其都督赐姓李氏。赐名献诚。授献诚云麾将军。兼黑水经略使。仍以幽州都督为其押使。自此朝贡不绝。旧说黑水西北有思慕靺鞨。正北微东十日程。有郡利靺鞨。东北十日程。有窟说靺鞨。亦谓之屈说。东南十日程。有莫曳皆靺鞨。今黑水靺鞨界南。与渤海国显德府。北至小海。东至大海。西至室韦。南北约二千里。东西约一千里。其国少马。国人能步战。士多貂鼠皮尾骨咄角白兔白鹰等。初。上谓侍臣曰。靺鞨远来。盖突厥服之所致也。昔周宣之时。猃狁孔炽。出兵驱逐。比之蚊蚋。议者以为中策。汉武帝北事匈奴。中国虚竭。议者以为下策。秦始皇北筑长城。人神怨愤。议者以为无策。然则自古以来。其无上策乎。朕承隋之弊。而四夷归伏。无为而治。得非上策乎。礼部侍郎李百药进曰。陛下以武功定四海。以文德绥万物。至道所感。格于天地。斯盖二仪降福。以祚圣人。岂与周汉失策。较其长短哉。太宗大悦。其拂铁利等诸部落。自国初至天宝末。亦尝朝贡。或随渤海使而来。唯郡利莫曳皆三两部未至。及渤海浸强。黑水亦为其所属。
　　渤海
渤海靺鞨。本高丽别种。后徙居营州。其王姓大氏。名祚荣。先天中。封渤海郡王。子武艺。
贞元八年闰十二月。渤海押靺鞨使杨吉福等三十五人来朝贡。十年二月。以来朝渤海王子大清允为右卫将军同正。其下拜官三十余人。十一年十二月。以靺鞨都督密阿古等二十二人。并拜中郎将。放还蕃。至十四年三月。加渤海郡王。兼骁卫大将军。忽汗州都督。大嵩璘。为银青光禄大夫。检校司空。册为渤海郡王。依前忽汗州都督。初。嵩璘父钦茂。以开元二十六年袭其父武艺忽汗州都督。渤海郡王。左金吾大将军。天宝中。累加特进。太子詹事。宝应元年。进封钦茂为渤海郡王。大历中。又累拜司空。太尉。及嵩璘嗣位。但受其郡王将军。嵩璘遣使叙理。故加册命焉。至元和元年。以渤海郡王大嵩璘男元瑜为银青光禄大夫。检校秘书监。忽汗州都督。依前渤海国王。七年十二月。遣使朝贡。八年。又遣使朝贡。十年二月。黑水酋长十一人朝贡。十一年三月。渤海靺鞨遣使朝贡。赐其使二十人官告。
　　铁勒
铁勒者。本匈奴之别种。武德初。有薛延陀。契苾。回纥。都播。骨利干。多览葛。仆骨。拔野古。同罗。浑部。思结。斛萨。奚。结阿跌。白霫等。散在碛北。皆铁勒之部内。诸部隋大业中。西突厥处罗可汗强盛。铁勒诸部皆臣之。后处罗征税无度。铁勒相率而叛归。及颉利政乱。皆属于薛延陀。贞观二十年。既破延陀。太宗幸灵州。次泾阳顿。铁勒回鹘。拔野古。同罗。仆骨。多滥葛。思结。阿跌。契丹。奚。浑。斛萨等十一姓。各遣使朝贡。奏称延陀可汗。不事大国。暴虐无道。不能与奴等为主人。自死败。部落鸟散。不知所之。奴等各有分地。不能逐延陀去。归命天子。愿赐哀怜。乞置汉官司。养育奴等。太宗以破延陀。欲遂空漠庭。见其使至。甚悦。遣黄门侍郎褚遂良引于县厅。浮觞积胾以礼之。夜分乃已。异日。召铁勒等并入行宫。张乐以宴之。拜为郎将。及昭武校尉等官。乃降玺书劳其酋长。及赍绫锦等。以将厚意。仍遣与乘舆会于灵州。并使右领军中郎将安永寿往报焉。十一月。太宗至灵州。铁勒诸部俟斤颉利发等诸姓至灵州数千人。咸请列其地为州县。又曰愿得天至尊为奴等作可汗。子孙尝为天至尊作奴。死无恨。于是北荒悉平。太宗为赋诗以叙其事。公卿咸请勒于石。从之。二十一年正月。铁勒。回纥。俟利弦等诸姓。并同诣阙朝见。太宗亲赉以绯黄瑞锦。及标领袍。铁勒等睹而惊骇。以为未尝闻见。捧戴拜谢。盘叫于尘埃中。及还蕃。太宗御天成殿。陈十部乐而遣之。麟德中。余党复叛。
干封元年三月。铁勒道行军大总管右武卫大将军郑仁泰。左武卫大将军薛仁贵。破铁勒之众于天山。初。泰等将发京。内宴以饯之。积甲于殿前。令仁贵试之。帝曰。古之善射。能有穿七札者。卿且射五重。仁贵射而彻之。帝大惊赏。更取坚甲以赐之。时九姓有众十余万。令骁健数十人。逆来挑战。仁贵发三矢。射杀三人。其余一时下马请降。仁贵恐为后患。并坑杀之。更就碛北安抚余众。擒其伪叶护兄弟三人而还。军中歌曰。将军三箭定天山。战士长歌入汉关。是后遂绝边患。
　　薛延陀
薛延陀者。自云本姓薛氏。其先击灭延陀而有其众。因号薛延陀。其风俗与突厥同。延陀乙夫钵之孙曰夷男。率其部落七万帐。附于颉利。颉利乱。碛北诸姓多归夷男。共推为可汗。
贞观二年。太宗使乔师望册为真珠毗伽可汗。赠之鼓纛。大喜。遂建庭于大漠之北。郁督军山下。三年。遣其弟绕特勒来朝。上赐以宝刀及宝鞭。谓曰。汝所有部。有大罪斩之。小罪鞭之。及平颉利。夷男东反故国。建庭于都尉犍北山犹逻河之南。即古匈奴之故地。胜兵二十万。仍立其子为南北部。太宗恐其太盛。册其子皆为小可汗。外示优崇。实欲分其势也。会朝廷立李思摩为可汗。处其部众于漠南之北。夷男心不悦。
十五年。太宗将有事太山。夷男谋于国曰。天子东封。士马皆集。我乘此击思摩。若拉朽耳。因命其子大度设勒兵二十万寇白道川。诏李绩薛万彻讨之。大败其众。
十六年。遣使谢罪请婚。许妻以新兴公主。仍令备亲迎之仪。太宗欲幸灵武以会之。夷男竟后期不至。乃绝其婚。太宗以其数与思摩交兵。乃降書責讓之。又谓其使曰。语尔可汗。我父子并东征高丽。汝若能寇边者。但当来也。可汗遣使致谢。请发兵来助。太宗答以优诏而止其兵。及太宗拔辽东谢城。破驻跸之陈。降高延寿。声震戎狄。而莫离支潜令靺鞨诳惑延陀。啖以厚利。延陀气慑不敢动。太宗在安市城。谓边臣曰。以我量之。夷男其死矣。闻者莫测。俄然真珠毗伽可汗死。其少子四叶护杀其兄突利失可汗而自立。是谓颉利俱利薛娑多弥可汗。而车驾尚在辽东。边境阙备。遂发兵寇夏州。执失思力击败之。多弥可汗轻骑遁走。部内骚然矣。多弥可汗驭下少恩。废其父时贵臣。任己亲昵。多所杀戮。其下不附。国中震恐。皆不自安。时太宗别令校尉宇文法诣乌罗。护靺鞨部。适遇延陀阿波设比于东境。法令率靺鞨进击破之。阿波设谓其国人曰。唐兵至矣。其众转相惊扰。如是二旬。诸部大乱。多弥可汗与数十骑往投阿史那时健部落。寻为回纥所杀。宗族殆尽。其余尚存五万。窜于西域。而立真珠毗伽可汗犹子咄摩支为酋帅。乃去可汗之号。遣使奉表。请居郁督军山之北。使兵部尚书崔敦礼。英国公李绩就安辑之。太宗谓曰。叛则击之。绩等既至。咄摩支惶骇不知所为。潜谋拒战。持两端。绩因纵兵遣击。前后斩五千余级。虏男女二万余人。后咄摩支入朝。拜为右武卫将军。及卒。太宗为发哀。初。延陀请以其庶长子曳莽为突利失可汗。居东方。所统者杂种。嫡子拔灼为四叶护可汗。居西方。所统者皆延陀。诏许之。并礼以册之。曳莽自知非正嫡。部落又少。意常不协。性又疏扰。而轻用兵。白道之役。即曳莽倡首。拔灼二之。夷男之卒。皆来会葬。焚尸卒哭。曳莽惧拔灼图己。先还。拔灼引兵自后袭杀之。延陀以贞观初建衙于碛北。历三主。凡二十年。李绩崔敦礼灭之。
总章二年十二月。延陀部落余众扰乱。诏发突厥进袭。至乌罗德健山。大破之。
唐会要卷九十七
　　吐蕃
吐蕃者。在长安西八千里。本汉西羌之种也。不知有国之所由。或云南凉秃发利鹿孤之子曰樊尼。国灭之后。西奔于羌中。建国。为众所怀。故姓窣勃野。或云以秃发为国号。语讹谓之吐蕃。历魏及隋。隔阔诸羌。未通中国。号其王为赞普。自中国出鄯城五百里。过乌海。入吐谷浑部落。弥多弥苏毗及白兰等国。至吐蕃界。其国风雨雷电。每隔日有之。盛夏气如中国。暮春之月。山有积雪。地有冷瘴。令人气急。不甚为害。其俗重汉缯而贵瑟瑟。男女用为首饰。其君长或居拔布川。或居逻婆川。有小城而不居。坐大帐。张大拂庐。其大可容数百人。兵卫极严。而衙府甚狭。俗养牛羊取奶酪供食。兼取毛为褐而衣焉。不食驴马肉。以麦为面。人死。杀牛马以徇。取牛马头周垒于墓上。其墓正方。垒石为之。状若平头屋焉。其臣与君自为友。号曰共命人。其数不过五人。君死之日。共命人皆日夜纵酒。葬日。于脚下刺血。出尽及死。便以殉葬。又有亲信人。用刀当脑缝锯。亦有将四尺木。大如指。刺两肋下。死者十有四五。亦殉葬焉。设官。父死子代。绝嗣则近亲袭焉。非其种类。辄不相代。其官章饰有五等。一谓瑟瑟。二谓金。三谓金饰银上。四谓银。五谓熟铜。各以方圆三寸褐上装之。安膊前。以辨贵贱。其战必下马列行而阵。死则递收之。终不肯退。枪细而长于汉者。弓矢弱而甲坚。人皆用剑。不战亦负剑而行。其驿以铁箭为契。其箭长七寸。若急驿。膊前加一银鹘。有草名速古芒。叶二寸。状若斜蒿。有鼠尾长于常鼠。其国禁毁鼠。杀之者加其罪。有可跋海。去赤岭百里。方圆七十里。东南流入蛮。与西洱河合流而东。号为漾鼻水。又东南出会川。为泸水焉。自赤岭至逻婆川。绝无树木。唯有杨柳。人以为资。国置大论。统理国事。无文字。刻木结绳为约。征兵用金箭。寇至举燧。与臣下一年一小盟。用羊狗狝猴。三年一大盟。用犬马牛驴。以麦熟为岁首。其国都号为逻些城。用法则严整。议事则自下而起。因人所利而行之。此其所以强且久也。重壮贱老。母拜于子。重兵死。恶病终。以累世战没者以为甲门。临阵奔逃者。悬狐尾于其首。表其似狐之怯。其赞普弄赞。雄霸西域。
贞观八年九月。朝贡使至。十四年。遣其相禄东赞致礼。请婚姻。献金五千两。自余宝玩数百事。十五年。以文成公主妻之。弄赞至柏海。亲迎于河源。见王人。执子婿之礼甚恭。而叹大国礼仪之美。俯仰有媿沮之色。及与公主归国。谓所亲曰。我祖父未有通婚上国者。今我得尚大唐公主。为幸实多。当为公主筑一城。以夸示后代。遂筑城立栋宇以居处焉。公生恶其赭面。弄赞令国中权且罢之。身释裘。袭纨绮。渐慕华风。仍遣酋豪子弟请入国学。以习诗书。又请中国识文字之人。典其表疏。上征辽还。献大鹅。黄金铸成。高七尺。可受酒三斛。高宗即位。拜驸马都尉。封西海郡王。致书于长孙无忌云。天子初即位。若臣下有不忠之心者。当勒兵以往。并献金银珠宝十五种。请置太宗灵座之前。高宗进封宾王。因请蚕种及造酒碾硙纸笔之匠。并许之。
永徽元年弄赞卒。其子早卒。立其孙。立年幼。国事皆委禄东赞。禄东姓筑氏。有谋略。初。太宗许降文成公主。东赞来迎。召见。顾问进对。合旨。乃拜为右卫大将军。又以琅邪公主孙女妻之。东赞辞曰。臣本国有妇。父母所聘。情不忍乖。且赞普未谒公主。陪臣安敢妄婚。上嘉之。东赞有子五人。长赞悉若。早卒。次钦陵。三赞婆。四悉多于。五勃论。及东赞死。钦陵兄弟复专其国。
通天元年。薛仁贵为钦陵所败于大非川。
上元二年。李敬元又败于青海。钦陵多居中。诸弟分镇方面。赞婆则专在东境。与中国为邻。三十余年。恒为边患。
仪凤三年。上以李敬元初败。吐蕃为患转甚。召侍臣曰。吐蕃小丑。屡犯边境。置之则疆埸日骇。图之则未闻上策。宜论其得失。各书所怀。给事中刘景先曰。攻之则兵威不足。镇之则国力有余。且抚养士卒。守御边境。中书舍人郭正一曰。吐蕃作梗。年岁已深。兴师不绝。非无劳费。近讨则徒损兵威。深入则未穷巢穴。臣望少发兵募。且遣备边。明立烽候。勿令侵掠。待国用丰足。一举而灭之。给事中皇甫文亮曰。且令大将镇抚。畜养将士。仍命良吏营田。以收粮储。必待足兵足食。方可以举而取之。上曰。宿将旧人。多从物故。自非投戈俊杰。安能克灭凶渠。中书舍人刘祎之曰。臣观自古圣主明君。皆有夷狄为梗。今吐蕃凭陵。未足为耻。愿暂戢万乘之威。以宽百姓之役。给事中杨思忠曰。圣人御物。贵在从时。今凶寇不能怀德。未肯畏威。和好之谋。臣谓非便。中书侍郎薛元超曰。臣以为敌不可纵。纵敌则患生。边不可守。守边则卒老。不如料简士卒。一举灭之。上顾谓黄门侍郎来恒曰。李绩已后。实无好将。当今以张虔勖纪及善等差为优耳。恒曰。昨者洮河兵马。足堪制敌。但为诸将失于部分。遂无成功。今无好将。诚如圣旨。
圣历二年。赞普器弩悉弄年渐长。不平。乃与大臣论岩密计去之。召钦陵。执其亲党二千余人杀之。钦陵自杀。
神龙元年。其赞普器弩悉弄卒。其子弃肆蹜赞嗣位。赞时年七岁。使来告丧。中宗为之举哀。废朝一日。俄而弃肆祖母。遣使献金二千两。为弃肆求婚。中宗以所养雍王女降嫁之。自是频岁贡献。然亦时犯西边。
景龙四年来请婚。以左卫大将军杨矩为送金城公主使。后矩为鄯州都督。吐蕃厚赂之。因请河西九曲之地。以为公主汤沐之邑。矩遂奏与之。吐蕃既得九曲。其地肥良。又与唐境接近。自后复叛。杨矩惧。饮药而死。
先天元年十月二十六日。吐蕃遣使来朝。
开元二年五月。吐蕃宰相坌达延陀献书于宰相曰。两国地界。事资早定。界定之后。然后立盟。其月。吐蕃使其宰相尚钦藏及御史名悉猎来献盟书。元宗御承天门楼。命有司引见。置酒于内殿宴遣之。其月。坌达延陀率众侵我渭源。帝下制亲征。会薛讷遇贼数万众。战于武阶驿。大破之。乃罢。自五年至十年。凡八来朝。并贡方物。十三年。遣使来贺。不许。
十七年。复遣使来朝。诏忠王及皇甫惟明及内侍张元方使于吐蕃。惟明既见赞普及公主。皆欣然请和。尽出贞观以来敕书。以示惟明。及遣其重臣名悉猎随惟明入朝。赞普既献宝。公主又献盘杂盏器等物。悉猎颇晓书记。先是。迎公主至长安。当时朝廷。皆称有才辨。及引入赐宴。与语。甚礼之。诏御史大夫崔琳充使宣谕。于赤岭各树分界之碑。约不相侵。
二十一年二月。金城公主上言。请以今年九月一日。树碑于赤岭。定蕃汉两界。时李暠使于蕃。金城度其还期。当在暮秋。故有是请。及树之日。诏张守珪李行袆与其使莽布支同讫其事。是月。遣其大臣属卢论莽藏来朝。及献方物。自二十二年。每岁遣使贺正。并贡献。至二十九年七月。金城公主薨。遣使告哀。仍请和。不许。使到数月。始命有司为公主于光顺门发哀。辍朝三日。天宝中。连事西讨。进收黄河九曲。拔其石堡城。
至德二载三月。复遣使请和。且助国讨逆。诏遣南巨川报之。明年二月。又遣使来朝。复请盟。诏从之。大历元年至十年。七来朝贡。十三年正月。遣将马重英率众四万侵灵州。夺我水口。填汉渠御史渠。以弊屯田。
建中元年正月。入蕃使太常少卿韦伦至。自大历已后。吐蕃陷我河陇诸州。聘使前后数辈。皆留之不遣。边上每俘获其人。亦令中官部统。徙之江岭。德宗初即位。务以德绥远方。征其俘囚五百人。给衣一袭。使韦伦给还其国。与之约和。仍敕边将无得侵伐。吐蕃始闻归其人。不之信。及蕃俘入境。部落皆畏威怀惠焉。又命伦为太常卿。复使吐蕃。其年十二月。伦至自蕃中。与其宰相论钦明思等五十五人皆至。献其方物。吐蕃见伦再至。甚欢。既就馆。声乐以娱之。留九日而旋。兼遣其渠帅报命。伦一岁再往绝域。戎夷奉教。无此之速也。
二年三月。以万年县令崔汉衡为殿中少监。持节使西戎。初。吐蕃遣使求沙门之善讲者。至是。遣僧良琇文素二人行。每人岁一更之。其年十二月。入蕃使判官监察御史常鲁。与吐蕃使论悉诺罗等至自蕃中。奏请改敕书以贡献为进。以赐为寄。以领取为领之。优诏降谕曰。前相杨炎不循故事。致此误耳。并从之。
三年九月。崔汉衡与蕃使区类赞至自吐蕃。乃约灵州以贺兰。泾州以弹筝峡西口。陇州以清水。为汉界。皆建碑以志之。期以是年十月十五日。相与同盟于境上。其年十月。以都督员外郎樊泽兼御史中丞充吐蕃计会使。约以来年正月十日。会盟于清水。
四年正月。诏陇右节度使张镒与吐蕃使尚结赞等于清水会盟官。崔汉衡等七人。与结赞及宰相等七人。俱升坛为盟。夏四月。吐蕃将先没蕃将士僧尼等至自沙州。凡八百人。报元年之德。
贞元元年九月。遣左监门卫将军康成。使于蕃中。且定界。十月。凤翔节度使李晟。遣兵袭吐蕃于推沙堡。大破之。焚其储积。斩蕃酋扈屈律设赞等七人。传首京师。结赞等闻而大惧。累遣使请和。仍约盟会。上皆不许。会马燧自河东至。且保明其诚至。乃许之。
二年九月。吐蕃游骑及于好畤。京师戒严。上遣左金吾卫将军张献甫等统兵屯于咸阳。其月。二万余众又寇凤翔城下。李晟出兵御之。一夕而退。其年十一月。吐蕃陷我盐州。初。贼之来寇也。刺史杜彦光使以牛酒犒之。吐蕃谓曰。我欲州城居之。听尔率其人而去。彦光乃率众奔鄜州。其年十一月。吐蕃陷夏州。亦令刺史拓拔干曜率众而去。复据其城。自是又寇银州。银州素无城壁。居者奔散。蕃亦弃之。
三年二月。以前太子右谕德崔澣为检校左庶子兼御史中丞。充入蕃使。四月。至自鸣沙。不数日。澣复以鸿胪卿兼中丞。又充入蕃使。令澣报蕃宰相尚结赞曰。杜希全职在灵州。不可出境。李观又已改官。遣侍中浑瑊充盟会使。约以五月二十四日。复盟于清水。又令告尚结赞以盐夏二州归于我。然后就盟会。其年夏。吐蕃背盟于平凉城。
八年九月。剑南西川节度使韦皋攻吐蕃之维州。获大将军轮赞热以献。十一月。山南西道节度使严震奏。击破吐蕃于芳州及黑水堡。焚其积聚。并献首俘。
十年五月。剑南西川节度使韦皋又奏。西山峨和城击破吐蕃二万余众。攻拔城栅。斩首三千八百余级。获其器械牛马。其年八月。先没蕃中使李朝清归自吐蕃。
十三年正月。赞普遣使农索昔赍表请和好。帝以其豺狼之性。数负恩约。不受表状。任其使却归。七月。韦皋奏。去年二月十七日。吐蕃于剑山马岭三路分军下营。仅住一月。进军逼台登城。嶲州刺史曹高任。率诸军将士。并东蛮子弟。合势接战。自朝及午。大破之。生擒大笼官七人阵上。杀获甚众。
十七年七月。吐蕃陷我麟州。杀刺史郭锋。毁城隍。大掠居人。驱党项部落而去。次盐州西九十里横槽烽顿军。有蕃卒传呼延州僧延素辈七人。称徐舍人召。其火队吐蕃没勒遽引延素等疾趍至帐前。皆马革梏手。麻绳缧颈。见一吐蕃年少。身长六尺余。朱髭大目。乃徐舍人也。命解缚坐帐中曰。师勿惧。予本汉人。司空英公五代孙也。属武后斲丧王室。余高祖建义中泯。子孙流播绝域。今三代矣。虽代居戎职。位掌兵要。思本之心无涯。故血族无由自拔耳。此蕃汉交境也。复九十里至安乐州。师无由东矣。延素曰。僧身孤亲老。敢祈全活。悲不自胜。又曰。余奉命率师备边。因求资食。遂涉汉疆。展转东进。至麟州城下。城既无备。援兵又绝。是以拔之。知郭使君是勋臣子孙。必将活之。不虞为乱兵所害。适有飞鸟使至。飞鸟犹中国驿骑也。云术者上变。召军亟还。遂解缚归之。时诏命韦皋。分遣偏将。勒步骑合二万。出成都西山。南北九道并进。逼栖鸡老翁故维州保州松州诸城。以纾北边故也。其年九月。韦皋又奏大破吐蕃于维州。
十八年正月。韦皋又破吐蕃。生擒大首领论莽热来献。至二十年三月。以吐蕃赞普卒。废朝三日。命工部侍郎兼御史大夫张荐吊祭之。四月。吐蕃使臧河南观察使论乞冉等五十四人来朝贡。至二十一年七月。赞普使论乞缕勃藏来奉献德宗皇帝山陵金银衣服牛马等。陈于太极殿庭。
元和元年七月。遣使论勃藏等来朝。并献方物。
五年春。以吐蕃俘人归于西蕃。虏遣使论思邪熟来朝。并归郑叔矩路泌之柩。及叔矩男文延等一十三人。叔矩。贞元初平凉背盟所陷。凡二十余年。竟不屈节。
其年五月。命宰臣杜佑等与吐蕃使议事于中书令厅。且言归我秦原安乐州地。自六年至十年。遣使朝见。并献方物。相继不绝。
</div>
    <div class="pagination">
<a href="唐会要_page70.html">上一页</a><span>...</span><a href="唐会要_page66.html">66</a><a href="唐会要_page67.html">67</a><a href="唐会要_page68.html">68</a><a href="唐会要_page69.html">69</a><a href="唐会要_page70.html">70</a><span class="current-page">71</span><a href="唐会要_page72.html">72</a><a href="唐会要_page73.html">73</a><a href="唐会要_page74.html">74</a><a href="唐会要_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
