<!DOCTYPE html>
<html>
<head>
    <meta charset="UTF-8">
    <title>大明会典 - 第 170 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 170 页/共 713 页</h1>
    <div class="content">
钱法

洪武初、置宝源局於应天府、铸大中通宝钱。与歷代钱兼行。以四百為一贯。四十為一两。四文為一钱。设官专管。江西等行省、各置货泉局。颁大中通宝、大小五等钱、设官铸造
○令户部、及各行省、铸洪武通宝钱。其制、凡五等。当十钱重一两。当五钱重五钱。当三、当二、重皆如其当之数。小钱、重一钱
○六年、禁民间私铸铜钱。凡私铸者、许作废铜送官。每斤、给官钱一百九十文。诸税课内、如有私钱、亦為更铸
○八年、罢宝源局铸钱
○九年、罢各布政司宝源局
○十年、令各布政司、復设宝泉局、铸小钱。与钞兼行
○二十二年、令造小钱。一十文、至五十文、以便民用。每生铜一斤、铸小钱一百六十、折二钱八十。当三钱五十四。当五钱三十二。当十钱一十六
○二十三年、復定钱制。每小钱一文、用铜二分。其餘四等钱、依小钱制递增。凡钞一贯、准钱一千文
○二十六年、復罢各布政司宝泉局
○永乐九年、令差官於浙江、江西、广东、福建、四布政司、铸永乐通宝钱
○宣德九年、令南京工部、并浙江等布政司、铸宣德通宝钱
○景泰四年、令民间将铜钱折钞。阻坏钞法者、依律究治
○天顺四年、令民间除假钱、锡钱外。凡歷代、并洪武、永乐、宣德铜钱、及折二当三、依数准使。不许挑拣
○成化三年、令内外课程、俱钱钞中半兼收。如该纳一贯者、止纳钞一贯、不在兼收之例。商税课程船料等项钞、一体兼收铜钱。该起运或支给者、相兼拨付。每一贯、收钱四文。除破碎、并锡钱、其餘不拘新旧、尽数验收
○十三年奏准、私铸铜钱。為首、并匠人、依律论罪、為从者、问罪用一百斤枷、枷号一箇月。民匠捨餘、发附近充军。旗军、调发边卫、食粮差操。若贩卖行使者、亦枷号一箇月、照常发落
○十六年奏准、京城九门、及都税宣课司等衙门、收钱。照律除破碎、并偽造锡钱不使外。其餘不拘年代远近。但係囫圇钱、即便行使。不许刁难挑拣、阻滞钱法。仍出榜禁约、及令两厂、并巡城御史等官、用心缉访。如有拣钱、并偽造之人、拏送法司枷号、满日究问
○十七年、令京城内外军民人等、买卖交易止许行使歷代、及洪武、永乐、宣德旧钱。每钱八文、折银一分。八十文、折银一钱。不许将私造新钱搀和、阻坏钱法。如违、及贩卖、并私造之人。枷号、依律照例发落。有能告捕者、官為给赏。邻裡人等、知情不首者、事发连坐。仍行南北直隶、及河南、山东等布政司府、行钱地方。通為禁约
○弘治元年、令京城九门、都税、宣课司、顺天等八府、并山东、河南二布政司、户口食盐、全收钞贯。淮安、临清、扬州、苏州、杭州、九江等、板闸船料钞关。俱令钞钱兼收。送库支用
○十八年、令两京
内府司钥等库、及南北直隶、府、州、并十三布政司、查盘洪武、永乐、宣德等钱、并铸完弘治通宝。发与太常寺等衙门、买办等项支领、及折与军卫有司衙门官吏旗军、准作俸粮、并柴薪皂隶等项之数。不许留难刁蹬、致误街市行使。仍行内外问刑衙门、及税课司等衙门、照例一半收歷代旧钱、一半收洪武等钱、如无洪武等钱者、折收旧钱二文、以示惩罚。在内缉事衙门、并巡城御史、兵马司。在外巡按官。务要严加访察。有擅自阻当、及私自铸造、并知情买使者、照律例施行
○正德五年题准、将新铸铅锡薄小低钱、倒好、皮棍等项名色、尽革。将洪武、永乐、洪熙、宣德、弘治通宝、及歷代真正大样旧钱。相兼行使
○七年、令职官折色俸给。以十分為率、一分折钱。九分关银。及在京九门税课、在外各钞关、并官府买办估价、里甲收受钱粮、俱收旧钱、与
国朝铜钱、相兼使用
○嘉靖三年、令户部出给榜文、晓諭京城内外买卖人等。今后只用好钱。每银一钱、七十文。低钱、每银一钱、一百四十文。著缉事衙门、及五城御史缉访。违犯之人、发人烟去处、枷号示眾
○四年、令宣课分司收税、每钞一贯、折银三釐。每钱七文、折银一分。查照应纳课程、收送
内承运库、以备光禄寺等衙门、买办应用
○六年奏准铸造嘉靖通宝、一千八百八十三万四百文。南京宝源局、铸造二千二百六十六万八百文。每文重一钱三分
○又议准、各监局官吏、今后解到钱钞、准兼收洪武永乐等钱。遇光禄寺买办物料、行令顺天府各铺行、支给使用。户部仍通行两京、及各司府、转行所属州县衙门。将一应起运户口盐粮、并船料、商税、门摊等项、兼收洪武永乐宣德弘治铜钱进纳。民间交易、一体遵行。敢有把持行市、不遵行使者、问以违例罪名、枷号示眾
○又令晓諭京城内外商贾、及铺行人等。但有收积新钱限一月内、尽数赴府县、并各城兵马司出首。具呈户部、照铜价给与价银、免其私贩之罪。例后敢有隐藏不出首者、事发、比照私铸铜钱為从者例、问罪枷号发遣。其大小铺行、仍前盗买贩卖、一体究治。收过新钱、即与销化贮库。听候铸造大明通宝取用
○又令晓諭京城内外行户人等。今后除私铸新破铅铁等项、首官易买不用外。但係囫圇中样旧钱、每一百四十文、准银一钱。与洪武永乐等钱、随便行使
○又令工部查照永乐宣德年间事例、差官於直隶、并河南、闽、广、铸造嘉靖通宝解京。贮
内府司钥库。给军官折俸、并给光禄寺买办物籵。每钱七百文、准银一两
○十九年题准、量发制钱数百万文给大同镇官军折俸
○二十八年议准、军民交易、将洪武、永乐、宣德、弘治、嘉靖制钱、并歷代铜钱、相兼行使。敢有私铸铅锡假钱、并客商解人、贩卖解纳者、照例问发
○三十二年议准、洪武通宝。有当十、当五、当三、当二之制。见今堪用者、復有一钱七十文、一钱一百四十文、一钱二百一十文、三等。任从民便、相兼行使
○又题准、钱法行使。悉依歷代年号。随钱高下、咸得通行。但有销鎔旧钱、及今铸钱、造作铜像铜器等项者、比盗铸律科断
○四十三年、以私铸盛行、钱法阻滞、令内外各衙门、严加访治。宝源局匠役人等、侵料减工、致轻小滥恶、不堪行使者、该部拏送法司、从重问罪。以后该局铸造、暂行停止。户部每年、将南京、云南、及税课司、解收好钱一千万文、送部、輚送司钥库、以备赏赐之用
○隆庆元年、令买卖货物、值银一钱以上者、银钱兼使。一钱以下者、止许用钱。
国朝制钱、及先代旧钱、每八文、折银一分。不许任意低昂。其崇文门税钱、并太仓收贮南京解钱、给与在京各衙门官吏、為折俸之用。以后按季银钱兼支。崇文门课钞、除该银三两以上者、收银。其三两以下者、及九门各城、房号、行户、俱令收钱行使
○四年、令以新铸隆庆通宝、送户部发太仓库、量放京官折俸
○万历四年题准、行云南布政司、督令所属、开局铸钱。遵照新制万历通宝。与
国朝制钱、相兼行使。以佐海(贝巴)之用
○又题准、通行天下、开铸制钱。与本地方旧钱、相兼行使。著各抚按官、设法经理、务在便民。毋致劳扰
○五年、令崇文门收税、除二两以下者、尽数收钱。二两以上者、亦银钱中半上纳。京城各门税课、五城兵马司房号等项。尽数收钱。其文武官员支俸、照例银钱关给外。餘各项商人、应领料价、量拟银八分。钱二分。并行支给
○六年覆准将嘉靖、隆庆、万历制钱。遵照前奉
钦依、每金背八文、准银一分、火漆、鏇边、各十文、准银一分。洪武等项、与前代旧钱、各十二文、准银一分相兼行使
○又令崇文门税银、自三两以下、尽数收钱。三两以上、银钱中半兼收
○八年题准、云南地方、既不用钱、不必铸造。其在库钱、著贵州差人於该省搬取以充兵餉
○十年
詔、各处开局铸钱地方、暂行停止。如钱法疏通、愿仍前鼓铸者、听从其便

大明会典卷之三十二
课程一
盐法一

国朝盐法。设转运司者六。提举司者七。盐课司以百计。大小引目、二百二十餘万。解太仓银百万有奇。名镇银三十万有奇。闽广二省、课额无多。井池二盐、捞办亦易。长芦山东、价廉课充。惟淮盐居天下之半。浙次之。而皆艰於徵纳。顾
祖宗立法最善。
歷朝累更、尽失初意。如常股、存积、空有其名。餘盐、割没、倍增其数。甚至设工本以妨正额。通河盐以乱正单。二者、其弊滋甚。近年议革、盐法始通。若额数渐加、规条渐密、则因时变通、备述於后

两淮

两淮都转运盐使司 【洪武初置】
泰州分司
富安场盐课司　　拼茶场盐课司
安丰场盐课司　　角斛场盐课司
梁垛场盐课司　　东臺场盐课司
何垛场盐课司　　小海场盐课司
草偃场盐课司 【正德二年、归併泰州小海场於此】
丁谿场盐课司
淮安分司
白驹场盐课司 【正德二年、改属泰州分司】
刘庄场盐课司　　庙湾场盐课司
板浦场盐课司　　伍祐场盐课司
徐瀆浦场盐课司　新兴场盐课司
莞瀆场盐课司
临洪场盐课司 【正德二年、分為二场】
兴庄团场盐课司
通州分司
吕四场盐课司　　餘东场盐课司
餘中场盐课司　　餘西场盐课司
金沙场盐课司　　西亭场盐课司
石港场盐课司　　马塘场盐课司
掘港场盐课司　　丰利场盐课司
天赐场盐课司 【成化十八年开设。以莞瀆场原额盐课、派拨三分之二、煎办】
仪真批验所　　　淮安批验所

盐课数目

洪武间岁办
盐场三十处。岁办盐三十五万二千五百七十六引一百斤零
弘治间岁办
每岁改办小引盐七十万五千一百八十引。内本色常股盐、三十九万一千八百二十五引。存积盐、二十五万八百二十九引。折色盐、六万二千四百八十五引
万历六年岁办
小引盐、七十万五千一百八十引。内常股盐、四十九万三千六百二十六引。存积盐、二十一万一千五百五十四引
岁解太仓餘盐银、六十万两

行盐地方
</div>
    <div class="pagination">
<a href="大明会典_page169.html">上一页</a><span>...</span><a href="大明会典_page165.html">165</a><a href="大明会典_page166.html">166</a><a href="大明会典_page167.html">167</a><a href="大明会典_page168.html">168</a><a href="大明会典_page169.html">169</a><span class="current-page">170</span><a href="大明会典_page171.html">171</a><a href="大明会典_page172.html">172</a><a href="大明会典_page173.html">173</a><a href="大明会典_page174.html">174</a><a href="大明会典_page175.html">175</a><span>...</span><a href="大明会典_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
