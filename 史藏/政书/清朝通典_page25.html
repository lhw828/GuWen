<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 25 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 25 页/共 61 页
  </h1>
  <div class="content">
   ●皇朝通典卷四十六

　　礼六

　　○礼六

　　吉六

　　△吉六

　　奉先殿
　　原庙

　　?奉先殿

　　（臣）等谨按本朝崇建奉先殿与太庙同尊每岁万寿圣节元旦冬至及国有大庆则于前殿祭飨如遇册立册封经筵耕耤谒陵省方诸典则于后殿告祗又列圣圣诞列圣列后忌辰上元清明霜降岁除等日立春端阳重阳等节暨孟夏八日并于后殿上香行礼每月荐新朔朢祭献每日早晚燃香烛礼制备极周详敬考典策自世祖章皇帝以来凡亲享奉先殿及躬诣上香祗告行礼岁无虚月皇上继述弥勤绍庭展拜礼用家人记注所垂笔难罄载仰见我圣朝世德相承仁孝之诚典文之备真堪垂宪万古谨稽奉先殿礼制汇为一篇以次于庙礼之后
　　顺治十三年十二月世祖章皇帝命建奉先殿于景运门之东立前殿后殿均九闲南向如太庙寝制礼部奉谕旨朕考往代典制岁时致享必于太庙至于晨昏谒见朔朢荐新节序告虔圣诞忌辰行礼等事皆另建有奉先殿今制度未备孝思莫伸朕心歉然尔部即察明旧典具奏寻以次年正月兴工十四年正月礼部奏奉先殿初安神位皇上亲诣致祭内大臣侍卫内府官随行礼太常寺赞礼官赞礼乐舞生作乐各司其事以后亲诣致祭俱行家人礼内大臣侍卫内府官不与陪祀应令内府官赞礼作乐如前行礼其元旦冬至万寿系大节诸册封系大礼及月朔朢俱应亲诣致祭内府官赞礼作乐其供献与太庙大祀同立春上元四月初八日端阳重阳系寻常节忌辰清明霜降十月朔系哀慕日期亲诣致祭均不赞礼作业七夕不致祭止如常供中元中秋系朢日常祭日期不必重行每月随时荐新上躬诣供献但系常例供献不必请神位于前殿即于后殿供献上享太庙或祭毕俱应上香烛于奉先殿行躬告礼得旨奉先殿初次行礼宜用祝文余俱如仪是年定每日供献汤饭果五盘肉五盘上香行礼又定御经筵前期行幸前期还宫次日均于后殿读祝祗告十一月奉先殿告成恭奉太祖高皇帝孝慈高皇后太宗文皇帝孝端文皇后神牌奉安奉先殿世祖章皇帝亲诣行大飨礼如仪又谕奉先殿恭祭太祖太宗未经合祭四祖朕之孝思犹为未尽嗣后遇元旦皇太后圣寿及朕诞辰恭请太庙后殿四祖四后神位于奉先殿合享祀毕恭送神位于太庙后殿十七年五月谕工部奉先殿享祀九庙稽考往制应除东西夹室行廊中建敞殿九闲斯合制度前兴工时该衙门未加详察连两夹室止共造九闲殊为不合今宜于夹室行廊外中仍通为敞殿九闲以合旧制尔部即会同宣徽院详议具奏寻遵旨议上兴工改建十八年正月圣祖仁皇帝登极十一月恭奉世祖章皇帝神牌升祔奉先殿前期祗告是日升祔太庙礼成圣祖仁皇帝诣奉先殿奉安神位行大飨礼如仪
　　康熙元年四月以加上太祖太宗庙号尊谥恭奉改题加上庙号尊谥神牌奉安于奉先殿后殿遣大臣行礼六年十一月恭奉孝康皇后神牌升祔奉先殿圣祖仁皇帝亲诣行大飨礼如仪九年七月加上孝康章皇后庙号恭奉改题加上庙号神牌奉安于奉先殿后殿前期遣官祗告至日圣祖仁皇帝亲诣行礼十一年二月圣祖仁皇帝行耕耤礼前期遣官祗告奉先殿定为例十三年定奉先殿早晚点香烛停止每日供献每月荐新令内务府掌仪司官于后殿上香行礼十四年正月奉仁孝皇后神牌升祔奉先殿前期亲诣祗告是日遣官行大飨礼如仪十五年定册封等日停止大飨遣官于后殿祗告十八年四月奉孝昭皇后神牌升祔奉先殿一如仁孝皇后祔飨仪五月恭修奉先殿暂奉列圣列后神牌奉安于太庙中殿仁孝皇后孝昭皇后神牌并宝座仍奉安奉先殿东傍一闲用黄幄笼罩遮以步障自是暂辍朔朢时令祭飨每月令内府官照常荐新有事则告二十年二月以奉先殿工竣恭奉列圣列后神牌还御圣祖仁皇帝亲诣致祭行礼二十七年十月恭奉孝庄文皇后神牌升祔奉先殿圣祖仁皇帝亲诣行大响礼奉安神位如仪二十八年十一月奉孝懿皇后神牌升祔奉先殿一如仁孝皇后祔飨仪三十八年十二月谕元旦诸臣俱齐人众烦扰从太庙请捧四祖神牌往来朕心不安着大学士内务府礼部太常寺会议具奏寻议奏请嗣后元旦万寿圣节停止奉请太庙后殿四祖神牌即于太庙后殿一如奉先殿仪列笾豆读祝奠帛献爵遣官行礼从之五十七年十二月恭奉孝惠章皇后神牌升祔奉先殿是日遣和硕亲王允祉恭代行礼
　　雍正元年七月以加上列祖列后尊谥恭奉改题加上尊谥神牌奉安于奉先殿行大飨礼如仪九月恭奉圣祖仁皇帝神牌孝恭仁皇后神牌升祔奉先殿是日升祔太庙礼成世宗宪皇帝诣奉先殿恭捧圣祖仁皇帝神牌亲王四人恭捧孝诚仁皇后孝昭仁皇后孝懿仁皇后孝恭仁皇后神牌奉安于奉先殿行大飨礼如仪三年七月谕礼部据奏八月二十三日皇妣孝恭仁皇后服制期满请照皇考圣祖仁皇帝释服之礼祫祭太庙颁谕中外等语朕迭遭皇考皇妣大事追念罔极深恩莫由仰报三年以来祗于宫禁中斋居素服默尽思慕哀戚之忱非敢自谓遵循古礼更不欲宣播于众也父母之丧人子之心则一而帝后之礼国家之制则殊今八月二十三日届皇妣孝恭仁皇后释服之期着择日于奉先殿告祭自行家礼至于颁谕中外可不必行八月世宗宪皇帝躬享奉先殿释服即吉九年奉旨嗣后恭遇圣祖仁皇帝圣诞于奉先殿后殿上香致祭十三年奉旨祭奉先殿遵太庙四孟时享之礼增上香仪
　　乾隆元年三月以加上列祖列后尊谥恭奉改题加上尊谥神牌奉安于奉先殿行大飨礼如仪是年奉旨列祖圣诞均应如圣祖仁皇帝圣诞仪于奉先殿后殿上香致祭世宗宪皇帝升祔奉先殿后圣诞日亦上香致祭二年三月恭奉世宗宪皇帝神牌孝敬宪皇后神牌升祔奉先殿是日升祔太庙礼成皇上亲诣奉先殿行大飨礼奉安神位如仪七月以修奉先殿兴工恭奉列祖列后神牌暂安太庙皇上亲诣奉先殿祗告八月谕今因修奉先殿恭请列祖列后神牌暂安太庙中殿八月初九日太宗文皇帝忌辰十一日太祖高皇帝忌辰此二日朕亲诣太庙中殿行礼着总理事务王大臣会同礼部查明礼仪具奏和硕庄亲王允禄等奏言向来恭遇列祖列后忌辰皇上亲诣奉先殿俱用素服至时享及告祭太庙皇上亲诣俱用朝服并无素服人庙之制再礼部等前奏奉先殿兴工告成之闲朔朢一切祭祀俱遵康熙十八年修奉先殿例彼时遇列祖列后忌辰圣祖仁皇帝未尝亲诣太庙中殿今太祖太宗忌辰未便于太庙素服行礼应请停止从之十月以奉先殿工竣恭奉列祖列后神牌还御皇上亲诣奉先殿致祭行礼十七年月和硕亲王允禄等奏臣等伏查本朝康熙十三年孝诚仁皇后山陵礼毕升祔奉先殿未祔太庙缘本朝既建奉先殿与太庙同尊是以孝诚仁皇后大礼酌定升祔奉先殿以安神爽臣等原议孝贤皇后神牌升祔太庙祗系据依戴礼今敬谨详考具奏伏候训示奉谕旨孝贤皇后神主遵照孝诚仁皇后之例奉安奉先殿十月皇上以孝贤皇后升祔亲诣奉先殿祗告是日遣亲王行礼四十二年五月恭奉孝圣宪皇后神牌升祔太庙礼成升祔奉先殿皇上亲诣前殿行大飨礼如仪是日派出皇子一人恭捧孝圣宪皇后神牌进后殿又派出皇子一人恭捧孝贤皇后神牌先出祗竢孝圣宪皇后神牌至恭捧孝贤皇后神牌跪接候过随行进右第二闲寝室皇子恭捧孝圣宪皇后神牌行祗见世宗宪皇帝孝敬宪皇后礼皇子恭代行三跪九叩礼恭捧孝圣宪皇后神牌奉安宝座皇子恭捧孝贤皇后神牌行祗见孝圣宪皇后礼皇子恭代行三跪九叩礼毕恭捧孝贤皇后神牌出进左第三闲寝室奉安原位如仪凡致祭奉先殿及上香祗告诸仪具大清通礼

　　?原庙

　　寿皇殿
　　（臣）等谨按杜典宗庙门历叙唐以前庙制即附载原庙于内以其事本略故无专条至唐宋以后别庙之建神御之奉典制递增钦定续通典详考为原庙一门以补杜典之所未备体例洵为尽善我朝既建奉先殿与太庙同申孝享仪文隆备巳于前篇恭述至崇奉圣容之礼则寿皇殿恩佑寺安佑宫永佑寺先后建立宫中苑中神御式凭如亲陟降洪惟世宗宪皇帝孝思垂则礼展家庭我皇上继述心虔追隆世德恭绎御制各碑记仰见仁孝诚敬之心无乎不达煌煌巨典有非前代原庙之制所能拟其万一者矣兹恭纪寿皇殿于前即恭纪恩佑寺安佑宫永佑寺于后与奉先殿典礼并隆焉
　　雍正元年四月世宗宪皇帝恭奉圣祖仁皇帝御容于寿皇殿中殿在景山之东北先是奉谕朕受皇考深恩四十余年未尝远离皇考升遐无由再瞻色笑今追想音容宛然在目御史莽鹄立精于写像昔日随班奏事常觐圣颜皇考有御容数轴今皇考年高圣颜微异于往时着莽鹄立敬忆御容悉心熏沐图写莽鹄立恭绘圣祖仁皇帝御容成捧进于养心殿世宗宪皇帝瞻仰依恋悲恸不胜命俟梓宫发引后敬谨恭奉于寿皇殿至是亲诣行礼自后岁时奠献日以为常遇圣诞忌辰元旦令节世宗宪皇帝皆先诣奉先殿复诣寿皇殿展谒奠献着为定礼凡亲享亲祫太庙礼成后及奉先殿行礼后皆亲诣寿皇殿兼诣恩佑寺 【 恩佑寺见后】以时奠献月必瞻礼或月至三诣焉四年五月孝恭仁皇后三周忌辰世宗宪皇帝诣寿皇殿行礼
　　乾隆元年正月元旦皇上诣寿皇殿行礼自后岁必亲诣如仪十月恭奉世宗宪皇帝御容于寿皇殿东至皇上亲诣行礼自后香灯供献日以为常与中殿仪同二年八月世宗宪皇帝二周忌辰皇上诣寿皇殿行礼复诣雍和宫御容前瞻拜行礼前二日皇上诣雍和宫供奉世宗宪皇帝御容以是年兴修奉先殿恭请列祖列后神牌暂安奉太庙中殿恭奉世宗宪皇帝忌辰定例素服不入庙爰有雍和宫特供御容之礼至十一月祫祭太庙即告后专奉御容于寿皇殿三年八月世宗宪皇帝忌辰皇上恭奉皇太后慈舆诣泰陵致祭先诣寿皇殿行礼启銮自后恭遇谒陵省方启跸回銮皆行礼于寿皇殿四年八月世宗宪皇帝忌辰皇上诣寿皇殿行礼自后岁如圣祖仁皇帝忌辰仪恭行五年八月皇上万寿圣节诣寿皇殿行礼如诸令节仪着为定礼七年十二月定每年除夕寿皇殿供九如灯一对十四年正月谕内务府移建寿皇殿于景山前正中如安佑宫规制 【 安佑宫见后】寻诹吉兴工于是冬告成御制重建寿皇殿碑记曰予小子既敬循寿皇殿之例建安佑宫于圆明园以奉皇祖皇考神御重垣广墀戟门九室规模略备而岁时朔朢来礼寿皇聿瞻殿宇岁久丹雘弗焕且为室仅三较安佑翻逊巨丽予心歉焉葢寿皇在景山东北本明季游幸之地皇祖常亲射较士于此我皇考因以奉神御初未择山向之正偏合閟宫之法度也乃命奉宸发内帑鸠工庀材中峯正午砖城戟门明堂九室一仿太庙而约之葢安佑视寿皇之义寿皇视安佑之制于是宫中苑中皆有献新追永之地可以抒忱可以观德传不云乎歌于斯哭于斯则寿皇实近法宫律安佑为尤重若夫奉敬神御之义则见于安佑宫碑记兹不复述惟述重建本意及兴工始末岁月葢经营于己巳孟春而落成于季冬上澣之吉日云敬作颂曰惟尧巍巍惟舜重华祖考则之不竞不絿仁渐义摩祖考式之弘仁皇仁明宪帝宪小子职之是继是绳曰明曰旦小子恧之天游云殂春露秋霜予心恻之考奉祖御于是寿皇子仍即之制广向正爰经爰营工勿亟之陟降依凭居歆攸宁羹墙得之佑我后嗣绵禩于万匪万亿之观德于兹无然畔援永钦识之十五年五月内阁奉谕旨寿皇殿恭奉皇祖圣祖仁皇帝皇考世宗宪皇帝圣容朕以时躬诣行礼忾闻僾见得伸逮事之忱仰惟太祖太宗世祖圣容列后圣容向于体仁阁函奉尊藏未获修岁时展谒之礼粤稽前代安奉神御或于寺中别殿或于寺观净宇本无定所国家缘情立制宜极明备周详敬念列祖创垂显承斯在永怀先泽瞻仰长新式衷庙祫之仪斯协家庭之制应即于寿皇殿增修丹雘恭迎列祖列后圣容敬谨奉安于岁朝合请悬供肃将裸献以昭诚悫所有应行典礼着大学士会同内务府王大臣等详悉具议以闻七月和硕庄亲王等议奏恭查太庙四孟时享岁除祫祭俱用太牢笾豆奉先殿前殿朔朢用笾豆奉先殿后殿节令用果品今寿皇殿恭悬圣容暨恭收圣容之日请如奉先殿后殿节令果供致祭大祭之日如奉先殿前殿朔朢献磁器笾豆供品致祭每岁除夕恭请列祖列后圣容恭悬供献如仪元旦大祭行礼作乐乐章用奉先殿前殿朔朢乐章初二日如除夕供行礼毕恭收圣容即殿尊藏元旦皇上诣奉先殿行礼后诣寿皇殿行礼除夕初二日俱命皇子轮班行礼岁秋季开晾圣容饬宫殿监督领侍等派内监敬谨执事十二月恭绘列朝圣容成大祭寿皇殿皇上亲诣行礼
　　恩佑寺
　　雍正三年四月世宗宪皇帝敬即畅春园建恩佑寺四年三月恭奉圣祖仁皇帝御容于恩佑寺自后月必展拜或两诣三诣焉
　　乾隆八年十一月皇上恭迎圣祖仁皇帝御容敬奉于安佑宫中室 【 安佑宫见后】
　　（臣）等谨按雍正三年世宗宪皇帝敬即畅春园建恩佑寺以奉圣祖仁皇帝御容葢宫中则诣寿皇殿苑中则诣恩佑寺圣心思慕之诚永言惟则我皇上御极之初既恭奉世宗宪皇帝御容于寿皇殿东室御即圆明园建安佑宫恭奉世宗宪皇帝圣容葢苑中则时瞻圣祖仁皇帝圣容于恩佑寺时瞻世宗宪皇帝圣容于安佑宫犹我世宗宪皇帝纯孝之圣心也继又扩安佑宫制恭迎圣祖仁皇帝御容于恩佑寺虔奉于安佑宫中室奉世宗宪皇帝御容于安佑宫东室于是苑中瞻仰圣容始专礼于安佑宫两圣神御瞻对同申圣人之孝永垂无极矣谨详识于此
　　安佑宫
　　乾隆三年二月皇上敬奉世宗宪皇帝御容于安佑宫五年四月命重建安佑宫大殿九室如太庙规制七月兴工八年十一月告成御制安佑宫碑文曰序昭穆以祀其先祖有功而宗有德建报本之义为万古之经者宗庙之制三代以上即有之继人之志述人之事者所当谨也设衣裳以如其生朔有酌而朢有献尽事亲之礼抒不匮之思者原庙之制西汉以来始有之继人之志述人之事者弗敢废也后世神御殿亦犹汉原庙之义耶然汉之原庙不过月出衣冠一游耳至宋之时乃有神御之名葢奉安列朝御容所也上元结灯楼寒食设秋千其视汉为已备矣而徖建徧郡国奉祀或禅院识者多议其非礼焉我皇祖圣祖仁皇帝在位六十余年恩泽旁覃僻邑穷谷圆顶方趾之众饮其德而不知子孙臣庶躬被教育者宜其讴歌慨慕而无巳思也是以雍正元年我皇考世宗宪皇帝谨就大内寿皇殿奉安御容朔朢瞻礼牲新时荐而于皇祖所幸畅春园亦陈荐如礼非轻为此创举也我皇祖有非常之泽及天下是以皇考合天下之情亦以非常之礼报之有汉宋备物备礼之诚而无宋代徧及郡国祀繁致亵之讥也予小子嬛嬛在疚顾諟皇考之陟降敕明旦澟绍庭良法美政布在方策者谨守而弗敢失既就寿皇殿东室虔奉皇考御容以配皇祖念兹圆明园我皇考向日游观在囿在沼之地也其何忍恝视爰择爽垲之地具殿庑之规为室九敬奉皇祖御容于中奉皇考配东一室匪惟予小子罔极之思羹墙之慕藉以稍抒亦欲使后世子孙凛觐扬之志勤堂构之基所为礼以义起有其举之莫敢废也鸠工于乾隆庚申而蒇事于癸亥所司以碑文请乃序其事如左而系之以诗懿兹苑囿皇考所作土阶茅茨遵尧之约匪夸丹雘有窅溪壑匪沸管弦有唳云鹤讵美之求惟圣所乐我龙受之中心惕若宅是广居九有是度祖武斯绳宏规敢略爰相其地载斟载酌爰创其模载经载落庙貌岩岩堂皇绰绰有闲旅楹有梴松桷周之以郛其郛岳岳环之以池其池■〈氵虢〉■ 〈氵虢〉其水何有鸢飞鱼跃其宇何有纲轩珠箔神御孔安心乎莫莫来觐来斋曰朢曰朔于万斯年予诚永托是年定安佑宫供享仪恭请圣祖仁皇帝御容安奉中室世宗宪皇帝御容安奉东一室先期钦天监谨诹十一月十九日辰时安奉吉至日内务府大臣率属蟒袍补服赴恩佑寺清净地恭备彩亭驾衣从恩佑寺预备龙旗御仗鼓乐恭迎圣祖仁皇帝御容进圆明园西南门过清净地恭请世宗宪皇帝御容同进安佑宫安奉恭引皇上供享行礼如仪每岁春正月皇上幸圆明园驻跸之初诣安佑宫行礼上元日亦如之恭遇大驾谒陵省方秋狝自苑启銮及还驻跸皆诣安佑宫行礼永佑寺
　　（臣）等谨按康熙四十二年热河建避暑山庄圣祖仁皇帝岁临暑遂秋狝于木兰用绥拊蒙古藩部我皇上法祖巡边讲武岁驻山庄式崇宝构虔奉圣祖仁皇帝神御名曰永佑继又于寺楼东室敬奉世宗宪皇帝御容每岁躬谒纪以诗章皇上绍庭对越之思弥切于继序省方之日兹用敬谨编载以志圣孝于无斁焉
　　乾隆十五年皇上于避暑山庄躬度平敞地规建永佑寺以奉圣祖仁皇帝御容是年鸠工至十六年秋告成明年增建后楼至十八年夏工竣御制永佑寺碑文曰昔如来以法王御世宏济人天徧现十方虚空不住顾其安立道场必在灵山宝地鹫峯鹿苑精舍庄严葢圣迹所留尤福佑之所聚矣我皇祖圣祖仁皇帝以无量寿佛示现转轮圣王福慧威神超轶无上省方览胜乃睠热河建山庄为清暑地因岩壑自然之势示茅茨不翦之规养性怡神从容综理而风雷之所鼓动雨露之所涵濡神化周通不疾而速犹佛之林闲燕坐洒落安禅而说法则声震大千庆生则施洽羣有也予小子蚤年随侍仰见我皇祖清晏娱游无逸乃逸对时育物天地同流至于今弹指三十余年秋狝之余时复税驾于此松云如旧榱桷翘瞻感陟降之在庭思报恩而荐福遂即山庄内万树园之地创立精蓝爰名永佑固不特钟鱼梵呗足令三十六景借证声闻我皇祖圣日所照千秋万岁后子孙臣庶无不永如在之思是即释迦之耆阇崛山金刚法座天龙拥护相好依然而朕之绳武宁亲祝厘养志者于是乎托庶其无忝前志云尔二十七年以每岁秋中驻跸山庄八月二十三日届世宗宪皇帝忌辰皇上思慕斋居时殷僾忾爰恭奉圣容于寺楼之东室至日上虔诣瞻拜用申依恋楼西偏精蓝三楹额曰写心精舍上谒神御时每临憩焉至是恭奉世宗宪皇帝神御于东室自后每岁驾临山庄先诣永佑寺瞻谒及中元日亲诣行礼恭遇世宗宪皇帝忌辰上虔诣瞻拜一如安佑宫之礼
　　（臣）等谨按寿皇殿恭安列圣列后神御惟除夕元旦敬奉瞻礼至圆明园之安佑宫避暑山庄之永佑寺则祗奉圣祖仁皇帝世宗宪皇帝御容而未及列后惟养心殿及圆明园之东佛堂世宗宪皇帝时曾恭奉孝恭仁皇后神位皇上因亦遵奉孝圣宪皇后神位自四十二年以后恭遇孝圣宪皇后圣诞令辰及上元节日皆诣寿康宫佛前展礼并瞻仰宝座行礼至圆明园之长春仙馆避暑山庄之松鹤斋为孝圣宪皇后旧日寝宫则皆敬诣宝座前行礼又于畅春园之恩佑寺侧敬建恩慕寺奉佛以报慈恩仰见我皇上圣心追慕永言不匮之诚于是乎在葢以礼缘义起恪奉前规未增神御之奉四十三年正月十四日御制诗有式礼敢遵神御屡之句注云寿康宫尊奉慈闱颐庆年久其地宜留为万万年奉养东朝所居奕禩所当敬守若于此安奉圣母御容神位何以示垂贻久远之图是以不敢轻率议加以协旧典又恩慕寺瞻礼诗注以畅春园避暑山庄之松鹤斋亦与寿康宫相同未敢增奉御容屡见于篇伏读之下益以见皇上孝思维则而训示亿万年之意至深且远也恭述御制诗注详识于此

　　皇朝通典卷四十六

　　●皇朝通典卷四十七

　　礼七

　　○礼七

　　吉七

　　△吉七

　　谒陵

　　?谒陵

　　（臣）等谨按杜典上陵一门旁注拜扫及诸节上食附伏惟圣朝尊祖敬宗孝思肫切太宗文皇帝屡诣山陵祗修时享圣祖仁皇帝亲政以后仰承世祖章皇帝遗志三诣盛京诋谒祖陵至于孝庄文皇后暂安奉殿世祖章皇帝孝陵展谒之礼岁必举行世宗宪皇帝御宇岁修谒陵之礼皇之御极五十年来东陵西陵岁时展谒且复四诣盛京亲谒三陵礼仪至为崇备敬谨叙次以昭世德相承至诚至孝之义焉凡陵寝祭祀之典别为一门恭附于后
　　天聪六年十二月太宗文皇帝率诸贝勒大臣诣太祖陵行时享礼九年十二月上率诸贝勒大臣诣太祖陵以察哈尔举国来归兼获玉玺上瑞及莽古尔泰等逆党伏法告十年三月清明节上率诸贝勒大臣祭太祖陵
　　崇德四年四月以征明大捷祭告福陵亲诣行礼
　　顺治十年五月世祖章皇帝谕内三院朕仰承天眷统一区宇深惟我太祖高皇帝肇造艰难太宗文皇帝大勋克集诞佑朕躬以有今日自登极以来睠怀陵寝辄思瞻谒但彼时朕年冲幼未获举行每届祀期瞻仰在天之灵徘徊几筵不禁陨涕以致寝食俱废日夜靡宁今将躬诣山陵稍展孝思议政诸王大臣满汉九卿等官其详议以闻即传谕礼部知之寻和硕郑亲王济尔哈朗等奏言皇上思念太祖太宗日夜靡宁孝思诚笃虞舜之大孝武王之达孝不是过也兹欲躬诣山陵稍展孝思臣等仰体圣心敢不恭承但思我皇上为天下臣民之主亲政以来因革损益各当天心太祖太宗在天之灵必然欣慰见今南方用兵吏治尚未全饬民生尚本全宁一日万几靡不出自亲裁若圣驾远行奏报未免稽迟稍需岁月再议举行亦不为晚伏望皇上以太祖太宗安定天下之心为心天下太平百姓歌咏圣德即是太祖太宗之德永永与天罔极其为圣孝更大矣疏入得旨览王等奏欲朕以太祖太宗安定天下之心为心具见为国悃忱但朕追念深恩昊天罔极顾瞻山陵以日为年即今未可必行拟于来年躬诣尔诸王大臣勿阻朕诚礼部届期预行择吉具奏十一年三月和硕承泽亲王硕塞等奏言近承圣谕择期躬诣太祖太宗山陵仰见皇上睠怀罔极之孝思但近因畿内水灾方遣大臣赈济又南方弗靖屡发禁兵若圣驾远行旦夕奏报未免稽迟仍当稍缓俟南征大兵回京方可恭谒疏入得旨朕瞻仰山陵久思恭谒慕恋之诚无忘寤寐四月内朕必亲往寻和硕郑亲王济尔哈朗等复奏言圣驾躬诣山陵奉旨定于四月十一日启行但经行郡县值民闲粒食方艰恐难供应伏愿稍需日月俟物力稍纾然后恭谒以展孝思疏入得□朕本欲早谒山陵以抒恋慕今览王等奏暂停此举俟于七月闲行七月谕礼部朕方在冲龄即值先帝晏驾终天抱恨时刻靡谖梦想音容涕泗横集自元年定鼎以来绥辑多方焦心劳思不遑宁晷顾瞻陵寝渺在天涯虽岁时祭祀斋沐遣官而朕躬未行恭谒追慕之殷以日为岁每临餐废箸中夜以兴所以择吉东行必不获己兹思太祖太宗创造丕基付托朕躬缵承非易目今方未靖师旅繁兴兼之旱涝频仍小民失所一应养兵恤民措置规画朕与诸司夙夜图维犹虞不给东行往返未免延旷时日有稽政务欲专心化理则难展至情若亟遂孝思又虑乖民望再四踌躇我太祖太宗原以天下生民为念如天下未安无以上慰太祖太宗在天之灵朕心亦何能安为此今岁停止东行俟他年有暇再行展谒尔部即行传知九月遣辅国公班布尔善等恭代致祭福陵祝文曰恭荷皇祖考皇祖妣鸿庥获承天眷庆衍眇躬继登大位十有一年翘望山陵曷胜瞻恋顷于八月谨卜吉期虔申祭谒第念太祖太宗创兴大业及兹缵承付托甚重今者方未靖水皇频仍生民未得其所凡恤兵养民筹度未遑诚虑往来道远动需时日或致有悞国事上负皇祖考皇祖妣又安天下之至意用是勉从羣议暂止兹行俟岁之暇必当躬往反复思维不胜忾慕中心感伤兹遣官恭代用将悃诚伏祈神灵照鉴昭陵祝文同
　　康熙九年闰二月圣祖仁皇帝谕礼部皇考升遐倏经十载罔极之思时恫于怀山陵在望未一展祭尤切凄怆朕拟于今岁八月恭行谒陵礼又奉太皇太后旨思念情殷亦欲诣陵朕敬遵慈命躬侍前往应行典礼尔部详议具奏八月圣祖仁皇帝恭奉太皇太后仁宪皇太后率孝诚仁皇后祗谒孝陵启銮前一日躬诣太庙祗告及诣陵之日太皇太后驾入隆恩门至明楼阶前降舆仁宪皇太后驾入隆恩门至隆恩殿阶东南降舆孝诚仁皇后至隆恩门燎炉旁降舆公主等至隆恩门外阶下下车马扈从妇女至三洞桥迤南下车马太皇太后于方城上东旁坐祭酒举哀仁宪皇太后率孝诚仁皇后暨公主等于明楼前正中行六肃三跪三拜随举哀祭酒时行三拜礼礼毕奉太皇太后升舆还行宫圣祖仁皇帝至下马石牌降骑王以下各官均在五洞桥迤北下马躬谒行礼出乘骑还行宫次日于隆恩殿行大飨礼又次日于宝城前设黄幄行杰楮读文致祭礼圣驾回銮至京日亲诣太庙祗告越二日御太和殿设卤簿大驾王以下文武各官咸朝服进表庆贺自后躬谒孝陵岁必一行或至再三诣焉九月谕礼部太祖高皇帝创建鸿图肇兴景运太宗文皇帝丕基式廓大业克宏迨世祖章皇帝诞昭功德统一寰区即欲躬诣太祖太宗山陵以天下一统致告用展孝思因盗贼未靖师旅繁兴暂停往谒朕以眇躬缵承鸿绪上托祖宗隆庥天下底定盗贼戢宁兵戈偃息每念皇考未竟之志朝夕寝食不遑宁处本欲先诣太祖太宗山陵再诣世祖山陵因奉太皇太后慈命以世祖升遐十年未得一诣陵寝于本年八月前往朕是以恭侍太皇太后先诣孝陵展谒礼成言旋今欲仰体皇考前志躬诣太祖太宗山陵以告成功展朕孝思着议政王贝勒大臣内院九卿科道各官会议具奏寻议政王大臣等议请暂停疏上得旨谒陵典礼关系甚大今且暂行停止其举行日期着候旨行十年正月谕礼部朕仰体世祖章皇帝遗志欲躬诣太祖太宗山陵展祭以告成功前命议政王贝勒大臣等会议议政王等以去年各处多有水旱灾荒且为时甚迫应用之物预备不及具题暂行停止今思太祖太宗创业垂统功德隆盛山陵在望刻不能忘去年恭谒孝陵礼成今巳数月若再久延孝思莫殚朕怀靡宁兹当海内无事欲乘此躬诣福陵昭陵以告成功用展孝思事关大典着议政王贝勒大臣内阁九卿科道各官会议具奏尔部即遵谕行九月圣祖仁皇帝启銮诣盛京谒陵前期亲诣太庙祗告至盛京先谒福陵次谒昭陵翼日诣福陵昭陵隆恩殿行大飨礼次日于福陵昭陵隆恩殿前设黄幄焚楮帛行读文致祭礼礼毕还行宫遣王大臣前诣永陵致祭如仪其致祭福陵昭陵时诸妃园寝照常致祭颖亲王克勤郡王功臣直义公费英东宏毅公额亦都武勋王扬古利忠义公图尔格墓各遣大臣祭酒回銮时亲诣福陵昭陵行告辞礼圣驾往返均诣孝陵祭酒行礼至京日祗告太庙礼毕还宫次日御太和殿设卤簿大驾王以下文武各官咸朝服进表庆贺颁诏天下二十年三月奉移孝诚仁皇后孝昭仁皇后梓宫安葬陵寝圣祖仁皇帝亲谒孝陵行礼次至皇后陵奠酒自后圣驾谒孝陵毕次至皇后陵奠酒仪同十一月以云南报捷亲谒孝陵二十一年二月以云南底定亲谒永陵福陵昭陵告祭前期祗告奉先殿启銮至遵化州诣孝陵祭酒三月至盛京恭谒福陵昭陵并诹日行焚楮帛读文致祭礼次日行大飨礼如仪寿康太妃宸妃懿靖大贵妃园寝皆亲诣祭酒康惠淑妃以下遣王等祭酒颖亲王克勤郡王功臣费英东扬古利额亦都图尔格墓遣大臣读文致祭贝勒以下奉恩将军以上一品官墓遣官祭酒驾至兴京恭诣永陵行谒见礼次日行大飨礼如仪永陵内武功郡王恪恭贝勒墓遣大臣于殿外两旁设筵致祭礼成赏赉永陵居住官员兵丁各有差次诣黑龙江地方望祭长白山四月至盛京诣福陵昭陵祭酒回銮五月至遵化州复诣孝陵祭酒回京日祗告奉先殿其王以下文武各官表贺奉旨停止二十二年十一月以平定海疆亲诣孝陵二十七年四月奉移孝庄文皇后梓宫于暂安奉殿五月圣祖仁皇帝恭谒暂安奉殿行礼次谒孝陵自后圣驾谒暂安奉殿次谒孝陵仪同二十八年十月奉安孝懿仁皇后梓宫于陵寝亲诣暂安奉殿孝陵祭酒次至皇后陵祭酒三十五年二月以亲征噶尔丹诣暂安奉殿孝陵行礼三十七年七月以平定噶尔丹恭奉仁宪皇太后谒陵先期谕大学士等曰朕三次亲征剿灭噶尔丹皆祖宗庇佑所致朕奉皇太后躬诣盛京谒陵告祭但此时秋禾盛长若由山海关而行恐致践蹈田亩可取道口外前往至是启銮出古北口经蒙古诸部落至松花江及吉林乌拉之地七月至兴京展谒永陵行礼武功郡王恪恭贝勒墓遣官奠酒赏守陵官员人等银币有差至盛京谒福陵昭陵翼日行大祭礼亲临功臣担古利费英东额亦都墓奠酒赐守陵官员人等银币有差回銮入山海关十一月谒暂安奉殿孝陵行礼次至皇后陵奠酒礼成奉皇太后回京五十七年四月奉安孝惠章皇后梓宫于孝东陵十二月亲诣孝东陵奠酒读文致祭毕旋诣暂安奉殿孝陵举哀奠酒行礼如仪六十年正月圣祖仁皇帝以御极六十年大庆命世宗宪皇帝诣盛京祭福陵皇子皇孙祭永陵昭陵谕大学士等曰诸王大臣为朕在位六十年奏请庆贺而于典礼之大者并未议及朕在位六十年皆祖宗积德阴佑所致幸而六十年来一无所失应在往盛京行大祭典礼但朕今年近七旬不能亲谒三陵应遣阿哥等恭代告祭俟上元节后朕亲往孝陵恭行大祭礼其祭陵撰文即将朕旨纂入 【谨按　永陵　福陵　昭陵总称　盛京　三陵】 二月亲谒暂安奉殿孝陵孝东陵行礼次至皇后陵奠酒次日行大飨礼如仪
　　雍正元年四月世宗宪皇帝恭谒暂安奉殿孝陵孝东陵次谒孝诚仁皇后孝昭仁皇后孝懿仁皇后陵是日奉安圣祖仁皇帝梓宫于景陵飨殿八月亲谒暂安奉殿孝陵孝东陵遂诣景陵飨殿行礼九月奉安圣祖仁皇帝梓宫于景陵宝城地宫孝恭仁皇后同日祔葬二年二月以清明节亲诣景陵至日恭谒暂安奉殿祭酒行礼以次恭谒孝陵孝东陵行礼如仪三年十一月奉移孝庄文皇后梓宫安葬于昭西陵是月世宗宪皇帝亲谒昭西陵次谒孝陵次谒孝东陵次谒景陵行礼自后谒陵仪同
　　乾隆元年正月皇上恭谒昭西陵孝陵孝东陵景陵礼成谕王大臣等曰朕恭谒祖陵敬瞻庙宇规模崇整妥侑攸昭惟是榱题丹获多阅年所似应重加藻饰以肃观瞻但陵寝关系重大宜详稽典制敬谨酌议方可举行朕思祖宗福祚绵长万年垂裕山陵庙貌灵爽式凭为子孙者以时修葺庶足以展孝思如典制应行则追远崇先谊当均切永陵福陵昭陵殿宇并应一切修缮着总理事务王大臣敬谨定议具奏寻奏上诹吉兴工二年十月以修理陵寝工程告竣亲谒昭西陵孝陵孝东陵景陵行礼是年奉安世宗宪皇帝梓宫于泰陵孝敬宪皇后同日合葬三年二月以清明节躬诣泰陵展谒行礼十一月谕王大臣九卿等曰上年修理三陵工程告竣朕特降谕旨躬亲展谒经王大臣九卿等议于来年秋闲前往嗣奉皇太后懿旨朕诣盛京时皇太后亦亲往恭谒祖陵正拟降旨交王大臣等会议今思近年畿辅收成歉薄虽行营一切所需俱系官办丝毫不以累民而沿途经过地方预先购备如米粮草束之类恐致价值高昂于民闲未便应俟丰稔之年朕另降谕旨前往展谒四年九月谕曰朕奉皇太后懿旨欲叩谒祖陵以展诚切朕奏奉天路远且俟一二年之后今年请先谒孝陵景陵行礼已蒙俞允其起程日期着钦天监选择具奏一切应行事宜着各该衙门先期备办至日皇上恭奉皇太后展谒昭西陵孝陵孝东陵景陵行礼如仪八年七月皇上恭奉皇太后诣盛京恭谒祖陵先期大学士等议奏永陵殿宇稍狭拜褥照例铺设殿外其降神之初应请皇上躬亲上香以展诚孝以达馨闻再旧例祭昭陵因帛案前隙地虽窄原有跪献帛毕择隙地行三拜之例似与典礼未协恭按各陵隆恩殿大祭原与太庙礼同会典载躬飨太庙献帛官跪献帛三叩献爵官立献毕各退并未载有亲献礼仪此次躬谒祖陵请遵照太庙亲祭典礼行从之前期亲诣奉先殿祗告启銮九月至兴京恭谒永陵仪与康熙二十一年礼同次日行大飨礼如仪礼成赏守陵官员兵丁等有差是日永陵内附葬之武功郡王恪恭贝勒墓各遣官致祭附近之觉罗等祖茔皆遣官往奠驾至盛京恭谒福陵仪与康熙十年礼同次日行大飨礼成即往谒昭陵仪与谒福陵同次日行大飨礼如仪寿康太妃宸妃懿靖大贵妃康惠淑妃并公主园寝各遣官致祭躬谒祖陵礼成择日亲临功臣之墓奉旨朕亲奠克勤郡王等园寝据礼部援引皇祖圣祖亲奠功臣坟墓之例随驾之皇子王等皆随行礼此次随驾之皇子王贝勒等应随行礼具奏朕已降旨依议窃思从前驾之皇子王等皆系皇祖子孙是以均随行礼此次随行之王贝勒内有朕之叔辈或朕之兄弟辈非从前随驾之皇子王等可比每祭酒时亦随行礼似属未便朕亲临祭酒功臣即为荣宠之至克勤王园寝王贝勒等仍随往功臣扬古利等坟墓不必随往此后朕之子孙若随来朕降旨遵行再蒙古王额驸王大臣坟墓皆不必随往着令礼部记载是日亲临克勤郡车功臣扬古利费英东额亦都之墓各祭酒三爵又亲王贝勒以及大臣等墓以次遣官往奠回銮次日亲诣奉先殿告祭越二日行庆贺礼十四年二月谕曰金川大兵奏捷番酋归诚皆蒙列祖皇考在天之灵默佑朕躬致此嘉庆理宜展谒陵寝以告成功拟于三月十三日起程恭谒孝陵景陵礼毕即由马兰峪前往易州恭谒泰陵所有应行一切事宜各衙门照例敬谨预备三月皇上恭谒昭西陵孝陵孝东陵景陵泰陵行礼如仪十五年八月谕曰朕恭承慈命继册中宫庆典既成礼宜诋谒先陵兹于八月十七日自京师启程恭诣景陵行礼旋由海子西至泰陵行礼毕取道保阳巡幸豫省所有应行典礼所司敬谨预备届期皇上恭奉皇太后祗谒昭西陵孝陵孝东陵景陵行礼九月奉皇太后恭谒泰陵行礼十七年十月皇上恭谒昭西陵孝陵孝东陵景陵行礼毕次至孝贤皇后梓宫前奠酒越日奉安孝贤皇后梓宫于陵寝自后圣驾恭谒昭西陵孝陵孝东陵景陵礼毕均随诣孝贤皇后陵奠酒十九年七月皇上恭奉皇太后自避暑山庄启行恭谒祖陵九月至兴京谒永陵次日行大飨礼赏守陵官员兵丁有差遣官致祭附葬之武功郡王恪恭贝勒墓暨附近觉罗等祖茔驾至盛京先谒福陵次谒昭陵皆于次日行大飨礼赏守陵官员兵丁有差遣官致祭寿康太妃宸妃懿靖大贵妃康惠淑妃并公主园寝礼仪均与八年同皇太后谒陵行礼并如八年仪又遣官致祭克勤郡王功臣扬古利费英东额亦都墓礼成回銮祗告奉先殿御太和殿行庆贺礼如仪是年定展谒祖陵之日皇上素服行礼大祭日皇上礼服凡陪祀及执事大臣官员咸朝服二十年五月谕曰平定准噶尔捷闻此皆仰蒙皇祖皇考谟烈显承福贻宗社故得肤功迅奏荒服敉宁理应敬诣桥山躬申告祭因今春甫经展谒而目下青苗弥望农事方殷车驾所经恐滋践蹈然朕仰慰先灵之意实切于衷告庙之典宜躬诣行礼孝陵着遣皇子永璋景陵着遣皇子永城泰陵着遣皇子永琪前往代行告祭又谕曰准噶尔用兵一事上年朕诣盛京恭谒祖陵时具已虔诚默祷今仰邀列祖福佑迅奏肤功荒服敉宁庆洽中外实我大清万年宗社无疆之庥理应告祭三陵躬申谢悃惟是东巡尚未逾岁不欲以清尘除道重烦我邠岐父老永陵着派皇子永璋福陵着派皇子永琪昭陵着派皇子永珹代行告祭礼今秋诸皇子随侍热河即就近取道前往俾其周历辽渖仰思祖宗肇兴之烈礼成后并可于奉天围校猎用习武事而昭家法所有应行预备事宜着行文各该衙门照例办理二十四年十月谕曰将军富德等奏报巴达克山汗素尔坦沙将小和卓木霍集占逆尸献出并生擒之俘驰送京师殊勋克奏茂典应修恭惟盛京三陵理宜亲诣但以序届冬寒恐勤属车之众特遣亲王前往恭代东陵西陵即拟恭赴展谒而计程往返适届慈宁万寿庆辰以明年献岁诹日亲诣行礼 【谨按　昭西陵　孝陵　孝东陵　景陵　孝贤皇后陵总称　东陵　泰陵称　西陵】二十五年二月皇上恭谒东陵泰陵八月谕曰明年恭逢皇太后七旬万寿钦奉懿旨来岁春和虔诹吉日祗谒泰陵用申诚悃钦此所有应行典礼着该衙门照例敬谨预备二十六年二月皇上恭奉皇太后祗谒泰陵二十八年二月皇上恭谒东陵三月恭谒泰陵二十九年二月皇上恭谒泰陵三十一年二月皇上恭谒东陵泰陵三十三年二月皇上恭谒泰陵三十四年十二月谕明岁为朕六十庆节祗循彝典躬诣东陵西陵复据杨廷璋奏直隶臣民情殷瞻就吁请欢奉慈辇巡莅天津以申祝厘望幸之忱巳降旨允行随即奏闻圣母兹蒙皇太后以后岁为八旬万寿亦欲于明春同朕展谒两陵礼成再幸津门朕敬承懿旨益切钦愉谨涓吉于来年二月十八日恭奉皇太后圣驾启銮所有应行典礼着各该衙甫敬谨豫备三十五年二月皇上奉皇太后銮舆恭谒东陵泰陵三十八年三月皇上恭谒泰陵礼成后恭奉皇太后銮舆巡幸天津阅视河工三十九年二月皇上恭谒东陵四十一年二月以两金川荡平大功告成皇上恭谒东陵泰陵四十二年四月恭奉孝圣宪皇后梓宫奉安于泰东陵宝城地宫九月皇上恭谒泰陵泰东陵是月奉谕旨盛京乃我朝定都创业之地永陵福陵昭陵巍然在望皇祖圣祖仁皇帝御极六十一年曾经三次展谒孝思追远常切钦承朕自乾隆八年及十九年恭谒祖陵以来迄今已二十余年遥企桥山每深依恋常时恭阅太祖太宗实录敬惟开创艰难佑启万年统绪兹际重熙累洽之庥溯念松云葱郁向惟再莅瞻仰心甚歉焉朕现在精力如前尚堪远涉拟于明岁秋闲前诣盛京恭谒祖陵以申积悃所有跸路往来俱由内地出山海关而行于置顿安营较为妥便尚在二十七月之内途次不行围至盛京时不升殿不筵宴朝鲜国毋庸遣使朝贺其札萨克蒙古王公等亦毋庸朝觐至启銮日期届时再降谕旨四十三年正月皇上恭谒泰陵泰东陵致祭行礼三月清明节皇上恭谒泰陵泰东陵七月圣驾启銮展谒祖陵八月至兴京恭谒永陵次日致祭行礼至盛京先谒福陵次谒昭陵翼日致祭行礼毕临克勤郡王墓功臣扬古利费英东额亦都墓各酹酒九月奉谕嗣后每阅三月即派皇子二人恭谒祖陵届期着军机大臣请旨四十四年下月皇上恭谒泰陵泰东陵四月皇上恭谒泰陵泰东陵四十五年八月恭逢皇上七旬万寿九月躬诣东陵西陵 【 谨按　泰陵　泰东陵总称　西陵】四十八年二月皇上恭谒泰陵泰东陵八月自热河启銮九月恭谒永陵福陵昭陵致祭如四十三年之仪恭诣盛京太庙行礼阅安奉五朝册宝十月谒东陵回銮致祭奉先殿凡上陵仪注详见大清通典陵寝祭祀崇德元年四月定礼岁除清明日祭兴京陵用牛一遣守陵官行礼东京陵用牛二遣宗室觉罗大臣行礼福陵用牛一羊二遣大臣一人行礼忌辰孟秋望日万寿圣节点春烛献酒果均遣大臣一人奠帛读祝行礼每月朔望致祭用牛一点香烛献酒不读祝奠帛遣守陵官行礼
　　（臣）等谨按肇祖原皇帝陵兴祖直皇帝陵共一山在兴京城西十里称兴京陵景祖翼皇帝陵显祖宣皇帝陵共一山在盛京城东南百二十里称东京陵
　　顺治十五年奉移东京陵改祔兴京陵称兴京陵曰永陵亦称四祖陵顺治二年二月礼部奏言凡清明等节令驻防盛京官祭福陵昭陵其兴京陵东京陵令守陵官祭奠从之三年正月定每年岁除清明及庆贺祭昭陵如福陵礼每月朔望于福陵昭陵献酒果燃香烛八年六月定祭兴京陵东京陵冬至元旦清明用牛一献酒果上饭上羹供香烛焚帛读祝文中元十月朔用羊一献酒果供香烛焚帛读祝文俱遣宗室觉罗大臣行礼每月朔望荐熟羊一献酒果供香烛令守陵官行礼祭福陵昭陵除清明中元岁墓照常致祭外十月朔冬至各致祭一次十月朔用酒果供香烛冬至用牛一羊一豕一献酒果上饭上羹供香烛焚帛读祝文十年定兴京陵东京陵照福陵昭陵例停止元旦之祭豫于岁墓日行礼十二年定凡遇忌辰遣官三人于本陵献酒果点香烛致祭或遗在京官前往或遗盛京官致祭具题请旨十五年奉移东京陵改祔兴京陵安葬地宫十六年称兴京陵曰永陵遣官致祭十八年建永陵称飨殿为启运殿
　　康熙二年十一月礼部奏福陵昭陵孝陵四季大祭恭奉神牌安设宝座致祭其圣诞忌辰十月朔及每月朔望祭祀既无祝帛应不动神牌揭幔祭献从之十五年定陵寝供献酌定用五十盘每年清明孟秋望冬至岁墓陵寝各遣官一人陈太牢俎豆上香奠帛献爵读文致祭遣官由宗人府具题万寿圣节及十月朔陵寝献酒果不读祝奠帛遣守陵官上香行礼各陵寝忌辰行礼同以上由太常寺具题每月朔望陵寝各厨羊一果实十二盘守陵官上香行礼十八年七月定盛京三陵每年四时祭祀令盛京将军副都统侍郎内派出致祭孝陵仍遣在京大臣致祭如有大事致祭四陵俱于和硕亲王以下镇国将军及文武大臣内遣祭 【 谨按永陵福陵昭陵孝陵总称四陵下同】二十二年十二月定孝陵孝诚仁皇后孝昭仁皇后陵四时祭祀及遇大事致祭四陵俱将和硕亲王以下宗室公以此派出遣祭四十八年二月礼部奏二月二十六日清明祭陵之期是日值孝昭皇后忌辰例应致祭查从前并无二祭相值之日且忌辰无祭文今或于前一日致祭或二祭并于一日伏候钦定得旨着前期一日致祭
　　雍正四年十一月世宗宪皇帝谕礼部曰皇考圣祖仁皇帝三年大礼己满朕追念罔极深恩欲于皇考忌辰每岁遵照三年内祭礼举行朕终身永慕岂三年祭礼所能限况亿万臣民感戴皇考深仁厚泽自古帝王罕能比并一切礼仪亦非定制所得拘也朕举行此礼自展思慕诚切之衷至与旧制合否皆不遑计此礼亦惟朕躬特行于我皇考后世子孙不必奉为成例应行礼仪该部议奏寻礼部议每年圣祖仁皇帝忌辰照周年祭祀例读文致祭其内务府礼部等衙门先期奏请遗堂官前往届期于在京王公大臣内或陵寝王公大臣内恭候钦命一人致祭在京王公各官遣三分之一前往陪祭永远遵行八年十一月十三日圣祖仁皇帝忌辰值冬至节先期于十一日行周年致祭礼十三年十月皇上谕王大臣等曰据礼部以十一月十三日恭遇皇祖圣祖仁皇帝忌辰或照陵寝忌辰祭祀礼致祭或照四时大祭礼致祭之处具奏朕思皇考诚孝纯笃哀慕无穷三年之后每遇圣祖仁皇帝忌辰于景陵祭祀之礼特加隆备并降谕旨谓此礼惟朕躬特行之于皇考后世子孙不得奉为成例但朕仰体皇考孝思于皇祖圣祖仁皇帝忌辰祭祀之礼意欲仍照旧例举行至于率亲率祖理本同原孝飨明禋不容或异嗣后恭遇列祖列后忌辰应否遵照致祭景陵之礼一体举行以展报本追远之意王大臣会同礼部定议具奏寻王大臣议奏享祀固在备物而典礼尤贵酌中谨按各陵寝四时大祭牲用太牢献帛爵读祝致祭于隆恩殿具朝服行礼从前圣祖仁皇帝于孝庄文皇后忌辰此礼行之最久原与各陵忌辰祭祀之礼不同至遇圣祖仁皇帝忌辰致祭景陵乃奉大行皇帝谕旨于定例外仍照周年礼致祭是以又有不得奉为成例之旨谨详酌典礼今十一月十三日圣祖仁皇帝忌辰应照陵寝四时大祭用太牢厨帛爵读祝文遗官致祭其承祭官及执事官照例具朝服行礼陪祀大臣官员停其由京遗往在陵官员咸令陪祀祝文交翰林院撰拟进呈永远遵行嗣后恭遇列祖列后忌辰均照陵寝四时大祭礼举行从之
　　乾隆三年二月礼部奏清明山陵增土因沿前明旧制但负土十三担往来二十余次似觉烦数且十三担并无取义恭拟每年清明于各陵皆增土一担由四磴道升至石栅并为一筐令承祭官一人敬谨奉筐而升祗跪上土于宝顶仍由西磴道降庶践履不致多人而保护巩固之意益昭诚敬矣从之六年定永陵福陵昭陵四时大享福陵昭陵忌辰祭享均由盛京礼部于往驻盛京宗室将军六人内按名拟定正陪咨送太常寺具题永钦命承祭行礼福陵每月朔望令掌关防官上香行礼昭陵陵每月朔望由礼部轮委宗室将军二人行礼如钦定后遇有事故无应补宗室将军请于奉天将军副都统侍郎内酌补行礼将职名送太常寺奏闻其小祭酌补行礼大臣照常注册

　　皇朝通典卷四十七

　　●皇朝通典卷四十八

　　礼八

　　○礼八

　　吉八

　　△吉八

　　传心殿
　　释奠
　　阙里祀典
　　直省府州县学释奠

　　?传心殿

　　（臣）等谨按经筵之典始于宋代圣师之祭举自明时葢文华秩祀与学宫释奠礼不同而仪则一也我朝自顺治十四年举行经筵礼部疏请皇帝诣宏德殿行致祭先师孔子礼康熙十年举行经筵亦遣官告祭先师孔子逮传心殿既建而前期祗告始垂令典于圣学道统之传益尊崇而光显矣敬稽展祀之制增列太学释奠之前以补杜典之所未有至经筵仪制别详嘉礼焉
　　康熙二十四年于文华殿之东建传心殿奉皇师伏羲式皇师神农氏皇师轩辕氏帝师陶唐氏帝师有虞氏王师夏禹王王师商汤王王师周文王王师周武王均正位南向先圣周公东位西向先师孔子西位东向每岁御经筵前期遣大学士一人行祗告礼二十五年定御经筵前一日皇帝亲诣传心殿祗告仪又定每月朔望太常寺堂官一人供酒果上香行礼
　　乾隆六年二月谕春秋举行经筵例应先期祗告传心殿当年皇祖曾经亲诣行礼以昭诚敬今经筵届期朕亲诣传心殿所有应行事宜着该衙门察例具奏礼部等遵旨议奏雍正四年定祗告之礼除祫祭太庙躬耕耤田仍于前一日祗告外其余祭祀皆于本日祗告今年二月经筵应照例于本日祗告传心殿皇上亲诣行礼一应事宜均照康熙二十五年之例从之仪具大清通礼
　　臣（等）谨按杜典吉礼有太学一门今以贡士应归选举师儒亦系职官至视学临雍是为嘉礼不应与释奠并列吉礼伏惟本朝德治熙洽重道崇儒以国子监为太学官司条教备极周详并具选举职官诸篇并不胪述谨稽太学掌故凡文庙规制与释奠合为一甫叙列于后至临雍典礼别详嘉礼云

　　?释奠

　　（臣）等谨按唐代以前并尊周孔为先圣至贞观中始以孔子为先圣众儒为先师后世乃独尊孔子为先圣是杜典所载释奠之礼不皆专祀孔子故别立孔子祠一门凡褒赠录后之典入焉伏惟我朝太宗文皇帝始剙大业即崇文重道建孔子庙于盛京行释奠礼古文敷教开万年有道之盛世祖章皇帝定鼎中原以京师国子监为太学亲临视学躬祭文庙圣祖仁皇帝临雍释奠典礼优隆世宗宪皇帝尊礼先师崇封五代且又特定春秋亲祭之礼仪文益为隆备我皇上临御之初加崇文庙诏易黄瓦继又重新殿庑厘定题榜特颁法物以备礼器凡春秋丁祀屡经躬诣行礼近又新建辟雍亲临释奠大典益昭至如驻跸盛京躬诣文庙行礼又建学滦河亲临释奠每岁遣官致祭并与在京礼同兹谨汇纪于篇若乃诣阙里酹孔林以及遣官告祭之仪并仿杜典旧例详列阙里祀典篇中
　　崇德元年八月遗官释奠于先师孔子以颜子曾子子思孟子配享五年定春秋仲月上丁日行释奠礼
　　顺治元年定每月朔望日国子监祭酒司业率属员诸生拜谒文庙二年二月定每岁春秋仲月上丁日祭先师孔子遣大学士一人行礼翰林院官二人分献国子监祭酒祭启圣公于启圣祠均以先贤先儒配享从祀如遇有事改用次丁或下丁通行府州县卫各学遵行又定太学文庙每月朔日祭酒行释菜礼望日司业行上香礼三年四月修盛京文庙九年二月世祖章皇帝视学释奠于先师孔子四配十哲两庑各遣官分献王以上公以上文官二品武官二品翰詹官七品以上暨国子监官咸斋戒陪祭又题定视学前期行取衍圣公率孔颜曾孟仲五氏世袭五经博士孔氏族五人颜曾孟仲族各二人乘传赴京凡五氏子孙现任京官者咸与祭是年定视学释奠仪注十四年三月给事中张文光奏言我朝顺治二年定孔子神位为大成至圣文宣先师孔子葢仍元之旧谥而不称王耳臣谓追王固属诬圣即如大成文宣四子亦岂足以尽孔子哉皇上事事稽古议礼制度考文务求至当宜仍改主为至圣先师孔子神位庶质之先圣而无疑传之万世而永遵矣从之十七年以修葺太学告成世祖章皇帝视学释奠与九年礼同
　　康熙六年八月命颁中和韶乐于太学诏名乐曲曰平【 详见乐典】八年四月圣祖仁皇帝视学释奠与顺治九年礼同二十三年御书万世师表扁额恭悬大成殿并颁发直省学宫二十六年四月颁御制孔子赞序及颜曾思孟四赞于国子监摹勒上石分颁直省三十六年七月以定厄鲁特噶尔丹朔漠永清仿王制天子出征执有罪反释奠于太学以讯馘告之礼遣官释奠于先师御制碑文勒石太学五十一年二月升朱子配享位于大成殿十哲先贤卜子商之次五十四年十一月以宋儒范仲淹从祀文庙位列西庑先儒之次
　　雍正元年三月谕至圣先师孔子道冠古今德参天地树百王之模范立万世之宗师其为功于天下者至矣而水源木本积厚流光有开必先克昌厥后则圣人之祖考宜膺崇厚之褒封所以追遡前徽不忘所自也粤稽旧制孔子之父叔梁公于宋真宗时追封齐国公自宋以后历代遵循而叔梁公以上则向来未加封号亦未奉祀祠庭朕仰体皇考崇儒重道之盛心敬修崇德报功之典礼意欲追封五代并享烝尝用伸景仰之诚庶慰羹墙之慕内阁礼部可会同确议具奏寻议奏孔子先世五代应俱封公爵得旨五伦为百行之本天地君亲师人所宜重而天地君亲之义又赖师教以明自古师道无过于孔子诚首出之圣也我皇考崇儒重道超轶千古凡尊崇孔子典礼无不备至朕蒙皇考教育自幼读书心切景仰欲再加尊崇更无可增之处故敕部追封孔子先世五代今部议封公上考历代帝王皆有尊崇之典唐明皇封孔子为文宣王宋真宗加封至圣文宣王封圣父叔梁纥为齐国公元加封孔子为大成至圣文宣王加封齐国公为启圣王至明嘉靖时犹以王系臣爵改称为至圣先师孔子改启圣王为启圣公王公虽同属尊称朕意以为王爵较尊孔子五世应否封王之处着诸大臣议奏四月遵旨议定自叔梁公以上凡五代并封为王爵木金父公为肇圣王祈父公为裕圣王防叔公为诒圣王伯夏公为昌圣王叔梁公为启圣王其启圣祠向系专祀叔梁公故以启圣为名今合祀五代应更名为崇圣祠国子监之崇圣祠改造扁额添设神牌祭器择吉入庙遣大臣一员读祝祭告每年春秋牲牢酒醴笾豆簠簋每神位前俱照启圣王例陈设将追封字样通行直省府州县一体遵行十月命颁文庙崇祀先儒位次及祭器祭品乐器图于天下学宫十一月谕礼部孔子道冠古今为万世师表薄海内外无不俎豆尊崇国学乃四方表率其制尤重圣祖仁皇帝临雍释奠典礼优隆朕缵承大统景仰先型羹墙如见念国学为造士之地圣教所被莫先于此恐历岁既久有应加修葺之处尔部会同工部详加阅视凡殿宇廊庑及讲堂学舍务须整理周备俾庙貌聿新以申景慕朕将亲诣焉二年三月世宗宪皇帝视学行释奠礼与康熙八年同是月谕祔享庙庭诸贤皆有羽翼圣经扶持名教之功然历代进退不一而贤儒代不乏人或有先罢而今宜复有旧缺而今宜增其从祀崇圣祠诸贤周程朱蔡外孰应升堂祔享者九卿翰林詹事科道会同国子监详考定议以闻寻议奏上得旨先儒从祀文庙关系学术人心典至重也议复议增必详加考证折中尽善庶使万世遵守永无异议尔等所议复祀诸儒虽皆有功经学然戴圣何休未为纯儒郑众卢植服虔范宁谨守一家言转相传述视郑康成之淳质深通似乎有闲至若唐之陆贽宋之韩琦勋业昭垂史册自是千古名臣然于孔孟心传果有授受而能表彰羽翼乎其它诸儒是否允协着再公同确议务期至当不易具奏六月以平定青海遣官释奠于先师御制碑文勒石太学八月九卿等遵旨再议从祀孔庙宜复祀者六人林放蘧瑗秦冉颜何郑康成范宁宜增祀者二十人孔子弟子县亶牧皮孟子弟子乐正子公都子万章公孙丑汉诸葛亮宋尹焞魏了翁黄干陈淳河基王栢赵复元金履祥许谦陈澔明罗钦顺蔡清国朝陆陇其入崇圣祠者一人宋横渠张子之父迪得旨朕念先贤先儒扶持名教羽翼圣经有关学术人心爰命九卿详议今诸臣参考周详评论公正甚合朕心着依议行四年八月仲丁世宗宪皇帝亲释奠于先师孔子行读祝跪献礼先是春秋二祭均遣大学士行礼未载有亲诣仪注至是奉特旨亲诣行礼礼部等奏言陈设牺牲笾豆仍照春秋丁祭礼仪请照雍正二年视学释奠行二跪六拜礼立献帛爵一次不读祝不饮福受胙分献四配以尚书分献十一哲两庑以侍郎又奏言视学释奠旧仪不读祝今亲诣行礼实属旷典请照康熙二十三年亲祭先师阙里例读祝文行礼从之世宗宪皇帝亲诣行礼毕谕礼部太常寺仪注内开奠帛献爵皆不跪朕今跪献非误也若立献于先师之前朕心有所不安将此谕众知之尔衙门可记载嗣后照此遵行六年二月仲丁亲诣太学释奠先师孔子御制诗一章勒碑国学是年御书生民未有扁额恭悬大成殿并颁发直省学宫七年十二月阙里文庙上梁以庆云见告亲诣太学致祭先师孔子十一年二月仲丁亲诣太学释奠先师孔子礼成谕礼部嗣后亲诣行礼于香案前行三上香礼
　　乾隆元年二月礼部议增祭祀脯醢鹿脯鹿醢加增鹿二正位及四配崇圣祠正位仍用免醢十一哲两庑崇圣祠配位两庑易免醢为醓醢加增豕二其陈设向于前一日与各处例不画一交太常寺照各庙办理祭毕国子监官分胙二年九月奉上谕至圣先师孔子师表万世尊崇之典至我朝而极盛皇考世宗宪皇帝尊师重道礼敬尤隆阙里文庙特命易葢黄瓦鸿仪炳焕超轶前模朕祗绍先猷羹墙念切思国子监为首善观瞻之地辟雍规制宜加崇饰大成门大成殿着用黄瓦崇圣祠着用绿瓦以昭展敬至意又礼部议覆元儒吴澄应从祀太学位在西庑先儒赵复之次从之是年御书与天地参扁额恭悬大成殿并颁发直省学宫三年二月谕今年春祭先师孔子朕降旨亲诣行礼旧例春秋二祭皆遣官我皇考尊师重道始定亲祭之礼今览太常寺奏进仪注朕躬献爵一次其亚献三献之爵则豫设于案朕思既行亲祭仍当从三献之仪三月皇上视学释奠行三献礼余仪均与雍正二年同又礼部议覆先贤有子若升配大成殿为十二哲在先贤卜子商之次移朱子神位于西在先贤颛孙子师之次从之五年八月仲丁皇上亲诣太学释奠行礼如仪八年九月皇上驻跸盛京亲诣文庙行礼九年二月上丁皇上亲诣太学释奠行礼如仪十四年五月以平定金川遣官释奠于先师御制碑文勒石太学十八年八月上丁亲诣太学释奠行礼如仪先是改定太学春秋丁祭大成殿内十二哲东西各少牢一两庑各少牢三崇圣祠四配两庑东西各少牢一至是又改定两庑各少牢二又向例十二哲东西各篚一帛一未免太简应照崇圣祠配位各异帛之例每位一帛东西共篚二二十年六月以平定伊犁遣官释奠于先师御制碑文勒石太学二十一年二月上丁亲诣太学行释奠礼如仪二十四年十一月以平定回部遣官释奠于先师御制碑文勒石太学三十三年十一月谕修葺文庙现届落成太学规模式昭轮奂惟甫殿题榜尚应详考彝章用肃景仰向来正殿称先师庙二门曰庙门而大门未有书额葢沿习明代旧文未加厘正夫庙门之号于礼经所称祖庙既涉嫌疑而先师庙额揭诸殿楹名实尤多未称应于大门增先师庙额其正殿改为大成殿二门改为大成门庶符会典定制朕亲书榜字涓吉恭悬以彰崇道尊师之至意又谕国学崇祀先师规制法程美备是饬我列圣右文重道尊礼有加朕临御初即诏易黄瓦仪惟其隆迩以殿庑岁久弗葺特发帑金二十余万鸠庀鼎新敕大臣董厥成轮奂视旧增益工就告蒇而门殿诸额向沿明张璁陋议非所以肃观瞻明折中也既依会典定名躬为书榜并宣示厘正大指兹复亲制碑记具修建原委且于几暇手书付锓表示郑重将以明年仲春诣学释奠落成之彰盛典焉遐稽阙里庙堂有后汉时牺象诸尊以为观美爰择内府所藏周范铜鼎尊卣壶罍簋觚爵洗各颁置太学陈之大成殿中用备礼器夫孔子志在从周楹间列姬朝法物于义惟允所司其敬谨将事典守弗替以克副朕意三十四年二月上丁亲诣文庙释奠行礼如仪四十一年三月平定两金川大功告成御制碑文勒石太学七月命设学热河建立文庙四十四年五月驻跸热河以新建文庙适届落成亲诣行释奠礼如仪四十六年闰五月奉谕热河自恭建文庙以来朕每年至山庄之日必即展诚祗谒用志景行嗣后仲秋丁祭着照在京文庙之例派扈从大学士一员前往行礼以襄大典四十八年二月上丁亲诣文庙行释奠礼如仪特命国学建立辟雍 【 详嘉礼】五十年二月上丁以太学新建辟雍工成亲诣文庙行释奠礼凡释奠礼仪具大清通礼

　　?阙里祀典
  </div>
  <div class="pagination">
   <a href="清朝通典_page24.html">
    上一页
   </a>
   <span>
    ...
   </span>
   <a href="清朝通典_page20.html">
    20
   </a>
   <a href="清朝通典_page21.html">
    21
   </a>
   <a href="清朝通典_page22.html">
    22
   </a>
   <a href="清朝通典_page23.html">
    23
   </a>
   <a href="清朝通典_page24.html">
    24
   </a>
   <span class="current-page">
    25
   </span>
   <a href="清朝通典_page26.html">
    26
   </a>
   <a href="清朝通典_page27.html">
    27
   </a>
   <a href="清朝通典_page28.html">
    28
   </a>
   <a href="清朝通典_page29.html">
    29
   </a>
   <a href="清朝通典_page30.html">
    30
   </a>
   <span>
    ...
   </span>
   <a href="清朝通典_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
