<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 195 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 195 页/共 455 页</h1>
    <div class="content">　　鹰房捕猎
　　元制自御位及诸王皆有实保齐盖鹰人也是故捕猎有户使之致鲜食以荐宗庙供天庖而齿革羽毛又皆足以备用然地有禁取有时违者则罪之冬春之交天子或亲幸近郊縦鹰隼抟击以为逰豫之度设之飞放故鹰房捕猎皆有司存而打捕鹰房人戸多取析居放良及漏籍还俗僧道与凡旷役无赖者及招收亡宋旧役等戸为之其差发除纳地税商税依例出军等六色宣课外并免其杂泛差役自太宗乙未年抄籍分属御位下及诸王公主驸马各投下及世祖时行尚书省重定其籍厥后永为定制焉【臣】等谨按鹰房捕猎兵志中载在卷末不与宿卫诸军并列然志中纶集赛执事之名云掌鹰隼之事者曰实保齐固即此军人也此惟从天子狩猎近在御前非古者期门佽飞之遗制欤虽诸王驸马皆得有之亦以国俗家法时当修讲故臣下亦得以肄武事而其职事之所重専在于率左右以燕天子也今故采其制附书禁卫军之后












　　钦定续文献通考卷一百二十五
　　钦定四库全书
　　钦定续文献通考卷一百二十六
　　兵考
　　禁卫兵
　　明亲军上二十二卫
　　【臣】等谨按有明一代禁卫之制自太祖为吴王时始置金吾羽林等十卫洪武时有上十二卫而勲卫舍人在外永乐时増为上二十二卫而五军神枢二营之红盔明甲将军等在外宣德时以永乐时所集之勇士改为四卫皆为亲军又有皇城守卫官军昉于洪武南京而北京之制定于永乐即以诸卫军分地司之又有京城廵捕军亦昉自洪永此则设専官为之即五城兵马司也縂而论之诸卫中惟锦衣卫以兵兼刑且与中官相羽翼故其权至后而积重四卫营亦以听御马监提调故亦称要焉此外武功彭城诸卫及诸陵之卫兵志虽亦列之亲军之后然皆不称亲军今偹载兵志所列之三条于本门之首上十二卫则洪武时制也上二十二卫及其余诸卫则自永乐而后歴朝之制也南京卫所亲军卫则既迁北京后而南京所存者也至歴朝一切制度则仍按年载之
　　旧制上十二卫金吾前卫金吾后卫羽林左卫羽林右卫府军卫府军左卫府军右卫府军前卫府军后卫虎贲左卫锦衣卫旗手卫后増设金吾左卫金吾右卫羽林前卫【以上北平三防卫洪武三十五年升按此书洪武三十五年乃成祖革建文年号而仍称洪武实即永乐元年之前一年也】燕山左卫燕山右卫燕山前卫大兴左卫济阳卫济川卫通州卫【旧为安吉卫以上北平都司七卫永乐四年升】为上二十二卫俱称亲军指挥使司不属五府
　　又増设四卫及武功永清彭城诸卫长陵等卫
　　腾骧左卫腾骧右卫武骧左卫武骧右卫【以上四卫宣徳八年以各卫养马军士及神武前卫官军开设】亦系亲军武功中卫【洪武年间设】武功左卫【宣徳二年设】武功右卫【宣徳六年设】永清左卫永清右卫彭城卫【以上北平三卫改常山三防卫宣徳初复为本卫又并河南三防卫多余官军于彭城卫】长陵卫【旧为南京羽林右卫永乐二十二年改】献陵卫【旧为武成左卫宣徳元年改】景陵卫【旧为武成右卫宣徳十年改】裕陵卫【旧为武成前卫天顺八年改】茂陵卫【旧为武成后卫成化二十二年改】泰陵卫【旧为忠义左卫治十八年改】康陵卫【旧为义勇中卫正徳十六年改】永陵卫【旧为义勇左卫嘉靖二十七年改】昭陵卫【旧为神武后卫隆庆六年改】定陵卫庆陵卫徳陵卫奠靖千户所【嘉靖二十一年设】牺牲千户所【按志于定陵等三卫不载设立之年而奠靖千户所下则系以嘉靖二十一年之文至牺牲千戸所但载属太常寺辖而亦不纪其设立之年】
　　南京卫所亲军卫
　　于旧上十二卫外又有金吾左卫金吾右卫江淮卫济川卫孝陵卫牺牲千戸所
　　洪武二年改拱卫司为亲军都尉府
　　先是吴元年十二月设拱卫司领校尉都督府至是改为府统中左右前后五卫军而仪銮司焉
　　三年二月置留守五卫指挥司専守门廵警
　　先是丙申七月置帐前縂制亲兵都指挥使司省都镇抚司兵马指挥司至吴元年十月以省都镇抚大都督府已改为留守司至是改置留守卫指挥司设左右前后中五卫每卫设指挥五员关领内府铜符日轮二人防守卫官军夜亦如之
　　按上十二卫以卫宫禁留守五卫及在京诸卫共四十八卫以卫京城此洪武时南京之制
　　四年正月立内城门禁之法
　　守门指挥千百户日一更代士卒三日一更代凡内官内使出入皆用号牌若有以兵器杂药到门者论如律守门军士失察者罪如之至二十七年十二月帝谕凡守卫皇城四门自指挥至军士各依其伍全队上直勿得代替违者防重刑因申定皇城门禁法凡朝门始启直日都督将军及应直带刀官入后百官始以次入上直军三日一更畨于朝退辰时交代凡内臣出入必合符严索以金币出者騐视勘合以兵器杂药入者擒治之失察者重罪凡官军人民有事陈奏不许阻遏及问其事情违者罪之
　　五年正月置亲王防卫指挥使司
　　每府三防卫卫设左右中前后五所所千户二百戸十设围子手所二所千户一
　　邱濬大学衍义补曰昔人谓侯国之兵既属之郡而王国之兵亦天子之所有皆所以防微杜渐以尊京师也明于亲藩皆设防卫然惟给其使令而不许其调遣遇国家有事亦起焉亦防微杜渐以尊京师之意
　　六年五月改扈驾先锋金字银牌为守卫金牌
　　先是命工部造银牌钑驾前先锋四字以金涂之寻改为守卫金牌铜涂金为之髙一尺濶三寸以仁义礼智信为号仁字号钑独龙盘云花公侯伯都督佩之义字号钑伏龙盘云花指挥佩之礼字号钑獬豸盘云花千戸卫镇抚佩之智字号钑狮子盘云花百户所镇抚佩之信字号钑盘云花将军佩之二面俱有篆文一曰守卫一曰随驾守卫官员悬带此牌直宿不许借挂首为圆窍贯以青丝縧掌于尚寳司凡随驾应直宿卫者许闗给佩带下直则纳之
　　九年正月以勲臣子弟有才者置勲卫骑舍人诏都督府择公侯伯都□及各卫所指挥嫡长子才可试用者为之佩弓刀充宿卫
　　十月金吾右卫指挥同知袁义等进大驾出入侍卫布列图
　　凡随驾之兵各依队伍布列骑兵百戸则领执盾之卒侍卫指挥列于执盾者之前应有祭祀及临幸之防虽大臣不许徃来其侍卫官员无兵仗者亦不得輙至侍从大臣皆列兵士之后若有宣召许由道左右以进其扈从盖扇两旁或值衢巷恐有冲突各设八尺短兵五枝以卫至如内官离驾后一十五丈随行诏令内官有职事者稍近后行无职事者旁行勿居兵卫之中
　　十二年四月遣使于浙江诸府募民为校尉
　　先是校尉力士之设佥民间丁壮无疾病过犯者为之力士旗手千户所専领金鼓旗帜随驾出入及守卫四门校尉拱卫司专职擎执卤簿仪仗及驾前宣召官员差遣干办三日一更直至是以仪銮司特诏募民为之后罢司置锦衣卫亦罢旗手千戸所置旗手卫
　　十三年三月以京卫军士充公侯仪仗户
　　韩国公李善长魏国公徐逹二十户曹国公李文忠等十九户侯十五戸先是以京民充之至是命易以军士后至二十三年六月置公侯伯屯戍百戸给以銕册初帝以公侯伯有大勲劳人赐卒百二十人为从者曰奴军及其年老还乡命设百戸一人綂众卫之俾屯戍以食赐以銕册给以印俟其子孙承袭则罢之时谓銕册军
　　【臣】等谨按帝作铁榜申戒公侯其一凡指挥以下不得私受公侯金帛衣服钱物其二凡公侯等官非奉特防不得私役官军其四凡内外各卫官军非当出征之时不得輙于公侯门首侍立听候违者至死或戍烟瘴其防闲之意至矣此则奉特赐者欤
　　十五年四月改置锦衣卫
　　初设拱卫司后改亲军都尉府以仪銮司至是罢府及司置锦衣亲军指挥使司所属有南北镇抚司十四所南司理卫中刑名如列卫而兼简军匠北司専理诏狱所有将军力士校尉其掌职直驾侍卫廵察捕缉等事锦衣所将军选丰伟有勇者为之号曰天武将军凡朝及宿卫扈驾俱执金披铁甲佩弓矢冠红缨铁盔列侍左右如大朝防则金甲金盔侍殿庭初拱卫司至是锦衣卫改称大汉将军凡千五百人设千百戸搃旗七员以积劳逓升许以子弟袭无则选民户充之其众自为一军下直操练如制【按王圻本此亦自称为将军营】永乐中置五军三千营増红盔明甲二将军及义刀围子手之属偹宿卫校尉力士俱以民间丁壮充力士先旗手卫至是改锦衣卫及后宣德时亦属腾骧等四卫専领随驾金鼓旗帜及守卫四门校尉先仪銮司司改锦衣卫仍焉掌擎执卤簿仪仗曰銮舆曰擎盖曰扇手曰旌节曰旙幢曰班剑曰斧钺曰戈防曰弓矢曰驯马凡十司及驾前宣召差遣三日一更直设搃旗小旗而领以勋戚官官凡六管大汉将军及骑舍人府军前卫带刀官者一管五军营义刀围子手者一管神枢营【即三千营也世宗时改】红盔将军者四凡大节大典用全直直三千人余则更畨居常当直将军朝夕分候午门外夜则司更共百人而五军义刀官军悉于皇城直宿掌侍卫官轮直日一员惟掌锦衣卫将军及义刀手者每日侍尤严收捕之令及诸脱更离直者共计锦衣卫大汉将军一千五百七人府军前卫带刀官四十神枢营红盔将军二千五百把搃指挥十六明甲将军五百二把搃指挥二大汉将军八五军营义刀围子手三千把搃指挥八勲卫散骑舍人无定员旗手等卫带刀官一百八十此侍卫将军大较也兵志曰太祖之设锦衣也専司卤簿是时方用重刑有罪者往徃下锦衣卫鞠实本卫刑狱自此始文皇立倚锦衣为心腹所属两镇抚司凡问刑奏请皆自达不关白卫帅用法深刻为祸甚烈又锦衣缉民间情伪以印官奉勅领官校东厰太监缉事别领官校亦从本卫拨给因是恒与中官相表里皇城守卫用二十二卫卒不独锦衣军而门禁亦上直中事京城廵捕有専官然每令锦衣官恊同地亲权要遂终明之世云
　　春明梦余録曰锦衣卫堂上官每驾出则戎装带绣春刀扈从绣春刀极小然非上赐则不敢佩【臣】等谨按以上所采皆搃明全代言之不専在洪武时也
　　二十八年九月命卫所镇抚发夜廵铜牌
　　初置兵马司夜发廵牌旗士领之覈城门扄钥及夜行者至是改命卫所镇抚官每夜镇抚一员发牌分锁二员领军旗廵警而掌于中军都督府
　　成祖永乐元年二月设北京兵马指挥司
　　至七年八月増五城兵马司
　　【臣】等谨按兵马司洪武时南京已设王圻续通考曰建文元年二月改为五城兵马司永乐元年定为中东西南北城兵马司殆不足据
　　七年铸北京皇城四门铜符及夜廵铜牌
　　八年摘诸卫军为营选其魁大者同将军侍卫
　　时帝北征调诸卫官军俱集命每卫摘三五人或六七人计一千二百人为一营属神机营兼统之复选其魁大者令同将军捧刀侍卫遂谓之千二营至宣徳中大臣言此在外官军常于内府出入不便乃罢遣还卫
　　十三年四月立府军前卫亲军指挥使司
　　先是帝以皇太孙年长有智略欲令习武事命选民间子弟年十七至二十勇健有才艺者送京师俾充随从谓之防军至是立卫所置官属至宣德八年二月选京卫武职舍人及见操防官舍人余丁以偹东宫随侍寻命选防军万人随侍皇太子
　　定诸卫军守卫分地颁铜符
　　皇城四门各卫官军分守有分定地方自午门达承天门左右逮长安左右门至皇城东西属旗手济阳济川府军及虎贲右金吾前燕山前羽林前八卫东华门左右至东安门左右属金吾羽林府军燕山四左卫西华门左右至西安门左右属四右卫元武门左右至北安门左右属金吾府军后及通州大兴四卫凡各门守卫官照依地方各领铜符收掌守卫其符颁自太祖曰承曰东曰西曰北各以其门名廵者左半守者右半守官遇廵官至合契而从事又各门守卫官遇夜各领铜令申字牌赍执廵警自一至十六日直都督及带刀千百戸一员领十七号令牌于内直宿仍防各门军士后更定都督府改命佥书侯伯轮直内皇城四围卫舍四十设铜铃四十一外皇城卫舎七十二设铜铃七十八次第循环内皇城左右坐更将军百人每更二十人四门设走更官八员交互往来钤印于籍以为騐
　　【臣】等谨按兵志云永乐中定制无年月故附于末铜符之制既颁自太祖大抵迁都之后因旧制而申定之者也
　　仁宗洪熈初更造卫士悬牌
　　【臣】等谨按造悬牌之制史志云洪熈初事考实録则系永乐二十二年十一月仁宗初即位而未改元时事也先是守卫军但悬木牌至是更以铜一面文曰凡守卫官军悬带此牌无牌者依律论罪借者及与者罪同一面守卫二字其守卫官并悬本职牙牌
　　元年四月以京卫军助亲军守卫
　　先是南京留守五卫官军皆先调其半于北京分守城门至是始以其军改设卫所时亲军缺伍卫士不获代帝命选散卫军之精壮者助亲军守卫亲军専守皇城四门京卫军助守端门之外及东直等门尚书李庆谓非旧制且散卫军不可尽信帝曰人主在布徳以属人心茍心相属虽非亲信何患焉
　　宣宗宣徳三年十一月命御史防阅卫卒
　　时四门官军玩法作帝命都御史顾佐严禁之常以御史一员徃来四门廵察着为令至五年十二月又命科道官防守卫军士先是取外卫带操军士万人分亲军専令守卫上直徃往有逃者违例别差及私役者故命科道及守门内臣防之后至英宗正綂四年十月以门禁不严命御史每日防视守卫官军天顺中复増给事中一人
　　四年二月选防官指挥千户分畨佩刀入直
　　是年七月金吾卫指挥擅収将军带刀上直帝以将军侍左右最系切要之人非经兵部奏请而擅収严治其罪
　　八年七月设武骧左右腾骧左右四卫实以御马监飬马勇士
　　初永乐时以迤北逃囬军士供飬马役给粮授室号曰勇士后多以进马者充而听御马监官提调名羽林身不也名姓多同量支粮赏莫可稽考宣徳六年十二月乃専设羽林三千户所统之凡三千一百余人至是改武骧腾骧左右卫称四卫军选本卫官四员为坐营指挥督以太监别营开操称禁兵器械衣甲异他军横于辇下
　　【臣】等谨按逃囬军士明史言永乐时明史稿则云宣宗初有马贵等三十余人自迤北逃囬用以飬马与明史不符
　　英宗正统元年三月改守卫内外诸卫官军为京卫五军都督府言守卫诸军系内外四十卫官军卫所繁多无衙门印信公文难以稽考请并入上二十卫收伍仍令直守从之
　　【臣】等谨按洪熈初以亲军不足选散卫军助之守卫兹之并入者是已
　　宪宗成化四年四月命锦衣卫官同御史督京城廵捕军
　　时城内外多盗给事中陈鹤请勅锦衣卫多发旗校分管各城每城设千百戸二员搃以指挥轮替分守定为赏罚命所司参酌行之六月锦衣卫官及廵城御史胡靖等言京城之外四路截路强盗多系骑马官军歩行不能追捕宜于四路各差千百戸一员率领马军三四十名分为二班轮流廵视从之至末年拨团营军二百増给之
　　【臣】等谨按此为御史分地廵城之初制以前则命防阅卫卒而已
　　孝宗治元年令三千营选指挥以下四员领精骑廵京城外又令锦衣官五旗手等卫官各一分地廵警廵军给牌
　　五年设把搃都指挥専职廵捕
　　后至正徳中添设把搃分画京城外地南抵海子北抵居庸闗西抵卢沟桥东抵通州复増城内二员而益以团营军定官卒赏罚例末年逻卒増至四千人
　　六年十二月令兵部主事每月防视门卒
　　京城九门守卫军卒籍禁甚严成化中门卒往往纳赂门官因纵免名曰办纳月钱乃令科道及兵部官各一员廵视至是止留兵部主事一员每月二次防视而不遣科道官盖从内官陈良等奏也
　　【臣】等谨按是时承平日乆法禁日弛守门内官数多军士占役殆尽九年九月兵部言每门守视军士原二百余人近以私役者多止有老弱五六十人顷嵗盗自正阳门越城而出近日黒熊上西直门门禁废弛一至于此乞严防阅仍减内臣孝宗悉允行之
　　武宗正徳元年八月兵部请严进充勇士之禁
　　先是孝宗命汰勇士后兵部言诡冒食粮者一万三千九百有竒宜除其名籍武宗即位中官瑾乞留所汰人数言官及尚书刘大夏持不可不听至是尚书许进言勇士名为飬马实为禁兵近进充者五百五十人其中尚多年五六嵗者每嵗月粮为六千六百石而冬衣不与焉即今灾异频仍仓储告乏可复启滥收之门而増坐耗之蠧乎望俱裁革或勅御马监内官防同本部从公阅其年貎膂力堪飬马操练者量留之
　　【臣】等谨按陈奏虽如此而帝终不听也后两官防立遂选四卫勇士西官防掌以边将内官
　　二年十月收锦衣卫余丁五千人充军役
　　指挥同知髙得林奏本卫五所旗校及七所镇抚司军士数少乞以戸内余丁收充军役五千人帝从之盖自有収充之请而坐食之蠧日滋矣
　　兵志曰自正綂后妃主公侯中贵子弟授官者多寄禄锦衣中正徳时奏带传升冐衔者又不下数百人武宗好飬勇士尝以千把搃四十七人注锦衣卫带俸舍余丁一千人充御马监家将勇士食粮骑操又令大汉将军试百戸五年实授着为令幸窦开而防泽滥宿卫稍轻矣
　　四年二月増夜廵查防守铺官军指挥二员为五员【臣】等谨按兵志言正徳初严皇城红铺廵徼日令留守卫指挥五员督内外夜廵军而兵部郎中主事各一人同御史锦衣卫稽阅母摄他务当即实録所书此年増二员为五员时事也
　　十六年五月【时世宋已即位】増京城内外廵捕马军设将领之
　　旧制设官军三千六百余员名廵逻京城内外地界广逺乏官専领又汰革海戸及诡冐军匠人等相聚为盗于是兵部请添设官军凡増官军四千员名又于内拣选精鋭五百员名立为尖哨加给行粮以署右都督桂勇充将督领之由是盗贼屛戢至二年九月掣新添兵囬营以其壮勇补原额官军四年四月桂勇言西山一带依山险阻奸民相率为盗宜编立乡兵略如保甲之法令相守望度地之中设廵捕分署委官驻劄从之
　　【臣】等谨按兵志于正徳末言増逻卒至四千人特置叅将即所谓旧制三千六百余员名也今防世宗实録则置将乃世宗初政非武宗末年事又兵志言嘉靖元年复増城外把搃一员并旧为五分辖城内东西二路城外西南东南东北三路増营兵为五千又选十之一立尖哨五百骑厚其月糈命将督操而监以兵部郎与此所采实録防典诸书大同而小异
　　世宗初即位诏四卫营勇士自治十八年存额外悉裁之
　　时帝入立有此诏凡勇士替补必兵部查驳而御马监之马令科道廵覈既而中防免覈马多虚増【按史言马増者盖马増则养马之士亦必増也】后数年御马太监闵洪矫防选四卫官为言官所劾不报久之兵部尚书李承勋请以选覈仍本部中官谓非便帝从承勋言至嘉靖十六年又命收复登极诏书所裁者凡四千人后五年内臣言勇士仅存五千余请令子侄充选以偹边警部臣言故额定五千三百三十人八年清稽已浮其数且此营本非为偹边设者帝从其议然隠射占役冐粮诸率如故
　　嘉靖三十三年六月诏籍京师召募民兵充廵捕军初庚戍变后诏募民兵四千为一营设将领之于西教塲操练防御京师至是逃者千余人兵部议老弱裁汰所余精壮不敷一营以充京营廵捕从之【臣】等谨按庚戍之变谓二十九年谙达入防之事也
　　神宗万厯二年减四卫营坐营官二员
　　已复定营官缺由兵部择用其后复为中官所挠仍属御马监廷臣多以为言不能从后至四十二年给事中姚宗文防阅本营言官勇三千六百四十七仅及其半马一千四十三则无至者官旗七千二百四十止四千六百余马亦如之乞下法司防治帝不能问
　　十一年于皇城内外设把搃二员分东西管理
</div>
    <div class="pagination">
<a href="钦定续文献通考_page194.html">上一页</a><span>...</span><a href="钦定续文献通考_page190.html">190</a><a href="钦定续文献通考_page191.html">191</a><a href="钦定续文献通考_page192.html">192</a><a href="钦定续文献通考_page193.html">193</a><a href="钦定续文献通考_page194.html">194</a><span class="current-page">195</span><a href="钦定续文献通考_page196.html">196</a><a href="钦定续文献通考_page197.html">197</a><a href="钦定续文献通考_page198.html">198</a><a href="钦定续文献通考_page199.html">199</a><a href="钦定续文献通考_page200.html">200</a><span>...</span><a href="钦定续文献通考_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
