<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 95 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 95 页/共 1125 页
  </h1>
  <div class="content">
   十三年十二月十四日，诏：「郊礼毕庆谢万寿观圣像、帝后神殿，令本殿官烧香行礼，监焚表文。日后依此。」以本观申，审备酌献酒果之类，有司谓以恭谢景灵宫，故有是诏。 
二十一年七月二十二日，诏修盖天章阁神御殿，官吏第一等减二年磨勘，第二(第)[等]减一年磨勘，第三等犒设一次。 
二十四年九月二十七日，万寿观言：「依条，(过)[遇]元日、寒食、中元、十月朔、冬至，差南班官诣观朝拜。缘后殿见安奉会圣宫、章武殿祖宗神御(殿)，合与不合朝拜 」太常寺看详：「亦合朝拜。今随宜修立礼仪条式：是日，令所差南班宗室先诣万寿观殿下两拜讫，诣香案前，搢笏，三上香，执笏，复位，再两拜讫，退。次诣后殿会圣宫、章武殿下朝拜上香，并如朝拜万寿观之仪。」从之。 
二十五年七月十五日，礼部言：「成都府奏：(亲)[新]繁县重光寺药师殿壁画本朝太祖皇帝御容，殿柱蛀损，未敢擅行修饰。本部欲依所奏，许合修换粉饰。其依礼例奏告合用祝文，学士院修撰，请降，入递前去。其日辰差官致斋行事仪注，及合行排办事，并合照应宣和元年六月二十二日指挥施行。」从之。宣和诸州行礼仪注已见《四朝会要》。 
二十七年七月十五日，应天府启运宫奉迎所言：「本宫元差破亲事官并黄院子及卫兵共三百五十五人，昔因虏犯西京，迁奉神御前来福州，差禁军二十五人专充保护。自今所管亲事官、黄院子比之元额阙数，欲望量行增置，以示崇奉之意。」诏权以亲事官三十人、黄院子二十人、 
      
卫兵三十人为额。 
八月三日，兵部侍郎杨椿言：「窃见成都府旧有艺祖皇帝御容在新繁(崇)[重]光寺，绍兴改元，太宗、真宗、仁宗、英宗、神宗神御来自西京终南山，遂权宜奉安，同为一殿。然以六朝之尊，而俯临一邑，跪俛伏兴之节，乐舞登降之制，饔饩尊彝之奉，乃若官宇之设、谨护之备，至鄙雅不伦，或阙然不讲，深恐未称所以肃雍奔走之意。望特命礼官讲求典故，检会福州及成都府见行仪制而折衷之，稍加润色，以重国家崇奉之礼。」从之。 
二十九年三月六日，万寿观言：「诸神御殿酌献器皿损坏，乞令临安府计造应所损之物，就合修补。」从之。 
三十一年七月八日，龙图、天章、宝文、显谟、徽猷、敷文阁言：「近承降到孝慈渊圣皇帝御容三轴，乞下太史局选吉日时刻奉安。」从之。 
十一月二十五日，翰林学士何溥言：「恭拟景灵宫恭文顺德仁孝皇帝神御殿欲以端庆殿为名端：原作「瑞」，据《宋史》卷一○九《礼志》改。。」诏恭依。 
三十二年五月三日，礼部、太常寺言：「将来塑制显仁皇后神御毕工，迎奉诣景灵宫，前期乞皇帝躬诣殿奉安神御幄前行酌献。」从之。 
八日，礼部、太常寺言：「五月十六日迎奉显仁皇后神御正奉安日，皇帝行酌献礼，欲依朝献礼例，前一日皇帝斋于内殿。」从之。 
同日，诏：万寿观徽宗皇帝神御头冠未甚精致，可令本观官取旨换易。命宰臣陈康伯诣徽宗皇帝神御前，俟至换易头冠讫，行烧香之礼。 
十六日，奉安显仁皇后神御，皇帝自射殿步导出丽正门外奉辞。 
二十九日，诏：塑制奉安显仁皇后神御了毕，行礼应奉官已下，并一行官吏、作匠等，转官、支赐银绢有差。 
淳熙四年七月三日，臣僚言：「欧阳修在翰林日，尝上言：『神御殿不住修换，昨开先殿只因两柱损，遂换一十三柱，用材植、物料共一万七千有零。且崇奉祖宗，贵于清静，频有迁徙，轻渎威灵。』其言甚为详备，仁宗嘉纳。臣窃见近岁营造，往往临安府及转运司例皆苟简趣办，阅时未几，即复缮修。秪如景灵宫岁岁换柱，每次所费不不数千缗。盖抽换之时，率用湿木，涂以丹漆，夹以墙壁，纔及数月，又已损烂。欲严赐戒(饰)[饬]。」从之。 
十五年五月八日，中书舍人、兼直学士院、兼同修国史李巘言：「恭拟高宗圣神武文宪孝皇帝原庙殿名以『皇德』为名，宪节皇后神御殿名以『章顺』为名。」诏恭依。殿先名德辉，缘与真宗诸后殿名相犯，至是易此名。 
二十七日，景灵宫言：「文思院制造宪节皇后位牌，乞依天章阁体例就本宫收奉。」从之。 
十六年七月二日，礼部、太常寺言：「将来高宗圣神武文宪孝皇帝大祥前，依礼例合塑制神御三位，大祥后择日迎奉赴景灵宫并万寿观，并于钦宗皇帝神御之次安奉；及合塑制宪节皇后神御一位，赴景灵宫，于显仁皇后神御之次 
      
安奉。檢照紹興九年塑製徽宗皇帝神禦景靈宮奉安，係添塑，戴襆頭，寬袖，淡黃服，底現紅，銷金領袖塑出紅， 作素玉帶，黑靴，尖白底，通袖，不現手。会圣宫、〔启〕运宫奉安，并系以漆胎彩(会)[绘]装塑，通天冠，服绛纱袍，方心曲领，环佩，朱履等，并如礼制，执玉圭，坐龙椅。显恭皇后、显肃皇后神御景灵宫奉安，并系漆塑，首饰花环六，插冠并用假珠子结圈，青雉朱衣，履，革带。今来塑制高宗圣神武文宪孝皇帝、宪节皇后神御，乞并依此礼制施行。各位合用腰舆、香案、香炉、匙合、花瓶、黄罗伞扇，令塑制所依名件制造。合差内侍官一员充都大主管，于至日迎赴景灵宫安奉。」并从之，都大主管以内侍押班李裕文充。 
二十六日，景灵宫主管所言：「将来高宗圣神武文宪孝皇帝并宪节皇后神御赴宫奉安，每遇旦望节序、生日忌辰，合用御封表、香、酒、果、食味之类，乞下所属官司排办供纳。」从之。旦望节序、生日忌辰各合用御封表一封，系属御药院；御封香，睿思殿外库排办。节序、生辰、四孟朝献，各用酌献酒、荤食七味、时果五垒、干果六楪，系(灵)[临]安府排办。内朝献食味，御厨排办。旦望逐位各用素食七味。帝后生辰依节序酌献，御药院别供香药一分。帝后忌辰各用酌献素食七味、时果五垒，道场僧道各一十四员，纸赠一副，并系临安府差拨排办。道场僧道合支斋药钱三十贯省，系随本宫上下半年忌辰，申户部行下左藏库供纳。 
十一月七日，礼部、太常寺言：「将来迎奉高宗皇帝神御诣景灵宫中殿安奉，乞依礼例，于中殿庭壁绘画配飨功臣。」从之。 
十七日，礼部、太常寺言：「已降指挥，塑制高宗圣神武文宪孝皇帝、宪节皇后神御，于景灵宫等处奉安。欲以十二月十四日告(还)[迁]，其日卯时八刻后乙时奉安。」从之。 
前一日，礼仪使诣塑制所幕次，俟陪位亲王、宗室、使相、南班宗室诣殿下北向立定，礼直官引礼仪使诣神御殿下西向立，都大主管官重行，于礼仪使之后立。礼直官揖礼仪使再拜，在位官皆再拜讫，礼仪使升殿，诣高宗皇帝神御前，搢笏，三上香，执笏。次诣宪节皇后御前，搢笏，三上香，执笏，降阶复位。礼直官揖躬拜，礼仪使与在位官皆再拜。次引礼仪使升诣神御前褥位，俛伏，跪奏称：「礼仪使臣某言：请高宗皇帝、宪节皇后神御降座升舆，诣射殿权奉安。」奏讫，降阶，复位立。赞者引陪位官分左右立。次辇官擎腰舆至殿前，扶侍、夹侍捧迁高宗皇帝、宪节皇后神御升腰舆讫。次辇官擎腰舆以次进行，扶侍、夹侍分左右，礼仪使后从，都大主管官往来照管。陪位官前导，仪仗、鼓吹振作，僧道作法事前引，禁卫等扈卫。至射殿下，腰舆权驻，礼仪使诣神御前俛伏，跪奏称：「礼仪使臣某言：请高宗皇帝、宪节皇后神御 
      
升殿、降舆、升座，权奉安。」奏讫，稍东，西向立。腰舆升殿东阶，至殿上当中置定，辇官权退。次扶侍、夹侍捧迁神御入幄。次辇官擎腰舆退。礼仪使以下权归幕次。俟有司排办供养牙盘食、茶、酒、果、香火等毕，禁卫、班直、亲从官等排立，仪仗、鼓吹、僧道更互振作。次礼仪使诣高宗皇帝、宪节皇后神御前早烧香，亲王、宗室、使相、南班宗室陪位。俟烧香毕，归次以俟。晚烧香如仪。 
至日早，俟有司排办供养牙盘食、茶、酒、果、香火等毕，赞者先引太祝诣殿下北向立。礼直官引礼仪使诣殿下之东，西向立。礼直官揖拜，在位官皆再拜。先引太祝升，诣神御幄前之西，东向立。礼直官引礼仪使升诣高宗皇帝神御前，搢笏，三上香，跪，奠茶，三奠酒，执笏，俛伏，兴，少立。太祝跪读祝〔文〕。礼仪使再拜，次诣宪节皇后神御前行礼，并如上仪，俱降阶复位。次引礼仪使诣望燎位，南向立。俟焚祝版讫，退归幕次。
奏告礼毕，仪仗、鼓吹、僧道权退于丽正门外排立，以俟奉迎。有司排办酌献牙盘食、茶、酒、果、香火等毕，侍臣诣高宗皇帝神御前香案之东，西向立。太常博士、太常卿诣〔御幄〕前立。次宰执、亲王、使相、侍从、台谏、〔两省官、合门〕官、礼官、南班宗室诣殿下北向〔立定。皇帝〕自内服靴袍，诣御幄，帘降。少顷，〔引太常卿当幄〕前，俛伏，跪奏称：「太常卿臣某言：〔请皇帝行〕酌献之礼。」前导官导皇帝出幄，〔诣殿上之〕东褥位，西向立。奏请拜，皇帝再拜。〔典仪曰〕「拜」，在位官皆再拜。前导官导皇帝诣〔高〕宗皇帝神御前。奏请上香，内侍以茶、酒授侍臣，侍臣西向跪进。〔奏〕请皇帝跪，奠茶，三奠酒，讫，奏请皇帝俛伏，兴，拜，皇帝再拜，在位官皆再拜。前导官导皇帝诣宪节皇后神御前行礼，并如上仪。皇帝归御幄，帘降。礼仪使升诣殿上，西向立。陪位官权于丽正门外幕次，以俟骑导。次辇官擎腰舆升殿置定，权退。克择官报告迁时〔及〕，礼仪使诣神御前俛伏，跪奏称：「礼仪使臣某言：请高宗皇帝、宪节皇后神御降座升舆，赴景灵宫、万寿观奉安。」奏讫，降阶，东向立。扶侍、夹侍捧迁神御升腰舆。礼仪使出丽正门，以俟骑从。辇官升殿，捧擎腰舆。太常卿当幄前俛伏，跪奏称：「太常卿臣某言：请皇帝前导神御进发。」帘卷，皇帝出幄，诣神御腰舆前。次辇官擎腰舆，降西阶进行，禁卫、班直、亲从官等扈卫，扶侍、夹侍〔分左右〕。前导官导皇帝前导神御出丽正门外，少驻。俟置定腰舆，辇官权退，皇帝入御幄，帘降。太常卿当幄前俛伏，跪奏称：「太常卿臣某言：请皇帝行奉辞之礼。」皇帝出幄，诣高宗皇帝神御香案前。礼直官奏请拜，皇帝再拜讫，又奏请上香、三上香，讫，又奏请拜，再拜讫。次诣宪节皇后神御前，行礼如上仪。讫，前导官导皇帝归御幄，帘降。太常卿当幄前俛伏，跪奏称：「太常卿臣某言：礼毕。」辇官捧擎神御腰舆进行。皇帝乘辇还内。宰执、亲王、使相以下分左右骑 
      
导，礼仪使并奉安行礼官骑从，禁卫扈卫，仪仗、 吹振作，僧道前引。将至景灵宫棂星门外，陪位文武百官奉迎，再拜。内万寿观神御迎奉至万寿观门外，行事官等奉迎再拜。骑导官下马步导，如不测雨〔降〕，文武百官免迎拜，步导官免步导，并俟时径赴殿庭陪位立班。礼仪使后从。神御入天兴殿门，经由东廊，高宗皇帝神御至中殿下，宪节皇后神御至后殿下。礼仪使诣中殿下高宗皇帝神御腰舆前，俛伏，跪奏称：「礼仪使臣某言：请高宗皇帝神御升殿、降舆、升座，权奉安。」次辇官擎腰舆升东阶，诣殿上置定，扶侍、夹侍捧迁神御升侧座权奉安，讫。礼仪使次诣后殿下宪节皇后神御腰舆前，跪奏，权奉安，如上仪。礼仪使退。俟奉安时，有司排办香火等毕，先引太祝入诣中殿下，再拜讫，升殿，诣高宗皇帝神御香案之西，东向立。礼仪使、宰执合陪位文武百官入诣天兴殿下，再拜讫，次诣中殿下并东西两廊，随宜就位，立，再拜。礼仪使升殿，诣高宗皇帝神御香案之东，西向立。次诣香案前，俛伏，跪奏称：「礼仪使臣某言：请高宗皇帝神御升正座奉安。」奏讫，复位立。俟有司迁正座讫，礼仪使诣后殿宪节皇后神御前跪奏、奉安，如上仪。礼仪使降阶，诣中殿下，北向立。礼直官揖拜，在位官皆再拜讫。次引礼仪使升殿，诣高宗皇帝神御前，搢笏，三上香，跪，奠茶，三奠酒，执笏，俛伏，兴，少立。太祝搢笏，跪读祝文。礼仪使再拜，降阶复位。礼直官揖拜，在位官皆再拜。礼仪使诣望燎位，太祝降阶，重行，于礼仪使之后立。有司焚祝版讫，太祝先诣后殿，礼仪使以下重入序立。礼仪使陛殿，酌(殿)[奠]、读祝、奉安，如中殿仪。礼毕，退。其万寿观奉安行礼官诣会圣宫、启运宫行奉安高宗皇帝神御礼，并如景灵宫之仪。 
十二月六日，礼部、太常寺言：「十二月十四日迎奉高宗圣神武文宪孝皇帝、宪节皇后神御诣景灵宫、万寿观奉安，前三日奏告景灵宫诸殿并万寿观圣像、神御，系于十二月十一日奏告行礼。」从之。 
九日，合门言：「迎奉高宗皇帝、宪节皇后神御诣景灵宫奉安，令正任观察使以上并管军趁赴陪位骑导。」从之。 
十六日，诏：「塑制高宗皇帝、宪节皇后神御了毕，都大主管官特于阶(宫)[官]上转行两官；承受、提辖、造作官各特转一官，减三年磨勘；照管事务官并使臣、人吏、快行、亲从、亲事官等(作匠)各特转一官资；未有名目人特作一官资收使；作匠无资可转人，依例支赐。」先是宰执进呈，奏云：「近来典礼频并，恩数太滥，如三省礼、工房于塑制初无干预，又例推赏，可谓侥幸，理宜裁抑。」上曰：「卿等所奏甚善，正使干预塑制，推赏犹不可滥，况不干预者!更与参酌裁减。」既而又奏：「三省礼、工房转官已行贴云。余合推恩人令分别条具作三等，庶 
      
轻重得宜，不至太滥。」上曰：「推恩若循习旧例，委是太滥，如此裁减甚好。」故有是命。 
绍熙五年十二月十七日，学士院言：「奉诏恭撰哲文神武成孝皇帝原庙殿名，以(丝)『〔系〕隆』为名。成穆、成恭皇后神御殿名以『嗣徽』为名。」诏恭依。 
庆元二年二月一日，礼部、太常寺言：「孝宗哲文神武成孝皇帝大祥前，礼例，合塑制神御三位，大祥后迎奉赴景灵宫并万寿观，并于高宗皇帝神御之次安奉。成穆皇后、成恭皇后神御赴景灵宫，并于宪节皇后神御之次安奉。檢照塑製高宗皇帝神禦係漆塑，戴襆頭，寬袖，淡黃服，底現紅，銷金領袖塑出紅， 作素玉帶，黑靴，尖白底，通袖，不現手。会圣宫、启运宫神御系以漆胎彩绘装塑，通天冠，服(降)[绛]纱袍，方心曲领，环(环)佩，朱履等，并如礼制，执玉圭，坐龙椅。宪节皇后神御并系漆塑，首饰花环六，插冠并用假珠子结圈，青雉朱衣，履，革带。今来塑制孝宗哲文神武成孝皇帝、成穆皇后、成恭皇后神御，乞并依礼制施行。各位合用腰舆、香案、香炉、匙合、花瓶、黄罗红罗伞扇，令塑制所依名件制造。合差内侍一员充都大主管，于至日迎赴景灵宫安奉。」并从之。都大主管以内侍省都知关礼(克)[充]。 
十一日，景灵宫主管所言：「将来孝宗皇帝、成穆皇后、成恭皇后神御赴宫奉安，每遇旦望节序、生日忌辰酌献，合用香、表、酒、果、食味之类，乞令所属官司排办供纳。」从之。 
七月十四日，诏：「孝宗哲文神武成孝皇帝、成穆皇后、成恭皇后神御迎赴景灵宫、万寿观奉安，礼仪使差右丞相京镗，奉安行礼官知枢密院事郑侨，都大主管官内侍省都知关礼。」 
二十日，礼部、太常寺言：「孝宗哲文神武成孝皇帝、成穆皇后、成恭皇后神御毕工，于景灵宫、万寿观奉安，令前三日奏告景灵宫诸殿并万寿观圣像、神御。景灵宫青词二首。奏告圣祖天尊大帝、元天大圣后，祝文三首。奏告宣祖皇帝至高宗皇帝、昭宪皇后至慈圣光献皇后、宣仁圣烈皇后至宪节皇后；并述以迎奉孝宗皇帝、成穆皇后、成恭皇后神御奉安之意。并万寿观青词一首。奏告昊天玉皇上帝、圣祖天尊大帝、长生保命天尊，祝文二首。奏告会圣宫、启运宫太祖皇帝至高宗皇帝、真宗皇帝至温成皇后，并述以迎奉孝宗皇帝神御权奉安之意。并乞下学士院修撰书写，进书讫，降付太常寺。」从之。 
二十一日，礼部、太常寺言：「孝宗皇帝、成穆皇后、成恭皇后神御以八月五日自塑制处告迁于射殿权奉安，并奏告讫，皇帝行酌献及奉辞礼毕，迎奉于景灵宫、万寿观奉安。」从之。 
礼仪使诣塑制所幕次，俟陪位宗室、使相、郡王、南班宗室诣殿下北向立定，礼直官引礼仪使诣孝宗皇帝、成穆皇后、成恭皇后神御殿下西向立，都大主管官重行，于礼仪使 
      
之后立。礼直官揖躬拜，礼仪使再拜，在位官皆再拜讫。礼仪使升殿，诣孝宗皇帝神御香案前，搢笏，三上香，执笏；诣成穆皇后神御香案前，搢笏，三上香，执笏；诣成恭皇后神御香案前，搢笏，三上香，执笏，降阶复位。礼直官揖躬拜，礼仪使再拜，在位官皆再拜讫。次引礼仪使升〔殿〕，诣神御前褥位，俛伏，跪奏称：「礼仪使臣某言：请孝宗皇帝、成穆皇后、成恭皇后神御降座、升舆，诣射殿权奉安。」奏讫，伏，兴，降阶复位立。都大主管官往来照管。赞者引陪位官分左右立。次辇官擎腰舆至殿前，辇官权退。扶侍、夹侍捧迁孝宗皇帝、成穆皇后、成恭皇后神御升腰舆讫，次辇官擎腰舆以次进行，扶侍、夹侍分左右，礼仪使后从，都大主管官往来照管。陪位官前导，仪仗、鼓吹振作，僧道作法事前引，禁卫、班直、亲从官等扈卫。至射殿下，腰舆权驻，礼仪使诣神御前俛伏，跪奏称：「礼仪使臣某言：请孝宗皇帝、成穆皇后、成恭皇后神御升殿、降舆、升座，权奉安。」奏讫，伏，兴，稍东，西向立。腰舆升殿东阶，至殿上当中置定，辇官权退。次扶侍、夹侍捧迁神御入幄，次辇官擎腰与退。礼仪使以下权归幕次。俟有司于孝宗皇帝、成穆皇后、成恭皇后神御幄前排办供养牙盘食、茶、酒、果、香火等毕，禁卫、班直、亲从官等排立，仪仗、鼓吹、僧道更互振作。次礼仪使诣孝宗皇帝、成穆皇后、成恭皇后神御香案前早烧香，宗室、使相、郡王、南班宗室陪位。俟烧香毕，归幕次以俟。晚烧香如仪。 
礼仪使行奏告礼，其日行酌献礼并告迁。时前，俟有司于射殿孝宗皇帝、成穆皇后、成恭皇后神御幄前排办供养牙盘食、茶、酒、果、香火等毕，赞者先引太祝诣殿下北向立，都大主管官往来照管。礼直官引礼仪使诣殿下之东，西向立。礼直官揖躬拜，在位官皆再拜讫。次引太祝升诣孝宗皇帝神御幄前之西，东向立。礼直官引礼仪使升诣孝宗皇帝神御香案前，搢笏，三上香，跪，奠茶，三奠酒，执笏，俛伏，兴，少立。太祝搢笏，跪读祝文讫，执笏兴。先诣成穆皇后神御幄前之西，东向立，礼仪使再拜讫，次诣成恭皇后神御香案前行礼，并如上仪。讫，俱降复位。次引礼仪使诣望燎位南向立，太祝位于其后，俟焚祝版讫，权退归幕次。 
皇帝行酌献烧香礼，并前导神御出丽正门外行奉辞烧香礼，及礼仪使诣景灵宫行正奉安礼。其日，俟礼仪使行奏告礼毕，仪仗、鼓吹、僧道于丽正门外排立，以俟奉迎。禁卫、班直、亲从官等于殿下排立定。有司排办酌献牙盘食、茶、酒、果、香火等毕，礼直官引侍臣诣孝宗皇帝神御前香案之东，西向立。礼直官引太常博士、太常卿诣御幄前立。次御史台、合门、太常寺分引宰执、使相、郡王、侍从、台谏、两省官、合门官、礼官、南班宗室及正任观察使以上并管军 
      
诣殿下，北向立定。皇帝自内服靴袍，诣御幄，帘降。少顷引太常卿当幄前，俛伏，跪奏称：「太常卿臣某言：请皇帝行酌献之礼。」奏讫，伏，兴，复位。帘卷，前导官导皇帝出(握)[幄]，诣殿上之东褥位，西向立。奏请拜，皇帝再拜。典仪曰「拜」，赞者承传曰「再拜」，在位官皆再拜讫。前导官导皇帝诣孝宗皇帝神御香案前，奏请上香，再上香，三上香。内侍以茶、酒授侍臣，侍臣西向跪以进。又奏请皇帝跪，奠茶，三奠酒。讫，奏请皇帝俛伏，兴。又奏请拜，皇帝再拜。典仪曰「拜」，赞者承传曰「再拜」，在位官皆再拜讫。前导官导皇帝诣成穆皇后、成恭皇后神御香案前行礼，并如上仪。讫，前导官导皇帝归御幄，帘降。前导官于幄前少立。礼仪使升诣殿上，西向立。陪位官权于丽正门外幕次，以俟骑导。次辇官擎腰舆升殿置定，辇官权退。 择官报告迁时及，引礼仪使诣神御前俛伏，跪奏称：「礼仪使臣某言：请孝宗皇后、成穆皇后、成恭皇后神御降座，升舆，赴景灵宫、万寿观奉安。」奏讫，伏，兴，降阶西，东向立。扶侍、夹侍捧迁神御升腰舆，都大主管官往来照管。次引礼仪使于丽正门外以俟骑从。次辇官升殿捧擎腰舆。次太常卿当幄前俛伏，跪奏称：「太常卿臣某言：请皇帝前导神御进发。」奏讫，伏，兴，复位立。帘卷，前导官导皇帝出幄，诣神御腰舆前，前导神御。次辇官擎腰舆降西阶进行，禁卫、班直、亲从官等扈卫，扶侍、夹侍分左右。前导官导皇帝前导神御出丽正门外，少驻，俟置定腰舆，辇官权退。前导官导皇帝入幄，帘降。有司排办香案、香火等毕，太常卿当幄前俛伏，跪奏称：「太常卿臣某言：请皇帝行奉辞之礼。」奏讫，伏，舆，复位立。帘卷，前导官导皇帝出幄，诣孝宗皇帝神御香案前。礼直官奏请拜，皇帝再拜讫。又奏请上香，再上香，三上香。又奏请拜，皇帝再拜讫。前导官导皇帝诣成穆皇后、成恭皇后神御香案前行礼如上仪。讫，前导官导皇帝归幄，帘降。太常卿当幄前俛伏，跪奏称：「太常卿臣某言：礼毕。」奏讫，伏，兴，复位少立。前导官退。次辇官捧擎神御腰舆进行，皇帝乘辇还内，如常仪。次宰执、使相、郡王、侍从、台谏、两省官、合门官、礼官、南班宗室及正任观察使以上并管军分左右骑导，礼仪使并奉安行礼官骑从，都大主管官往来照管。禁卫、班直、亲从官等扈卫，仪仗、鼓吹振作，僧道作法事前引。将至景灵宫棂星门外，陪位文武百官奉迎，再拜，内万寿观神御迎奉至万寿观门外，行事官等奉迎再拜。讫，权退。骑导官下马步导，如不测雨降，陪位文武百官免迎拜，步导官免步导，并俟时径赴殿庭陪位立班。礼仪使后从，都大主管官往来照管。神御入天兴殿门，经由东廊。孝宗皇帝神御至中殿下，成穆皇后、成恭皇后神御至后殿下。步导官权退归幕次， 
      
内奉安万寿观神御，行礼官骑从至万寿观门外下马，步从入万寿观，以俟奏请奉安行礼。仪仗、鼓吹、僧道并权止，辇官权退。次引礼仪使诣中殿下孝宗皇帝神御腰舆前，俛伏，跪奏称：「礼仪使臣某言：请孝宗皇帝神御升殿、降舆、升座，权奉安。」奏讫，伏，兴，诣殿下西向立。次辇官擎腰舆升东阶，诣殿上置定，次辇官退。扶侍、夹侍捧迁神御升侧座权奉安讫，次辇官升殿，擎腰舆退。次引礼仪使诣后殿下成穆皇后、成恭皇后神御腰舆前，俛伏，跪奏称：「礼仪使臣某言，请成穆皇后神御、成恭皇后神御升殿、降舆、升座，权奉安。」奏讫，伏，兴，诣殿下西向立。次辇官擎腰舆升东阶，诣殿上置定，次辇官退。扶侍、夹侍捧迁神御升侧座权奉安讫，次辇官升殿，擎腰舆退。礼仪使权归幕次，禁卫、班直、亲从官、仪仗、僧道于中、后殿更互排立，俟奉安。时前，有司排办香火等毕，仪仗、僧道并退，禁卫、班直、亲从官仍旧排立。次赞者先引太祝入诣中殿下，再拜讫，升殿，诣孝宗皇帝神御香案之西，东向立。御史台、合门、太常寺分引礼仪使、宰执、使相、郡王、侍从、台谏、两省官、合门官、礼官、南班宗室及正任观察使以上并管军，及陪位文武百官，入诣天兴殿下，再拜讫，次诣殿下并东西两廊，随宜各就位立，再拜，讫。次引都大主管官升殿，往来照管。次引礼仪使升殿，诣孝宗皇帝神御香案之东，西向立定。俟 择官报时及，引礼仪使诣香案前俛伏，跪奏称：「礼仪使臣某言：请孝宗皇帝神御升正座奉安。」奏讫，伏，兴，退诣香案之东，西向立。俟有司迁正座讫，次引礼仪使、都大主管官降东侧阶，诣后殿。次引礼仪使诣成穆皇后神御香案前俛伏，跪奏称：「礼仪使臣某言：请成穆皇后神御升正座奉安。」奏讫，伏，兴。次引礼仪使诣成恭皇后神御香案前，奏请如上仪。讫，退诣香案之东，西向立。俟有司迁正座讫，次引礼仪使降阶，诣中殿下，北向立。礼直官揖躬拜，礼仪使再拜，在位官皆再拜讫。次引礼仪使升殿，诣孝宗皇帝神御香案前，搢笏，三上香，跪，奠茶，三奠酒，执笏，俛伏，兴，少立。太祝搢笏，跪读祝文讫，执笏，兴，少退立。礼仪使再拜讫，降阶复位立。礼直官揖躬拜，礼仪使再拜，在位官皆再拜讫。引礼仪使诣望燎位，次引太祝降阶诣望(僚)[燎]位，重行，于礼仪使之后立。有司焚祝版讫，引太祝先诣后殿再拜讫，升殿诣成穆皇后神御香案之西，东向立。次御史台、合门、太常寺分引礼仪使、宰执、使相、郡王、侍从、台谏、两省官、合门官、礼官、南班宗室及正任观察使以上并管军及陪位文武百官，诣后殿下并东西两廊，随宜各就位立，再拜讫。次引礼仪使诣成穆皇后、成恭皇后神御香案前行奉安之礼，并如中殿之仪。讫，次引礼仪使以下并陪位官班退。禁卫、 
      
班直、亲从(言)[官]以次退。 
奉安行礼官诣万寿观行正奉安礼。其日，迎奉孝宗皇帝神御将至万寿观门外，行事官等奉迎再拜讫，如不测雨降，行事官等免迎拜。俟神御入万寿观，行事官等权退。内奉安行礼官后从，经由南廊至后殿下，仪仗、鼓吹、僧道并权止，辇官权退。次引奉安行礼官诣神御腰舆前，俛伏，跪奏称：「奉安行礼官臣某言：请孝宗皇帝神御升殿、降舆、升座，权奉安。」奏讫，伏，兴，诣殿下南向立。次辇官擎腰舆升阶，诣殿上置定，次辇官退。扶侍、夹侍捧迁神御升侧座权奉安讫，次辇官升殿，擎腰舆退。奉安行礼官权归幕次，禁卫、班直、亲从官、仪仗、僧道更互排立，俟奉安。时前，有司排办香火等毕，仪仗、僧道并退，禁卫、班直、亲从官仍旧排立。次引奉安行礼官、太祝入诣前殿下，再拜讫，次诣后殿下立。引奉安行礼官升殿，南向立。俟 择官报时及，引奉安行礼官诣香案前俛伏，跪奏称：「奉安行礼官臣某言：请孝宗皇帝神御升正座奉安。」奏讫，伏，兴，退诣香案之北，南向立。俟有司迁正座讫，引奉安行礼官降阶，诣殿下立。礼直官揖躬拜，奉安行礼官再拜，在位官皆再拜讫，引太祝升殿立定。次奉安行礼官升殿，诣会圣宫孝宗皇帝神御香案前，搢笏，三上香，跪，奠茶，三奠酒，执笏，俛伏，兴，少立。太祝搢笏，跪读祝文讫，执笏，兴。奉安行礼官再拜讫，次诣启运宫孝宗皇帝神御前，上香、奠茶酒、读祝文，行礼并(入)[如]上仪。讫，降阶复位立。礼直官揖躬拜，奉安行礼官再拜，在位官皆再拜。讫，引奉安行礼官诣望(僚)[燎]位，次引太祝诣望(僚)[燎]位，重行立。有司焚祝版讫，奉安行礼官以下班退，禁卫、班直、亲从官以次退。 
同日，诏：「迎奉孝宗哲文神武成孝皇帝、成穆皇后、成恭皇后神御赴景灵宫、万寿观奉安日，皇帝行酌献礼，接盏跪进侍臣：中书舍人宋之瑞。前导太常卿：太常少卿胡纮。赞引太常卿、太常博士：太常丞张震。奏告并景灵宫奉安太祝：太常寺主簿张经；万寿观奉安太祝：大社令高子溶。」 
二十三日，礼部、太常寺言：「将来迎奉孝宗皇帝神御诣景灵宫中殿安奉，乞令配飨功臣之家绘画貌像，下临安府画于中殿庭壁。」从之。 
二十五日，御史台言：「将来迎奉孝宗哲文神武成孝皇后、成穆皇后、成恭皇后神御赴景灵宫奉安，合用百官陪位，乞文臣应厘务不厘务通直郎以上，及行在见任寺监主簿承务郎以上职事官，趁赴奉迎及陪位立班。」从之。 
八月二十八日，诏：「塑制孝宗哲文神武成孝皇帝、成穆皇帝、成恭皇后神御了毕，都大主管官关礼特与转行两官。第一等内张延礼特与遥郡上转行一官，罗舜元、霍 夫、刘行之、黄导各特与转行一官，更减三年磨勘，碍止法人依条回授。第二等，各特与转一官。第三等， 
      
使臣、人吏各与减三年磨勘，年限不同人依五年法比折；未有名目人候有名目或出职日，特依今来所得减年数目收使；亲从、亲事官等各支赐绢一十匹，守阙五匹。第四等，各支赐绢一十匹。第五等，各支赐绢五匹。三省催驱房并对读、守阙依条施行。」 
五年六月十九日，礼部、太常寺言：「将来宪圣慈烈皇后大祥前，礼例合塑制神御，于大祥后迎奉赴景灵宫后殿，于宪节皇后神御之次奉安。检照昨塑制宪节皇后神御，系漆塑，首饰花环六，插冠用假珠子结圈，青雉朱衣，履，革带。今来塑制宪圣慈烈皇后神御，乞依礼制施行。合用腰舆、香案、香炉、匙合、花瓶、红罗伞扇，令塑制所依名件制造。合差内侍官一员充都大主管，于至日迎赴景灵宫安奉。」并从之。都大主管以内侍都知甘昺充。 
二十四日，礼部、太常寺言：「塑制仁怀皇后神御，俟将来安奉宪圣慈烈皇后神御日，同时迎奉赴景灵宫后殿，于显仁皇后神御之次安奉。漆塑首饰、衣、履等及腰舆、香案、炉、匙之类，并依宪节皇后神御下名件制造。」从之。都大主管以内侍都知甘昺充。 
十二月五日，诏：「迎奉仁怀皇后、宪圣慈烈皇后神御赴景灵宫奉安日，皇帝行酌献礼，接盏跪进侍臣：中书舍人陈宗召。前导太常卿：太常丞、兼权工部郎中史弥远。赞引太常卿、太常博士：太常博士许巽。奏告并景灵宫奉安太祝：太常寺主簿林采。」 
嘉泰二年三月十三日，礼部、太常寺言：「光宗宪仁圣哲慈孝皇帝大祥前，礼例合塑制神御三位，大祥后迎奉赴景灵宫并万寿观，并于孝宗皇帝神御之次奉安，慈懿皇后神御赴成恭皇后神御之次安奉。塑制礼制之类，并如孝宗皇帝、成穆、成恭皇后神御之制。都大主管官以内侍省都知卢安仁(克)[充]。」 
八月十三日，诏：「迎奉光宗宪仁圣哲慈孝皇帝、慈懿皇后神御于景灵宫、万寿观奉安，礼仪使差右丞相谢深甫；奉安行礼官，知枢密院事兼参知政事陈自强。」 
二十四日，礼部、太常寺言：「光宗皇帝、慈懿皇后神御以九月二十二日自塑制处告迁于射殿权奉安，并奏告讫，皇帝行酌献及奉辞礼毕，迎奉于景灵宫、万寿观奉安。」从之。仪注并如奉安孝宗皇帝、成穆、成恭皇后神御之制。 
嘉定二年四月十五日，礼部、太常寺言：「成肃皇后大祥前，礼例合塑制神御，大祥后迎奉赴景灵宫，于成恭皇后之次安奉。塑制首饰、衣、履及腰舁、香案之类，并如宪圣慈烈皇后之制。」从之。 
十九日，诏：「成肃皇后神御迎奉景灵宫奉安，礼仪使差知枢密院事兼参知政事雷孝友；都大主管，内侍省都知陈革。」 
五月十一日，礼部、太常寺言：「成肃皇后神御以六月十六日自塑制处告迁于射殿权奉安，并奏告讫，皇帝行酌献及奉辞礼毕，迎奉于景灵宫奉安。」从之。 
礼仪使诣塑制所幕次，俟陪位谢府亲属诣殿下北向立定，礼直官引礼仪使诣成肃皇后神御殿下西向立，都大主管官重行，于礼仪使之后立。礼直官揖躬拜，礼仪使再拜，在位官皆再拜讫。礼仪使升殿，诣成肃皇后神御香案前，搢笏，三上香，执笏，降阶复位。礼直官揖躬拜，礼仪使再拜，在位官皆再拜讫。次礼仪使升诣神御前褥位，俛伏，跪奏称：「礼仪使臣某言：请成肃皇后神御降座升舆，诣射殿权奉安。」奏讫，伏，兴，降阶复位立。都大主管官往来照管。赞者引陪位官分左右立。次辇官擎腰舆至殿前，辇官权退。扶侍、夹侍捧迁成肃皇后神御升腰舆讫，次辇官擎腰舆以次进行，扶侍、夹侍分左右，礼仪使后从，都大主管官往来照管。陪位官前导，仪仗、鼓吹振作，僧道作法事前引，禁卫、班直、亲从官等扈卫。至射殿下，腰舆权驻，礼仪使诣神御前，俛伏，跪奏称：「礼仪使臣某言：请成肃皇后神御升殿、降舆、升座，权奉安。」奏讫，伏，兴，稍东，西向立。腰舆升殿东阶，至殿上当中置定，辇官权退。次扶侍、夹侍捧迁神御入幄，次辇官擎腰舆退。礼仪使以下权归幕次。俟有司于成肃皇后神御幄前排办供养牙盘食、茶、酒、果、香火等毕，禁卫、班直、亲从官等排立，仪仗、鼓吹、僧道更互振作。次礼仪使诣成肃皇后神御香案前早烧香，谢府亲属陪位。俟烧香毕，归幕次以俟。晚烧香如仪。 
礼仪使行奏告礼，其日行酌献礼，并告迁。时前，俟有司于射殿成肃皇后神御幄前排办供养牙盘食、茶、酒、果、香火等毕，赞者先引太祝诣殿下北向立，都大主管官往来照管。礼直官引礼仪使诣殿下之东，西向立。礼直官揖躬拜，在位官皆再拜讫。次引太祝升诣成肃皇后神御幄前之西，东向立。礼直官引礼仪使升诣成肃皇后神御香案前，搢笏，三上香，跪，奠茶，三奠酒，执笏，俛伏，兴，少立。太祝搢笏，跪读祝文讫，执笏，兴。礼仪使再拜讫，俱降复位。次引礼仪使诣望燎位南向立，太祝位于其后。俟焚祝版讫，权退归幕次。 
皇帝行酌献烧香礼，并前导神御出丽正门外行奉辞烧香礼，及礼仪使诣景灵宫行正奉安礼。其日，俟礼仪使行奏告礼毕，仪仗、鼓吹、僧道于丽正门外排立，以俟奉迎。禁卫、班直、亲从官等于殿下排立定。有司排办酌献牙盘食、茶、酒、果、香火等毕，礼直官引侍臣诣成肃皇后神御前香案之东，西向立。礼直官引太常博士、太常卿诣御幄前立。次御史台、合门、太常寺分引皇太子、宰执、使相、侍从、台谏、两省官、合门官、礼官、南班宗室及谢府亲属，并正任观察使以上及管军，诣殿下北向立定。皇帝自内诣御幄，帘降。少顷，引太常卿当幄前俛伏，跪奏称：「太常卿臣某言：请皇帝行酌献之礼。」奏讫，伏，兴，复位。帘卷，前导官前导皇帝出幄， 
      
诣殿上之东褥位，西向立。奏请拜，皇帝再拜。典仪曰「拜」，赞者承传曰「再拜」，在位官皆再拜讫。前导官导皇帝诣成肃皇后神御香案前，奏请上香，再上香，三上香。内侍以茶、酒授侍臣，侍臣西向跪以进。又奏请皇帝(诡)[跪]奠茶，三奠酒。讫，奏请皇帝俛伏，兴；又奏请拜，皇帝再拜。典仪曰「拜」，赞者承传曰「再拜」，在位官皆再拜。前导官导皇帝归御幄，帘降。太常卿当幄前俛伏，跪奏称：「太常卿臣某言：礼毕。」奏讫，伏，兴，复位少立。前导官退。次辇官捧擎神御腰舆进行，皇帝乘辇还内，如常仪。次宰执、使相、侍从、台谏、两省官、合门官、礼官、南班宗室及谢府亲属并正任观察使以上及管军分左右骑导，礼仪使骑从，都大主管官往来照管。禁卫、班直、亲从官等扈卫，仪仗、鼓吹振作，僧道作法事前进。将至景灵宫棂星门外，陪位文武百官奉迎再拜讫，权退，骑导官下马步导，如不测雨降，陪位文武百官免迎拜，步导官免步导，并俟时径赴殿庭陪位立班。礼仪使后从，都大主管官往来照管。神御入天兴殿门，经由东廊至后殿下，步导官权退归幕次。仪仗、鼓吹、僧道并权止，(革)[辇]官权退。次引礼仪使诣成肃皇后神御腰舆前俛伏，跪奏称：「礼仪使臣某言：请成肃皇后神御升殿、降舆、升座，权奉安。」奏讫，伏，兴，诣殿下西向立。次辇官擎腰舆升东阶，诣殿上置定。次辇官退，扶侍、夹侍捧迁神御升侧座权奉安，讫。次辇官升殿擎腰舆退，礼仪使权归幕次，禁卫、班直、亲从官、仪仗、僧道更互排立，俟奉安。时前，有司排办香火等毕，仪仗、僧道并退，禁卫、班直、亲从官仍旧排立。次赞者先引太祝入诣后殿下，再拜讫，升殿，诣成肃皇后神御香案之西，东向立。御史台、合门、太常寺分引礼仪使、宰执、使相、侍从、台谏、两省官、合门官、南班宗室及谢府亲属，并正任观察使以上及管军，并陪位文武百官，入诣天兴殿下，再拜讫，次诣中殿下，再拜讫，诣后殿下并东西两廊随宜各就位立，再拜讫。次引都大主管官升殿往来照管，次引礼仪使升殿，诣成肃皇后神御香案之东，西向立定。俟 择官报时及，引礼仪使诣香案前俛伏，跪奏称：「礼仪使臣某言：请成肃皇后神御升正座奉安。」奏讫，伏，兴，退诣香案之东，西向立。俟有司迁正座讫，次引礼仪使降阶诣殿下，北向立。礼直官揖躬拜，礼仪使再拜，在位官皆再拜讫。次引礼仪使升殿，诣成肃皇后神御香案前，搢笏，三上香，跪，奠茶，三奠酒，执笏，俛伏，兴，少立。太祝搢笏，跪读祝文讫，执笏，兴。礼仪使再拜讫，降阶复位立。礼直官揖躬拜，礼仪使再拜，在位官皆再拜讫。引礼〔仪〕使诣望燎位。次引太祝降阶，诣望燎位，重行，于礼仪使之后立。有司焚祝版讫，次引礼仪使以下并陪位官班退，禁卫、班直、亲从官以次退。 

      
圣祖殿。高宗绍兴七年夏四月癸巳，筑太庙于建康，以临安府大(康)[内]为圣祖殿。 
名庆殿名庆殿：据下文，疑当作「宜圣殿」。。《京都杂录》：东京大内宜圣殿，奉祖宗圣容。 
福圣殿。《京都杂录》：东京大内福圣殿，明道中奉真宗御容于此。 
穆清殿、灵顾殿、性智殿。《京都杂录》：东京大内南北夹道北延福宫穆清、灵顾、性智三殿，灵顾以奉真宗御容。 
重光殿。崇宁元年，诏：「景灵西宫哲宗殿名宝庆。而万寿观圣祖殿亦曰宝庆，祖孙同称，于义未允。恭念哲宗聪明齐圣，外攘骄悍戎狄，内修隳废法度，绍述烈祖，收功太平。其殿额若止以受宝之庆为意，实未足昭著前人之光。可改为重光殿。」 
景宁殿。《京都杂录》：东京大内景宁殿，治平二年正月诏内中神御殿赐名景宁殿。 
归德殿。《南京杂录》：真宗大中祥符七年正月，诏曰：「睢水名区，寔一方之都会；商丘奥坏，为三代之旧邦。(刑)[形]势表于山河，忠烈存于风俗。惟文祖之历试，盖王命之初基。今者伸欸谒于桧庭，既扬茂则；徇徯来于竹苑，方濡湛恩。期克壮帝猷，俾肇新京邑。用志兴王之地，允符追孝之心。应天府宜升为南京，正殿以归德为名。咨尔都民，承予世德。庆灵所(估)[佑]，感悦良多。」
 礼 宋会要辑稿 礼一三 祭名臣茔庙 
      
祭名臣茔庙
      
绍兴七年二月十六日，诏：「故工部尚书谥襄公(俞)[余]靖祠，载于祀典。先是广南东路转运使司言：「韶州旧有本朝(俞)[余]襄公祠堂，系本州岛名贤，乞载在祀典。」礼部、太常寺看详：「(俞)[余]靖于皇佑、庆历间三使虏廷，两平蛮獠，并着显绩。欲依所乞，春秋祭享。」故有是命。 
八年三月八年：原作「六年」。按《建炎要录》卷一一八、卷一二三，张致远为给事中在绍兴八年三月至十一月之间，则此「六年」当为「八年」之误，据改。，诏：右司员外郎、右谏议大夫陈瓘祠，令南剑州春秋致祭。以给事中张致远言：「瓘名节之重，乡人所慕，相率于州县学各建祠堂。望依福州陈襄等例，遇春秋释奠，就祭于祠堂，以激后进，永为〔忠〕荩之劝。」故有是命。
 礼 宋会要辑稿 礼一四 群祀 群祀 二 
     
宋会要辑稿 礼一四

群祀
国朝凡大中小祠岁一百七，大祠十七，昊天上帝、感生帝、五方上帝、九宫贵神、五福太一宫、皇地祇、神州地祇、太庙、皇后庙、景灵宫、朝日、高禖、夕月、社稷、 祭百神、五岳。中祠十一，风师、雨师、海渎、五镇、先农、先蚕、五龙、周六庙、先代帝王、至(神)〔圣〕文宣王、昭烈武成王。小祠十四。司中、司命、司民、司禄、灵星、寿星、马祖、先牧、马社、马步、司寒、山林、川泽、中溜。着《礼令》用日五十九，立春祀青帝于东郊，太一宫、东岳天齐仁圣帝、东镇东安公、东海渊圣广德王、东渎大淮长源王。上辛祈谷，祀昊天上帝于圜丘，前二日奏告太宗皇帝室；祀感生帝于南郊，前二(百)[日]，奏告禧祖皇帝室。吉亥飨先农于东郊，后甲祀风神。仲春上丁释奠至圣文宣王，上戊释奠昭烈武成王。春分朝日于东郊，祀高禖，开冰祭司寒。春分前后戊日祭太社、太稷。季春吉巳飨先蚕。立夏祀赤帝于南郊，太一宫、南岳司天昭圣帝、南镇永兴公、南海(供)[洪]圣广利王、南渎大江广源王。后申祀两师、雷师。夏至祭皇地祇于方丘，前二日奏告太祖皇帝室。季夏土王，祀(皇)[黄]帝于南郊，中溜、中岳中天崇圣帝、中镇应圣公。立秋祀白帝于西郊，太一宫、西岳金天顺圣帝、西镇成德公、西海通圣广润王、西渎大河显圣灵源王。后辰祀灵星。仲秋上丁释奠至圣文宣王，上戊释奠昭烈武成王。秋分夕月于西郊，飨寿 
     
星于南郊。秋分前后戊日祭太社、太稷。立冬祀黑帝于北郊，太一宫、北岳安天元圣帝、北镇广宁公、北海冲圣广泽王、北渎大济清源王。后亥祀司中、司命、司民、司禄。十月十五日朝拜景灵宫。冬至祀昊天上帝于圜丘，前二日奏告太祖皇帝室。上丁，贡举谒至圣文宣王庙。腊日 祭百神于南郊，太社、太稷，腊飨太庙、皇后庙。有时月而无日者四十八。孟春荐飨太朝、皇后庙，朝谒祖宗神御。仲春祀九宫贵神、五龙、马祖、先代帝王、汾阴后土、周六庙，遣官朝拜诸陵，祭汴口。孟夏荐飨太庙、皇后庙，雩祀昊天上帝于圜丘，前二日奏告太宗皇帝室。仲夏祭先牧、周六庙。孟秋荐飨太庙、皇后庙。仲秋祭先代帝王、汾阴后土、九宫贵神、周六庙、马社，遣官朝拜诸陵。季秋大飨明堂，前二日奏告英宗皇帝室。孟冬荐飨太庙、皇后庙，祭神州地祇于北郊孟冬：原作「孟春」，据《宋史》卷一○○《礼志》改。，前二日奏告太宗皇帝室。仲冬祭马步、周六庙，藏冰祭司寒，四时月荐新。司天监于季前预择之，供报礼院看详，牒祠部以闻，诏有司行焉，谓之「画日」。古者大祀散斋七日，致斋三日，誓于散斋之始，通日为十；今则先祀七日，太尉帅祠官受誓戒于尚书省，退而散斋四日于正寝，致斋二日于本司，一日于祠所。中祀散斋三日，致斋二日。小祀散斋二日，致斋一日。无本司者，于武成王庙。皇帝亲祀，散斋于别殿，致斋于大庆殿，从祀官致斋于朝堂及本司之在内庭者。 
     
车驾出则从，而斋宿于祀所。凡祝词，皇帝亲祀则书之册，封禅用玉，余用竹，皆中书省主之。有司常祀则书之方版，秘书省主之。岁之常祀率用旧文，其特祭如有祈请，则学士院撰文，应书御名者进书之。国初亲郊，朝飨太庙，中书侍郎读册文。干德中用中书舍人，咸平后复用侍郎。凡玉、币，少府供玉，太府供币，其长一丈八尺。郊丘配帝币初用苍，干德后改用白。凡祭器藏于少府监，有祀事则掌供。凡酒齐，皇帝初献用玉斝，亚献用金斝，终献用瓢斝，余皆用爵，并实以法酒。
  </div>
  <div class="pagination">
   <a href="宋会要辑稿_page94.html">
    上一页
   </a>
   <span>
    ...
   </span>
   <a href="宋会要辑稿_page90.html">
    90
   </a>
   <a href="宋会要辑稿_page91.html">
    91
   </a>
   <a href="宋会要辑稿_page92.html">
    92
   </a>
   <a href="宋会要辑稿_page93.html">
    93
   </a>
   <a href="宋会要辑稿_page94.html">
    94
   </a>
   <span class="current-page">
    95
   </span>
   <a href="宋会要辑稿_page96.html">
    96
   </a>
   <a href="宋会要辑稿_page97.html">
    97
   </a>
   <a href="宋会要辑稿_page98.html">
    98
   </a>
   <a href="宋会要辑稿_page99.html">
    99
   </a>
   <a href="宋会要辑稿_page100.html">
    100
   </a>
   <span>
    ...
   </span>
   <a href="宋会要辑稿_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
