<!DOCTYPE html>
<html>
<head>
    <meta charset="UTF-8">
    <title>续通志 - 第 1344 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1344 页/共 1359 页</h1>
    <div class="content">　　苗傅上党人康王建元帅府信德守臣梁扬祖以兵万人至傅与张浚杨沂中田师中皆隶麾下隆佑太后南渡傅为统制官以所部八十 
人扈卫驻杭州刘正彦者不知何许人父法政和间为熙河路经略使死王事正彦由合门袛候易文资至朝奉大夫后以事责降会法部曲王 
渊为御营都统制正彦归之渊荐于朝复知濠州擢御营右军副都统制渊分精兵三千与之以平丁进功进威州刺史赏薄觖望寻被命从六 
宫皇子至杭州建炎三年二月高宗从王渊议由镇江幸杭州时诸大将皆分守要害独苗傅扈从内侍省押班康履颇用事肆为暴横傅等恨 
之曰天子颠沛至此犹敢尔邪三月拜王渊同签书枢密院事众谓荐由内侍傅自负宿将疾渊骤贵正彦虽由渊进渊檄取所予兵亦怨之于 
是与王世修张逵王钧甫马柔吉等谋作乱钧甫等皆燕人所将号赤心军傅部分既定乃绐渊以临安县有盗意欲吏渊出兵于外康履微知 
其谋以告渊渊伏兵天竺明日刘光世进殿前都指挥使百官入听宣制贼党伏兵城北桥下俟渊退朝诬以结宦官谋反正彦手杀渊以兵围 
履第分捕内官凡无须者尽杀之揭渊首引兵犯阙中军统制吴湛守宫门潜与傅通导其赏入奏曰苗傅不负国止为天子除害知杭州康允 
之见事急请帝御楼谕之傅见黄屋犹山呼而拜帝凭阑呼二贼问故傅厉声曰陛下信任中官军士有功者不赏私内侍者即得美官黄潜善 
汪伯彦误国犹未远窜王渊遇敌不战因交康履得除枢密臣立功多止作郡团练已斩渊首更乞斩康履蓝珪曾择以谢三军帝谕以当流海 
岛可与军士归营且曰已除傅承宣使御营都统制正彦观察使御营副都统制贼不退遂命吴湛捕履傅即楼下腰斩之傅犹肆恶言谓帝不 
当即大位渊圣来归可以处也帝使朱胜非缒楼下曲谕之傅请隆佑太后同听政及遣使与金议和帝许诺即下诏请太后垂帘贼闻诏不拜 
曰自有皇太子可立颜岐曰得太后亲谕之则无词矣时寒甚门无帘纬帝坐一竹椅既请太后即起立楹侧太后御肩舆出立楼前二贼请立 
皇子太后曰今强敌在外使吾一妇人抱三岁儿何以令天下正彦等号泣固请曰事久不决恐三军生变太后顾谓胜非曰相公何无一言胜 
非不能答傅等语益不逊太后还入门帝遣人奏禅位是日帝幸显宁寺 【按史传讹作显忠去今据本纪及续通鉴改】 太后垂帘降赦号 
帝为睿圣仁孝皇帝以显宁寺为睿圣宫留内侍十五人余悉编置改元明受赦至平江府张浚知有变不拜江宁制置吕颐浩遗浚书痛述事 
变浚乃举兵御营前军统置张俊至平江浚谕以起兵俊泣奉命张浚遗书二凶奖其忠义以慰安之遣进士冯轓 【续通鉴及宋史纪事本 
末俱作布衣冯轓】 赴行在请帝亲总要务复抵书马柔吉王钧甫宜早反正以解天下之惑浚既遣轓即檄诸路约吕颐浩刘光世会平江傅 
以堂帖趋张浚赴秦州命赵哲领浚军哲不从改命陈思恭思恭亦不从以谏议大夫郑悫为御史中丞以武功大夫王彦为御营司统制悫面 
折二凶彦佯狂致仕辛道宗谓张浚曰贼万一邀驾入海何以为计浚乃声言防遏海寇奏道宗为节制司参议官措置海船甲午贬曾择蓝珪 
于岭南傅追斩择贼欲以所部代禁卫守睿圣宫又欲邀帝幸徽越张征胜非曲谕止之韩世忠兵至浚分张俊兵二千益之发平江冯轓还平 
江浚复遣人责贼以大义谕以祸福傅等得浚书始悟见讨奏请诛浚诏责浚黄州团练使郴州安置郑悫上疏谓浚不当责密遣所亲谢向变 
姓名告浚宜持重缓进贼当自遁浚然之是日贼遣苗瑀马柔吉将兵驻临平以拒勤王之师浚得谪命恐将士解体绐曰趋召之命也吕颐浩 
率兵至平江与浚传檄四方声傅正彦之罪丙午浚颐浩总中军发平江以韩世忠为前军张俊翼之刘光世分兵殿后贼亦遣兵三千屯湘州 
小林胜非召二凶至都堂议复辟率百官三上表以请夏四月帝还宫都人大悦帝御前殿诏尊太后曰隆佑皇太后立嗣君为皇太子徙传淮 
西制置使正彦副之复建炎号颐浩浚军次临平苗翊马柔吉以兵阻河韩世忠率先锋力战俊光世乘之翊败走勤王兵进北关二凶诣都堂 
取所赐铁券引精兵二千夜开涌金门遁颐浩浚引兵入城世忠手执王世修以属吏苗傅犯富阳统制官乔仲福追击之苗傅等又犯桐庐蔓 
延至白沙渡所过燔桥以阻官军犯寿昌县黥民充军犯衢州守臣胡唐老拒却之犯常山世忠请任讨贼为江浙制置使白衢信追击贼犯玉 
山县屯沙溪镇统制关师古自江东讨贼还与乔仲福王德会信州贼闻之还屯衢信间五月世忠发杭州贼党张翼斩钧甫及柔吉父子首以 
降江浙制置使周望受之以闻贼寇浦城县夹溪而屯据险设伏以邀官军统制官马彦博死之贼乘胜犯中军世忠瞋目大呼挥兵直前生擒 
正彦贼将江池擒苗翊降众悉解甲张逵收余兵入崇安乔仲福追杀之傅弃军变姓名夜遁建阳土豪詹标执送世忠槛车赴行在诏班师俘 
傅正彦以献磔子建康市张逵苗瑀及傅二子俱前死诏释余党

　　钦定续通志卷六百三十一

　　●钦定续通志卷六百三十二　逆臣传六 

　　逆臣传

　　辽

　　○辽 

　　耶律希达【德勒台】　　　耶律华格　　萧翰　　耶律瑠格【璸都】　　　耶律察克　　耶律德哷　　耶律朗　　　　耶 
律隆科　　耶律哈里　　耶律迪里　　　萧孝先　　　耶律重元【尼噜固】　　萧格　　　　　萧呼图克　　萧德勒岱　　库 
德　　　　　耶律撒喇苏　奚和勒博　　萧塔拉

　　耶律希达 【德勒台】  
　　耶律华格 
　　萧翰 
　　耶律瑠格 【璸都】  
　　耶律察克 
　　耶律德哷 
　　耶律朗 
　　耶律隆科 
　　耶律哈里 
　　耶律迪里 
　　萧孝先 
　　耶律重元 【尼噜固】  
　　萧格 
　　萧呼图克 
　　萧德勒岱 
　　库德 
　　耶律撒喇苏 
　　奚和勒博 
　　萧塔拉 

　　△耶律希达 【德勒台】  

　　耶律希达字尼噜衮 【原文涅烈衮按太祖纪诸弟谋乱时无希达有涅里衮盖以字称而字小异耳】 肃祖孙额尔奇木塔喇之子幼 
黠而辩时险佞者多附之约尼哈陶津汗时异母兄阿古齐为德哷勒部额尔奇木故事为额尔奇木者得行再生礼阿古齐方就帐易服希达 
遂取红袍貂蝉冠乘自马而出乃令党人大呼曰额尔奇木出矣众皆罗拜因行柴册礼自立为额尔奇木与裕悦耶律实鲁同知国政及实鲁 
遇害希达惧人图己挈其二子德勒台朔格奔渤海伪为失明后因球马之会与二子夺良马奔归国益为奸恶常以巧辞获免太祖将即位让 
希达希达曰皇帝圣人由天所命臣岂敢当太祖命为裕悦及自将代西南诸部希达诱埒克等乱不从者杀之车驾还至赤水城希达惧与埒 
克俱北走至榆河为追兵所获太祖问曰朕初即位尝以国让叔父辞之今反欲立吾弟何也希达对曰始臣不知天子之贵及陛下即位卫从 
甚严与凡庶不同臣尝奏事心动始有窥觎之意度陛下英武必不可取诸弟懦弱得则易图也事若成岂容诸弟乎太祖谓诸弟曰汝辈乃从 
斯人之言也德哷勒曰谋大事者须用如此人事成亦必去之希达不复对囚数月缢杀之将刑太祖谓曰叔父罪当死朕不敢赦事有便国者 
宜悉言之希达曰德哷勒部人众势强故多为乱宜分为二以弱其势子德勒台字海兰有膂力善驰射马踬不仆尤神于医视人疾若隔纱覩 
物莫不悉见太祖在潜己加眷遇及即位拜德哷勒部额尔奇木太祖尝思鹿醢解酲以山林所有问能取者德勒台曰臣能得之乘内厩马逐 
鹿射其一欲复射马跌而毙德勒台跃而前弓犹不弛复获其一帝甚欢曰吾弟万人敌会帝患心痛召德勒台视之德勒台曰膏盲有瘀血如 
弹丸然药不能及必针而后愈帝从之呕出瘀血痛止帝以其亲每加赐赉然知其为人未尝任以职以从埒克乱与其父希达俱缢杀之

　　△耶律华格 

　　耶律华格字萨兰隋国王实鲁之子性阴险初烝其父妾惧事彰与克萧特顺等共害其父归咎特顺华格获免太祖即位务广思施虽知 
华格凶逆姑示念忍授以特里衮六年华格预诸弟之乱事平羣臣议其罪皆谓华格不可释于是与其子罕扎俱凌迟而死

　　△萧翰 

　　萧翰一名迪里字哈准宰相达鲁之子天赞初唐兵围镇州节度使张文礼遣使告急翰受诏与康末怛往救支之杀其将李嗣昭拔石城 
会同初领汉军侍卫八年伐晋败晋将杜重威追至望都翰奏曰可令军下马而射帝从其言军士步进敌人持短兵猝至军失利帝悔之曰此 
吾用言之过及从驾入汴为宣武军节度使帝崩栾城世宗即位翰闻之委事于李从敏 【通鉴作唐明宗子许王李从益】 径趋行在是年 
秋世宗与皇太后相拒于潢河横渡和议未定太后问翰曰汝何怨而叛对曰臣母无罪太后杀之以此不能无憾初耶律乌珍以附太后救囚 
翰闻而快之即囚所谓曰汝尝言我辈不及今在狴犴何也对曰苐愿公不至如此翰默然天禄二年尚帝妹额伯哩后与天德谋反下狱复结 
特哩衮瑠格及其弟璸都乱耶律实喇告乌珍乌珍遽入奏之翰等不伏帝不欲发其事乌珍固诤以为不可乃诏乌珍鞫案翰伏辜帝竟释之 
复与公主以书结安图反乌珍得其书以奏伏诛

　　△耶律瑠格 【璸都】  

　　耶律瑠格字明隐太祖兄伊德实之子幼骄很好陵侮人长益凶狡太宗恶之使守边徼累迁西南边大详衮会同十年叔父安图从帝伐 
</div>
    <div class="pagination">
<a href="续通志_page1343.html">上一页</a><span>...</span><a href="续通志_page1339.html">1339</a><a href="续通志_page1340.html">1340</a><a href="续通志_page1341.html">1341</a><a href="续通志_page1342.html">1342</a><a href="续通志_page1343.html">1343</a><span class="current-page">1344</span><a href="续通志_page1345.html">1345</a><a href="续通志_page1346.html">1346</a><a href="续通志_page1347.html">1347</a><a href="续通志_page1348.html">1348</a><a href="续通志_page1349.html">1349</a><span>...</span><a href="续通志_page1345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
