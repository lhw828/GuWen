<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1003 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1003 页/共 1125 页</h1>
    <div class="content">，专一施行文字。乞于所辖州县踏逐抽差，其每月请受并乞比安抚司见行条例。一、今来所
管江北、淮南州军，北接山东，不(在)[再]遣官过江干事及间探
事宜，即与江池州宣抚使所管淮南州军事体不同，乞差置准备将领、准备差遣、差使、使唤
、使臣等，仍依两浙西路安抚大使司已〔得〕指挥踏逐辟差。一、淮南州军昨缘金贼侵犯，
土豪聚集巡社，欲乞今后土豪所集民兵巡社，(今)[令]所管州军
各籍定人数，无事之时放令着业耕种，如遇警急即旋行拘集。」从之。
同日，宣抚使朱胜非言：「自来安抚司、都总管司各置人吏及公使、激赏钱物，缘总管司文移不多，不曾专差人吏，并激赏、公使亦不曾别破钱物，并系安抚司兼。今来宣抚司行移别路文字，合别置司属，除公使、激赏外，乞量差人吏三五人主行一司文字。所有抽差、召募及请受，并比安抚司见行条令。候将来事务稍多，合行添置人吏，续具奏请。一、除属官外，有统制、统领、将官、准备将领、准备差遣、差使、使唤等，并乞依江西路安抚司已得指挥施行。其人数随事多寡，量行差置。」诏许差书吏二名，贴书一名，余依。 
十一月五日，诏参知政事孟庾除福建江西湖南北路宣抚使，太尉、武成感德军节度使韩世忠除宣抚副使，应官吏、军兵一切事务，共为一司，不得辄分彼 
      
此。差拨姚端于所管人内拣选京东、河北军共五百人，统领前去使唤。 
十一日，福建江西荆湖南北路宣抚使司言：「大军今已进发，由台、温州先往福建讨荡贼寇，次赴余路。所有大军合用钱粮、草料，理合预行桩办。欲不以有无拘碍，并许取拨所至并邻路州县系省不系省及系封桩不系封桩、上供等应管钱物应副，庶可预行桩办，临期免致阙误。」从之。 
同日，诏：「宣抚使盂庾系见任执政，所行文字即与朝廷一同，其立功将佐等合行推恩之人，令孟庾先次考实出给札子讫，具功状奏知。仍要左右司郎官据宣抚司出到札子，别作一项缴申朝廷，换给告敕、宣札施行。」 
【宋会要】
绍兴二年二月四日，枢密院言：「淮南东路盗贼屏除，民渐归业，理合劝率耕桑，经理一
路。」诏差
刘光世
将带所部锐兵一万人往扬州，置宣抚司，修举职事。时复到镇江府点检人马讫，却回扬州。
三月七日，诏吏部尚书、淮西招抚使李光充端明殿学士、江南东路安抚大使、马步军都总管，兼知建康府，兼充寿春府滁濠和庐州无为军宣抚使。 
闰四月十七日，诏宝文阁学士、通议大夫程唐差充宣抚处置使司参议官，专(以)[一]措置财用，从宣抚使张俊请也。 
五月十六日，荆湖广南路宣抚使、兼知潭州、充湖南路安抚使李纲言：「窃见祖宗以来， 
      
所置使名莫重于宣抚，多以见任执政官充使。近如枢密院张浚宣抚陕西、四川，参知政事孟庾宣抚福建、江西、荆湖南北路，皆见任执政。今又除臣宣抚荆湖，事体实有相妨。借使诸处盗贼，一司欲令招纳，一司欲令讨捕，不知何所适从。诸州钱粮，一司欲令支用，一司欲令桩留，不知如何遵禀。以至节制诸将，辟差官吏，行移措置，皆有妨碍。欲望详酌事宜先后，将本司职事明降处分，使有遵守。又契勘所领荆湖宣抚职事，与福建、江西、荆湖宣抚使司军马事体一同，所用钱粮理合通融应副，不分彼此。今来福建、江西、荆湖宣抚使、副一行军马先到江西并荆湖路分，所有逐路州县钱米并系先次 刷拘收，若不通融应副，窃恐阙绝误事。」诏令孟庾、韩世忠候抚定荆湖南北盗贼班师日，量度合用数外，尽数留与李纲支用。 
同日，李纲又言：「被旨，应干合行事件并依吕颐浩昨任江东安抚大使日所得画一指挥施行，除恭依外，有逐路财赋，乞许臣取拨所置州县系省不系省及系封桩不系封桩并上供等钱物，应副支用。仍乞依安抚大使司例，钱四十万贯、米二十万硕，充一岁之用。」从之。 
同日，李纲又言：「乞本司行移除福建、江西、荆湖宣抚使司及诸路安抚大使用关牒外，本路帅臣、监司、州县并用札子，从官以上札送，余并札付。」从之。 
十八日，李纲又言：「荆湖之地绵亘数千里，号为上 
      
流，如鼎、澧、岳、鄂州连荆南一带，皆当屯宿重兵，倚为形势。近所乞不满万人，若到本路，兼得岳飞、吴全、韩京、吴锡等兵，方仅及二万之数，分屯沿江要害去处，深虑不足。乞候到本路，相度形势，图上方略，别行申请。」枢密院勘会，除岳飞合系平贼了日赴行在外，其余军马依已降指挥，平贼了日尽数交割与李纲使唤。 
七月十六日，江南东路安抚大使、兼知建康府、充寿春府滁濠庐和州无为军宣抚使李光言，合辟参议官二员，已辟宗颖外，更乞差(在)[左]中大夫盛旦。从之。 
九月二十三日，臣僚言：「祖宗以来，遣宣抚使，事毕结局。今诸路例带宣抚使，名位混淆，兼非旧制，文移交互，州县难于应报。」诏诸路帅臣带宣抚者并罢，内淮东路依旧隶属浙西帅司，淮西并德安府等处依旧隶江东、西帅司，广东西、湖北路各隶本路帅司。 
二十四日，诏太尉、武成感德军节度使韩世忠充江南东西路宣抚使。 
二十九日，诏显谟阁直学士、左通奉大夫、利州路经略安抚使、马步军都总管、兼知兴元军府王似特授依前官，充端明殿学士、川陕等路宣抚处置副使。 
十二月十八日，诏知夔州卢法原除龙图阁学士，差充川陕宣抚处置副使，与王似同共治事。 
绍兴三年二月五日，宣抚处置使张浚言：「诸路经略、安抚、发运、监司属官，依条许逐司官互相荐举。所有本司随军转运使、副下属官，内系选人员阙， 
      
在法合用举主升改，缘未有许监司等荐举指挥，欲依发运司属官体(列)[例]施行。」从之。 
三月二十六日，知枢密院事、宣抚处置使张浚言：「逐路监司、知、通等，所有阙官去处，选差奏闻，先令赴任管干职事。窃虑奏状未达间，别行差官前来，缘道路遥远，多是所替人已年满过期，再差官到任亦已多日，若便令交割，不唯有碍见任人资考，兼恐所差人各怀不测替罢，不肯究心职事。今欲将朝廷差到官如踰期者，别与本等合入差遣，所贵各不相妨。」从之。 
二十七日，诏太尉、武成感德军节度使、神武左军都统制、充江南东西路宣抚使韩世忠，可特授开府仪同三司，充淮南东西路宣抚使，泗州置司。 
四月八日，诏庆远军承宣使、神武前军统制王，特除捧日天武四厢都指挥使，充淮南东西路宣抚使司都统制。以枢密院勘会宣抚司见阙都统制官，故有是命。 
十一日，诏越州钤辖刘纲听韩世忠使唤。纲元系泗州招信县人，熟知地利，从宣抚使司所请也。 
六月十九日，知枢密院事、宣抚处置使张浚言：「被旨，王似除端明殿学士、川陕等路宣抚处置副使，其知成都府令张浚具名奏差。臣今欲乞改差端明殿学士、左正奉大夫、宣抚处置使司参议张深充成都府路兵马钤辖，兼本路安抚使，兼知成都军府事，望给降告命。」从之。 
九月一日，吏部言：「若宰执见带领三省、枢密院职事任宣抚 
      
使、副，行移文字合札下本部，本部行移即具申本司。如不领三省、枢密院事，并从官任宣抚使、副，行移文字合申本部，本部行移即用公牒。」诏依吏部供到状内事理施行，余部准此。先是，张浚以知枢密院出为宣抚处置使，续以王似、卢法原为宣抚处置副使，止系侍从官。吏部申明，故有是命。 
十月五日，端明殿学士、左通奉大夫、川陕等路宣抚处置副使王似等言：「乞照用绍兴二年九月四日赦，应川陕官员陈乞覃恩、磨勘、奏荐、封赠、循资、致仕、遗表，或去失付身、批书等干照文字，命官移放叙复，缘道路辽远，仰经所在州军保明申宣抚处置使司验实，依便宜指挥一面施行。数内奏差监司、守倅、将佐等，并官员新旧法宫祠及陈乞守本官致仕，捧表、阵亡、殁于王事恩泽，川陕定差辟官年劳酬赏之类，系宣抚处置使张浚已得旨便宜黜陟施行。窃恐道路遥远，经隔岁月，人心疑惑。臣遵依指挥，并出给照(刷)[札]，许系衔放行请受，逐旋类聚奏闻，乞朝廷给降付身、告敕。契勘文臣陈乞旧法宫祠，并流寓文武官陈乞破格新法宫祠，见遵依已降指挥，所有武官陈乞旧法宫祠差遣，别无指挥遵执。乞下有司颁降见行条法，付本司遵执施行。若武臣陈乞，如曾任知州军并路分都监以上，委有战功劳绩之人，欲乞许行(盖)[差]注。」并从之。 
【宋会要】
      
绍兴四年三月一日，知枢密院事张浚言：「被旨召还枢庭，依已降指挥将带军马前赴行在。今来道路辽远，一行起发事务并将来合奏陈宣抚司文字不少，臣已量度差带官属分头管干。欲乞候到行在，依例推恩，仍特与内外升等差遣一次。」从之。 
二十四日，武成感德军节度使、开府仪同三司、充镇江建康府淮南东路宣抚使韩世忠言：「昨来申所属官乞依旧例，其参谋官系与转运使、副叙官，参议官与知州军、朝请大夫已上叙官，机宜、干办公事并依发运司主管文字叙官，准备差遣与签判叙官。今准朝旨，宣抚司参谋、参议官与提举茶盐官叙官，机宜、干办与通判叙官。窃虑属官叙位不应降等，兼《绍兴令》发运(同)[司]主管文字、干办公事在所部通判之上，今来宣抚使司机宜、干办公事却与通判叙官，显见宣抚使在发运使之下。」诏参谋官系知州资序人，与提刑叙官；参议官系知州资序人，与转运判官叙官；机宜、干办公事并依发运司主管文字叙官。 
二十六日，诏王似除资(正)[政]殿学士、川陕宣抚使，卢法原除端明殿学士、川陕宣抚副使，并在司治事。吴玠除川陕宣抚副使，免佥书本司公事，专(以指)[一措]置沿边诸处战守事宜。 
四月一日，诏曰：「宣抚使司并川陕官吏军民等：朕念虑疆陲，览观形势。秦蜀壤地，实据要冲，自时多虞，则有戎事。憪然西顾，曾靡遑宁。昨者特遣枢臣张浚往宣恩 
      
威，任国忧寄，盖五年于彼，朕有闻焉。肆颁召命，俾还行阙，而师言未已，台谏交章。考其出使失职之辜，在于常刑，当从远窜。朕念所用吴玠等能御大敌，累立战功，许国一心，可膺委任，因是贷浚，止从薄责。庶使玠等知朕厚于劝功而略于记罪之意，感悦奋励，益建良图。应累年以来，川陕诸路，其实有勋劳而未逮于赏，滥被刑罚而莫当其罪，才能偏废而不用，谋猷见(仰)[抑]而不伸，广兴横敛而至于无涯，烦扰斯民而使之失业，赦令所颁之泽不尽推行，朝廷所差之官不获赴上，凡害民咈众之事，违吾德意者，仰宣抚司讲求咨访，疾速措置，以称朕恻怛轸忧之诚，庶迪惠和，亟臻嘉靖。播告有众，咸使闻知。」 
五月八日，川陕等路宣抚处置副使王似等言：「本司相度，今后川陕帅臣、监司阙官，或去替不远，欲乞从本司选择可倚仗之人，一(而)[面]拟差主管职事，具名奏乞详酌，给降付身。其州县官若候不堪倚仗，方行对移，即军事缓急，已致阙误，欲乞将转运司旧来拟注知、通窠阙，并诸州佥判及知县，亦乞权许本司选官奏差，乞给降付身。庶几缓急之际，得人倚办。」诏帅臣、监司如差待阙替人窠阙，令宣抚使司并约程，前期每一阙具奏三两名，听旨除授。其非次见阙不可待报，许从本司拟差施行。 
六月一日，武成感德军节度使、开府仪同三司、镇江建康府淮南东路宣抚使韩世忠言：「乞依昨任江 
      
南东西路宣抚使日已得画一指挥，行移除安抚大使外，并用札子。」从之。 
十七日，左谏议大夫唐辉言：「自来内外官司移文或用符牒，各有定式，唯三省、枢密院用札子，他官司不敢用，盖以尊朝廷也。军兴以来，领宣抚使皆见在二府，故用札子。向因主兵官辄援此例，臣僚以为言，乞讲求事实，立为永法，已得旨统兵官行移文字辄用札子者徒二年。今来韩世忠如不系见带三省、枢密院职事，不合用札子，即乞指挥改正施行。」从之。 
七月三十日，诏镇江建康府淮南东路宣抚使司行移本路帅司用公牒，所部县并用札子。 
八月三日，诏赵鼎除知枢密院事、川陕宣抚处置使。 
十月七日，川陕等路宣抚处置使司言：「定国军承宣使、权秦凤路马步军副都总管、权知秦州、兼节制阶文州统制军马吴璘，明州观察使、环庆路马步军副都总管、兼知庆阳军府事杨政，前后统制军马，累立奇功。近金贼总领大兵，欲取川蜀，直犯仙人关杀金平，其吴璘改差充(燕)[熙]河兰廓路经略安抚使，兼马步军都总管，兼知熙州军州事，统制关外军马，依前节制阶文州；杨政改差充环庆路经略安抚使，兼马步军都总管，兼知庆阳军府事，同统制关外，节制成凤兴州。先次出给照札去讫，伏乞给降付身，下本司给付。」从之。 
十一月二十日，江南东路淮南路宣抚使司言：「本司官属内干办公事三员，准备将领五员，准备差遣、准备差使各五员，缘今来事宜之际，军事繁冗，全要 
      
官属办集，即今见有官属数少，委是干当不前。乞依韩世忠军例，添差逐色官属，庶几易为集事。」从之。 
绍兴五年正月十八日，诏武成感德军节度使、开府仪同三司、充镇江建康府淮南东路宣抚使韩世忠除少保，依前武成感德军节度使，充淮南东路宣抚使，镇江府置司。 
二十八日，诏淮西路宣抚使刘光世于宣州、太平州选择稳便去处屯泊人马。 
闰二月八日，诏今后省陈换给宣抚处置使司付身人，并免召保验实保明，与换给付身。 
三月六日，三省言刘光世、韩世忠见充淮南西路宣抚使，缘逐军兵马见在镇江府、太平州屯驻，诏刘光世兼太平州宣抚使，韩世忠兼镇江府宣抚使。 
九日，诏邵溥兼权川陕宣抚使，应军期钱粮等事，与吴玠通行主管，候正官到日罢。 
十三日，定江昭庆军节度使、开府仪同三司、江南东路宣抚使张浚言：「本司参议官、左中奉大夫、直秘阁史愿见系添差通判严州，欲望特赐改差平江府添差通判。候交割了日，乞令带行见任，依旧权本司参议官。将来事平日，罢本司职事，前去供职。」从之。 
绍兴六年正月十三日，诏吴玠依旧充川陕宣抚使，并依江东淮南宣抚司体例，专切训练军马，计备器(中)[甲]边防事务，其绵州一司可减罢。所管军马听吴玠分拨使唤，应干钱物令赵开拘收，充应副宣抚司钱粮使用。仍限半月结局。 
六月二十六日，臣僚论张 
      
浚军中书写机宜文字张体纯自出身至改官皆不申格法，畏避讨论，遂隶名军中，请罢黜。上曰：「当如所请，岂有不容于朝廷之人而可为大将幕属耶!」 
十二月十四日，诸路军事都督行府言：「朝廷今欲恢复中原，所赖者正在诸大帅，幕府犹要得人。自兵兴以来，士大夫一入军中，便窃议而鄙笑之，指为浊流，皆缘朝廷未加审择，一听其辟差，故所用之人或坐罪废，或报私恩，或因应副，或出干求，贪利觅官，略无去就之节，有更十年而不退者。如朝廷稍择贤才以重其选，乞应军中属官悉以二年成资替罢，立为永格。」诏应宣抚司属官许本司奏辟或朝廷差除，选人依旧三年外，余并以二年为任。如愿留再任者，听本司申取朝廷指挥。 
【宋会要】
绍兴七年二月二十六日，三省言：「
岳飞
任检校少保少保：原作「少使」，据《建炎要录》卷一○九改。、武胜定国
军节度使，系充湖北京西路宣抚副使，兼营田使。今来以降制除太尉，依前武胜定国军节度
使，理合增重使名。」诏岳飞充湖北京西宣抚使，兼营田大使
。
九年正月五日赦：「应两淮、荆襄、川陕新旧宣抚使及三衙管军，并特取旨优异推赏，统兵及将佐委逐军开具等第推恩。」 
十八日，诏保平静难军节度使、开府仪同三司、川陕宣抚使、兼营田大使吴玠除四川宣抚使，兼营田大使。 
同日，诏和众辅国功臣、少师、护国镇安保静军节度使、充万寿观使刘光世除陕西路宣抚使，兼营 
      
田大使。 
同日，三省言已降指挥，吴玠为四川宣抚使，诏旧守陕西地分阶、成等州，依旧听吴玠节制。 
四月二日，四川宣抚副使、兼营田大使吴玠言：「本司昨充川陕宣抚司日，有本军合用激犒等钱，寻中画到指押下四川都转运司，每岁应副钱一百八十万贯。近蒙朝廷将本司改为四川宣抚司，依已得指挥，各守疆界，即今别无招纳及差拨官兵，乞将上件钱数自绍兴九年分减半支拨。」从之，仍降诏奖谕。 
九月六日，诏胡世将除宝文阁学士、川陕宣抚副使。 
十年七月十二日，诏太尉、保成军节度使、充殿前副都指挥使公事杨沂中除主管殿前都指挥使公事、淮北宣抚副使。 
十九日，太尉、保成军节度使、充主管殿前都指挥使公事杨沂中言：「被旨除淮北宣抚副使，近(由)[申]请到指挥，以淮北宣抚副使司为名，凡行移文字，未审合与不合与宣抚判官刘琦同共系衔。」诏令同系衔。 
绍兴十一年四月二十七日，诏韩世忠、张俊张俊：原作「张浚」，据《宋史》卷二一三《宰辅表》四改。后两条同。、岳飞已除枢使、副，其旧领宣抚等司合罢，遇出师临时取旨。(遂)[逐]司见今所管统制、统领官、将副己下，并改充御前统制、统领官、将副等，隶枢密院，仍各带御前字入衔。及令有司铸印，逐一给付，且令依旧驻札，将来调发，取旨施行。仍令逐司统制官等，各以职次高下轮替入见。及委赏功司将未了功赏疾速取旨推恩。 
同日，少师、镇洮崇信奉宁军节度使、充淮南西 
      
路宣抚使、兼河南北诸路招讨使、兼营田大使、济国公张俊言：「近蒙除(受)[授]枢密使，所有宣抚司未曾回报朝廷并省部都司文字，并日前未了、宿亳功赏及淮西诸处功赏等，乞立限结局，仍许臣系旧阶申发。」诏依，限半月结局。 
二十八日，诏韩世忠、张俊、岳飞宣抚官属并优与升等差遣。 
【宋会要】
绍兴十八年五月二十七日，诏四川宣抚司并属官并罢之。以上《中兴会要》。
绍兴三十二年七月八日，孝宗已即位未改元。张浚除少傅，依前观文殿大学士，充江淮东西路宣抚使，建康府置司，进封魏国公。 
十月二十九日，江淮东西路宣抚使司言：「本司属官，欲依四川宣抚司，主管机宜文字与监司、干办公事与知州序官。」从之。 
</div>
    <div class="pagination">
<a href="宋会要辑稿_page1002.html">上一页</a><span>...</span><a href="宋会要辑稿_page998.html">998</a><a href="宋会要辑稿_page999.html">999</a><a href="宋会要辑稿_page1000.html">1000</a><a href="宋会要辑稿_page1001.html">1001</a><a href="宋会要辑稿_page1002.html">1002</a><span class="current-page">1003</span><a href="宋会要辑稿_page1004.html">1004</a><a href="宋会要辑稿_page1005.html">1005</a><a href="宋会要辑稿_page1006.html">1006</a><a href="宋会要辑稿_page1007.html">1007</a><a href="宋会要辑稿_page1008.html">1008</a><span>...</span><a href="宋会要辑稿_page1004.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
