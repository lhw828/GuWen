<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 249 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 249 页/共 334 页
  </h1>
  <div class="content">
   改元二（熙宁十。元丰八）
    哲宗钦文睿武昭孝皇帝，名煦，初名佣，神宗太子，母钦圣朱太妃。以乙丑嗣立，时年十岁，在位十五年。庚辰崩，寿二十五。
    改元三（元八。绍圣四。元符三）
    徽宗圣文仁德显孝皇帝，名佶，神宗第十一子，母钦慈陈太后。初封端王，哲宗崩，以庚辰嗣立，年十九岁，在位二十五年。乙巳，禅位於太子。丁未，金虏陷中原，北迁。後九年乙卯，崩於五国城，寿五十四。
    改元六（建中靖国元。崇宁五。大观四。政和。七重和元。宣和七）
    钦宗恭文顺德仁孝皇帝，名桓，徽宗太子，母显恭王皇后。以乙巳受内禅即位，时年二十五，二年，金人陷中原。丁未北迁。後三十四年庚辰崩，寿六十一。
    改元一（靖康二）
    高宗圣神武文昭仁宪孝皇帝，名构，徽宗第九子，母显仁韦太后。初封康王，金人陷中原，二帝北狩，以丁未嗣立於南京，时年二十一，在位三十六年。壬午，内禅於太子。又二十五年丁未崩，寿八十一。
    改元二（建炎四。绍兴三十二）
    孝宗哲文神武明圣成孝皇帝，名，初名瑗，太祖之裔，高宗以为太子。壬午，受内禅即位，时年三十六，在位二十七年。己酉，内禅於太子。又五年癸丑崩，寿六十七。
    改元三（隆兴二。乾道九。晁熙十六）
    光宗宪仁圣哲慈孝皇帝，名，孝宗第三子，母成穆郭皇后。立为太子。己酉，受内禅，时年四十五，在位五年。甲寅内禅。又六年戊午崩，寿五十四。
    改元一（绍熙五）
    宁宗仁文哲武恭孝皇帝，名扩，光宗第二子，母慈懿李皇后。立为太子。甲寅即位，时年二十六，在位三十一年。甲申崩，寿五十六。
    改元四（庆元六。嘉泰四。开禧三。嘉定十七）
    理宗，烈文仁武安孝皇帝，名句，初名贵诚，沂靖惠王之子，宁宗以为皇子。甲申嗣立，时年二十一，在位四十一年。甲子崩，寿六十一。
    改元八（宝庆三。绍定六。端平三。嘉熙四。晁十二。宝六。开庆元。景定五）
    度宗端文明武景孝皇帝，名，福王之子，理宗立为太子。甲子嗣立，时年二十五，在位十一年。甲戌崩，寿三十五。
    改元一（咸淳十）
    ●卷二百五十一 帝系考二
    ○太上皇太皇太后皇太后
    （母后临朝称制及推尊私亲父母附追尊私亲父母，见《宗庙门》。此不录）
    虞舜践帝位，乃载天子旌旗，往朝瞽瞍，唯谨以子道。
    《孟子》：咸邱蒙问曰：“语云，盛德之士，君不得而臣，父不得而子。舜南面而立，尧帅诸侯北面而朝之，瞽瞍亦北面而朝之。舜见瞽瞍，其容有蹙。孔子曰：‘於斯时也，天下殆哉，岌岌乎！’不识此语诚然乎哉？”孟子曰：“否。此非君子之言，齐东野人之语也。尧老而舜摄也。《尧典》曰：‘二十有八载，放勋乃徂落，百姓如丧考妣。三年，四海遏密八音。’孔子曰：‘天无二日，民无二王’。舜既为天子矣，又帅天下诸侯，以为尧三年丧，是二天子矣（《朱子集注》：咸邱蒙，孟子弟子。语，古语也。蹙，颦蹙不自安也。岌岌，不安貌，言人伦乖乱，天下将危也。齐东，齐国东鄙也。孟子言尧但老而不治事，而舜摄天子之事。尧时，舜未尝即天子位，尧何由北面而朝之乎？又引《书》及孔子之言以明之）。”咸邱蒙曰：“舜之不臣尧，则吾既得闻命矣。《诗》云：‘普天之下，莫非王土；率土之滨，莫非王臣。’而舜既为天子矣，敢问瞽瞍之非臣，如何？”曰：“是诗也，非是之谓也，劳於王事，而不得养父母也。曰此莫非王事，我独贤劳也。（不臣尧，不以尧为臣，使北面而朝也。《诗 小雅 北山》之篇。普，遍也。率，循也。此诗，今《毛氏序》云：“役使不均，已劳於王事而不得养其父母焉。”其《诗》下文亦云“大夫不均，我从事独贤”，乃作诗者自言天下皆王臣，何为独使我以贤才而劳苦乎？非谓天子可臣其父也）。孝子之至，莫大乎尊亲；尊亲之至，莫大乎以天下养。为天子父，尊之至也；以天下养，养之至也。《诗》曰：‘永言孝思，孝思维则。’此之谓也（言瞽瞍既为天子之父，则当享天下之养，此舜之所以为尊亲、养亲之至也。岂有使之北面而朝之理乎？《诗 大雅 下武》之篇言人能长言孝思而不忘，则可以为天下法则也）。《书》曰：‘载见瞽瞍，夔夔齐栗，瞽瞍亦允若。’是为父不得而子也（《书》、《大禹谟》篇也。，敬也。载，事也。夔夔齐栗，敬谨恐惧之貌。允，信也。若，顺也。言舜事瞽瞍，往而见之，敬谨如此，瞽瞍亦信而顺之也。孟子引此而言瞽瞍不能以不善及其子，而反见化於其子，则是所谓“父不得而子”者，而非如咸邱蒙之说也）。”
    汉高祖六年，尊太公为太上皇。
    上归栎阳，五日一朝太公，太公家令说太公曰：“天无二日，土无二王。皇帝虽子，人主也；太公虽父，人臣也。奈何使人主拜人臣！如此，则威重不行。”後上朝，太公拥{艹彗}（李奇曰：“为恭也，如今卒持帚也。”师古曰：“彗，所以扫也。音似岁反。”），迎门行（退而行）。上大惊，下扶太公。太公曰：“帝，人主，奈何以我乱天下法！”於是上心善家令言，赐黄金五百斤。夏五月丙午，诏曰：“人之至亲，莫亲於父子，故父有天下传归於子，子有天下尊归於父，此人道之极也。前日天下大乱，兵革并起，万民苦殃，朕亲被坚执锐，自帅士卒，犯危难，平暴乱，立诸侯，偃兵息民，天下大安，此皆太公之教训也。诸王、通侯、将军、群卿、大夫已尊朕为皇帝，而太公未有号。今尊太公曰太上皇（师古曰：“太上，极尊之称也。皇，君也。天子之父，故曰皇。不预治国，故不言帝也”）。”
    後汉荀悦曰：“《孝经》云：‘故虽天子必有尊也，言有父也。’王者父事三老，以示天下，所以明孝也。无父犹设三老之礼，况其存者乎？孝莫大於严父，故子尊不加於父母。家令之言，於是过矣。”
    晋愍怀太子令问中庶子刘宝云：“太公家令说太公为是为非？”对曰：“荀悦论赐家令为非，臣以为悦不识高帝意。高帝虽贵为天子，事父不失子之礼。时即位巳六年而不加父号，是以家令言虽父乃人臣也，言无可尊敬，当与人臣同礼，欲以此感动之。帝闻家令言乃悟，即立号太上皇，得人子尊父之道。若不闻家令言，父终无号矣，家令说是也（师古亦以为善其发悟已心，因得尊崇父号，非善其令父敬己）。”
    汉因秦之称号，帝母称皇太后，祖母称太皇太后。
    高祖崩，惠帝即位，尊吕皇后为皇太后（太后首未并见《皇后门》，後同）。
    惠帝崩，太后取後宫子名为孝惠子立之，年幼，太后临朝称制（师古曰：“天子之言一曰制书，二曰诏书。制书者，谓为制度之命也，非皇后所得称。今吕太后临朝行天子事，断决万机，故称制诏。”）。立兄子吕台、产、禄、台子通四人为王，封诸吕六人为列侯。四年，少帝自知非皇后子，出怨言，太后废之，立恒山王弘为帝。八年，皇太后崩，诸吕谋乱，大臣诛之。
    文帝立，尊母薄姬为皇太后（姬初为代太后），薄氏侯者一人。後文帝崩二岁、孝景前二年崩，葬南陵。因吕后不合葬长陵，故特自起陵近文帝。
    景帝立，尊母窦皇后为皇太后，窦氏侯者三人。後景帝六岁，以武帝元光六年崩。
    武帝立，尊母王皇后为皇太后，王氏、田氏侯者凡三人。後景帝十五岁，元朔三年崩，合葬阳陵。
    昭帝崩，霍光迎立昌邑王贺，尊上官皇后为皇太后。既废贺立宣帝，尊太后为太皇太后，以建昭二年崩，合葬平陵。
    元帝立，尊孝宣王皇后为皇太后。元帝崩，成帝即位，为太皇太后。王氏列侯二人，关内侯一人。时成帝母亦姓王氏，故世号太皇太后为邛成太后。永始元年崩，合葬杜陵，称东园（师古曰：“虽同营兆而别为坟，王后陵次宣帝陵东，故曰东园也。”）。
    成帝立，尊母王皇后为皇太后，以平阳侯凤为大司马大将军，领尚书事。又封太后同母弟崇为侯，凤庶弟谭为关内侯。後五年又封舅谭、商、立、根、逢时皆为侯，世谓之“五侯”。後又封兄子莽为新都侯。哀帝即位，尊为太皇太后。哀帝崩，无子，太皇太后以莽为大司马，立平帝。太后临朝，委政於莽。群臣希旨，奏请莽为安汉公、“宰衡”。平帝崩，莽徵宣帝元孙婴为帝，居摄践祚。既而即真，号太后为新室文母，年八十四，建国五年崩，合葬渭陵。
    司徒掾班彪曰：“三代以来，《春秋》所记，王公国君，与其失世，希不以女宠。汉兴，后妃之家，吕、霍、上官，几危国者数矣。及王莽之兴，由孝元后历汉四世为天下母，享国六十馀载，群弟世权，更持国柄，五将十侯，卒成新都。位号巳移於天下，而元后拳拳犹握一玺，不欲以授莽，妇人之仁，悲夫！”
    致堂胡氏曰：“外戚之祸在王氏，然汉初功臣平、勃等预有罪焉。高祖崩，唱言吕后与帝共定天下，帝王诸刘，后王诸吕，无不可者（共定之语，本出郦寄，然当时必有此议论）。於是大裂土疆，以王诸吕，侵弱刘氏，罪一也。孝惠即世，听张辟疆之说，纵诸吕居中用事，专权禁闼，共斡兵柄，上以媚太后，下以安已身，由是诸吕不可制，罪二矣。高后即世，虽能诛诸吕，立孝文，然自兹以往，母后习见前世用事，例为出阃之言。观大臣议，所言皆曰‘齐王，高帝孙，然母家驷钧恶，淮南王母家又恶，独代王母家薄氏谨良’，遂立孝文，则平、勃之徒畏母后深矣。盖汉母后预政，不必临朝，少主虽长君亦然。窦太后好黄、老，恶儒士，儒士多不得进。赵绾、王臧欲助上兴制度，则发其奸利害之。窦婴，兄子也，恶之则除门籍，喜之则为相。梁孝王，爱之则诵言请立为嗣，不顾大宗之重。王太后於灌夫骂坐则不食，论弃市。韩嫣，帝所贵也，太后欲杀之，则帝不能救，可谓司晨预事矣。武帝欲立昭，则先杀钩弋夫人，驯致王氏篡夺，其所从来者远矣。”
    先公曰：“今按胡氏之说，足以尽西京外戚贻祸之本末矣。尝因是而极论之，天地间，有阳不能无阴，阴而乘阳则宇宙分裂，人极隳亡矣。欧阳公谓宦官之祸甚於女子，盖为唐末一代言之耳。以古今大势论，则女祸深矣。少女子能蛊惑人主以亡国，老女子能崇长外戚以亡国，三代之亡国，皆由此物矣！周之东迁以褒姒，周虽不亡於此，巳衰於此矣。秦后始有宣太后、穰侯之专，庄襄悦美姬以易其宗。汉高帝起於闾阎，吕氏初无功於王业也，面汉初诸人之论，每以为吕氏雅故，本推毂高帝就天下（田生《语注》谓翼戴以成帝业，若车之行，助推其毂），又谓吕后与高帝共定天下（郦寄语），是以诸吕之心自谓与诸刘等，忄间然有取而代之之意，而後动於恶。中间霍氏拥昭、立宣，阴妻邪谋特觉之早耳，而终不免新莽之乱焉。曹魏之见篡於司马氏也，一再废杀，专以母后为之主。及晋武帝平吴之後，耽惑女宠，杨、贾实召五胡乱华之祸，天下既为南北矣。齐、陈以女色亡，元魏以淫后亡，隋文帝起外戚以篡周，唐高祖主外戚，窃宫嫔以取隋。太宗宠武才人开聚之鬼，子孙歼焉。禄山之起，为太真妃也。唐虽未亡於此，而巳衰於此矣。河朔失而劲兵亡，东南虚而蛮祸起，非权舆於天宝末乎？朱梁以女宠开子祸而亡，後唐庄宗以刘后杀功臣、勒军赏而亡，皆女子之为也。”
    哀帝立，尊赵后为皇太后，赵氏侯者二人。哀帝为太子，颇得赵太后力。傅太后恩赵太后，赵太后亦归心，故成帝母及王氏皆怨之。哀帝崩，王莽白太后，太后诏有司曰：“前皇太后与昭仪俱封帷幄，姊弟专妒，残灭继祀，以危宗庙，贬为孝成皇后，徙北宫。”後月馀，复诏废为庶人，就其园，自杀，立十六年。哀帝既为太子，成帝母王太后欲令傅太后（哀帝祖母）、丁姬（哀帝母）十日一至太子家，成帝曰：“太子承正统，共养陛下，不得复顾私亲。”王太后曰：“太子小，而傅太后抱养之，今至太子家，以乳母恩耳。”於是令傅太后得至太子家。丁姬以不小养太子，独不得。哀帝即位，王太后诏令傅太后、丁姬十日一至未央宫。後下诏尊定陶共王为共皇，尊傅太后为共皇太后，丁姬为共皇后，各置左右詹事，食邑如长信宫、中官。後岁馀，下诏曰：“汉家之制，推亲亲以显尊尊，定陶共皇之号不宜复称定陶。其尊共皇太后为帝太太后，丁姬为帝太后。”复又更号帝太太后为皇太太后，称永信宫，帝太后称中安宫，而成帝母太皇太后本称长信宫，成帝赵后为皇太后，并四太后，各置少府、太仆，秩皆二千石。傅氏侯者六人，傅太后既尊，後尤骄。元寿元年崩，合葬渭陵，称孝元傅皇后。丁氏侯者二人，太后建平二年崩，起陵恭皇之园。哀帝崩，王莽秉政，使有司举奏丁、傅罪恶，皆免官爵，徙故郡，贬傅、丁二太后号，夷其陵。
    东汉明帝即位，尊阴皇后为皇太后。永平七年崩，在位二十四年，年六十，合葬原陵。
    肃宗即位，尊马皇后为皇太后。帝欲封爵诸舅，太后不听。建初四年崩，在位二十三年，年四十馀，合葬显节陵。和帝即位，尊窦皇后为皇太后。太后临朝，兄宪等并显贵，擅威权，後密谋不轨，发觉，诛。九年，太后崩，在位十八年，临朝四年。未葬，而帝母梁贵人姊（一计反）上书陈贵人为后所陷，枉殁之状。太尉张等请依光武黜吕太后故事，贬太后尊号，不宜合葬先帝。帝手诏曰：“窦氏虽不遵法度，而太后常自减损，朕奉事十年，深惟大义，礼，臣子无贬尊上之文。恩不忍离，义不忍亏。按前世上官太后亦无降黜，其勿复议。”於是合葬敬陵。
    和帝崩，长子平原王有疾，而诸皇子夭殁，前後十数，後生者辄隐秘养於人间。殇帝生始百日，窦皇后迎立之。尊后为皇太后，太后临朝。殇帝崩，太后定策立安帝，犹临朝政。以连遭大忧，百姓苦役，乃诏减除浮费，录冤狱。自太后临朝，水旱十载，四夷外侵，盗贼内起。每闻人饥，或达旦不寐，躬自减彻，以救灾厄，故天下复平，岁还丰穰。永宁二年崩，在位二十年，临朝十七年，年四十一。合葬顺陵。
    范晔论曰：“邓后称制终身，号令自出，术谢前政之良，身阙明辟之义（前政谓周公也。辟，君也。《尚书》曰：“朕复子明辟”，言周公摄位，复还成王。今太后不还，故曰阙也），至使嗣主侧目，敛衽於虚器（器谓神器，喻帝位也），直生怀懑，悬书於象魏（象魏，阙也。直生，杜根等上书，请太后还政），借之仪者，殆其惑哉（借犹假也。殆，近也。言太后不还政於安帝，近可惑也）！然而建光之後，王柄有归（太后建光之中崩），遂乃名贤戮辱，便孽党进（帝宠用乳母王圣及其女伯荣，出入宫掖，通传奸赂，太尉杨震及邓骘皆被中官谮诛也），衰ル之来，兹焉有徵（ル，败也。安帝临政，衰败逾甚，故曰有徵也）。故知持权引谤，所幸者非已；焦心恤患，自强者唯国（言执持朝权以招众谤者，所幸不为已身，唯忧国也）。是以班母一说，阖门辞事（太后兄大将军骘，以母忧上书乞身，太后不许，以问班昭，乃许之。语见《昭传》也），爱侄微愆，髡剔谢罪（太后兄骘子凤受遗事泄，骘遂髡妻及凤以谢天下。语见《骘传》）。将杜根逢诛，未值其诚乎（诚，信也。言未为太后所信）！但蹊田之牛，夺之已甚（《左传》申叔时曰：“牵牛以蹊人之田而夺之牛，牵牛以蹊者信有罪矣，而夺之牛，罚已重矣。”此喻杜根。上书虽曰有罪，太后杀之为过甚也）。”
    安帝阎皇后与兄显及江京谮皇太子保，废为济阴王帝崩，为皇太后，欲久专国政，贪立幼年，与显等定策禁中，迎济北惠王子北乡侯懿，立为皇帝，太后临朝（蔡邕《独断》曰：“少帝即位，太后即代摄政，临前殿，朝群臣。太后东面，少帝西面。群臣奏事上书，皆为两通，一诣后，一诣少帝。”）。少帝立二百馀日而薨，京白太后徵济北、河间王子。未至，而中黄门孙程等合谋杀江京等，立济阴王，是为顺帝。显等皆伏诛，迁太后於离宫，家属徙比景。明年，太后崩。在位十二年，合葬恭陵。
    顺帝崩，梁皇后无子，美人虞氏子炳立，是为冲帝。尊后为皇太后，太后临朝。冲帝寻崩，复立质帝，犹秉朝政。时寇盗、羌、蛮扰乱，赋敛烦数，官民困竭。太后夙夜勤劳，推心拔贤，委任太尉李固等，拔忠良，诛贪慝，崇节俭。寇夷消弭，海内肃然。而兄大将军冀鸩杀质帝，专权暴忌，数以邪说疑误太后，遂立桓帝而诛李固，天下失望。和平元年归政，寻崩。在位十九年，临朝六年，年四十五，合葬宪陵。
    桓帝既立，追尊本生父蠡吾侯翼为孝崇皇帝。梁太后既崩，乃追尊妾母氏为孝崇皇后，遣司徒持节奉策授玺绶，赍乘舆器服，备法物。宫曰永乐。置太仆，少府以下，皆如长乐宫故事（《汉官仪》曰：“帝祖母称长信宫，帝母称长乐宫，故有长信少府、长乐少府及职吏，皆宦官为之。”）。又置虎贲、羽林卫士，起宫室，分钜鹿九县为后汤沐邑。在位三年，元嘉二年崩。以帝弟平原王石为丧主，葬仪比皇后。
    桓帝崩，无子，窦皇后为皇太后，临朝定策，立解渎侯宏，是为灵帝。太后父大将军武谋诛宦官，而中常侍曹节等矫诏杀武，迁太后於南宫台，家属徙北境。窦氏虽诛，帝犹以太后有援立之恩，朝於南宫，亲馈上寿，供养资奉有加於前。熹平元年崩，立七年，合葬宣陵。
    灵帝既立，追尊本生父解渎侯世长为孝仁皇帝，夫人董氏为孝仁皇后，迎至京师，居南宫嘉德殿，宫称永乐。及窦太后崩，始预政，使帝卖官求货。帝崩，何太后临朝，孝仁后欲参预政事，太后辄禁塞之，忿恚。太后与兄何进谋奏：“蕃后故事不得留京师，请迁本国。”收其兄子重，免官，重自杀。孝仁后以忧崩，在位二十二年。
    灵帝崩，皇子辨即位，尊母何皇后为皇太后，临朝。后兄大将军进欲诛宦官，不克，反为所害。董卓将兵入洛阳，遂废少帝而立协，是为献帝。迁太后於永安宫，遇鸩而崩，在位一年。
    范晔论曰：“自古虽主幼时艰，王家多衅，必委成冢宰，简求忠良，未有专任妇人，断割重器。唯秦芊太后始摄政事，故穰侯权重於昭王，家富於嬴国（太后，昭王母也，号宣太后。《史记》曰，昭王立，年少，宣太后自知事，以同母弟魏冉为将军，任政，封为穰侯。太后摄政，始於此也）。汉仍其谬，知患莫改。东京皇统屡绝，权归女主，外立者四帝（安、质、桓、灵），临朝者六后（章帝窦太后、和熹邓太后、安思阎太后、顺烈梁太后、桓思窦太后、灵思何太后也），莫不定策帷，委事父兄，贪孩童以久其政，抑明贤以专其威（《周礼》：“幕人，掌帷幄幕之事。”郑元注曰：“，幄中坐上承尘也。”殇帝崩，邓太后与兄骘等定立安帝，年十三。冲帝崩，梁太后与兄冀迎立质帝，年八岁。质帝崩，太后与兄冀迎立桓帝，年十五。桓帝崩，窦太后与父武迎立灵帝，年十二）。任重道悠，利深祸速。身犯雾露於台之上（雾露谓疾病也。不可指言死，故假雾露以言之。灵帝时，中常侍曹节矫诏迁太后於台。谢弼上封事曰：“伏惟皇太后援立明圣，幽居空宫，如有雾露之疾，陛下当何面目以见天下！”），家缨缧绁於圄犴之下（缧，索也。纟曳，系也。囹圄，周狱名也。乡亭之狱曰犴，音五旦反。谓外戚等被诛也）。湮灭连踵，倾继路（踵，迹也。，车辕也。贾谊曰：“前车覆，後车戒。”），而赴蹈不息，ㄡ烂为期，终陵夷大运，沦亡神宝（陵夷犹颓替。神宝，帝位也）。《诗》、《书》所叹，略同一揆。故考列行迹，以为《皇后本纪》。”
    魏文帝受禅，尊卞后曰皇太后，称永寿宫。明帝即位，尊太后曰太皇太后。太和四年崩，合葬高陵。
    黄初元年，诏曰：“妇人与政，乱之本也。自今以後，群臣不得奏事太后，后族之家不得当辅政之任，又不得横受茅土之爵。以此诏传之後世，若有违背，天下共诛之。”
    明帝立，尊郭皇后为皇太后，称永安宫。青龙三年，帝数问甄后死状於太后，由是太后以忧崩。
    齐王即位，尊郭皇后为皇太后，称永宁宫。其後值三主幼弱，宰辅统政，与夺大事，皆先咨启於太后而後施行。毋邱俭、锺会等作乱，咸假其命以为辞焉。景元四年崩，葬高平陵西。
    景元元年十一月，燕王表贺冬，称臣（帝即燕王宇之子，宇称臣，故以为疑）。诏曰：“古之先王者，或有所不臣，今王宜依此义，表不称臣乎！又当为报答。夫系大宗者，降其私亲，况所系者重邪！若便同之臣妾，朕所未安。其皆依礼典据当务尽其义。”有司议奏，以为“礼莫崇於尊祖，制莫重於王典。陛下绍大宗之重，崇三祖之业。伏惟燕王礼尊属戚，正位蕃服，躬秉虔肃，以先万国。其於王典，阐济大顺，诚宜割以非常之制，奉以不臣之礼。臣等立议以为燕王章表，可听如旧式。中诏所施，宜曰‘皇帝敬问大王侍御’”。议又云“至於制书，国之旧典，朝廷所以辨章於天下者也，宜循法，故曰‘制诏燕王’”。议又曰“凡诏命、制书、奏事、上书、文书，有应称燕王者，皆云‘上’字。其非宗庙助祭之事，不得称王名，奏事、上事及吏人皆不得触王讳，以彰殊礼，加於群后。云上遵王典尊祖之制，俯顺圣旨敬承之心。”
    晋何琦议曰：“父母之尊，拟则天地；君亲之道，资敬是同。今承受命运，君临率土，而父以子尸天禄，不敢子天子，以明王者之尊。而子虽以为天子必有尊也。推斯以言，父必臣天位之君，而子自必尊天性之父。”
    晋惠帝即位，尊杨皇后为皇太后，后父骏受遗诏辅政。元康元年，贾后不肯以妇道事太后，又欲干预政事，而为太傅骏所抑。乃启帝作诏，诬骏谋反，诛之，夷其族。贾后矫诏使後军将军荀悝送太后於永宁宫。特全太后母高都君庞氏之命，听就太后居。寻复讽群公有司奏曰：“皇太后阴潜奸谋，图危社稷，飞箭系书，要募壮士，同恶相济，自绝於天。鲁侯绝文姜，《春秋》所许，盖奉祖宗，任至公於天下。陛下虽怀无已之情，臣下不敢奉诏。”诏曰：“此大事，更详之。”有司又奏：“宜废皇太后为峻阳庶人。”中书监张华议：“皇太后非得罪於先帝，今党其所亲，为不母於圣世，宜依汉废赵太后为孝成后故事，贬皇太后之号，还称武皇后，居异宫，以全始终之恩。”左仆射荀恺与太子少师下邳王晃等议曰：“皇太后谋危社稷，不可复配先帝，宜贬尊号，废诣金墉城。”於是有司奏：“请从晃等议，废太后为庶人。”诏可。又奏：“杨骏造乱，家属应诛，诏原其妻庞命，以慰太后心。今太皇后废为庶人，宜以庞付廷尉行刑。”诏不许。有司复请，乃从之。庞临刑，太后抱持号叫，截稽颡，上表诣贾后称妾，请全母命。不见省。董养游太学，升堂叹曰：“朝廷建斯堂，将以何为乎！每览国家赦书，谋反大逆皆赦，至於杀祖父母、父母不赦者，以为王法所不容故也。奈何公卿处议，文饰礼典，乃至此乎！天人之理既灭，大乱将作矣。”二年，太后以绝膳而崩，年三十四，在位十五年。永嘉初，追复尊号。
    致堂胡氏曰：“按群公有司所奏，张华所议，径以太后图危社稷，不母於圣世。方是时，讨杨骏者，两亲王将殿中兵而出，骏既无逆谋，至是又未尝有一戈指阙，坐受攻讨，蹙迫而死。太后以父之故，射帛於外，以祈免耳。不知何名为图危社稷，不母於圣世乎？及有司再请废后为庶人，诏旨画可，华不复切谏，依阿缄默，阴附虐后，而庸奴其君，不待式乾之事，已当诛殛，不得赦矣。”
    先公曰：“贾后杀故杨太后，饥而死之也。武帝身创大业，且智力足以得天下，而无以保妻子，何也？司马氏三世以来，强人之母，以废人之子，夺人之国，宜有斯报矣。彼且以虚罪诬高贵乡公，而实受报於武悼后，且皆是贾氏发之。驾虚罪於高贵乡公者，充也。效实报於杨太后者，南风也。天道昭昭，亦巧於示报矣。”
    东晋成帝即位，尊庾皇后为皇太后。群臣奏“天子幼冲，宜依汉和熹皇后故事。”辟让数四，不得巳临朝称万机。后兄中书令亮管诏命，公卿奏事称“皇太后陛下”。及苏峻作逆，京师倾覆，后见逼辱，遂以忧崩，年三十二，在位六年。
    哀帝即位，诏有司议生母章贵人位号，乃尊为皇太妃，仪服与太后同。又诏“朝臣不为太妃敬，合典礼下？”太常江议“位号不极，不应尽敬”。兴宁元年薨，帝欲服重服，江[A170]启：“应缌麻三月。”诏欲降为期年，[A170]又启：“厌屈私情，所以上严祖考。”帝从之。
    穆帝即位，尊褚皇后为皇太后。以帝幼冲，临朝称制。太常殷融议从郑元议，后父卫将军裒在宫庭则尽臣敬，太后归宁之日自如家人之礼。太后诏曰：“典礼诚所未详，如数奏，是情所不能安也，更详之。”征西将军翼等议谓：“父尊尽於一家，君敬重於天下，郑元议合情理之中。”太后从之。自是朝臣皆敬裒焉。帝加元服，乃居崇德宫。哀帝、海西公之世，太后复临朝称制。简文帝即位，尊后为崇德太后。帝崩，孝武幼冲，群臣复请临朝。孝武冠，复称崇德太后。太元九年，崩於显阳殿，年六十一，在位四十年。太后於帝为从嫂，朝议疑其服。太学博士徐澡议曰：“资父事君而敬同。”又曰：“‘其夫属父道者，妻皆母道也’，则夫属君道，妻亦后道矣。服后以齐，母之义也。鲁讥逆祀，以明尊卑。今上躬奉康、穆、哀皇及靖后之祀，致敬同於所天，岂可敬之以君道，而服废於本亲。谓应齐期。”从之。
    孝武皇帝即位，尊生母李氏为淑妃。太元三年，进为贵人；九年，又进为夫人；十二年，加为皇太妃，仪服一同太后，十九年，尊为皇太后，称崇训宫。安帝即位，尊为太皇太后。隆安四年崩，葬修平陵，神主於宣太后庙（宣太后，简文帝母也）。
    徐邈与范甯公书，访其事，甯答谓：“子不得爵命母。妃是太子妇号，必也正名，可以称母也？”邈重与甯书曰：“礼，‘天子之妃曰后’，《关雎》称后妃之德，妃后之名，可谓大同，所以宪章皇极，礼崇物备者，在於此也。故太后之号，定於前朝，而当今所率由也。若必欲服章同於后，而名号异於妃，则可因夫人之称，而加‘皇太’以明尊，虽曰一理，然於文物之章，犹未尽崇高之极，此又今之所疑，不可得而行也。足下嫌太子妻称妃，然古无此称，出於後代，今有“皇太”之别，可例论邪？”
    宋武帝受禅，尊後母萧氏为皇太后。帝事太后孝谨，即位时，春秋已高，每旦朝太后，未尝失时刻。少帝即位，尊为太皇太后，景平元年崩，年八十一。
    宋武帝将崩，手诏曰：“後世若有幼主，朝事一委宰相，母后不烦临朝。”
    孝武即位，尊母淑媛为皇太后，宫曰崇宪。废帝立，为太皇太后；明帝立，号崇宪太后，乃居中宫崩。
    废帝即位，尊孝武王皇后为太后，宫曰永训。其年崩。後废帝即位，尊明帝王皇后为皇太后，宫曰弘训。顺帝禅位，迁居丹阳宫，拜汝阴王太妃。顺帝殂，更立第都下，薨於第。
    後废帝母陈氏。既即位，尊为皇太妃，舆服一如晋孝武李太妃故事。宫曰弘化，置家令一人，改诸国太妃曰太姬。明初，降为苍梧王太妃。
    陈文帝即位，尊武帝章皇后为皇太后，宫曰慈训。废帝即位，后为太皇太后。光大二年，后下令黜废帝为临海王，命宣帝嗣立。太建元年，复为皇太后，崩年六十五。
    後主即位，尊宣帝柳皇后为皇太后，宫曰弘范。陈亡，入长安。隋大业十二年，薨於东都，年八十三。
    後魏太武即位，尊明元杜皇后为皇太后。封后弟为辽东王。真君元年崩，诏天下大临三日，别立后寝庙於陵所。
    献文即位，尊文成冯皇后为太后。帝年十二，居谅ウ，丞相乙浑谋逆，后密定策诛之，遂临朝听政。内行不正，宠李弈等，献文诛弈，遂害献文。孝文时，尊曰太皇太后，复临听政。孝文雅性孝谨，事无巨细，一禀於太后。后多智，猜忍，能行大事。十四年崩，年四十九。孝文行三年丧。
    魏献文帝，好黄、老、浮屠之学，雅薄富贵，常有遗世之心，欲禅位於京兆王子推。群臣固谏，任城王曰：“陛下方隆太平，临覆四海，岂得上违宗庙，下弃兆民？且父子相传，其来久矣。陛下必欲委弃尘务，则皇太子宜承正统。”中书令高允曰：“愿陛下上思宗庙付之重，追念周公抱成王之事。”帝曰：“然则立太子，群公辅之，有何不可？”乃传位於太子，下诏曰：“朕希心元古，志存澹泊。爰命储宫，践升大位。朕得优游恭已，栖心浩然。”群臣奏曰：“昔汉高祖称皇帝，尊其父曰太上皇，明不统天下也。今皇帝幼冲，万机大政，犹宜陛下总之。谨上尊号曰太上皇帝。”从。之上皇徙居崇光宫，采椽不斫，土阶而已，国之大事咸以闻。崇光宫在北苑中，又建鹿野浮屠於苑中之西山，与禅僧居之。五年崩。
    明帝即位，尊宣武高皇后为皇太后。寻为尼，居瑶光寺，非大节庆不入宫中。时天文有变，灵太后欲以后当之，遂暴崩，天下冤之。丧还瑶光佛寺，殡皆以尼礼。
    明帝尊母胡光华为皇太妃，後尊为皇太后。临朝听政，犹曰殿下。後改令称诏，群臣上书曰陛下，自称曰朕。以明帝冲幼，未堪亲祭，欲依《周礼》夫人与君交献之义，代行祭礼。礼官博议以为不可，而太后欲以帏幔自障，观三公行事。重问侍中崔光，光便据汉和熹邓后荐祭故事。太后大悦，遂摄行初祀。临朝淫恣，五年，为元叉所幽。又六年，诛叉，复临朝。自是朝政疏缓，恩威不立。又三年，鸩孝明，立孝文曾孙钊。尔朱荣兴兵向阙，沉后於河。
    齐文宣受禅，尊母娄妃为皇太后，宫曰宣训。济南即位，尊为太皇太后。密与孝昭诸将诛杨等，废济南，立孝昭，後为皇太后。孝昭崩，又下诏立武成帝。大宁二年崩，年六十二。
    武成即位四年，传位於太子纬，自称太上皇。又四年崩，後主即位。武成既崩，尊武成胡后为皇太后。后内行不谨，幸和士开及沙门昙献等，齐亡入周，又恣行奸秽，开皇中殂。
    周武帝即位。尊母叱奴氏为皇太后。建德二年崩。
    宣帝即位，尊武帝后阿史那氏为皇太后。大象元年，改为天元皇太后。二年，又尊为天元上皇太后。宣帝崩，静帝尊为太后。隋开皇二年殂，年三十二。又尊母李氏为帝太后。大象元年，改为天元帝太后，又尊为太皇太后。二年，又尊为天元圣皇太后。静帝立，尊为大帝太后。隋开皇初，出俗为尼。八年殂，以尼礼葬。
    宣帝既立一年，传位於太子阐，自称天元皇帝，所居称天台，冕二十四旒，车鼓皆倍於前王之数。每对臣下，自称为天。用樽彝瓒以饮食，令群臣朝天台者，齐三日，清身一日。自比上帝，立五皇后。二年而崩。
    天元崩，静帝时，杨坚秉政，尊天元杨后为皇太后，居弘圣宫。坚既受禅，后愤惋愈甚，坚内甚愧之。开皇中，封为乐平公主，大业五年殂。
    静帝母朱氏，天元崩後，尊为帝太后。隋初，出俗为尼。
    ●卷二百五十二 帝系考三
    ○太上皇太皇太后皇太后
    唐高祖武德九年，诏禅位於皇太子，称太上皇。上皇以弘义宫有山林胜景，雅好之。贞观三年四月，乃徙居之，改为大安宫。上屡请上皇避暑九成宫，上皇以隋文帝终於彼，恶之。乃营大明宫，以为上皇清暑之所，未成而上皇寝疾，不果居，九年崩。
    高宗崩，太子即位，诏军国大事听天后处分。元年，天后废帝，迁之房陵，立睿宗，幽於别宫。五年，自称圣母神皇，杀唐宗室诸王。又二年，自称大周圣神皇帝，以睿宗为皇嗣，赐姓武氏，追谥祖考为帝，立武后七庙，封武三思等为王。又十四年，张柬之等奉中宗诛张易之、张昌宗，帝复位。其年，后崩。
    韦氏鸩弑中宗，立殇帝，为皇太后，临朝总庶政。临淄王隆基举兵诛之，追废为庶人。
    睿宗在位二年，制传位於太子，太子上表固辞，太平公主劝上虽传位，犹宜总大政。上乃谓太子曰：“汝以为天下事重，欲朕兼理之邪？昔舜禅禹，犹亲巡狩，朕虽传位，岂忘国家？其军国大事，当兼省之。”八月庚子，元宗即位，尊睿宗为太上皇。上皇自称曰朕，命曰诰，五日一受朝於太极殿。皇帝自称曰予，命曰制、敕，日受朝於武德殿。三品以上除授及大刑政决於上皇，馀皆决於皇帝。明年七月，上诛太平公主及其党。上皇诰：“自今军国政刑，一皆取皇帝处分。朕方无为养志，以遂素心。”是月，徙居百福殿。开元四年，上皇崩。
    致堂胡氏曰：“睿宗每自谓素怀淡泊，不乐世务，然则盍不於传位之时尽释万几，则太平亦无所恃而谋乱。乃有眷眷之情，尚知大政，昧於亢龙有悔之义。是以不智处身，而以不孝处其子也，岂非後王之戒哉？”
    又曰：“元宗举兵诛讨韦氏，雪君愤辱，厥功虽大，而意在自取，不得已而归之於父。寻又怵惑邪说，杀父同气，至使睿宗尽释大权，而问安侍膳，以天下养之，事一无闻焉。其友爱隆厚，独施之五王，同寝共宴，游戏赏乐，更奏丝竹，亲煮药饵，何其至也？岂非以手足天性，均出於父乎？施诸手足者如此，於父宜如何？而孝养无闻，五月而葬，不太薄乎！古之人所以大过人者无他，善推其所为而已。元宗能其小而不能其大，力於次者而忽於至者，不推其所为，无乃初心有利欲之蔽乎？无乃感宋王之让已而薄其父乎？虽享国日久，而天理好还，终不可逭。是故正其义不谋其利者，为子则孝，为臣则忠，自天子至於庶人，其揆一也。”
    肃宗至德元年，即位於灵武，尊元宗曰上皇天帝。灵武使者至蜀，上皇喜曰：“吾儿应天顺人，吾复何忧！”制：“自今改制、敕为诰，表疏称太上皇。四海军国事，皆先取皇帝进止，仍奏朕知，俟克复上京，朕不复预事。”命韦见素、房、崔涣奉传国宝、玉册诣灵武传位。二年，克复两京，使韦见素入蜀，奉迎上皇。上皇至凤翔，从兵六百馀人，上皇命悉以甲兵输郡库。上发精骑三千奉迎。十二月丙午，上皇至咸阳，上备法驾迎於望贤宫。上皇在宫南楼，上释黄袍，著紫袍，望楼下马，趋进，拜舞於楼下。上皇降楼，抚上而泣。上捧上皇足，呜咽不自胜。上皇索黄袍，自为上著之，上伏地顿首固辞。上皇曰：“天数人心皆归於汝，使朕得保养馀齿，汝之孝也。”上不得已受之。父老在仗外，欢呼且拜。上令开仗，纵千馀人入谒上皇。曰：“臣等今日复睹二圣相见，死无恨矣！”上皇不肯居正殿，曰：“此天子之位也。”上固请，自扶上皇登殿。尚食进食，上品尝而荐之。丁未，将发行宫，上亲为上皇习马而进之。上皇上马，上亲执，行数步，上皇止之。上乘马前引，不敢当驰道。上皇谓左右曰：“吾为天子五十年，未为贵，今为天子父，乃贵耳！”左右皆呼万岁。上皇自开远门入大明宫，御含元殿，慰抚百官。乃诣长乐殿九庙主，恸哭久之。即日幸兴庆宫，遂居之。上累表请避位还东宫，上皇不许。时李辅国暴贵用事，上皇左右皆轻之。辅国意恨，言於上曰：“上皇居兴庆宫，与外交通，陈元礼、高力士谋不利於陛下，当为社稷计，岂得徇匹夫之孝？若迎居大内，以杜绝小人。”上不应。上元元年，上寝疾，辅国矫诏将五百骑露刃迎上皇迁居甘露殿。上皇惊，几坠，所留侍卫才老数十人。流力士等於远方。辅国等诣上请罪，上曰：“卿防微杜渐，以安社稷，何惧也！”自是上皇日以不怿，辟成疾。上初犹往问安，既而但遣人起居。宝应元年，上皇崩。
    致堂胡氏曰：“灵武即位之事，元宗既有传位之命，则太子非叛也（范氏《唐鉴》谓：“肃宗以皇太子讨贼，遂自称帝，此乃太子叛父，何以讨禄山也？”）。其失在元宗命不亟行，而裴冕诸人急於荣贵，是以致此咎也。唐高祖、睿、元之为上皇，非所欲也。势可以释位而不释，遂至逼迫，不见几故也。而太宗、明、肃不能少待，或称兵，或借便，皆有夺位之恶，欲速见小利故也。父不父，子不子，昧於《春秋》首恶诛之戒甚矣，岂非後世之大鉴欤！”
    又曰：“内宠嬖竖，合而为一，人主不悟，又委信之，其终不至於篡弑逆乱者，古无有也。肃宗之事，亦可以为监矣。夫祖考所为贤且德也，子孙希之，鲜能及者；非贤非德也，子孙效之，鲜不过焉。两汉而下，继世之君，往往柩前即位，孰有为天子子，亲承大宝，得问安侍膳，举四海之养以全其孝，尽其乐？如唐数君，可谓千载一时不可逢之嘉会矣！而太宗、明皇、肃宗之孝道无称焉，岂非自太宗失之欤？高祖、睿、元晚节末路，不免兵甲震惊之祸，而元宗尤酷。呜呼，悲夫！辅国之言曰：“陛下当为社稷大计，岂得徇匹夫之孝？”夫孝以奉父母为先，然後上及於祖宗。今父在也，乃困其身，怵其心，而社稷是安，此中人以下所能辨者，肃宗不察。盖自马嵬西行，辅国已有是言，今又云尔。是知肃宗为人，可诱以利故也。当时，白刃胁迁，尽去左右之人而居西内，上皇辟成疾，以致殂陨，其异於赵武灵王沙邱之祸几希矣！夫以讨贼之故。夺父之位。其终至於如此。使安庆绪、史朝义而有知，岂不含笑於九泉？元结颂唐中兴，曰盛德，曰大业，是过誉其始，而未知其终也。”
    顺宗永贞元年。德宗崩。即位。疾不能视事。传位太子纯。称太上皇．宪宗元和元年。太上皇崩．
    宪宗立，尊顺宗王皇后为皇太后。十年崩，年五十四。
    穆宗立，尊宪宗郭后为皇太后。敬宗立，尊为太皇太后。宣宗立，母郑，故侍儿，有曩怨。帝奉养后礼稍薄，后郁郁不聊。太中二年暴崩。
    宣宗立，尊母郑妃为皇太后，懿宗尊为太皇太后。咸通六年崩。
  </div>
  <div class="pagination">
   <a href="文献通考_page248.html">
    上一页
   </a>
   <span>
    ...
   </span>
   <a href="文献通考_page244.html">
    244
   </a>
   <a href="文献通考_page245.html">
    245
   </a>
   <a href="文献通考_page246.html">
    246
   </a>
   <a href="文献通考_page247.html">
    247
   </a>
   <a href="文献通考_page248.html">
    248
   </a>
   <span class="current-page">
    249
   </span>
   <a href="文献通考_page250.html">
    250
   </a>
   <a href="文献通考_page251.html">
    251
   </a>
   <a href="文献通考_page252.html">
    252
   </a>
   <a href="文献通考_page253.html">
    253
   </a>
   <a href="文献通考_page254.html">
    254
   </a>
   <span>
    ...
   </span>
   <a href="文献通考_page250.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
