<!DOCTYPE html>
<html>
 <head>
  <meta charset="utf-8"/>
  <title>
   福建省例 - 第 29 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福建省例 - 第 29 页/共 63 页
  </h1>
  <div class="content">
   邵武左营驻札邵武县 

　　邵武右营驻札建宁县 

　　汀州中营驻札长汀县 

　　汀州左营驻札清流县 

　　汀州右营驻札上杭县 

　　福宁中营驻札霞浦县 

　　福宁左营驻札霞浦县 

　　福宁右营驻札宁德县 

　　桐山营驻札福鼎县 

　　南澳左营驻札南澳厅 

　　红白等项银两，换班之年照旧估拨 

　　户部为详咨事：福建司案呈，准福建巡抚魏咨前事一案，相应抄单移咨福建巡抚可也。 

　　计单一纸。 

　　准闽浙总督程咨称：准户部咨：闽省兵丁红白事件，及台湾换防兵丁往回盘费，每年实估银二万九千三十一两六钱，系属有余省分，本可不致逾额支销。惟派防台湾兵丁，核计道里远近，按名赏给盘费银自二两至一两不等，若皆歇班之年，原属有余，一遇换防之年，即行短绌。推原其故，皆由台湾北路淡水营改为艋舺营案内，后嘉庆十三、十六两年为始，在于内地水陆各营添拨戍台兵丁八百七十一名，此往彼来，照例计算，应加增盘费银二千二百四十九两，当时漏未增估，以致不敷。并请从道光十四年为始，将改设艋舺营添兵八百七十一名，加增盘费银二千二百四十九两，照数增估。其十四、十五两年应增估银四千四百九十八两，即在于报拨余银内一律拨补等语。应将该省红白赏银，于兵丁歇班之年，按照定例给发余剩银两，入拨充饷。如遇换班之年，除换班兵丁盘费应照例查给外，红白事件较少，仍照定例给与余银入拨。倘红白事件较多，即遵照奏定章程，均匀支放。惟台湾远隔重洋，势难与内地兵丁统行核算，应按照兵丁名数，于额估红白银内划出银两若干，作为台湾定额，另俟候领，毋得仍似从前之先尽内地动用，致台湾兵丁不免向隅。其划拨银数，应令该督自行查明酌定，报部立案。所有奏请红白赏银案内，自道光十四年为始，每年增估盘费银二千二百四十九两，并将十四、十五两年应增估银四千四百九十八两，于报拨余剩银内拨补之处，应毋庸议。此外尚有积年存剩银六万六千二百余两，并令该督转饬速行全数造入季拨册内，报部拨用。并将嘉庆二十四年以后历年动用红白赏项及班兵盘费银两，迅即造具清册报部核销等因。查福建省红白盘费额估银三万九千三十一两六钱，除照例酌留往返盘费银一万七千八百两，此外尚有拨台班兵在途事故及已经到台事故，接准台营移报续拨补额兵丁应给盘费银两，实难悬定，应酌留银六百两，共银一万八千四百两外，实应银二万六百三十一两六钱。查台澎戍兵眷属系在内地，应给红白事件本少，与内地营分不同。现按台澎各营额名数酌定银二千七百九十一两，内地各营酌定银一万七千八百四十两六钱，均匀支放，余剩银两照例报拨。至台澎各营嘉庆二十四年起，至道光十三年止，历年动用红白赏项及班兵盘费银两，均经分年造册报销在案。所有各年存剩银六千二百余两，另行入于季拨册内造报。合将台内各营原匀红白银数具文咨部立案，相应咨达等因前来。查先据闽浙总督奏报，闽省绿营兵丁红白事件及台湾换防兵丁往回盘费，额估不敷，请照数增估案内，经本部议令照兵丁名数，于额估红白银内划出银两若干，作为台湾定额，另贮候领，毋得仍似从前之先尽内地动用，致台湾兵丁不免向隅。其划拨银两行令该督自行查明酌定，报部立案等因。于道光十五年十月二十一日奉旨依议，钦此，行文该督等遵照在案。今据该督咨称：福建省红白盘费额估银三万九千三十一两六钱，除酌留往返盘费银一万七千八百两，又续拨补额各项兵丁盘费银六百两，共银一万八千四百两外，尚余银二万六百三十一两六钱，内酌给内地各营红白赏银一万七千八百四十两六钱，台湾各营红白赏银二千七百九十一两，均匀支放，余剩银两照例报拨等语，应如所咨办理。仍咨该督嗣后每年冬拨案内额拨红白等项银两，除换班之年仍照旧估拨，并查照酌定章程，分别内地台湾红白赏项暨额拨戍兵往返盘费及补额各项兵丁盘费银数均匀支放外，其无换班年分，祗应估拨红白赏银二万六百三十一两六钱，盘费钱两毋庸估拨，以省收支之繁。并咨福建巡抚付知则例馆查照。至各年存剩银六万六千二百余两，前经本部登记在案，仍咨该督转饬查照前行查明入拨报部。所有嘉庆二十四年以后历年动用红白等项银两，先据该督题报，经本部核覆在案，应毋庸议。相应咨覆该督可也。 

　　道光十六年七月二十五日部行，九月十五日福建巡抚魏准咨。 

　　闽省各营裁兵加饷章程 

　　一件饬刷事。案照闽省水陆台澎各营裁兵加饷、整顿营伍一案，业经先后详奉院宪奏咨，均经奉到大部覆准在案，自应将奏咨章程，刊刷例本，通颁各营遵照。 

　　计发样本一本。 

　　同治五年九月十六日，奉闽浙爵督部堂左牌开：照得本爵部堂于同治五年九月初八日具奏闽浙兵制急宜变通、谨拟减兵加饷、就饷练兵、以期实济一折，除俟奉到谕旨、另行饬知、并先抄折通饬闽省各镇标协营一体遵办外，合并抄折行知，备牌到司，即便转移督粮道遵照，毋迟等因。计抄折内开： 

　　奏为闽浙兵制急宜变通、谨拟减兵加饷、就饷练兵、以期实济事：窃自兵民分而不可复合，于是历代养兵之费，最为繁巨，未有百年养之，不收一日之用者也。国朝绿营兵丁虽较前代为少，然亦六十万有奇。此次军兴，东南各军，惟广西、金陵曾有调用制兵之事，余皆召募勇丁以资战守。用兵十余年，转战十数省，而绿营绝少调发。始以勇丁助兵，继且以勇丁代兵。始以将弁领兵，继且以文臣代将。此兵事之穷也。各省召募日繁，制兵名额未减，筹饷者既须筹战士之饷，又须饷不战之兵。饷无可筹，不得不节缩额饷应之。于是额饷积欠至数百万。待其号呼迫切，又不得不少为点缀，以服其心。然按营点缀，每兵给银数钱，每月即需耗银数万两。在兵月得数钱之饷不能半饱，在官月费此数万之银已成虚掷。此饷事之穷也。夫五方风气各殊，民生其间，强弱亦异。故就各省而论，有可为兵者，有不可为兵者；然亦未可概论也。吴、越秀良，而淮、徐、颍、亳、寿春、台、处、金华之民则称劲健。关陇边塞之兵素称劲健，而自捻回猖獗，当事又议调南军。即以福建言之，负山面海，民情犷悍难驯，宜其可以为兵矣；然臣自入闽徂粤以来，肃消疆土，扫除剧寇，所用者仍祗此旧部楚军，未尝藉闽兵之力，而负嵎之土匪，伺路之盗贼，尚须留楚军剿捕，不敢辄用闽兵。崇安、建阳告警时，臣所部尚留兴化。比延平请兵，臣调标兵三百赴之，三日始克成行。一月撤归，则患病者竟有百人。询其故，曰水土不服也。可笑如此！谓闽民之不可为兵欤？何以械斗则强，为匪盗则强？一隶伍符，便怯弱至此？夫有兵不练与无兵同，练之不勤与不练同。今日之制兵，陆则不知击刺，不能乘骑，水则不习驾驶，不熟炮械。将领惟习趋跄应对，办名册，听差使。其练之也，演阵图，习架式，所教皆是花法，如演戏作剧，何裨实用？省标尚有大操小操之名，届时弁兵呼名应点，合队列阵，弓箭、鸟枪、藤牌、抬炮，次第行走，既毕散归，不复相识。此外各标营则久不操练，并所学花法，所演阵式而亦忘之矣。水师战船失修，朽腐殆尽，将领巡洋会哨，但有文报而无其事。遇需巡缉，辄雇民船代之。弁兵无船炮，无从练习。名为水师，实则就岸居住，一登海船，则晕呕不堪，站立不稳，遑云熟习沙线，惯历风涛。设遇有事，奚望其有万一之幸乎？是则练兵为救时之急务矣。 

　　兵之应练，将弁知之，即兵丁亦自知之。彼见勇丁之积功得官，未尝不欣羡也；知已之胆技怯弱，未尝不内愧也。将领之有志者，见兵不可用，亦未尝不思练兵以有为也。督、抚、提、镇亦未尝不思练兵以稍宽咎责也。而势固有所不能。营制：马兵月饷银二两，马干一两；战兵月饷一两五钱，守兵月饷一两，米皆三斗，间用折价。近因库款告匮，有给银欠米者，有半银半票者。除省标八营外，合标协营水陆官兵银米牵算每月仅获半饷。而福建地方狭瘠，榖米豆麦绵麻杂粮之收，不足供本地食用。物价本昂，素仰海船转运接济。近自番舶纷来，端海洋之利，沿海船商歇业，物价更形翔贵，米一斗需钱七、八百，中价亦五百文，布一尺宽者需六、七十，窄者亦三、四十文。他物称是。从前银贵钱贱，兵饷易钱尚多。近则银价日低，物价日贵，兵情艰迫异常。计每兵所得月饷，不足供一人十日之食，余二十日则悬釜待炊，衣履无出，其奉父母、养妻子者更无论也。如是少壮者不愿入伍，而入伍者多老羸疲弱、穷无所归之人。其市井之徒，或挂名册藉，以小贸佣工为本业，而以余暇应差操。至下府民人之藉当兵支门户、抗官府、窝匪盗，名为兵而从不预差操者，其志并不在饷，固不具论也。夫以额饷之薄如此，又从而减折之，不能赡兵之身家，并不能养兵之口体，欲不听其别营生理，必不可得。兵既别营生理，不能按日演操，散居市廛，不能一呼即集，训练有所不能，施禁令有所不能及，心志因之而纷，精力因之而懈，技艺因之而生。汰革则无精壮应募，激劝则无骁锐可拔。如是谓兵之冗杂怯弱不可为兵，兵不任受。如是谓将之疏慵颓废不可为将，将亦不任受也。是则加饷又为练兵之急务矣。 

　　福建通省，每岁经出之费一百七十余万两，罄经入之款抵放，尚短二十余万两。频年兵事繁兴，协饷不到，入款积欠相因，实难敷衍。此时因练兵而加饷，饷从何出？臣按方今各省绿营通病，祗因饷薄不能练兵。饷之薄亦实由于兵之多耳。与其欠饷，曷若减兵？与其欠饷而仍养此无用之兵，曷若练兵而并节此可惜之饷？即以闽、浙言之，闽之兵额六万二千，浙之兵额三万七千二百，合计已近十万，岂不为多？如果一兵得一兵之用，制贼自有余力，何以巨贼入境，所至成墟，不但不能收一战之功，并不能为一日之守也？然则国家每岁所耗之饷，不重可惜乎？假令事前两省有素练之兵五万，以之援邻，以之保境，岂不绰然？何至远恃客军，多糜巨饷？惟其兵多故饷不能厚，惟其饷薄故兵不能精，此固前效之可睹者。 

　　臣维兵之应亟汰者四：老弱疲乏之兵、吸食洋烟之兵、虚名占伍之兵、塘汛零星之兵，此皆无所用亦不可练者。此外各标协营听差、传号、书识各名色不预操练之兵，实为军政之蠹，亦应酌量裁减，以实行伍。约计应汰之兵，至少不下四成余。兵既减少，则员弁亦可酌量裁并。所裁之廉俸薪干亦可留养练兵。大概挑留可练之兵五成有余，即以裁兵四成有余之饷加给之。饷米并计，守兵每月可得银三两。马战兵可得银三两数钱。日用足敷，无须别营生业，自可聚居勤练，而免散漫荒嬉之弊。塘汛零星之兵，有名无实，甚或窝留娼赌，扰害地方，若并归总汛，聚居勤练，分段轮派巡缉，声势较完，访察易遍，较之三五错杂，无人管束训练者自别。是减兵云者，祗减无用不可练之兵，于兵制实无所损；加饷云者，即扣此项裁兵之银，于饷事亦无所加也。 

　　臣自广东凯旋，饬省标八营挑练兵丁为撤勇计。操兵每日加饷银六分。挑兵三千名，分三起以次赴臣署箭道学习长矛、洋鎗、无壳抬鎗。署陆路提督罗大春挑练泉州标兵一千二百名。各协营转相效法，陆路渐有起色。水师各营，咨行提臣李成谋、护海坛镇黄联开筹商办理，亦有端绪，大约水师以洋面为汛地，以樯帆为营阵，以炮械为技艺。弁丁必分两班更番上船，出洋巡缉，熟知海岙形势，习用炮械，乃期得力。其减兵加饷与陆军同。现因船工停修，陆续赴粤东购造拖罾式船，必候船齐乃可定弁兵数目也。 

　　浙江郡县克复时，臣即饬逃溃兵丁不准收伍，曾经奏明在案。此时议复常制，祗须少募新兵，较闽之裁减旧兵翻为省事。臣咨浙抚臣并檄藩司杨昌浚端主其事，与提臣黄少春熟商定议，以期画一。如蒙允行，臣谨当与闽浙抚臣、提臣细商一切事宜，妥为筹议，庶期兵精饷实，一挽绿营积弊，无负国家养兵卫民之意。谨据实缕陈，伏乞皇太后，皇上圣鉴，训示施行。谨奏。 

　　同治五年十一月初十日，奉调补陕甘爵督部堂左札开：照得本爵部堂前于同治五年九月初八日在闽浙总督任内，恭折具奏闽浙兵制急宜变通、谨拟减兵加饷、就饷练兵、以期实济一折，兹于十月十七日，准兵部火票递回原折后开：军机大臣奉旨：另有旨，钦此。同日，又准军机大臣守寄福州将军兼署闽浙总督英、陕甘总督一等恪靖伯左、闽浙总督吴、福建巡抚徐、浙江巡抚马，同治五年九月二十七日，奉上谕左奏筹议变通闽浙兵制一折，闽省绿营兵制，额冗饷薄，素不训练，临事不能收一战之功，并不能为一日之守。据左所陈积弊情形，实属动中窾要。该督现拟将无用之兵汰除四成，即以裁兵之饷加给存营之兵，并营抽练，所筹甚为切当，着即照所议办理，并着督饬水陆各营认真训练，务当切实讲求，不可有名无实。左启程在即，所有未尽事宜，并着英、吴、徐悉心筹划，俾臻妥善。总期兵归实用，饷不虚糜，毋蹈仍前积习。浙省兵丁，议复常制，祗须少慕新兵，精练汰存旧兵，即着左、英、吴、与马新贻、黄少春将一切事宜，妥为筹议，责成杨昌浚端主其事，实力办理。水师船炮，尤宜讲求坚利，闽省购造粤东拖罾船只，亦当力求坚固，不可以敝窳充数。左前奏闽省设厂制造轮船，尤为水营要务，即着吴接办，不可日久废弛。将此由五百里各谕令知之。钦此。遵旨寄信前来。行司即便钦遵查照，毋违。又奉兼署闽浙总督部堂英行同前由。 

　　同治六年三月初一日，奉兼署闽浙总督部堂英牌开：抄折行知事。照得本兼署部堂于同治六年二月二十二日，会同护福建抚部院周、署福建陆路提督罗恭折由驿具奏闽省陆路各营弁兵分别裁留、加给薪饷，酌定名数银数一折，除俟奉到批旨另录行知外，合就抄折行知，备牌到司，即便通移陆路各镇协营遵照办理，并移督粮道知照，毋迟等因。计抄折内开：兼署闽浙总督部堂英、护福建巡抚部院周、署福建陆路提督罗奏为闽省陆路各营弁兵分别裁留、加给薪饷、酌定名数银数恭折奏祈圣鉴事。窃照闽省军政废弛，皆因饷薄，未能整饬。先经前督臣左以闽浙兵制亟宜变通，请将各营裁去不可练之兵四成有余，抽留可练之兵五成有余，即以裁兵之饷加给挑练之兵，以期实济，奏奉上谕：筹议变通闽浙兵制一折，闽省绿营兵制，额冗饷薄，素不训练，所陈积弊情形，实属动中窾要。该督以裁兵之饷加给存营之兵，并营抽练，所筹甚为切当，着即照所议办理，并着督饬水陆各营认真训练，务当切实讲求，不可有名无实。左宗棠启程在即，所有未尽事宜，并着英桂、吴棠、徐宗干悉心筹划，俾臻妥善，总期兵归实用饷不虚糜等因，钦此，遵经左宗棠与水师提臣李成谋、署陆路提臣罗大春逐加核议，马兵每名月加饷银七钱，连额饷共二两七钱；步兵每名月加饷银一两五分，连额饷共二两五钱五分；守兵每名月加饷银一两四钱，连额饷共二两四钱。官马每匹月给草干一两之外，加给五钱。惟闽省兵饷，无闰之年，额估银一百三十万一百六十八两零，内除旗营俸饷、榖草、红白事等项，并绿旗各营米折银二十万二千六百二十七两零外，绿营官兵俸饷、公费、眷口、红白事等款，实应银一百九万七千五百四十两零。通省额设马兵一千九十名，步兵二万七千九百七名，守兵三万二千三百六名，官马一千九十匹。裁减四成有余。按照新章办理，裁剩之饷仍不敷加给挑留之兵。现拟无论水陆标营，一概挑留五成，官亦分别酌量裁减。如有汛地紧要应行酌增成数者，俟核明通省薪饷确数，另行核办。其应支薪饷，俟各营陆续议定章程，随时起支。拟裁员弁，署任者实时裁撤，实任者暂归应补班，俟将来水陆各营升迁事故缺出，分别调补。其未调补之员，应支俸薪干廉，暂归军需项下核销，未免纠缠。又经前督臣左宗棠于通筹闽省绿营兵额不敷饷项、恳拨茶税盐课折内奏陈，奉旨户部议奏，钦此。现准户部议覆，该督核定月加饷干数目，系为足食练兵起见，应即照准。如汛地紧要须酌增成数者，准随时核明另办。其所裁员弁数目及实任应否归应补班调补之处，统候奏咨到日，另由兵部核议。已裁之实任员弁于未经调补时尚有应支薪俸廉干，仍归薪饷，诚恐款目轇轕，亦应准照所请，暂归军需核销。而该省额饷，每年除地丁、盐课外，不敷无多，自应于冬拨案内由部酌量拨款协济。所请茶税留充额饷之处，应毋庸议等因具奏，奉旨依议，钦此，移咨到闽，均经转行钦遵在案。 

　　兹准署陆路提臣罗大春将所辖之陆路提标中、左、右、前、后五营，泉州城守营、福宁镇标中、右二营、连江营、罗源营、桐山营、漳州镇标中、左、右、城守四营、平和营、龙岩营、云霄营、诏安营、同安营、延平城守左、右二营、顺昌营、建宁镇标中、左、右三营、枫岭营、汀州镇标中、左、右三营、邵武城守左、右二营，福协城守左、右二军，兴化城守左、右二营、长福左、右二军，裁定弁兵及添设书识，号令名数，并以长福左、右军官兵额数较少，请予改为端营。并据署闽浙督标中军副将杨在元、署抚标中军参将尹汤臣将省标各营裁留官兵汇造清册，呈送前来。臣等伏查闽省内地陆路各营除军标兵丁额设无多，免予裁减另行办理外，其督标中营等四十三营，系属陆路额设提督一员总兵四员，副将五员、参将八员、游击二十二员、都司一十三员、守备三十七员、千总七十七员、把总一百六十四员，外委二百五十三员，额外一百五十四名、马战兵五百六十一名，步战兵一万四千二百一十七名、守兵一万七千七百九十三名、官马九百五十六匹，年需俸薪饷干银五十四万二千六百八十七两六钱九分六厘四毫、养廉银六万四千一百三十四两，共银六十万六千八百二十一两六钱九分六厘四毫。内除陆路提标前后二营、漳州镇标右营、云霄营均各裁去游击改设都司一员，共裁游击四缺，改设都司四员；又兴化城守左营裁去都司改设守备一员，又泉州城守营裁汰都司二员，长福右军裁汰都司一员，同安营裁汰都司一员，共裁都司四员；又兴化城守右营裁汰守备一员，诏安营裁汰守备一员，延平城守右营裁汰守备一员，共裁守备三员；又陆路提督所辖并省标各营裁汰千总三十二员、把总六十七员、外委七十八员，额外四十七员、马战兵三百四十五名、步战兵七千一百零五名、守兵八千八百八十五名、官马裁汰四百七十匹外，实在陆路各营按照新章，应留提督一员、总兵四员、副将五员、参将八员，游击十八员、都司十二员、守备三十五员、千总四十五员、把总九十七员、外委一百七十五员、额外二百零七名，马战兵二百一十六名、步战兵七千一百一十二名、守兵八千九百零八名、官马四百八十六匹。所有兵丁马匹，照章加给饷干银两，计应俸饷干银五十二万九千六百六十八两七钱三分三厘二毫，又加字识、号令手一千四百五十三名，应需饷银一万七千四百三十六两，共银五十四万七千一百零四两七钱三分三厘二毫。又养廉银五万零六百两，统共应需俸饷干廉银五十九万七千七百零四两七钱三分三厘二毫，比较额估之数，计不敷俸饷银四千四百一十七两零三分六厘八毫。计余剩养廉银一万三千五百三十四两。除拨抵不敷俸饷银两外，计尚存剩银九千一百一十六两九钱六分三厘二毫。内除拨给续增公费银九千一百一十两外，实存剩银六两九钱六分三厘二毫。所有各营新饷，除陆路提标五营、泉州城守营、长福左右军已于同治五年七月初一日起支，兴化城守左右营于同治五年九月初一日起支外，其余督标中等营应请均于同治六年正月初一日起支。其续增公费同书识、号令饷银亦于同治六年正月初一日起，按照新章办理。马兵一项，无马者月祗给饷银二两七钱，不给草干；如有就营购得口马者，应以配骑之日起支草干银两，以昭核实。至各营递年额估公费银两，除例由藩司坐支硝磺、铅价、火药工料等项外，余银给营承领。每营多祗四百余两，少仅百余两。所有领饷脚费、稿识工食、戍台外委加饷、游巡薪水口粮以及不时修制军装、垫办零星器械，向章均在此内动支，以致多有不敷。而营中以无款可筹，遇有因公需用，遂不得不摊扣兵粮，藉资敷衍。此又摊扣之积弊，宜公费之增给也。其稿识一项，通省陆路各营共额设一百五十名，每营自四、五名至二、三名不等。向例，提镇衙门每名年给工食银八两，副将衙门每名年给银六两，参将、游击衙门每名年给银五两，都司、守备衙门每名年给银三两。额设本属无多，工食又复有限，遇有随征以及紧要公事，不免添雇赶办，该稿识因而借口赔累，在提镇等衙门当差者索陋规于都守，在都守等衙门当差者索陋规于兵丁，逐层需索，习以为常。且千把总衙门各有应办之文案，并无额设之稿书，其募令办事者，往往给以名粮。该书识等藉司兵册，冒补空粮，通营合计，空粮多则百余名，少有数十名。此又书识之积弊，宜名数之酌定也。现在兵求实用，饷归实销，此等积习，不为革除，难保不变本加厉。然徒恃文告，恐亦未能弊绝风清。本年正月间，署陆路提臣罗大春进省，臣等督同藩司，当与从长计议。每营公费银两，递年均于实给以外，酌为加增。稿识一项，督标中等四十一营，按营均添设二十八名，枫岭营公事较简，添设一十四名；无论在何衙门当差，月俱给予饷银一两，并支米三斗；并以从前营中号令，即在额兵之内，并无另设，现拟督标中等四十一营，按营另设号令七名，枫岭营另设四名，月亦给饷银一两，支米三斗。所有增给公费及书识、号令手饷银，即从同治六年分起，在于余剩饷廉银内拨给。倘此营额饷不敷支给，即将彼营余剩项下匀拨抵补。嗣后作为额估之数，咨部请拨。其公费银内，向例开销之稿识工食，一并改充营中公项，使各营办公之人有定，而办公之费有资，不至再有摊扣需索之弊。惟查前督臣左原奏有书识应酌量裁减一语，所云应裁者，系指空粮而言。现值整顿营伍，与其仍前弊混，侵占额兵，自不如立定章程，酌增名数。虽每营各设二十八名，而匀拨提镇以下各衙门，每处不过数名，较从前之冒补，奚啻减至倍蓰？又督标中、左、右三营原额守兵各四百八十名，照章裁减五成，各应留二百四十名。兹因督标中营差务较繁，必须设额兵数名，以资差使。拟请中营守兵多留八名，共留二百四十八名；左右二营各多裁守兵四名，各留二百三十六名。虽名数稍有参差，而合中、左、右三营统算，仍与挑留五成之数符合。又泉州城守营额设外委、额外并马兵共二十二名，照章应裁一十一名。惟该营汛地多系紧要，拟请多留四名，共留一十五名，藉资巡缉。又朋扣一项，副将以下各官，每员每月照旧扣银二钱，马兵每名每月照旧扣银一钱，步兵每名每月照旧扣银五分，守兵每名每月照旧扣银三分，以资拨用。据署福建布政使夏献纶、督粮道傅观海造册详请具奏，截明陆路各营兵丁应支本折米石，由道详办。所裁官弁系何哨司员名，另行由司造册请咨。其台澎并内地水师各营裁兵加饷章程，应俟台湾镇、道及水师提督核议到日，再行详办等情前来。臣等覆查无异。除将清册咨送户、兵二部核覆外，谨会同署福建陆路提臣罗合词恭折具奏伏乞皇太后、皇上圣鉴，并请饬部核覆施行。再福州军系臣英本任，毋庸会衔，合并陈明。谨奏。 

　　同治六年三月初二日，奉兼署闽浙总督部堂英牌开：照得本兼署部堂于同治六年二月二十二日，会同护福建抚部院周附片由驿具奏军标兵丁额设无多，免予裁减，应领兵饷一体加给一片，除俟奉到批旨另录行知外，合就备牌到司，即便转移福协副将、督粮道查照毋违等因。计抄片内开： 

　　再福州将军衙门所辖军标马步守兵丁额设共止二百九十一名，若照闽省陆路各营一律裁减五成，为数实属无多，殊不足以成营伍而期整顿。惟陆路各营兵饷既经加给，则该营兵丁应领饷银，倘仍照旧关支，不特无以示鼓励，且恐精壮者将图他往，入伍者徒多老弱，实于营政仍无裨益。兹据署藩司夏献纶详请将该标所设马兵仍于额饷二两之外加给七钱，步兵于额饷一两五钱之外加给一两五分，守兵于额饷一两之外加给一两四钱，官马于额支草干一两之外加给五钱，统于同治六年正月初一日起支。核计该标额设千总、把总、外委、额外各一员，马兵一十二名、步兵一百四十二名、守兵一百三十五名，官马一十四匹，年额养廉银二百二十八两，俸饷银四千八百一十二两，照章加给，计应加银四千二百五十八两八钱，连额饷额、廉共银九千二百九十八两八钱。所有加给之项，该标兵既免裁，自无余剩饷项可拨。而同治六年分兵饷，已奉部咨估定银一百三十万余两，亦未便请加增。惟查米折一项，本年共估银七万九百余两，现在各营兵丁俱已照章裁减，各属额征本色米石倘能征有起色，照数给清，此款银两定有余剩，现拟即于额估米折银七万余两之内，提出银四千二百五十八两八钱，以为军标加饷之需。至该标系福州城守协副将统辖，其书识同公费银两，即在福州城守协所辖左右军内拨给，毋庸另议加增等情。臣等覆查无异。合无仰恳天恩，俯念福州将军所辖之军标兵丁额设无多，免予裁减，应领兵饷准照闽省陆路各营一体加给，以示鼓励，而期训练。理合附片陈明，伏乞圣鉴，一并饬部核覆施行。谨奏。 

　　同治六年十月二十八日，奉兼署闽浙总督部堂英宪札：同治六年九月二十八日，准兵部咨：武选司案呈，所有前事一案，相应抄录原奏旨意，知照闽督可也。计单一纸等因到本兼署部堂。准此，合就札司，即便会同督粮道分移遵照部咨办理，仍分别查明详办，毋违等因。计粘单一单一纸，内开：兵部谨奏为遵旨议奏事：内阁抄出福州将军前署闽浙总督英等奏称：闽省内地陆路各营员弁兵丁，分别裁留，加给薪饷，酌定名数银数；又军标兵丁额设无多，免予裁减各等因一折，于同治六年三月十四日，军机大臣奉旨：该部议奏，片并发，钦此。臣等伏查各省营汛弁兵，向有额设定制，原未敢轻议更张。惟闽省为裁兵加饷、足食练兵起见，自系因时制宜之计，应如该署督等所奏，福建陆路提标准其裁去前后二营游击、漳州镇标右营游击、云霄营游击，共裁游击四缺，改设都司四员；兴化城守左营都司一缺，改设守备一员；又泉州城守营裁汰都司二缺，长福营右军裁汰都司一缺，同安营裁汰都司一缺，兴化城守右军守备、诏安营守备、延平城守右营守备，均请议裁。统计裁汰游击四缺，均改为都司四缺，又兴化城守左营都司一缺，改为守备一缺，俱系员缺紧要，应作为陆路题补之缺。其泉州城守营都司二缺，长福右军、同安各都司二缺，兴化城守右营、诏安营、延平城守右军各守备三缺，即经裁汰。所有实任人员，应均归应补班，遇有缺出即行奏补。至各营裁汰千总三十二员，裁汰把总六十七员，裁汰外委七十八员，裁汰额外四十七名，应令该督分别题咨，随时核办。至裁兵一项，其陆路提标及督标所辖各营共额设马步守兵三万二千五百七十一名，一律裁减五成，应准其分别汰留，共裁马步兵一万六千三百三十五名。督标中左右三营原额守兵各四百八十名，中营差务较繁，准其多留八名，共留兵二百四十八名，左右二营各多裁四名，各营留兵二百三十六名，以符五成之数。泉州城守营额设马兵二十二名，即系地方紧要，准其多留四名，共留兵十五名。以上各营所设兵丁数目，应令该督按年造入兵马汇题册内，送部核题。至军标额设兵二百九十一名，兹据该署督奏称，兵数无多，若照各营汰去五成，不足以成营伍，请免裁减，亦应如所奏办理。其所称加给饷项，户部查陆路各标营马步守等兵既据兵部议准裁留，所余裁兵之饷，自应加给挑留之兵。应令该督抚转饬按照新章核给。至所称军标兵既免裁，无饷可拨，拟于米折银内提银四千余两，以作军标加饷，亦应暂如所奏办理。嗣后作何定章，应俟水师裁定后再行咨部核办。至朋扣一项，应令该督抚照旧扣存，归于兵马奏销册内声明造报候拨。再查号令一项，向系在各营额兵之内派充，并无此项兵缺名目。兹据该署督奏请，于督标中等四十一营，按营另设号令七名，枫岭营另设四名，应如所奏，准其另行添设，以资差委，月给粮饷，户部查号令一项，既经兵部议准添设，月需粮饷亦应准如所奏，每名月给饷银一两，并支米三斗，在于剩饷廉银内彼此匀拨抵补，作为额数。至战马一项，查福建省内地官马九百五十六匹，内裁汰马四百七十匹，亦应如所奏，准其裁汰，应令转饬即于现在议裁马内，将本年各营例倒马匹尽数挑留抵补缺额，其余之马即饬赶紧全行变价报部办理。稿书一项，吏部查福建省督标中等四十一营，据称按营均添设稿识二十八名，枫岭营公事较简，添设十四名等语。查文武各衙门额设稿识，均有书识帮办，俟稿识五年役满，如将额设书识挨名顶补，以资接办，而免旷悬。该署督体查该处情形，自应准其添设，惟原奏内称每营添设稿识二十八名，并未将稿识书识各若干分晰，应令逐细声明，以免牵混。户部查稿书一项，既经吏部议准添设，月需银米，应如所奏，与号令一律办理。所有向例公费银内开销之稿识公食，亦应准其改充营中公项，以杜摊扣需索之弊。俸薪银两等项，户部查应留提督等员弁并兵丁马匹所需俸廉饷干银两，按款核算数目相符，所剩廉银一万余两，应如该署督等所请拨抵不敷俸饷，以及续增公费。其上存银六两零，应令转饬归入养廉案内办理。并令饬催水师暨台澎各营裁兵加饷章程，赶紧核议具奏，以备估办本年冬拨，毋任迟延。其裁汰各员弁暨马步战守各兵名数马匹数目，暨令请饬发印信钤记，送部查销印信钤记各事宜，均令该督详细妥查，分别奏咨办理。所有臣等遵议缘由，是否有当，伏乞训示遵行。再此折系兵部主稿，合并陈明。为此，谨奏请旨。于同治六年六月十四日覆奏，奉旨：依议，钦此。 

　　同治七年八月初五日，奉闽浙总督部堂英宪牌：照得本兼署部堂于同治七年七月二十六日，会同福建巡抚部院卡，水师提督李恭折会奏闽省水师各营弁兵分别裁留加给薪饷酌定名数银数一折，除俟奉到批旨另录行知外，合就抄折行知，备牌到司，即便会同督粮道分移水师各标镇协营遵照办理，毋违等因。计抄折内开： 

　　闽浙总督部堂英、福建巡抚部院李奏为闽省水师各营弁兵、分别裁留、加给薪饷、酌定名数银数、恭折具奏，仰祈圣鉴事。窃照闽省军政废弛皆因额冗饷薄，未能整饬。经前督臣左先后奏陈裁兵加饷，就饷练兵，请以无论水陆标营，一概裁留五成，官亦分别酌量裁减。如有汛地紧要应行酌增成数者，俟核明通省薪饷确数，另行核办。其应支新饷，俟各营陆续议定章程，随时起支等因。奉旨：户部议奏，钦此。旋准户部议覆，该督核定月加饷干数目，系为足食练兵起见，应即照准等因具奏，奉旨依议，钦此，移咨到闽。嗣准陆路提臣罗等将陆路各营裁留官兵及添设书识号令手名数汇造清册，由司详经臣英会同前护抚臣周、署陆路提臣罗会折具奏，接到部覆准行。惟以字识一项，行令查明稿识识字各若干，分晰声覆等因，均经转行遵办在案。兹查水师各营裁兵加饷之案，本已先后议定，祗缘金门镇总兵一缺，先经奏请裁改副将，尚未定案，以致饬催，藩司未能汇总造报。第各营应支加饷银两，内海坛镇标左右营系于同治五年十月初一日，又水师提标中左右前后五营、金门营、湄洲营、督标水师营、闽安协标左右营、福宁左营、烽火营、南澳左营、铜山营共一十四营，于同治六年正月起，按照新议章程，陆续先行支给。现在金门镇总兵裁改副将一案，亦已由部议准，并经水师提督臣李将所辖水师各营裁定弁兵舵炊并添设稿识、字识、号令手名数造册移送前来。臣等覆查册造水师各营裁留千总、把总、外委、额外各弁及步战守兵名数，按照五成裁留，核计多裁战兵五十名，多留守兵一百六十五名，及少裁千总、把总、外委、额外各弁，均因臣李以沿海营分管辖洋面辽阔，酌量营伍繁简，分别汛地紧要，所留弁兵，实属不敷差遣，自应查照左原奏，准予酌量加增，以敷调遣而重洋政。其字识、号令手一项，亦经比照陆路各营画一添设。核计水师提标等十六营，额设提督一员、总兵三员、副将一员、参将四员、游击十员、都司二员、守备一十六员、千总三十二员、把总六十三员、外委一百一十一员、额外并步战兵七千一百零四名、守兵六千六百零四名、舵炊三百七十名，每年额需俸薪饷干银二十二万八千一百一十两七钱一分、养廉银二万七千七百七十八两，共银二十五万五千八百八十八两七钱一分。内除金门镇总兵改设副将一员，裁去游击一员、守备一员，添设都司一员；又海坛右营裁去游击、改设都司一员，并将水师提标左右前后四营、督标水师营、金门营、湄州营、福宁左营等八营裁去千总、把总各一员，闽安协标左右二营各裁把总一员；又水师提标中营、海坛左右二营、烽火营、南澳左营、铜山营等六营各裁去把总二员；又烽火营裁去千总一员；又金门营、湄洲营、督标水师营、海坛左右二营、闽安左右二营、南澳左营、铜山营等九营裁去外委二十二员。又水师提标等十六营应裁步战兵三千六百二十八名，内除湄洲营拨入金门营收伍步战兵二十六名外，实裁步战兵三千六百零二名。又应裁守兵三千三百四十二名，内除闽安等营于五成之外增添守兵一百七十四名，湄洲营拨入金门营收伍守兵三十一名，实裁守兵三千一百三十七名，舵炊二名。实在水师各营，按照新章，应留提督一员、总兵二员、副将二员、参将四员、游击八员、都司四员、守备十五员、千总二十三员、把总四十一员、外委八十九员、额外并步战兵三千五百零二名、守兵三千四百六十七名。所有额外步战守兵丁，按照新章，步兵每名月加饷银一两五分，连额饷共银二两五钱五分；守兵每名月加饷银一两四钱，连额饷共银二两四钱。计应俸饷干银二十二万一千零四十四两七钱九分四厘四毫。又舵工炊粮三百六十八名，应需饷银四千四百一十六两，不给加饷。又新设稿识、字识、号令手五百六十名，每名月给饷银一两，应需饷银六千七百二十两。共应银二十三万二千一百八十两七钱九分四厘四毫。又养廉银二万三千一百四十二两。统共应需俸饷干廉银二十五万五千三百二十二两七钱九分四厘四毫。比较额估之数，计不敷俸饷银四千七十两零八分四厘四毫，余剩养廉银四千六百三十六两。除拨补外，实剩养廉银五百六十五两九钱一分五厘六毫，尽数拨给各营新增公费之用。所有各营新饷并舵炊口粮，应请准予查照议定章程，准于同治五年十月及六年正月初一等日分别起支。其所增公费并新设之书识、号令手饷银，应俟准到部覆，以裁定兵额及招募入伍之日核实起支。庶几兵归实用，饷不虚糜，而摊扣之积弊亦可永远禁革。至前准署陆路提臣罗以陆路各营原增公费，不敷支应，咨经臣英饬司筹议，按原增之数，各再加增二成，另行附片奏陈外，兹核水师各营现拟新增公费，同全年原估旧额两相合计，较与陆路各营新旧公费两额，均属有盈无绌，毋庸再议加增。其各营拟裁未裁员弁，署任者实时裁撤，实缺者归于应补班补用。所有未调补以前应支得项，仍归原营在于军需项下造销，由司借动饷廉支给，另行移局筹拨军需银两解还归款，以符奏案。再应扣朋扣一项，副将以下各官每月仍旧扣银二钱，水师外委、额外战兵均支步饷，仍旧银扣五分，守军仍旧扣银三分，以资拨用。此外舵炊饷银为数无几，应请免扣朋扣，以示体抚。据署福建布政使邓、督粮道傅造册详请具奏，声明水师各营兵丁应支米石，由道另行详办，所裁官弁系何哨司员名，俟各营开送齐全，由司造册另再请咨前来。臣等覆查无异。除将清册咨送户、兵二部核覆外，谨会同福建水师提臣李合词恭折具奏皇太后、皇上圣鉴。勒部核覆施行。谨奏。 

　　同治七年十一月三十日，奉闽浙总督部堂英宪札：照得本部堂前兼署督篆任内于同治七年七月二十六日，会同福建巡抚部院卞、水师提督李恭折会奏闽省水师各营弁兵分别裁留、加给新饷、酌定名数银数一折，兹于本年十一月二十三日，差弁赉回原折，后开军机大臣奉旨：该部议奏片并发，钦此。除折稿先经抄发外，合就备札到司，即便会同督粮道分移水师各标镇协营钦遵毋违。 

　　同治八年四月初七日，奉闽浙总督部堂英宪札：照得于同治八年三月二十一日，准兵部火票递到兵部咨：武选司案呈，所有前事一案，相应抄录原奏旨意，知照该督可也。计单一纸等因到本部堂，准此，合就备札到司即便遵照部咨事理，克日分别详细确办查核，分别造册声覆察办，毋违等因。计抄单内开： 

　　兵部谨奏为遵旨议奏事。内阁抄出闽浙总督英等奏称：闽省内地水师各营员弁兵丁，分别裁留，加给新饷，酌定名数银数，因额冗饷薄，未能整顿，经该前督先后奏陈裁兵加饷，就饷练兵，请以无论标营，一概抽留五成，官亦分别酌量裁减等因一折，于同治七年九月二十六日，军机大臣奉旨：该部议奏，片并发，钦此。查臣部奏定章程内开，各省武职裁缺改补，业经奏明留省补用者，准归本省补用等语。福建金门镇水师总兵，经该前督奏请改为金门协副将，并裁去游击、守备各一员，添设都司一员，业经议覆，奉旨允准各在案。现查该督原奏内称：海坛右营裁去游击改设都司一员，又将水师提标左右前后四营、督标水师营、金门营、湄洲营、福宁左营八营裁去千总、把总各一员，闽安协左右二营各裁把总一员，水师提标中营、海坛左右二营、烽火门、南澳左营、铜山营等六营各裁去把总二员，又烽火门裁去千总一员，金门营、湄洲营、督标水师营、海坛左右二营、闽安左右二营、南澳左营、铜山营等九营裁去外委二十二名，仍系为裁兵加饷、足食练兵起见，均拟请准其裁汰。所有裁汰海坛右营游击许鹏飞，本系实任，该督既请留补，应俟遇有水师游击缺出，由该督另行请补。至改设海坛右营都司一缺，仍作为水师题补之缺。该省现有尽先注册都司，应令该督将名次在先之员，酌量请补，以符定制，而重职守。其裁汰千总，把总、外委、额外各弁，系属何营何司哨弁，亦令该督随时造送营制衔名、花名清册，以凭核办。至裁拨兵丁舵炊等项，查水师提标等十六营应裁步战兵三千六百二十八名，内除湄洲营拨入金门营收伍步战兵二十六名外，实裁步战兵三千六百零二名。又应裁守兵三千三百四十二名，内除闽安等营于五成之外增添守兵一百七十四名，湄洲营拨入金门营收伍守兵三十一名，实裁守兵三千一百三十七名，舵炊二名。实在水师各营，按照新章，应留步战兵三千五百零二名、守兵三千四百六十七名、舵炊三百六十八名等语。该督系为练兵起见，应如所奏办理，于裁拨完竣，造入年终汇题册内报部查核。至号令手一项，比照陆路各营画一添设之处，亦应如所奏，准其添设。其添设稿书等项，吏部查同治六年五月议覆署闽浙总督英等奏福建省督标中等四十一营，据称按营均添设稿识二十八名，枫岭营公事较简，添设十四名等语。臣部查文武各衙门额设稿识，均有书识帮办，俟稿识五年役满，即将额设书识挨名顶补。前因该署督原奏内将稿识、书识各若干名，并未分晰，经臣部奏明，饬令声明在案。今据该督奏称，闽省水师各营稿识字、识比照陆路各营画一添设，亦未将稿识书识各若干名，详细分晰，仍令该督查照前案一并声明，以备查核。至加给新饷银数、新旧公费等，户部查水师各营提督各员弁并兵丁舵炊书识人等，既据兵部、吏部议准裁留添设，所需俸廉饷项共银二十五万五千三百余两，应令该督抚转饬按照新章核给，以符奏案。并将不给加饷之舵炊，准其免扣朋扣银两。其号令手月饷须于接到部覆及招募入伍之日核实起支。至余剩廉银四千余两，应如该署等所请，拨补不敷俸饷。尚余银廉五百余两，准其拨给各营新增公费之用。其新增公费项下尚不敷银二千五百四十余两，据称在于余剩米折银内凑拨，应令该督将水师各营应支米石及余剩米折银两，即饬迅速核明数目，造报查核。并将公费用款，按营分晰另造细册，先行端案报部。仍将俸饷公费等项，按年照例于次年六月内造册题销。至改设海坛右营都司关防，礼部查定例，武职印信关防由兵部议准撰拟字样到部，付铸印局铸造等语。今福建海坛右营裁去游击，改设郡司一员，既经兵部议准，自应改铸关防，以昭信守。恭候命下，由兵部撰拟字样，送部铸造颁发。其裁撤游击关防，应令即行镌字送部销毁。其裁汰各员弁暨步战守各名数及另请饬发印信钤记、送部查销印信钤记各事宜，均令该督详细妥查，分别奏咨办理。所有臣等道议缘由，是否有当，伏乞训示遵行。再此折系兵部主稿，合并陈明。为此，谨奏请旨等因，于同治八年二月初一日具奏，奉旨：依议，钦此。 

　　同治七年十月二十五日，奉闽浙总督部堂英宪牌：照得本部堂于同治七年十月十六日，会同福建抚院卞、水师提督李恭折由驿具奏闽省台澎水陆各营弁兵分别裁留、加给新饷、酌定名数银数一折，除俟奉到批旨另录饬知外，合先抄折行知，备牌到司，即便遵照抄折内事理，会同督粮道立即抄册，移行台澎各镇营，并台湾府一体遵办，毋迟。计粘抄折内开： 

　　奏为闽省台澎水陆各营弁兵、分别裁留、加给新饷、酌定名数银数恭折具奏、仰祈圣鉴事。窃照闽省军政废弛，皆因额冗饷薄，未能整饬。经前督臣左宗棠先后奏陈裁兵加饷，就饷练兵，请以无论水陆标营一概抽留五成，官亦分别酌量裁减，如有汛地紧要应行酌增成数者，俟核明通省薪饷确数，另行核办，其应支薪饷，俟各营陆续议定章程，随时起支等因，奉旨：户部议奏，钦此。经部议覆，该督核定月加饷干，系为足食练兵起见，应即照准等因具奏，奉旨依议，钦此，移咨到闽。嗣准署陆路提臣罗大春将陆路各营裁留官兵及添设书识、号令手汇造清册，由司详经臣英会同前护抚臣周开锡暨署陆路提臣罗大春核明具奏，接到部覆准行，饬将稿识字识各若干，分晰声覆等因，均经转行遵办。续准水师提督臣李将所辖内地水师各营裁留弁兵。加给薪饷、并舵炊口粮及书识号令手名数造册送司确核，转造清册具详，又经臣等分别奏咨各在案。所有台澎各营兵额，现经催据台湾镇道分别裁减，开册呈送。内有按照额兵核减二成余者，有裁减三、四成者，并不画一，声明因地势情形冲僻缓急之不同，各就所宜而酌定。惟书识号令手口粮，请照守饷开支，殊欠核实，经督饬福建布政使邓廷枬、督粮道傅观海按册确核。台湾孤悬海外，内则番民杂处，易启衅端，外则岛屿四通，尤虞窥伺，所有存留弁兵，自当察看地势之险易，酌量营汛之繁简，以分多寡而定去留，未便拘定五成之数，冀收变通之效。又案查同治五年十月间，前督臣左奏筹办台湾吏事兵事折内，声请复设台湾道标，俾与镇标互相维系，原以台湾为海外重镇，布置必慎加周密也。现据该镇、道议请将台湾镇标右营改为道标，将原设游击一员改为都司，又守备一员改为千总，其余该右营原设弁兵归于全台兵额分别酌定裁留，作为道标端辖，归台湾道钤束，以重事权；应照所议办理。至添设字识、号令手人等之粮饷，相应按照内地各营书识之式，每名每月给予饷银一两，米三斗，不另加饷，以归画一。核计台澎共一十八营，原额设总兵一员、副将三员、参将四员、游击八员、都司五员、守备一十六员、千总三十三员、把总五十八员、外委一百零二员、外额并马战兵一百二十名、步战兵六千八百九十三名、守兵七千六百四十四名、官马一百二十匹，年需俸薪饷干银二十三万五千一百九十六两二钱八分一厘二毫、养廉银二万四千八百一十六两，共银二十六万零一十二两二钱八分一厘二毫。内据该镇、道酌定将现改为道标之台湾镇标右营、台湾协标中营、澎湖协标左右二营各裁去游击一员，各改设都司一员；又现改为道标之台湾镇标右营裁去守备一员，改设千总一员，又噶玛囒营裁去守备一员，改设把总一员；又台湾协标中右二营、澎湖协标左右二营各裁去守备一员；又台湾镇标中左二营、台湾城守右军、北路协标中营、台湾协标中左右三营、澎湖协标左右二营、噶玛囒营、沪尾营各裁去千总一员；又南路营、嘉义营、北路协标右营各裁去千总二员；又台湾镇标中营、南路下淡水营、北路协标中营、台湾协标右营、沪尾营各裁去把总一员；又澎湖协标右营裁去把总二员；又台湾协标中左二营各裁去把总三员；又北路协标右营裁去把总四员；又台湾镇标中左二营、同现在改为道标之台镇右营、台湾城守左右二军、南路营、北路协标中右二营、嘉义营、台湾协标中左右三营、澎湖协标左右二营、艋舺营、沪尾营、噶玛囒营共裁外委四十六员，额外并马战兵五十名，步战兵三千七百四十七名，守兵三千一百五十六名，官马五十匹。通盘牵算，计共裁四成有零，留存五成有零。逐加细核，均尚允协，以之合计现在台澎各营实留总兵一员、副将三员、参将四员、游击四员、都司九员、守备一十员、千总一十七员、把总四十一员、外委五十六员、额外并马战兵七十名、步战兵三千一百四十六名、守兵四千四百八十八名、官马七十匹。按照现定章程，马兵每名月加饷银七钱，连原额共银二两七钱；步兵每名月加饷银一两五分，连原额共银二两五钱五分；守兵每名月加饷银一两四钱，连原额共银二两四钱；官马每匹月给草干银一两之外加给银五钱。共计应需俸薪饷干银二十四万六百六十四两二钱六分三厘六毫。又新设稿识、字识、号令手共二百五名，应需饷银二千四百六十两。二共银二十四万三千一百二十四两二钱六分三厘六毫，比较旧额，计不敷银七千九百二十七两九钱八分二厘四毫。又养廉银一万八千七百七十八两，比较旧额计余剩银六千三十八两。统计全年共应需俸饷干廉银二十六万一千九百二两二钱六分三厘六毫，比较额估之数，计不敷俸饷银七千九百二十七两九钱八分二厘四毫。应将余剩养廉银六千三十八两尽数拨补不敷俸饷外，实尚不敷俸饷银一千八百八十九两九钱八分二厘四毫。应请将裁剩兵米，饬令各该厅县折银解缴台湾府库，如数拨抵给领，仍令该府于赴司请领台饷时入册声除，就饷请扣，以清款项。至各营起支薪饷，前经奏明以各营定案之先后，分别起支。此案台澎各营弁兵现在业经酌定分别裁留，应请准自同治七年十月初一日起一律起支新饷。其字识、号令手饷银，俟准到部覆之日起支。再向例台澎各营戍兵，于额饷之外，每名月另加银四钱，由台湾府在于征收叛产项下支给，原念其远戍而加给，今应请于旧额及加给薪饷之外，仍照旧章，每兵每月另加给银四钱，以示体恤。所有留存之兵，由内地换班更戍者，仍令各将弁详加挑选，汰其老弱，留其精壮，如有不敷，再由内地各营如数拨补，以免缺额。至拟裁各员弁，署任者实时裁撤，实缺者归于应补班补用。其未调补以前应支得项，饬由台湾府筹款支给，归于军需项下造销，以符奏案。至噶玛囒一营，系于道光三年间奏明添设，所有官兵应支俸饷干廉银两，前经议准在于噶玛囒厅正供余租及盐课供耗盈余榖石折价等款银内动支。此次裁留在营各兵应支薪饷，仍请仍照前议办理。朋扣一项，副将以下各官，月仍扣银二钱，马兵仍扣一钱，步兵仍扣五分，守兵仍扣三分，以资拨用。所有兵丁应支米石，现饬督粮道赶紧核详办理。至所裁官弁依何哨司员名，并容饬营开送齐全，另行核办。兹据该藩司邓廷枬、督粮道傅观海会详请奏前来，除将清册咨送户、兵二部核覆外，臣等谨会同福建水师提督臣李合词恭折具奏，伏乞皇太后、皇上圣鉴，敕部核覆施行。谨奏。 

　　同治七年十二月十三日，奉闽浙总督部堂英宪札：照得本部堂于同治七年十月十六日，会同福建抚部院卡、福建水师提督李恭折由驿具奏闽省台澎水陆各营弁兵，分别裁留，加给薪饷，酌定名数银数一折，于本年十二月初二日，准兵部火票递到原折后开：军机大臣奉旨：该部议奏，钦此。除折稿先经抄发外，合就备札到司，即便一体转移钦遵毋违。 

　　同治八年六月三十日，奉闽浙总督部堂英宪札：同治八年五月初六日，准兵部火票递到兵部咨：武选司案呈，所有前事一案，相应抄录原奏旨意，知照闽浙总督可也。计粘单一纸等因到本部堂。准此，合就行知，备札到司，即速移饬遵照办理，毋迟等因。计粘抄内开：兵部等部谨奏为遵旨议奏事。内阁抄出闽浙总督英等奏称：闽省台澎水陆各营员弁兵丁，分别裁留，加给薪饷，酌定名数银数，因额冗饷薄，未能整饬，经该前督先后奏陈裁兵加饷，就饷练兵，请以无论水陆标营，概抽留五成，官亦分别酌量裁减等因一折，于同治七年十一月初九日，军机大臣奉旨：该部议奏，钦此。查臣部奏定章程内开，各省武职裁决改补，业经奏明留省补用者，准归本省补用等语。现查该督原奏内称，福建台湾镇标右营改为道标，原设游击一员改为都司，又守备一员改为千总，其余右营原设弁兵，归于全台兵额酌定裁留，作为道标端辖，归台湾道钤束，以重事权。 

　　台澎共十八营，额设总兵一员、副将三员、参将四员、游击八员、都司五员、守备十六员、千总三十三员、把总五十八员、外委一百零二名。现据该镇道酌定，将改为道标之台湾镇标右营、台湾协中营、澎湖协左右二营各裁去游击一员，各改设都司一员；又改为道标之台湾镇标右营裁去守备一员，改设千总一员；又噶玛囒营裁去守备一员；又台湾协中右二营、澎湖协左右二营各裁去守备一员；又台湾镇中左二营、台湾城守右军、北路协中营、台湾协中左右三营、澎湖左右二营、噶玛囒营、沪尾营各裁去千总一员；南路营、嘉义营、北路协右营各裁去千总二员；又台湾镇标中营、南路下淡水营、北路协中营、台湾协标右营、沪尾营各裁去把总一员；又澎湖协右营裁去把总二员；又台湾协中左二营各裁去把总三员；又北路协右营裁去把总四员；又台湾镇标中左二营同现改为道标之台湾镇标右营、台湾城守左右二军、南路营、北路协中右二营、嘉义营、台湾协中左右三营、澎湖左右二营、艋舺营、沪尾营、噶玛囒营共裁去外委四十六名，仍系为裁兵加饷、足食练兵起见，均拟请准其裁汰。所有裁汰台湾镇标右营游击陈朝忠、奏补台湾协中营游击苏吉良、澎湖水师协左营游击郑荣、台湾镇标右营守备黄亨铭、噶玛囒守备吴瑞高、台湾水师协中营守备蔡朝光、右营守备叶桐封、澎湖协左营守备林清芳、右营守备林元勋，该员等本系实任，俟遇有水路游击、守备缺出，由该督另行分别请补。澎湖水师协右营游击，现系悬缺，前经臣部行令，以台地人员请补，现已裁汰，应毋庸议。至改设台湾道标都司，仍作为台湾陆路题补之缺。又改设台湾水师协中营都司、澎湖水师协左右二营水师都司三缺，仍作为台湾水师题补之缺，应令该督照例挑选熟悉台地风土民情之员请补，以符定制，而重职守。其裁汰千总、把总、外委、额外各弁，系属何营何司哨弁，亦令该督随时造送营制衔名花名清册，以凭核办。至台澎各营额设马战兵一百二十名、步战兵六千八百九十三名，守兵七千六百四十四名，共裁马战兵五十名、战兵三千七百四十七名、守兵三千一百五十六名，实留马战兵七十名、步战兵三千六百四十六名、守兵四千四百八十八名等语，该督系为加饷练兵起见，应如所议办理。并令该督去其老弱，留其精壮，分别裁汰。俟裁汰完竣，造入年终汇汇题册内报部查核。至添设号令手之处，亦应由该督所议办理，准其如数添设。至台澎各营额设官马一百二十匹，拟请裁汰马五十匹，亦应如所奏，准其裁汰。应令转饬，即于现在议裁马内将本年各营例倒马匹尽数挑留，抵补缺额。其余之马，即饬赶紧变价，报部办理。再原奏内称留营各官兵应扣朋银，副将以下每官月扣朋银二钱，马兵扣银一钱，步兵扣银五分，守兵扣银三分，以资拨用等语，应令该督照例扣存，仍造入朋马奏销案内，按年造册题销。又添设稿书等项，吏部查文武各衙门额设稿识，均有书识帮办，俟稿识五年役满，即将额设书识挨名顶补，历经办理在案，今闽省台澎水陆各营新设稿识、字识，系为办公起见，应如所设办理。惟查该督原奏内称，稿识、字识、号令手共二百五名，并未将稿识、字识各若干名，分晰叙明，应令该督详细声明，以备查核。至加给薪饷银数，官兵应支俸饷干廉等项，户部查台澎各营总兵各员弁暨兵丁马匹稿识人等，既经兵部、吏部议准裁留添设，所需俸廉饷干共银二十六万一千九百余两，应令该督抚转饬按照新章核给。至所称不敷俸饷银七千余两，应将余剩廉银六千余两拨补。尚不敷俸饷银一千余两，请将裁剩兵米折祈银抵给，应如所奏办理。并令于领台饷时入册声除，就饷核扣，以清款项。所有实留弁兵，应准其自同治七年十月初一日起支薪饷，字识、号令手粮饷，俟接到部覆之日起支。其戍兵于应领旧额及新加饷之外，仍照旧章在于征收叛产项下，每兵月另给银四钱。噶玛囒营官兵应支俸廉饷干银两，亦仍在于噶玛囒厅正供余租等项折价银内动支。至兵丁应支米石，并令该督抚饬即核实报部查核，毋得迟延。至改设台湾道标陆路都司、台湾水师协中营都司、澎湖水师协左右二营都司各关防，礼部查定例，武职关防由兵部撰拟字样到部付铸印局铸造等语。今闽省台澎水陆各营裁去游击改设都司，既经兵部议准，自应另铸关防，以昭信守，恭候命下，由臣部撰拟送部付局铸造颁发。其裁去各项印信，应令该督抚饬令镌字送部销毁。其裁汰各员弁既步战守各兵名数及另请饬发印信钤记，送部查销印信钤记各事宜，均令该督详细妥查，分别奏咨办理。所有臣等遵议缘由，是否有当，伏乞训示遵行。再此折系兵部主稿，合并声明。为此，谨奏请旨等因，于同治八年三月十一日具奏，奉旨：依议，钦此。 

　　整顿台湾饷项 

　　一件饬刊事。同治八年八月十六日，奉巡抚部院卞批本署司详请整顿台湾饷项情形一案，奉批：所议甚是，仰即刊入省例，转行遵照，仍候督部堂批示。缴等因。奉此，查此案先奉督宪批示，业经抄详移行台湾镇道府转饬遵办。 

　　计抄详一纸。 

　　为详请示遵事。窃查清厘台属营旧欠饷项，杨署镇在元前在省时，曾经禀奉宪檄，准将吴道带台银二万两，核实请给，现在已准咨报，分别办理在案。本署司伏查台湾远隔重洋，各营领饷，往返维艰，向由司库在于台属厅县应解款内，递年分别核扣划拨，找给清楚，并无蒂欠。兹核台湾镇道会移清厘各营历年积欠，按营约计，不下十余万两，殊深诧异。推原其故，缘台属数十年未办奏销所属厅县，视考成为具文，致将拨解之款任意侵挪。道府又向皆收受厅县节寿陋规，徇情容隐，并不揭参。而各营散放兵饷，复折扣多端，且于已报截旷之外，仍未足数，名曰「暂募」，实则虚悬，为厅县所挟持，不敢请追。以致日积月累，浸成巨款。本署司访察刻下情形，即以台湾一县而论，每年亏空仍有八千余两。其所亏空之项，即系拨解之款。一县如此，各县可知。更有应解内地各营一半米折，一半本色，历年俱未解齐。嗣自同治六年起，由粮道会司议改全折。现在金厦各营米折，多就厦门厘局拨兑，司中不得不就饷扣除，归还原款。是司中抵扣之款无异完银，而台属厅县不将应解米折悉数解还府库，则必于营饷有亏，实银转成为虚账。现当饬营务，清厘饷项之时，若不严定章程，何以一除陋习？本署司筹维再四，拟自同治七年拨给六年台饷起，台属各营领过饷项若干，尚欠若干，由台湾镇按年结报。各厅县应解府库拨给各营领项，已解若干，尚欠若干，并应解内地各营米折银两，是否全数解清，抑有短欠，亦由台湾府按年结报。如有亏短，立予参追。倘仍徇情容隐，即将各厅县短欠之款，责成台湾府赔出，以示惩儆。至各营应行解存府库截旷银两，系应解司，听候部拨之款，不准擅自挪用。如有擅挪，查系何员，亦即追赔。其自同治六年以前，台属厅县积欠营饷以及欠给米折，应运兵榖，应请饬令台湾府分款清厘，按员详请参办，俾昭核实。是否有当，合将筹议缘由，具文详请宪台察核。如蒙批示允准，并请刊入省例，着为定章。除详某宪外，为此备由呈乞照详施行。 

　　同治八年八月初十日，奉总督部堂英批：如详办理。仰即分别移行台湾镇、府一体遵办。并由司刊入省例，着为定章，以垂久远。仍候抚部院批示，缴。又于八年八月十六日，奉巡抚部院卞批：所议甚是，仰即刊入省例，转行遵照。仍候督部堂批示。缴。  
　 

科场例

　　目录 

　　文武举人赴京会试应给盘缠银两由县库税契项下先行垫给 

　　各州县应解额编举人盘缠银两，定限奏销以前全数解司，由司匀算支给
  </div>
  <div class="pagination">
   <a href="福建省例_page28.html">
    上一页
   </a>
   <span>
    ...
   </span>
   <a href="福建省例_page24.html">
    24
   </a>
   <a href="福建省例_page25.html">
    25
   </a>
   <a href="福建省例_page26.html">
    26
   </a>
   <a href="福建省例_page27.html">
    27
   </a>
   <a href="福建省例_page28.html">
    28
   </a>
   <span class="current-page">
    29
   </span>
   <a href="福建省例_page30.html">
    30
   </a>
   <a href="福建省例_page31.html">
    31
   </a>
   <a href="福建省例_page32.html">
    32
   </a>
   <a href="福建省例_page33.html">
    33
   </a>
   <a href="福建省例_page34.html">
    34
   </a>
   <span>
    ...
   </span>
   <a href="福建省例_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
