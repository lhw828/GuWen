<!DOCTYPE html>
<html>
<head>
    <meta charset="UTF-8">
    <title>续通志 - 第 1070 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1070 页/共 1359 页</h1>
    <div class="content">　　罗璧
　　刘恩
　　石高山
　　巩彦晖
　　蔡珍
　　张泰亨
　　贺祉
　　孟德
　　张荣实
　　舒穆噜格根
　　楚鼎
　　张均
　　信苴日
　　王实喇
　　赵宏伟

　　△王綧

　　王綧高丽王瞰之犹子也美容仪慷慨有志略以质子入朝岁癸丑高丽权臣高令公叛宪宗命雅勒呼大王东征綧奉旨为使讲和仍镇 
守其地时高丽人户新附者就命綧总之中统元年授总管兼领军民至元七年高丽臣林衍叛世祖遣特纳克国王讨之綧签领部民一千三 
百户同行寻以疾还家居二十年卒子阿拉克特穆尔袭至元八年将兵讨叛贼金通精贼败走躭罗十一年从都元帅呼图克征日本国预有 
战功十五年加安抚使高丽军民总管升东征右副都元帅十八年复征日本遇风涛没于军弟威袭二十四年纳颜叛力战屡捷复从伊噜勒 
诺延讨塔布岱托欢大王与巴勒噶齐托欢相拒绝流战黑龙江箭中右臂忍伤复战敌大败二十五年征哈坦多罗千隶平章库哩特穆尔麾 
下论功居多二十七年哈坦等入寇高丽境遣威镇守修城壁严卒伍军威大振贼遂潜遁九月哈坦多罗千复寇察楚克威引兵击却之二十 
九年升总管高丽女真汉军万户府

　　△随世昌

　　随世昌莱阳人父宝金末为管军都总领镇行村海口太宗下山东宝遂来归授莱阳令世昌其第四子也善骑射鍜浑铁为鎗重四十余 
斤能左右击刺岁癸丑选充队长宋兵来攻海州世昌战却之己未攻涟水城世昌树云梯攀缘而上身被数鎗众从之克其城擢马军千户中 
统初涟水复叛归宋世昌军于东马寨击败宋兵至元七年迁淄莱万户府副都镇抚守万山堡九年败宋兵于鹿门山元帅刘整筑新门使世 
昌总其后樊城出兵来争且拒且筑不级夜而就复令立炮帘于樊城栏马墙外夜大雪城中矢石如雨军校多死伤达旦而炮帘立宋人列舰 
江上世昌乘风纵火烧其船百余樊城出兵鏖战栏马墙下世昌流血满甲勇气愈倍樊城道破十一年引兵由黄湾堡入汉江破沙洋攻新城 
世昌坎其城而先登中数矢伤臂兜鍪皆裂昏眩坠地少苏复进遂下新城明日丞相巴延视所坎城高一丈五尺余论功为上十二年从战于 
丁家洲以功升管军千户十三年围扬州世昌绝其粮道兼搜湖泊宋兵闻铁鎗名不敢近扬州平从平章阿珠入见授管军总管十四年戍扬 
州击野人原司空山等七寨皆下之进安抚使镇澉浦二十三年改沂郯上副万户世昌前后数百战体皆金疮竟以是疾卒封定海郡侯谥忠 
勇

　　△罗璧

　　罗璧字仲玉镇江人父大义为宋将璧年十三而孤长从朱禩孙入蜀累官利州西路步军副总管禩孙移荆湖璧从之至江陵右丞阿尔 
哈雅领军江陵璧从禩孙降授管军千户讨歙寇有功领本州岛安抚事至元五年从元帅张弘范定广南擢管军总管镇金山居四年海盗并绝 
徙镇上海督造海舟十九年用丞相巴延言初通海道漕运抵直沽以达京城立运粮万户三以璧与朱清张瑄为之 【按食货志云立万户 
府二以朱高为中万户张瑄为千户蒙古台为万户府达噜噶齐与传互异】 乃首部漕舟由海洋抵杨村不数十日入京师进管军万户兼管 
海道运粮二十四年纳颜叛璧复以漕舟自辽阳浮海抵锦州小凌河至广宁十寨诸军赖以济二十五年督漕至直沽仓潞河决水溢几及仓 
璧树栅率所部畚土筑堤捍之升同知淮西道宣慰使事请两淮荒闲之田给贫民耕垦三年而后量收其入从之岁得粟十万斛大德三年广 
东道宣慰使都元帅山海獠夷负固反侧乃诱致诸洞蛮夷酋长假以官位由是咸率众以归除都水监通州故多水患凿二渠以分水势又浚 
阜通河而广之 【按阜通河河渠志作坝河浚河事在大德六年】 岁增漕六十余万石奉命括两淮屯田得疾归镇江卒

　　△刘恩

　　刘恩字仁甫威州人勇而有谋以材武隶军籍累功为管军总管从入蜀数有战功至元三年宋将以战船五百艘载甲士三万人夹江上 
游先以一万人据云顶山欲取汉州恩平千人渡江与战杀其将二人士卒三千余人授成都路管军副万户六年从平章赛音谔德齐攻嘉定 
过九顶山与宋运遇生擒其部将十八人械送京师九年从皇子西平王行省伊苏岱尔征建都恩将游兵为先锋师次其地一日三战皆捷时 
师久驻食且尽恩画策招谕沿江诸蛮得粮三万石牛羊二万头士气益振建都因山为城山有七巅恩夺其五断其没道尽都穷蹙乃降入朝 
升管军万户戍眉州十二年移戍嘉定安西王遣使召恩至六盘山问曰江南己平四川未下柰何恩曰若以重臣之不徇私者奉诏督责之则 
半年可下矣王即遣恩乘传以闻帝以为然命丞相布哈等行枢密院于西川授恩同佥院事十五年重庆降守将张万走夔府以兵固守布哈 
遣恩招之万以城降旬月间得其大小州邑六十四十六年擢四川西道宣慰使率军万人征鄂端进都元帅师次甘州奉诏留屯田得粟二万 
余石十八年进兵鄂端恩设伏以待大败之海都又遣巴拜率众三万来侵恩以众寡不敌成师而还二十二年佥行枢密院事卒子德禄袭

　　△石高山

　　石高山德兴府八父呼噜古以待卫军从太祖定中原太宗赐以东昌广平四十余户遂从居广平之洺水中统三年高山因平章塔齐尔 
入见世祖因奏曰在昔太祖所集安扎尔博啰库哩台博啰罕巴图库库布哈五部特默齐军金亡之后散居牧地多有入民籍者国家土字未 
一宜加招集以备驱策帝太悦即命与诸路同籍其数仍命高山领之四年授管军总管镇息州军令严肃居四年边境晏然至元八年从取光 
州克枣阳进攻襄樊皆有功十年从阿珠略地淮上十一年从下江南十二年丞相巴延命以所部兵取宁国下令无抄掠既至城下喻以祸福 
守者出降复从至焦山与宋兵转战百余里杀获甚多宋平巴延朝京师帝问有瘦而善战者朕忘其名巴延以高山对且盛称其功帝即召见 
命自择一大郡以佚老而以所部军俾其子领之高山辞曰臣筋力尚壮犹能为国驱驰岂敢为自安计帝从之命领兵北征屯尹图山十六年 
命同和塔拉领三卫军戍和琳因屯田以给军储岁不乏用纳颜叛督战有功授蒙古侍卫亲军都指挥使守卫东宫成宗悯其老以其子库库 
布哈袭职大德七年卒于家

　　△巩彦晖

　　巩彦晖易州人与兄彦荣俱以武勇称初彦荣以百矢长隶千户何伯祥麾下累有战功后请老以彦晖代之诸军伐宋彦晖从破枣阳斩 
首甚众万户张柔之驻曹武也彦晖与伯祥别将一军破大洪诸寨宋人出荆鄂选兵二万救之彦晖与伯祥进战生擒曹路分等一十六人是 
夜宋兵来攻彦晖率甲士三十人追击于曹武镇敌溃走擒其主将以归战光州柔军于东北命彦晖率功卒伏西南夜五鼓东北声振天地彦 
晖植梯先登众继之破其外城遂急攻并其子城城之战滁州彦晖率浮浑脱者十人夜渡池水入栏马墙杀守军三铺焚其东南角排寨木帘 
大军继之比明拔其城会大军攻黄州诸将壁垒未定有舟来觇柔遣彦晖伏甲二百于赤壁下敌军夜半果水陆并至彦晖俟其过半而击之 
敌大挠死者无算师还又破张家寨以守将献从攻寿州夺其门生擒三人以出泗州之城诸将自四鼓集城下为堑水所阻黎明无敢渡者两 
军交射如雨彦晖被重甲径渡敌将来御彦晖刺其胷搏杀之众军渡至晡得其外城寻登其月城彦晖将下顾伯祥失所在乃反求之敌追袭 
彦晖力战翼伯祥以出事闻兼镇抚事岁己未兵渡江次武昌宋援兵四集有舟数十来挑战彦晖逐之入湖中伏出被围数匝左右莫能近彦 
晖矢尽短兵接身受重伤度不可免遂投水中敌援之出载诣江州见宋官不屈问以事不对竟死子信袭授管军总把至元四年从元帅阿珠 
南征九年从攻樊城先登夺其土城焚西南角楼宋将矮张以舟兵来援自高头堡战鬬八十余里抵襄阳城下夺战舰二获其裨将二人十一 
年从丞相巴延攻沙阳堡率勇士五十人火焚其寨敌军大乱遂破之十二年从战丁定洲江南平以功升管军千户镇太平州

　　△蔡珍

　　蔡珍彰德安阳人父兴从宗王昆布哈出征权管军百户兴请老以珍代之珍素骁勇岁戊午从宪宗攻宋合州钓鱼山中统元年从世祖 
征额哷布格三年从征李璮后从镇襄阳徇安庆攻五河所至有功南方平遂入备宿卫尝扈驾驻黑城珍遣兵士储刍藁筑土室军府赖其用 
道遇冻者必扶入密室温煦之军粮必为撙节不使顿绝以致饥困至元十七年擢中卫亲军总把时白海初建行营命珍督役率事民不知扰 
虽草木无纤介损帝临幸问其故近臣以蔡珍号令严肃对帝嘉之二十七年进后卫亲军千户元贞元年告老归子恕袭

　　△张泰亨

　　张泰亨堂邑人父山为管军百户泰亨袭职从攻宋钓鱼山及樊城征努尔阿着坦有功中统二年授侍卫亲军总把至元四年从征四川 
有功七年从功襄阳矢中右臂十年从攻樊城十二年授管军总管从攻潭州矢中鼻拔矢奋战却敌兵十三万从征广西破静江府军还至潭 
州金沧发卒子继祖袭移镇鄂州舟过洞庭溺死以兄显祖代之二十四年从征交趾陷没焉

　　△贺祉

</div>
    <div class="pagination">
<a href="续通志_page1069.html">上一页</a><span>...</span><a href="续通志_page1065.html">1065</a><a href="续通志_page1066.html">1066</a><a href="续通志_page1067.html">1067</a><a href="续通志_page1068.html">1068</a><a href="续通志_page1069.html">1069</a><span class="current-page">1070</span><a href="续通志_page1071.html">1071</a><a href="续通志_page1072.html">1072</a><a href="续通志_page1073.html">1073</a><a href="续通志_page1074.html">1074</a><a href="续通志_page1075.html">1075</a><span>...</span><a href="续通志_page1071.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
