<!DOCTYPE html>
<html>
 <head>
  <meta charset="utf-8"/>
  <title>
   通典 - 第 83 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 83 页/共 149 页
  </h1>
  <div class="content">
   诸闻丧举哀者，于闻丧所哭尽哀，问故，又哭尽哀，改着素服。子、妻、妾、女子子俱被发。周亲以下，妇人去首饰。子于堂上东壁下，西面，以南为上；周亲以下于北壁下，南面，以西为上。妻、妾、女子子于西壁下，东面，以南为上；周亲以下妇人，于北壁下，南面，以东为上。内外之际，障以帷。若妇人在别堂举哀，则周亲以下妇人在北壁下，南面西上。周亲以下举哀哭位亦然。三日成服及庐、垩室、苫块、荐席变除之节，皆如在家之礼，唯不设奠祭。以其精神不在于此。若除丧而后归，则之墓，诸子以下素服待于墓东，西向，妇人待于墓西，东向，俱北上。奔丧者素服，至于隧南，北面哭，尽哀，再拜，又哭尽哀，再拜。于家不哭。
　　　　　奔丧
　　奔丧之礼：始闻亲丧，以哭答使者，尽哀，问故，又哭尽哀。服布深衣，素冠，遂行。日行百里，不以夜行。唯父母之丧，见星而行，见星而舍。若未得奔，则成服而后行。过州至境则哭，尽哀而止。哭避市朝。望其州境，哭。此父母之丧。
　　至于家，内外哭待于堂上。奔丧者入门而左，升自西阶，殡东西面凭殡哭，尽哀，少退，再拜；退于序东，被发，复殡东，西面坐哭，又尽哀，尊卑抚哭如常。讫，内外各还次，奔丧者乃还次。厥明，坐于殡东如初。未成服者三日成服。若至在小敛前，与主人俱成服。若小敛以后至者，自用日数。
　　凡奔丧，齐缞望乡而哭，大功望门而哭，小功至门而哭，缌麻即位而哭。齐缞以下奔丧者升殡东，西面哭。主人以下哭待于堂上如常。奔丧者哭尽哀，再拜，又哭尽哀，尊卑抚哭亦如之。讫，内外各还次。三日成服。有宾吊者，拜宾如常。奔丧者非主人，则主人为之拜宾。
　　妇人奔丧，入自闱门，侧门曰闱。升自西阶侧，侧阶，旁阶。殡西东面，妻妾、女子子则凭殡哭，尽哀，少退，再拜；退于西房若西室，妻妾、女子子被发，出嫁女髽。复位，坐哭，又尽哀，尊卑抚哭如常，内外俱还次，奔丧者乃还次。周丧以下妇人奔丧者，升哭拜、又哭尽哀、尊卑抚哭及还次皆如之。
　　奔丧者不及殡，先之墓，北面近隧哭。主人以下哭待于墓左，西面，主妇以下哭待于墓右，东面，皆北上。主人以下内外初至墓，先拜而后哭。于相者告礼毕，则再拜辞。奔丧者哭尽哀，再拜，又于隧东被发，复位坐哭，尽哀。相者告礼毕，奔丧者又再拜，遂冠而归。入门而左，升自西阶，灵东西面凭灵哭。主人以下升哭于堂上如常。奔丧者哭尽哀，再拜。若经宿，主人以下哭尽哀，皆再拜哭，降堂，相者告就次，主人以下各就次。三日成服。
　　齐缞周以下不及殡，先之墓，西面哭尽哀，再拜，又哭尽哀，相者告礼毕，奔丧者再拜，遂冠而归，哭就次如上仪。奔丧者若妻妾、女子子，皆被发于隧西，哭尽哀、髽如常，余如男子。齐缞周以下妇人奔丧，哭于隧西，余如丈夫之礼。
　　　　　三殇
　　三殇之丧：始死，浴袭及大小敛与成人同。其长殇有棺及大棺，中殇下殇有棺、灵筵，祭奠、进食、葬送、哭泣之位与成人同。其苞牲及明器，长殇三分减一，中殇三分减二。唯不复魂，无含，事办而葬，不立神主，既虞而除灵座。其虞祝辞云：维年月朔日，父云告子某。若兄，云告弟某。若弟，云弟某昭告某兄。日月易往，奄及反虞，悲念相续，心焉如毁。兄云「悲恸猥至，情何可处」。弟云「悲痛无已，至情如割」。今以弟祭兄则云「谨以」。洁牲、嘉荐、普淖、明齐、溲酒，荐虞事于子某，弟某，兄某，魂其飨之。弟祭兄云「尚飨」。嫡殇者时享，皆祔食于祖，无别祝文，亦不拜。设祔食之座于祖座之左，西向，一献而已。不祝不拜者，以其从食其祖。祝辞末云「孙其祔食」。庶子不祔食。庶子之嫡祔如嫡殇礼。凡无服，四岁以上略与下殇同，又无灵筵，唯大敛小敛奠而已；三岁以下敛以瓦棺，葬于园，又不奠。
　　　　　初丧聚主
　　凡遭丧，庙有主者，则取群庙之主藏于祖庙。卒哭而后，主各归其庙。藏于祖庙，象有凶事聚也。
　　　　　食饮节
　　父母之丧，食粥，朝一溢米，暮一溢米。二十两曰溢。一溢为米一升二十四分升之一也。不能食粥，则以为饭，菜羹。妇人皆以为饭。诸齐缞之丧，蔬食水饮，不食菜果。三月既葬，食肉，不饮酒。九月之丧犹周之丧。
　　　　　哭节
　　凡哭，斩缞若往而不反，齐缞若往而反，大功三曲而偯，小功、缌麻哀容可。
　　　　　居常节
　　父母之丧，居倚庐，寝苫枕块，寝不脱绖带。头有疮则沐，身有疡则浴。有疾则饮酒食肉，疾止复初。不胜丧乃比于不慈不孝。毁瘠不形，视听不衰。为其废事。形谓骨见。升降不由阼阶，出入不当门隧。常若亲存。隧，道也。五十不致毁，六十不毁，七十唯缞麻在身，饮酒食肉，处于内。所以养衰老。人年五十始衰。丧食虽恶，必充虚。虚而废事，非礼；饱而忘哀，亦非礼。视不明，听不聪，行不正，不知哀，君子病之。斩缞唯而不对，齐缞对而不言，大功言而不议，小功、缌麻议而不及乐，故丧事不言乐。非其时也。父母之丧，不避泣涕而见人。言重丧不行求见人，人来求见己，可以见之。不避涕泣，言至哀无饰也。非丧事不言，言而不语，对而不问。言者言己事。为人说为语。言而事行者，杖而起；身自执事而后行者，面垢而已。杖而起谓有官爵者。面垢而已谓庶人。凡庐垩室之内，不与人坐。在垩室之内，非时见于母，则不入门。居丧未葬读丧礼，既葬读祭礼。兄弟各处异方而父母丧，各依闻丧日月而除之。三年之丧，凡见人，皆不去绖。父母之丧，宾客已吊而重来者，主人哭而见，其去也又哭之。其未葬，必备缞绖而后见。居父母之丧，远行而还者，必告返。父有艰未除，则子不衣文彩。三年之丧，虽功缞不吊。功缞谓既练之后，服布如大功，谓之功缞。凡三年及周丧，不数闰。禫则数之。以闰月亡者，祥及忌日皆以闰所祔之月为正。庶子不为长子斩，不继祖与祢也。
　　　　　不及期葬
　　速葬者速虞，三月而后卒哭。谓不及期而葬，既葬即虞，安神也。卒哭之祭待哀杀。父母之丧周而葬者，则以葬之后月小祥，其大祥则依再周之礼，禫亦如之。若再周而后葬者，则以葬之后月练，又后月为大祥，祥而即吉，无复禫矣。其未再周葬者，则以二十五月练，二十六月祥，二十七月禫。必练祥禫者，明深哀不可顿除之，故为之渐以安孝子之心。禫一月者，终二十七月之数。久而不葬者皆变服，唯主丧者不除，其余各终月数而除之，皆无受服，至葬及反其服，虞则除之。若亡失尸柩，则变除如常礼。
　　　　　外丧
　　凡死于外者，小敛而反则子素服；莅巾帕头，徒跣而从，大敛而反亦如之。凡死于外大敛而反，毁门西墙而入。
　　　　　讳名
　　卒哭而讳。凡父之所讳，子亦讳之。母之所讳，不言于内。妻之所讳，不言于其侧。
　　　　　追服
　　小功以下，日月过制而闻丧，则不追服。犹为举哀。降而在缌小功者，追服之。生不及祖父母、诸父母、兄弟，而父追服，己则否。谓子生于外者。父以他故居异邦而生己，己不及此亲存时归见之，今其死，于丧服年月已过乃闻之，父为之服，己则否者，不责非时之恩于人所不能。当其时则服之。
　　　　　丧冠嫁娶
　　因丧冠者，虽三年之丧可也。既冠于次，入哭尽哀乃出。言虽者，明齐缞以下皆可因丧冠也。始遭丧，以其冠月，因丧服则冠矣。非其冠月，待变除卒哭而冠也。次，庐也。大功之末，可以冠子、嫁子。父小功之末，可以冠子，可以嫁子，可以娶妇。己虽小功，既卒哭，可以冠、娶妻。下殇之小功则不可。此皆谓可用吉礼之时也。父大功卒哭而可冠子、嫁子，小功卒哭而可娶妇；己大功卒哭可以冠子，小功卒哭可以娶妻：必偕祭乃行也。下殇小功，齐缞之亲，除丧而后婚。凡冠者，其时当冠，则因丧而冠也。三年丧，如遗之酒肉则受之，必三辞，主人缞绖而受之；受之必正服，明不苟于滋味也。如君命，则不敢辞，受而荐之。荐之于宗庙，贵君之礼。父母之丧，不遗人；居重丧者，志不在施惠。人遗之，虽酒肉，受也。三年之丧既葬，尊者遗之食，则食，不避粱肉；若酒醴，则辞也。见于颜色者则不可。
　　　　　乐禁
　　父有服，子不与于乐。母有服，声闻焉，不举乐。妻有服，不举乐于其侧。大功至则辟琴瑟，小功至则不绝乐。
　　　　　主诸丧
　　凡主兄弟之丧，虽疏必虞。此谓兄弟或在他方，或无胤嗣，而为之主。
　　　　　婚遇丧
　　娶妻有吉日，而婿之父母丧，则婿之伯叔父使人致命于女氏曰：「某之子有父母之丧，不可嗣为兄弟，使某致命。」女氏受命而不敢嫁。婿既免丧，女父母使人请之，婿弗取而后嫁之，礼也。女之父母丧亦如之。亲迎在涂而婿之父母死，则女素服缟总以赴丧，其缞服与成服之礼同婿。除丧之后，束带相见，不行初婚之礼。女在涂而女之父母死，则反。婿亲迎未至而有周、大功之丧，则夫改服于外次，妇入，改服于内次，即位而哭。既虞卒哭，婿入束带相见而已，不行初婚之礼。娶妇有吉日而妇死，婿齐缞而往吊，既葬除之。夫死亦如之，妻服斩缞。
　　　　　室次节
　　为人后者为其父母居垩室，舅姑服嫡妇不为次，昆弟之女适人者不为次。次谓垩室之属也。
　　　　　居重问轻
　　诸先遭重丧，后遭轻丧，皆为制服，往哭则服之，反则服其重服。其除之也，亦服其服而除。有殡，闻远兄弟之丧，哭之他室，明所哭者异，哭之为位。凡言兄弟，小功、缌麻之亲皆是。无他室，哭于门内之右。近南者，为之变位也。入奠，卒奠出，改服即位，如始即位之礼。谓后日之哭也。朝入奠于其殡，既乃更即位就他室哭，如始至之时。  
 
通典乐典

通典卷第一百四十一　乐一
　　乐序　历代沿革上
　　　　乐序
　　夫音生于人心，心惨则音哀，心舒则音和。然人心复因音之哀和，亦感而舒惨，则韩娥曼声哀哭，一里愁悲；曼声长歌，众皆喜忭，斯之谓矣。是故哀、乐、喜、怒、敬、爱六者，随物感动，播于形气，协律吕，谐五声。舞也者，咏歌不足，故手舞之，足蹈之，动其容，象其事，而谓之为乐。乐也者，圣人之所乐，可以善人心焉。所以古者天子、诸侯、卿大夫无故不彻乐，士无故不去琴瑟，以平其心，以畅其志，则和气不散，邪气不干。此古先哲后立乐之方也。周衰政失，郑卫是兴。秦汉以还，古乐沦缺，代之所存，韶武而已。下不闻振铎，上不达讴谣，但更其名，示不相袭，知音复寡，罕能制作。而况古雅莫尚，胡乐荐臻，其声怨思，其状促遽，方之郑卫，又何远乎！爰自永嘉，戎羯迭乱，事有先兆，其在于兹。圣唐贞观初作破阵乐，舞有发扬蹈厉之容，象其威武也。歌有麤和啴发之音，麤谓初用干戈平戎，戎既平，子爱百姓，有和乐之心。啴谓乐心，发谓喜心，言天下既安，功成而喜乐也。啴音昌善反。表兴王之盛烈，何谢周之文武，岂近古相习所能关思哉！而人间胡戎之乐，久习未革。古者因乐以着教，其感人深，乃移风俗。将欲闲其邪，正其颓，唯乐而已矣。
　　第一　历代沿革上
　　第二　历代沿革下
　　第三　十二律　五声八音名义　五声十二律旋相为宫　五声十二律相生法　历代制造
　　第四　权量　八音　乐悬
　　第五　歌　杂歌曲　舞　杂舞曲
　　第六　清乐　坐立部伎　四方乐　散乐　前代杂乐
　　第七　郊庙宫悬备舞议　郊庙不奏乐庙诸室别舞议　祭日不宜遍舞六代乐议　舞佾议　宗庙迎送神乐议　散斋不废乐议　临轩拜三公奏乐议　三朝行礼乐失制议　三朝上寿有乐议　三朝不宜奏登歌议　彻食宜有乐议　巴渝舞杂武舞议　皇后乐议　东宫宴会奏金石轩悬及女乐等议　皇帝幸东宫鼓吹作议国哀废乐议：　遏密不设悬议　大丧而弟嗣位未三年废乐议　大丧在寇梓宫未返废乐议　皇后崩服未终废乐议　太后父丧废乐议　皇后母丧废乐议　公主丧废乐议　太子所生丧废乐议　大臣丧废乐议　忌月不废乐议
　　　　历代沿革上伏羲　神农　黄帝　少皞　颛顼　帝喾　唐　虞　夏　商　周　秦　汉　后汉魏　晋　宋
　　伏羲乐名扶来，亦曰立本。
　　神农乐名扶持，亦曰下谋。见帝系谱及孝经纬。又按隋乐志云：「伊耆有苇钥之音，伏羲有网罟之咏，葛天八阕，神农五弦，事与功偕，其来尚矣。」
　　黄帝作咸池。尧增修而用之。咸，皆也。池，施也。言德之无不施也。又云：池言其包容浸润。周礼曰「大咸」。
　　少皞作大渊。见帝王代记。
　　颛顼作六茎。茎，根也，谓泽及下也。
　　帝喾作五英。英，谓华茂也。
　　尧作大章。章，明也。言尧德章明也。
　　舜作大韶。韶，继也。言舜能继尧之德。周礼曰「大」。书曰：「夔，命汝典乐，教冑子。冑，长也。谓元子以下，至公卿大夫子弟，以歌诗蹈之舞之，教长国子中和祗庸孝友也。声依永，律和声，声谓五声，宫、商、角、征、羽。律谓六律、六吕，十二月之音气。言当依声律和乐也。八音克谐，无相夺伦，神人以和。伦，理也。八音能谐，理不错夺，则神人咸和。命夔，使勉之。夔曰：『于！予击石拊石，百兽率舞。』」石，磬也。音之清者。拊，亦击也。举清者和，则余皆从矣。乐感百兽，使相率而舞，则神人和可知也。于音乌。
　　禹作大夏。夏，大也。言禹能大尧舜之德。禹命登扶氏为承夏之乐，有钟、鼓、磬、铎、。钟，所以记有德；椎鼓，所以谋有道；击磬，所以待有忧；摇，所以察有讼。理天下以五声，为铭于簨。
　　汤作大护。汤以宽理人，而除邪恶，其德能使天下得其所，言尽护救于人也。纣弃先祖之乐，乃作淫声，书曰：「作奇伎淫巧，以悦妇人。」言纣废至尊之敬，营卑亵之事，作过制伎巧，以资耳目之娱。
　　周武王作大武。武，以武功定天下也。周公作勺，勺，言勺先祖之道。勺读曰酌，勺，取也。又有房中之乐，歌以后妃之德。春官大司乐：「以乐舞教国子，公卿大夫之子弟。舞云门、大卷、大咸、大韶、大夏、大护、大武。此周所存六代之乐。黄帝曰云门、大卷。黄帝能成名万物，以明人共财，言其德如云之所出，人得以有族类也。卷音其爰反。以六律、六吕、五声、八音、六舞大合乐，以致鬼神祇，以和邦国，以谐万人，以安宾客，以说远人，以作动物。六律，合阳声者。六吕，合阴声者。此十二者，以铜为管，转而相生，黄锺为首，律长九寸，各因而三之，上生者三分益一分，下生者三分去一分焉。国语曰：「律所以立均出度也。古者，瞽考中声而量之，度律均锺。」言以中声定律，以律立锺之均也。大合乐者，谓遍作六代之乐也，以冬日至作之，致天神、人鬼，以夏日至作之，致地祇、物魅、动物、羽臝之属。虞书云：夔曰：「戛击鸣球，搏拊琴瑟以咏，祖考来格。虞宾在位，群后德让。下管鼓，合止柷敔，笙镛以间，鸟兽跄跄。箫韶九成，凤凰来仪。」夔又曰：「于！予击石拊石，百兽率舞，庶尹允谐。」此其于宗庙九奏而应之。乃分乐而序之，以祭，以飨，以祀；分，谓各用一代之乐。乃奏黄锺，歌大吕，舞云门，以祀天神；以黄锺之锺，大吕之声，为之均也。黄锺，阳声之首，大吕为之合奏之，以祀天神，尊之也。天神，五帝及日月星辰。王者又各以夏正月，祀其所受命之帝于南郊，尊之。孝经说曰「王者祭天于南郊，就阳位」是也。乃奏太蔟，歌应锺，舞咸池，以祭地祇；太蔟，阳声第二者，应锺为之合。咸池，大咸。地祇，所祭于北郊，谓神州之神及社稷。乃奏姑洗，歌南吕，舞大韶，以祀四望；姑洗，阳声第三者，南吕为之合。四望，五岳、四镇、四渎。此言祀者，司中、司命、风师、雨师或亦用此乐。乃奏蕤宾，歌函锺，舞大夏，以祭山川；蕤宾，阳声次四者，函锺为之合。函锺亦名林锺。函，户南反。乃奏夷则，歌小吕，舞大护，以享先妣；夷则，阳声次五，小吕为之合。小吕，一名中吕。先妣，姜嫄履大人迹，感神灵而生后稷，是周之先母。周立庙，自后稷为始祖，而姜嫄无所配，是以特立庙而祭之，谓之閟宫。乃奏无射，歌夹锺，舞大武，以享先祖。无射，阳声之下者，夹锺为之合。夹钟一名圜锺。先祖，谓先公先王也。王出入，则令奏王夏；尸出入，则令奏肆夏；牲出入，则令奏昭夏。三夏皆乐章名。凡日月蚀，四镇五岳崩，大傀异灾，诸侯薨，令去乐。四镇，山之重大者，谓扬州之会稽，青州之沂，幽州之医无闾，冀州之霍山。五岳，岱在兖州，衡在荆州，华在荆州，吴在雍州，恒在并州。傀，犹怪也。傀音鬼。大怪之异灾，谓天地之奇变，若星辰奔霣及地震裂为害者，去乐藏之。春秋传曰：「壬午，犹绎，万入去钥。」万言入，则去者不入，藏之可知。大札，大凶，大灾，大臣死，凡国之大忧，令弛悬。札，疫疠也。凶，凶年也。灾，水火也。弛，释下之，若今休兵鼓之为。凡建国，禁其淫声、过声、凶声、慢声。」淫声，若郑卫者。过声，失哀乐之节。凶声，亡国之音，若桑间、濮上。慢声，谓侮慢不恭
　　夫乐本情性，浃肌肤而藏骨髓，虽经乎千载，其遗风余烈尚犹不绝。春秋时，陈公子完奔齐。完，陈厉公子，即敬仲也。庄二十二年遇难奔齐。陈，舜之后，韶乐在焉。故孔子适齐闻韶，三月不知肉味，曰：「不图为乐之至于斯！」美之甚也。周道始衰，怨刺之诗起。王泽既竭，而诗不能作。乐官师瞽，抱其器而奔散于诸侯，益坏缺矣。
　　秦始皇平天下，六代庙乐惟韶武存焉。二十六年，改周大武曰五行，房中曰寿人，衣服同五行乐之色。
　　汉兴，乐家有制氏，鲁人，善乐。以雅乐声律，世世在太乐官，但能纪其铿锵鼓舞，而不能言其义。铿锵，金石之声。高祖时，叔孙通因秦乐人制宗庙乐。太祝迎神于庙门，奏嘉至，嘉，善也，善神之至。犹古降神之乐也。皇帝入庙门，奏永至，以为行步之节，犹古采荠、肆夏也。荠，才私反。干豆上，奏登歌，干豆，脯羞之属。独上歌，不以管弦乱人声，欲在位者遍闻之，犹古清庙之歌也。登歌再终，下奏休成之乐，美神明既飨也。休成乐，叔孙通所奏作。皇帝就酒东厢，坐定，奏永安之乐，美礼已成也。又有房中祠乐，高帝唐山夫人所作也。高帝姬。唐山，姓也。周有房中乐，至秦名曰寿人。凡乐，乐其所生，礼不忘本。高祖乐楚声，故房中乐楚声也。孝惠二年，使乐府令夏侯宽备其箫管，更名曰安世乐。
　　高庙奏武德、文始、五行之舞；孝文庙奏昭德、文始、四时、五行之舞；孝武庙奏盛德、文始、四时、五行之舞。武德舞者，高帝四年作，以象天下乐己行武以除乱也。文始舞者，曰本舜韶舞也，高祖六年更名曰文始，以示不相袭也。而五行仍旧。四时舞者，孝文所作，以示天下之安和也。盖乐己所自作，明有制也；言自制作也。乐先王之乐，明有法也。遵前代之法。孝景采武德舞以为昭德，以尊太宗庙。文帝也。至孝宣，采昭德舞为盛德，以尊世宗庙。武帝。诸帝庙皆常奏文始、四时、五行舞云。高祖六年又作昭容乐、礼容乐。昭容者，犹古之昭夏也，主出武德舞。言昭容乐生于武德舞。礼容者，主出文始、五行舞。舞入无乐者，将至至尊之前，不敢以乐也；出用乐者，言舞不失节，能以乐终也。大抵皆因秦旧事焉。抵，归也。
　　初，高祖既定天下，过沛，与故人父老相乐，醉酒欢哀，作「风起」之诗，令沛中僮儿百二十人习而歌之。至孝惠时，以沛宫为原庙，原，重也。言已有正庙，更重立之。皆令歌儿习吹以相和，常以百二十人为员。文景之间，礼官肄业而已。肄音弋二反。习也。
　　至武帝，乃立乐府，始置之也。乐府之名盖起于此，哀帝时罢之。采诗夜诵，采诗，依古遒人徇路，采取百姓讴谣，以知政教得失也。夜诵者，言辞或秘不可宣露，故于夜中歌诵也。有赵、代、秦、楚之讴。以李延年为协律都尉，多举司马相如等数十人造为诗赋，略论律吕，以合八音之调，作十九章之歌。以正月上辛用事甘泉圆丘，用上辛，依周礼郊天日也。辛，取斋戒自新之义。使童男女七十人俱歌，昏祠至明。然未有本于祖宗之事，八音调均，又不协于锺律，而内有掖庭才人，外有上林乐府，皆以郑声施于朝廷。昔殷周之雅颂，上本有娀、音嵩姜嫄，、稷始生，玄王、公刘、古公、太伯、王季、姜女、亶甫之妃也。太任、太姒之德，乃及成汤、文、武、受命，武丁、成、康、宣王中兴，下及辅佐阿衡、周、召、太公、申伯、召虎、仲山甫之属，君臣男女有功德者，靡不褒扬。功德既信美矣，褒扬之声盈乎天地之间，是以光名著于当世，遗誉垂于无穷。汉之乐有异于此，故无得而称焉。
　　是时，河间献王有雅才，亦以为治道非礼乐不成，与毛生等共采周官及诸子言乐事者，以着乐记，因献所集雅乐。天子下太乐官，常存肄之，岁时以备数，然不常御。
　　至成帝时，谒者常山王禹世受河间乐，能说其义，其弟子宋厨等上书言之，下大夫博士平当等考试。当以为「河间王所献雅乐，立之太乐。春秋乡射，作于学官，希阔不讲。故自公卿大夫观听者，但闻铿锵，不晓其意，而欲风谕众庶，其道无由。风，化也。是以行之百有余年，德化至今未成。宜风示海内。」事下公卿，以为久远难分明，当议复寝。是时，郑声尤甚。黄门名倡丙强、景武之属富显于世，贵戚五侯、定陵、富平外戚之家五侯，王凤以下。定陵，淳于长也。富平，张放。淫侈过度，至与人主争女乐。哀帝自为定陶王时疾之，又性不好音，及即位，下诏曰：「惟世俗奢泰文巧，而郑卫之声兴。夫奢泰则下不逊而国贫，文巧则趋末背本者众，郑卫之声兴则淫僻之化流，而欲黎庶敦朴家给，犹浊其源而求其清流，岂不难哉！孔子不云乎，『放郑声』，『郑声淫』。其罢乐府官。郊祭乐及古兵法武乐，在经非郑卫之乐者，条奏，别属他官。」丞相孔光、大司空何武奏：「乐人员大凡八百二十九人，其三百八十八人不可罢，可领属大乐；其四百四十一人不应经法，或郑卫之声，皆可罢。」奏可。然百姓渐渍日久，又不制雅乐有以相变，豪富吏民沈湎自若，陵夷坏于王莽也。
　　后汉光武平陇、蜀，增广郊祀，高帝配良，乐奏青阳、朱明、西皓、玄冥、云翘、育命之舞。北郊及祀明堂，并奏乐如南郊。迎时气五郊：春歌青阳，夏歌朱明，并舞云翘之舞；秋歌西皓，冬歌玄冥，并舞育命之舞；季夏歌朱明，兼舞二舞。
　　明帝永平三年，东平王苍总定公卿之议，曰：「宗庙宜各奏乐，不应相袭，所以明功德也。」遂采文始、五行、武德为大武之舞，荐之光武之庙。时乐四品：一曰大予乐，郊庙、上陵之所用焉；二曰雅颂乐，辟雍、乡射之所用焉；三曰黄门鼓吹乐，天子宴群臣之所用也；四曰短箫铙歌乐，军中之所用也。又采百官诗颂，以为登歌。
　　章帝元和元年，籍田，玄武司马班固奏：「籍田，歌辞用商颂载芟，祠先农。」自东京大乱，绝无金石之乐，乐章亡缺，不可复知。
　　魏武帝平荆州，获杜夔，善八音，常为汉雅乐郎，尤悉乐事，于是使创定雅乐。时又有散骑郎邓静、尹商，善调雅乐，歌师尹胡能歌宗庙郊祀之曲，舞师冯肃能晓知先代诸舞，夔悉领之。远考经籍，近采故事，考会古乐，始设轩悬锺磬，复先代古乐，自夔始也。而柴玉、左延年之徒，妙善郑声被宠，唯夔好古存正。
　　文帝受禅后，改汉巴渝舞曰昭武舞，改安世乐曰正世乐，嘉至乐曰迎灵乐，武德乐曰武颂乐，昭容乐曰昭业乐，云翘舞曰凤翔舞，育命舞曰灵应舞，武德舞曰武颂舞，文始舞曰大韶舞，五行舞曰大武舞。其众歌诗，多则前代之旧，使王粲改作登歌、安世及巴渝诗而已。
　　明帝太和初，诏曰：「凡音乐以舞为主，自黄帝云门以下，至于周大武，皆太庙舞名也。然则其所司之官，皆曰太乐，所以总领诸物，不可以一物为名。乐官自如故为太乐。」太乐，汉旧名，后汉依谶改为太予乐官，至是改复旧。于是公卿奏：「今请太祖武皇帝乐宜曰武始之舞。武，神武也。武，又迹也。言神武之始，又王迹所起也。高祖文皇帝宜曰咸熙之舞。咸，皆也。熙，兴也。言应受命之运，天下由之皆兴也。夫歌以咏德，舞以象事。于文，文武为斌。臣等谨制乐舞名章斌之舞。所以章明圣德。今有事于天地宗庙，则此三舞宜并以荐享，及临朝大享，并宜舞之。臣等思惟，三舞宜有总名，可名大钧之乐。钧，平也。言大魏三代同功，以至崇平也。」又奏：「祀圓丘以下，武始舞者，平冕，黑介幘，玄衣裳，白領袖，絳領袖中衣，絳合幅蔥，絳，黑韋鞮。咸熙舞者，冠委貌，其余服如前。章斌舞者，与武始、咸熙同服。奏於朝廷，則武始舞者，武冠，赤介幘，生絳袍單衣，絳領袖，皁領袖中衣，絳合幅蔥，白布，黑韋鞮。咸熙舞者，进贤冠，黑介帻，生黄袍单衣，白合幅葱。此三舞皆执羽钥，其余服如前。」自兹以降，文武二舞冠服并同，不复重出。侍中缪袭又奏：「安世歌本汉时歌名。今诗非往歌之文，则宜变改。安世乐，犹同房中之乐也。往昔议者以房中歌后妃之德，以风天下，正夫妇焉，宜改安世之名而为正始之乐。袭又省安世歌诗有后妃之义，方今享先祖，恐失礼意，可改安世歌曰享神歌。」奏可。文帝已改安世为正始，而袭至是又改为享神。王肃议：「高皇至高祖、文昭庙，皆宜兼用先代及武始、大钧之舞。」
　　按汉时有短箫铙歌之乐，其曲有朱鹭、思悲翁、艾如张、上之回、雍离、战城南、巫山高、上陵、将进酒、君马黄、芳树、有所思、雉子班、圣人出、上邪、临高台、远如期、石留、务成、玄云、黄雀、钓竿等曲，列于鼓吹，多序战阵之事。及魏受命，改其十二曲，使缪袭为词，述以功德，言代汉之意。是时吴亦使韦昭制吹铙部十二曲，以述坚、权功德。
　　晋武帝初，郊庙明堂礼乐权用魏仪，盖遵周室肇称殷礼之义，但改乐章，而使傅玄为之词。又令荀勖、张华、夏侯湛、成公绥等，各造郊庙诸乐歌词。九年，荀勖以杜夔所制律吕，校太乐、总章、鼓吹八音，与律吕乖错，依古尺作新律吕，以调声韵。律成，遂颁下太常，使太乐、总章、鼓吹、清商施用。隋平陈，获宋、齐旧乐，诏于太常置清商署以管之，盖采此为名。求得陈太乐令蔡子元、于普明等复居其职。荀勖遂典知乐事，启朝士解音者共掌之。使郭夏、宋识等造正德、大悦二舞，其乐章亦张华所作。又改魏昭武舞曰宣武舞，羽钥舞魏武始、咸熙、章斌三舞，皆执羽钥。曰宣文舞。傅玄又作先农、先蚕歌诗。咸宁元年，诏定祖宗之号，而庙乐同用正德、大悦之舞。
　　自武帝受禅，命傅玄改汉鼓吹铙歌，还为二十二曲，述以功德代魏。鼓角横吹曲，按周礼「以鼖鼓鼓军事」，说者云蚩尤氏帅魑魅与黄帝战于涿鹿，帝乃命吹角为龙吟以御之。其后魏武王北征乌丸，越沙漠，而军士多思，于是减为半鸣，而尤更悲矣。胡角者，本以应胡笳之声，后渐用之横吹，有双角，即胡乐也。张骞入西域，传其法于西京，唯得摩诃兜勒一曲。李延年因胡曲更造新声二十八解，乘舆以为武乐。后汉以给边将，和帝时万人将军得用之。魏晋以来，二十八解不复具存，用者有黄鹄、陇头、出关、入关、出塞、入塞、折杨柳、黄覃子、赤之杨、想行人十曲。
　　怀帝永嘉之末，伶官乐器皆没于刘、石。至江左初立宗庙，尚书下太常祭祀所用乐名，太常贺循答云：「魏氏增损汉乐，以为一代之礼，未审大晋乐名所以为异。遭离丧乱，旧典不存。然此诸乐，皆和之以锺律，文之以五声，咏之以歌词，陈之于舞列，宫悬在庭，琴瑟在堂，八音迭奏，雅乐并作，登歌下管，各有常咏，周人之旧也。自汉以来，依于此礼，自造新诗而已。旧京荒废，今既散亡，音韵曲折，又无识者，张华表曰：「汉氏所用，文句长短不齐。盖以歌咏弦节，本有因循；而识乐知音，足以制声度曲。二代三京，袭而不变。」则于今难以意言。」于时以无雅乐器乃伶人，省太乐并鼓吹令。是后颇得登歌，食举之乐，犹有未备。明帝太宁末，又诏阮孚等损益之。成帝咸和中，乃复置太乐官，以戴绶为令，鸠集遗逸，而尚未有金石也。
　　初，荀勖既以新律造二舞，又更修正钟磬，未竟，而勖薨，惠帝元康三年，诏其子黄门郎蕃修定金石，以施郊庙。寻遇丧乱，遗声旧制，莫有记者。庾亮为荆州，与谢尚共为朝廷修复雅乐，亮寻薨。庾翼、桓温专事军旅，乐器在库，遂至朽坏焉。及慕容俊平冉闵，兵戈之际，而邺下乐人颇有来者。谢尚时镇寿阳，于是采拾乐人，以备太乐，并制石磬，雅乐始颇具。而王猛平邺，慕容氏所得乐声又入关右。孝武太元中，破苻坚，获其乐工杨蜀等，闲习旧乐，于是四厢金石始备焉。乃使曹毗、王珣等增造宗庙歌诗，然郊祀遂不设乐。
　　宋武帝永初元年，有司奏：「皇朝肇建，庙祀应设雅乐，乃晋乐也，太常郑鲜之等各撰立新歌。黄门侍郎王韶之撰歌辞七首，并合施用。」十二月，又奏：「依旧正朝设乐，改太乐诸歌辞诗。」王韶之又撰二十二章。改正德舞曰前舞，大悦舞曰后舞。
　　文帝元嘉九年，太乐令锺宗之更调金石。至十四年，治书令史奚纵又改之。二十二年，南郊，始设登歌，诏颜延之造歌诗，庙舞犹阙。
　　孝武孝建二年，有司奏：「前殿中曹郎荀万秋议，郊庙宜设乐。」于是使内外博议。竟陵王诞等并同万秋议。建平王宏议：「以凯容为韶舞，宣烈为武舞。祖宗庙乐，总以德为名。章皇太后庙，奏文乐。永至等乐，仍旧。皇帝祠南郊及庙迎神、送神，并奏肆夏。皇帝入庙门，奏永至。皇帝南郊初登坛，及庙门中诣东壁，奏登歌。其初献，奏凯容、宣烈之舞。终献，奏永安之乐。郊庙同。」孝武又使谢庄造郊庙舞乐、明堂诸乐歌辞。二年，有司又奏：「先郊庙舞乐，皇帝亲奉，初登坛及入庙诣东壁，并奏登歌，不及三公行事。」左仆射建平王宏重议：「公卿行事，亦宜奏登歌。」有司又奏：「元会及二庙斋祠，登歌依旧并于殿庭设作。庙祠，依新仪注，登歌人上殿，弦管在下；今元会，登歌人亦上殿，弦管在下。」
　　按废帝元徽五年，太乐雅郑共千余人，后堂杂伎不在其数。梁裴子野宋略曰：「先王作乐崇德，以格神人，通天下之至和，节群生之流放。故天子之于士庶，未曾去其乐，而无非僻之心也。及周道衰微，音失其序，乱代先之以忿怒，亡国从之以哀思。优杂子女，荡目淫心。充庭广奏，则以鱼龙靡慢为瑰玮；会同飨觌，则以吴趋楚舞为妖妍。纤罗雾縠侈其衣，疏金镂玉砥其器。在上班赐宠臣，群下从风而靡，王侯将相，歌伎填室；鸿商富贾，舞女成群。竞相夸大，互有争夺，如恐不及，莫为禁令。伤风败俗，莫不在此。」优音又收反。
通典卷第一百四十二　乐二
　　历代沿革下
齐　梁　陈　后魏　北齐　后周　隋　大唐
　　齐武帝建元二年，有司奏：郊庙雅乐歌辞，旧使学士博士撰，搜简采用。参议，太庙登歌宜用司徒褚彦回之辞，余悉用黄门郎谢超宗辞。超宗所撰，多删颜延之、谢庄辞以为新曲。其太庙二室及郊配辞，并尚书令王俭所作。其祀南郊，群臣出入，奏肃咸之乐；牲出入，奏引牲之乐；荐笾豆，呈毛血，奏嘉荐之乐；迎送神，奏昭夏之乐；皇帝入坛东门，奏永至之乐；升坛，奏登歌；初献，奏文德宣烈之乐，次奏武德宣烈之乐；太祖高皇帝配享，奏高德宣烈之乐；饮福酒，奏嘉胙之乐；就燎位，奏昭远之乐；还便殿，奏休成之乐。还北郊，初献，奏地德凯容之乐，次奏昭德凯容之乐；瘗埋，奏隶幽之乐；余乐并与南郊同。明堂，初献，奏凯容宣烈之乐，宾出入及余乐与南北郊同。祠庙，皇帝入庙门，奏永至之乐；太祝祼地，奏登歌；诸皇祖，各奏凯容；帝还东壁上福酒，奏永胙；送神，奏肆夏；其群臣出入、牲出入、荐毛血、迎神、诣便殿，并与两郊、明堂同。太祖神室，奏高德宣烈之乐；穆后神室，奏穆德凯容之乐；高宗神室，奏明德凯容之乐。四年，籍田，诏骁骑将军江淹造籍田歌二章。六年，制「位未登黄门郎，不得畜女妓」。黄门班在五品。明帝建武二年，雩祭明堂，用谢朓造辞。
　　梁武帝思弘古乐，天监元年，下诏求学术通明者皆陈所见。时对乐者七十八家，咸言乐之宜改，不言改乐之法。帝素善音律，遂自制四器，名之为通，以定雅乐，莫不和韵。语在制迼篇中。
　　初，齐永明中，舞人所冠帻并簪笔，武帝曰：「笔笏盖以记事受言，舞不受言，何事簪笔。岂有身服朝衣，而足綦燕履。」綦音忌。于是去笔。
　　乃定郊禋宗庙及三朝之雅乐，以武舞为大壮舞，取易云「大者壮也」，正大而天地之情可见也。以文舞为大观舞，取易云「大观在上」，观天之神道而四时不忒也。国乐以「雅」为称，取诗序云：「言天下之事，形四方之风，谓之雅。雅者，正也。」止乎十二，则天数也。乃去阶步之乐，增彻食之雅焉。皇帝出入，宋孝武孝建二年起居注奏永至，齐及梁初亦同。至是改为皇雅，取诗「皇矣上帝，临下有赫」也。二郊、太庙同用。皇太子出入，奏胤雅，取诗「君子万年，永锡尔胤」。王公出入，奏寅雅，取尚书、周官「贰公弘化，寅亮天地」也。上寿酒，奏介雅，取诗「君子万年，介尔景福」也。食举，奏需雅，取易「云上于天，需，君子以饮食宴乐」也。撤撰，奏雍雅，取礼记「大飨客出以雍撤」也。并三朝用之。牲出入，宋废帝元徽二年仪注奏引牲，齐及梁初亦同。至是改为涤雅，取礼记「帝牛必在涤三月」也。荐毛血，宋元徽三年仪注奏嘉荐，至是为牷雅，取左氏传「牲牷肥腯」。北郊、明堂、太庙并同用。降神及迎送，宋元徽三年仪注奏昭夏，齐及梁初亦同。至是改为諴雅，取尚书「至諴感神」。皇帝饮福酒，宋元徽三年仪注奏嘉胙，至齐不改，梁初改为永胙。至是改为献雅，取礼记祭统「尸饮五，君洗玉爵献卿」。今之福酒，亦古献之义也。北郊、明堂、太庙同用。就燎位，宋元徽三年仪注奏昭远，及齐不改；就埋位，齐永明六年仪注奏隶幽。至是燎埋俱奏禋雅，取周礼大宗伯「以禋祀昊天上帝」也。众官出入，宋元徽三年仪注奏肃咸，齐及梁初亦同。至是改为俊雅，取礼记「司徒论选士之秀者而升之于学，曰俊士」也。二郊、太庙、明堂，三朝同用焉。其辞并沈约所制也。是时礼乐制度，粲然有序。
　　鼓吹，宋、齐并用汉制曲，又充庭用十六曲。武帝乃去其四曲，留其十二，合四时也。更制新歌，以述功德。天监七年，将有事于太庙。诏曰：「礼云『齐日不乐』，今亲奉始出宫，振作鼓吹。外可详议。」八座丞郎参议，请舆驾始出，鼓吹从而不作，还宫如常仪。帝从之，遂以定制。
　　初，武帝之在雍镇，有童谣云：「襄阳白铜蹄，反缚扬州儿。」识者言，白铜谓金，蹄谓马也；白，金色。及义师之兴，实以铁骑，扬州之士皆面缚，果如谣言。故即位之后，更造新声，帝自为之词三曲，又令沈约为三曲，以被管弦。帝既笃敬佛法，又制善哉、大乐、大劝、天道、仙道、神王、龙王、灭过恶、除爱水、断苦轮等十篇，名为正乐，皆述佛法。又有法乐童子伎、童子倚歌梵呗，音败。设无遮大会则为之。
　　其后台城沦没，简文帝受制于侯景。景以简文女溧音栗阳公主为妃，请帝及主母范淑妃宴于西州，奏梁所常用乐。景仪同索超世亦在宴筵。帝潸然屑涕。景兴曰：「陛下何不乐也？」帝强笑曰：「丞相言索超世闻此以为何声？」景曰：「臣且不知，何独超世。」自此乐府不修，风雅咸尽矣。及王僧辩破侯景，诸乐并送荆州。经乱，工器颇阙，元帝诏有司补缀纔备。荆州陷没，周人初不知采用，工人有知音者并入关中，随例多没为奴婢。
　　陈初，武帝诏求宋、齐故事。太常卿周弘让奏曰：「齐氏承宋，咸用元徽旧式，宗祀朝飨，奏乐俱同，唯北郊之礼，颇有增益。皇帝入壝门，奏永至；饮福酒，奏嘉胙；太尉亚献，奏凯容；埋牲，奏隶幽；帝还便殿，奏休成；众官入出，并奏肃咸。此乃元徽所阙，永明六年之所加也。唯送神之乐，宋孝建二年秋起居注云『奏肆夏』，齐永明中改奏昭夏。」帝遂依之。是时并用梁乐，唯改七室舞辞。
　　文帝天嘉元年，始定圆丘、明堂及宗庙乐。都官尚书到仲举奏：「众官入出，皆奏肃咸。牲入出，奏引牲。荐毛血，奏嘉荐。迎送神，奏昭夏。皇帝入坛，奏永至。皇帝升陛，奏登歌。皇帝初献及太尉亚献、光禄勋终献，并奏宣烈。皇帝饮福酒，奏嘉胙；就燎位，奏昭远；还便殿，奏休成。」
　　宣帝太建元年，定三朝之乐，采梁故事，奏相和五引，各随王月。祠用宋曲，宴准梁乐，盖取人神不杂也。五年，诏尚书左丞刘平、仪曹郎张崖，定南北郊及明堂仪注。改天嘉中所用齐乐，尽以「韶」为名。工就位定，协律校尉举麾，太乐令跪赞云：「奏懋韶之乐。」降神，奏通韶；牲入出，奏洁韶；帝入坛及还便殿，奏穆韶。帝初再拜，舞七德，工执干楯，曲终复缀。出就悬东，继舞九序，工执羽钥。献爵于天神及太祖之座，奏登歌。帝饮福酒，奏嘉韶；就燎位，奏报韶。至六年十一月，侍中尚书左仆射徐陵、仪曹郎中沈罕奏，来年元会仪注，先会一日，太乐展宫悬、高、五案于殿庭。客入，奏相和五引。帝出，黄门侍郎举麾于殿上，掌固应之，举于阶下，奏康韶之乐。诏延王公登，奏变韶。奉珪璧讫，初引下殿，奏亦如之。帝兴，入便殿，奏穆韶。更衣又出，奏亦如之。帝举酒，奏绥韶。进膳，奏侑韶。帝御茶果，太常丞跪请进舞七德，继之九序。其鼓吹杂伎，取晋、宋之旧，微更附益。
  </div>
  <div class="pagination">
   <a href="通典_page82.html">
    上一页
   </a>
   <span>
    ...
   </span>
   <a href="通典_page78.html">
    78
   </a>
   <a href="通典_page79.html">
    79
   </a>
   <a href="通典_page80.html">
    80
   </a>
   <a href="通典_page81.html">
    81
   </a>
   <a href="通典_page82.html">
    82
   </a>
   <span class="current-page">
    83
   </span>
   <a href="通典_page84.html">
    84
   </a>
   <a href="通典_page85.html">
    85
   </a>
   <a href="通典_page86.html">
    86
   </a>
   <a href="通典_page87.html">
    87
   </a>
   <a href="通典_page88.html">
    88
   </a>
   <span>
    ...
   </span>
   <a href="通典_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
