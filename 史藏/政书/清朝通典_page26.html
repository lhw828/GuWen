<!DOCTYPE html>
<html>
<head>
    <meta charset="UTF-8">
    <title>清朝通典 - 第 26 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通典 - 第 26 页/共 61 页</h1>
    <div class="content">
　　（臣）等谨按杜典有孔子祠一门叙次于老君祠之后未足以昭尊圣之意伏考圣朝崇祀先师备极隆礼祠祭赠谥首自太学已恭载于前篇矣而曲阜之地里宅林泉圣灵所妥培切钦崇洪惟圣祖仁皇帝亲祀庙庭仪隆幸鲁世宗宪皇帝懋昭诚敬堂庑重新我皇上展礼告功銮舆数诣躬修茂典万禩钦承谨汇叙为一篇以次于释奠之后至先贤先儒从祀之制己具释奠篇中兹惟以四配专祠附焉
　　顺治八年四月世祖章皇帝亲政遣官告祭阙里
　　康熙六年七月圣祖仁皇帝亲政遣官告祭阙里二十三年十一月圣祖仁皇帝东巡躬诣阙里致祭先师孔子礼成谕曰至圣之德与天地日月同其高明广大无可指称朕向来研求经理体思至道欲加赞颂莫能名言特书万世师表四字悬额殿中非云阐扬圣教亦以垂示将来又特命以御前曲柄黄葢留设庙庭复诣孔林行三酹酒礼赐衍圣公以下陪祀五经博士等银币有差先是亲诣阙里释奠仪照视学释奠之礼行二跪六拜礼是年奉旨尊礼先师应行三跪九拜礼二十六年四月建孔子庙碑圣祖仁皇帝亲制碑文御书勒石二十七年十月孝庄文皇后升祔礼成致祭阙里二十九年四月建子思子庙于阙里仿颜曾孟三庙规制春秋致祀三十一年九月重修阙里圣庙成御制碑文勒石三十二年十月命皇子诣阙里告祭先师祭日具蟒袍补服于杏坛上行礼余仪与遣官致祭同礼成诣孔林行三跪九叩礼跪祭酒三爵每祭酒行一叩礼三十六年七月以平定朔漠遣官告祭阙里四十二年三月圣祖仁皇帝五十万寿五十二年三月圣祖仁皇帝六十万寿均遣官告祭阙里五十七年十二月孝惠章皇后升祔礼成遣官告祭阙里六十一年十一月世宗宪皇帝登极遣官告祭阙里
　　雍正元年十一月圣祖仁皇帝升祔太庙配享南北郊礼成均遣官告祭阙里七年十一月阙里圣庙各工告成奉旨遣皇五子及郡王一人往祭是年定告祭阙里遣官分祭崇圣祠礼十二月命修孔林享堂墙垣九年颁发祭器于阙里凡登铏簠簋笾豆尊爵均依照经图旧式范铜为器俾藏诸圣庙永为世守十三年九月皇上御极遣官诣阙里致祭
　　乾隆二年四月世宗宪皇帝升祔太庙配享南北郊礼成遣官祭告阙里七年十月大学士等议中允于振奏阙里志乐章内称惟王神明犹袭唐人称王之旧恭请厘正曲阜及各省学宫并请另行撰拟颁发得旨依议十二年六月奉上谕朕幼诵简编心仪先圣一言一种无不奉圣训为法程御极以来觉世牖民式型至道愿学之切如见羹墙辟雍钟鼓躬亲殷荐而未登阙里之堂观车服礼器心甚歉焉仰惟皇祖圣祖仁皇帝巡幸东鲁亲奠孔林盛典传于奕禩皇考世宗宪皇帝崇圣加封重新庙貌尝遣朕弟和亲王恭代展祀未以命朕意者其或有待欤朕寅绍丕基抚兹熙洽思以来年春孟月东巡狩因溯洙泗陟杏坛瞻仰宫墙申景行之夙志所有应行典礼大学士会同该部稽考旧章详悉具议以闻寻大学士等奏阙里祀典康熙二十三年圣祖仁皇帝亲诣致祭折衷尽善典文该洽应请遵例举行从之十三年二月皇上东巡至曲阜先诣先师庙行上香礼次日诣先师庙行释奠礼崇圣祠遣亲王祭祭四配十哲两庑遣官分献礼成诣孔林行三酹酒礼又谕朕东巡躬诣阙里致祭先师颜曾思孟四贤作配殿筵虽从与飨但闻其故里尚有专庙应分遣大臣恭奉香帛前往致祭以展诚敬向在书斋曾制四贤赞景仰之忱积有日矣其勒石庙中致朕崇重先贤之意十四年五月平定金川遣官告祭阙里十六年三月皇上南巡十一月皇太后六旬万寿均遣官祭告阙里二十年六月谕平定准噶尔捷闻以数十年逋寇迅就廓清荒服敉宁中外蒙福乃我国家无疆之庥缅惟皇祖圣祖仁皇帝削平三孽于康熙二十三年诹吉东巡亲祭阙里武功文德彪炳史册朕仰承先绪集此大勋保泰持盈弥深兢业亲告成功于太庙郊社岳渎诸祀次第遣官敬谨举行以昭茂典先师孔子阙里应恪遵成宪躬诣行礼用申诚敬且自瞻谒林泉巳逾六载仰止之念时切于怀拟于明岁春月自京起銮躬诣曲阜翠华所经亦以体察吏治清问闾阎行庆施惠以称朕法祖尊师之至意所有应行豫备事宜该部详议以闻二十一年三月銮舆亲诣曲阜释奠先师庙礼成复诣孔林酹酒又亲祭元圣周公庙遣官分祭四配专祠礼仪与十三年同二十三年三月南巡回跸至山东诣阙里瞻礼二十四年十一月平定回部大功告成二十六年十一月皇太后七旬万寿均遣官祭告阙里二十七年三月南巡至邹县展礼孟子庙至曲阜释奠先师孔子遂诣孔林酹酒三十年二月南巡遣官告祭阙里三十六年三月皇上亲诣阙里致祭先师行礼与二十一年同礼成奉谕前岁修葺太学告成因念阙里庙堂有牺象诸尊爰择旧藏周范铜鼎尊等十事陈之大成殿用备礼器兹临幸曲阜祗谒先师阅视所列各器不过后汉时所造且色泽亦不能甚古惟兹昌平圣里宜陈法物以备观美着仿太学之例颁内府所藏姬朝铜器十事备列庙廷用惬从周素愿俟回銮后慎选邮发交与衍圣公孔昭焕世守勿替以副朕则古称先至意十一月皇太后八旬万寿遣官告祭阙里四十一年三月以平定两金川大功告成皇上亲诣阙里释奠行礼如三十六年之仪四十五年二月南巡八月皇上七旬万寿均遣官祭告阙里四十九年二月南巡至曲阜亲诣阙里行释奠礼如四十一年之仪五十年正月皇上御极五十年大庆遣官祭告阙里凡阙里释奠及祭告诸仪具大清通礼

　　?直省府州县学释奠

　　（臣）等谨按杜典太学之后有诸侯立学今钦定续通典改为郡县学一门伏惟我朝德化覃敷崇尚儒术四海之内学校如林圣天子揆文旧武拓地二万余里昆仑蒙泛皆我胶黉文治之隆亘古未有谨汇考直省府州县学释奠典制载于篇至于建立学校及弟子员额考核课试之条别详选举诸篇兹不重述焉
　　顺治二年定直省府州县释奠于先师之礼每岁春秋仲月上丁日行释奠礼以地方正印官主祭陈设礼仪均与国子监丁祭同十一年定提学按临次日祗谒先师行礼
　　康熙二十三年颁御书万世师表扁额恭悬直省文庙二十五年定直省武官协领副将以上遇文庙祭祀照例文东武西陪祀行礼二十九年四月颁御制孔子赞序及颜曾思孟四赞橅本于直省学宫三十七年十月颁御制平定朔漠碑文于直省学宫四十九年谕直省府州县春秋致祭先师凡同城大小武官均照文官例入庙行礼五十年礼臣奏言直省府州县文庙乐章令改用平字以归画一从之
　　雍正元年三月定崇圣祠追封五代字样通行直省府州县画一遵行二年六月颁御制平定青海碑文于直省学宫三年八月颁御书生民未有扁额恭悬直省文庙五年定每岁春秋上丁日省会之祭督抚学政率司道府州县官齐集致祭学政考试各府即于考试处文庙行礼六年二月颁御制仲丁祭文庙诗章石刻于直省学宫
　　乾隆二年颁御书与天地参扁额恭悬直省文庙六年定学宫从祀先贤先儒神位次序以京师太学成式通行直省府州县遵照书题按东西先后次序安设十四年十二月颁御制平定金川告成太学碑文于直省学宫二十年十月颁御制平定准噶尔告成太学碑文于直省学宫二十六年六月颁御制平定回部告成太学碑文于直省学宫凡直省府州县释奠仪具大清通礼

　　皇朝通典卷四十八

　　●皇朝通典卷四十九

　　礼九

　　○礼九

　　吉九

　　△吉九

　　祀历代帝王【名臣附】

　　?祀历代帝王【名臣附】

　　（臣）等谨按杜典有祀先代帝王一条于祠庙之外兼及陵寝兹从其例以次汇载伏惟圣朝礼祀历代帝王既立庙于京师春秋致享圣祖仁皇帝诏定祭典上自伏羲下逮有明凡曾在位者除无道亡国之君皆得奉主入庙增至一百四十三位我皇上祗绎圣训折衷至当特谕增入东西晋元魏前后五代与辽金一体列祀又命撤出汉之桓宪与明神熹二宗同黜祀典彰瘅之义为益昭矣至于前代陵寝所在岁时专祭或时巡躬祀或因事遣告礼典至为详备又自列圣以来防护修葺之命史不绝书我皇上隆礼前朝特发百万帑金修复前明诸陵殿宇俾臻完固仰见恩礼渥厚为非常之旷典恭录谕旨详着于篇
　　天聪三年十二月太宗文皇帝征明至燕京遣贝勒阿巴泰萨哈廉往祭金太祖世宗陵
　　顺治元年五月以礼葬明崇祯帝后又诏明十二陵洁禋祀禁樵牧设司香官及陵户给以香火地亩仍命户部给岁时祭品二年正月命祭金太祖世宗陵于常用祭品外加太牢一着为例三月定每岁春秋仲月诹日遣官祭历代帝王庙祭祀辽太祖金太祖世宗元太祖明太祖五帝增辽代功臣耶律赫噜 【 原作律曷鲁今改正】 金代功臣尼玛哈 【原作粘没忽今改正】 斡里雅布 【 原作斡里不今改正】 元代功臣穆呼哩 【 原作木华黎今改正】 巴延 【 原作伯颜今改正】明代功臣徐达刘基等从祀是月遣官祭历代帝王庙十月建明崇祯帝享殿八年二月定直省所在历代帝王陵寝遇大庆典遣官分诣河南淮宁县祭伏羲氏山西赵城县祭女娲氏河南酃县祭神农氏陕西中部县祭轩辕氏山东曲阜县祭少昊氏河南滑县祭高阳氏高辛氏山东东平州祭陶唐氏河南宁远县祭有虞氏浙江会稽县祭夏禹王山西荣河县祭商汤王河南内黄县祭商中宗西华县祭商高宗陕西咸阳县祭周文王武王成王康王泾阳县祭汉高祖咸宁县祭汉文帝长安县祭汉宣帝孟津县祭汉光武富平县祭后魏孝文武三原悬祭唐高祖醴泉县祭唐太宗蒲城县祭庆宪宗泾阳县祭唐宣宗河南郑州祭后周世宗巩县祭宋太祖太宗真宗仁宗辽东广宁卫 【 今为广宁县】祭辽太祖顺天房山县祭金太祖世宗宛平县祭元太祖世祖江南江宁县祭明太祖顺天昌平州祭明宣宗孝宗世宗凡祭皆就享殿行礼或因陵寝设坛惟元陵望祭六月谕礼部顺治元年定守明诸帝陵寝并祭典因神宗与我朝有嫌故裁之朕思前朝帝王陵寝理直防护况我朝凡事俱从宽厚神宗陵寝着照十二陵例以时致祭仍设太监陵户看守十三年十二月谕礼部古来圣帝明王皆有大功德于民者所以累代相因崇祀不替今历代帝王祭典虽已修举但十三年来俱系遣官致祭朕今欲于明春亲诣行礼以抒景仰前徽至意尔部即酌议礼仪具奏十四年正月定亲祭历代帝王庙仪又谕礼部金代帝陵在房山县迨明季国衰因我朝先取辽东误疑金代陵旺气相关遂将地脉掘断又因己已我太宗皇帝统帅入关念金代先德遣王贝勒大臣往陵致祭乃复将石柱等拆毁建关帝庙镇压朕思天祚本朝于金何与故明不思运数有归辄毁及金代陵寝愚诞甚矣金太祖世宗入帝王庙祀其陵寝照旧守护地方官春秋致祭外尔部即遣官往房山视金陵周围如切近处果有毁坏即酌量修整其关帝庙仍留存二月世祖章皇帝亲祭历代帝王庙六月立碑于金太祖世宗陵世祖章皇帝御制碑文勒石十六年三月命立明崇祯帝陵碑十一月亲酹明崇祯帝陵遣官祭明成祖仁宗宣宗英宗宪宗孝宗武宗世宗穆宗光宗熹宗陵并命修葺守护永禁樵采十七年正月谕礼部前明崇祯帝厉精图治十有七年不幸寇乱国亡身殉社稷考其生平无甚失德遘兹厄运殊堪矜悯宜加谥号以昭实行今谥为庄烈愍皇帝尔部即遵谕行寻遣官致祭于陵寝十一月遣官祭金太祖世宗陵
　　康熙元年九月圣祖仁皇帝谕历代帝王陵寝原有祀典理宜虔肃举行以昭追崇之意闻明朝陵向所给守护内员人户地亩数少致各陵祭品备办不敷止于大红门外总祭殊于朕怀未惬嗣后万历陵不祭外每年应春秋二次太常寺差官致祭金朝陵亦每年春秋太常寺遣官致祭其元朝陵未知定所应行望祭礼至前代各陵近者亦应春秋差官致祭远者着各该地方官春秋致祭六年七月圣祖仁皇帝亲政遣官祭历代帝王陵十一年正月遣官祭明诸陵十四年八月巡幸汤泉道经昌平亲至明成祖陵酹酒分遣内大臣等致奠诸陵并敕加谨防护十五年十月驾幸昌平过明诸陵并躬亲酹酒越日遣官读文致祭二十一年二月以滇南荡平遣官祭历代帝王陵二十三年十一月南巡至苏州谕曰明太祖陵代开创令主功德并隆朕巡省方域将及江宁钟山之麓陵寝斯在朕优礼前代况于其君实贤可遣祀如礼又谕明太祖陵已遣官致祭但朕既抵江宁欲至其处亲为拜奠至日躬诣行礼复谕地方官不时巡察务俾守陵人役用心防护二十七年十月孝庄文皇后升祔礼成遣官祭历代帝王陵二十八年二月南巡有旨亲祭禹陵祭文内可书御名至日亲撰祭文躬诣致祭行三跪九拜礼又颁发御书地平天成匾额县于飨殿并谕地方官即加修理增添守祀人役驾至江宁亲祭明太祖陵三十六年七月以平定噶尔丹遣官祭历代帝王陵三十八年四月南巡至江宁亲往明太祖陵奠酒毕谕大学士等曰朕今日往明太祖陵寝致奠见其圯毁已甚皆由专司无人朕意欲访察明代后裔授以职衔俾其世守祀事古者夏殷之后周封之于杞宋即今本朝四十八年旗蒙古亦皆元之子孙朕仍沛恩施依然抚育明之后世应酌授一官俾司陵寝俟回京日尔等与九卿会议具奏是日并颁发御书治隆唐宋匾额悬于陵殿四十一年十一月谕工部令杭州织造会同地方官修葺禹陵四十二年二月南巡至江宁遣官祭明太祖陵又命皇子往奠酒三月圣祖仁皇帝五十万寿遣官祭历代帝王陵十一月西巡遣官祭女娲氏陵周文王武王成王康王陵汉高祖文帝宣帝光武帝陵又谕文王武王皆古之圣君非他帝王可比且向以孔子圣人已书朕名致祭矣此祭文内亦须书名五十二年三月圣祖仁皇帝六十万寿五十七年十二月孝惠章皇后升祔礼成均遣官祭历代帝王陵六十一年四月谕大学士等曰朕披览史册于前代帝王每加留意书生辈但知讥评往事前代帝王虽无过失亦必刻意诣摘论列短长全无公是公非朕观历代帝王庙崇祀者每朝不过一二位或庙享其子而不及其父或配享其臣而不及其君皆因书生妄论而定甚未允当况前代帝王曾为天下主后世之人俱分属臣子而可轻肆议论定其崇祀与不崇祀乎今宋明诸儒尚以其宜附孔庙奏请前代帝王既无后裔后之君天下者继其统绪即当崇其祀典朕君临宇内不得不为前人言也朕意以为凡曾在位除无道被弒亡国之主外应尽入庙崇祀尔等公同从容详议具奏大学士等遵旨会议疏上谕明愍帝无甚过失国亡乃伊祖所致愍帝不可与亡国者例论神宗光宗哲宗三君不应入祀其历代功臣有治安之世辅佐有功者量加增补十一月世宗宪皇帝登极遣官祭历代帝王陵是月大学士等议覆历代帝王庙增祀夏王启仲康少康杼槐芒泄不降扃廑孔甲皋发商王太甲沃丁太庚小甲雍已太戊仲丁外壬河亶甲祖乙祖辛沃甲祖丁南庚阳甲盘庚小辛小乙武丁祖庚祖甲廪辛庚丁太丁帝乙周成王康王昭王穆王共王懿王孝王夷王宣王平王桓王庄王僖王惠王襄王顷王匡王定王简王灵王景王悼王敬王元王贞定王考王威列王安王烈王显王慎靓王汉惠帝文帝景帝武帝昭帝宣帝元帝成帝哀帝明帝章帝和帝殇帝安帝顺帝冲帝桓帝灵帝昭烈帝唐高祖高宗睿宗元宗肃宗代宗德宗顺宗穆宗文宗武帝宣帝懿宗僖宗辽太宗景宗圣宗兴宗道宗宋太宗真宗仁宗英宗神宗哲宗高宗孝宗光宗宁宗理宗度宗端宗金太宗章宗宣宗元太宗定宗宪宗成宗武宗仁宗泰定帝文宗宁宗明成祖仁宗宣宗英宗景帝宪宗孝宗武宗世宗穆宗愍宗凡一百四十三位其从祀功臣增黄帝臣仓颉商臣仲虺周臣毕公高吕侯仲山甫尹吉甫汉臣刘章魏相丙吉耿弇马援赵云唐臣狄仁杰宋璟姚崇李泌陵贽裴度宋臣吕蒙正李沆寇准王曾范仲淹富弼韩琦文彦博司马光李纲赵鼎文天祥金臣呼噜 【 原作斛罗今改正】 元臣博果密 【原作不忽朮今改正】 托克托 【 原作脱脱今改正】明臣常遇春李文忠杨士奇杨荣于谦李贤刘大夏凡四十人奉世宗宪皇帝谕是依议速行十二月增设牌位致祭遣履郡王允祹行礼世宗宪皇帝御制历代帝王庙碑文摹勒上石
　　雍正元年二月恭上圣祖仁皇帝尊谥礼成遣官祭历代帝王陵九月世宗宪皇帝谕朕近于圣祖仁皇帝所遗书笥中检得未经颁发谕旨以明太祖崛起布衣统一方夏经文纬武为汉唐宋诸君之所未及其后嗣亦未有如前代荒淫暴虐亡国之迹欲大廓成例访其支派一人量授官爵以奉春秋陈荐仍世袭之伏读之下仰见我圣祖仁皇帝海涵天覆大度深仁远迈百王超轶万古朕思史纪东楼诗歌白马商周以来无不推恩前代后世类多疑忌以致历代之君宗祀殄绝朕仰体圣祖如天之心远法隆古盛德之事谨将圣祖所贻谕曰颁发访求明太祖支派子姓一人量授爵秩俾之承袭以奉春秋祭享但恐有明迄今年代久远或有奸徒假冒致生事端大学士即会同廷臣详明妥议以副圣祖仁皇帝宽仁矜恤之至意是日发出恭录圣祖仁皇帝谕旨曰朕于宫中详览前史每见开国之君必英姿伟畧才识过人始能创肇丕基奄有天下其谟谋经画间虽详畧不同未有不期其子孙善克负荷以传永久迨其嗣君习于晏安隳堕先业或纵恣嗜欲或委任非人遂致纲纪废弛灭绝宗祀良可悼叹明太祖天授智勇崛起布衣纬武经文统一方夏凡其制度准今酌古咸极周详非独后代莫能越其范围即汉唐宋诸君诚有所未及也乃至末叶衰颓灾荒迭见臣工则门户纷然盗贼则西北蠭起京师失守社稷颠覆考其嗣主实未有如前代荒淫暴虐亡国之迹葢亦历数使然耶我朝歼逐逆寇入关定鼎明代诸陵特设人员守护守不湮于荒烟蔓草者亦已逾于旧典矣朕三经南巡皆诣明太祖陵园亲行奠酹更令严禁樵牧岁加葺治缅惟明太祖旷世英雄超轶往昔规模典章我朝尚多征据岂可使其宗祀渝绝承守无人今宜大廓成例访其支派一人量授爵秩以奉春秋陈荐仍世袭之庶可慰明太祖英灵于九原亦以昭朕仁厚矜恤之怀使天下后世咸共晓焉尔内阁大学士即会同吏礼二部确议以闻十一月圣祖仁皇帝升配南北郊十二月册立皇后礼成均遣官祭历代帝王陵二年二月礼部等奏明代后裔有镶白旗现任直隶正定府知府朱之琏一支乃明太祖第十三子代简王之后谱牒明确请于此一支按谱拣选引见拣用一人从之三月世宗宪皇帝亲祭历代帝王庙七月谕礼部嗣后亲祭历代帝王庙日卤簿大驾俱由庙门映壁外行十月吏部带领明代后裔朱之琏等六人引见得旨朱之琏着为一等侯世袭其族准入正白旗是年授爵之后遣往江宁祭明太祖陵一次祭毕回京往昌平州祭明十二陵一次嗣后春秋二季于该旗都统处呈明前往昌平致祭遇有应往江宁祭明太祖陵之处礼部请旨令其前往三年九月四年二月五年三月七年十二月均亲祭历代帝王庙十三年九月皇上御极遣官祭历代帝王陵十一月恭上世宗宪皇帝尊谥礼成遣官祭历代帝王陵
　　乾隆元年二月命各省修理历代帝王陵并添设陵户六月皇上谕易名以谥古之制也自周公定为谥法后世帝王未有无谥者明建文为太祖之嫡孙缵承大统在位四年固俨然天下共主矣及成祖既有其天下并去其年号而史官所书则仍称为建文元年二年三年四年此国之所赖有信史也然不系之以谥而称曰建文皇帝此俗称非史体也传之后世殊为阙典考之太祖有元之天下而谥元主为顺帝我世祖章皇帝代明之天下而谥明主为愍皇帝虽更姓改物之君尚且追谥而无所嫌忌况当其世者乎弘治以来如杨循吉诸人屡以为请迄寝不行皆以后世子孙席有成祖之业故不敢变乱旧章而不虑其贻讥来世也我国家谥崇祯而不谥建文者以明史未竣非当时所急今史书既成若不及此追谥良为遗憾大学士九卿会议确拟具奏候朕亲加裁定寻议上得旨用恭闵惠皇帝谥九月诏以明恭闵惠皇帝入祀历代帝王庙是年礼部议淮帝尧陵在濮州城东南六十里古雷泽之东地为谷林应即旧址加修照例设守陵陵户春秋祭享嗣后遇遣官祭告大典即往谷林行礼至东平一陵或系昔时衣冠弓剑之所藏仍饬有司以时展祀二年五月世宗宪皇帝升配南郊十二月册立皇后礼成均遣官祭历代帝王陵三年九月皇上亲祭历代帝王庙八年九月皇上诣盛京于广宁遣官祭辽太祖陵九年二月亲祭历代帝王庙十年九月谕从前圣祖巡幸路经昌平曾遣官致祭明陵此次进口路过昌平应如何遣官致祭该部查例具奏寻礼部覆奏得旨遣官分诣诸陵致祭十月侍郎钱陈羣奏言明庄烈愍皇帝陵享殿倾圯风雨剥落请重为修葺奉旨着照所请行十一年闰三月命陕西修历代帝王陵十三年二月东巡至曲阜亲祭少皞陵十四年以平定金川恭加上皇太后徽号遣官祭历代帝王陵十五年八月圣驾巡幸中州遣官祭周文王庙汉光武帝陵周世宗陵十六年三月圣驾南巡至浙江亲诣禹陵致祭奉谕朕时巡至杭州禹陵在望缅维平成之德万世永赖皇祖圣祖仁皇帝曾亲祀焉爰东渡浙江陟会稽式遵皇祖旧典躬荐馨于宇下厥有姒氏子姓世居陵侧应世予八品官奉祀该督抚择其有品行者一人充之用昭崇德报功至意驾至江宁亲祭明太祖陵八月谕金朝陵寝近在房山岁久榛芜未经修葺朕惟金太祖金世宗功德载在史书景仰传之弈禩我世祖章皇帝圣祖仁皇帝勒石建亭以垂不朽顾念国家祀典光昭虽以时遣官将事而一切享殿缭垣仪制所存观瞻宜备其令直隶总督方观承前往相度有应增修除治者即行奏闻率属鸠工庀事工竣之后朕将躬亲展奠以昭敬礼前朝之意十一月皇太后六旬万寿遣官祭历代帝王陵十八年二月亲祭金太祖世宗陵十九年二月皇上重诣盛京于广宁遣官祭辽太祖陵二十年六月平定准噶尔大功告成遣官祭历代帝王陵二十一年三月东巡至曲阜躬诣少皞陵上香二十二年二月南巡于浙江遣官祭禹陵于江宁遣官祭明太祖陵越一日亲诣明太祖陵奠酒自后南巡江浙并致祭如礼二十四年十一月平定回部大功告成遣官祭历代帝王二十六年十一月皇太后七旬万寿遣官祭历代帝王陵二十七年命重修历代帝王庙并令改葢黄以崇典礼二十九年二月工竣御制碑文勒石三月亲祭历代帝王庙三十六年十一月皇太后八旬万寿遣官祭历代帝王陵四十年礼部准停止明世宗陵祭祀四十年三月亲祭历代帝王庙四十一年五月以平定金川遣官祭历代帝王陵四十五年八月皇上七旬万寿恩诏遣官祭历代帝王陵四十八年三月亲祭历代帝王庙四十九年二月皇上南巡过曲阜亲诣少皞陵行礼闰三月至江宁亲诣明太祖陵行礼奉谕礼部奏诣明太祖陵仪注三奠酒每奠行一叩礼等语前代陵寝于经过时亲诣拈香自应较本朝陵寝仪郎有别然朕加隆前代礼数从优昨经过曲阜亲诣少皞陵孔林皆行二跪六叩礼嗣后遇亲诣前代陵寝俱照此行礼不必奠酒着为令七月谕朕因览四库全书内大清通礼一书所列庙祀历代帝王位号乃依旧会典所定有所弗惬于心敬忆皇祖实录有敕议增祀之谕令查取礼部原议红本则系康熙六十一年十一月内具是尔时诸臣不能仰体圣怀详细讨论未免因陋就简我皇祖谕旨以凡帝王曾在位者除无道被弒亡国之主此外尽应入庙即一二年者亦应崇礼煌煌圣训至大至公上自羲轩下至胜国其间圣作明述之君守文继体之主无不馨香妥侑不特书生臆论无能仰喻高深即历代以来升歆议礼未有正大光明若此者也乃会议疏内声明偏安亡弒不入祀典而仍入辽金二朝不入东西晋元魏前后五代未免意有偏向视若仰承圣意而实显与圣谕相背朕意若谓南北朝偏安不入正统则辽金得国亦未奄有中原何以一登一黜适足启后人之訾议即因东西晋前后五朝有因篡得国摈而不列如操丕不得为正统之例殊不知三国时正统在昭烈故虽以陈筹三国志之尊魏抑蜀而卒不能夺万世之公评至司马氏篡窃以还南朝神器数易如宋武帝崛起丹徒手移晋祚自不能掩其篡夺之罪其它虽祖宗得国不正而子孙能继绪承休即为守文中主亦不可概从缺略况自汉昭烈以至唐高祖统一区夏时之相去三百余年其间英毅之辟节俭之主史不绝书又安可置而不论至于后五代如朱温以及郭威或起自寇窃或身为叛臣五十余年更易数姓中华统绪不绝如线然周世宗承藉郭氏余业凭有疆域尚不失为令主此而概不列入则东西晋前后五代数百年间创守各主祀典缺如何以协千秋公论他若元魏雄据河北地广势强太武道武勤思政理讲学兴农亦可谓偏安英主并当量入祀典以示表章朕前命馆臣录存杨维桢正统辨谕内详晰宣论以维桢所辨正统在宋不在辽金元之说为是所以存春秋纲目之义见人心天命之攸归且检阅孙承泽春明梦余录所载明代崇祀古帝王位号原未列辽金二朝今通礼内崇祀辽金而不入东西晋前后五代似此互相入主出奴伊于何底是皆议礼诸臣有怀偏见明使后世臆说之徒谓本朝于历代帝王未免区分南北意存轩轾甚失皇祖降谕之本意也至明之亡国由于神熹二宗纪纲隳而法度弛愍帝嗣统时国事已不可为虽十七年身历勤苦不能补救倾危卒且身殉社稷未可与荒淫失国者一例而论是以皇祖睿裁将神熹二宗撤出而愍帝则特令庙祀褒贬予夺厘不爽实千古大公定论乃诸臣于定议时转复将汉之桓灵增入岂未思炎汉之亡亡于桓灵而不亡于献帝乎从前定议未将东汉全局详审论断转吏昏闇之君滥叨庙食所议未为允协夫自古帝王统绪相传易代以后飨祀庙庭原以报功崇德至于严篡窃之防戒守成之主或予或夺要必衷于至当而无所容心于其间方协彰瘅之义所有历代帝王庙祀典着大学士九卿更行悉心详议具奏并着于定议后交四库馆恭录皇祖谕旨并朕此旨于通礼卷首以昭殷鉴历朝垂示万年之至意寻大学士等议奏酌拟增入庙祀晋元帝明帝成帝康帝穆帝哀帝简文帝宋文帝孝武帝明帝齐武帝陈文帝宣帝元魏道武帝明元帝太武帝文成帝献文帝孝文帝宣武帝孝明帝唐明宗周世宗共二十三帝又唐宪宗金哀宗二帝应否增入庙祀恭候钦定得旨据大学士九卿等会议增祀两晋元魏前后五代各帝王一折并声请唐宪宗金哀宗应否一体增祀等语宪宗处唐中叶各镇节度凭陵跋扈僭叛不臣宪宗命将专征削平淮四厥功颇伟在有唐一代中尚属英王其末年被弒系祸变猝乘与荒乱失德召变致衅者不同至金哀宗处衰弱之时国势已不可问推其致败之由实田熙宗海陵淫虐阶厉哀宗自缢殉国与明之愍帝事同一例自应一体增祀余俱着照所议行五十年正月皇上御极五十年大庆恩诏遣官祭历代帝王陵二月亲诣历代帝王庙致祭行礼御制祭历代帝王庙礼成恭记文曰予小子既敬遵皇祖圣训增祀历代帝王以今年二月春祭之吉奉神主入庙礼以克成祭不欲数于是退而恭记曰皇祖之圣允符我皇考所尊称大成有类先师孔子而无以复加也即此增入之旨实出大公至明乃称历代之名义而非有意于其间也夫历代者自开辟以来君王者之通称非如配享先师孔子有所旌别彰瘅于其间也夫有所旌别彰瘅于其间则必有所进退而是非好恶纷然起矣入者主之出者奴之将无所底止且以旌别彰瘅言之汤武即有惭德则历代开创之君汤武且不若审如是三皇五帝之外其宜入庙者有几是非祭历代帝王之义也故我皇祖谓非无道亡国被弒之君皆宜入庙者义在此但引而未发予小子攻不敬申其义乎葢自洪武建庙南京以来北京祖之所祀者寥寥 【明洪武六年始建历代帝王庙于南京崇祀者三皇五帝夏禹王商汤王周文王武王汉高祖光帝帝隋高祖唐高祖太宗宋太祖元世祖十九帝已而罢周文王隋高祖唐高祖之祀嘉靖九年罢南京庙祀建历代帝王庙于北京二十四年又罢元世祖之祀】 及我世祖定鼎燕京幼龄即位百度毕举尔时议礼之臣于议历代帝王庙位次亦颇有所出入 【我　　世祖定鼎燕京因明代祀典顺治二年增祀辽太祖金太祖金世宗元太祖明太祖凡五帝】而我皇祖之谕亦因近大事之际在康熙六十一年十一月诸臣未能仰遵圣意其出入亦颇不伦 【会典载康熙六十一年　　皇祖谕旨凡帝王在位除无道被弒亡国之主外尽宜入庙崇祀尔时廷臣不能仰体　圣意详细讨论且疏奏在十一月　大事前数日所议增祀夏商以来帝王一百四十三位并汉之桓灵皆入之实不伦矣】 予小子于昨岁阅大清通礼始悉其事因命大学士九卿更议增祀而以仲春躬祀入所增神主于庙 【昨岁因阅大清通礼见崇祀　　历代帝王位次有不惬于怀者如汉之阑入桓灵而于前后五代全未议及因敕大学土九卿等更议增祀晋元帝以来二十五帝而于桓灵则撤出之以昭公论今岁仲春入　神主于庙躬礼致祭详见礼成述事诗并序】予尝论之洪武之去辽金而祀元世祖犹有一统帝系之公至嘉靖之去元世祖则是狃于中外之见而置一统帝系于不问矣若顺治初之入辽金而去前五代则尔时议礼诸臣亦未免有左袒之意孰若我皇祖之大公至明诏示千古为一定不易之善举哉夫天下土天下人之天下也非南北中外所得私舜束夷文王西夷岂可以东西别之乎正统必有所系故予于通鉴辑览之书大书特书一遵春秋不敢有所轩轾于其间 【子于历代通鉴辑览一书自隆古以至本朝四千五百余年于南北朝及宋元辽金正统偏安　天命人心系属存亡之际大书特书必公必平如南宋自德佑以前尚有疆域可凭至临安既破帝■〈显，去页〉见俘宋统始绝故自丙子三月以前为宋帝■〈显，去页〉德佑二年三月以后为元世祖至元十三年至于元顺帝北迁沙漠委弃中原则自至正二十八年八月以后正统乃归之叨为洪武元年至我朝　　世祖定鼎京师在甲申五月惟时明福王尚监国南京故通鉴辑览仍书明以别之直至乙酉五月大清兵下江南福王就执始书明亡折衷义例惟严惟谨一遵春秋之法无所容心曲徇于其间也】以为一时之虽权万古之论不可欺也然则历代帝王之祀果即非如配享先师孔子漠无旌别彰瘅于其间乎曰不然也历代帝王胥祀于景德之殿其有德无德若南若北曰曰外是一家非一家章章如昭昭如孰可以为法孰可以为戒万世之后入庙而祀者孰不憬然而思惕然而惧耶是即不明示旌别彰瘅而已寓旌别彰瘅于无穷矣其有不憬然思惕然惧者则是无道之伦必不能入此庙矣呜呼可不惧哉可不惧哉虽然予更有后言焉葢宜入庙与不宜入诚昭然应知惧而我大清国子子孙孙祈天永命所以绵万禩无疆之庥者更当以不入斯庙为棘安不忘危治不忘乱用慎苞桑之固思及此有不忍言而又有不忍不言者世世子孙其尚懔难谌之戒乎三月驾幸汤山道经昌平亲酹明成祖陵奉谕直隶昌平州为前明陵寝之地本朝定鼎后我世祖章皇帝即命以帝礼改葬思陵并敕工部修葺诸陵亲临奠酹并禁止樵采添设陵户我皇祖圣祖仁皇帝亦曾亲临致奠并饬地方官加意防护所以加礼前代者最为优渥朕此次行幸汤山取道昌平躬诣长陵致奠见诸陵寝明楼亭殿多有损坏神牌龛案亦遗失无存为之慨然弗忍视葢由明代中叶以后国事废弛全不以祖宗为念于陵寝并未修葺至末年复经流寇扰乱亦无人守卫以致日就倾圯若其后代之君果能岁加缮治整齐完固逮今不过百有余年亦何致颓剥若此又诸陵前虽建有碑座均未镌泐未审彼时是何意见今亲临奠醊周览之下深为轸恻自应重加修葺增设龛位俾臻完备再我朝开剙之初睿亲王以我师克取辽东时期之君臣惑于形家谬说疑金代陵寝与本朝王气相关将房山县金陵拆毁是以尔时亦将定陵享殿撒出停其祭祀然明楼宝城仍存其旧未坏也维时我世祖尚未亲下其事实由睿亲王建议亦非世祖意也今国家一统已历百数十年胜朝陵寝自应一体修复所有定陵享殿着仍行修建春秋祀事如故又明世宗永陵前因尹嘉铨条奏将其祭祀裁撤但前明之亡不亡于崇祯而亡于万历天启是以历代帝王庙中撤其位祀而陵寝仍前致祭明世宗虽溺意斋醮尚不至如万历天启之昏庸失德其陵寝自应照前一体致祭以昭大公我国家受天眷命世德显承于前代陵寝缮完保护礼从其厚此次修复诸明陵殿宇等工即费至百万帑金亦所不靳所有此项工程着派尚书刘墉德保金简侍郎曹文埴德成董率经理务期完固工成后饬该地方官随时稽察小心防护严禁樵苏用副朕隆礼胜朝之至意
　　（臣）等谨按杜典祀先代帝王之后有老君祠一条彼以一时所尚用加纂辑本非典要又孔子嗣后有太公庙一条亦非定礼前明罢之甚当伏考本朝祀典并无与此相类者应删其目至杜典以巡狩入吉礼亦于义理未协兹谨从大清通礼之例凡巡幸盛典恭载于嘉礼门内若封禅之说不见经传附会无稽莫甚于此杜典载之陋矣良出秦汉以至有唐多袭行之甚且以古帝王巡狩望祀之礼妄加缘饰夸耀当世愚惑后人宋代真宗踵行陋辙今钦定续通典载之葢存其事正所以黜其非也钦惟本朝受命圣德神功超越前代礼天祭地致敬郊坛大典煌煌义昭崇报圣祖仁皇帝省方登岱庆行惠施斥封祀之文而弗举我皇上法祖时巡瞻礼泰岱茂典重光望秩怀柔与诗书比烈矣伏读辛卯春东巡御制登泰山即事言志诗有那举升中礼之句注云多有引升中语为幸泰山数典者不知升中乃燔柴告天即为封禅之说所自昉向尝斥为不经是以前者两陟岱顶及此次登岳祝厘不过瓣香展敬并无所谓升中之事其误不可不正大哉圣言折衷经训而益精之允为卓越万古恭识于此益以见杜典封禅之议可不待加辟而自明矣

　　皇明通典卷四十九

　　●皇朝通典卷五十

　　礼十

　　○礼十

　　吉十

　　△吉十

　　告礼
　　禜祭
　　祈祷
　　羣祀
　　亲王郡王家庙
　　贝勒贝子宗室公家庙
　　品官家庙
　　庶士寝荐【庶人附】

　　?告礼

　　（臣）等谨按杜典所载历代告礼惟就当时有所议定者采录数条其余皆不复着盖以散见各门无庸复述也伏考国朝定制有大典先期祭告于圜丘方泽太庙奉先殿社稷及陵寝或亲诣或遣官随时协宜律昭诚敬又因事祭告则岳镇海渎历代帝王陵寝先师阙里亦皆载在彝章并以各具本门兹不备述谨稽列圣以来告礼有特举而非常行者恭纪于篇
　　天命元年正月太祖高皇帝受覆育列国英明皇帝尊号行焚香告天礼
　　天聪十年四月太宗文皇帝受宽温仁圣皇帝尊号建国号曰大清改元崇德先期祭告天地
　　崇德元年十一月以征明大捷祭告太庙自是大兵频捷并告太庙八年正月太宗文皇帝圣躬违和遣官祭告太庙
　　顺治元年七月以中原平定迁都燕京遣官祭告盛京圜丘太庙并祭告福陵太宗文皇帝寝殿十月世祖章皇帝以定鼎燕京祭告圜丘方泽太庙社稷十二年正月以营建干清宫景仁宫承干宫永寿宫遣官祭告圜丘方泽太庙社稷十一月冬至郊祀礼成奉谕朕自即位凡郊祀大典必诚必敬间有遣代亦必如礼致斋今冬至祀天遣额尔戴青恭代但因驻跸南苑致斋日期尔部未经题明内院诸臣亦未奏知偶失记忆忽然猛省不胜悚惕朕为天之子昭事当虔既有疏忽何敢自隐即选择吉日祗申祭告于是以后四日己酉遣官申告十四年十二月谕礼部皇太后圣体违和荷蒙天地祖宗社稷眷佑今已康宁朕心欣庆应躬行告谢礼尔部择吉以闻寻礼部议奏以十五年正月戊午谢圜丘己未谢方泽辛酉谢太庙社稷十七年正月谕礼部朕荷天眷佑缵承祖宗鸿绪统御天下夙夜干惕图所以又安海内永底升平十有七年于兹乃民生尚未尽遂贪吏尚未尽改积习相承未臻丕变且滇黔虽入版图而伏莽未靖征调犹繁焦思竭力治效未孚负上天之简畀愧祖宗之寄托虚皇太后教育之恩孤四海万民之望非朕未尝厉精求治实由凉德所致反复循省罔敢即安兹欲引咎自责祭告天地太庙社稷布告中外部即择期具奏寻礼部议奏奉谕宜简日行礼于是以丙子告圜丘丁丑告方泽己卯告太庙社稷十八年正月圣祖仁皇帝登极遣官祭告圜丘方泽太庙社稷
　　康熙元年三月以明桂王朱由榔就擒亲告世祖章皇帝寝殿遣官祭告圜丘方泽太庙社稷福陵昭陵六十年二月以御极六十年大庆遣官祭告圜丘方泽太庙奉先殿社稷六十一年十一月世宗宪皇帝登极遣官祭告圜丘方泽太庙奉先殿社稷
　　雍正十三年九月皇上御极遣官祭告圜丘方泽太庙奉先殿社稷
　　乾隆三年正月以兴工修太庙亲诣祭告遣官祭告圜丘方泽奉先殿社稷工竣祭告同十三年十一月冬至遣官祭告奉先殿皇上命于祭文中增叙入大学士傅恒经畧金川启行之期以谨告十六年正月以兴修皇干殿祈年殿遣官祭告圜丘方泽太庙后殿奉先殿社稷闰五月以兴修方泽皇祗室祭告礼同十七年十二月以兴修圜丘皇穹宇祭告礼同工竣祭告咸如初礼
　　（臣）等谨按杜典有历代所尚一条今考五德之运说本无稽盖自汉儒始以为言后且流于谶纬杜典侈陈之惑已甚矣宋初尚沿其陋至元明而服御专尚黄色不取五行生克之说制度始合正则国朝因之以定一尊之义而辟万古之疑杜典历代所尚一条无庸增辑也至于司寒之祀国朝并未举行惟祭太岁及四时月将之神礼意相近已见太岁门兹不重述

　　?禜祭

　　乾隆七年御史徐以升请立雩坛行雩祭并请祈求晴霁亦于雩坛致祷下礼部议以久雨祈晴前代皆无禜祭雩坛之礼请仿古制禜祭国门仍不止则伐鼓用牲于社令直省遵制行之寻以神位字样为请礼部议令闲行禜祭则书城门之神字样得旨允行

　　?祈祷

　　（臣）等谨按杜典有祈禳一条今从其例立祈祷门敬考策府所载备纪于篇仰见列圣以来精禋致祷皆本诚敬之实意自与杜典所载有迥异者至于祈祷旱潦已见雩祀诸篇兹不具述云
　　崇德八年四月太宗文皇帝圣躬违和命祷于盛京各庙
　　顺治十三年三月世祖章皇帝谕礼部曰朕自亲政以来凤夜冰兢罔敢怠忽务求克当天心光昭祖德民安安物阜旱底治平乃近者冬雷春雪陨石雨土所在见告变非虚生皆朕不德所致用是恐惧靡宁抚躬自责披沥悃诚冀回灾变欲昭告于上帝祖宗实图省改尔部择吉具奏四月乙卯祭告南郊太庙
　　康熙十八年九月乙巳圣祖仁皇帝谕礼部曰前以地震示警朕恐惧修省夙夜靡宁巳经遣官虔告郊坛乃精诚未达迄今时复震动未已朕心益用悚惕兹当虔诚斋戒躬诣天坛亲行祈祷尔部择期具仪来奏越五日庚戌亲诣天坛行祈祷礼二十六年十二月以太皇太后圣体违和步祷南郊祝文曰臣仰承天佑奉事祖母太皇太后高年荷庇藉得安康今者疹患骤作一句以内渐觉沈笃旦夕可虑臣夙夜靡宁寝食捐废虔治药饵徧问医方罔克奏效五内忧灼莫知所措窃思天心仁爱覆焘无方矧臣眇躬夙蒙慈养忆自弱龄早失怙恃趋承祖母膝下三十余年鞠育教诲以至有成设无祖母太皇太后断不能致有今日成立罔极之恩毕生难报值兹危殆方寸愦迷用敢洁蠲择日谨率羣臣呼吁皇穹伏恳悯念笃诚立垂昭鉴俾沈疴迅起遐算长延若大数或穷愿减臣年冀增太皇太后数年之寿为此匍伏坛下仰祈洪佑不胜恳祷之至行礼读祝伏地诚恳涕泗交颐诸王大臣等莫不感泣
　　雍正十年三月京师旱多风世宗命祈于风神庙
　　乾隆九年五月皇上谕京师自春徂夏雨泽愆期风霾时作朕心忧惕亲制祭文遣平郡王福彭虔祷于风神庙

　　?羣祀

　　（臣）等谨按杜典载高禖祓禊两门今无其事应从删去至于杂祠淫祠析为二条亦多不经之祭伏考国朝祀典所载凡皆有功于国有德于民春秋享报于礼为宜其间或从旧加封或因事特命揆礼度义具有本末谨依会典通礼所载考其由来详厥典礼汇为羣祀篇云
　　顺治元年定祀先医之神之礼每岁春二月冬十一月上甲日致祭先医于太医院署之景德殿殿中安奉太昊伏羲氏神位于正中炎帝神农氏神位于左黄帝轩辕氏神位于右东配句芒风后西配祝融力牧东庑僦贷季天师岐伯伯高太师太乙雷公伊尹仓公淳于意华陀皇甫谧巢元方药王韦慈藏钱乙刘完素李杲西庑鬼臾区俞跗少俞桐君马师皇神应王扁鹊张机王叔和抱朴子葛洪真人孙思邈启元子王冰朱肱张元素朱彦修均东西向以礼部堂官一员主祭太院堂官二员分献
　　雍正十二年令太医院御医吏目等官咸斋戒陪祀
　　顺治元年定祀关帝之礼建庙于地安门外岁以五月十三日遣官致祭九年敕封忠义神武大帝
　　雍正三年敕封关帝曾祖为光昭公祖为裕昌公父为成忠公制造神牌安奉后殿于五月致祭外增春秋二祭又以后裔之在洛阳者授为五经博士世袭罔替四年以关帝原籍山西解州后裔照洛阳世袭之例授为五经博士七年定直省关帝庙岁三祭皆用太牢十年令于湖北当阳县增置五经博士以奉冢墓之祀
　　乾隆二十五年易关帝原谥为神勇三十三年三月敕加忠义神武灵佑关圣大帝封号四十一年七月谕关帝在当时力扶炎汉志节懔然乃史书所谥并非嘉名陈寿于蜀汉有嫌所撰三国志多存私见遂不为之论定岂得谓公从前世祖章皇帝曾降谕旨封为忠义神武大帝以褒扬盛烈朕复于乾隆三十三年降旨加灵佑二字用示尊崇夫以神之义烈忠诚海内咸知敬祀而正史犹存旧谥隐寓讥评非所以传信万世也今当抄录四库全书不可相沿陋习所有志内关帝之谥应改为忠义第本传相沿已久民间所行必广难于更易着交武英殿将此旨刊载传末用垂久远其官版及内府陈设书籍并着改刊此旨一体增入
　　顺治二年八月定祀都城隍之神之礼以八月二十七日遣太常寺堂官致祭行礼自后岁以为常庙在都城宣武门内八年定万寿圣节遣官致祭之礼
　　雍正四年建禁城城隍神之庙九年建皇城城隍神之庙一在禁城西北隅一在西安门内曰永佑宫岁以万寿圣节及季秋遣内务府总管各一人致祭如祭都城隍庙之礼
　　顺治八年定祀北极佑圣真君之神庙在地安门外日中坊桥东曰灵明显佑宫每年万寿圣节遣官致祭
　　顺治八年定祭东岳之神之礼庙建朝阳门外每年万寿圣节遣官致祭
　　康熙二年定祀火神之礼庙在地安门外日中坊桥西岁以六月二十三日遣官致祭
　　雍正八年定祭礼加少牢为太牢
　　乾隆十八年定祀火神庙改用红色礼神制帛二十三年二十四年皇上亲诣庙拈香
</div>
    <div class="pagination">
<a href="清朝通典_page25.html">上一页</a><span>...</span><a href="清朝通典_page21.html">21</a><a href="清朝通典_page22.html">22</a><a href="清朝通典_page23.html">23</a><a href="清朝通典_page24.html">24</a><a href="清朝通典_page25.html">25</a><span class="current-page">26</span><a href="清朝通典_page27.html">27</a><a href="清朝通典_page28.html">28</a><a href="清朝通典_page29.html">29</a><a href="清朝通典_page30.html">30</a><a href="清朝通典_page31.html">31</a><span>...</span><a href="清朝通典_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
