<!DOCTYPE html>
<html>
<head>
    <meta charset="UTF-8">
    <title>续通志 - 第 1094 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1094 页/共 1359 页</h1>
    <div class="content">误乃欲施鞭刑邪遂解印丞相以闻中丞诣谢乃巳本传未载谨附识】 改陕西行台侍御史三年郊祀召为同知太常礼仪院事帝亲祀至宁 
宗室遣阿噜问曰兄拜弟可乎好文与博士刘闻对曰为人后者为之子帝遂拜由是每亲祀必命好文摄礼仪使四年改礼部尚书与修辽金 
宋史未几复除陕西行台侍御史西蜀奉使者以私憾摭廉访使拾曾文博佥事乌玛喇王武事文博死乌玛喇诬服惟武不屈以轻侮抵罪好 
文曰奉使伐天子行事当问民疾苦黜陟邪正今行省以下至于郡县未闻举劾一人独风宪一司无一免者此岂正大之体乎率御史力辨武 
等之枉并言奉使不法者十余事六年除翰林侍讲学士兼国子祭酒诏开端本堂命皇太子入学好文以翰林学士兼谕德力辞帝不允好文 
言欲求二帝三王之道必由于孔氏其书则孝经大学论语孟子中庸摘其要略而释以经义更居史传及先儒论说有关治体而协经旨者加 
以所见仿真德秀大学衍义之例为书十一卷名曰端本堂经训要义奉表以进帝命太子习焉又集厯代帝王故事总百有六篇一曰圣慧如 
汉孝昭后汉明帝幼敏之类二曰孝友如爵文王及唐元宗右爱之类三曰恭俭如汉文帝却千里马罢露台之类四曰圣学如殷宗缉学及陈 
隋诸君不善学之类以为太子问安余暇之助又取古史自三皇迄金宋厯代授受国祚久速治乱兴废为书曰大宝录复取前代帝王是非善 
恶所当法戒者为书名曰大宝龟鉴备录以进焉久之升翰林学士承旨屡引年乞致仕仍给一品禄终其身

　　△富珠哩翀

　　富珠哩翀字子翚其先隆安人金泰和闲安女真姓氏属望广平祖德从宪宗南征因家邓州之顺阳封南阳郡侯父居谦辟掾江西以家 
自随生翀赣江舟中稍长即勤学从新喻萧克翁游后复从京兆萧□其学益宏以肆学士姚燧以书抵□曰燧见人多矣学问文章无足与子 
翚比伦者于是□以女妻之 【按中州志云邓人李友端者号贞隐先生有女择配见翀曰此佳士也遂妻以女其说互异】 大德十一年用 
荐者授襄阳县儒学教谕会修世祖实录燧首以翀荐至大四年授翰林国史院编修官延佑五年拜监察御史时英皇未出阁翀言宜择正人 
以辅导帝嘉纳之寻劾中书参议元明善帝初怒不纳明日乃命改明善他官而传旨慰谕翀有旨往淮东核宪司官声迹淮东宪东惟尚刑多 
置狱具翀曰国家所以立风纪盖将肃清天下初不尚刑也取其狱具焚之时有旨凡以吏进者例降二等从七品以上不得用翀言科举未立 
人才多以吏进若一概屈抑恐未足尽天下持平之议自今请吏进者宜止于五品许之因着为令除右司都事丞相特们德尔专事刑戮以复 
私憾翀因避去顷之擢翰林修撰改左司都事拜珠为相使人劳翀翀强起会国子监隶中书俾翀兼领之拜珠闲谓翀曰尔可作宰相否对曰 
宰相固不敢当然所学宰相事也夫为宰相者必福德才量四者皆备乃足当耳拜珠大悦曰非公不闻此言升右司员外郎预修大元通制泰 
定元年迁国子监司业三年佥太常礼仪院事盗窃太庙神主翀请各室增设都监官内外严置扃钥昼夜巡警永为定制从之又纂修太常集 
礼书成未上有旨命兼经筳官文宗之入也欲虚大位以俟明宗翀极言大兄远在朔漠神器不可久虚宜摄位以俟其至文宗纳其言尝以字 
呼子翚而不名及文宗亲祀天地社稷宗庙翀为礼仪使详记行礼节文于笏竣事上天历大庆诗兼章帝命藏之奎章阁会立太禧院除迁太 
禧宗禋院三祗承神御殿事寻迁集贤直学士兼国子祭酒诸生素已望翀至是私相欢贺翀以古者教必有业退必有舍旧制弟子员初入学 
以羊贽所贰之品与羊等翀曰与其餍口腹孰若为吾党燥湿寒暑之虞乎命撙节之得钱二万缗作屋四区以居学者诸生积分有六年未及 
释褐者翀至皆使就试而官之帝师至京有旨朝臣乘马郊迎大臣俯伏进觞帝师不为动翀举觞立进曰帝师释迦之徒大下僧人师也余孔 
子之徒天下儒人师也请各不必礼帝师笑而起举觞卒饮众为之栗然 【按辍耕录云翀在翰林进讲罢帝问三教何者为贵对曰释如黄 
金道如白璧儒如五谷帝曰然则儒贱邪对曰黄金璧无亦何妨五谷于世岂可一日阙哉本传未载谨附识】 宁宗即位大臣以为赦不可烦 
行翀曰帝以圣子神孙入继大统当与天下维新今不颁赦是使收怨于新造之君也皇太后以为宜从翀言议乃定迁礼部尚书元统二年除 
江浙行省参知政事逾年以迁葬告归召为翰林侍讲学士以疾辞不赴至元四年卒追封南阳郡公谥文靖翀为学一本于性命道德而记问 
宏博文章简奥典雅深合古法居国学久论者谓许衡之后能以师道自任者惟耶律有尚及翀而已有文集六十卷子远字明道以荫为秘书 
郎转襄阳县尹须次居南阳贼起远以忠义自奋倾财募丁壮得千余人与贼拒战俄而贼大至远被害妻雷氏为贼所执欲妻之诋贼曰我参 
政冢妇县令嫡妻肯从汝狗彘生乎亦见杀举家皆被害

　　△李泂

　　李泂字溉之滕州人始从学即颖悟强记作为文辞如宿习者姚燧见其文深叹异之荐授翰林国史院编修官以亲老就养江南久之辟 
中书掾累转太常博士拜珠为相闻其名擢监修国史长史泰定初改翰林待制以亲丧未葬辞归天历初复以待制召时文宗方开奎章阁延 
天下知名士泂数进见奏对称旨特授奎章阁承制学士着辅治篇以进文宗嘉纳之朝廷有大议必使与焉会修经世大典泂方卧疾即强起 
曰此大制作也吾何可不预力疾同修书成旋谒告归遣使召之以疾不能起泂神情开朗目莹如电望之者疑为神仙中人为文奋笔挥洒从 
横奇变若纷错而有条理每以李太白自拟当世亦以是许之侨居济南有湖北花竹之胜作亭曰天心水面文宗尝敕虞集制文以记之尤善 
书自篆隶草真皆精诣为世所珍爱有文集四十卷

　　△苏天爵

　　苏天爵字伯修真定人父志道厯官岭北行省郎中和林大饥救荒有惠政天爵由国学生公试名在第一按蓟州判官泰定元年擢应奉 
翰林文字至顺元年预修武宗实录 【按张溥名臣奏议载天爵在史局时有请修诸臣列传疏言守令之贤读隐逸之著述及奸臣贼子之 
事宜并登于书以垂法戒以事不果行故史传不载】 二年擢江南行台御史明年虑囚湖北湖北地僻远天爵冒瘴毒徧厯其地囚有言冤状 
者辄为之太息每事详究虽暑夜犹篝镫治文书不倦元统元年入为监察御史在官四阅月疏凡四十五上朝廷政令闾阎幽隐其关乎大体 
系乎得失者知无不言明年预修文宗实录迁翰林待制寻除中书右司都事兼经筵参赞官顺帝至元六年迁吏部尚书省参议中书省是时 
朝廷更立宰相庶务多所弛张天爵言无顾忌夙夜谋画须发尽白至正四年由陕西行台侍御史召为集贤侍讲学士兼国子祭酒天爵自以 
起家诸生进为师长端已悉心以范学者明年奉使宣抚京畿究民所疾苦察吏之奸贪其兴除者七百八十三年其纠劾者九百四十九人以 
忤时相意竟坐不称职罢归七年天子察其诬乃复起为江浙行省参知政事九年改大都路都总管以疾归俄起为两浙都转盐运使十二年 
妖寇自淮右蔓延江东诏仍江浙参政总兵饶信闲克复一路六县以病卒于军中天爵为学博而知要长于纪载尝着国朝名臣事略十五卷 
文类七十卷其为文平易温厚成一家言诗尤得古法有诗藳七卷文藳三十卷松厅章疏五卷春风亭笔记二卷时中原前辈凋谢殆尽天爵 
独身任一代文献之寄讨论讲辩虽老不倦学者因其所居称为滋溪先生 【宋本有滋溪书堂集】

　　钦定续通志卷四百九十三

　　●钦定续通志卷四百九十四　列传二百九十四

　　列传

　　元 【四十八】

　　○元四十八

　　王都中　　　　　　王克敬　　任苏克　　　　　　陈思谦　　崔敬　　　　　　　吕思诚　　汪泽民

　　王都中
　　王克敬
　　任苏克
　　陈思谦
　　崔敬
　　吕思诚
　　汪泽民

　　△王都中

　　王都中字符俞福宁州人父积翁仕宋为宝章阁学士福建制置使宋主纳土乃以全闽图籍来降除参知政事行省江西后以为国信使 
使日本宣谕遇害 【按纪事本末云积翁取道庆元般海帝以其俗尚佛命普陀僧如智同往舟人不愿行其谋杀之时至元二十一年正月 
】 都中生三岁以恩授顺昌县尹县平江田八十亩宅一区已而世祖追念其父授都中平江路总管府治中时年十七僚吏见其年少颇易之 
都中遇事剖析动中肯綮皆■〈目咢〉眙不敢欺学舍久坏不治募大家合钱新之秩满除浙东道宣慰副使武宗诏更钞法行铜钱除都中 
江淮泉货监凡天下为监者六惟江淮所铸钱最精迁郴路总管郴民染于蛮俗喜鬬争都中大治学舍作笾豆簠簋笙盘琴瑟之属使其民识 
先王礼乐延宿儒教学其中以义理开晓之俗为之变寻移饶州路总管年饥米价翔踊都中出官仓米定其价为三等言于行省谓须粜以下 
等价民乃可得食又于下等价减十之二使民就籴行省怒其专都中曰饶去杭二千里往还定议非半月不可人七日不食则死安能忍死以 
待乎郡岁贡金而金户贫富不常都中考得其实乃更定包银之法户不过二两州县征加十倍都中责之一以诏书为断俄以内忧去服阕除 
两浙都转运盐使亭灶户三年一比附推排任事者恐敛怨久不举行都中曰为政者使皆避谤何以集事徧厯三十四场验其物力高下以损 
益之役既平而课亦足迁福建道宣慰使后改浙东天历初又徙广东三易镇皆有声元统初朝廷以两淮盐法久坏仍命都中理其事既至参 
酌前所行于两浙者次第施之寿拜河南行省参政以疾归至正元年卒谥清献

　　△王克敬

　　王克敬字叔能大宁幼奇奇颖大宁习尚少文克敬独孜孜为儒者事由江浙行省照磨累迁左右司都事延佑四年往四明监倭人互市 
先是往监者惧番情叵测必严兵自卫克敬至悉屏去抚以恩信皆帖然无敢哗吴人有从军征日本陷于倭者至是从至中国诉于克敬愿还 
本乡或恐为祸阶克敬曰岂有军士怀恩来归而不之纳耶事闻朝廷遂还之鄱阳大饥总管王都中出廪粟赈之行省欲罪其擅发克敬曰鄱 
阳距此千里比待民且死彼为仁而吾属顾为不仁乎都中因得免拜监察御史用故事监吏部选有履厯当升者吏故抑之问其故吏曰有过 
克敬曰法笞四十七以上不升今至不是吏曰责轻罪重曰失出在刑部铨曹安知其罪重卒升之寻迁左司都事时英宗方厉精图治丞相拜 
</div>
    <div class="pagination">
<a href="续通志_page1093.html">上一页</a><span>...</span><a href="续通志_page1089.html">1089</a><a href="续通志_page1090.html">1090</a><a href="续通志_page1091.html">1091</a><a href="续通志_page1092.html">1092</a><a href="续通志_page1093.html">1093</a><span class="current-page">1094</span><a href="续通志_page1095.html">1095</a><a href="续通志_page1096.html">1096</a><a href="续通志_page1097.html">1097</a><a href="续通志_page1098.html">1098</a><a href="续通志_page1099.html">1099</a><span>...</span><a href="续通志_page1095.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
