<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 440 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 440 页/共 1125 页
  </h1>
  <div class="content">
   三年十一月七日，枢密院言：「鄜延、环庆路骑兵阙少。已降指挥，专委提举买马陆师闵每路要及万匹以上。切虑将逐路正兵及汉蕃弓箭手见有马数通及万匹，兼经略司所买马，各未有支配汉蕃人兵分数。」诏陆师闵见马外，逐路增买各及万匹以上，并经略司所买马权不限分数支填。正兵有余，即以次支配汉蕃弓箭手。 
四年二月四日，诏泾原、秦凤路各特降度牒百道，提点熙河兰岷等路汉蕃弓箭司回易见钱，支借蕃兵收买战马。 
六月十三日，枢密院言熙河兰岷路骑兵阙马数多。诏：「专委提举举买马陆师闵于年额外更买三千匹应副。熙河兰岷诸军并汉蕃弓箭手，令防秋前数足。弓箭手合自备马，关经略司，依所买钱数，宽限催纳元价，送还买马司。」 
元符元年五月十四日，诏太仆寺：「自今官马到寺，四尺二寸以上、六岁以下，并送拣马所选讫，方许支使。」 
二十九日，枢密院言，河东路买马，科定州军匹数，致令市户于别路倍钱收买。诏枢密院直学士、河东路经略安抚使孙览特降为宝文阁(侍)[待]制。 
徽宗宣和二年十二月八日，枢密院言：「管勾茶司事兼提举买马监牧司宇文常奏：勘会陕西买马，自承圣训，遵用元丰旧法，减省收买。去年八月至今年七月终，买到马一万一千六百四十一匹，减省钱一百六十六万六千二百八十一贯二百文。」诏提举买马监牧司具合推赏官吏职位保明申，特差宇文常充提举。 
三年十二月十八日，陕西安抚司奏：「准指挥，令本司计置良马一万匹。寻委陕西提举茶马官郭思计置数定。」诏川陕买马万匹，郭思、张有极及官属等升职进官有差。以上《续国朝会要》。《宋史通略》：「大观二年冬十月，诏川茶数品，惟雅州名山，羌人所重。其以易马，毋得他用。余博籴。」《宋史 张若谷传》：「若谷拜谏议大夫、知并州。先是，麟府岁以缯锦市蕃部马。前守辄罢之。若谷以谓互市所以利戎落而通边情，且中国得战马。亟罢之，则猜阻不安，奏复市如故，而马入岁增。」《贾昌衡传》：「泸州边夷蛮，故时守以武吏「以」字原缺，据《宋史》卷二八五本传补。，昌衡请由东诠调选。蛮驱马来市，官第其良驽为二等，上者送秦川，下者辄轻估直而抑买。昌衡请严禁之。」《东斋记事》：河东忠烈宣勇乡兵结社买马，以填广锐禁军。陕西振武亦然。其后，宣毅、义勇官助其价，使买马为社，亦以外填广锐。 
高宗建炎二年五月二日，臣僚言：「诸路人户家得养马，不限数目，官司不得拘籍，仍不许差借和顾之类。俟其畜养之久，孳生渐盛，听于所在官司投卖，即日优还价直。」从之。 
绍兴元年七月九日，枢密院言，广西经略司乞支本路逐年未起无额上供钱，应副买马。诏令广南西路转运司于建炎三年、四年未起有额无额上供钱内，疾速支拨应副，通前共不得过十万贯。如逐项年额钱已有起在路之数，却于绍兴元年分合起上供钱内按数贴拨。 
二年六月四日，广西经略安抚司言：「得旨，于韶州未起内藏库钱内就便桩拨三十万贯作六料，付本司措置收买四尺二寸以上堪好战马。近年以来，马价涌贵，比年时已过四五倍。承平之时，修立马价，即与今日不同。乞于逐等元立价上，从本司酌度，随目今时价，量添钱数收买。」从之。 
七月五日，诏令礼部支降广西度牒五百道，及本路出产盐七十万斤，付本路帅臣，许中限一月措置变卖，先次收买战马一千匹，交付新本路提举茶盐、权枢密院计议官范伯思，押付行在枢密院送纳。如限内措置不足，即将本路见存官马均那起发，续将所买马数以次拨还。如用外尚有钱数，即续次收买，差官起发。上件马并系御前要用，诸处不得截拦。 
九日，神武右军都统制张俊言：「得旨，令本军差人前去广西取马一百匹赴本军。欲因便令逐官自备钱，令所差去人于广西产马去处，收买战马一百五十匹。乞依所取马一百匹例，每日支破十分草料，应副沿路养喂，仍乞行下本路照会。」诏依，仰张俊丁宁诫约，差去官兵，到彼及在路，不许搔扰生事。 
三年正月二十六日，诏：「邕州置买马司，收买高及四尺二寸以上、口齿四岁以上、八岁以下堪披带战马，并经由邕州边界出入，及用邕州寨官并 用说谕收买。今后委本州岛知州专管。每买一百匹，发赴桂州经略司交割。仍每纲须要上等马十匹，桂州经略司专一提举收买。发到马数，委帅臣看验。堪充披带战马，即行交收。如有不依条法，并行退还，令变转别买。今来买马虽已立定格尺、价钱，仰买马官子细相视。虽稍有不及格尺而阔壮堪披带，许量添收买，亦须及四尺一寸以上，仍于纲界状内分明开说。如有未尽未便，委广西帅司速具条画，申请施行。」以枢密院言广西收买战马多是不依格尺，记号不明，或老或怯，不堪披带。故有是命。 
二月五日，诏：「广南西路置提举买马官一员，以提举广南西路买马为名，于邕州置司。请给、序官、荐举、人从等，并依本路提举茶盐官条例。并置属官武臣一员，以本路买马司干办公事为名，自邕州至行在，往来催促纲马、驿程等。请给、序官、人从等，并依提举茶盐司条例。所差官，并令三省、枢密院选择取旨。其经略司所差属官，只依旧提举洞丁。其措置收买战马指挥，更不施行。余依近降指挥，令所差官遵守。如有相妨及更有合行事件，条具申枢密院。」以臣僚言：「望明诏有司，于邕州置买马司，差有风力臣僚一员充提举官，收买纲马。本路帅臣不得干预。所有起纲发马等事，乞命有司采访秦凤路茶马司条法，参照施行。」故有是命。是月二十四日，诏令提举广南西路买马于宾州置司，仍从本司踏逐有心力文臣，奏辟一次。至绍兴四年二月十八日，提举广南西路买马李预言：「乞依旧于邕州置司。本司招马官二员，乞依旧从本司奏辟溪洞谙晓蛮情人充应。横山寨并溪洞官，并依旧兼管本司招马，仍带衔上件官。如系经略司辟阙，即乞下经略司，令臣同衔奏辟。」从之。
八日，枢密院言：「已创置广南西路提举买马官，邕州置司。未有每岁立定支降买马本钱。」诏令买马司每年取拨广西路上供钱七万余贯，提刑司封桩钱一十万贯，韶州年额铸发内藏库钱一十万贯铸：疑误，似当作「起」。，仍自绍兴三年为始，逐月具已拨到及已未支使帐状闻奏，并申枢密院。其后十一月二十一日，诏取拨提刑司封桩钱一十万贯，更不施行。
十五日，枢密院言：「广南西路邕州效用蒙赐进状，伏见逐年蕃蛮将马至横山寨货卖，监官将盐彩絁绢高增价钱准折，蛮人好马，不愿博卖，乞行下买马司常切觉察。逐时收补白身效用妄招马为名，请出官钱，私作经营。乞行下买马司，出榜招置有功土人，充本司效用名籍，轮差入界。如招马及数，即优与推赏。蕃蛮将马至横山寨货卖，被洞官并店户等人众私与蛮人交易。欲行下买马司，遍下诸州寨约束。如有马月分，令经过地分预先申闻，令买马司尽数收买。乞行下买马司，出榜晓谕，如诸色人有马赴官中卖，实时支还价钱。及劝诱穷乏之人，小贩盐彩入界，就蛮人博易。若及两匹至三匹，即许逐旋赴官中卖。左右两江知州、知洞已次首领，每员有好马五匹至十匹。乞行下本路及邕州安抚司，踏逐土官二人充干办官，轮番经由左右两江三十六溪洞劝谕知州、知洞及已次首领将马中卖入官，量行支给价钱。」诏札与提举广南西路买马司。 
二十六日，提举广南西路买马李预言：「买马价钱，乞于广西钦州盐仓就支拨盐一百万斤应副伓易。诏依。其买盐本钱(今)[令]本路提举茶盐司于应干上供钱内 刷拨还。 
三月十七日，枢密院言：「广南西路经略司得旨，委官去邕州横山寨收买战马。其间有出格马钱数倍多，若衮合解发，支付军下，窃虑无以分别。已措置，如有格尺高大，稍堪调习，可充 御前使用，即拣选付本司，委官专一养餧。类聚成数，别差官管押交纳。」诏依。内价钱倍多，买到出格堪好马，逐旋差得力官兵管押前来枢密院送纳。 
四月二十三日，诏邕州进士昌悫陈献广南西路买马利便可采，特与中州文学，差充广南西路买马司准备差使。以悫言：「伏见大理国管下善阐府有伪呼知府姓高者，稍习文典，粗识礼仪。前提举洞丁李域差 用，赍牒谕买战马，实时缴申本国国王，令备战马一千匹，应副朝廷。先备马样五十匹，差人呈纳。若是中用，请差人使接引上件马一千匹。差蕃官张罗坚管押，随 用至横山寨。时李域减罢，只令买马官支还价钱，管设张罗坚，遣还本国。乞指挥买马司选差使臣 用有智术之人，入大理国善阐府，重宣朝廷恩信，说谕接引前件马一千匹。如蕃蛮能备战马三百匹赴官中卖者，赐与锦袍一领，银带一条。仍令 用遍谕诸蛮，各令通知。由此，蛮情慕赏，有不待其招而自来者。递年蕃马之来，其间有出格马，厥直太高，蛮人不肯一 售之，有司亦不敢违格收买。溪洞主将或有力之人，搭价交易。乞指挥买马司，如有出格马，并依溪洞两平价数收买，不可循其旧例。西南诸蕃并大理国，分遣 用遍谕买马，不可无(弊)[币]大观买马格，每招马一百匹，支盐一二百斤、彩一十匹与招马人，充入蛮开路结托人信。乞指挥买马司，如差 用入蛮招马，许借官钱充买盐、彩。俟招到马数，乞依大观买马格销破折会。」诏札与〔提〕举广南西路买马〔司〕条划措置， 帛以将其厚意。乞下买马司相度，每去一蕃，约用彩帛几段，以为人信，用提举官衔位封题，付与 用、使臣前去。所贵外蕃见得朝廷礼厚，钦奉其赐，愈加忻慕，则尽招马之术。自来官司差人入蛮干办，须赍盐彩，结托开路，方得前去。伏(由)[申]枢密院。 
八月二十七日，进义副尉、前权广西路邕州靖远寨知寨黄迥言：「窃见蕃蛮将马中卖，其买马官除支官钱收买数尽，诸州般运钱、盐未到，无钱可支。蛮人尚有数中卖，官司买之未尽，各依旧牵控，退回巢穴，咸有怨嗟之言。乞自今后许本寨脚店户百姓及溪洞官典、头首有力之家，将钱物明赴官，专差编拦使臣一员监觑，就蕃蛮博买，各将之寨，等量呈验，置簿书、具色样，记其尺格，依旧给付买马人餧养。俟官中般运钱、盐、彩帛到库，即依簿内姓名马样，令各牵赴官，重行等量，印卖入官，依格更给价钱。官私两便，亦不失远人怀慕远来之意。」诏令提举广南西路买马司相度，申枢密院。又言：「朝廷旧法，于本路邕州横山寨招买特磨道等蕃马。元立定等格，自四尺一寸至四尺七寸，逐等各立定价钱收买，只应副本路州军马军调习，备边缓急之用。窃见蕃蛮巢穴有出等高马，官司未曾增钱破格收买。乞于格外自四尺六寸以上、五尺以下高等阔壮、齿嫩大马，增立格价，下措置买马司，官差招马官前去罗殿国等处蕃蛮，别行招诱，赴官收买。」诏令广西提举买马官李预措买，多方说谕蛮人，如有牵到出格好马及阔壮口齿嫩者，许于见立格令价直外，更增添价收买，仍具已措置事状闻奏。 
十月十三日，广西抚谕明橐言大理国欲进奉及卖马事，上曰：「令卖马可也，进奉可勿许。安可利其虚名而劳民乎 但令帅臣边将偿其马直当价，则马当继至，庶可增诸将骑兵，不为无益也。」 
十一月二十一日，提举广南西路买马李预言：「提刑司言，除无封桩钱外，有见在赡学经制等钱。望下提刑司照会，如无封桩钱，即于赡学经制钱逐给支拨应副。」诏依，许于本路赡学经制钱内通融，取拨一十万贯，通其余见在窠名计五十一万贯，并应副买马支用。 
二十五日，李预又言：「本司买发战马，得旨，不许他处收买。今来窃虑行在诸军有画到指挥前来买马，即与本司相妨，致蕃蛮增长价直，枉费官钱，兼恐别致争竞。欲应诸军有画降到圣旨指挥前来本路买马，并从本司一处收买拨付，庶得不致生事。」又言：「本司马纲全藉逐州应副官兵起发。本司于兵马不系管辖，窃恐所差押马官兵州郡别有推托，不肯实时刷那应副，致马纲留滞。望下本路照会，如州郡承本司差押马官公文，即仰疾速差拨，不得别有推托占留。如违，并从本司奏劾。」并从之。 
二十六日，李预又言：「本司所买马，全藉沿边州郡协力收买。今来除邕州知州已得旨专管买马外，有宾、横、宜、观等四州，并依邕州例专管买发战马，庶得及时分头责办。」从之。 
四年正月十五日，李预又言：「得旨，募土人招诱买马及三百匹，补守阙进义副尉；每三百匹，转一官资。今来措置，如能招到出格驯熟良马，即乞不限招及三百匹之数，许令据所招到数逐旋计纲，差所招人同部押官管押赴行在交纳，保明格外推赏。」诏立定今后招诱买及一百匹各高四尺六寸以上、八岁以下、阔壮无疾、驯熟堪披带马，就差同部押官管押前来。在路无遗阙，倒毙不及一分，与依前项招买及三百匹指挥推恩。 
二月十八日，枢密院言：「提举广南西路买马李预请令来置司之初，全藉州郡协力应副，而广右官吏自来 慢。乞应缘买马事务差官干当，行移文字、取拨钱物，并差发押马官兵，州军辄违慢，乞朝廷施行。所贵上下协力，不敢稽缓失事。」从之。 
十九日，李预言：「昨支降钦州盐一百万斤，止是取拨一次，未有每年许支拨定额。盖蕃蛮要盐，如川陕用茶，止是博易之物。每年许令依已降指挥，取拨盐一百万斤，可以当钱七万余贯。」从之。 
二月二十五日，广南东西路宣谕明橐言：「前广西提举买马李域差 用韦玉等十二人，厚赍盐、彩入外国，计置买马。虽一时逐急措置，然于边防未见其便。讲究买马之术，其说有七：不惜多与马价，一也；厚其缯、彩、盐货之本，二也；待以恩礼，三也；要约分明，四也；禁止官吏亏损侵欺，五也；信赏必罚，以督官吏，六也；马悉归于朝廷，而后付于将帅，七也。七说若行，西南诸国所产可以毕至。今来遣人深入蛮国招诱，小必失陷官物，大必引(慝)[惹]边隙。欲行下广西提刑司，根究诸司盐剩利钱去着，应副买马。仍乞令提举买马司照应臣前件七说，不须差人计置招诱，自足办集。」诏令提举广南西路买马司疾速相度闻奏。其诸司盐剩利钱，仰本司提刑司 刷，具数申枢密院。 
五年正月三日，诏以广西买马司起发到马不堪披带，提举李预特降两官。本司买马官武翼郎右江都巡检苏述、进武校尉邕州横山知寨徐大烈、承节郎横山寨兵马兼押李循，并招马官忠翊郎黄光撩、(康)[秉]义郎黄洎，各特降一官资。 
六年二月二十八日，川陕宣抚副使邵溥言：「乞免于威、茂州、永康军置场买马。所贵不致引惹边事。」从之。先得旨，于三处买马。以提举买马赵开言稍近后蕃，不欲开广道路，令人马通行。致是上言。 
三月四日，宰臣赵鼎论广西买马司空有所费而实无补，欲相度，止令邕州知州专领，留属官一员主管钱物。上曰：「朕于诸事，每思虑必尽。昨计并余杭监收，一岁支费无虑二万缗，自可收买战马百五十匹。卿等更议之。」 
三月七日，枢密院言：右承议郎、范直清充提举广西路买马，拱卫大夫、惠州防御使刘远知邕州。其本路买马事件，合行同共措置。」诏令范直清、刘远公共协力，措置收买堪好战马，计纲起发赴行在。又诏知静江府胡舜陟同共措置收买。 
五月二十三日，提举广南西路买马司言：「富州侬内州侬郎宏报，大理国有马一千余匹，随马六千余人六千：疑当作「六十」。、象三头，见在侬内州，欲进发前来本司。已帖招马官知田州黄洎遣人前去(就)[说]谕，今春买马已足，别无买马钱物在寨。」诏令广西帅臣更切相度，无他意，即令提举买马官多方措置收买，预行差人体探。如委诣实，可令婉顺说谕，据合用牵马人数随逐前来。或令节次入界中卖，依例支给价钱，不得阻节。仍令帅司密切旨挥经由沿边供职官等，至时暗作堤备，不许张皇，引惹生事。具已措置施行状闻奏。 
六月四日，广西路经略司言：「招马 用谭昂去大理国招马，经及八年。至去年九月内，满甘国王差摩诃菩俄托桑一行人赍机密文字与大理国王，具章表匣内，差王与诚、杨贤明等管押象一头、马五百匹，随昂前来。见在侬内佐部州驻札，令昂先次赍牒申报。乞将上项所称进奉象，依自来体例，等量估定价直，优与分数，用火印讫，籍记毛齿、格尺，关申提举买马司，依所定价支钱物酬荅。拣选合格马，别作一项计纲起发。其起发过数，与准年额合买之数。」从之。其后，翰林学士朱震言：「今日干戈未息，战马为急，桂林招买，势不可辍。然而所可虑者，夷人熟知险易，商、买囊橐为奸。愿密谕广南西路帅臣，凡是买马去处，并择谨愿可信之士，勿遣轻儇生事之人。务使羁縻勿绝，边疆安静而已。异时西北路通，则渐减广西买马之数，庶几消患于未然。」诏札下广西帅臣提点买马官常切几察，不得因此致生边患。 
八月二十七日，知泸州何悫言：「西南夷每岁之秋，夷人以马请互市，则开场博易，厚以金缯，盖饵之以利，庸示羁縻之术，意宏远矣。管内叙州置场之始也，条法具存，阅时既久，本司弗虔，其弊滋甚。故互市岁马，亏损常直，沮格拣退，减落元数，致马不得售，则或委弃杀食而去。深恐因缘积忿，边隙寖开，可不为之虑 望申敕有司，悉循旧规，革去宿弊。」从之。 
十一月二十七日，提举广西路买马司言：「本司招马官黄光败发过马共三千五百匹，皆是自备盐、彩充信招到，(各)未曾沾受恩赏。」诏黄光撩与转一官。 
七年闰十月五日，诏：「川陕茶当转以博马。闻吴璘军前尚或以博马价〔易〕珠及红发之类。艰难之际，战马为急，可札下约束。」十一月九日，又喻吴玠，以茶博易珠玉、红发毛段之物，悉痛禁之。 
十一月十八日，诏广南西路经略安抚使胡舜陟特转一官。以枢密院言本司买发绍兴十年分纲马敷额，故有是命。 
十年四月二十八日，枢密院言：「陕西买马旧法：主管马事官，阶岷巩州、德顺军长吏、通判、熙秦州通判专切提举。今来创行之初，理宜措置。」诏熙州专差帅司提举买马。 
十二年四月五日，诏：「广西路经略安抚使胡舜陟、提点买马降授武显大夫吉州防御使权发遣邕州(愈)[俞]儋、措置支拨钱物左(孺)[儒]林郎准备差遣权干办公事贾叔愿、招马官保义郎黄汴、守阙进义副尉黄逑、降授敦武郎提举右江都巡检使苏述、降授从义郎横山知寨王伸、降授承信郎横山寨兵马监押李肇，各特与转一官，点检起发纲马右承奉郎干办公事王次张、右从事郎书写机宜文字胡仔、右从(郎)[事]郎干办公事赵伯柽、右迪功郎监经抚犒赏库收支买马钱物宋许，各减二年磨勘，内选人比类施行。招马官四员：内忠翊郎农案存、承信郎农意，各招马不及五百五十匹，更不推恩。」以舜陟言岁额买马一千五百匹，所有绍兴十一年共买发二千四百五十匹，其一行官员有劳。故有是命。 
十五年十月十八日，通判黎州张松允转一官。以任内市马及额故也。 
十八年十月二十三日，都大提举茶马司言：「乞将利州钱帛库监官窠阙移就成都府专一管干出纳买马钱物，从本司奏辟。」从之。 
二十一年八月十二日，诏西和州管下宕昌马场添买马官一员。从本路诸司请也。 
二十六年九月二十八日，权发遣文州鲁安仁言：「文州每岁所收纲马多不敷元额，其弊在所属发茶纲沿路稽缓，遂致货马人户守待，动经旬月，皆惮其来。乞下所属，令专遣官属催督茶纲，经由道路，每遇往来，不得时刻稽迟，庶免留滞人户，便于博马。」 
二十九年七月二十一日，枢密院言：「殿前司马步司轮差兵官往(与)[兴]元府马务取押纲马。缘所买九岁、十岁马到行在养餧得成，已是齿岁过大，不堪披带。乞下茶马司督责买马官收买八岁以下齿嫩及格尺堪披带好马，团纲起发。」诏令茶马司相度。如可行收买，即依所申施行。 
三十年八月四日，诏：「访闻广西经略司所买岁额马，缘格尺拘碍，今岁约回四千余匹。可令本路帅司措置，来岁据蛮人牵到马并与收买。仍差谙晓鞍马属官一员，就地头相度，收买阔壮齿嫩堪披带马，更不限格尺。侯买一年，别取朝廷指挥。除依年例分送诸军外，其余并发赴行在。」 
三十一年三月九日，诏令茶马司严切约束诸场官吏，今后买马，须管尽还偿直，实时支付，不得减 积压，及不得虚用文券折当。如有违戾，按劾闻奏。仍多方说谕蕃夷，每将齿嫩堪披带马中卖，先次开具见今买马则例，申枢密院。以上《中兴会要》。《岭外代荅》云：「自元丰间广西帅司已置干办公事一员于邕州，专切提举左右江洞丁，同措置买马。绍兴三年，置提举买马司于邕。六年，令帅臣兼领，令邕州守臣提点买马，经干一员，置廨于邕者不废也，实掌买马之财。其下则有右江二提举：东提举掌等量蛮马，兼牧买马印；西提举掌入蛮界招马。有同巡检一员，亦驻札横山寨，候安抚上边，则率甲兵先往境上警护。诸蕃入界，有知寨、主簿、都监三员同主管买马钱物。产马之国曰大理、自杞、特磨、罗殿、毗那、罗孔、谢蕃、滕蕃等，每冬以马叩边。买马司先遣招马官赍锦缯赐之。马将入境，四提举出境招之，同巡检率甲士往境上护之。既入境，自四城州行六日至横山寨，邕守与经干盛备以往，与之互市，蛮幕樵门而坐，不与蛮接也。东提举乃与蛮(酉)[酋]坐于庭上，群蛮与吾兵校博易，等量于庭下。朝廷岁拨本路上供钱、经制钱、盐钞钱及廉州石康盐、成都府锦，付经略司，为市马之费。经司以诸色钱买银及回易他州金锦彩帛，尽往博易。以马之高下，视银之重轻。盐锦彩缯，以银定价，岁额一千五百疋，分为三十纲赴行在所。绍兴二十七年，令马纲分往江上江：原作「纲」，据《岭外代答》卷五《经略司买马》条改。，诸军后乞添纲。今元额立外，凡添买三十一纲，盖买三千五百疋矣。此外，又择其权奇以入内，不下十纲。马政之要，大略见此。马产于大理国。大理国去十五程尔。中有险阻，不得而通，故自杞、罗殿，皆贩马于大理，而转卖于我者也。罗殿甚迩于邕，自杞实隔远焉。自杞之人强悍，岁常以马假道于罗殿而来。罗殿难之，故数致争。然自杞虽远于邕，而乃迩于宜，特隔南丹州而已。绍兴三十一年，自杞与罗殿有争，乃由南丹径驱马，直抵宜州城下。宜人峻拒不去，帅司为之量买三纲，与之约曰：『后不许此来。』自是有献言于朝，宜州买马良便。下广西帅臣议，前后帅臣皆以宜州近内地不便。本朝堤防外夷之意，可为密矣。高丽一水，可至登、莱，必令自明州入贡者，非故迂之也，政不欲近耳。今邕州横山买马，诸蛮远来，入吾境内，见吾边面阔远，羁縻州数十，为国藩蔽，洞丁之强，足以御侮；而横山敻然，远在邕城七程之外，置寨立关，傍引左右江。诸寨丁兵会合弹压，买马官亲带甲士以临之，然后与之为市，其形势固如此。今宜州之境，虎头关也，距宜城下三百里。一过虎关，险阻九十里，不可以放牧。过此即是天河县平易之地，已副宜城矣。此其可哉!」《名臣言行录》云：「当时买马路久未通，吴璘首开之。贸以茶彩，抚以恩信，招致小部族首领四十二国，马道行而人赖之。」《邕州志》云：「绍兴五年指挥，每岁正额一千四百疋，以十分为率。建康、镇江、鄂州每处三分，(各)[合]九，池州一分三纲。隆兴元年指挥，于买到纲马数内选出格良马，每三十疋为一纲，押赴行在，投进十纲。二年指挥，于岁额外收买六纲，发赴襄阳府。干道元年指挥，于岁额外更买二纲，应副建康府。三年指挥，于岁额外更买二纲，应副镇江府。五年指挥，于岁额外更买一纲，应副池州。又当年指挥于岁额外收买三十纲赴行在。」 
绍兴三十二年十二月二十四日，孝宗即位，未改元。诏：「广西买马，系拨定本路上供钱七万贯、经制赡学钱五万贯、静江府买钞钱八万贯，及每年拨定锦二百匹、盐二十万斤，令经略安抚司取拨，衮同应副支使。又广西收买战马一千五百匹为额，并要四尺二寸以上、八岁以下、阔壮堪披带马数。其买马系横山寨收买，价直画时支给。昨来已将提举买马司官吏添置干办官并罢，令本路帅臣兼提举，邕州知州兼提点，及干办公事一员，于邕州置廨宇。仰广西南路经略安抚司依见行条法，常切检察。有违法处，具当职官吏姓名，申取朝廷指挥施行。」以士庶封事言：「市马之弊，每与蕃蛮博易，则支与铤银，或要器皿，以铤银打造。今者多集银匠，以铤银虫咸销夹入赤铜。元法：每盐一萝计一百五斤，算银五两，折与蕃蛮。今则以二萝分作三萝，折银壹拾伍两。元每马四尺一寸，算银三十六两，每高一寸，加一十两。今市马作两样赤度等量。旧每银一两，折钱二贯文足。唯(时)[特]磨不晓银价低昂，只取见钱，以高补低，是以每岁有出剩之数，暗将入己。马口齿在六七八岁，方可收买。今来逐官计嘱兽医，有骑退老马，即印过支银。马场官吏作弊，遂别差经干一员兼提举。逐司公吏取善织水紬，又买典没旧锦，支与蕃蛮。」故有是诏。 
孝宗隆兴元年二月十三日，都督江淮军马张浚言：朝廷每岁于川广牧买战马，计纲起发，每匹不下三四百千。近措置于两淮买到战马七十匹，每匹通不过二百千，非惟价例差小，且无道涂例毙之患。缘所管钱物不多。」诏今买到马，总领所逐旋支给价钱。 
四月二十三日，诏管干御前马院蒋宗和差同措置广西收买御前马。 
六月二十四日，诏：「广西经略司每岁买发战马三十纲，合一千五百匹。买马官吏溢额，并与推赏。所有蛮人贩到马虽不及四尺一寸，如委是强壮可以披带，许额外买发。价钱就提举茶盐司卖钞钱及提刑司经总制钱内截拨。」从知静江府方滋之请也。 
同日，知静江府方滋言：「得旨，条具白札子陈请广西买马利害事。契勘广西先置提举官一员，措置买马事务，废罢今已近三十年，只就邕州置买马司，令知州兼领；又差经略司干办公事一员兼提举买马，帅臣总提其事，经久已是利便。今来白札子乞依旧复置，窃恐复置一司，官吏费用不赀。乞候到任，如见得在任之人不堪任职，亦许依旧制举辟施行。广西买发纲马，多是西南诸蕃罗殿、自杞诸国蛮将马前来邕州横山寨，两平等量，议定价直。从蛮人所愿，或用彩帛，或用盐银等物，依彼处市价博易。其合破买马钱，系朝廷分拨本路逐州合起上供钱物截拨，赴经略司应副支用。今来白札子乞支拨度牒、紫衣师号，召人入马，窃虑临时发泄不行，有误指准买马。欲乞量行给降度牒一百道、紫衣师号各五十道，如变转得行，即接续申乞支降。」从之。 
二十九日，诏差殿前司统制汤尚之前去四川等处买马。其合用钱，令四川总领所取拨银二万两、绢五千疋、钱引一十万贯，专充买马使用。 
十月二十六日，都督江淮军马魏国公张浚言：「近措置两淮诸州所买户马合用价钱。据诸州发解到马内，多有堪乘骑出战及壮实可充负马，等第支给价钱，乞令总领所支还。」从之。 
十一月七日，诏都督府准备统制李泽特转一官。以枢密言泽措置买马，首先买到五十八匹，欲示鼓励故也。
十七日，枢密院言：「南平军买马，权行立定额数。如知、通每岁买及四百匹，与减半年磨勘；及五百匹，减一年磨勘；不及四百匹，展半年磨勘。如每岁买到及额马数，须管子细开具格赤、齿岁及团发往是何去处交纳，保奏推赏。」从之。 
二十七日，都大茶马司言：「得旨，令本司于今年额外添买马二十六纲，应副江淮宣抚使司创添神劲武骑等支用。契勘夔路管下珍州，系与南平军接连界分。本州岛夷人多出好马，缘为未曾置场，递年止是见任官、形势户私买。今相度，欲乞行下珍州，委自知、通措置，收买三纲，应副趁办起纲。」诏依，须管收买及格赤、齿嫩堪好马数团纲，毋致将齿老、低矮、怯薄马夹带在内起发。 
二年正月二十四日，湖北京西路制置使虞允文言：「被旨，收买战马。承朝廷支降(恭)[茶]引十万贯、度牒三百道。缘本路总领所茶引前后请降数目至多，见今发泄不行，望改给淮钞或乞并支度牒，庶几易为变卖。」诏于已降茶引十万贯内，将一半纽计，改降庶牒一百六十道，差小使臣一员管押前去交付。其余一半茶引，令本司多方招诱出卖，专充应副买马支用。 
二月二日，诏：「广西买马官于岁额外买到溢额马及二百匹，招买官各通减一年磨勘。四百匹减二年、六百匹减三年，八百匹减四年磨勘。一千匹转一官。每买及二百匹，更增减一年磨勘。如买不及一千五百匹，各展一年磨勘。或有文臣，比折施行。其招马 用，每人依招买及三百匹与转一资，依八资法转补，至承信郎止。仍差招马官不得过两资，招马 用不得过二十名。内如买到四赤以上、不及四赤二寸，计数攒申，诉以溢额。每三百匹，当溢额及格赤二百匹之数。令广西经略司，今后遇有保明上件纲马酬奖，须管分明问具若干及格赤，若干不及格赤，团发起纲数目，逐一具发往是何去处，并招买官、 用职位、姓名及(校)[效]用每名下招买到马数，保奏推赏施行。即不得依前泛滥违戾，及不得于招买官、 用额外别有妄乱搀杂他官申明乞赏。」以权发遣静江府余良弼言，方滋所条具买马推恩等事，未能一一曲当，故有是诏。 
五月二十七日，镇江府驻札御前诸军都统制刘宝言：「昨于两淮州县刷买户马四千五百一十二匹，乞于内存留堪好马一千七百匹外，将不堪披带马发往元科州县，给还人户。内已支价钱，令拘收发付总领所。诏依，仍令两总领所措置，分送诸州出卖。 
六月一日，主管殿前公事王琪言：「本司隆兴二年分合得马七十一纲。已差统领官孟庆孙前去宕昌等处，同共监视买发。望令孟庆孙依向昌务已得指挥，与买马官具买到马数并支过茶帛等数，同衔申枢密院。」从之。检准绍兴三十年殿前司差向昌务前去宕昌监视买马，有旨，令与买马官具买马数，同衔申枢密院故也。 
八月七日，广南西路经略提刑司言：「邕州提点买马司每年买马，以金银等与蛮人从便折博。自知邕州武德郎光盛到任，不依旧例，亏 蕃蛮，致今岁不肯将马前来中卖。契勘绍兴十六年买马二千三百四十匹，支过金银等，系酌中数目，与蛮人折伓，不相亏损。乞只用绍兴十六年则例，委是经久利便。」从之。 
十一月十六日，诏令阶文龙州经略使兼沿边屯驻军马吴挺买马，发御前披带阔壮马一千五百匹。所有价钱，令四川总领所先次应副，兑使银绢三万匹、两，候买足日，具出豁限帐申尚书省，御前依数支降。中书门下省奏：「四川总领所见有桩管契税钱四百余万贯，理合就便支拔。」有旨，令四川总领所于见桩管上件钱内扣数兑使应副，余依已降旨挥，候支降到拨还数目，却令左藏南库桩管。
 兵 宋会要辑稿 兵二三 买马下 
宋会要辑稿 兵二三

买马下
干道元年正月七日，诏茶马司买发隆兴元年、二年分(马)西马，比之递年亏损数多，显属不职。令具析因依闻奏。 
六月二十一日，建康府驻札御前诸军都统制刘源言，诸军见管战马大段数少。诏令茶马司经略司于每岁额外各收买二纲应副。 
二十九日，枢密院言：「勘会四川宣抚使吴璘措置，自行收买，补填元起马数。其合用博买钱物，令四川总领所应副。 
二年二月八日，宰执进呈庐州进士刘惟肖献利便事十件，上曰：「第八件止绝停留买马之人，朝廷可札下帅司，申严约束，庶几免得生事。」 
三年二月八日，大理少卿陈弥作言：「四川茶马司每年合起江上诸军马八十纲，并行在殿前马步三司马七十一纲，宣抚司二分马七百二十匹，总计一百五十一纲零七百二十匹。稽考得有拖欠未起隆兴元年江上诸军马九十三纲，并三司西马五十五纲，并隆兴二年、干道元年分宣抚司二分马六百二匹，系累政收买，不敷年额。缘蕃蛮中马有限，仅能敷足本年之数。窃恐前后循习，徒有挂欠。乞特赐蠲放，仍令茶马司从干道二年为头，须管买足一年岁额。所有日前年分未买马，已收簇攒那到钱，展计钱引四十四万余道，令项桩管，专充还前项累政欠买马价之数。望行下茶马司并三衙诸军，遵守施行。」从之。 
六月五日，枢密院言：「勘会茶马司近来起发西马，例皆低小瘦瘠。」令茶马司今后须管收买及格赤、齿嫩、堪披带马，仍不得亏损岁额。 
七月二十四日，诏令淮东西路安抚司行下沿边州军，严切立赏，禁止私渡买马人。如有违犯，具姓名取旨，重作施行。 
十一月二十一日，四川宣抚使虞允文言：「依年额收买朝廷马数足日，欲收买额外马三二千匹，庶几三都统下马政复修，可以为战守之备。所有买马本钱，望更给降度牒四五百道，逐旋变卖钱物支用。」诏为系买战马，可特依，给降度牒三百道。 
十二月十八日，镇江府驻札御前诸军都统制王友直言：「本司诸军战马昨自虏人侵犯之后，累经战阵，委是阙少。」诏令茶马司、广西经略司于每岁额外各收买二纲应副。 
四年二月十四日，提举茶马监牧公事张松言：「见措置，将宕昌马场买到马赤寸，于马项下印烙引卖人姓字火印，排纲起发。若将来到行在内有短寸匹数，及齿岁不同，乞看验火印姓字降下，责凭根究，追理短寸亏官价钱。」从之。 
三月二十二日，户部言：「茶马司申，宕昌峰贴峡买马以前立定赏罚，止是该说顺政、长举两县收发茶数外，余将利、福津两县不系茶运经过地，所以未有赏罚。今来本司自绍兴初运茶伓马，系于西和州管下宕昌寨、阶州管下峰贴峡置场，其茶运却从兴州置口以去摆铺运发，系经由兴州顺政、长举县，阶州将利、福津县，前去临江茶场交纳，应副博马支用。其逐县知县若不申明，一例立定赏罚，窃虑无以激劝。乞参照政和三年六月七日旨挥推行榷茶赏罚行下，庶几有以责办。本部寻下都茶场指定。今勘当，欲依指定到事理施行。」从之。时户部下都茶场，指定检准政和三年六月七日旨挥。户部状：「都大榷茶司申：乞应成都府排岸司，兴州长举县装御库，凤州转般库监官，绵州巴西，利州昭化、三泉，兴州顺政、长举、西县，兴元府南郑知县任满，收发过茶无失陷欺弊，提举司保明，每四万驮与减磨勘二年。如不获收附，失陷一分，展磨勘二年。其承直郎以下赏罚，并各比类施行。二分以上，依旧差替人例。本部勘当，依巡辖般茶铺使臣任满，减磨勘一年，先次旨射家便差遣。」 
八月一日，兵部侍郎陈弥作言：「祖宗设互市之法，本以羁縻远人，初不藉马之为用。故驽骀下乘，一切许之入中。蕃蛮久恃圣朝宽大，一拂其意，必起纷争。官吏亦惧生事，无敢谁何。黎、叙、南平军等州，每买纲马五十匹内，良细马不过三四匹，中等马不上二十匹，余皆下下，不可服乘。发以充数，则必倒毙。盖缘博马茶锦所入有限，公吏旁缘为奸，宁取下乘，以敷纲额，不鬻上驷，以亏茶锦。望约束川马州军，每纲以五分为率，一分良细马，余四分依旧收买。仍令茶马司汰其不中发纲者就卖，拘钱增置茶锦，以贴支诸州良马之直。不惟上不失祖宗羁縻之德，下不误诸军缓急之须矣。」诏令茶马司从长相度，申枢密院。 
十九日，都大主管成都府利州等路茶事张松言：「武节郎刘时敏权知叙州，到任未及半年，已买足干道四年分岁额马数，拣选得口齿轻嫩、及格、堪起纲駇骒马仅五百匹，贴纲应副鄂州等军支使，委见本官措置有方，了办职事。乞将刘时敏正行差知叙州，专一措置增买起纲駇骒马。」从之。五年二月五日，池州驻札御前右军统制王世雄言：「右军所买战马不多，望将川、广发到纲马，许令截留两纲。」诏令茶马司广西经略司于岁额外各收买一纲，应副王世雄。 
十九日，诏令都大茶马张松于岁额外，通融收买川西马二十纲，应副建康都统郭振。即不得亏损岁额。 
四月八日，诏给降度牒三百道付宣抚司，专一桩充买马使用。 
七月八日，权发遣静江府张维言：「邕州守臣系提点买马官。本司干办公事一员，系邕州置廨宇，每岁十二月同到横山寨亲与蛮人为市，至四月回州，委是有劳。欲乞将邕州守臣及干办公事一员，每增买二百匹，各与减一年磨勘；一千匹，转一官。其余官属，更不推赏。契勘广西经略安抚司递年收买战马，各用本钱，已降指挥取拨。若招马益多，虑恐阙用。今照得静江府干道五年合发折布钱六万二百八十余贯，系赴湖广总领所之数。今欲就内取拨三万贯桩管，通已拨窠名钱物，衮同应副收买。」并从之。 
十二日，诏令张维于岁额外收买齿嫩、及格赤、阔壮，堪披带马二十纲，起发赴行在。如钱数不足，许于合起发官钱内先次截拨。 
八月八日，户礼部言：「茶马司申：『承指挥，于岁额外通融收买川西马二十纲，应副郭振。约计马本并起纲等用钱引二十万贯。本司见有空名绫纸度牒四百三十二道，公据内照应得系绍兴四年朝廷给降淮西、川陕宣抚使司，拨赴本司桩管，未曾出卖，与见卖者度牒绫纸式样一同。今欲将上件度牒许本司书填批跋，依见买价例拘收价钱，应副收买额外马纲使用。缘本司年计买马除支遣外，尚阙钱引二十八万贯。今来所乞，系充额外马本。所有岁阙钱引，乞别赐支降。』得旨，送逐部指定。礼部勘会上件度牒，即不见得堪与不堪行使。欲别造新法绫纸度牒四百三十二道，并公据合同号簿关吏部，差大使臣管押前去茶马司，却将元降度牒公据仍付使臣管押赴部，下度牒库桩管。度支指定，欲下茶马司照应礼部指挥定事理，将价钱专充收买额外马本钱，余数令桩管。仍据买到马数，每匹格赤高下、齿岁、毛色并实计合用钱数，开具细帐，申四川宣抚司核实。如岁额马本钱委有阙数，即具申朝廷施行。」从之。 
十一月二十一日，诏令茶马司自干道六年分为始，每岁于叙、珍州额外收买马两纲，付高邮军驻札御前武锋军。 
六年二月九日，侍讲胡沂言：「比年置监汉阳，以休养马力，较其损毙之数，殆与前比。自四川经至行在数月，初亦不堪相远，马之受病，不在今而在乎博买之初。博买之际，皆先期系马于，绝不与食，使之甚饥。伺其明日，将相视而就易也，始以麋粥豆饮乘热饲之。马以饥渴，自然倍食。虽得一时色泽鲜明、肤革胀饱，又从而(弃)[奔]骤驰骋，竭力以试之。既饥饱失宜，又劳逸过度。望行下四川茶马司，委提举官亲行检察，不为估客牙侩所欺。如诸军医兽亦宜籍定姓名，重立赏罚。每岁医过病马若干，其赏几何，损毙多数，罚亦随之。」从之。 
七年二月三日，宰执进呈御笔，四川买骒马一千匹、广西二千匹。上曰：「四川千匹，不难办否 」虞允文奏曰：「西边骒马甚多，以官中不买，故不来尔。诚措〔置〕招诱，虽二千匹亦可办也。」上曰：「骒马诚有益于用，无事则孳生，出军则令披带。若果易办，令四川亦买二千匹。」于是诏令四川宣抚司、广西邕州，每岁于额外各买发骒马二千匹。 
十六日，诏令礼部给降空名度牒五百道，应副四川宣抚司买马。其见管封桩度牒钱，不得取拨支用。以四川宣抚使王炎言买骒马一千匹，欲于见管封桩度牒钱内取拨。故有是命。 
三月二十六日，宰执进呈吏部侍郎王之奇《乞令诸军于宣抚司置场处收买出格马札子》，上曰：「茶马司岁额外，更有马可买否 」允文奏曰：「马司自四月闭场后，宣司可以收买。但马司近拨到西马纲比去年一段月日大段数少。乞且令宣司措置。」上曰「可」。 
五月二十五日，江南东路转运副使张维言：「据知南丹州莫延葚札子：乞为招买蕃马，以报国恩。又备罗殿蕃罗乡贡等状，有出格马，欲赴宜州中卖，即牒报莫延葚。且令措置，只就南丹置场。至春月，蕃马到来，即差官前去，同共博马。契勘静江府至南丹州，比邕州地里减半，又无险阻路，马力不耗。邕州守臣每到横山博马场，必调发兵丁弹压。今南丹置场，只差宜州副将及准备将领并收支钱物官前去，略无烦费。往年帅臣以为蛮人深入内地不便，今置场于南丹，即无蛮人深入之患。」诏令广西帅臣李浩日下措置，先具已措置事节申枢密院。仍委宜州准备将陈秦，于南丹州收买合用物帛。令帅司先次应副，具已应副过数目申朝廷拨还。其后十二月二十九日，权发遣静江府提举广南西路买马李浩奏：「张维所乞南丹州买马，系是更易，难以施行。窃详广西每年收买岁额战马，依已降旨挥，于邕州置司。自置司之后，经及三十余年，委是利便。况年岁深远，事皆就绪。」诏将已降南丹州买马指挥，更不施行。 
十一月八日，枢密院言四川茶马司递年所发纲马，元降指挥令收买四尺四寸以上马，近来多系四尺四寸以下至四尺一寸，不堪披带，理宜约束。诏令四川宣抚司严行约束。如更违戾，将提举官取旨，重作施行。 
十二月二十九日，四川宣抚使王炎言：「准指挥，令四川宣抚司、广西邕州每岁于额外各买发骒马二千匹。契勘川蜀及关外所产骒马不多，兼蕃蛮例皆牧养，藉以孳生，委是少有前来入中。窃虑元买之数，将来难已敷趁。」诏将干道六年已前买骒马并与蠲免。其干道七年分骒马，依已降指挥疾速排发。 
八年正月十一日，诏令广西提举买马李浩将七年分合发纲马，比六年分已起数目，疾速依数措置收买，排纲起发，赴诸处送纳。不管依前违戾。仍自今依干道五年七月指挥，每岁收买阔壮额外马二十纲赴行在。以枢密院言广西经略司干道七年合起发马纲比干道六年大段亏少，故有是命。 
十五日，枢密院言：「进武校尉、前邕州上思知州事黄彬札子：「蕃蛮之地，岁有马出卖，横山寨收买不绝。如小蛮家地，多有牝马。若作孳生出产，一年买千匹，十年买万匹计之，十年可出孳生数万骑，以应大军披带。比之战马价例至少，稍不费朝廷财赋。情愿收买一年牝马一千匹，仍令邕州于上郭地场置监牧养。三年为一界，押赴行在交纳。如有牝马孳生数多，并乞推赏。」诏差监行在左藏库中门尹昌前去，同黄彬措置收买。內黃彬與借閤門祗候，許繫紅 帶。候买及二千匹，即行补正合门。继而尹昌等言：「蛮人每岁于横山寨卖战马，系招马官进武校尉知田州军州事黄谐、进义副尉黄球，自当年十月将带兵丁 用深入蛮界招诱，委是有劳。望给锦段，赏赐银绢。仍乞出给照帖与黄谐、黄球二人，同黄彬买及一千匹，增及二千匹，即与黄球、黄谐酬赏。」诏尹昌差充枢密院准备差遣。其黄谐、黄球同共收买，令广西经略司量支锦段银绢赏赐。仍候今来买牝马及额，令本司保明，优与推赏。 
二月十七日，枢密院准备差遣尹昌言：「窃闻自来买马场递年虽用黄谐等招诱博马，自今后如蛮人每名中卖到马三百匹者，乞赏锦段一匹、盐一百斤。乞札下买马场遵守施行。」从之。 
六月一日，礼工部言：「都大茶马司申，西和州置添差通判一员，以本司干办公事兼之，专任宕昌监视买马。上件窠阙，系是创置。年额买马，几近万匹，出纳钱物浩瀚，乞铸铜印。并宕昌买马所支马价钱，旧在临江置场支给。于干道四年内，本司措置，就宕昌置库，收支买马钱粮、茶绢数百万贯，乞铸铜印。今欲乞拨以『西和州宕昌买马之印』九字为文(人)[又]欲依本司已拟到『茶马司宕昌茶帛库记』九字为文，铸造施行。」从之。 
七月二日，诏令诸军于沿边熟户等处收买好马，不得私相贩卖。仍经由河池县茶马印验，发付诸军，申抚司照会，觉察施行。以臣僚言四川诸军于宕昌及熟户处买马，私贩出川界，于襄阳一带转买铜钱，致使诸军马数亏少。故有是命。 
同日，臣僚言：「窃见祖宗以来，马政系茶马司专用茶锦、银绢伓易，蕃汉皆以为便。近来茶马司不以茶锦，专用银(弊)[币]博买，甚非立法之意。况茶锦外界必用之物，若不依旧以茶货及彩段伓易，则银宝多出外界，甚非中国之利。」诏令四川宣抚司参照祖宗旧法，更切详审，措置经久可利便，申枢密院。 
九年二月十八日，宰执进呈次，上曰：「新差知邕州姚恪颇开爽，但未知能办买马事否 」梁克家奏曰：「恪既开爽，于政事必有可观。买马亦为政之一事也。」上曰「然，当更训谕遣之。」
  </div>
  <div class="pagination">
   <a href="宋会要辑稿_page439.html">
    上一页
   </a>
   <span>
    ...
   </span>
   <a href="宋会要辑稿_page435.html">
    435
   </a>
   <a href="宋会要辑稿_page436.html">
    436
   </a>
   <a href="宋会要辑稿_page437.html">
    437
   </a>
   <a href="宋会要辑稿_page438.html">
    438
   </a>
   <a href="宋会要辑稿_page439.html">
    439
   </a>
   <span class="current-page">
    440
   </span>
   <a href="宋会要辑稿_page441.html">
    441
   </a>
   <a href="宋会要辑稿_page442.html">
    442
   </a>
   <a href="宋会要辑稿_page443.html">
    443
   </a>
   <a href="宋会要辑稿_page444.html">
    444
   </a>
   <a href="宋会要辑稿_page445.html">
    445
   </a>
   <span>
    ...
   </span>
   <a href="宋会要辑稿_page441.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
