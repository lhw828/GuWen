<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 766 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 766 页/共 1125 页</h1>
    <div class="content">八月二十二日，诏：「应保举官有误犯私罪，非故违者，自今勿连坐举主。」 
六年四月，诏：「今后臣僚举奏三班使臣，并须件析本人履历勾当及有何才术、廉干，候至三班院磨勘日，更令问验引见。」 
七年正月，诏枢密院王钦若、陈尧叟、御史中丞冯拯、吏部侍郎林特各于见任供奉官、侍禁、殿直内举一人，素谨行藏，兼资武勇，或励精民政，或练习军机，勤干可以剸烦，智能足以取众，并须无赃滥及习识文字，明具所长、堪何任使，限一月内以闻。如擢用后犯入己赃，悉当同罪。自余赃私及不如举状，亦当连坐。其合门祗候、诸路走马承受公事者，不在举限。 
四月，中书门下言：「文武臣僚年终举到幕职、州县官，今欲定五人以上，同罪保举者，替日令吏部流内铨磨勘引对。」从之。 
十二月，诏王钦若、陈尧叟、冯拯、赵安仁、林特各于见任京朝幕职、州县官内，共举两人，或博知民政，或更练刑章，或可莅繁剧之司，或可守边防之寄。并须自来无赃滥，及幕职、州县官考限合得元 者，各具所长、堪何任使。如任用后犯入己赃，并当同罪。其余赃私罪及不如所举状，亦当连坐。仍限十日内具名以闻。 
八年正月八日，中书进呈御史中丞冯拯应诏举太常博士知桂州王专、大理寺丞河南府军巡判官赵喻。帝曰：「此所举官，当与常异。并令转官，专与转运使、副使，喻与通判差遣。」宰臣王旦曰：「王专前后十 
      
六人保举，转官亦已三年，诚如圣旨处分。赵喻近得京官，欲止升差遣。今后举官，欲并以考第历任进呈。」帝然之。 
二十三日，中书以准敕举官姓名进呈，请以历任及为人所举多者，入大藩知州、提点刑狱为一等，大藩通判、小郡知州为一等，幕职、州县官年限及元敕历任无过者，令铨司注替磨勘引见。从之。 
闰六月，诏内外文武臣僚，一年内或准诏，或使回，或年终，许就一次举官，并须同罪。转运使、副使自依元敕。 
十月，诏冯拯：「日下于见任京朝官内，自来无赃滥者，各举一人，充川峡知州、知军、通判。如任使后犯入己赃，或酷刑枉法及生事者，并当同罪。不如举状，亦当连坐。如显劳 ，候得替日，当议别与升陟。继续两任差使，别无不了，其举主亦加酬奖。」先是，上封事者言朝廷择幕职、州县官，众所保举者授京官，如川、峡县邑，多得良吏。而川峡知州、通判，审官院以资例差往，颇有老病不理者。故有是命。 
九年三月十八日，诏曰：「国家屡诏有位，各举所知，俾获干材，用委事任。而多乖精择，深误柬求。虽滥荐以当辜，亦徇私之难恕。尚敦戒谕，庶 至公。应有同罪保举官员，其所举官或犯入己并枉法赃等罪，勘到举主公案内有不至追官停任及该赦恩原免并减降者，仰审刑院具情理取旨，当议量轻重降官秩或差遣。如日前所举官却闻有贪浊，亦许陈首。今后即常切慎择廉能，方形公举，更不在陈首之限。」 
二十一日，诏枢密院：「自今臣僚奏举三班使臣内有 
      
在外举奏同官者，勘会以闻。其朝官诸司使副未历外任差遣而举官者，不得行用。」是岁河阳陈尧叟、永兴寇准、许州石普各奏举本任内使臣，悉罢之。 
八月二十五日，上封事者言：「近日所举三班使臣，多非素谙才器，但受请托。到阙之后，章荐交上，颇失国家择才之旨。乞自今见任知州、通判、本路钤辖、都监、诸司校副以上，乃得发奏。所举之人，须经两任监押、巡检无遗阙(考)[者]，其举主见在任，即许行用。内有事故者，不得理为七人之数。」从之。 
二十七日，诏：「今后臣僚等或罢在京及外处官员，政治有闻，公忠可举，意不掩善，欲达朝廷，及贪黩徇私，踰违昏昧，志思嫉恶，欲以尽规，并仰明献封章，当行覆验，虚实之际，赏罚攸存。不得更因上殿，口有陈奏。」又上封者言：「乞自今文武臣僚举官，须是在知州、知军、通判、钤辖、都监系升朝官及诸司使、副使已上，并制置发运司及转运使、副使、提点刑狱，方得举官。其所举之人，须是曾经监押、巡检两任无遗阙者。并乞令三班院合磨勘使臣，其举主须是见在任勾当者。如有事故，不得一例理作七分之数，庶无滥举，以副询求。」 
十月十一日，诏户部尚书冯拯、尚书右丞赵安仁、吏部侍郎林特已下四十八人，于〔任〕见勾当事、供奉官、侍禁、殿直内举一人，素守廉勤，兼资公器，精通民政，详练武经，咸以名闻。仍须曾任监押、巡检，自来无赃滥及识字者，明具所长、堪何任使。其幼小未历事务，年老不 
      
任委用者，不在保举。如朝廷擢用后，犯入己赃，并当同罪。其余赃私罪及不如举状，亦当连坐。仍限一月内，具姓名实封闻奏。所举之人内有权要骨肉及亲戚者，并于状内开说。其合门祗候、寄班诸路承受公事使臣，并不在保举之限。」 
二十八日，诏秦州曹玮于内殿承制已上至诸司使内，举两人堪充镇戎军知军者，密以名闻。见任要冲者，不在举限。 
十二月，诏臣僚准诏举三班使臣内曾经两次监押或巡检，每次各及二年半已上者，方得理两任。 
天禧元年四月五日，诏三班院：「今后臣僚准诏保举使臣，别无违碍者，依例施行。内历任曾犯私罪者，奏取进止。」 
二十五日，向敏中等言：「近日朝臣举官，有一岁之中举十余人者。又部内监当朝官举本处幕职官者，或伤于泛滥，或涉于嫌疑。欲厘革其弊。」帝曰：「可检详旧制，别加条约。」 
五月，御史知杂、权同判吏部流内铨吕夷简言：「今后转运使、副使、提点刑狱、朝臣使臣并知州、通判，只得保举本部内幕职、州县官，应监当物务、知县京朝官并在京常参官，并不得辄有奏举。」诏：「因罪降充监当者，不得举官，并知县、朝臣不得举所统摄处幕职曹官，其余并仍旧。所举到幕职、州县官，历任及四考已上，并与勘会施行。」 
六月，上封者言：「边鄙虽宁，武备难阙，望令群臣各举将帅之才。如边上未有员阙，即且于内地州军差遣，缓急足副推择。」乃诏 
      
宰臣王旦等各举所知三两人，具名以进。 
二十八日，枢密院言：「(又)请令宰臣以下，各于京朝官、幕职等官及合门祗候已上，举堪任将帅者各三两人。」向敏中等曰：「执政之地，日奉佥谐，苟有见闻，便可论荐。若更特降诏旨，明述封章，不惟结于私恩，亦恐别兴舆议。」帝然之。
二年二月二十三日，诏：「应准诏举到京朝官，候得替，令审官院勘会，知县与通判差遣，通判与知州，并合入知州、通判者，更升藩镇差遣。所有县令候得替，令铨司磨勘奏裁。」 
是月，三班院言：「保举使臣，有历三四任及八九年者，以每任不及二年半为碍。详观诏意，盖欲更事岁久，即为甄叙。望自今但两任已上，不因公事移替，计五年者，悉许施行。」从之。 
四月，诏：「自今命官使臣犯赃，不以轻重，并劾举主，私罪杖已下不问。」 
闰四月，诏户部尚书冯拯已下，并诸路转运使、副使、提点刑狱、朝臣，并令于幕职、令录、知县内同罪保举一人，充京官监当。 
十月，枢密直学士王晓言：「今后转运使、副使、提点刑狱、朝臣举官，望不许预先移牒报知，免立私恩，庶臻公道。」诏令别行条约。 
三年十月，中书言：「群臣举幕职、州县官充京朝官者，欲俟举主及五人，即以名闻，庶惩滥进。」从之。 
《文献通考》：天(僖)[禧]三年，吏部铨言：「本司令录稍多，员阙甚少，请权借审官院京朝官知县阙注拟一任。」诏审官院以五千户以下县借之。 
四年四月，诏：「自今臣僚奏举幕职、州县官充京朝官，合磨勘者，其所举官更不候得替，令 
      
铨司磨勘历任功过，申中书，依例取旨。许引见者，候本人参选，勘会今任过犯，除赃罪踰滥及私罪徒已上，及因公罪非次替罢，即别候指挥。自余速申中书，差官考试，不须候三两人，逐旋试判，磨勘引见。」 
九月，诏翰林侍读学士张知白等一十二人，玉清昭应宫副使林特、三司使李士衡、龙图阁学士陈尧咨、枢密直学士薛映、李及、马元方、张士逊、兵部侍郎马亮、给事中李应机、王随、右谏议大夫段晔。于朝官内各举堪充钱谷刑狱任使二人；工部尚书晁迥等九人，翰林学士杨亿、刘筠、晏殊、龙图阁直学士吕夷简、户部侍郎利瓦伊、知制诰李谘、宋绶、张师德。于朝官内各举文学优长、履行清素二人；给事中乐黄目、孙奭等八人，右谏议大夫赵稹、龙图阁待制李虚己、李行简、少府监薛颜、太常少卿赵湘。于朝官内各举堪充大藩郡知州各二人；转运使、副使、劝农使于前任见任幕职、州县官内，各举堪充京官、知县二人；知制诰祖士衡、钱易等五人，知杂御史刘烨、直龙图阁鲁宗道、冯元。于太常博士已上各举材堪御史者一人。所举须素无赃滥，如迁擢后犯赃，并当同罪；不如所举，亦从连坐。限十日内，具名以闻。 
五年五月，同判流内铨刘烨言：「自经奏举，已经磨勘引见，不转京官选人，虽在假告者，望令铨司依合入远近资叙，注拟晓告，候公参日，习仪入谢。再有人奏举，率因请托专务侥求者，乞不与施行。」诏：「应转运、制置、发运、提点刑狱、劝农使、副使等，自今在任并得替到阙，并许依常例奏举本路辖下幕职、州县官外，若是非次特 令举官，须是本任辖下无官可举， 
      
仍于奏状内开说，方得举别路官员，并内外升朝亲民官等保举到官员，亦仰勘会在任日曾有人同罪保举，并不是选人得替后一并奏举，非涉前项请托者，及应得元条贯人数，即与依例施行。若是曾经磨勘引见，未与改转，并得指挥候更有人举者，并逐旋行下铨司，依刘烨所请，速与注官。如再有人举，更候此任回日，方得施行。」 
干兴元年六月，仁宗即位，未改元。诏御史台遍牒诸路转运、制置、发运、提点刑狱、劝农使、副使并合该举官臣僚，自今依应御札诏 所举人充京官者,须是出身历任劳考，无赃私过犯，方得同罪保举闻奏，付铨司取索委实，即申中书取旨。 
十月，诏：「近降举官约束，或虑选人因小私过，致有滞淹。自今选人历任有私罪杖已下，许转运或提刑二人同罪保举，即依旧施行。如转运或提点刑狱一员，即更候朝臣二人。如无转运、提点刑狱，即许朝臣七人，方与磨勘。」 
仁宗天圣元年八月，中书门下言：「准诏，升朝官每年准御举官不得过三人，如已及三人，余并不行。」从之。 
十一月十三日，两浙转运使任 准御同罪保举知秀州崇德县向昱堪充京官亲民任使，以举主少罢之。仍令今后似此者，更候两人奏举，即施行。 
十四日，枢密院言：「臣僚准御札及刘承渥起请，同罪奏举使臣堪充合门祗候，除依条者即送三班院外，不应条者除转运、提点刑狱，朝臣举状内 
      
少画一事件或才术者，付回本处，令依条举奏。其少任数并见在任、该举官臣僚，并令枢密院别置簿拘管。所贵今后举到使臣，备见履历次第，以备缓急差遣。」从之。 
二年六月，监察御史李纮言：「近年臣僚奏举幕职、州县官，例及五人已上，及所举之人四考以上者，并得磨勘引见。其间有在任已是一两人奏举，替后迁延，告嘱外任官员论荐或请托，初得外处差遣臣僚发章奏。欲望自今转运、制置、发运、提点刑狱、劝农使、副使、知军州、通判、钤辖、都监崇班已上，并令奏举本部内幕职、州县官。在京大两省已上，并许举官。其常参官及馆阁曾任知州、通判升朝官，许依条举奏。余升朝官未经知州军、通判已上差遣者，不在举官之限。所举之人，须是见在任所，举主但有转运、制置、发运、提点刑狱、劝农使、副使两人，便与依例施行；如是一名举到，无本处知州军、通判，即更候常参官二人保举，并乞与磨勘。仍自今有犯罪至徒者，唯赃私踰滥、挟情固违不得奏举外，余因公致私罪至徒，事理不重，亦许奏举。」从之。 
八月，福建路提点刑狱王耿等言：「群臣准诏举官，保举之后，虽见本人贪浊，为不许陈首，坐受追削。兼被举者，缘此多务因循，罔修廉耻。况同罪举官，法亦稍重。恐今后臣僚惧罪，难于举荐，翻致下位多有遗才。望别定条制。」诏审刑院、刑部大理寺参详以闻。既而定议：「请自今因保举转官 
      
后，却有改节贪浊，并许元举官具实状陈首。据所陈体量得实，即依法断遣，举主免同罪；所陈虚妄，亦当勘罪。」从之。三年，光禄卿、知汝州王晓等同罪保举本州岛团练判官詹庠，吏部铨磨勘引对，诏授庠太子中允。既而晓陈首庠在任踰越者事，诏有司勘劾得实，遂止送铨小处官。 
三年九月，诏自今但系提点刑狱勾当，不以官资，并许举官。 
四年六月，诏礼部尚书晁迥、四方馆使高继志等五十五人，保举诸司使已下至合门祗候堪充边上差使者各一人，赵稹已下保举三班使臣有胆勇、谙会武艺、堪充巡检捉贼差使者各一人。 
九月，诏翰林侍讲学士孙奭、龙图阁直学士兼侍讲冯元于外任京朝官内同奏举深明经义、长于讲说、历任无入己赃罪者三五人。 
十一月，诏今后臣僚所举，并须依元敕，于状内具言所举人有无亲戚骨肉见任在朝文武职官。 
五年六月，诏今后两省五品已上官，每年许依御札同罪保举幕职、州县〔官〕五人。 
七月，诏令枢密直学士李及、薛田、赵稹、龙图阁直学士刘烨、右谏议大夫姜遵，于曾任知州、通判、太常博士以上，同罪保举堪充钱谷、刑狱繁难任使者各两人。 
九月，诏开封府曹官并两赤县丞簿尉，并依奏举到外任幕职、州县官体例，磨勘施行。先是，侍御史李纮言条约举(言)[官]，止言诸路，不及开封府。至是，祥符县主簿周成言请许比附施行，故降是诏。 
六年八月，诏钱惟演、曹玮、李迪、晏殊，及令御史台告报宋绶等五十五人，限一月内各同罪保举人材机略，谙历边事，或精熟武 
      
艺，殿直已上、不曾犯赃罪使臣一人，曾经监押、巡检或知县、寨主一任者，并许奏荐，当议相度任用。其所举人，明言是与不是亲戚故旧，及有无亲戚见任中外文武职事，即不得举两府臣僚亲戚并走马承受、合门祗候已上。 
十二月，诏：「今后应臣僚准御札并年终诏 ，同罪奏举到幕职、州县官充京朝官者，若已有准御札举到人数得足，合该札下磨勘者，更不得带下年终举状。如准年终诏 ，举主人数得足，更不得带下御札举状一处行遣。」 
《文献通考》：天圣六年，诏审刑院举常参官在京刑法司者为详议官，大理寺详断、刑部详覆法直官，皆举幕职、州县晓法令者为之。自请试律者，须五考有举者，乃听试律三道、疏二道，又断中小狱案二道，通者为中格。时举官擢人，不常其制。国子监阙讲官，尝诏诸路转运使举经义通明者；或欲不次用人，又尝诏近臣举常参官历通判无赃罪而才任繁剧者，己之亲及执政近属毋得举；欲官诸边要，亦尝诏节度使至合门使、知州军、钤辖、诸司使举殿直以上材勇使边任者，或令三司使下至天章阁待制举奏之；边有警，又或诏诸转运使、提点刑狱、升朝官举所部官才任将帅者；三路知州、通判、县令，皆诏近臣举廉干吏选任之，毋拘资格。至于文行之士，钱谷之才，刑名之学，各因时所求而荐焉。而守选者更郊赦减，与赴调。后立法，所举未迁而罪赃暴露者，免劾。自天圣后，进者颇多，物议患其冗，始戒近臣非受诏毋辄举官。又下诏风厉，毋以荐举为阿私。其任用已至部使者，毋得复荐。失举而已擢用，听自言，不实，弗为负。 
又诏磨勘迁京官者，增四考为六考，增举者四人为五人，犯私罪又加一考。举者虽多，无本道使旨，亦为不应格。议者以身言书判为无益，乃罢之。而试判者亦名文具，因循无所去取。 
御史王端以为：「法用举者两人得为令，为令无过谴，迁职事官知县，又无过谴，遂得改京官，乃是用举者两人保其三任也。朝廷初无参伍考察之法，偶幸无过，辄信而迁之。是以碌碌之人，皆得自进，因仍弗革，其弊将深。」乃定令被荐为令，任内复有举者，始得迁，否则如常选，无辄升补。时增设禁限，常参官已授外任，毋得奏举京官，现任知州、通判升朝官，兵马都监、诸司副使以上，及在京员 
      
外郎尝任知州、通判，诸司副使尝任兵马都监者，乃听。明年，流内铨复裁内外臣僚岁举数，文臣待制至侍御史，武臣自观察使至诸司副使，举吏各有等数，毋得辄过。而被举者，须有本部监司、长吏、按察官，乃得磨勘。睦州团练推官柳三变到官未踰月，而知州吕蔚荐之。侍御史知杂郭劝言蔚未睹善状而荐之，盖私之也。乃限到官一考方得荐。又诏选人六考改官而尝犯私罪者加一考，知杂御史、观察使以上岁举京官不得过二人，其常参官毋得复举，自是举官之数省矣。又命监司以所部州多少、剧易之差为举令数，非本部无辄举。其后又增举主至三员。盖官冗之弊浸极，故保荐之法，大抵初略而后详也。 
仁宗朝，尤以选人迁京官为重难。有司引对，法当与，帝亦省察其当否，乃可之。苏轼《策别》曰：「国家取人，有制策，有进士，有明经，有诸科，有任子，有府史杂流。凡此者，虽众无害也。其终身进退之决，在乎召见改官之日，此尤不可以不爱惜慎重者也。今之议不过曰多其资考，而责之以举官之数。且彼有勉强而已，资考既足，而举官之数亦以及格，则将执文墨以取必于我，虽千百为辈，莫敢不尽与。臣切以为今之患，正在于任(文)[法]太过。是以为一定之制，使天下可以岁月必得，甚可惜也。方今之便，莫若使吏六考以上，皆得以名闻于吏部。吏部以其资考之远近，举官之众寡，而次第其名。然后使一二大臣杂治之，参之以其材器之优劣而定其等，岁终而奏之，以诏天子废置。度天下之吏，每岁以物故罪免者几人，而增其数，以所奏之等补之，及数而止，使其予夺亦杂出于贤不肖之间，而无有一定之制。则天下之吏不敢有必得之心，将自奋厉磨淬，以求闻于时。而向之所谓用人之大弊者，将不劳而自去。然而议者必曰：法不一定，而以才之优劣为差，则是好恶之私有以启之也。臣以为不然。夫法者，本以存其大纲，而其出入变化，固将付之于人。昔者唐有天下，举进士者，群至于有司之门。唐之制，惟有司之信也。是故有司得以搜罗天下之贤俊，而习知其为人，至于一日之试，则固已不取也。唐之得人，于斯为盛。今以名闻于吏部者，每岁不过数十百人，使一二大臣得以访问参考其才，虽有失者，盖已寡矣。如必曰任法而不任人，天下之人，必不可信。则夫一定之制，臣亦未知其果不可以为奸也。」又曰：「夫天下之吏不可以人人而知也，故使长吏举之。又恐其举之以私而不得其人也，故使长吏任之。他日有败事，则以连坐。其过恶重者其罚均。且夫人之难知，自尧舜病之矣。今日为善，而明日为恶，犹不可保，况十数年之后，其幼者已壮，其壮者已老，而犹执其一时之言，使同被其罪，不已过乎!天下之人，仕而未得志也，莫不勉强为善以求举。惟其既以改官而无忧， 
      
是故荡然无所不至。方其在州县之中，长吏亲见其廉谨勤干之节，则其势不可以不举，彼又安知其终身之所为哉 故曰今之法责人以其所不能者，谓此也。一县之长，察一县之属。一郡之长，察一郡之属。职司者，察其属郡者也。此三者，其属无几耳。其贪其廉，其宽猛，其能与不能，不可谓不知也。今且有人牧牛羊者，而不知其肥瘠，是可复以为牧人欤 夫为长而属之不知，则此固可以罢免而无足惜者。今其属官有罪，而其长不即以闻，他日有以告者，则其长不过为失察。而去官者，又以不坐。夫失察，天下之微罪也。职司察其属郡，郡县各察其属，此非人之所不能，而罚之甚轻，亦可怪也。今之世所以重发赃吏者，何也 夫吏之贪者，其始必诈廉以求举，举者皆王公贵人，其下者亦卿大夫之列，以身任之。居官莫不爱其同类等夷之人，故其树根牢固而不可动。连坐者常六七人，甚者至十余人，此如盗贼质劫良民以求苟免耳。为法之弊，至于如此，亦可变矣。如臣之策，以职司守令之罪罪举官，以举官之罪罪职司守令。今使举官与所举之罪均，纵又加之，举官亦无如之何，终不能逆知终身之廉官而后举，特推之于幸不幸而已。苟以其罪罪职司守令，彼其势诚有以督察之。臣知贪吏小人无容足之地，又何必以举官焉艰之。 
石林叶氏曰：「祖宗时，监司郡守荐部吏，初无定员，有其人则荐之，故人皆谨重，不肯轻举，改官人每岁遂至数倍。事有欲革弊而反以为弊，固不得不谨其初。治平中，贾直儒为中司，尝以为言，朝廷终莫能处。盖人情沿习既久，虽使复旧，亦不可为也。」 
七年九月，诏兵部侍郎李迪已下至知杂御史，于一任通判已上朝官内，历任无赃滥者，各同罪保举一员堪充选擢繁难任使，不得举执政臣僚及自己亲属。 
十月，诏：「诸路转运及知州军监、朝臣并内殿崇班已上，于见任判司簿尉中，不以任数，有出身、四考已上、廉勤干济、无赃私罪、堪充县令者，除转运使不拘人数外，其知州军监各同罪保举一人。如未有人可举，亦许审细察访，续次并以闻。即不得保举亲属。其得替常参官，不在举限。有两人奏举，即送铨司，于县令员阙处就近移注。如在任无赃罪， 
      
其公私罪情理稍轻，及能区决刑狱不至枉滥，催理税赋不致追扰，本州岛府军监具请实理迹闻奏，得替日与职事官，再令知县。如考满依前无赃罪，虽有公私罪、情理不至重及有上件理迹，候到阙引见，特与京官。」 
十二月，中书门下言：「文武臣僚准御札奏举到幕职、州县官充京朝官。检会天禧元年五月敕，两省五品已上，每年许举五人，其升朝官举三人，即与依例施行。欲令诸道州府军监应合该举官文武臣僚，除转运、发运使、副使依旧不限人数外，余并依前项 旨，仍合具状以闻。不得一状内开坐两人或三人。如一年内举人数足，即更不得闻奏。」从之。 
八年十月二十八日，御史中丞、权判吏部流内铨王随言：「在京文武臣僚奏举幕职、州县官充京官，奏状多无印记，难辨真伪。欲乞今后应举官并用旧条，奏状须印。如勾当处无印，即于不系刑狱、钱谷司牒借使印，及于奏状年月边贴黄，明言使某处印。其贴黄亦须用印讫，方许于合门投进，所贵久远有凭。」从之。 
九年二月二十三日，诏：「大两省官出外知郡，不得奏辟同判职官。其诸处知州，亦不得保举见任同判。」 
十月二十一日，诏：「应在京升朝官及崇班已上已授外任差遣者，不得依御札奏举幕职、州县官充京官。」
景佑元年五月一日，诏：「今后所差知州、转运使副、提点刑狱未到任，不得预先奏举官员于辖下勾当。」 
二年 
      
十月十八日，诏诸路转运司令部内知州、知军、通判、钤辖、都监、员外郎、诸司使已上，及总管、转运使副、提点刑狱、朝臣使臣，今后如准御札奏举使臣，除依条外，更须明言本人好人材、曾历边任、谙会弓马，件析以闻。三班院如奏举到使臣，依条七人已上，及今来指挥，方得闻奏。仍委审量(乞)[迄]，差官呈试弓马，如得中，即取旨。
宝元三年二月二十一日，三司户部判官郭稹言：「乞令诸路转运使及提点刑狱之官保举所部谙边事臣僚。」诏依所请，仍许并举有武勇者，所奏并须同罪。 
康定元年十二月二十三日，诏：「诸路转运使、提点刑狱及知州府军监、朝官、武臣，今后举县令，其举主两员内，但一员现任本部，一员现任别路州军，许令保举，其举状送铨量簿。举主数足，依奏举人例申中书，候降下，就近移注。余依天圣七年条制。」 
二年六月二十九日，诏：「应内外臣僚所举幕职、州县官，每年文臣待制已上三人，知杂御史已上二人，侍御史已下一人，武臣观察使已上三人，合门使已上二人，诸司使已下一人，诸路转运使、副使、提点刑狱臣僚依旧不限数。每人只作一名举主。今后文臣知州军、通判升朝官已上武臣知州军内殿崇班已上，每年并许举三人。其开封知府、推判官，依知州、通判例，每年各举本部内官三人。在京文臣除知杂御史已上、武臣观察使已上，每年许举二人外，其余常参官 
      
更不许举官。其举状已到中书者，且与施行。」 
是月，又诏：「河北、陕西、河东三路，方用兵之际，而知州、通判、县令，有司铨授，颇拘资格。其令翰林学士承旨丁度已下，各同罪举廉干吏。」 
庆历三年五月二十二日，诏：「臣僚举幕职、州县官充京朝官，判司簿尉充县令，流外出身州县官(允)[充]令录班行，其奏状式样，颁令遵用施行。」 
四年四月二十六日，诏：「三司丞郎给谏已上、两省待制已上、御史中丞、正卿监，岁得举正郎已下朝官不得过三人；起居郎、舍人、三司副使、知杂御史、少卿监，岁得举员外郎已下朝官不得过二人；左右司郎中、司谏、正言、三院御史并馆职、知谏院、天章阁侍讲、三司判官、开封府推判官并员外郎已上及正郎见任知州，有出身无赃罪者，并岁得举太常博士已下朝官不得过二人。安抚制置发运使、转运使副、提点刑狱朝臣，于本部内得举正郎已下朝官；提点刑狱使臣、发运、转运判官，得举本部内员外郎已下朝官，并不限人数。仍于状内开说其人堪充何任使，同罪以闻。」 
七月二十九日，诏：「诸路转运、按察使副、提点刑狱、朝臣、使臣，于常法举官外，仍于辖下知州军、知县令中，选清白勤恪、政在爱民、不专委刑、人自悦服者，具的实治迹以闻，当议特行旌奖。令御史台遍牒催促，如所举谬妄，实时弹奏。虽举未行，亦坐上书不实之罪。」 
五年二月，诏曰：「比者京朝官须因人保 
      
任而始得迁官。朕念廉士或不能以自进也，其罢之。」时监察御吏刘元瑜言：「近年考课之法，自朝臣转员外郎，员外郎转郎。郎中转少卿、监，合须清望官五人保任，方许磨勘。浮薄之人，日趍权门，非所以养士之廉耻也。望酌祖宗旧规，别立黜陟之法，庶几可行。」故降是诏。 
八月二十三日，诏广南西路转运钤辖司体量邕、钦、廉边海三州，宜、融、柳近溪洞三部，知州、监押、寨主、巡检使臣内(无)[有]心力武干者，并许举官以闻。仍常令修完城垒。 
十月十三日，诏：「今后臣僚下到举合门祗候状，须依祥符六年中刘承渥起请事件，方许投进。」 
</div>
    <div class="pagination">
<a href="宋会要辑稿_page765.html">上一页</a><span>...</span><a href="宋会要辑稿_page761.html">761</a><a href="宋会要辑稿_page762.html">762</a><a href="宋会要辑稿_page763.html">763</a><a href="宋会要辑稿_page764.html">764</a><a href="宋会要辑稿_page765.html">765</a><span class="current-page">766</span><a href="宋会要辑稿_page767.html">767</a><a href="宋会要辑稿_page768.html">768</a><a href="宋会要辑稿_page769.html">769</a><a href="宋会要辑稿_page770.html">770</a><a href="宋会要辑稿_page771.html">771</a><span>...</span><a href="宋会要辑稿_page767.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
