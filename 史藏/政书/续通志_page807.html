<!DOCTYPE html>
<html>
<head>
    <meta charset="UTF-8">
    <title>续通志 - 第 807 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 807 页/共 1359 页</h1>
    <div class="content">后婣家也所为不法尝千世衡以私不听蒙正怒乃诱知谦讼冤而阴助之世衡坐流窦州徙汝州弟世材上一官以赎为孟州司马久之龙图 
阁直学士李纮为辨其诬宋绶狄棐继言之除卫尉寺丞厯签书同州鄜州判官事西边用兵守备不足世衡建言延安东北二百里有故宽州 
请因其废垒而兴之以当寇冲右可固延安之势左可致河东之粟北可图银夏之旧朝廷从之命董其役夏人屡出争世衡且战且城之然处 
险无泉议不可守凿地百五十尺始至于石石工辞不可穿世衡命屑石一畚酬百钱卒得泉城成赐名青涧城迁内殿崇班知城事开营田二 
千顷募商贾贷以本钱使通货赢其利城遂富实闲出行部族慰劳酋长或解与所服带尝会客饮有得敌情来告者即以饮器予之繇是属羌 
皆乐为用再迁洛苑副使知环州蕃部有牛家族诺尔阿者素崛强未尝出谒郡守闻世衡至遽郊迎世衡与约明日当至其帐往劳部落是夕 
大雪深三尺左右曰地险不可往世衡曰吾方结诸羌以信不可失期遂缘险而进诺尔阿方卧帐中谓世衡必不能至世衡蹵而起诺尔阿大 
惊曰前此未尝有官至吾部者公乃不疑我耶率其族罗拜听命羌酋慕恩部落最强世衡尝夜与饮出侍姬以佐酒既而世衡起入内潜于壁 
隙中窥之慕恩窃与侍姬戏世衡遽出掩之慕恩惭惧请罪世衡笑曰君欲之耶即以遗之由是得其死力诸部有贰者使讨之无不克其后百 
余帐皆自归莫敢贰因令诸族置烽火有急则举燧仲马以待葛怀敏败率羌兵数千人以援泾原无敢后者尝课吏民射有过失射中则释其 
罪有辞某事请某事辄因中否而与夺之人人自厉皆精于射繇是数年敌不敢近环境迁东染院使环庆路兵马钤辖范仲淹檄令与蒋偕筑 
细腰城世衡时卧病即起将所部甲士昼夜兴筑城成而卒初世衡在青涧城元昊未臣其贵人雅尔康朗凌额奇兄弟有材谋皆号大王亲信 
用事边臣欲以谋闲之会康朗凌令朗默特什奇玛尼等三人诣世衡请降世衡知其诈曰与其杀之不若因以为闲留使监商税出入骑从甚 
宠有僧王光信者趫勇善骑射习知蕃部山川道路世衡出兵常使为乡导数荡族帐奏以为三班借职改名嵩世衡为蜡书遣嵩遗康朗凌言 
朗默特等巳至朝廷知王有向汉心命为夏州节度使奉钱月万缗旌节巳至趣其归附以枣缀画龟喻其早归之意康朗凌得书大惧自所治 
执嵩归元昊元昊疑康朗凌贰已不得还所治且锢嵩穽中使其臣李文贵以康朗凌旨报世衡且言不达所遗书意或许通和愿赐一言世衡 
以白籍时朝廷巳欲招附籍召文贵至谕以国家宽大开纳意纵使还报元昊得报出嵩礼之甚厚使与文贵偕来自是继遣使者请降遂称臣 
如旧世衡闻雅尔兄弟已诛为文越境祭之 【按东都事略及宋史西夏载记载此事与本传异世衡遣王嵩遗书乃与旺荣非康朗凌也考 
事略云世衡使嵩赍书遗以枣及画龟欲其早归以离闲之旺荣知见侮笑曰吾素奇种将军今何儿女见识度嵩别有书索之嵩佯目左右既 
而答以无有旺荣乃封其信上元昊锁嵩囚于地牢一日召入一官寺听事广楹皆垂斑竹箔绿衣小童立其左右嵩意元昊宫室也少顷箔中 
有人出诘责嵩嵩对如前乃命曳出诛之嵩大号且言曰始将军遣嵩遗旺荣书戒不得妄泄今不幸空死不了将军事箔中急使人追问之嵩 
具以对乃褫纳衣取书以入命嵩就馆元昊于是始疑旺荣乃释嵩囚而使旺荣遣边将军送嵩还嵩既还而旺荣巳报死矣世衡知谋将行因 
欲并闲康朗凌乃致祭境上作文书于版以吊多述旺荣与康朗凌相结有意本朝悼其垂成而失其文杂纸币伺有敌至急爇之而归版字不 
可遽泯夏人得之以献元昊康朗凌无以自明亦得罪元昊既失二将始悟为世衡所卖遂称臣据此则作文致祭乃所以闲康朗凌也附识】  
籍疏嵩劳具言元昊未通时世衡画策嵩冒艰险闲其君臣遂成猜贰因此与中国通请优进嵩官迁三班奉职后嵩因对自陈又进侍禁合门 
祇候世衡死籍为枢密使世衡子古上书讼父功为籍所抑古复上书遂赠世衡成州团练使诏流内铨授古大县簿尉押还本贯籍既罢古复 
辩理下御史考验以籍前奏王嵩疏为定诏以其事付史官听古从官便郡世衡在边数年积谷通货所至不烦县官益兵增馈善抚养士卒病 
者遣一子专视其食饮汤剂以故得人死力及卒羌酋朝夕临者数日青涧及环人皆画像祠之子古 【按东都事略作诂】 谔诊皆有将材 
关中号曰三种谊其幼子也孙朴师道师中

　　△种古

　　古字大质少慕从祖放为人不事科举当任官辞以与弟时称小隐君世衡卒录古为天兴尉累转西京左藏库副使泾原路都监知原州 
羌人犯塞古御之斩级数百筑城镇戎之北以据要害神宗召对迁通事舍人官其三弟与弟诊破环州折姜会斩首二千级迁西上合门副使 
民有损直鬻田于熟羌以避役者古按其状得良田三千顷丁四千悉刺为民兵厯环庆永兴军路钤辖坐讼范纯仁不当夺一官知寍州徙镇 
戎军熙河师十万道境上须刍粮僚佐以他路为言古曰均王师也命给之又徙鄜隰二州卒 【按东都事略作以西上合门使知鄜州告老 
提举上清太平宫卒】 年七十古明达孝义弟谔坐擅兴系狱乞纳官赎其罪世衡遗张问田千亩问返之而世衡死古终不复受然世衡受知 
于范仲淹因立青涧功而古以私憾讼纯仁士论少之

　　△种谔

　　谔字子正以父任累官左藏库副使延帅陆诜荐知青涧城夏酋凌凌内附诜恐生事欲弗纳谔请纳之夏人来索诜问所以报谔曰必欲 
凌凌当以景询来易乃止询者中国亡命至彼者也夏将嵬名山部落在故绥州其弟夷山先降谔使人因夷山以诱之赂以金盂名山小吏李 
文喜受而许降而名山未之知也谔即以闻诏转运使辥向及陆诜委谔招纳谔不待报悉起所部兵长驱而前围其帐名山惊援枪欲鬬夷山 
呼曰兄巳约降何为如是文喜因出所受金盂示之名山投枪哭遂举众从谔而南得酋领三百户万五千兵万人将筑城诜以无诏出师召谔 
还军次怀远晨起方栉敌四万众坌集傅城而陈谔开门以待使名山帅新附百余人挑战谔兵继之鼓行而出至晋祠据险使偏将燕达刘甫 
为两翼身为中军乃闭垒悉老弱乘城鼓噪以疑贼巳而合战追击二十里俘馘甚众遂城绥州诜劾谔擅兴且不禀节制欲捕治未果而诜徙 
秦言者交攻之遂下吏贬秩四等安置随州会侯可以言水利入见神宗问其事对曰种谔奉密旨取绥而获罪后何以使人帝亦悔复其官韩 
绛宣抚陕西用为鄜延钤辖绛城娄规横山令谔将兵二万出无定川命诸将皆受节度起河东兵会银州城成而庆卒叛诏罢师弃娄责授汝 
州团练副使再贬贺州别驾移单州又移华州绛再相讼其前功复礼宾副使知岷州栋戬将果庄聚兵于洮岷新羌多叛谔讨袭诛之从李宪 
出塞收洮州迁东上合门使文州刺史知泾州徙鄜延副总管上言夏主秉常为其母所囚可急因本路官捣其巢穴遂入对大言曰夏国无人 
秉常孺子臣往持其臂以来耳帝壮之决意西讨以为经略安抚副使诸将悉听节制谔即次境上帝以谔先期轻出使听令于王中正敌屯兵 
夏州谔率本路并畿内七将兵攻米脂三日未下夏兵八万来援谔御之无定川伏兵发断其首尾大破之捷书闻帝大喜羣臣称贺遣中使谕 
奖而罢中正谔留千人守米脂进次银石夏州不见敌始被诏当会灵武谔迃枉不进士卒饥惫欲以粮运不继归罪转运使李稷驻军麻家平 
大校刘归仁以众溃诏令班师犹迁凤州团练使神龙卫四厢都指挥使谔谋据横山之志未巳遣子朴上其策帝召朴问状擢为合门祇候将 
进城横山命徐禧李舜举使鄜延计议谔言横山延袤千里多马宜稼人物劲悍善战且有盐铁之利夏人恃以为生其城垒皆控险足以守御 
今之兴功当自银州始其次迁宥州又其次修夏州三郡鼎峙则横山之地巳囊括其中又其次修盐州则横山强兵战马山泽之利尽归中国 
其势居高俯视兴灵可以直覆巢穴而禧与沈括定议移银州城永乐受围谔观望不救帝冀其后效置不问且虞贼至就命知延州疽发背卒 
年五十七谔善驭士卒临敌出奇战必胜然诈诞残忍左右有犯立斩或先刳肺肝坐者掩面谔饮食自若敌亦畏其敢战故数有功李稷之馈 
军也旦入谔营军吏鸣鼓声喏谔呼问吏曰军有几帅要当借汝头以代运使即叱斩之稷惶怖遽出尝渡河猝遇敌绐门下客曰事急矣可衣 
我衣乘我马从旗鼓千骑亟趋大军客信之敌以为谔追之几不免自熙寍首开绥州后再举西征皆其兆谋卒致永乐之祸议者谓谔不死边 
事不巳

　　△种谊

　　谊字寿翁 【按东都事略云倜傥有气节少力学举进士于六经百氏略通其意】 熙寍中古入对神宗问其家世命谊以官从高遵裕 
复洮岷又平山后羌至熙河副将 【按东都事略云为熙河路第七部将】 使青唐栋戬遣果庄迎候境上取道故为回枉以夸险远谊固习 
其地里诮之曰尔跳梁坎井闲谓我不知远近邪命趋便道果庄怒胁以兵谊声气不动卒改涂为外路都监自兰州渡河讨贼斩首六百累转 
西京使元佑初知岷州果庄诱杀景思立后益自矜大有窥故土之心使其子诣宗噶尔请益兵入寇且结属羌为内应谊刺得其情上疏请除 
之诏遣游师雄就商利害遂与姚兕合兵出讨羌迎战击走之追奔至洮州谊亟进攻晨雾蔽野跬步不可辨谊曰吾军远来彼固不知厚薄乘 
此可一鼓而下也遂亲鼓之有顷雾霁先登者已得城果庄就执谊戏问之曰别后安否不能对徐谓人曰我生恶种使今日果为所擒天不使 
我复有故土命也遂俘以归拜西上合门使康州刺史徙知鄜州夏人犯延安赵卨使谊统诸将敌闻谊至皆溃去延人谓得谊胜精兵二十万 
进熙河钤辖知兰州兰与通远皆绝塞中闲堡障不相接腴田多弃不耕谊请城李诺平以扼冲要会迁东上合门使保州团练使卒年五十五 
谊倜傥有气节喜读书莅军整严令一下死不敢避遇敌度不胜不出故每战未尝负败岷羌酋包顺包诚恃功骄恣前守务姑息谊至厚待之 
适有小过叱下吏将寘法顺诚叩头伏罪愿效命以赎乃使输金出之羣羌畏惕及洮州之役二人功最多

　　△种朴

　　朴以父任右班殿直积劳迁至皇城使昌州刺史徙熙河兰会钤辖兼知河州安抚洮西沿边公事河南蕃部叛属羌阿章率他族拒官军 
熙帅胡宗回使朴出讨时朴至州才二日以敌锋方锐且盛寒欲姑徐之而宗回驰徼至六七不得已遂出兵羌知朴来伏以待朴遇伏首尾不 
相应朴殊死战为所杀以马负其尸去羌乘胜追北师还遇隘壅迮不得行偏将王舜臣者善射以弓挂臂独立败军后羌来可万骑有七人介 
马而先舜臣念此必羌酋之尤桀黠者不先殪之吾军必尽乃宣言曰吾令最先行者眉闲插花引弓三发陨三人皆中面余四人反走矢贯其 
背万骑■〈目咢〉眙莫敢前舜臣因得整众须臾羌复来舜臣自申及酉抽矢千余发无虚者指裂血流至肘薄暮乃得踰隘将士气夺无敢 
复言战当是时微舜臣则师歼矣事闻赠朴雄州防御使官其后十人

　　△种师道

　　师道 【按东都事略云师道初名建中避年号改为师极诏赐今名】 字彝叔少从张载学以荫补三班奉职试法易文阶为熙州推官 
权同谷县县吏有田讼弥二年不决师道翻阅案牍穷日力不竟然所讼止母及兄而巳引吏诘之曰母兄法可讼乎汝再期扰乡里足未吏叩 
头服罪通判原州提举秦凤常平议役法忤蔡京旨换庄宅使知得顺军又谓其诋毁先烈罢入党籍屏废十年以武功大夫忠州刺史泾原都 
钤辖知怀德军夏国画境其下焦彦坚必欲得故地师道曰如言故地当以汉唐为正则君家疆土益蹙矣彦坚无以对童贯握兵柄而西翕张 
威福见者皆旅拜师道长揖而巳召诣阙徽宗访以边事对曰先为不可胜来则应之妄动生事非计也贯议徙内郡弓箭手实边而指为新边 
所募帝复访之对曰臣恐勤远之功未立而近扰先及矣帝善其言以为提举秦凤弓箭手时五路并置官帝谓曰卿吾所亲擢也贯滋不悦师 
道不敢拜以请得提举崇福宫久之知西安州 【按东都事略载复以泾原钤辖知西安州】 夏人侵定边筑佛口城率师往夷之始至渴甚 
师道指山之西麓曰是当有水命工求之果得水满　谷累迁神龙卫四厢都指挥使洺州防御使知渭州督诸道兵城席苇平庀工敌至坚壁 
葫芦河师道陈于河浒若将决战者阴遣偏将曲充径出横岭扬言援兵至敌方骇顾杨可世潜军于其后姚平仲以精甲衷击之敌大溃斩首 
五千级获橐驼马牛万计其酋仅以身免卒城而还又诏帅陕西河东七路兵征桑达城期以旬日必克既薄城下敌守备甚固官军小怠列校 
有据胡迹自休者立斩之尸于军门令曰今日城不下视此众股栗噪而登城城即溃时兵至纔八日帝得捷书喜进侍卫亲军马军副都指挥 
使应道军承宣使从童贯为都统制拜保静军节度使贯谋伐燕使师道尽护诸将师道谏曰今日之举譬如盗入邻家不能救又乘之而分其 
室焉无乃不可乎贯不听既次白沟辽人噪而前士卒多伤师道先令人持一巨梃自防赖以不大败 【伏读通鉴辑览　　御批童贯高阳 
</div>
    <div class="pagination">
<a href="续通志_page806.html">上一页</a><span>...</span><a href="续通志_page802.html">802</a><a href="续通志_page803.html">803</a><a href="续通志_page804.html">804</a><a href="续通志_page805.html">805</a><a href="续通志_page806.html">806</a><span class="current-page">807</span><a href="续通志_page808.html">808</a><a href="续通志_page809.html">809</a><a href="续通志_page810.html">810</a><a href="续通志_page811.html">811</a><a href="续通志_page812.html">812</a><span>...</span><a href="续通志_page808.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
