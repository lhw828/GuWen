<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 733 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 733 页/共 1125 页</h1>
    <div class="content">真宗景德四年闰五月二十七日，龙图阁待制陈彭年言，请许流内选人应宏词拔萃科，诏可。 
大中祥符六年二月十三日，流内铨引对前泉州观察推官公孙简，帝阅所试判辞荒缪，止命加阶。简不谢，自陈有劳，乞改京秩。帝令示所试判辞，简坚乞不已，声甚厉。诏付御史劾之。翊日，责授房州文学。 
天禧三年十一月十九日，南郊赦书：「应在铨曹未注拟幕职、令、录及初入令、录人，两任五考无公私过犯，三任八考无赃罪者，令铨司检会以闻。当命近臣与判铨官同试身言书判，考校历任，并以所试进呈取旨。」干兴元年二月一日御楼，天圣二年十一月十三日、五年十一月十七日、八年十一月十九日南郊赦，并降此制。 
十二月，诏翰林学士盛度、枢密直学士王晓、右谏议大夫王随与判铨陈尧咨、宋绶同试，度等以所试闻，令送中书，其判优者与京官，次到幕职循资，令、录与幕职，又次者补近便大郡官。 
干兴元年四月十三日，翰林学士李谘等以准 试幕职、令录六十五人身言书判，等第来上，引对便殿。前怀安军判官宗文礼等六人，并除京官、知县；前武安军节度推官王瑜等二人各循一资，与家便官；前连州桂阳县令刘希孟等十六人，并除节度推官；前知郓州观察支使王信臣等四人，加阶勋检校官试衔。自希孟而下，入远者与近地，入近者与家便。前密州录事参军孙士衡
等三十二人，入远者与近，仍循一资，入近者与家便，循两资。前泉州观察支使蒲传庆等五人与近地。诏曰：「国家思皇政经，详覆吏治。念兹常调，虑或淹才，爰因渥霈 
     
，表录善之无遗，溥推恩而有次。或序迁宾职，或擢寘幕庭，至于优以常资，处之便地，阶勋假秩，并示甄升。体予责实之方，勉乃自公之节。宜令李谘等与流内铨同注拟，仍并用成资阙。」 之路，其有宿官具久，慎行寡尤，载轸服劳，庶从振滞。惟三铨之着式，本四事以程能，特命从臣，同加精试，览其第奏，申以对 
仁宗天圣三年二月七日，翰林学士晏殊等以准 试到身言书判选人五十四人，引见第一等前惠州军事推官林冀等七人，与京官、知县；第二等胡比与循一资，前湖州(同)[司]法参军郭凤(第)[等]二十二人，并与节察推官，前知和州含山县雍铨与右班殿直；第三等荆仲举等一十六名合入远者与近地，入近者与家便官，仍加阶试检校官勋有差，并注成资阙。内令、录入远者循一资，入近者循两资。 
六年三月二十二日，翰林学士章得象等以准 试到身言书判选人共八十二人，引见第一等(常)[掌]禹锡等八人掌禹锡：原作「常禹锡」，据《宋史》卷二九四本传改。，并与京官、知县；第二等吴利用等，并与职官、知县；第三等注拟有差。 
七年闰二月二十三日，诏置书判拔萃，应选人非流外者，如实负材业，不曾犯赃及私罪情轻者，并许投状乞应上件科目。仍先录所业判词三十，并上流内铨。判铨官看详，如词理优长者，具名闻奏，当降朝旨召赴阙，差官试判十道，以二千字以上为合格，即御试。 
十月六日，流内铨言：「准 置书判拔萃条例闻奏。窃以国家精求理道，博采俊髦，既设礼闱，搜访多士，复张科目，拔擢异才，斯诚善建之永图，守文之长策也。其书判拔萃科，先录所业判词，于内铨投下，委判铨官看详，如词理优长，明言堪应得上件科，具名闻奏。今详诏旨，盖欲擢彼沉英，致之异等，不独取于刀笔，(尽)[盖]将观彼才能。今较纳到判词，或纔出文场，未更事任，或方登官路，殊昧政经，或巘恐移官，志防远适，或见隶边郡，意望早还，各设诡谋，全乖实 。傥不伸于约束，必难副于详求。今具画一条，若蒙俞允，非惟塞奔竞之涂，抑亦助澄清之化。又详投纳所业，虽于文彩粗有规程，虑假手以自媒，恐责寔而无状。若令判铨官明言堪应，非敢辄逃于公累，切虞未尽于事宜。欲将判词编排作三等，具名申奏，乞两制别差官考定。应初任官考定求试，须任四考以上，方得投状。其见任沿边、川、广、福建及见系铨司起请移官人，并须回日投状，庶无滥进，稍合中规。」事下两制，翰林学士章得象等言：「伏详判铨官并是朝廷选任台阁臣僚，看详判词优劣，必尽允当，望止依元 ，令判铨官看详。如词理优长，明言堪应上件科目，具名闻奏，更不别差官考定。仍依旧制，不限任数奏第。若见任沿边、川、广、福建不搬家地分，及见系铨(系)[司]起请移官人，如合系移入沿边、川、广、福建不 
     
搬家地分，即依铨司起请，未得求试。」诏应历官三考以上，方许投状，仍令判铨官看详，分三等闻奏，如两制之议。 
八年正月二十六日，流内铨言看详到书判拔萃分三甲余靖等二十四人，诏两制重详定等第以闻。 
二月七日，中书门下言：「铨司选到职官、知县，多是人材书判平常，历任无劳绩，公过情重。欲令铨司一依元 ，子细看详，须是历任实有劳绩，公过情轻，人材书判堪须抡选，方得具历任并书判卷子进呈引见。」从之。 
五月二十五日，命龙图阁待制唐肃、(唐肃)梅询、直集贤院
胥偃考试拔萃余靖等二十五人于秘阁，殿中侍御史王嘉言、直集贤院柳植封弥誊〔录〕。 
(六月)六月二十三日，帝御崇政殿试应书判拔萃选人，宣州司理参军余靖考入第四等，为将作监丞、知县、安德军节度推官；知邵武军光泽县尹洙考入第五等，循一资，近地知县。 
九年二月十二日，翰林学士(段)[盛]度等准 试到身言书判选人三十人引见，诏信州判官萧禋、均州判官周湛、邕州推官黄中、真州判官郭维、黄州判官周渭、明州推官顾祥并为著作佐郎，知县于房等二人循资，知县王永等七人循资注家便官，刘范等十人注近地知县，赵定基等五人应入远者与近地，入近者与家便，并许注成资阙。其替罢者，许不时赴集。自今应书判及奏举人，曾经引对，已受恩泽者，无得再预选试。 
四月二十五日，命翰林学士盛度、知制诰郑向、直集贤院胥偃同试应书判拔萃科于秘阁。 
五月九日，帝御崇政殿试应书判拔萃科及武举人，设幄南庑，命座。内出科题十洎 问。召资政殿学士晏殊、翰林学士宋绶为考校官，翰林学士章得象、知制诰石中立为编排官，侍御史王轸为封弥官，集贤校理王湜、钱延年为对读官。申后上所试卷，召宰臣 阅，赐茶久之。 
十三日，诏：「应书判拔萃科入第四等前颍州司理参军李惇裕为大理寺丞、知秀州华亭县，洪州新建县主簿毛询为镇东军节度推官、家便知县，颍州汝阴县主簿张孝孙为忠武军节度推官、家地知县；第五等湖州归安县主簿吴感为江州军事推官；不入等魏京、李宗罢之。」 
景佑元年二月四日，诏书判拔萃科今后更不置。 
六月四日，诏应书判拔萃人更不御试。 
十七日，翰林侍读学士李仲容等言，试到书判拔萃科潞州司法参军江休复七人。诏休复所试稍优，为大理寺丞、知长葛县，阎询等三人授官有差，魏申以下并落。 
十二月十三日，知制诰李淑言：「幕职、州县官举充京朝官者，别差官与判铨同试。望自今更不逐次奏请差官，只委自判铨官考定优劣。如辞翰稍优，或刑名全否者，即令贴黄进呈。」诏吏部铨详定闻奏。后请如所奏，从之。 
神宗熙宁元年十一 
     
月十八日，南郊赦书：「见在铨选人注拟官，内职官令、录并初入职官令、录人，历(南)[两]任六考无公私过犯，并三任八考无赃私罪，曾有举主两人以上者，仰铨司勘会，具名闻奏，当议选差官与判铨同共试验身言书判，考定等第。凡磨勘历任，随卷子引见取旨。」 
三年三月八日，以翰林学士吕公着、知制诰苏颂与判流内铨官试验选人身言书判。初议差公着等，上问试判故事，因曰：「此人足以见人材。」辅臣或对先朝有与京官者，或以为京官可惜，上以为然。 
五月十六日，翰林学士吕公着等言：「准手诏举到淹废之人，内选人不该磨勘者，依身言书判人例施行。续准 考试到三十七人，分五等，令流内铨连逐人卷子依赦引见。具指定引见日，先申中书。欲今月二十一日上殿引见。」诏阁门依所定日数引见。 
二十一日，诏：「举到淹废之人，第一等，京兆府法曹参军汪辅之、剑南西川节度推官赵炎、前龙州江油县令许醇，辅之一犯私罪杖，宜只与升一资，炎、醇并与升两资；第二等，前恩州司理参军李逢、前同州司法参军盖士安、前信州司理参军黄敏用、前雅州录事参军齐诏、前深州司理参军崔辟、前江宁府左司理参军刘嵩、前威武军节度推官宋瑜，逢不经考，宜只与先次指射家便差遣，士安等六人与升一资；第三等，前吉州司户参军潘魏、前海州东海县令张师尹、前权郑州观察支使刘忠举、前黎州军事推官李伸、剑〔南〕西川节度(度)推官王采、前权知集州军事判官明注、前江阴军司理参军董叙、前信阳军信阳县令刘琮、山南东道节度推官顾希甫、前权知融州军事官推官李让、前权知和州防御推官李世康、前曾定府司录参军刘舜理、前饶州录事参军陈延范、邓州司理参军宋环，魏一犯公罪徒勒停，一犯私罪徒勒停，师尹一犯私罪杖冲替，一犯私罪徒勒停，宜并只与家便差遣，忠举等十二人，并与先次指射家便差遣；第四等，前知兴州顺政县事王谷、前京兆府观察推官何广渊、前权知鄂州观察推官马照、前权知漳州军事判官周彭孺、前权知歆州军事推官乔震、前辰州司理参军王保民、前郢州长寿县令于敷言、前凤州司法参军周纯锡，第五等，前戎州僰道县主簿兼知县事仲淡成、彰德军节度推官前(与)[兴]国军司事崔宗望、前权知施州军事推官李彭、前权知眉州防御判官赵庭坚、前权知施州〔司〕理参军陶稷等十三人，宜与家便或先次指射差遣。」四年十(一)月〔一〕日《续资治通鉴长编》卷二二七系此条于十月壬子朔。，中书门下省言：「自来幕职、州县官及未出官选人，每因恩赦，例与放选，最为未均。缘选人有寔守选三年，或罢任便会赦放选，以至奏补初出官之人，二十五已上试诗一首方得注官，尤无取。其间有材能者，须候年久，颇为 
     
淹滞。中常之材，亦未尝试其能，使之厘务，往往废职。及铨曹(令)[合]注官人，例须试判三道，因循积弊，遂成虚文。今欲应得替合守选人，许于流内铨投状，试断案或律文大义或议，差官同〔铨〕曹主判官注官考试，列三等申中书自「守选人」至「列三等申」：原脱，天头原批云：「补在第二行『替合』下『中书』上。」据补。。其上等并免选注官，入优等者依判超例升资，无出身者与赐出身。如经试不中，或不能就试者，须实及三年，方与注官，即不得入县令、司理、司法。其录事参军、司理、司法，仍自今更不试判，亦不免选，即历任有举官职官县令五人者，与免试注官。内停替合叙官人，亦许依得替人例收试。」 
【宋会要】
 选举 宋会要辑稿 选举一○ 制科 举贤良方正能直言极谏等科三 
     
制科举贤良方正能直言极谏等科三
     
国初制举，有贤良方正能直言极谏、经学优深可为师法、详闲吏理达于教化，凡三科。应内外职官、前资见任、黄衣草泽人，并许诸州及本司解送上吏部，对御试策一道，以三千字已上成，取文理俱优者为入等。 
太祖干德二年正月十五日，诏曰：「炎刘得人，自贤良之选；有唐称治，由制策之科。朕耸慕前王，精求理本，焦劳罔怠，寤寐思贤，期得拔俗之才，访以经国之务。其旧置制举三科，一曰贤良方正能直言极谏，二曰经学优深可为师法，三曰详闲吏理达于教化，并州府解送吏部，试论三道，共三千字已上，当日内成，取文理优长、人物爽秀者中选。自设科以来，无人应制，得非抱倜傥(耻)[者]耻局于常调，效峭直者难罄于有司，必欲直对朕躬，以伸至业。士有所郁，予能发焉。今后不限内外职官、前资见任、黄衣布衣，并许直诣合门，进奏请应。朕当亲试，以进时贤。所在明扬，无隐朕意。」 
干德二年四月一日，以(请)[前]博州军事判官颖贽为秘书省著作佐郎前：原作「请」，据《续资治通鉴长编》卷五改。。时制科久废，诏许诣阙自荐，临轩召试。贽应贤良方正直言极谏科，召试称旨，故有是命。 
干德四年五月二十七日，帝于紫云楼下，召翰林承旨陶谷、学士窦仪、知制诰王着、卢多逊、王佑、秘书监尹拙、刑部郎中姚恕、国子监丞冯英等，同试应贤良方正直言极谏、经学优深堪为师法科。郝益、涉等
     
所试文理 略，不应策问，并赐酒食以遣之。《宋史 选举志》：制举无常科，所以待天下之才杰，天子每亲策之。然宋之得才，多由进士，而以是科应诏者少。惟召试馆职及后来博学宏词，而得忠鲠文学之士，或起之山林，或取之朝着，召之州县，多至大用焉。
真宗咸平三年四月十五日，赐应制举人林陶同进士出身。陶既试学士院不及格，帝方欲招来俊茂，故特奖之。 
咸平四年二月二十五日，诏曰：「汉命诸侯举贤良方正之士，唐诏吏部设直言极谏之科，所冀寤寐英翘，详延遗逸。朕嗣守宝历，于今五年，曷尝不日昃忘言叉，宵分辍寐。忧勤庶政，景行前王。教化是修，咨询罔倦。其或有德者尚沉下位，怀才者不显公朝，则何以慰我旁求，辅予不迨。宜命多士，明(剔)] [所知，其令学士、两省、御史台五品以上，尚书省、诸司四品以上，于内外京朝官、幕职、州县官及草泽中，举贤良方正之士各一人，当策以时务，朕亲览焉。」 
(三)三月十九日，诏所举贤良方正，应已贴馆职及任转运使者，不在举限。 
咸平四年四月十三日，帝御崇政殿试贤良方正秘书丞查道、著作佐郎李邈、前定国军节度推官王晓、前奉国军节度推官鲁骧、进士陈越。制策曰：「汉诏贤良，垂三百余载；唐策俊造，悬四十余科。得士者昌，于斯为盛。用能佐佑帝业，焜耀儒风。历代已来，其道中废。皇朝开国，复举而行。朕奉祖宗，不敢失坠，思得天下方闻之士，习先王之法，明当世之务者，以辅朕之不逮。传曰：『三皇步，五帝骤；三王驰，五霸骛。』斯则皇帝王霸 
     
之异世，其号奚分；步骤驰骛之殊途，其义安在。称诏之旨，临御之方，必有始终，存诸典故。加以姬周始之三十六王，刘氏承之二十五帝，受授之端，治理之要，咸当铨次，务究本原。而又周有乱臣，孰为等级；秦非正统，奚所发明。勒燕然之石者，属于何官 剪阴山之虏者，指于何帅 十代之兴亡足数，九州岛之风俗宜陈。辨六相之后先，论三杰之优劣。渊、骞事业，何以首于四科 卫、霍功名，何以显于诸将 究元凯之本系，叙周召之世家，述九流之指归，议五礼之沿革。六经为教，何者急于时 百氏为书，何者合于道 汉朝丞相，孰为社稷之臣 晋室公卿，孰是廊庙之器 天策府之学士，升辅弼者谓谁 凌云阁之功臣，保富贵者有几 须自李唐既往，朱梁已还，经五代之乱离，见历朝之陵替。岂以时运之所系，教化之未孚耶 或者为皇家之驱除，开我朝之基祚耶 是宜考载籍之旧说，稽前史之遗文，务释 疑，咸以书对。」命翰林学士承旨宋白等考所对。道、越入第四等，晓入第四次等。以道为左正言、直史馆，越为将作监丞，晓为著作佐郎。邈、骧皆不入等。 
咸平四年八月十日，帝御崇政殿试贤良方正秘书丞何亮、怀州防御推官孙暨、舒州团练孙仅、大名府成安县主簿丁逊。制策曰：「朕祇若元符，为人司牧，昧旦丕显，虔恭寅畏，惧德之弗类，虑政之未孚。昔者周命百官，皆箴王阙；汉设三道，用求直言。诞举旧章， 
     
思闻谠议。兹子大夫逢时奋庸，有犯无隐之秋也。夫五材并陈，去兵未可，八政具举，足食是先。今国家北扞强胡，西御党项，岁遣介士，以防盛秋。 边备则越轨之是虞，穷兵锋又馈发之为扰。坚壁翫寇，固役车之未休；继好息民，复文治之靡及。故蒸庶不得安堵，弓矢无由载 。至于人获四之余，始免艰食；国有九年之蓄，乃为太平。今壤土尚多，游手未复，劝课之道非不至，赋敛之数无所加，万锺之藏蔑闻于都鄙，一谷不熟遂抵于流亡。今欲倍算舟车，五驱之未尽归而贸迁斯壅天头原批：「『五』字疑误。」；给复租税，又惠之未及富而经费不充。复常平之仓，则市井之价或有二；(条)平水土之法，则经界之制未可行天头原批：「『条』字疑衍。」。自非时和而年丰，不免困穷而转徙。又如总领众职，莫急于求贤审官；申严百刑，莫先于明罚饬法。今疆宇辽邈，吏员众多，必得其材，(然)[爰]付以任天头原批：「『然』疑作『爰』。」。故文王之德在于能官人，东汉之隆本于贵吏事。今但委有司之考课，亦第阀阅以求精，只遣使者之察廉，又饬厨传而为患。汉武之欲除吏，田蚡非其擅权；德宗之择县令，柳浑讥其失体。遵荀寔省官之议，则员难减者寔多；体薛宣换县之规，则才适用者殊少。虽名循贵(宝)[实]之期切，而政平讼息之未臻。至若金科玉条，竹书丹笔，以禁多辟，所期无刑。其属三千，盖防于踰矩；断狱四百，用冀于胜残。虽然，慕陶唐之尽冠，且免而无耻；体汉初之 网，奸乃益生奸乃益生：与上句「且免而无耻」字数不侔，当有一误。。必待 陶作 
      
士师，法宁可废；岂须定国为廷尉，民乃不冤。俟论报则久系是虞，但责成则舞文斯众。苟四目之罔及，乃一人之向隅。或罹非辜，足伤和气。子大夫策虑愊臆，智略辐凑。兵者凶器，必使归马放牛；食为民天，必致家给人足。考建官之意，当俾百工之允厘；稽立辟之由，期措五刑而不用。并陈历代之略，兼揣方今之宜。扬搉而言，朕将亲览。」命翰林学士宋白、梁周翰、师颜、知制诰李宗谔、赵安仁、薛映、杨亿考定所对。逊仅入第四等，亮、暨入第四次等，以逊、仅并为光禄寺丞、直集贤院，亮为太常博士，暨为光禄寺丞。唐贞元中，魏弘简以状元举贤良，自是无继之者。至是暨、仅同以贤良登科，近古所未有也。 
景德二年七月十八日，诏曰：「朕纂绍丕图，宪章前古，并建众职，允厘百工，用广详延，庶臻茂异。至于悬科而较材等，前席而待敷陈。举尔所知，屡博询于卿士；无悼后害，当再策于贤良。莫不登于公朝，縻之好爵。尚虑耿介之秀遗逸于丘园，高尚之姿隐沦于屠钓，抱文武之术莫 于当年，怀经济之谋颇沈于下位，十室岂无于忠信，大国固多于贤才，傥进善之未周，或俟时而兴孍。今复置贤良方正能直言极谏、博通坟典达于教化、才识兼茂明于体用、武足安边、洞明韬略运筹决胜、军谋宏远材任边寄等科武足安边：《宋史》卷一五六《选举志》二同。与其余科目名称不侔，似有脱文。据《宋史》，仁宗天圣七年设此科曰「详明吏理可使从政」。，宜令尚书吏部 下诸路，许文武群臣、草泽隐逸之士应此科目。程品之制，方策具存。考其否藏，必先于公府；刈其翘楚，乃杨于王庭。盖所 
      
慎重选抡，遵行典故。委中书门下先加程试，如器业可观，具名闻奏，朕将临轩亲试，旰食畴咨。较艺寔于至公，推宠荣于不次，宣布中外，咸使闻之。」帝谓寇准曰：「方今文武多士，岂无才识优异未升达者 至于将帅之任，尤难得人。前代试以制策，观其能否，用求才寔，亦为国之远图也。」因出唐朝制科之目，采其六用之。 
二年二月二十三日，诏开封府：应制举人投牒者，并待以客礼。 
七月二十九日，以应制举人所纳文卷付中书详较。初命翰林学士晁迥等考定，又命侍读学士吕文仲、吕佑之、龙图阁待制戚纶、陈彭年重考。帝犹虑遗才，故命辅臣裁定。 
八月二十二日，诏曰：「朝廷所设制科，盖期得士。比申推择，颇虑遗才。朕听政之余，遂加亲览。其间缀述，亦有可观。特广示于搜罗，宜并从于较试。其赵宗古、陈高、陈绛、令狐讼、陈贯令依例赴中书试。」初，学士院考宗古等所业文，皆不中式，特命就试(马)[焉]。时浚仪尉祁房表应贤良，当试未召而卒，特赐钱五万。 
景德二年九月十七日，帝御崇政殿试贤良方正光禄寺丞钱易、广德军判官石待问。制策曰：「朕践修圣训，慎守丕图。深虞政经未协，彝范是用，详延豪隽，博访谋猷。贲然来思，副此虚伫，所宜询适时之要务，举救弊之宏纲。夫高以下为基，国以民为本。圣人设教，勤恤居先，皆欲臻富庶之期，跻仁寿之域。然而蕃衍盛大之谓庶，利用阜(材)[财]之谓富，胜残去杀之谓仁，永锡难老之谓寿。兆民所赖，四者难并，何施何为，得以臻此 农处四人之急，食摽八政之端。将图足食之方，式重务农 
      
之道，而游手逐末，甫田多荒，惩而劝之，其术安在 先王制辟，君子尽心。舜有惟恤之言，禹有泣辜之事，人罹于法，良用(尽)[衋]然衋：原作「尽」。天头原批云：「『尽』疑『衋』。」据改。。姑务好生，常思慎罚。若唐虞画像而耻格，成康刑措而不用。各用何道，使之然乎 天灾流行，国家代有。故水旱之作沴，虽尧汤而病诸。《书》云「燮治阴阳」，《易》曰「财成天地」，唯兹二道，可以行之。逖听多言，不能无惑，阻之则忠谠道闭，诱之则(纔)[谗]谀路开。填于听焉，必辨邪正。邪正之说，欲辨何从 推贤让能，贯经训而不杇；难进易退，列儒行而相高。近世以来，此风不竞，驰骛旁午，安潜下衰，亦思塞奔竞之源流，建风教之根本，激劝之要，其将曷先 祀之与戎，缓急不类，俱曰大事，其何故哉 古圣指归，布在方策，《周礼》八柄驭下之洪规，《伊训》三风守邦之深戒。令王之制，可举而行。为予指陈，成尔敷纳。齐委仲父下令，如流水之原；汤任保衡致君，有格天之业。何术比于流水，何故言其格天 苟辨其由，可资成务。用民必顺，无昆虫之灾；飨帝于郊，得寒暑之序。出何经据，当述厥由。大《易》彖辞，老聃经旨，化成天下，何者谓之人文 而不可示人，何者谓之利器 贤良文学，固所周知。俟闻谠言，以称朕意。」命翰林学士晁迥、知制诰杨亿、周起、朱巽为考官。初诏两制并撰策问，帝择晁迥所撰用之。待问、易策并入第四次等，以待问为殿中丞，易为秘书丞。 
十一月十五日，进士李孜上书言：「昨应诏举贤良，着《政通》十卷。有司考 
      
校闻罢，不得预试。且孤贫无依，愿沾一命之秩以自效。」帝怜之，令中书召试。诏授越州余姚县主簿。 
四年闰五月四日，中书门下言：「考试应制科陈绛等十人文论，内绛与夏竦、史良三人词理稍优。」帝曰：「比设此科，欲求才识。若但考文义，则积学者方能中选。苟有济时之用，安得而知 朕以为六经之旨，圣人用心，固与子史异矣。今策问宜用经义参之时务。」王旦曰：「臣等每奉清问，语及儒教，未尝不以六经为首。迩来文风丕变，盖由陛下以兹道化之故也。」因命两制各上策问而择之。 
初七日，帝御崇政殿试贤良方正著作佐郎陈绛、升州溧水县令史良、(闰)[润]州丹阳县主簿夏竦。制策曰：「朕克谨先训，惟怀永图，期化成于人文，爰顺考于古道。犹虑视听不广，心志未明，鉴寐增勤，忠规是伫，所以博延髦士，渴听嘉谋。昔姬德之隆，周官爰作，建中立极，经世惠民，乃致颂声，以措刑辟。王风不竞，战国交兴，理贵从宜，俗多变古。炎汉政令，十志粗存；有唐宪章，六典备载。既沿革而不一，谅损益而可知。曲礼三千，经礼三百，诚难悉数，试为敷陈。施之于今，往古之事何久 揆之于古，方今之法孰非 勉商搉其大猷，无自执于小道。仲尼之志，在乎《春秋》。考旧史之文，明将来之法，善恶各显，惩劝在兹，由是后王遵为彝训。至若朝聘祭祀之礼，刑赏兵农之政，君臣励翼之绩，官师寅亮之辞，或可举而行，当直书其事，精 
      
 公，颇闻滥进，始由朋比，终陷刑章。言念于兹，夙夜无已。欲必怀才者使达，荐士者绝私。奏牍上陈，美恶可复；爵赏下降，名寔罔违。极言澄汰之方，用资宵旰之虑。矧子大夫蕴蓄器 英是取，糟粕勿陈。六籍之存，日星为喻；百氏之说，爝火攸同。恶寔尚华，寔繁厥类；斲雕为朴，岂无其时。欲使荐绅之民并宗经术，青衿之士专习圣言，能黜异端，俟闻谠论。贡举之设，茂异斯求，爰自唐朝，独考辞赋。虽云小道，壮夫耻为，然而定妍否于有司，观工拙于作者，苟为舍兹衡石，诚虑失之毫厘。将俾俊乂用章，文风丕变，其用何术，以副虚怀 《礼》有四民，农居其一；《书》有八政，食在其先。务劝力耕，亮由薄敛。或轻其赋调，则邦家之用不充；或重彼课役，则编甿之力弥困。至于搉酤之法，关市之征，将以惠人，亦思省去。复虑经费不给，游墯寖多，盖蠲复民租，不禁山泽，而使野无旷土，府有羡财，下靡趍于末利，上益丰于储蓄。必有说也，宜无隐焉。宰字之任，斯民所托，在乎铨择，尤所注怀。亦尝阅考绩于明庭，听保任于端士，暨于 职，继以败官。或边幅罔修，簠簋縻洁，或佩韦罕诫，冠虎是侔，虽国有常刑，然民已受弊。今若峻其督责，必兴叹于凝脂，缓彼简书，将漏罪于 网。水火相济，琴瑟改张，尔其谓何 予实翘想。缅惟致治，诚在得贤，常恐下僚，寔沉英彦。或以类举，或自荐升，清白著名，每从加等。干蛊伸效，亦俾峻迁，然而鲜 
      
业，洞明政经，副我详延，森然就列。靡蹈后患，各施谠言。」令两制考定其策，绛、竦入第四次等，良不中式。以绛为左正言，竦为光禄寺丞。 
十月二十三日，以前京兆府鄠县主簿高志宁为大理评事。志宁明经中第，请应识洞韬钤科目，试三千字，既而不能成。帝念其历官无过，故特迁秩。 
大中祥符元年四月十四日，诏曰：「乃者六科之建，三道畴咨，务求茂异之材，尤重详延之意。爰有缙绅之列，洎兹逢掖之流，自荐公交车，召试宰府。贤良方正能直言极谏草泽刘若冲、周启明等，虽敏赡可赏，而理道未周。方当责寔之辰，难副扬廷之选。聊伸甄奖，用广搜罗。若冲等并许应举，仍免取解。知南康军都昌等县江任，草泽徐陟、高问、徐奕，进士陈高、陈宏文理无取，听其从便。」 
《文献通考》：大中祥符元年，时上封者言：「两汉举贤良，多因兵荒灾变，所以询访阙政。今国家受瑞建封，不当复设此科。」于是悉罢。凡特旨试艺者，有于中书、学士、舍人院，或特遣官专试。所试诗赋、论、策、颂、制诏，或三篇，或一篇。景德后，惟将命为知制诰者方试制诰，东封及祀汾阴时献文者多试业得官。 
天圣七年闰二月二十三日壬子，上御延和殿，谓宰臣曰：「近夏竦奏，自古得贤则治，失贤则乱。汉、唐之间，多选贤良文学之士，以条时政得失。朕亦欲天下英豪皆登于朝，宜广科目以收贤才。」乃下诏曰：「王者抚有多方，务恢至治，博求髦士，以助政纲，冀臻出类之贤，用 思皇之美。朕嗣缵崇构，于今累稔，何尝不缅稽古道，慎择庶官。顾荐辟于贡闱，亦亲程于明试。间下举知之诏，申严核课之文。尚虑魁磊之英或沉于下位，卓异之秀 
      
久蔽于中材，式广搜扬，毕谐登进。惟汉、唐之盛际，有科目之旧规。矧在先朝，已恢前烈。其有著名朝序，引籍京司，浃洽典彝，练明治体，则必询之策虑，式 条陈。又若常调三铨，夙怀四事，俾敷扬于辞制，将铨品于吏能。至如养素丘樊，采微铨略，并咨大对，庶极所长。而皆考士论之无瑕，采乡评之共许，咸抒文而来上，乃较寔于攸司。仍命试官，先从辨等。朕当躬临轩陛，访以才谋，思获方闻之人，副我至公之举。刈薪分爵，奚吝于推恩；怀宝逢时，无宜于自晦。令复置贤良方正能直言极谏、博通坟典明于教化、才识兼茂明于体用、详明吏理可使从政、识洞韬略运筹决胜、军谋宏远材任边寄六科。应内外京朝官不带台、省、馆阁职事，不曾犯赃及私罪轻者，并许少卿、监已上上表奏举，或自进状乞应上件科目。仍先进所业策、论五十首，诣合门或附递投进，委两制看详，如词理优长，具名闻奏，当降朝旨召赴阙，差官试论六首，以三千字已上为合格，即御试。又置高蹈邱园、沉沦草泽、茂才异等三科。应草泽及贡举人非工商杂类者，并许本路转运、逐处长吏奏举，或自于本贯投状乞应上件科目，州县体量实有行止别无玷犯者，即令纳所业策、论五十首，本州岛看详，委寔词理优长，即上转运使覆寔，审访乡里名誉，选有文学再行看详。其开封府委自知府审访行止，选有文学佐官看详，委寔文行 
      
可称者，即以文卷送尚书礼部。委判官看详，选择词理优长者具名奏闻，当降朝旨赴阙，差官试论六首，以三千字以上为合格，即御试。又置书判拔萃科、武举，条目各见本篇。其逐处看详官，不得以词理平常者一例取旨。如违，必行朝典。仍限至十月终已前，具姓名申奏到阙。更有合行事件，委逐司条例以闻。」帝谓宰臣曰：「文武少人，虑下位草莱沉沦材彦，令复置制科，中书门下逐具条件行之。」 
《宋史 选举志》：仁宗天圣七年，诏曰：「朕开数路以详延天下之士，而制举独久置不设，意吾豪杰或以故见遗也。其复置此科。」于是增其名，曰贤良方正能直言极谏科、博通坟典明于教化科、才识兼茂明于体用科、(详明于体用科)详明吏理可使从政科、识洞韬略运筹帷幄科、军谋宏远才任边寄科，凡六，以待京朝官之被举及起应选者。又置书判拔萃科，以待选人之应书者。又〔置〕高蹈邱园科、沉沦草泽〔科〕、茂材异等科，以待布衣之被举及应书者。又〔置〕武举以待方略勇力之士。其法先上艺业于有司，有司较之，然后试秘阁，中格，然后天子亲策之。 
后数岁，李淑上书言：「吏部政事，选人以格限未至者，能试判三节，谓之拔萃，此特有司之事耳。而陛下乃亲策之，非其称矣。又所谓茂材异等，本求出类之俊也。而士之不利乡荐者，始出而应焉。臣以为此二者皆非国家求材之本意也，宜有以易之。」于是罢书判拔萃科，令幕职、州县官皆得应贤良方正能直言极谏等科。诸常试乡举被黜者，毋复应茂材异等科。 
其后十余年，又诏自今制科须近臣论荐，毋得自举。 
初，御史唐询与参知政事吴育有隙，帝数称近岁制科得人，以育为贤。而询奏言：「自古灾异，乃策贤良。今者六科率不用公卿推引，而特视进士之期。凡应此科者，至自称曰贤良方正，曰茂材异等，曰博通坟典。臣以为习扇侥浮，莫甚于此，可悉罢之。」而育复奏曰：「策贤良自晁错始，错非以灾异举也。」帝以育言为然。由是制科得不废，而特禁其自荐而已。 
《文献通考》：公是刘氏《杂着》曰：夫自举之与人举之，所以厉世矫俗，岂可同日而语哉。今不惟进士自举而已，至于贤良方正亦自举也，岂不过乎!夫贤良美称也，方正善行也，古之当此名者，方将高卧潜处，不知羔雁珪璧之聘三四至而遂能起乎 今皆循循然窥颜色、求便利而进矣，争门齰措不足以谕其情，侧肩攫金不足以况其态，鼓腹自鬻不足以比其羞，无乃其寔与名不相符哉。今世皆知高贤良 
      
于进士矣，不知贤良之害于俗、于进士也。何以言之邪 人有言曰：「南城之泽有兔焉，可逐而取也。」彼闻之者必争先致力焉，然其至者必游手惰农耳。又有言曰：「有鹿焉。」则不独游手惰农而后争之，必将有舍业而往者矣，则兔小而鹿大故也。夫进士兔也，贤良鹿也，二者皆足以动贪利之心，而贤良之所动者多，可不慎哉。 
六月二十三日，翰林学士宋绶等言：「屯田员外郎刘夔请应制科，详前诏台省官不预此举。今夔任尚书省六品官，未有此例。」诏罢之。 
十月二十二日，中书门下言：「昨降 许幕职、州县官应茂才拔萃科，颇闻不详诏意。其有授官未赴任所者，望晓谕各归任所听旨。」奏可。 
十二月四日，工部郎中、判尚书礼部康孝基上考覆茂材异等科富弼等一十人词理并优，帝以孝基品藻非当，命礼部郎中、知制诰李仲容判礼部，覆令看详以闻。故事，茂材异等三科，委礼部考定，至是孝基改同判焉。 
八年三月十六日，诏：「应制科人，今后遇有科场，许依七年 命投下文字。」 
六月十六日，命翰林学士盛度、龙图阁待制韩亿就秘阁考试制科。度等上何咏、富弼论各六首：《两仪生四象》、《刑罚何以任治世》、《军礼同邦国》、《育材之道如何》、《九仪之命正邦国拱(壁)[璧]》、《驷马何以不如进此道论》。 
七月二十五日，帝御崇政殿试贤良方正太常博士何咏、茂才异等进士富弼。 
咏制策曰：「朕获缵基绪，抚临方域，咨询治体，庶保治平。是用详延隽髦，分设科选，嘉闻谠论，以辅远猷。子大夫覢然举首，扬于轩陛，必有宏略，建明永图。国家思皇政本，精求官效，并置职局，俾申练核。若其授任中 
      
外，厘务大小，升降之序，钩考之期，卒有定规，着之甲令。逮其从政，多致鸱官，或选 以自安，或苛暴而刻下，或纵肆而侮法，或贪墨以成私，乖于任良，颇用兴孍。盖辨论之者，止视其阀阅而已。若夫行己之枉直，居位之善否，察以何道，乃克周知 昔京房考功之法，刘邵都官之制，三元之用舍，九品之是非，崔鸿之勿拘阶级，既济之专行辟命，前编可复，当为具陈。稽之于今，必存折衷。又曰食曰货，王政所先。今富有中区，牢笼至广，田亩之赋卒着经常，山泽之产且无渫利，而量之之数，用度弗充，亦尝撙节，未臻饶衍。关市所以抑末流也，而浮窳尚多；榷酤所以防縻谷也，而资业罕殖。何以致民财丰阜，咸保于厚生；邦储充羡，乃得以宽禁。至于复租庸而罢两税，均货币而适重轻，使户靡杂傜，市无翔价，农贾兼遂，丰乏用齐。参考历代之文，合于当世之务，聿国改作，式 昌言。又如边鄙虽安，戍守之兵未能减；吏员有限，占阙之官日以增。贡举之设也，干名益多，艺成益鲜，徒滋于侥幸。刑章之具也，重辟虽少，而配隶弥众，不忘哀矜。详究其端，着乎条对。乃至俗化之尚 ，政纲之未举，悉当扬搉，务 便宜，副朕虚怀，无有所隐。」 
弼制策曰：「昔者周室尚文，兴贤能道艺之士；汉庭稽古，举方正茂异之人。皆所以登用俊髦，俞咨谠直，以 治道，用致和平。故卜世踰三十之期，飨年盈四百之数，垂之竹素，焕若日星。我 
</div>
    <div class="pagination">
<a href="宋会要辑稿_page732.html">上一页</a><span>...</span><a href="宋会要辑稿_page728.html">728</a><a href="宋会要辑稿_page729.html">729</a><a href="宋会要辑稿_page730.html">730</a><a href="宋会要辑稿_page731.html">731</a><a href="宋会要辑稿_page732.html">732</a><span class="current-page">733</span><a href="宋会要辑稿_page734.html">734</a><a href="宋会要辑稿_page735.html">735</a><a href="宋会要辑稿_page736.html">736</a><a href="宋会要辑稿_page737.html">737</a><a href="宋会要辑稿_page738.html">738</a><span>...</span><a href="宋会要辑稿_page734.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
