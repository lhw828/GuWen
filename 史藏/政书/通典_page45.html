<!DOCTYPE html>
<html>
 <head>
  <meta charset="utf-8"/>
  <title>
   通典 - 第 45 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 45 页/共 149 页
  </h1>
  <div class="content">
   隋大业三年，炀帝在榆林，突厥启人及西域、东胡君长并来朝贡。帝欲示以甲兵之盛，乃命有司陈冬狩之礼。诏虞部量拔延山南北周二百里，并立表记。前狩二日，兵部建旗于表所。五里一旗，分为四十军，军万人，骑五千匹。前一日，诸将各帅其军，集于旗下。鸣鼓，后至者斩。诏四十道使，并扬旗建节，分申佃令，即留军所监猎。布围，围阙南面，方行而前。帝服紫葱褶、黑介帻，乘闟猪车，车饰如木辂，重辋缦轮，虬龙绕毂，汉东京卤簿所谓猎车。驾六黑骝。太常陈鼓笳铙箫角于帝左右，各百二十。百官戎服骑从，鼓行入围，诸将并鼓行赴围。乃设驱逆骑千有二百。闟猪停轫，有司敛大緌；王公以下，皆整弓，陈于驾前，有司又敛小緌。乃驱兽出，过于帝前。初驱过，有司整御弓矢以前，待诏。再驱过，备身将军奉进弓矢。三驱过，帝乃从禽，鼓吹皆振，左而射之。每驱必三兽以上。帝发，抗大緌。次王公发，抗小緌。次诸将发射，则无鼓，驱逆之骑乃止。然后三军四夷百姓皆猎。凡射兽，自左膘而射，达于右腢，五口反。为上等。达右耳本，为次等。自左髀达于右，为下等。群兽相从，不得尽杀。已伤之兽，不得重射。又逆向人者，不射其面。出表者不逐之。田将止，虞部建旗于围内。从驾之鼓及诸军鼓俱振，卒徒皆噪。诸获禽者，献于旗所，致其左耳。大兽公之，以供宗庙，使归腊于京师。小兽私之。
　　大唐高祖武德五年十二月，幸泾阳之华池校猎。谓群臣曰：「今日畋乐乎？」谏议大夫苏代长进曰：「陛下游猎，薄废万机，不满十旬，未为大乐。」高祖色变，既而笑曰：「狂发耶？」代长曰：「为臣私计，即狂；为陛下国计，即忠。」
　　贞观十六年十二月，狩于骊山。时阴寒晦冥，围兵断绝。上乘高遥见之，欲舍其罚，恐亏军令，乃回辔入谷以避之。
　　永徽元年冬，出猎，在路遇雨。因问谏议大夫谷那律曰：「油衣若为得不漏？」对曰：「能以瓦为之，必不漏矣。」上大悦。因此不复出猎。
　　先天元年十一月，猎于骊山之下。侍中魏知古上诗谏曰：「尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈苍。此欲诚难纵，兹游不可常。子云陈羽猎，僖伯谏渔棠。得失鉴齐楚，仁恩念禹汤。雍熙谅在宥，亭毒匪多伤。辛甲今为史，虞箴遂孔彰。」手制曰：「所进十韵，三复研精，良增叹美。予时因暇景，为苗而畋，开一面之罗，展三驱之礼。无情校猎，但慕前禽。卿有箴规，辅予不逮。今赐物五十段，以申劝奖。」
　　开元三年十月，大搜于岐州凤泉汤。属夜雪天寒，其围兵并放散，各赐布一端，绵一屯。其搜狩之制，具开元礼。
　　　　出师仪制扬兵讲武附○周　汉　后汉　魏　晋　东晋　宋　后魏　北齐　隋　大唐
　　周制，大司马制军诘禁以纠邦国。若大师，则掌其戒令，太卜，帅执事衅主及军器。大师，王出征伐也。，临也。主谓迁庙之主及社主在军者也。军器，鼓铎之属。凡师既受甲，迎主于庙及社主，祝奉以从。杀牲以血涂主及军器，皆神明之。司马法曰：「上卜下谋，是谓参之。」及致，建大常，比军众，诛后至者。致谓乡师致民于司马也。比，校次之。司兵掌五兵五盾。五兵者，戈、殳、戟、酋矛、夷矛。五盾，干橹之属也。及授兵，从司马之法以颁之。师旅卒两人数，所用多少。司戈盾掌戈盾之物而颁之。分与受用者。授贰车戈盾，建乘车之戈盾，授旅贲及虎士之戈盾。军行，兵车不式。尚威武，不崇敬。武车绥旌。武车亦革辂也。取其建戈，即云兵车；取其威猛，即云武车。旌谓车上旗旛也。绥谓垂舒。凡军旅会同，合其车之卒伍，而比其乘，属其右。合、比、属，谓次第相安习也。车亦有卒伍。戎仆掌驭戎车，掌王倅车之政，正其服。犯軷如玉辂之仪。虎贲氏掌先后王而趋以卒伍。王出，将虎贲士居前后，虽群行，亦有局分。旅贲氏掌执戈盾，夹王车而趋。左八人，右八人。车止则持轮。太仆则自左驭而前驱，及赞王鼓。王通鼓，佐击其余面。
　　前有水则载青旌，前有尘埃则载鸣鸢，前有车骑则载飞鸿，前有士师则载虎皮，前有挚兽则载貔貅。载谓举旌首以警众也。礼，君行师从，卿行旅从。前驱举此，则士众知所有。所举各以其类象之。青，青雀，水鸟也。鸢鸣则天将风，风生埃起。鸿取飞有行列也。士师谓兵众也。虎取其有威勇。貔貅亦挚兽。书曰「如虎如貔」。行，前朱鸟而后玄武，左青龙而右白虎，招摇在上，急缮其怒，以此四兽为军阵，象天也。急犹坚也。缮读曰劲。又画招摇星于旌旗上，以起居坚劲，军之威怒，象天帝也。招摇星在北斗杓端，主指者。进退有度。度谓伐与步数。
　　挈壶氏掌挈壶以令军井，挈辔以令舍，挈畚以令粮。郑众云：「挈壶以令军井，谓为军穿井，井成，挈壶悬其上，令军中士众皆望见，知此下有井。壶所以盛饮，故以壶表井。挈辔以令舍，亦悬辔于所当舍止之处，使军望见，知当舍止于此。辔所以驾舍，故以辔表舍。挈畚以令粮，亦悬畚于其所当廪假之处，令军望见，知当廪假于此下也。畚所以盛粮之器，故以畚表廪。军中人多，车骑杂会讙嚣，号令不能相闻，故各以其物为表，省烦便事也。」凡军事，悬壶以序聚柝。郑众云：「悬壶以为漏，以序聚柝，以次更聚击柝备守。」郑玄谓「击柝，两木相敲，行夜时也。」
　　及战，司马巡阵，视事而赏罚。事谓战功也。若师有功，则左执律，右秉钺，以先恺乐献于社。功，胜也。律所以听军声，钺所以为将威也。先犹导也。兵乐曰恺。献功于社也。故城濮之战，春秋左氏传曰：「振旅恺以入于晋。」若师不功，则厌而奉主车。郑众云：「厌谓厌冠，丧服也。军败则以丧礼，故秦伯之败于殽也，春秋传曰：『秦伯素服郊次，向师而哭』。」郑玄谓：「厌，伏冠也。奉犹送也。送主归于庙与社。」王吊劳士庶子，则相。师败，王亲吊士庶子之死者，劳其伤者。庶子，卿大夫之子从军者。或谓之庶士。
　　汉兴，设南北军之备外，命天下郡国选能引强、蹶张、材力、武猛者，以为轻车、骑士、材官、楼船。常以立秋后郊礼毕，斩牲于东门，以荐陵庙，肄孙吴兵法六十四阵。每十月，都课试金革骑士，各有员数。如有寇警，平地用车骑，山阻用材官，水泉用楼船。孝文纳晁错之策，以为军之胜负定于内，有事则可以应于外，颇祖周司马法、齐寄政之制，管子寓军令。徙人于边，以起军伍。元帝用贡禹议，始罢角抵戏。
　　后汉初，立秋之日，白郊礼毕，始扬威武，斩牲于郊东门，以荐陵庙。其仪：乘舆御戎辂，白马朱鬣，躬执弩射牲。牲用鹿麛。太宰令、谒者各一人，载以获车，驰驷送陵庙。还宫，遣使者赍束帛以赐武官。武官肄兵，习战阵之仪、斩牲之礼，名曰「貙刘」。兵、官皆肄孙、吴兵法六十四阵。既还，公卿以下陈雒阳街，乘舆到，公卿已下拜，天子下车，公卿亲识颜色，然后还宫。古语曰：在车下，则准此时施，汉代以为常。
　　灵帝中平五年，以天下黄巾贼起，大发四方兵，讲武耀兵于平乐观。以小黄门蹇硕为上军校尉，武贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融为助军左校尉，冯芳为助军右校尉，谏议大夫夏牟为左校尉，淳于琼为右校尉。凡八人，皆统于硕。起太坛，上建十二重五采华盖，高十丈。坛东北为小坛，复建九重华盖，高九丈。列步骑兵士数万人，结营为阵。天子亲出临军，驻大华盖下；大将军何进驻小华盖下。礼毕，帝躬擐甲介马，称「无上将军」，行阵三匝，还。
　　献帝建安二十一年，有司奏：「古四时讲武。按汉西京承秦制，三时不讲。唯十月都试金革。今兵戈未偃，士众素习，可无四时讲武，但以立秋择吉日，大朝车骑，号曰阅兵。上合礼名，下承汉制。」是冬阅兵，魏王曹操亲执金鼓以令进退。
　　延康元年，曹丕嗣魏王。其年秋，阅兵于郊，公卿相仪，王御华盖，亲执金鼓之节。
　　魏明帝太和元年十月，阅兵于东郊。
　　晋武帝泰始四年、九年、咸宁元年、太康四年、六年冬，皆自临宣武观，大阅，习众军。然不自令进退。自惠帝以后，其礼遂废。
　　东晋元帝诏左右卫及诸营教习，依大习仪。成帝咸和中，诏内外诸军戏于南郊之场，故其地因名斗场。自后蕃镇桓、庾诸方伯，往往阅习，然朝廷无事焉。
　　宋文帝依故事肄习众军，兼用汉魏之礼。其后以时讲武于宣武堂。
　　后魏明帝永兴五年以九月十月之交，亲行貙刘之礼。孝成帝和平三年，因岁除大傩，遂耀兵示武。更为制，令步兵陈于南，骑士陈于北，各击钟鼓，以为节度。其步兵所衣，青赤黑黄，别为部队。楯矛戟相次周回转易，以相赴就。有飞龙腾蛇之变，为函箱鱼鳞四门之阵，凡十余法。跪起前却，莫不应节。阵毕，南北二军皆鸣鼓角，众尽大噪。各令骑将六千人去来挑战，步兵更进退以相拒击，南败北捷，以为盛观。自后以为常。
　　北齐常以季秋，皇帝讲武于都外。有司先芟莱野为场，为二军进止之节。又别墠于北场，舆驾停观。遂命将教众为战场之法。凡为阵，少者在前，长者在后。其还，则长者在前，少者在后。长者持弓矢，短者持旌旗。勇者持钲鼓刀楯为前行，战士次之，槊者次之，弓箭为后行。将帅先教士目，使习见旌旗指麾之踪，发起之意，旗卧则跪。次教士耳，使习听金鼓动止之节，声鼓则进，鸣金则止。次教士心，使知刑罚之苦，赏赐之利。次教士手，使习持五兵之便，战斗之备。次教士足，使习跪起及行崄泥之涂。前五日，皆请兵严于场所，依方色建旗为和门。都墠之中及四角，皆建五采牙旗。应讲武者，各集于其军。戎鼓一通，军士皆严备。二通，将士擐甲。三通，步军各为直阵，以相俟。大将各处军中，立旗鼓下。有司陈小驾卤簿，皇帝武弁，乘革辂，大司马介冑乘马，奉引入行殿。百司陪列。位定，二军迭为客主。先举为客，后举为主。从五行相胜法，为阵以应之。
　　隋大业七年，征辽东。众军将发，御临朔宫，亲授节度。每军，大将、亚将各一人。骑兵四十队，队百人。百人置一纛。十队为一团，团有偏将一人。第一团，皆青丝连明光甲、铁具装、青缨拂，建狻猊旗。第二团，绛丝连朱犀甲、兽文具装、赤缨拂，建貔貅旗。第三团，白丝连明光甲、铁具装、素缨拂，建辟邪旗。第四团，乌丝连玄犀甲、兽文具装、黑缨拂，建六驳旗。前部鼓吹一部：大鼓、小鼓及鼙、长鸣、中鸣等各十八具，棡鼓、金钲各二具。后部铙吹一部：铙二面，歌箫及笳各四具，节鼓一面，筚篥、横笛各四具，大角十八具。又步卒八十队，分为四团。团有偏将一人。第一团，每队给青隼荡幡一。第二团，每队黄隼荡幡一。第三团，每队苍隼荡幡一。第四团，每队乌隼荡幡一。长槊楯弩及甲毦等，各称兵数。受降使者一人，给二马轺车一乘，白兽幡及节每一，骑吏三人，车辐白从十二人。承诏慰抚，不受大将制，战阵则为监军。
　　军将发，候大角一通，步卒第一团出营东门，东向阵。第二团出营南门，南向阵。第三团出营西门，西向阵。第四团出营北门，北向阵。阵四面团营，然后诸团严驾立。大角三通，则铙鼓俱振，骑第一团引行，队闲相去各十五步。次第二团。次前部鼓吹。次弓矢一队，合二百骑。建蹲兽旗，瓟槊二张，大将在其下。次马二十匹，次大角，次后部铙吹。次第三团，次第四团，次受降使者。次及辎重戎车散兵等，亦有四团。第一辎重出，收东面阵，分为两道，夹以行。第二辎重出，收南面阵，夹以行。第三辎重出，收西面阵，夹以行。第四辎重出，收北面阵，夹以行。亚将领五百骑，建腾豹旗，殿军后。
　　至营，则第一团骑阵于东面，第二团骑阵于南面，鼓吹翊大将军居中，驻马南向，第三团骑阵于西面，第四团骑阵于北面，合为方阵。四面外向，步卒翊辎重入于阵内，以次安营。营定，四面阵者引骑入营。亚将率骁骑游奕督察。其安营之制，以车外布，闲设马枪，次施兵幕，内安杂畜。事毕，大将、亚将等各就牙帐。马步队与军中散兵，交为两番，五日而代。
　　于是每日遣一军发，相去四十里，连营渐进。二十四日续发而尽。首尾相继，鼓角相闻，旌旗亘九百六十里。天子六军次发，两部前后先置，又亘八十里。通诸道合三十军，亘千四十里。
　　诸军各以帛为带，长尺五寸，阔二寸，题其军号为记。御营内者，合十二卫、三台、五省、九寺，并分隶内外前后左右六军，亦各题其军号，不得自言台省。王公以下，至于兵丁冢隶，悉以帛为带，缀于衣领，名「军记带」。诸军并给幡数百，有事使人交相去来者，执以行。不执幡而离本军者，他军验军记带，知非本部兵，则所在斩之。
　　大唐显庆二年十一月二十一日，讲武于滍水之南，行三驱之礼。上设次于尚书台以观之。时许州长史封道弘奏言：「后汉南郡太守马融讲尚书于此，因以为名。今请改为讲武台。」从之。五年三月八日，又讲武于并州城北。上御飞阁，引群臣临观之。左卫大将军张延师为左军，左右骁武等六卫、左羽林骑士属焉；左武候大将军梁建方为右军，左右威领武候等六卫、右羽林骑士属焉。一鼓而誓众，再鼓而整列，三鼓而交前。左为曲直圆锐之阵，右为方锐直圆之阵。三挑而五变，步退而骑进，五合而各复位。许敬宗奏曰：「延师整而坚，建方敢而锐，皆良将也。」上曰：「讲阅者，安不忘危之道也。梁朝衣冠甚盛，人物亦多，侯景以数千人渡江，一朝瓦解。武不可黩，又不可弃，此之谓也。」
　　武太后圣历二年，欲以季冬讲武，有司延入孟春。时王方庆上疏曰：「谨按礼记月令：『孟冬之月，天子命将帅讲武，习射御角力。』此乃三时务农，一时讲武，盖王者常事，安不忘危之道也。孟春之月，不可称兵。兵者，干戈甲冑之总名。兵，金也，金性克木，春盛德在木，金气以害盛德，逆生气。『孟春行冬令，则水潦为败，雪霜大挚，首种不入』。按蔡邕月令章句：『太阴休，少阳尚微，而行冬令以导水气，故水潦至而败生物也。雪霜大挚，折伤者也。太阴干时，雨雪而霜，故伤首种。』种谓宿麦也。麦以秋种，故谓之首种。入，收也。为冱寒所伤，故至春不长。今月令首种稷，非麦。今孟春讲武，是行冬令，以阴政犯阳气，害发生之德。臣恐水潦败物，雪霜损稼，宿麦不登，无所收入也。请至明年孟冬教习，以顺天道。」从之。
　　先天二年十月十三日，讲武于骊山之下。征兵二十万，戈铤金甲，照耀天地。列大阵于长川，坐作进退，以金鼓之声节之。玄宗亲擐戎服，持大鎗，立于阵前。兵部尚书郭元振，以亏失军容，坐于纛下，将斩之。宰臣刘幽求、张说跪于马前，谏曰：「元振翊戴上皇，有大功于国，虽违军令，不可加刑。伏愿宽宥。」乃舍之，配流新州。给事中知礼仪唐绍，以草军仪有失，斩之。上既怒唐绍，众情犹冀宽之。会右金吾将军李邈，遽请斩之。时人皆痛惜绍而深咎邈。寻有制罢邈官，遂摈废终身。薛讷为左军节度。众以元帅及礼官得罪，诸节部颇亦失序，唯讷及解琬军不动。上令轻骑召讷等，至军门，不得入。礼毕，特加慰劳。
　　　　命将出征汉　魏　北齐　后周　隋　大唐
　　汉高帝初为汉王，都汉中。将还定三秦，择良日，斋戒，设坛场，具礼，拜韩信为大将军。部署诸将，东出陈仓，收秦地。
　　魏故事，遣将出征，符节郎授节钺，跪而推毂。
　　北齐命将出征，则太卜诣庙，灼龟，授鼓旗于庙。皇帝陈法驾，服衮冕，至庙，拜于太祖。遍告讫，降就中阶，引上将，操钺授柯，曰：「从此上至天，将军制之。」又操斧授柯，曰：「从此下至泉，将军制之。」将军既受斧钺，对曰：「国不可从外理，军不可从中制。臣既受命，有鼓旗斧钺之威，愿假一言之命于臣。」帝曰：「苟利社稷，将军裁之。」将军就车，载斧钺而出。皇帝推毂度阃，曰：「从此以外，将军制之。」
　　后周制，大将出征，遣太祝以羊一，祭所过名山大川。明帝武成元年，吐谷浑寇边。帝戎服乘马，遣大司马贺兰祥讨之。告于太祖之庙，司宪奉钺，进授大将。大将拜受，以授从者。礼毕，出受甲兵。
　　隋制，皇太子亲戎，及将军出师，则以豭肫一衅鼓，皆告社庙。受斧钺讫，不得反宿于家。开皇八年，晋王广将伐陈，内史令李德林摄太尉，告于太庙。礼毕，命有司宜于太社。二十年，太尉晋王广又北伐突厥。次河上，禡祭轩辕黄帝以太牢制币，陈甲兵，行三献之礼。
　　大唐之制，如开元礼。
　　　　宣露布后魏　隋　大唐
　　后魏每攻战克捷，欲天下闻知，乃书帛，建于漆竿上，名为露布，自此始也。其后相因施行。
　　隋文帝开皇中，诏太常卿牛弘撰宣露布礼。及九年平陈，元帅晋王以驿上露布。兵部奏，请依新礼。集百官、四方客使等，并赴广阳门外，服朝衣，各依其列。内史令称有诏，在位者皆拜。宣讫，拜，蹈舞者三，又拜而罢。
　　大唐每平荡寇贼，宣露布。其日，守宫量设群官次。露布至，兵部侍郎奉以奏闻。仍集文武群官、客使于东朝堂，中书令宣布，具如开元礼。武德元年十一月，秦王平薛仁杲，凯旋，献于太庙。二年五月，秦王破宋金刚，复并州故地，凯旋，献捷于太庙。四年七月，秦王平东都，被黄金甲，陈铁马一万，甲士三万，以王世充、窦建德及隋文物辇辂，献捷于太庙。贞观四年三月，李靖俘颉利可汗，献捷于太庙。永徽元年九月，高侃执车鼻可汗，献于太庙。
通典卷第七十七　礼三十七　沿革三十七　军礼二
　　天子诸侯大射乡射三月三日九月九日射附○
周　汉　晋　宋　北齐　大唐
　　自黄帝有天下，建万国，爰至夏商，及于周氏，虽更相吞灭，而不改旧规。周初诸侯，尚千八百国，所以崇三射之制，立五善之目，于兹选士，由此封侯，本在戡敌，实寓大政。周衰，礼多亡失，重以秦灭典坟，天子之礼无闻，诸侯二篇而已，诚与今异。略存古制焉。
　　周制，天子之大射，天官司裘供武侯、熊侯、豹侯，设其鹄。武侯，王之自射。熊侯，诸侯所射。豹侯，卿大夫以下所射。崔灵恩云：「若有二王助祭，则天子与共射之。若时无，则与诸侯共为耦也。」夏官射人以射法理射仪。王以六耦射三侯，三获三容，乐以驺虞，九节五正。诸侯以四耦射二侯，二获二容，乐以狸首，七节三正。孤卿大夫以三耦射一侯，一获一容，乐以采苹，五节二正。士以三耦射豻侯，一获一容，乐以采蘩，五节二正。三侯者，五正、三正、二正之侯也。二侯者，三正、二正之侯也。一侯者，二正而已。此皆与宾射于朝之礼也。考工梓人职曰：「张五采之侯则远国属。」远国谓诸侯来朝者也。五采之侯，即五正之侯也。正之言正也，射者内志正，则能中焉。画五正之侯，中朱，次白，次苍，次黄，玄居外。三正，去玄黄。二正，去白苍而画以朱绿。其外之广，皆居侯中三分之一，中二尺。今儒家云「四尺曰正，二尺曰鹄」。鹄乃用皮，其大如正，此说失之矣。豻，胡犬也。士与士射，以豻皮饰侯，下大夫也。大夫以上与宾射，饰侯以云气，用采各如其正。九节七节五节者，奏乐以为射节之差。言节者，容侯道之数也。乐记曰：「明乎其节之志，不失其事，则功成而德行立。」豻音岸。若王大射，则以狸步张三侯。郑司农云：「狸步谓一举足为一步，于今为半步。」郑玄谓狸，善搏者也，行则止而拟度焉，其发必获，是以量侯道法之也。侯道者，各以弓为度。九节者九十弓，七节者七十弓，五节者五十弓。弓之下制，长六尺。大射礼曰「大侯九十，参七十，豻五十」是也。三侯者，司裘所供虎侯、熊侯、豹侯也。列国之君大射，亦张三侯，数与天子同。大侯，熊侯也。参读曰糁。糁，杂也。杂者，豹鹄而麋饰，下天子大夫。冬官梓人为侯，广与崇方，三分其广而鹄居一焉。崇，高也。方犹等也。高广等者，谓侯中也。大射以皮饰侯。天子射礼，以九为节，侯道：虎侯九十弓，熊侯七十弓，豹麋侯五十弓。侯中之大小，取数于侯道。乡射记曰「弓二寸以为侯中」，则天子九十弓，侯中广丈八尺。七十弓者，侯中广丈四尺。五十弓者，侯中广丈也。尊卑异等，此数明矣。以侯中丈八尺者，鹄方六尺。侯中丈四尺者，鹄方四尺六寸大半寸。侯中一丈者，鹄方三尺三寸小半寸也。天子宾射于五采之侯，侯方外如鹄，内二尺。五采者，朱白苍黄黑，其侯之饰，又以五采画云气焉。五采之侯，即谓五正之侯也。其广皆居侯中三分之一，中二尺。然则五正之侯中，方六尺，朱方二尺者，则余四色所画各五寸也。又画其正，外以云气为饰，广狭亦如大射皮饰之法。上两与其身三，下两半之。读如齐人搚公干之干。上下皆舌也。身，躬也。乡射礼记曰：「倍中以为躬，倍躬以为左右舌，下舌半上舌。」然则九节之侯，身三丈六尺，上七丈二尺，下五丈四尺。其制，身夹中，夹身，在上下各一幅，此侯凡用布三十六丈。言上与其身三者，明身居一分，上倍之耳，亦为下半上出也。或谓之舌者，取其出而左右也。侯制上广下狭，盖取象于人也。张臂八尺，张足六尺。上纲与下纲出舌寻，縜寸焉。纲，所以系侯于植者也。上下皆出舌一寻者，亦人张手足之节也。郑众云：「纲，连侯绳也。縜，笼纲者，舌维持侯者。」縜音云。凡侯：天子熊侯，白质；诸侯麋侯，赤质；大夫布侯，画以虎豹；士布侯，画以鹿豕。此所谓兽侯也，燕射则张之。白质、赤质，皆谓采其地。不采者，白布也。熊麋虎豹鹿豕，皆正面画其头象于正鹄之处耳。君画一，臣画二，阳奇阴耦之数也。燕射射熊虎豹，不忘上下相犯。射麋鹿豕，志在君臣相养。画其毛物。天子射熊，熊者，巧猛之兽，侯人之象，天子德盛，服巧猛之人。诸侯射麋，麋者，迷也，象臣有迷惑，其君当诛之。卿大夫射虎豹者，当为君御四方之难，示服猛害也。射鹿豕者，食人禾稼，士贱，为除害而已。夏官司弓矢掌六弓、四弩、八矢之法。仲春献弓弩，仲秋献矢箙。弓弩成于和，矢箙成于坚。箙，盛矢器，以兽皮为之。及其颁之，王弓、弧弓以授射甲革椹质者，夹弓、庾弓以授射豻侯、鸟兽者，唐弓、大弓以授学射者、使者、劳者。王、弧、夹、庾、唐、大六者，弓异体之名。往体寡，来体多，曰王、弧。往体多，来体寡，曰夹、庾。往体来体若一，曰唐、大。甲革，革甲也。春秋传曰：「蹲甲而射之。」质，正也。树椹以为射正也。射甲与椹，试弓习武也。豻侯五十步，及射鸟兽，皆近射也。近射用弱弓，则射大侯者用王、弧，射三侯者用唐、大矣。学射者弓用中，后习强弱则易也。使者劳者弓亦用中，远近可也。劳者，勤劳王事，若晋文侯、文公受王弓矢之赐者。其矢箙皆从其弓。从弓数也。每弓一箙百矢。凡弩，夹、庾利攻守，唐、大利车战野战。攻城垒者与其自守者相迫近，弱弩发疾。车战野战进退，非强则不及。弩无王、弧，王、弧恒服弦，往体少者，使矢不疾。凡矢，枉矢、絜矢利火射，用诸守城、车战。杀矢、鍭矢用诸近射、田猎。矰矢、茀矢用诸弋射。恒矢、庳矢用诸散射。此八矢者，弓弩各有四焉。枉矢、杀矢、矰矢、恒矢，弓所用也。絜矢、鍭矢、茀矢、庳矢，弩所用也。枉失者，取名变星，飞行有光，今之飞矛是也，或谓之兵矢。絜矢象焉。二者皆可结火以射敌、守城、车战。前于重，后微轻，行疾也。杀矢，言中矢则死。鍭矢象焉，鍭之言候也。二者皆可以司候射敌之近者及禽兽。前尤重，中深，而不可远也。结缴于矢谓之矰，矰，高也。茀矢象焉，茀之言刜也。二者皆可以弋飞鸟刜罗之也。前于重，又微轻，行不低也。诗云「弋凫与雁」。恒矢，安居之矢也。庳矢象焉。二者皆可以散射也，谓礼射及习射也。前后订，其行平也。凡矢之制：枉矢之属，五分，二在前，三在后。杀矢之属，三分，一在前，二在后。矰矢之属，七分，三在前，四在后。恒矢之属，轩輖中。订音亭。輖音轾。天子之弓合九而成规，诸侯合七而成规，大夫合五而成规，士合三而成规。句者谓之弊弓。体往来之衰也。往体寡，来体多，则合多；往体多，来体寡，则合少而圜。弊犹恶也。句者恶，则直者善矣。
　　诸侯大射之仪，君有命戒射。诸侯将有祭祀之事，与群臣射，以观其礼，射中得与祭，不中者不与祭。前射三日，司马命量人量侯道与所设乏，以狸步。大侯凡九十，糁侯七十，豻侯五十。量人，司马之属，掌量涂数者。量侯道，谓去堂远近也。狸之伺物，每举足止，视远近，发必中也。是以量侯道取象也。巾车张三侯：大侯之崇见鹄于糁，糁见鹄于豻，豻不及地武，不系左下纲。设乏西十北十。凡乏用革。巾车，于天子宗伯之属，掌装衣车者，亦使张侯。崇，高也。高必见鹄。鹄，所射之主。乡射，地官乡大夫各掌其乡之政，正月之吉，受教法于司徒。退而以乡射之礼，五物询众庶。一曰和，二曰容，三曰主皮，四曰和容，五曰兴舞。以，用也。行乡射之礼，而以五物询于众民也。和载六德，容包六行也。庶民无射礼，因田猎分禽，则有主皮。主皮者，张皮射之，无侯也。主皮、和容、兴舞，则六艺之射与礼乐与？兴舞谓发矢手如舞。当射之时，民必观焉，因询之。孔子射于矍相之圃，盖观者如堵墙。射至于司马，使子路执弓矢出誓射者。又使公罔之裘、序点扬觯而语。询众庶之仪若是乎？君国中射，则皮树中，以翿旌获，白羽与朱羽糅。国中，城中，谓燕射也。皮树，兽名。以翿旌获，尚文德也。于郊则闾中，以旌获。于郊谓大射于大学。王制曰：「小学在公宫南之左，大学在郊。」闾，兽名，大于驴，一角，或曰如驴，岐蹄。析羽为旌。于境则武中，以龙。于境谓与邻国君射。画龙于，尚文章也。通帛为。大夫兕中，各以其物获。兕，兽名，似牛一角。士鹿中，翿旌以获。谓小国之州长也。用翿为旌，以获无物。唯君子有射于国中，其余否。臣不习武于君侧。箭筹八十，箭，筱也。筹，算也。八十者，略以十偶为正，贵全数也。其时众寡从宾。长尺有握，握素。握，本所持处也。素，刊之也。刊本一云肤。楚朴长如笴，刊本尺。刊其所持处也。笴，古我反。楅长如笴，博三寸，厚寸有半，龙首，其中蛇交，韦当。博，广也。两端为龙首，中央为蛇身相交。蛇龙，君子之类也。交者，象君子取矢于楅上也，直心背之衣曰当，以丹韦为之。
　　汉石渠议曰：「『乡请射告主人，乐不告者，何也？』戴圣曰：『请射告主人者，宾主俱当射也。夫乐，主所以乐宾也，故不告于主人也。』宣帝甘露三年三月，黄门侍郎临失其姓奏：『经曰乡射合乐，大射不，何也？』戴圣曰：『乡射至而合乐者，质也。大射，人君之礼，仪多，故不合乐也。』闻人通汉曰：『乡射合乐者，人礼也，所以合和百姓也。大射不合乐者，诸侯之礼也。』韦玄成曰：『乡射礼所以合乐者，乡人本无乐，故合乐岁时，所以合和百姓以同其意也。至诸侯，当有乐，传曰「诸侯不释悬」，明用无时也。君臣朝廷固当有之矣，必须合乐而后合，故不云合乐也。』时公卿以玄成议是。」
　　晋咸康五年春，征西庾亮行乡射之礼，依古周制，亲执其事，洋洋然有洙泗之风。
　　宋武帝为宋公，在彭城，九月九日，出项羽戏马台射，其后相承，以为旧准。或说云：「秋金之节，讲武习射，象汉立秋之礼。」
　　北齐三月三日，皇帝常服，乘舆诣射所，升堂即座，皇太子及群官坐定，登歌，进酒行爵。皇帝入便殿，更衣以出，骅骝令进御马，有司进弓矢。帝射讫，还御坐，射悬侯，又毕，群官乃射五埒。一品三十二发，一发调马，十发射下，十五发射上，三发射獐，三发射兽头。二品三十发，一发调马，十发射下，十发射上，三发射獐，三发射帖，三发射兽头。三品二十五发，一发调马，五发射下，十发射上，三发射獐，三发射帖，三发射兽头。四品二十发，一发调马，五发射下，八发射上，二发射獐，二发射帖，二发射兽头。五品十五发，一发调马，四发射下，五发射上，二发射獐，二发射帖，一发射兽头。侍官御仗以上十发。一发调马，四发射下，五发射上。又季秋大射，皇帝备大驾，常服，御七宝辇，射七埒。正三品以上第一埒，一品五十发，一发调马，十五发射下，二十五发射上，三发射獐，三发射帖，三发射兽头。二品四十六发，一发调马，十五发射下，二十二发射上，二发射獐，三发射帖，三发射兽头。从三品四品第二埒，三品四十二发，一发调马，十二发射下，二十二发射上，二发射獐，二发射帖，三发射兽头。四品三十八发一发调马，十二发射下，十九发射上，一发射獐，二发射帖，三发射兽头。五品第三埒，三十二发。一发调马，九发射下，十七发射上，一发射獐，二发射帖，二发射兽头。六品第四埒，二十七发。一发调马，八发射下，十六发射上，一发射獐，一发射帖。七品第五埒，二十一发。一发调马，六发射下，十二发射上，余与六品同也。八品第六埒，十六发。一发调马，四发射下，九发射上，余同七品。九品第七埒，十发。一发调马，三发射下，四发射上，余与八品同。大将、大尉公为之。射司马各一人，录事二人。七埒各置埒将、射正参军各一人，埒士四人，威仪一人，乘白马以导，的别参军一人，悬侯下府参军一人。又各置令史埒士等员，以司其事。
　　大唐之制，皇帝射于射宫则张熊侯，射观于射宫则张麋侯，皆去殿九十步。太乐令设宫悬之乐，鼓吹令设十二案于殿之庭。若游宴射则不陈乐悬。贞观元年，太宗谓萧瑀曰：「朕少好弓矢，自谓能尽其妙。近得良弓十数，以示弓工，乃曰：『皆非良材也。』朕问其故。曰：『木心不正则脉理皆邪，弓虽刚劲而遣箭不直，非良弓也。』朕始悟焉。朕以弧矢定天下四方，用弓多矣。而有天下之日浅，得为理之意，固未及乎弓。弓犹失之，何况于理。」自是遂延耆老，问以政术。三月三日、九月九日，赐百僚射。自贞观至麟德元年，行三月之射，行九月之射，其礼遂。至景云二年，谏议大夫源干曜上表请行射礼，直至先天元年、二年。开元八年九月，赐百官九日射。给事中许景先驳奏曰：「近三九之辰，频赐宴射，已着格令，犹降纶言。但古制虽在，礼章多阙，官员累倍，帑藏未充，水旱相仍，继之师旅，既不以观德，又未足威边，耗国损人，且为不急。夫古天子，以射选诸侯，以射饰礼乐，以射观容志，故有驺虞、狸首之奏，采苹、采蘩之乐。天子则以备官为节，诸侯以时会为节，卿大夫以循法为节，士以不失职为节，皆审志固行，德美事成，阴阳克和，暴乱不作。故诸侯贡士，亦试于射宫，容体有亏，则黜其地，是以诸侯君臣，皆尽志于射，射之礼也其大矣哉！今则不然，众官既多，鸣镝乱下，以苟获为利，以偶中为能，素无五善之容，颇失三侯之礼。凡今一箭偶中，是费一丁庸调，用之既无恻隐，获之固无惭色。」疏奏，罢之。至二十一年八月，敕下：「大射展礼，先王刱仪，虽沿革或殊，而遵习无旷。往有陈奏，遂从废寝。永鉴大典，无忘旧章，将射侯以观德，岂爱羊而去礼。缅惟古训，罔不率由，自我而阙，何以示后。其三九射礼，即宜依旧遵行，以今年九月九日，赐于安福楼下」。自此以后，其礼又息。其射侯仪，具开元礼。
　　说曰：按易庖牺氏「弦木为弧，剡木为矢，弧矢之利，以威天下」。射义曰：「男子生，以桑弧蓬矢六，射天地四方。天地四方者，男子之所有事也。男子生，设弧于门左。三日，负之，人为之射，乃卜食子者。是故周制，诸侯岁献贡士于天子，天子试之射宫。其容体比于礼，其节比于乐而中多者，得与于祭；数与于祭而君有庆，益以地。其容体不比于礼，其节不比于乐而中少者，不得与于祭；数不与祭而君有让，削以地。是以诸侯君臣尽志于射以习礼乐。天子将祭，必先习射于泽。泽谓泽宫。泽者，所以择士也。」又曰：「射之为言者绎也。绎者，各绎己志也。故心平体正，持弓矢审固，则射中矣。」射有三焉。一曰大射。以其有事，大体重固，谓之大射。天子将有郊庙之事，与其来朝诸侯及畿内诸侯王之子弟、卿大夫士及诸侯所贡之士行之。三公将有宗庙之事，与其卿大夫士及公之子弟、卿大夫所选乡中之俊者行之。孤卿大夫将有己宗庙之事，亦率其家臣而行之。二曰宾射。为列国诸侯来朝于王，或诸侯自相朝聘，或孤卿以下礼宾而射，谓之宾礼。皆行之于朝，或行于庙。三曰燕射。天子诸侯无事之日，燕息纵适，或燕劳来朝聘使之宾，或复自与己臣共相劳息。若天子诸侯之射，则先行燕礼，以明君臣之义。卿大夫则先行乡饮之礼，以明长幼之序。夫三射者，贵其容体比于礼，其节合于乐，故谓之礼射。「其节，天子以驺虞为节，诸侯以狸首为节，卿大夫以采苹为节，士以采蘩为节。驺虞者，乐官备也。狸首者，乐会时也。采苹者，乐循法度也。采蘩者，乐不失职也。故明乎其节之志以不失其事，则功成而德行立，无暴乱之祸而国家安，故曰射者所以观盛德也」。乐官备者，驺虞诗云「一发五豝」，喻贤众多也。乐会时者，狸首诗云「小大莫处，御于君所」。乐循法度者，采苹诗云「于以采苹，南涧之滨」，循涧以采苹，循法度以成君事也。乐不失职者，采蘩诗云「被之僮僮，夙夜在公」。白虎通云：「天子射百二十步，诸侯九十步，大夫七十步，士五十步，所以明尊者所服远，卑者所制近也。」按郑玄说，射礼入嘉礼。今按：五帝三王之时，天下万国，迭相征伐，士之志艺，以射为首。是以我国家开元中修五礼，以射礼入军礼焉。古者天子之大射曰射侯者，射中则能服诸侯，以下中之则为诸侯。是以诸侯君臣尽志于射以习礼乐而以流亡者，未之有也。流，放也。书曰「流共工于幽州」，是。孔子曰：「君子无所争，必也射乎？揖让而升，下而饮，其争也君子。」斯之谓欤！
通典卷第七十八　礼三十八　沿革三十八　军礼三
　　天子合朔伐鼓诸侯附　冬夏至寝鼓兵
　　马政马祭附　时傩
　　　　天子合朔伐鼓诸侯附○夏　周　汉　后汉　魏　晋　东晋　宋　齐　北齐　大唐
　　夏书曰：「乃季秋月朔，辰弗集于房，辰，日月所会。房，所舍之次。集，会也。不会则日蚀可知。瞽奏鼓，啬夫驰，庶人走。」凡日蚀，天子鼓于社，责上公也。瞽，乐官。乐官进鼓则伐之。啬夫，主币之官。驰，取币礼天神也。庶人走，共救日蚀。庶人，百役之人也。
　　周制，日有蚀之，天子不举乐，素服，置五麾，陈五鼓、五兵及救日之弓矢。又以朱丝萦社，而伐鼓责之。或曰胁之，或曰为暗，恐人犯之。日蚀者，阴侵阳。社者众阴之主。鼓配阳也。以阴犯阳，故鸣鼓而救之。夏官太仆掌军旅田役赞王鼓，日月蚀亦如之。王通鼓，佐击其余面。曾子问曰：「诸侯旅见天子，入门不得终礼而废者几？」旅，众。孔子曰：「四。太庙火、日蚀、后之丧、雨沾服失容，则废。如诸侯皆在而日蚀，则从天子救日，各以其方色与其兵也。」示奉时事，有所讨也。方色者，东方衣青，南方衣赤，西方衣白，北方衣黑。其兵未闻。曾子问曰：「当祭而日蚀、太庙火，其祭也如之何？」孔子曰：「接祭而已。如牲至未杀，则废。」接祭，不迎尸。
　　诸侯救日蚀，置三麾，陈三鼓三兵，用币于社，伐鼓于朝。鲁昭公十七年六月朔，日蚀，叔孙昭子曰：「日蚀，诸侯用币于社。」上公伐鼓于朝，退自责。大夫击门，士击柝。言卫其隅。曾子问曰：「诸侯相见，揖让入门，不得终礼废者几？」孔子曰：「六。天子崩，太庙火，日蚀，后、夫人之丧，雨沾服失容，则废。」
　　汉制，天子救日蚀，素服，避正殿，陈五鼓五兵，以朱丝萦社，内外严警。太史登灵台，候日有变，便伐鼓。太仆赞祝史陈辞以责之。闻鼓音，侍臣皆着赤帻，带剑入侍。三台令史以上，皆持剑立其户前。卫尉驱驰绕宫，伺察守备。日复常，皆罢。此义，按晋挚虞决疑注云，约鲁昭公时叔孙昭子说天子救日之法。
　　后汉制，朔前后各二日，牵羊酒至社下以祭日。日有变，割羊以祠社，用救日变。執事冠長冠，衣皁單衣、絳領袖緣中衣、絳蔥以行禮，如故事。
　　献帝初平四年正月，当祠南郊，尚书八座议，欲却郊日，又定冠礼而月朔日蚀。士孙瑞议：「按八座书，以为正月之日，太阳亏曜，谪见于天，而冠者必有祼享之仪，金石之乐，饮燕之娱，献酬之报。是为闻灾不祗肃，见异不怵惕也。」
　　及建安中，将元会，而太史上言正朝当日蚀。朝臣议应会不？博平计吏刘邵建言曰：「梓慎、裨灶，古之良史，犹占水火错失天时。礼，诸侯旅见天子，入门不得终礼者四，日蚀在一。然则圣人垂制，不为变异先废朝礼者，或灾消异伏，或推术谬误。」时尚书令荀彧及众人咸善而从之，遂朝如旧，日亦不蚀，邵由此著名。
　　魏高贵乡公正元二年，太史奏：「三月一日寅时合朔，去交二度，恐相附近。」主者奏，宣敕有司，为救日蚀。备既，时过而不蚀，大将军曹爽推史官不验之负，空设合朔之期，以疑上下。光禄大夫领太史令邕言：「典历者按历术推交会之期，候者伺迟疾之度，当朔，事无有违错耳。」重问典历周晁等，对曰：「历候所掌，推步迟速。可以知加时早晚，度交缓急；可以知薄蚀浅深。合朔之时，或有月掩日，则蔽障日体，使光景有亏，故谓之日蚀。或日掩月，则日从月上过，谓之阴不侵阳，虽交无变。至于日月相掩，必蚀之理，无术以推。是以古者诸侯旅见天子，日蚀则废礼；尝禘郊社，日蚀则接祭。是以前代史官，不能审日蚀之数，故有不得终礼。自汉故事以为日蚀必当于交，每至其时，申警百官，以备日变。甲寅诏书，有备蚀之制，无考负之法。」侍中郑小同议：「史官不务审察晷度，谨综疏密，谬准交会，以为其兆。至乃虚设疑日，大警外内。其有不效，则委于差晷度，禁纵自由，皆非其义。按春秋，昭公三十一年十二月辛亥日蚀。晋史墨以庚午之日，日始有谪。自庚午至辛亥四十二日，日蚀之兆，固形于前矣。此为古有明法，而今不察。是守官惰职，考察无效，此有司之罪。」又答：「古来黄帝、颛顼、夏殷周鲁六历，皆无推日蚀法，但有考课疏密而已。负坐之条，由本无术可课，非司事之罪。」乃止。
　　晋武帝咸宁三年、四年，并以正朝合朔却元会。
　　东晋元帝太兴元年四月，合朔。有司奏议：「按春秋，日有蚀之，天子伐鼓于社，攻诸阴也；诸侯伐鼓于朝，臣自攻也。按尚书符，若日有变，便击鼓诸门，有违旧典。」诏曰：「所陈有正义，改之。」
　　至康帝建元元年，太史上元日合朔，后复疑应却会与不。庾冰辅政，写刘邵议以示八座。蔡谟着议非之曰：「邵论灾消异伏，又以灶慎犹有错失，太史上言，亦不必审，其理诚然也。而云『圣人垂制，不为变异先废朝礼』，此则谬矣。灾祥之发，所以谴告人君，王者之所重诫，故素服废乐，退避正寝，百官降物，用币伐鼓，躬亲救之。夫敬诫之事，与其疑而废之，宁顺而行之。故孔子、老聃助葬于巷党，以丧不星行，故日蚀而止柩，曰安知不见星。今史官言当蚀，亦安知其不蚀？夫子、老聃先行见星之防，而邵逆废日蚀之戒，是反圣贤之成规也。鲁桓公壬申有灾，而以乙亥尝祭，春秋讥之。灾事既过，追惧未已，故废宗庙之祭；况闻天眚将至，而行庆乐之会，于事乖矣。礼记所云诸侯入门不得终礼者，谓日官不先言，诸侯既入，见蚀乃知耳；非先闻当蚀而朝会不废也。邵引此文，失其义旨。邵所执者，礼记也；夫子、老聃、巷党之事，亦礼记所言，复违而反之，进退无据。然荀彧所善，汉朝所从，遂令此言至今见称，莫知其谬。后来君子将准以为诫，故正之云尔。」于是众议从之。
　　穆帝永和中，殷浩辅政，又欲从刘邵议不却会。王彪之议曰：「礼云诸侯旅见天子，不得终礼而废者四，自谓卒暴有之，非谓先存其事，而侥幸史官推术错谬，故不先废朝礼。」又从彪之议。
　　宋因晋制。
　　齐武帝永明元年十二月，有司奏：「今月三日，腊祠太社稷。一日合朔，日蚀既在致斋内，未审于社祠无疑不？曹检未有前准。」尚书令王俭议：「礼记曾子问『天子尝禘郊社五祀之祭，簠簋既陈』，唯大丧乃废。至于当祭之日，火及日蚀则停。寻伐鼓用牲，由来尚矣，而簠簋初陈，问所不及。据此而言，致斋初日，仍值薄蚀，则不应废祭。按汉初平中，士孙瑞议以日蚀废冠而不废郊，朝议从之。王者父天亲地，郊社不殊，此则前准，谓不宜废。」诏可。
　　北齐制，日蚀，则太极殿西厢东向，东堂东厢西向，各设御座。群官公服。昼漏上水一刻，内外皆严。三门者闭中门，单门者掩之。蚀前三刻，皇帝服通天冠，即御座，直卫如常，不省事。有变，闻鼓音，则避正殿，就东堂，服白袷单衣。侍臣皆赤帻，带剑，升殿侍。诸司各于其所，赤帻，持剑，出户向日立。有司各率官属，并行宫内诸门、掖门，屯卫太社。邺令以官属围社，守四门，以朱丝绳绕系社坛三匝。太祝令陈辞责社。太史令二人，走马露版上尚书，门司疾上之。又告清都尹鸣鼓，如严鼓法。日光复，乃止，奏解严。
　　大唐合朔伐鼓，具开元礼。
　　　　冬夏至寝鼓兵
　　易曰：「先王以至日闭关，商旅不行，后不省方。」五经通义曰：「以冬至阳气萌生，阴阳交精，始成万物，气微在下，不可动泄。王者承天理物，故率先天下，静而不扰也。夏至阴气始动而未达，故亦寝兵鼓，不设政事，助微气之养也。」
　　晋刘遐议曰，以为：「阳实君道，是以微阳初兴，庆其方盛，寝鼓息兵，不欲震荡也。礼尊无二，若当助阴，岂一之义。何以明之？『彼月而蚀，则惟其常；此日而蚀，于何不臧』。月蚀无救之道明矣。」何熊以为：「二节，阴阳升降之极，会通交代之日。二气既接，刚柔始分。君子远慎诸物，近慎诸己。在冬欲静，在夏无躁。百官静事，无刑以定。寝鼓息兵，其宜合同。」张俣曰：「冬夏二至，慎微不异。左传曰：『凡分至启闭，必书云物，为备故也。』所重所慎，于是在矣。周礼『太仆掌赞王鼓，救日月亦如之』。左传又曰『月亦如之』。又曰『非日月之眚不鼓』。皆正经也。日长则贺，君父道也。下庆上会，情交节也。日短则不，臣子道也。鼓以动众，是以二至迎送同寝之也。」刘泓谓：「寝鼓不出经传，或以汉兴。日蚀阴盛，击鼓助阳，则冬至助阳，不应寝鼓也。」于瓒又云：「按汉制，有冬至绝事不听政之条，而无夏至也。以此推之，夏至不应寝政事。」郑瑶曰：「寻冬至寝鼓之义，虽无正文，恐有由耳。夫天之德，贵生恶杀，冬至少阳初发，萌芽之渐，欲省方，泰顺动之象，以应至道，是以不省方事，安能鸣鼓？后代拟议至寝之，非为助阳也。夏至少阴肇起，杀气自兴，否剥将至，大戚方来，宜有鸣鼓开关，兴兵骇旅，施命四方，诰其逆兆，以遏小人方长之害。二至之义，否泰道异，休戚有殊，寝鼓之教，不宜同也。若以夏至，俗人所重，文武可息之一日，不可前三后三，等于冬至也。」
　　　　马政马祭附○周　隋　大唐
　　周制，夏官校人掌王马之政。政谓差择养乘之数也。月令曰「班马政」。天子十有二闲，马六种：种马、戎马、齐马、道马、田马、驽马。种谓上善似母者。以次差之，玉辂驾种马，戎辂驾戎马，金辂驾齐马，象辂驾道马，田辂驾田马，驽马给宫中之役。邦国六闲，马四种。家四闲，马二种。降杀之差。每厩为一闲。诸侯有齐马、道马、田马。家谓大夫，有田马。各一闲。其驽马则皆分为三焉。凡颁良马而养乘之。乘马一师四圉。三乘为皁，皁一趣马。三皁为系，系一驭夫。六系为厩，厩一仆夫。六厩成校，校有左右。驽马三良马之数。丽马一圉，八丽一师，八师一趣马，八趣马一驭夫。良，善也。善马，五辂之马。趣马、驭夫、仆夫，帅之名也。趣马下士，驭夫中士，则仆夫上士也。自乘至厩，其数二百一十六匹。易干为马，此应干之策也。至校变为言成者，明六马各一厩而王马小备也。校有左右，则良马一种者，四百三十二匹，五种合二千一百六十匹。驽马三之，则为千二百九十六匹。五良一驽，凡三千四百五十六匹，然后王马大备。诗云「騋牝三千」，此谓王马之大数欤？丽，耦也。驽马自圉至驭夫，凡马千二十四匹，与三良马之数不相应，「八」皆宜为「六」，字之误也。师十二匹，趣马七十二匹，则驭夫四百三十二匹矣。趣音仓走反。趣马掌赞正良马，而齐其饮食，简其六节。赞，佐也。简，差也。节，量也。差择王马以为六等。巫马掌养疾马而乘治之，相医而药攻马疾，受财于校人。乘谓驱步以发其疾，知所疾处乃治之。牧师掌牧地，皆有厉禁而颁之。孟春焚牧，焚牧地，以除陈生新草。仲春通淫。仲春，阴阳交万物生之时，可以合马之牝牡。按月令：「季春乃合累牛腾马，游牝于牧。」马质掌质马马量三物，一曰戎马，二曰田马，三曰驽马，皆有物贾。此三马者，买以给官府之使，无种也。皆有物贾，谓皆有物色及贾直。凡受马于有司者，书其齿毛与其贾。马死则旬之内，更；旬之外，入马耳，以其物更；其外否。旬之内死者，偿以齿毛与贾，受之日浅，养之恶也。旬之外死，入马耳，偿以毛色，不以齿贾，任之过其任也。其外否者，旬之外踰二十日而死者，不任用，非用者罪。春祭马祖，执驹。马祖，天驷也。孝经说曰「房为龙马」。郑众云：「执驹无令近母，犹攻驹也。二岁曰驹，三岁曰駣。」郑玄谓：「执犹拘也。春通淫之时，驹弱，血气未定，为其乘匹伤之。」夏祭先牧，颁马攻特。先牧，始养马者，其人未闻。夏通淫之后，攻其特，为其蹄啮不可乘用。郑众云：「攻特谓騬之。」騬音缯。秋祭马社，臧仆。马社，始乘马者，世本作曰：「相土作乘马。」郑众云：「臧仆谓简练驭者，令皆善也。」郑玄谓：「仆，驭五辂之仆。」冬祭马步，献马，讲驭夫。马步，神，为灾害马者。献马，见成马于王也。驭夫，驭贰车、从车、使车者。讲犹简习。其于祭大泽，用仲月刚日。甲庚丙壬戊为刚日，乙丁辛癸己为柔日。
　　隋制，常以仲春，用少牢祭马祖于大泽，诸合祭官于祭所致斋一日，积柴于燎坛，礼毕，就燎。仲夏祭先牧，仲秋祭马社，仲冬祭马步，并于大泽，皆以刚日。牲用少牢，如祭马祖，埋而不燎。
　　大唐马祭因隋之制，其仪如开元礼。
　　　　时傩周　后汉　北齐　隋　大唐
　　周制，夏官方相氏掌蒙熊皮，黄金四目，玄衣朱裳，执戈扬楯，帅百隶而时傩，以索室殴疫。蒙，冒也。冒熊皮者，以惊殴疫疠之鬼，如今魌头也。时傩，四时作方相氏以傩却凶恶也。月令：季春，命国傩，九门磔攘，以毕春气。洪范传云：「言之不从，则有犬祸。犬属金也，故磔之于九门，所以抑金扶木，毕成春功。东方三门不磔，春位不杀，且盛德所在，无所攘。」仲秋，天子乃傩，以达秋气。此傩，傩阳气。恐阳暑至此不衰，害亦将及人，故傩以通秋气。方欲助秋，故不磔犬。季冬，命有司大傩旁磔，以送寒气。大傩，为岁终逐除阴疫，以送寒气。旁谓王城四旁十二门也。磔谓磔犬于门也。春磔九门，冬礼大，故遍磔于十二门，所以扶阳抑阴之义也。犬属金，冬尽春兴，春为木，故杀金以助木气。
　　后汉季冬先腊一日，大傩，傩，却之也。谓之逐疫。汉旧仪曰：「颛顼氏有三子，生而亡去为疫鬼。一居江水，是为虐鬼；一居若水，是为魍魉蜮鬼；一居人宫室区隅，善惊人小儿。」月令章句曰：「日行北方之宿，北方大阴，恐为所抑，故命有司大傩，所以扶阳抑阴也。」卢植礼记注云：「所以逐衰而迎新。」其仪：选中黄门子弟年十岁以上，十二以下，百二十人为侲子。皆赤帻皁制，执大。汉旧仪曰：「方相帅百隶及童子，以桃弧、棘矢、土鼓，鼓且射之，以赤丸、五谷播洒之。」谯周论语注曰：「以苇矢射之。」薛综曰：「伥之言善，善童幼子也。」侲音振。方相氏黄金四目，蒙熊皮，玄衣朱裳，执戈扬楯。十二兽有衣毛角。中黄门行之，从仆射将之，以逐恶鬼于禁中。夜漏上水，朝臣会，侍中、尚书、御史、谒者、虎贲、羽林郎将执事，皆赤帻陛卫。乘舆御前殿。黄门令奏曰：「伥子备，请逐疫。」于是中黄门倡，伥子和，曰：「甲作食，胇胃食虎，雄伯食魅，腾简食不祥，揽诸食咎，伯奇食梦，强梁、祖明共食磔死寄生，委随食观，错断食巨、穷奇、腾根共食蛊。凡使十二神追恶凶，赫汝躯，拉汝干，节解汝肉，抽汝肺肠。汝不急去，后者为粮。」东京赋曰：「捎魑魅，斮獝狂。斩委蛇，脑方良。囚耕父于清泠，溺女魃于神潢。残夔魖与罔象，殪野仲而歼游光。」注曰：「魑魅，山泽之神。獝狂，恶鬼。委蛇，大如车毂。方良，草泽神。耕父、女魃皆旱鬼。恶水，故囚溺于水中，使不能为害。夔魖、罔象，木石之怪。野仲、游光，兄弟八人，恒在人闲作怪害也。」孔子曰：「木石之怪夔、罔两，水之怪龙、罔象。」刘昭曰：「木石，山怪也。夔一足，越人谓之山。罔两，山精，好学人声，而迷惑人。龙，神物也，非所常见，故曰怪。罔象，食人，一名沐。」埤仓曰：「獝狂，无头鬼。」委音虚。獝音休律反。埤，避移反。因作方相与十二兽。嚾呼，周遍前后省三过，持炬火，送疫出端门：东京赋曰：「煌火驰而星流，逐赤疫于四裔。」注曰：「煌，火光。逐，惊走。煌然火光如星驰。赤疫，疫鬼恶者也。」伥子合三行，从东序上，西序下。门外驺骑传炬出宫，司马阙门门外五营骑士传火弃雒水中。东京赋注曰：「卫士千人在端门外，五营千骑在卫士外，为三部，更送至雒水，凡三辈，逐鬼投雒水中。仍上天池，绝其桥梁，使不复度还。」百官官府各以木面兽能为傩人师讫，设桃梗、郁垒、苇茭毕，执事陛者罢。山海经曰：「东海中有度朔山，上有大桃树，蟠屈三千里，其卑枝门曰东北鬼门，万鬼出入也。上有二神人，一曰神荼，一曰郁垒，主阅领众鬼之恶害人者，执以苇索，而用食虎。」于是黄帝法而象之。殴除毕，因立桃梗于门户上，画郁垒持苇索，以御凶鬼，画虎于门，当食鬼。苇戟、桃枝以赐公卿、将军、特进、诸侯云。是月也，立土牛六头于国都郡县城外丑地，以送大寒。月令章句曰：「是月之昏建丑，丑为牛。寒将极，是故出其物类形象，以示送达之，且以升阳也。」
　　北齐制，季冬晦，选人子弟如汉，合二百四十人。百二十人，赤帻、皁衣，执。百二十人，赤布葱褶，执鞞角。方相氏执戈扬楯。又作穷奇、祖明等十二兽，皆有毛角。鼓吹令率之，中黄门行之，粤从仆射将之，以逐恶鬼于禁中。其日戊夜三唱，开诸里门，傩者各集，被服器仗以待事。戊夜四唱，开诸城门，二卫皆严。上水一刻，皇帝常服，即御座。王公执事官一品以下、从六品以上，陪列观。傩者鼓噪，入殿西门，遍于禁内。分出二上合，作方相与十二兽戏，喧呼周遍，前后鼓噪。出殿南门，分为六道，出于郭外。
　　河清年中定令，岁十二月半讲武，至晦逐除。二军兵马，右入千秋门，左入万岁门，并永巷南下，至昭阳殿北，二军交。一军从西上合，一军从东上合，并从端门南，出阊阖门前桥南，戏射并讫，送至城南郭外罢。
　　隋制，季春晦，傩，磔牲于宫门及城四门，以攘阴气。秋分前一日，攘阳气。季冬旁磔、大傩亦如之。其牲，每门各用羝羊及雄鸡一。选侲子，如北齐法。冬八队，二时则四队。问事十二人，赤帻衣，执皮鞭。工二十二人。其一人方相氏，如周礼。一人为唱师，着皮衣，执棒。鼓角各十人。有司素备雄鸡羝羊及酒，于宫门为坎。未明，鼓噪以入。方相氏执戈扬楯，周呼鼓噪而出，合趣明阳门，分诣诸城门。将出，诸祝师执事，与牲，磔之，普逼反。于门，酌酒禳祝。举牲并酒埋之。
　　大唐制，季冬大傩及州县傩礼，并如开元礼。
通典卷第七十九　礼三十九　沿革三十九　凶礼一
　　大丧初崩及山陵制并为周以下亲哭及不视事附○
　　周　汉　后汉　魏　晋　东晋　宋　陈大唐
　　周代尚书金縢云：「武王既克商二年，王有疾，弗豫。二公曰：『我其为王穆卜。』」顾命云：「惟四月，哉生魄，王不怿。」成王也。有疾，故不悦怿。礼，仆人扶右，射人扶左。仆人射人皆平常时赞正君服位。始崩，太仆戒鼓传达于四方。内宗掌序哭者。次序外内宗及命妇哭王。外宗叙外内朝暮哭者。内内外宗及外命妇。世妇掌比外内命妇之朝暮哭，不敬者，而呵罚之。呵，谴也。小宗伯悬缞冠之式于路门之外。太仆掌悬丧首服之法于宫门。首服之法，谓免髽笄总广狭长短之数。悬其书于宫门，示四方。三日，祝先服；祝佐唅敛，先病。五日，官长服；官长，大夫、士。七日，国中男女服；庶人。三月，天下服。诸侯之大夫也。孔颖达曰：「服，服杖也。祝佐唅敛，先病，故先杖也。然云祝服，故子亦三日而杖也。五日官长服者，大夫士也。七日国中男女服者，谓畿内民及庶人在官者。三月天下服者，谓诸侯之大夫也。近者亦不待三月，今据远者为言耳。」宫正掌授庐舍，辨其亲疏贵贱之居。庐，倚庐也。舍，垩室也。亲者贵者居倚庐，疏者贱者居垩室。
　　汉旧仪曰：「高帝崩三日，小敛室中牖下。作栗木主，长八寸，前方后圆，围一尺，置牖中，望外，内张绵絮以鄣外，以皓木大如指，长三尺，四枚，缠以皓皮四方置牖中，主居其中央。七日大敛棺，以黍饭羊舌祭之牖中。已葬，收主。为木函，藏庙太室中西墙壁埳中。」
　　帝初登遐，朝臣称曰「大行皇帝」。风俗通云：「俗说易称四海为家，虽都二京，巡有方岳，文曰行在，所由以行为辞。天命有终，往而不返，故曰大行。天子新崩，梓宫在殡，太子已即位，存亡有别，不可但称皇帝。未及定谥，故曰大行皇帝。宫车晏驾，周康王一朝晏起，诗人深刺；如今崩殡，则为晏驾。」其丧葬仪，无闻。魏孙毓曰：「礼记告丧曰『登遐』，告讣之辞也。或曰大行之称，起于汉氏。汉书曰『大行在前殿』，又曰『大行无遗诏』，此即非告讣之辞。谥法者，大行受大名，小行受小名。初崩未谥，而嗣帝已立，臣下所称辞宜有异，故谓之大行，言其有大德行，必受大名若称谥也。」
　　文帝遗诏：「其令天下吏民，令到，出临三日，皆释服。具丧期篇。无禁取妇、嫁女、祠祀、饮酒、食肉。自当给丧事服临者，皆无践。绖带无过三寸。无布车及兵器。应劭曰：「无以布衣车及兵器也。」服虔曰：「不施轻车介士也。」无发民哭临宫殿中。霸陵山川因其故，无有所改。应劭曰：「因山为藏，不复起坟，山下川流不遏绝，就其水名以为陵号。」归夫人以下至少使。」应劭曰：「夫人以下有美人、良人、八子、七子、长使、少使，皆遣归家，重绝人类。」令中尉亚夫为车骑将军，属国悍为将屯将军，师古曰：「典屯军以备非常。」郎中令张武为复土将军，如淳曰：「主穿圹窴瘗事也。」师古曰：「穿圹，出土下棺也。已而窴之，又即以为坟，故云复土。复，反还也。」发近县卒万六千人，发内史卒万五千人，藏郭穿复土属将军武。师古曰：「即张武也。」赐诸侯王以下至孝悌力田金钱帛各有数。每天子即位明年，将作大匠营陵地，用地七顷，方中用地一顷。深十三丈，堂坛高三丈，坟高十二丈。
　　武帝坟高二十丈，明中高一丈七尺，四周二丈，内梓棺柏黄肠题凑，以次百官藏毕。其设四通羡门，容大车六马，皆藏之内方，外陟车石。外方立，先闭剑户，户设夜龙、莫邪剑、伏弩，设伏火。已营陵，余地为西园后陵，余地为婕妤以下，次赐亲属功臣。题，头也。凑，以头向内，所以为固也。便房，藏中便坐也。
　　后汉志：
　　　　皇帝不豫，太医令丞将医入，就进所宜药。尝药监、近臣中常侍、小黄门皆先尝药，过量十二。公卿朝臣问起居无闲。太尉告请南郊，司徒、司空告请宗庙，告五岳、四渎、群祀，并祷求福。疾病，公卿复如礼。
　　　　登遐，皇后诏三公典丧事。百官皆衣白单衣，白帻不冠。闭城门、宫门。近臣中黄门持兵，虎贲、羽林、郎中署皆严宿卫，宫府各警，北军五校绕宫屯兵，黄门令、尚书、御史、谒者昼夜行陈。三公启手足色肤如礼。皇后、皇太子、皇子哭踊如礼。沐浴如礼。守宫令兼东园匠将女执事，黄绵、缇缯、金缕玉柙如故事。汉旧仪曰：「帝崩，唅以珠，缠以缇缯十二重。以玉为襦，如铠状，连缝之，以黄金为缕。腰以下以玉为札，长一尺，广二寸半，为柙，下至足，亦缝以黄金缕。诸衣衿敛之。凡乘舆衣服，已御，辄藏之，崩皆以敛。」饭唅珠玉如礼。礼稽命征曰：「天子饭以珠，唅以玉。」盘冰如礼。大盘广八尺，长一丈二尺，深三尺，漆赤中。百官哭临殿下。是日夜，下竹使符告郡国二千石、诸侯王。应劭曰：「凡与郡国守相竹使符，皆以竹箭五枚，长五寸，镌刻篆书第一至第五。」张晏曰：「符以代古之珪璋，从简易也。」竹使符到，皆伏哭尽哀。汉旧制，发兵皆以铜虎符，其余征调，竹使而已。符第合会为大信。小敛如礼。东园匠、考工令奏东园秘器，表里洞赤，虡文画日、月、鸟、龟、龙、虎、连璧、偃月，牙桧梓宫如故事。大敛于两楹之闲。五官、左右虎贲、羽林五将，各将所部，执虎贲戟，屯殿端门陛左右厢，中黄门持兵陛殿上。夜漏，群臣入。昼漏上水，大鸿胪设九宾，随立殿下。谒者引诸侯王立殿下，西面北上；宗室诸侯、四姓小侯外戚樊氏、郭氏、阴氏、马氏诸弟子立学，号四姓小侯。在后，西面北上。治礼引三公就位殿下，北面；特进次中二千石；列侯次二千石；六百石、博士在后；群臣陪位者皆重行，西上。位定，大鸿胪言具，谒者以闻。皇后东向，贵人、公主、宗室妇人以次立后；皇太子、皇子在东，西向；皇子少退在南，北面：皆伏哭。大鸿胪传哭，群臣皆哭。三公升自阼阶，安梓宫内珪璋诸物，近臣佐如故事。嗣子哭踊如礼。周礼：「驵珪、璋、璧、琮、琥、璜之渠眉，疏璧琮以敛尸。」郑众云：「驵，外有捷卢也。谓珪、璋、璧、琮、琥、璜皆为开渠，为眉瑑，沙除以敛尸，令汁得流去也。」东园匠、武士下钉衽，截去牙。丧大记曰：「君盖用漆，三衽三束。」郑玄注曰：「衽，小腰。」太常上太牢奠，太官食监、中黄门、尚食次奠，执事者礼。太常、大鸿胪传哭如仪。
　　　　三公奏尚书顾命，太子即日即天子位于柩前，请太子即皇帝位，皇后为皇太后。奏可。群臣皆出，吉服入会如仪。太尉升自阼阶，当柩御座北面稽首，读策毕，以传国玉玺绶东面跪授皇太子，即皇帝位。中黄门掌兵以玉具、隋侯珠、斩蛇宝剑授太尉，告令群臣，群臣皆伏称万岁。或大赦天下。遣使者诏开城门、宫门，罢屯卫兵。群臣百官罢，入成丧服如礼。三公、太常如礼。
　　　　故事：百官五日一会临，故吏二千石、刺史、在京都郡国上计掾史，皆五日一会。天下吏民发丧临三日。先葬二日，皆旦晡临。既葬，释服，无禁嫁娶、祠祀。佐史以下，布衣冠帻，绖带无过三寸，临庭中。武吏布帻大冠。大司农出见钱谷，给六丈布直。以葬，丧期依前汉制。部刺史、二千石、列侯在国者及关内侯、宗室长吏及因邮奉奏，诸侯王遣大夫一人奉奏，吊臣请驿马露布，奏可。
  </div>
  <div class="pagination">
   <a href="通典_page44.html">
    上一页
   </a>
   <span>
    ...
   </span>
   <a href="通典_page40.html">
    40
   </a>
   <a href="通典_page41.html">
    41
   </a>
   <a href="通典_page42.html">
    42
   </a>
   <a href="通典_page43.html">
    43
   </a>
   <a href="通典_page44.html">
    44
   </a>
   <span class="current-page">
    45
   </span>
   <a href="通典_page46.html">
    46
   </a>
   <a href="通典_page47.html">
    47
   </a>
   <a href="通典_page48.html">
    48
   </a>
   <a href="通典_page49.html">
    49
   </a>
   <a href="通典_page50.html">
    50
   </a>
   <span>
    ...
   </span>
   <a href="通典_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
