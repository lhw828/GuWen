<!DOCTYPE html>
<html>
<head>
    <meta charset="UTF-8">
    <title>大明会典 - 第 319 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 319 页/共 713 页</h1>
    <div class="content">朝廷之法、敦叙长幼之节。遂為定制云
洪武五年定、在内应天府、及直隶府州县、每岁孟春正月、孟冬十月、有司与学官率士大夫之老者、行於学校。在外行省所属府州县、亦皆取法於京师。其民间里社、以百家為一会。粮长或里长主之。百人内以年最长者為正宾。餘以齿序坐。每季行之於里中。若读律令、则以刑部所编申明戒諭书兼读之。其武职衙门。在内、各卫亲军指挥使司、及指挥使司、凡镇守官、每月朔日、亦以大都督府所编戒諭书率僚佐读之
○十六年、颁行图式。一各处府州县、每岁正月十五日、十月初一日、於儒学行乡饮酒礼。酒肴於官钱约量支办。务要丰俭得宜。除宾僎外、眾宾序齿列坐。其僚属则序爵。前一日、执事者於儒学之讲堂、依图陈设坐次。司正率执事习礼。至日黎明执事者宰牲具饌、主席及僚属司正先诣学。遣人速宾僎以下。比至、执事者先报曰宾至、主席率僚属出迎於庠门之外以入。主居东宾居西。三让三揖而后升堂。东西相向立、赞两拜。宾坐。执事又报曰僎至。主席又率僚属出迎。揖让升堂拜坐如前仪。宾僎介至。既就位。执事者唱司正扬觶。执事者引司正由西阶升。诣堂中北向立。执事者唱宾僎以下皆立。唱揖。司正揖。宾僎以下皆报揖。执事者以觶酌酒授司正司正举酒曰、恭惟
朝廷、率由旧章、敦崇礼教。举行乡饮。非為饮食。凡我长幼、各相劝勉。為臣尽忠。為子尽孝。长幼有序。兄友弟恭。内睦宗族。外和乡里。无或废坠、以忝所生。读毕。执事者唱司正饮酒。饮毕、以觶授执事。执事者唱揖。司正揖。宾僎以下皆报揖。司正復位。宾僎以下皆坐。唱读律令。执事者举律令案於堂之中。引礼引读律令者诣案前北向立。唱宾僎以下皆拱立。行揖礼如扬觶仪。然后读律令。有过之人、俱赴正席立听。读毕復位。执事者唱供饌案。执事者举饌案至宾前。次僎。次介。次主。三宾以下、各以次举讫。执事者唱献宾。主起席北面立。执事斟酒以授主。主受爵、诣宾前置於席、稍退。赞两拜。宾答拜讫。执事者又斟酒以授主。主受爵、诣僎前置於席。交拜如前仪。毕。主退復位。执事者唱宾酬酒。宾起、僎从之。事者斟酒授宾。宾受酒、诣主前置於席、稍退、赞两拜。宾僎主交拜讫。各就位坐。执事者分左右立。介三宾眾宾以下、以次斟酒於席讫。执事者唱饮酒。或三行、或五行。供汤。又唱斟酒。饮酒。供汤三品毕。执事者唱彻饌。候彻饌案讫。唱宾僎以下皆行礼。僎主僚属居东。宾介三宾眾宾居西、赞两拜讫。唱送宾。以次下堂分东西行。仍三揖出庠门而退
○一里社、每岁春秋社祭会饮毕、行乡饮酒礼。所用酒肴、於一百家内供办、毋致奢靡。百家内、除乞丐外。其餘但係年老者、虽至贫、亦须上坐、少者虽至富、必序齿下坐。不许搀越。违者以违制论。其有过犯之人、虽年长财富、须坐於眾宾席末。听讲律、受戒諭、供饮酒毕、同退。不许在眾宾上坐。如有过犯之人、不行赴饮、及强坐眾宾之上者、即係顽民、主席及诸人首告、迁徙边远住坐。其主席者及眾宾、推让有犯人在上坐、同罪。其各里社、以百家為一会。百家之内、以里长主席。其餘百人、选年最高有德人所推服者一人為宾。其次一人為介。其餘各依年齿序坐、如有乡人為官致仕者、主席请以為僎。择通文学者、一人為扬觶、一人為读律、二人為赞礼。前期一日、主诣宾门。宾出迎大门之外、肃主以入至中堂。主宾相揖讫。主稍前曰、某日行乡饮酒礼。吾子年高德邵、敢请為宾。曰、某固陋、恐辱命、敢辞。主曰、询诸眾、莫若吾子贤、敢固请。宾曰、夫子申命之、某不敢辞。主再拜。宾答拜。介亦如之。但改请吾子為介。执事者、设宾席於堂中稍西、南向。设主席於堂东南、西向。宾六十以上者、席於堂中上两序、东西相向。如宾多、年幼者席於堂下阼阶之南、北面西上。是日清晨、宾及眾宾皆至门外。主出迎、西向揖。宾东向答揖。主先入门而右。宾入门而左。至阶、主揖宾。宾揖主。主先陞自东阶。宾陞自西阶。至中堂。主西向立。宾东向立。赞礼唱拜兴。二主宾皆两拜。主肃宾各就位。赞礼唱扬觶。扬觶者举觶酌酒诣中堂北向立。赞礼唱在坐皆起。宾主以下皆起拱立。扬觶者迺扬觶而扬言曰、 【与前同】 毕。唱揖。扬觶者揖。主宾以下皆揖。扬觶者遂饮酒讫。復揖。主宾以下皆揖。以爵授执事者復位。宾主以下皆坐。赞礼唱读律。执事者设案於堂中。次引读律者诣案前。赞礼唱在坐者皆起揖。唱读律者揖。宾主以下皆立。遂展律於案详缓读之、讫。復以申明戒諭读之。毕。赞礼唱揖。读律者揖。宾主以下皆揖。读律者復位。赞礼唱眾皆坐。宾主以下皆坐。执事者供饌案行酒。赞礼唱饮酒。眾宾皆饮。或五行、或七行、 【礼同前】 食毕。彻案。赞礼唱礼毕。主先行而西向立。赞礼引宾以下东向立。赞拜兴拜兴。主宾皆两拜。主送宾於门外、东西相揖、乃退。明日、宾介僎眾宾诣主家拜谢乡饮之赐。主出门外拜、谓辱屈昨日之来
○一乡饮之设、所以尊高年、尚有德、兴礼让。敢有諠譁失礼者、许扬觶者以礼责之。其或因而致争竞者、主席者会眾罪之
○十八年、
大誥天下。乡饮酒礼、叙长幼、论贤良、别姦顽、异罪人。其坐席间。高年有德者居於上。高年淳篤者并之。以次序齿而列。其有曾违条犯法之人、列於外坐、同类者成席。不许干於善良之席。主者若不分别、致使贵贱混淆、察知、或坐中人发觉、罪以违制。姦顽不由其主、紊乱正席、全家移出化外
○二十二年、再定图式。凡良民中、年高有德、无公私过犯者、自為一席、坐於上等。有因户役差税迟误、及曾犯公杖私笞招犯在官者、又為一席、序坐中门之外。其曾犯姦盗诈偽、说事过钱、起灭词讼、蠹政害民、排陷官长、及一应私杖徒流重罪者、又為一席、序坐於东门之内。执壶供事、各用本等之家子弟。务要分别三等坐次、善恶不许混淆。其所行仪注、并依原颁定式。如有不遵图序坐、及有过之人不行赴饮者、以违制论
主、府知府、州知州、县知县。如无正官、佐贰官代。位於东南
大宾、以致仕官為之。位於西北
僎宾、择乡里年高有德之人。位於东北
介、以次长。位於西南
三宾、以宾之次者為之。位於宾主介僎之后
司正、以教职為之。主扬觶以罚
赞礼者、以老成生员為之
乡饮酒礼图
（见图）
弘治十七年题准、今后但遇乡饮酒、延访年高有德為眾所推服者為宾。其次為介。如本县有以礼致仕官员、主席请以為僎。不许视為虚文、以致贵贱混淆、贤否无别。如违、该府具呈巡按御史、径自提问依律治罪

旌表

国初、凡有孝行节义為乡里所推重者、据各地方申报、风宪官覈实奏闻、即与旌表。其后止许布衣编民、委巷妇女、得以名闻。其有官职及科目出身者、俱不与焉
洪武元年令、凡孝子顺孙、义夫节妇、志行卓异者、有司正官举名。监察御史按察司体覈、转达上司、旌表门閭
○又令、民间寡妇、三十以前、夫亡守制、五十以后、不改节者、旌表门閭。除免本家差役
○二十一年、榜示天下。本乡本里、有孝子顺孙义夫节妇、及但有一善可称者、里老人等、以其所善实跡、一闻
朝廷、一申有司、转闻於朝。若里老人等已奏、有司不奏者、罪及有司。此等善者、每遇监察御史及按察司分巡到来、里老人等亦要报知、以凭覈实入奏
○二十六年定、礼部据各处申来孝子顺孙、义夫节妇、理当旌表之人。直隶府州咨都察院、差委监察御史覈实。各布政司所属、从按察司覈实。著落府州县、同里甲亲邻保勘相同。然后明白奏闻。即行移本处、旌表门閭、以励风俗
○二十七年、
詔申明孝道。凡割股或致伤生、卧冰或致冻死、自古不称為孝。若為旌表、恐其倣傚。通行禁约、不许旌表
○又奏准、天下军民衙门、将已经旌表军民孝子节妇、於所在旌善亭内附写行孝守节缘由。其未经旌表、果係义夫节妇孝子顺孙卓异者、不拘军民人等、一体保勘申报
○天顺元年、
詔民间同居共爨五世以上、乡党称其孝友者、有司取勘以闻、即為旌表
○成化元年奏准、凡旌表贞节孝行、里老呈告到官、掌印官亲自研审、坐令有职官关保、备开实跡具奏。礼部行勘覈实、类奏旌表。如有扶同、妄将夫亡时年已三十以上、及寡居未及五十妇人、增减年甲举保者、被人首发、或风宪官覈勘得出、就将原保各该官吏里老人等、通行治罪
○正德六年、令近年山西等处、不受贼污贞烈妇女、已经抚按查奏者、不必再勘。仍行有司各先量支银三两、以為殯葬之资。仍於旌善亭傍、立贞烈碑、通将姓字年籍鐫石、以垂永久
○十三年、令军民有孝子顺孙义夫节妇事行卓异者、有司具实奏闻。不许将文武官进士举人生员吏典命妇人等、例外陈请
○嘉靖二年奏准、今后天下文武衙门、凡文职除进士举人係贡举贤能、已经竖坊表宅、及妇人已受
誥敕封為命妇者、仍照前例不准旌表外。其餘生员吏典一应人等、有孝子顺孙义夫节妇志行卓异、足以激励风化、表正乡閭者、官司仍具实跡以闻、一体旌表
○又奏准、今后节妇、但係风宪官覈实到部、虽有病故者、亦准类奏旌表
○三年、
詔孝子顺孙义夫节妇、已旌表、年及六十者、孝子冠带荣身、节妇照八十以上例、给赐绢帛米肉
○十年题准、孝子顺孙义夫节妇、有司勘实具奏者、免其覆勘、径行风宪官覈实。若係风宪官已覈实具奏者、俓候季终类奏旌表
○四十二年议准、命妇守节、例不题请。止行所属以礼存问、仍加周恤。其户下优免、与品官相同
○隆庆三年奏准、孀妇寿至百岁者、照例旌表為贞寿之门

印信

国初设铸印局、专管铸造内外诸司印信。其后又有铸换辨验、及儒士食粮冠带等例。具列于后、而以印信制度附之
洪武二十六年定、凡开设各处衙门、合用印信、札付铸印局官依式铸造给降。其有改铸销毁等项、悉领之
○弘治三年奏准、铸印局儒士食粮三年役满、不愿外补者、咨送吏部冠带、仍旧食粮办事、候有本局员缺奏补
○十三年奏准、两京兵部、并在外巡抚巡按按察司、点视各卫所印信、如有军职将印当钱使用者、带俸差操
○十四年议准、在外大小衙门印记、年久印面平乏、篆文糢糊者、方许申知上司验实具奏、铸换新印。其旧印送上司付公差人员缴部、仍发铸印局看验。若印记新降未久、掜奏烦扰、虽已铸换、仍将申奏官吏治罪
○嘉靖八年题准、铸印局官儒、今后应造印记关防、专以洪武正韵為主。正韵不载、方取许氏说文。二书无从查考者、方将先儒著述六书等书参考
○十六年题准、铸印局增食粮儒士二名、连额设共四名

印信制度

征西镇朔平羌平蛮等将军、银印、虎钮、方三寸三分、厚九分、柳叶篆文
宗人府、五军都督府、俱正一品。银印、三臺、方三寸四分、厚一寸
六部、都察院、并在外各都司、俱正二品。银印、二臺、方三寸二分、厚八分
衍圣公、张真人、中都留守司、俱正二品。各布政司从二品。银印、二臺、方三寸一分、厚七分。景泰三年、赐衍圣公三臺银印
顺天应天二府、俱正三品。银印、方二寸九分、厚六分五釐
通政司、大理寺、太常寺、詹事府、及京卫、并在外各按察司、各卫、俱正三品。苑马寺、宣慰司、俱从三品。铜印、方二寸七分、厚六分太僕寺光禄寺、并在外各盐运司、俱从三品。铜印方二寸六分、厚五分五釐
鸿臚寺、并在外各府、俱正四品。国子监、并在外宣抚司、俱从四品。铜印、方二寸五分、厚五分
翰林院、左右春坊、尚宝司、钦天监、太医院、上林苑监、六部各司、宗人府经歷司、并在外各
王府长史司、各卫千户所、俱正五品。司经局、五府经歷司、并在外招讨司、安抚司、俱从五品。铜印、方二寸四分、厚四分五釐
在外各州、从五品。铜印、方二寸三分、厚四分
都察院经歷司、大理寺左右寺、五城兵马司、大兴宛平上元江寧各京县、及僧录司、道录司、并在外中都留守司经歷司、断事司、各都司经歷司、断事司、各卫百户所、长官司、及各
王府审理所、俱正六品。光禄寺大官等署、并在外各布政司经歷司、理问所、俱从六品。铜印、方二寸二分、厚三分五釐
吏科等六科、行人司、通政司经歷司、工部营缮所、太常寺典簿厅、上林苑监蕃育等署、并在外各按察司经歷司、各县、俱正七品。中书舍人、顺天应天府经歷司、京卫经歷司、光禄寺典簿厅、太僕寺詹事府各主簿厅、并在外各卫经歷司、盐运司经歷司、苑马寺主簿厅、宣慰司经歷司、俱从七品。铜印、方二寸一分、厚三分
户部刑部都察院各照磨所、兵部典牧所、国子监绳愆厅、博士厅、典簿厅、鸿臚寺钦天监各主簿厅、并在外各布政司照磨所、各府经歷司、及各
王府纪善、典宝、典膳、奉祠、良医、工正各所、宣抚司经歷、以上正从八品。俱铜印、方二寸、厚二分五釐
刑部都察院各司狱司、顺天应天二府照磨所、司狱司、鸿臚寺司仪署、司宾署、国子监典籍厅、上林苑监典簿厅、
内府宝钞等各库、御马仓草仓、会同馆、织染所、文思院、皮作局、顏料局、鞍轡局、宝源局、军器局、都税等司、教坊司、并在外留守司司狱司、各都司司狱司、各按察司照磨所司狱司、各府照磨所司狱司、及各
王府长史司典簿厅、教授典仪所、各府卫儒学、税课司、阴阳学、医学、僧纲司、道纪司、及各巡检司、以上正从九品。俱铜印、方一寸九分、厚二分二釐
各州县儒学、仓库驛递闸坝批验所、抽分竹木局、河泊所、织染局、税课司、阴阳学、医学、僧道司、俱未入流。铜条记、阔一寸三分、长二寸五分、厚二分一
以上俱直钮、九叠篆文
监察御史、铜印、直钮、有眼、方一寸五分、厚三分、八叠篆文
总制总督巡抚等项、并镇守、及凡公差官、铜关防、直钮、阔一寸九分五釐、长二寸九分、厚三分、九叠篆文
文渊阁、银印、直钮、方一寸七分、厚六分、玉箸篆文、 【宣德年赐。惟进呈文字等项用之】

大明会典卷之八十
建言

按
祖训、大小官员、并百工技艺之人、应有可言之事、许直至
御前奏闻。其言当理、即付所司施行。诸衙门毋得阻滞。违者即同姦论。所以广耳目、防壅蔽、而通下情也。
累朝以来、亦有驀越报復之禁、具载于后
洪武九年、颁建言格式。使言者直陈得失、无事繁文
○十五年、令军士建言者、所司用印实封、入递奏闻。本人不必赴京
○永乐元年、令凡利国利民之事、不拘百工技艺之人、皆许具实敷奏。若官吏人等、贪赃坏法、颠倒是非、酷虐良民、及婚姻田土军役等事、一体职掌榜文内事理、具状自下而上陈告。如有假以实封建言、驀越合干上司、径赴
朝廷干冒者、治以重罪
○八年、令布政司按察司进表官、陈奏军民利病、政治得失
○十三年、令凡军民利病、及贪官污吏、作弊害民者、许诸人具实奏闻
○景泰四年、令建言者、该衙门详细参看、果有利国利民、可行则行。有假以言事报復讎怨者、具奏治罪
○近例、凡天下官吏军民人等建言民情、每岁礼部会官议定可否具奏。内可行者、移各该衙门施行。若泛言不切、立案不行。其抚按等官、陈奏地方利弊、则从各衙门职掌、覆奏定夺

会议

洪武二十四年、令今后在京衙门、有奉
</div>
    <div class="pagination">
<a href="大明会典_page318.html">上一页</a><span>...</span><a href="大明会典_page314.html">314</a><a href="大明会典_page315.html">315</a><a href="大明会典_page316.html">316</a><a href="大明会典_page317.html">317</a><a href="大明会典_page318.html">318</a><span class="current-page">319</span><a href="大明会典_page320.html">320</a><a href="大明会典_page321.html">321</a><a href="大明会典_page322.html">322</a><a href="大明会典_page323.html">323</a><a href="大明会典_page324.html">324</a><span>...</span><a href="大明会典_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
