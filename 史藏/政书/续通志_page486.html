<!DOCTYPE html>
<html>
<head>
    <meta charset="UTF-8">
    <title>续通志 - 第 486 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 486 页/共 1359 页</h1>
    <div class="content">黎国公将改葬其祖占者曰弟则吉不利于君大雅曰如子言我含笑入地矣岁余卒谥曰孝永徽五年赠尚书右仆射五世孙造自有传

　　温彦博
　　温彦将

　　 温彦博

　　彦博字大临开皇末对策高第授文林郎直内史省隋乱幽州总管罗艺引为司马艺以州降彦博与有谋授总管府长史封西河郡公召 
入为中书舍人迁侍郎彦博善辞令每问四方风俗胪布诏令若成诵然进止详华人皆拭目观高祖尝宴近臣遣秦王谕旨既而顾左右曰何 
如温彦博高丽贡方物高祖欲让而不臣彦博执不可曰辽东本周箕子国汉玄菟郡不使北面则四夷何所瞻仰帝纳而止突厥入寇彦博以 
并州道行军长史战大谷败被执突厥知近臣数问唐兵多少及国虚实彦博不肯对囚阴山苦寒地太宗立突厥归款得还授雍州治中寻检 
校吏部侍郎彦博欲汰择士类寡术不能压众讼谍满廷时讥其烦碎复为中书侍郎迁御史大夫检校中书侍郎事贞观四年迁中书令封虞 
国公 【新旧书本传载议突厥事详四夷传今不重出】 十年迁尚书右仆射明年卒年六十三彦博性周慎既掌机务谢宾客不通进见必 
陈政事利害卒后帝叹曰彦博以忧国故耗思殚神我见其不逮再稘矣恨不许少闲以究其寿家贫无正寝殡别室帝命有司为构寝赠特进 
谥曰恭陪葬昭陵子振挺振厯太子舍人居丧以毁卒挺尚千金公主官延州刺史彦博曾孙曦尚凉国长公主裔孙庭筠见文苑传

　　 温彦将

　　彦将字大有 【新旧书本传俱云大有字彦将今从宰相世系表】 隋仁寿中李纲荐授羽林骑尉高祖举兵引为太原令从秦王徇西 
河令参谋军事西河下摄大将军府记室与兄大雅同掌机近不自安请徙他职帝曰我虚心待卿何所自疑武德初累迁中书侍郎封清河郡 
公卒赠鸿胪卿谥曰敬

　　△陈叔达

　　陈叔达字子聪陈宣帝子也少封义阳王厯丹阳尹都官尚书隋大业中授内史舍人出为绛郡通守高祖西师以郡听命授丞相府主簿 
封汉东郡公与温大雅同莞机秘方禅代时书册诰诏皆其笔也武德初授黄门侍郎判纳言封江国公叔达明辩善容止每占奏搢绅属目江 
左士客长安者多所荐拔尝赐食得蒲萄不举帝问之对曰臣母病渴求不能致愿归奉之帝流涕曰卿有母遗乎因赐之又赉物百段贞观初 
与萧瑀争殿中坐忿谇不恭免官 【事在武德九年太宗即位之后】 未几居母丧又有疾太宗忧之遣使禁却吊者丧除为遂州都督病不 
拜顷之擢礼部尚书始太子建成等阋间太宗帝惑之叔达极意救辩至是谓曰武德内难卿有言故有此报叔达谢曰岂独为陛下乃社稷计 
耳后帏薄汗漫为有司露劾帝以名臣为护掩授散秩归第卒谥曰缪久之赠户部尚书更谥曰忠

　　△窦威

　　窦威字文蔚岐州平陆人隋太傅炽之子太穆皇后其从兄弟女也 【旧书作太穆皇后从父兄按隋书狱弟岳生毅即太穆皇后父也 
字衍】 家世勋贵喜武力而威独尚文诸兄诋为书痴李德林举秀异射策甲科授秘书郎十余岁不肯调官所学益博蜀王秀辟为记室见秀 
行事不法谢病去秀废府属皆得罪威独免大业中累迁内史舍人数谏忤旨转考功郎中坐事免高祖入关召补大丞相府司录参军时军旅 
革创典礼湮缺威多识朝廷故事乃裁定制度帝语裴寂曰威今之叔孙通也武德元年拜内史令每论政事必引古为谕帝益亲重之或引入 
卧内常为膝席后寝疾帝自临问及卒家无余财帝哭之恸赠同州刺史追封延安郡公谥曰靖有文集十卷子恽嗣官岐州刺史兄子轨从兄 
子抗并知名

　　窦轨 【窦琮】
　　窦抗
　　窦静
　　窦诞
　　窦孝谌 【窦琎】
　　窦德明
　　窦德玄

　　 窦轨 【窦琮】

　　轨字士则父恭周雍州牧酇国公轨大邺中为资阳郡东曹掾去官归高祖起兵轨募众千余人谒长春宫帝大悦赐良马十匹使略地渭 
南下永丰仓收兵五千人从平京师封赞皇县公为大丞相咨议参军稽胡贼五万余掠宜春诏轨讨之次黄钦山遇贼乘高丛射师却轨斩部 
将十四人拔其次代之令曰闻鼓不进者斩暨鼓士争赴贼贼射不能遏遂大破之武德元年授太子詹事赤排羌与辥举叛将锺俱仇寇汉中 
拜轨秦州总管尽破降之封酇国公三年迁益州道行军左仆射许便宜从事党项引吐谷浑寇松州诏轨与扶州刺史蒋善合援之善合先至 
败之钳川轨复进军临洮击左封走其众度羌必为患始屯田松州寻率所部从秦王讨王世充于洛阳明年还蜀轨既归益严酷然能自勤苦 
出师临敌或旬月不解甲其下不用命即诛小过亦鞭笞流血由是蜀盗悉平初以其甥为腹心尝夜出呼不时至即斩之又戒家奴毋出外忽 
遣奴取浆公厨既而悔之命斩奴奴呼冤监刑者疑不时决并斩之后入朝赐坐御榻容不肃又坐而对诏帝怒曰公入蜀时车骑骠骑从者二 
十人为公所诛略尽我陇种车骑未足给公因系诏狱俄释还轨与行台尚书韦云起郭行方素不协竟杀云起 【详云起传】 行方奔京师 
是岁行台废即授益州大都督贞观元年征授右卫大将军二年出为洛州都督洛阳因隋乱人不土著轨下令诸县有游手末作者按之由是 
威信大行人皆务本卒赠并州都督子承节尚永嘉公主厯左卫将军秦州都督轨弟琮琮有武干大业末犯法亡命太原依高祖与秦王有宿 
憾不自安王降礼接之与出入卧内意乃释大将军府建为统军从平西河破霍邑封扶风郡公寻从刘文静击屈突通于潼关败其将桑显和 
通走以轻骑追获之进兵下陕县拔太原仓迁右领军大将军隋河阳都尉独孤武归款 【按李密传作河阳都尉独孤武都通鉴于其见杀 
称马军统管独孤武都此处脱都字河阳都尉则又其前举官也】 诏琮以兵迎之逗遛不进武见杀坐除名武德初为右屯卫大将军讨王世 
充命守陕城世充将罗士信数钞绝饟道琮使人说降之东都平检校晋州总管从隐太子平刘黑闼以功封谯国公未几卒赠左卫大将军谥 
曰敬永徽五年加赠特进

　　 窦抗

　　威从兄子抗字道生父荣定 【旧书作荣新书旧刻作荣定与隋书本传合】 隋洺州总管母文帝姊安成公主也 【旧书作万安公 
主】 以帝甥早贵人太学涉猎书史释褐千牛备身仪同三司父疾五旬不解带居丧哀毁过礼袭爵陈国公转梁州刺史母卒数号绝帝遣宫 
人节哭岁余起为岐州刺史转幽州总管所至以宽惠闻汉王谅反炀帝疑抗与通遣李子雄驰代之子雄诬抗得谅书不奏按验无状然竟坐 
除名初抗与高祖少亲狎太业未炀帝遣抗出灵武巡护长城闻高祖已定京师曰此真拨乱主也遂归长安帝喜握手引坐置酒为乐初杨玄 
感反抗谓高祖曰玄感为我先耳李氏名在图录可乘其便帝曰为祸始不祥公无妄言至是帝谓抗曰李氏竟能成事何如授将作大匠兼纳 
言寻罢为左武候大将军帝听朝或引升御坐既退入卧内谈笑极平生欢或留宿禁中以兄呼之宫中并称为舅然未尝干朝廷事后从秦王 
平辥仁杲功第一又从平东都赐女乐一部珍币不赀武德四年卒赠司徒 【旧书作司空】 谥曰密子衍静诞衍袭爵官至左武卫将军

　　 窦静

　　静字符休隋佐亲卫武德初累擢并州大总管府长史时突厥数为边患粮道不属静请屯田太原以省馈运议者以流亡未复不宜重困 
于是征静入与裴寂萧瑀封伦等议寂等不能屈乃从之岁收谷十万斛诏检校并州大总管又请断石岭以为鄣塞制突厥之入复从之太宗 
即位授司农卿封信都县男少卿赵元楷事聚敛静会官属责之曰如炀帝奢侈竭四海自奉司农须公矣今天子躬节俭屈一人安兆庶恶用 
公哉元楷大惭改夏州都督时方征突厥诸将多过静所静为陈虚实由是大克获静又间其郁射设所部郁孤尼等九俟斤来归帝嘉之赐以 
羊马及突厥平将处其众于河南静上疏以为损有用之民资无知之虏况彼首邱未忘恐一旦变生犯我王略如臣计者莫如因其破亡之后 
假以贤王之号妻之宗女公其土地析其部落使权弱势分易为羁制自可永保边塞俾为藩臣矣帝虽不从然嘉其忠优诏答之再迁民部尚 
书贞观九年卒谥曰肃子逵尚遂安公主袭爵

　　 窦诞

　　诞隋末起家朝请郎义寍初辟丞相府祭酒转殿中监封安丰郡公尚高祖女襄阳公主从秦王征辥举为元帅府司马累迁太常卿高祖 
幼子未出宫者十余王国司家事皆诞主之出为梁州都督贞观初召拜右领军大将军进莘国公为宗正卿太宗与语昏妄不能对乃诏以光 
禄大夫就第卒赠工部尚书荆州刺史谥曰安子孝慈嗣官至左卫将军孝慈子希玠少袭爵中宗时为礼部尚书以恩泽赐实封开元中为太 
子少傅诞少子孝谌

　　 窦孝谌 【窦琎】

　　孝谌则天时厯太常少卿润州刺史女即玄宗母昭成皇后也后为则天所杀母庞氏亦被诬陷孝谌左迁罗州司马卒睿宗即位追赠太 
尉邠国公玄宗加赠太保孙锷尚永昌公主 【按新书公主传玄宗女昌乐公主下嫁窦锷二号不同葢徙封　新书无孝谌传据旧书外戚 
传补入】 琎字之推抗弟大业末为扶风太守以郡归高祖厯民部尚书从秦王平辥仁杲赐锦袍寻镇益州讨平羣盗皇甫无逸在蜀琎与不 
协因请入朝至半道诏还之琎忧恐会使者至琎与宴卧内饷以绫绮无逸奏其事坐免官未几授秘书监封邓国公贞观初迁将作太匠奉诏 
修洛阳宫琎于宫中凿池起山务极侈丽浮费不赀帝怒遽令毁之免琎官会纳其女为酆王妃复位卒赠礼部尚书谥曰安琎颇晓音律武德 
</div>
    <div class="pagination">
<a href="续通志_page485.html">上一页</a><span>...</span><a href="续通志_page481.html">481</a><a href="续通志_page482.html">482</a><a href="续通志_page483.html">483</a><a href="续通志_page484.html">484</a><a href="续通志_page485.html">485</a><span class="current-page">486</span><a href="续通志_page487.html">487</a><a href="续通志_page488.html">488</a><a href="续通志_page489.html">489</a><a href="续通志_page490.html">490</a><a href="续通志_page491.html">491</a><span>...</span><a href="续通志_page487.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
