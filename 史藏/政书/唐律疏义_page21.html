<!DOCTYPE html>
<html>
<head>
    <meta charset="UTF-8">
    <title>唐律疏义 - 第 21 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐律疏义 - 第 21 页/共 35 页</h1>
    <div class="content">　　诸财物应入官私而不入不应入官私而入者坐赃论疏义曰凡是公私论竞割断财物应入官乃入私应入私乃入官应入甲而入乙应入私而入公廨各计所不应入而入坐赃论
　　放散官物
　　诸放散官物者坐赃论【谓出用官物有所市作及供祠祀宴防剰多之类】物在还官已散用者勿征【谓营造剰多为物在祀毕食讫为散用】
　　疏义曰放散官物谓出用官物有所市作并谓官物还充官用者假有营造屋宅及供祠祀宴防料度剰多各计所剰坐赃论若物在未用各凖所剰还官若祠祀礼毕宴防食尽及营造事讫皆勿征
　　应输课税
　　诸应输课税及入官之物而回避诈匿不输或巧伪湿恶者计所阙准盗论主司知情与同罪不知情减四等疏义曰应输课税谓租调地税之类及应入官之物而回避诈匿假作逗留遂致废阙及巧伪湿恶欺妄官司皆总计所阙入官物数准盗科罪依法陪填主司知其回避诈匿巧伪湿恶知情而许行者各与同罪不知情者减罪四等县官应连坐者亦节级科之州官不觉各递减县官罪一等州县纲典不觉各同本司下从科罪若州县发遣依法而纲典在路或至输纳之所事有欺妄者州县无罪
　　监临官僦运租税
　　诸监临主守之官皆不得于所部僦运租税课物违者计所利坐赃论其在官非监临减一等主司知情各减一等
　　疏义曰凡是课税之物监临主守皆不得于所部内僦勾客运其有违者计所利坐赃论除人畜粮外并为利物在官非监临减一等谓从坐赃减一等主司知情者各减一等谓知监临僦运坐赃止减一等若非监临僦运坐赃上减二等所利之钱一非彼此俱罪二非乞索之赃既用功程而得不合没官还主输给给受留难
　　诸有所输及出给而受给之官无故留难不受不给者一日笞五十三日加一等罪止徒一年门司留难者亦凖此若请输后至主司不依次第先给先受者笞四十疏义曰有应输官之物及官物应出给与人而受物出给之官无故留难不受不给者一日笞五十三日加一等罪止徒一年而受给门司留难者亦凖受给官司之法故云亦凖此若请输后至官司不依次第先受给及请输前至后给受者笞四十
　　官物有印封
　　诸官物有印封不请所由官司而主典擅开者杖六十疏义曰但是官物有封闭印记欲开者皆请所由官司其主典不请官司而擅开者杖六十
　　输课物赍财市籴
　　诸应输课物而辄赍财货诣所输处市籴充者杖一百将领主司知情与同罪
　　疏义曰应输送课物者皆须从出课物之所运送输纳之处若辄赍财货诣所输处市籴充者杖一百将领主司若知赍物于送纳之所市籴情与输人同罪纵一人籴输亦同此罪
　　出纳官物有违
　　诸出纳官物给受有违者计所欠剰坐赃论【违谓重受轻出及当出陈而出新应受上物而受下物之类】
　　疏义曰监主官物或受或给而有违法者谓称量之物出纳须平若重受轻出即有余剰及当出陈而出新应受上物而受下物此即为欠须计欠剰之价凖坐赃科罪其有轻受重出及应出新而出陈应受上物而受中物得罪与上文并同故云之类
　　其物未应出给而出给者罪亦如之官物还充官用而违者笞四十其主司知有欠剰不言者坐赃论减二等疏义曰其物未应出给者依令应给禄者春秋二时分给未至给时而给者亦依前坐赃科罪若给官物还充官用有违者笞四十其主司知有欠剰而不举言者计所欠剰坐赃论减二等
　　官物应入私
　　诸官物当应入私已出库藏而未付给若私物当供官用已送在官及应供官人之物虽不供官用而守掌在官者皆为官物之例
　　疏义曰谓官物应将给赐及借贷官人及百姓已出库藏仍贮在官而未付给之间若私物借充官用及应征课税之类已送在官贮掌或公廨物及官人月俸应供官人之物虽不供官用而守掌在官并检验赃贿或两竞财物如此之类但守掌在官者皆为官物之例












　　唐律疏义卷十五
<史部,政书类,法令之属,唐律疏义>
　　钦定四库全书
　　唐律疏义卷十六
　　唐　长孙无忌等　撰
　　擅兴【凡二十四条】
　　疏义曰擅兴律者汉相萧何创为兴律魏以擅事附之名为擅兴律晋复去擅为兴又至髙齐改为兴擅律隋开皇改为擅兴律虽题目增损随时沿革原其防趣意义不殊大事在于军戎设法须为重防廏库是讫须备不虞故此论兵次于廏库之下擅发兵
　　诸擅发兵十人以上徒一年百人徒一年半百人加一等千人绞【谓无警急又不先言上而辄发兵者虽即言上而不待报犹为擅文书施行即坐】疏义曰依令差兵十人以上并须铜鱼勅书勘同始合差发若急须兵处凖程不得奏闻者聴便差发即须言上若无警急又不先言上辄擅发十人以上九十九人以下徒一年满百人徒一年半百人加一等七百人以上流三千里千人绞故注云谓无警急又不先言上而辄发兵者虽即言上而不待报谓凖程应得言上者并须待报若不待报犹为擅发但文书施行即坐不必要在得兵其擅发九人以下律令无文当不应为从重
　　给与者随所给人数减擅发一等【亦谓不先言上不待报者告令发遣即坐】疏义曰虽有发兵文书执兵者不合即与亦须先言上待报然后给与违者随所给人数减擅发罪一等故注云亦谓不先言上不待报者告令发遣即坐不必要待兵行
　　其寇贼即来欲有攻袭即城屯反叛若贼有内应急须兵者得便调发虽非所属比部官司亦得调发给与并即言上【各谓急须兵不容得先言上者】
　　疏义曰若有冦贼卒来入境欲有攻击掩袭及国内城镇及屯聚兵马之处或反叛或外贼自相翻动内应国家如此等事急须兵者得便调发谓得随便未言上待报即许调发虽非所属谓所在人兵不相管急须兵处虽比部官司亦得调发掌兵军司亦得随便给与各即言上并谓急须兵处不容先言上者
　　若不即调发及不即给与者凖所须人数并与擅发罪同其不即言上者亦凖所发人数减罪一等若有逃亡盗贼权差人夫足以追捕者不用此律
　　疏义曰应机赴敌急须兵马若不即调发及虽调发不即给与者凖所须人数并与擅发罪同谓须十人以上不即调发及不即给与各徒一年百人各徒一年半每百人各加一等千人以上各得绞罪其不即言上者谓军务警急聴先调发给与并即言上以其不即言上亦凖所发人数减罪一等若有逃亡盗贼谓非兵寇直是逃亡或为贼盗所在官府得权差人夫足以追捕不同擅发兵之例故云不用此律调发供给军事
　　诸应调发杂物供给军事者皆先言上待报【谓给军用当从私出皆是】违者徒一年给与者减一等
　　疏义曰谓随军所须战具所用供给军事虽非人兵皆先言上待报始得调发注云谓给军用当从私出皆是若应用官物自有常式此为出私家故须先言上待报违者徒一年若知不先言上虽言上不待报即给与者减一等合杖一百
　　若事有警急得便调发给与并即言上若不调发及不给与者亦徒一年不即言上者各减一等
　　疏义曰事有警急寇贼卒来欲有攻袭等事得便调发给与并即言上谓事有警急彼此凖程不得言上待报若不即调发及不给与者并徒一年不即言上各减一等俱合杖一百
　　不给发兵符
　　诸应给发兵符而不给应下发兵符而不下若下符违式【谓违令式不得承用者】
　　疏义曰依公式令下鱼符畿内三左一右畿外五左一右左者在内右者付外行用之者从第一为首后更有事须用以次发之周而复始又条应给鱼符及传符皆长官执长官无次官执此据元付在外之日是为应给发兵符其符通授官差使杂追征等以发兵事重故以发兵为文应下发兵符而不下者谓差兵不下左符若下符违式谓不依次第不得承用者
　　及不以符合从事或符不合不速以闻各徒二年其违限不即还符者徒一年余符各减二等【凡言余符者契亦同即契应发兵者同发兵符法】
　　疏义曰不以符合从事者谓执兵之司得左符皆用右符勘合始从发兵之事若不合符即从事或勘左符与右符不合不速奏者各徒二年违限不即还符谓执符之司勘符讫依公式令封符付使人若使人更往别处未即还者附余使传送若州内有使次诸府总符五日内无使次差专使送之若违此令限不即还符者得徒一年余符各减二符余符者谓禁苑及交巡鱼符之类若符至不合即从其事或勘符不合不速奏闻徒一年不即还符杖九十是名余符各减二等注云凡言余符者契亦同即契应发兵者同发兵符法依令车驾巡幸皇太子监国有兵马受处分者为木契若王公以下在京留守及诸州有兵马受处分并行军所及领兵五百人以上马五百疋以上征讨亦给木契既用木契发兵即同发兵符法监门式皇城内诸街铺各给木契京城诸街铺各给木鱼金部司农凖式亦并给木契但是在式诸契并同余符
　　拣卫士征人
　　诸拣卫士【征人亦同】取舍不平者一人杖七十三人加一等罪止徒三年【不平谓舍富取贫舍强取弱舍多丁而取少丁之类】
　　疏义曰拣卫士注云征人亦同征人谓非卫士临时募行者若取舍不平者一人杖七十三人加一等罪止徒三年拣之法财均者取强力均者取富财力又均先取多丁故注云不平谓舍富取贫舍强取弱舍多丁而取少丁之类者谓老少能否临时比校不平者皆是
　　若军名先定而差遣不平减二等即应差主帅而差卫士者加一等其有欠剰者各加一等
　　疏义曰军名先定谓卫士之徒临时差遣不平者减罪二等一人笞五十三人加一等罪止徒二年即应差队副以上而差卫士者加一等谓一人杖六十三人加一等罪止徒二年半此直为主帅卫士不同故加一等罪止徒二年半其拣卫士及征人有欠剰亦各加本罪一等主帅欠剰亦同其不平之与欠剰既罪名不等即凖并满之法科之
　　征人冒名相代
　　诸征人冒名相代者徒二年同居亲属代者减二等疏义曰介胄之士有进无退征名既定不可假名赏罚须有所归何宜辄相冒代如有违者首徒二年从减一等同居亲属代者减二等称同居亲属者谓同居共财者若征处得勲彼此俱不合叙
　　若部内有冒名相代者里正笞五十一人加一等县内一人典笞三十二人加一等州随所管县多少通计为罪各罪止徒二年【佐职以上节级为坐】主司知罪与冒名者同罪疏义曰部内有冒名者谓里正所部之内有征人冒名相代里正不觉一人里正笞五十一人加一等九人徒二年若县内一人典笞三十二人加一等十五人杖一百二十一人徒二年注云佐职以上节级为坐即尉为第二从丞为第三从令及主簿録事为第四从州随所管县多少通计为罪谓管二县者二人冒名州典笞三十四人加一等管三县者三人冒名州典笞三十六人加一等之类判司以上节级皆如县罪计加通计亦凖此各罪止徒二年谓里正及县典州典各罪止徒二年故注云佐职以上节级为坐知情者谓里正及州县遣兵之官若主典知冒代情并与冒名者同罪
　　其在军冒名者队正同里正【凡言队正队副同】
　　疏义曰其在军冒名者谓卫士以上得罪一同征人队正副得罪凖里正亦一人笞五十一人加一等罪止徒二年凡言队正队副同称凡言者凡称队正之处队副即同
　　旅帅校尉减队正一等果毅折冲随所管校尉多少通计为罪【其主典以上并同州县之法】
　　疏义曰依军防令每一旅帅管二队正每一校尉管二旅帅既非亲监当者同减队正一等谓一人冒名笞四十一人加一等罪止徒一年半果毅折冲随所管校尉多少通计为罪每府管五校尉之处亦有管四校尉三校尉者谓管三校尉者三人冒名管四校尉者四人冒名管五校尉者五人冒名各得笞四十不满此数不坐通计之法并凖上文州管县之义注云其主典以上并同州县之法谓罪亦从下始府典同州典兵曺为第二从长史果毅为第三从折冲为第四从録事同下从依律无四等官者止凖见府官为坐
　　校阅违期
　　诸大集校阅而违期不到者杖一百三日加一等主帅犯者加二等即差发从行而违期者各减一等
　　疏义曰春秋之义春搜夏苗秋狝冬狩皆因农隙以讲大事即今校阅是也又车驾亲行是名大集校阅而有违期不到者谓于集时不到即杖一百每更三日加一等主帅犯者加二等谓队副以上将军以下集时不到者即差发从行而违限者各减一等谓正身当时不到杖九十每三日加一等主帅以上同上解其折冲府校阅在式有文不到者各凖违式之罪若所司不告者罪在所司
　　乏军兴
　　诸乏军兴者斩故失等【谓临军征讨有所调发而稽废者】
　　疏义曰兴军征讨国之大事调发征行有所稽废者名乏军兴犯者合斩故失罪等为其事大虽失不减注云谓临军征讨有所调发兵马及应须供军器械或所须战具各依期防克日俱充有所阙者即是稽废故云有所调发而稽废者若充使命告报军期而违限废事者亦是乏军兴故失罪等
　　不忧军事者杖一百【谓临军征讨阙乏细小之物】
　　疏义曰谓随身七事及火幕行具细小之物临军征讨有所阙乏一事不充即杖一百注云谓临军征讨亦据临战不及别求若未从军尚容求覔即从违式法
　　征人稽留
　　诸征人稽留者一日杖一百二日加一等二十日绞即临军征讨而稽期者流三千里三日斩
　　疏义曰谓名已从军兵马并发不即进路而致稽留者一日杖一百二日加一等二十日绞谓从军人上道日计满二十日即临军征讨者谓钲鼓相闻指期交战而稽期者流三千里经三日者斩
　　若用舍从权不拘此律【或应期赴难违期即斩或舍罪求功虽怠不戮如此之类各随临时处防故不拘常律】
　　疏义曰推毂寄重义资英略阃外之事见可即为军中号令理贵机速用舍从权务在成济故注云或应期赴难违期即斩舍罪求功虽怠不戮者谓或违于军令别求异功或虽即愆期拟収后效或戮或舍随事处防如此之类不拘此律
　　征讨告消息
　　诸宻有征讨而告贼消息者斩妻子流二千里其非征讨而作间谍若化外人来为间谍或传书信与化内人并受及知情容止者并绞
　　疏义曰或伺贼间隙宻期征讨乃有奸人告贼消息者斩妻子流二千里其非征讨而作间谍者间谓往来谍谓觇候传通国家消息以报贼徒化外人来为间谍者谓声教之外四夷之人私入国内往来觇候者或传书信与化内人并受化外书信知情容止停藏者并绞
　　主将守城
　　诸主将守城为贼所攻不固守而弃去及守备不设为贼所掩覆者斩若连接防贼被遣斥候不觉贼来者徒三年以故致有覆败者亦斩
　　疏义曰主将者谓主领人兵亲为主将者或镇将戍主或留守邉城州县城主之类守城为贼所攻击不能固守弃城而去及守备不设谓预偹有阙巡警不严被贼所掩袭覆败者斩若连接防贼谓军垒连接旗旄相望被遣斥候谓指斥候望不觉贼来入境者徒三年以故致有覆败者以其不觉贼来为贼掩袭致城及人兵有覆败者亦斩
　　主将临阵先退
　　诸主将以下临阵先退若防贼对阵舍仗投军及弃贼来降而辄杀者斩
　　疏义曰主将以下谓战士以上临阵交兵而有先退若寇贼对阵而舍仗投军谓背彼凶徒舍仗归命及虽非对阵弃贼来降而辄杀之者斩谓先退以下皆从此坐
　　即违犯军令军还以后在律有条者依律断无条者勿论
　　疏义曰若违犯军中号令者军还以后其所违之罪在律有条者仍依律断直违将军教令在律无条军还之后不合论罪故云无条者勿论
　　镇所放征人还
　　诸在军所及在镇戍私放征防人还者各以征镇人逃亡罪论即私放辄离军镇者各减二等
　　疏义曰在军所者谓在行军之所镇戍者谓在镇戍之处私放征防人还者谓征防之人未合还家辄私放者各以征镇人逃亡罪论依捕亡律从军征讨而亡者一日徒一年一日加一等十五日绞临对防贼而亡者斩主司故纵与同罪若放征人令还各得此罪又条防人向防及在防未满而亡者镇人亦同一日杖八十三日加一等放防人还者各得此罪是名各以征镇人逃亡罪论即私放辄离军镇者谓放军人去军防人离镇既非即放还家征防二色各减本罪二等
　　若放人多者一人凖一日放日多者一日凖一人【谓放三人各五日放五人各三日累成十五日之类并经宿乃坐】临军征讨而放者斩被放者各减一等
　　疏义曰依捕亡律从军征讨而亡一日徒一年一日加一等十五日绞若放十五人一日亦合绞其放镇戍人而还一人一日杖八十三日加一等三十一日流三千里若放三十一人一日亦流三千里即私放辄离军镇者各减二等谓放征人去军一日杖九十一日加一等十五日徒三年若放防人离镇一日杖六十三日加一等罪止徒二年半是为放人多者一人凖一日放日多者一日凖一人注云谓放三人各五日放五人各三日俱累成十五日各合绞称之类者或放七人各二日又放一人经一日亦为十五日合绞人之与日并得相累或人或日累成十五日皆至死刑故云之类并经宿乃坐不经宿者无罪虽经宿不满日者一人从不应为之坐征人从重镇戍从轻注云经宿乃坐者以人日相率恐放十人经半日即为五人之罪故云经宿乃坐还与百刻义同临军征讨而放者斩谓临阵对防辄放征人不待终日即合处斩被放者流三千里被放征人防人各减主司罪一等故云各减一等
　　征人巧诈避役
　　诸临军征讨而巧诈以避征役【巧诈百端谓若诬告人故犯轻罪之类】疏义曰临对寇贼即欲追讨乃巧诈方便推避征役注云巧诈百端或有诬告人罪以求推对或故犯轻法意在留连或故自伤残或诈为疾患奸诈不一故云百端不可备陈故云之类
　　若有校试以能为不能以故有所稽乏者以乏军兴论未废事者减一等主司不加穷覈而承诈者减罪二等知情者与同罪至死者加役流
</div>
    <div class="pagination">
<a href="唐律疏义_page20.html">上一页</a><span>...</span><a href="唐律疏义_page16.html">16</a><a href="唐律疏义_page17.html">17</a><a href="唐律疏义_page18.html">18</a><a href="唐律疏义_page19.html">19</a><a href="唐律疏义_page20.html">20</a><span class="current-page">21</span><a href="唐律疏义_page22.html">22</a><a href="唐律疏义_page23.html">23</a><a href="唐律疏义_page24.html">24</a><a href="唐律疏义_page25.html">25</a><a href="唐律疏义_page26.html">26</a><span>...</span><a href="唐律疏义_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
