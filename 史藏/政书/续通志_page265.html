<!DOCTYPE html>
<html>
<head>
    <meta charset="UTF-8">
    <title>续通志 - 第 265 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 265 页/共 1359 页</h1>
    <div class="content">
　　○祀飨正声序论

　　（臣）等谨按祀飨之乐自汉以后郑樵独取梁之十二雅唐之十二和谓其制作非古而音声有伦故世世因之而不能易嗣是而五代 
梁唐晋乐曲散佚不足其类汉有十二成周有十二顺宋有十二安金有十二寍辽乐不传元亦微有缺失然皆祖述十二雅之遗音不改焉至 
明始不分类属杂用宫商不得复以成法求之葢雅乐变革之一候也兹溯五代至元乐曲悉依郑志之例论次而于明代独编而注之法久必 
变例有所穷耳

　　五代梁雅乐

　　（臣）等谨按梁雅乐绍承唐制改十二和如九庆今之所传仅存八曲其轶者祀地祇享宗庙皇后皇太子出入诸篇葢惟郊祀之乐尚 
可考见如奠玉币等曲遂藉以传焉其后张文矩又更其别名曰同者六曰熙者一
　　庆和
　　（臣）等谨按庆和以祀天神与唐豫和相类太祖开平二年将郊禋有司撰进乐曰庆和之乐舞曰崇德之舞是庆和为降神曲明甚薛 
史乃称亚献奏庆和疑有讹误后改曰永同
　　庆顺
　　（臣）等谨按庆顺以为皇帝行节与唐太和相类后改曰大同
　　庆平
　　（臣）等谨按庆平以奠玉币与唐肃和相类后改曰顺同
　　庆肃
　　（臣）等谨按庆肃以迎俎与唐雍和相类
　　庆熙
　　（臣）等谨按庆熙以酌献与唐寿和相类后改曰寿同
　　庆隆
　　（臣）等谨按庆隆以饮福与唐制酌献饮福同曲者微异后改曰福同
　　庆融
　　（臣）等谨按庆融以退文舞迎武舞与唐舒和相类后改曰混同
　　庆休
　　（臣）等谨按庆休以亚终献与唐亚终献出入二舞同曲者异制后改曰咸熙

　　后唐雅乐

　　（臣）等谨按后唐初用十二和旧乐至明宗时始有长兴乐之名隶于太常然皆教坊杂曲仅可用以飨燕且其篇名亦缺轶失传其正 
声存者惟庙中各室酌献五曲而巳曰昭应 【懿祖室】 曰文明 【献祖室】 曰应天 【太祖室】 曰永年 【昭宗室】 曰雍熙  
【庄宗室】 以十二和求之乃寿和之一类耳

　　晋雅乐

　　（臣）等谨按晋雅乐改唐十二和为十二同而其目缺畧不详高祖天福四年十二月庚戌礼官奏言正至上寿皇帝举酒奏元同再饮 
三饮并奏文同三饮毕羣臣再拜奏大同是月壬戌又言宫悬歌舞未全且请杂用九部乐歌教坊法曲从之今正声可考见者惟元同等三曲 
姑附录于此

　　汉雅乐十二成曲

　　（臣）等谨按汉有雅乐十二成曲与郑志所载唐世用乐之法一一脗合云
　　禋成　顺成　裕成　肃成　政成　弼成　德成扆成　裔成　庆成　骍成　寿成

　　周雅乐十二顺曲

　　昭顺
　　（臣）等谨按昭顺以祀天神亦唐豫和之类
　　寍顺
　　（臣）等谨按寍顺以祀地祇亦唐顺和之类
　　肃顺
　　（臣）等谨按肃顺以享宗庙亦唐永和之类但间用以彻俎与旧制不同乃当时假借行之非成法也
　　感顺
　　（臣）等谨按感顺登歌以奠玉币亦唐肃和之类然或于酌献时奏之则唐世所未尝行尔日礼官不能厘正至宋尚踵其误云
　　治顺
　　（臣）等谨按治顺皇帝以临轩亦唐太和之类
　　忠顺
　　（臣）等谨按忠顺王公以出入以退文舞迎武舞亦唐舒和之类
　　康顺
　　（臣）等谨按康顺皇帝食举亦唐休和之类
　　雍顺
　　（臣）等谨按雍顺皇帝以受朝皇后以出入在十二之数当唐正和一曲唐时正和但皇后出入所奏而皇帝以受朝之说史志未闻乃 
周代一变旧法也
　　温顺
　　（臣）等谨按温顺皇太子以出入亦唐承和之类
　　礼顺
　　（臣）等谨按礼顺以正至礼会在十二之数当唐昭和一曲唐时昭和为皇帝皇太子举酒所奏葢所谓举酒者即礼会时所有事也但 
唐书宋尝详言之耳又周祭先圣亦奏礼顺义有所取说戴宋乐永安条下
　　禋顺
　　（臣）等谨按禋顺以入俎亦唐雍和之类
　　福顺
　　（臣）等谨按福顺以酌献饮福亦唐寿和之类正至公卿献寿亦奏之考献寿乃朝会时事宜用礼会乐或宴乐此与酌献通奏一曲是 
郑樵所讥为不分雅颂之遗响者也

　　宋雅乐十二安曲

　　高安
　　（臣）等谨按高安一曲仿唐之豫和以祀天神哲宗元符郊祀改曰景安然圜锺为宫三奏黄锺为角大蔟为征姑洗为羽各一奏其为 
祀天神之乐未改也至徽宗政和中乃用以祭帝鼐则失之踰矣其大安普安并以祀天神虽随事傅名亦高安属也又迎神奏高安者则送神 
亦奏之惟熙寍以后祀高禖绍兴朝日夕月祀大辰送神乃奏理安以送人鬼之乐而送天神戾矣
　　静安
　　（臣）等谨按静安一曲仿唐之顺和以祀地祇神宗熙寍改曰导安又别常祀为寍安哲安元符以后导安亦废寍安独存正祀常祀并 
用之高宗绍兴时用为别庙彻豆之乐又有凝安以祀岳镇海渎徽宗政和时亦用为冈鼎魁鼎迎神乐皆函锺为宫三奏太蔟为角姑洗为征 
南吕为羽各一奏
　　理安
　　（臣）等谨按理安一曲仿唐之永和以享宗庙仁宗景佑以后改曰兴安嘉佑祫享偶易怀安之名旋复其旧惟皇后庙又有肃安歆安 
与兴安并用其它告飨各别为异名皆黄锺为宫三奏大吕为角太蔟为征应锺为羽各一奏
　　（臣）等又按正祀之外复有告飨如上尊谥徽号升祔别奏显安真宗祀汾阴毕躬谢亦用显安东封毕躬谢别奏封安受天书别奏瑞 
安非常制也
　　嘉安
　　（臣）等谨按嘉安一曲仿唐之肃和登嘉以奠玉币或酌献之时废禧安不奏而以此代之盖奠献初无异礼亦无异乐可矣仁宗以后 
亦用之于后庙盥洗又按大祀配食及皇后别庙奠玉币咸自为曲奏不相混蒙则踵事增华强分区别但义归颂美不嫌铺张其它祀典实繁 
间亦各为奠玉币曲以明轩轾之差盖昧其本则不能不务其末要皆嘉安一曲之支流余裔也配位奠玉币郊祀曰广安 【景佑三圣位绍 
兴太祖位】 曰定安 【建炎太祖位】 曰化安 【绍兴太宗位】 祈谷曰仁安 【景佑太宗位】 曰宗安 【绍兴太宗位】 雩祀 
曰献安 【景佑太祖位】 祀感生帝曰皇安 【景佑以后宣祖位绍兴以后禧祖位】 明堂大飨曰诚安 【景佑真宗位熙寍英宗位 
】 曰信安 【皇佑三圣位符神宗位】 曰广安 【绍兴淳熙太祖位】 曰化安 【绍兴淳熙太宗位】 曰泰安 【绍兴徽宗位 
】 曰宗安 【淳熙高宗位】 祀皇地祇曰恭安 【景佑太祖位】 曰肇安 【熙寍太祖位】 曰定安 【绍兴太祖位】 祀神州地 
</div>
    <div class="pagination">
<a href="续通志_page264.html">上一页</a><span>...</span><a href="续通志_page260.html">260</a><a href="续通志_page261.html">261</a><a href="续通志_page262.html">262</a><a href="续通志_page263.html">263</a><a href="续通志_page264.html">264</a><span class="current-page">265</span><a href="续通志_page266.html">266</a><a href="续通志_page267.html">267</a><a href="续通志_page268.html">268</a><a href="续通志_page269.html">269</a><a href="续通志_page270.html">270</a><span>...</span><a href="续通志_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
