<!DOCTYPE html>
<html>
<head>
    <meta charset="UTF-8">
    <title>续通志 - 第 983 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 983 页/共 1359 页</h1>
    <div class="content">世忠以战舰数百扼于江北宗弼引而西将至黄天荡敌舟三十余来逼南岸其一载兵士二百余先至彪以钩拽之率勇士数十跃入其舟所 
杀甚众余皆死水中明年从攻陕西师至宁州彪与宗人昂率兵三千取廓州始至有来降者言城东北隅守兵将谋为内应彪即夜从家奴二 
人以登左右守者觉之彪与从者皆殊死战诸军继进遂克其城从攻和尚原及仙人关与阿里监护漕粮并战舰至亳州宋人以舟五十艘阻 
河路击败之擒其将萧通击涟水贼水寨进取涟水军其官民巳遁去悉招降之齐既废摄滕阳军以东诸路兵马都统抚谕徐宿曹单滕阳及 
其属邑皆安堵如故为武宁军节度使颇黩货尝坐赃海陵以其勋旧杖而释之改忻州防御使历安化安国武胜军节度使迁行台兵部尚书 
改京兆尹封郜国公以忧去官起复为武定军节度使归德尹正隆例授金紫光禄大夫久之致仕复起为枢密副使舒国公赐名彪卒谥桓壮 
彪勇健绝人能日行三百里被重铠历险如飞临敌身先士卒大小数十战率以少击众未尝败衄性机巧通音律人无贵贱皆温颜接之

　　△赵元

　　赵元字善长涿州范阳人辽天庆八年登进士第仕至尚书金部员外郎辽亡郭药师为宋守燕以元掌机宜文字金师取燕药师降枢密 
使刘彦宗辟元为本院令史天会间同知蓟州事有贼杀人横道官吏圜视莫知所为路人耕夫聚观甚众元指田中释耒而来者曰此贼也叱 
左右缚之遂伏僚吏问其故元曰偶得于眉睫间耳其后朝廷立磨勘格凡尝仕宣和者皆除名籍元在磨勘中齐国废置行台省于汴选元备 
官属授行省兵部郎中宗弼再取河南元皆摄户部事赋调兵食取办天眷三年为行台右司员外郎囚有杀人当死者行台欲宥之元不从反 
覆数四势不可夺乃仰天叹曰如杀人者可宥死者复可辜何欲徼已福而乱天下法乎行台竟不能夺改左司员外郎摄吏部事在行台凡十 
年吏事明敏宗弼甚重之为同签汴京留守事改同知大名尹用廉迁河北西路转运使历彰德武胜等军节度使以老致仕卒于家 【按马 
讽以辽人两登宋金进士出处未得为正金史旧载高进基传后今从删谨识】

　　钦定续通志卷四百二十七

　　●钦定续通志卷四百二十八　列传二百二十八

　　列传

　　金 【六】

　　○金六

　　程寀　　　　任熊祥　　　范拱　　张通古　　　张浩【汝霖】　　　　张元素　　张汝弼　　　纳哈塔椿年　祁宰　　 
诺延温都思忠【谦　乌达　】　　　　　高桢　　白彦敬　　　张景仁　　　左光庆

　　程寀
　　任熊祥
　　范拱
　　张通古
　　张浩
　　张元素
　　张汝弼
　　纳哈塔椿年
　　祁宰
　　诺延温都思忠
　　高桢
　　白彦敬
　　张景仁
　　左光庆

　　△程寀

　　程寀字公弼燕之析津人祖冀仕辽为广德军节度使冀凡六男父子皆擢科第士族号其家为程一举冀次子四穆辽崇义军节度使寀 
四穆之季子也自幼如成人及冠笃学中进士甲科累迁殿中丞天辅七年太祖入燕授尚书都官员外郎改直史馆修撰熙宗时厯翰林待制 
兼右谏议大夫寀上疏言事其畧曰比见陛下校猎只羽卫从臣无贵贱皆得执弓矢驰逐而圣驾崎岖沙砾之地加之林木丛郁易以迷失窃 
惟古天子出入警跸清道而行以备非常陛下膺祖宗付托之重奈何独与数骑出入林麓沙漠之中前无斥候后无羽卫恐贻宗庙社稷之忧 
又曰臣伏读唐史追尊高祖以下谥号或加至十八字前宋大中祥符闲亦加至十六字亡辽因之近陛下亦受崇天体道钦明文武圣德十字 
臣窃谓人臣以归美报上为忠天子以追崇祖考为孝太祖武元皇帝受命开基八年之闲奄有天下功德荿盛振古无前止谥武元二字理或 
未安愿诏有司定议谥号又曰古者天子巡狩无非事者或省察风俗或审理冤狱或问民疾苦以布宣德泽之銮辂省方愿宪古行事又曰尚 
书省天子喉舌之官纲纪在焉臣愿诏尚书省戒励百官各扬其职以立纲纪如吏部天官以进贤退不肖为任使升黜有科任得其人则纲纪 
理而民受其赐前代兴替未始不由此者又曰臣伏见本朝富有四海礼乐制度莫不一新宫禁之制尚未严密胥吏健卒之辈皆得出入莫有 
呵止甚非严禁卫明法之意疏奏帝嘉纳之始命有司议上太祖尊谥皇统八年由翰林侍读学士为横海军节度使移彰德军节度使卒

　　△任熊祥

　　任熊祥字子仁八代祖圜后唐宰相圜孙睿随石晋北迁遂为燕人熊祥登辽天庆八年进士第为枢密院令史太祖平燕以其地畀宋熊 
祥至汴授武当丞宋法新附官不厘务熊祥言于郡守杨皙请止给半俸养亲皙喜其廉金人取均房州熊祥归朝仍为枢密院令史时高庆裔 
摄院事无敢忤者熊祥未尝阿意事之后杜充刘筈同知燕京行省法制未一日有异论熊祥为折衷之天德初累官镇西军节度使被诏为会 
试主文以事不避难臣之职为赋题海陵大喜以为翰林侍读学士未几致仕大定初起为太子少师时契丹贼斡罕窃号北鄙用兵未息帝以 
为忧熊祥请以恩信招怀之帝问孰可使者对曰臣虽老凭国威灵尚堪一行帝曰卿老矣无烦为此七年复致仕卒熊祥事母以孝闻母没时 
年已七十不食三日人皆称之

　　△范拱

　　范拱字清叔济南人九岁能属文深于易学宋末登进士第寻事刘豫撰谒庙文豫奇之累擢中书舍人上初政录十五篇纳其说而不能 
用也豫以什一税氏名为古法其实衰敛刑法严急吏夤缘为暴右丞相张孝纯及拱兄侍郎巽极言其弊请仍履亩法豫不从巽坐贬官自是 
无复敢言者拱曰吾言之则为党兄不言则百姓困弊乃上疏大略以为国家惩宋重敛之弊什一税民本务优恤官吏奉行太急驱民犯禁非 
良久计豫虽未即从而亦不加谴齐废梁王宗弼领行台省事访求百姓利病拱以减税为请宗弼从之减旧三分之一拱愼许可而乐推荐李 
南张辅刘长言皆拱荐也长言自汝州郏城酒监擢省郎人不知其所以进拱亦不自言皇统四年以疾求退致仕斋居读书罕对妻子世宗在 
济南闻其名大定初拱上封事七年召赴阙除太常卿议郊祀或有言前代因所都定五岳今既都燕当别议五岳名拱曰轩辕居上谷在恒山 
西舜居蒲坂在华山北以此言之未尝据所都而改岳祀也遂不改拱尝言礼官当守礼法官当守法若汉张释之可谓能守法矣九年复致卒 
于家

　　△张通古

　　张通古字乐之易州易县人读书过目不忘该综经史善属文辽天庆二年进士第补枢密院令史丁父忧起复恳辞不获因遯去屏居兴 
平太祖割定燕京与宋以通古有素望召之通古辞谢隐居易州太宁山下宗望复燕京侍中刘彦宗与通古素善荐其才召为枢密院主奏改 
兵刑房承旨天会四年初建尚书省除工部侍郎兼六部事高庆裔设磨勘法仕宦者多夺官通古亦免去辽王宗干为论理之除中京副留守  
【按熙宗纪交聘表天眷元年八月以河南地与宋遣右司郎中张通古等使江南此处与纪表稍异】 为诏论江南使宋主欲南面使通古 
北面通古曰天子以河南陕西子宋宋约奉表称臣使者不可以北面遂索马欲北归宋主遽命设东西位使者东面宋主西面受诏拜起皆如 
仪使还闻宋已置戍河南谓送伴韩肖冑曰天子裂壤地益南国当思图报大恩今辄置守戍自取嫌疑若兴师问罪将何以为辞肖冑驰白宋 
主宋主遽命罢戍通古至上京具以白宗干且曰及其部署未定当议收复宗干嘉曰是吾志也即除参知行台尚书省事未几诏宗弼复取河 
南通古请先行至汴谕之比至汴宋人已去或言宋人诈退将自许宿来袭我通古曰宣言来者正所以走耳使人觇之宋人果溃去宗弼抚髀 
笑曰谁谓书生不能晓兵事哉海陵欲除胙王常胜会汴卒孙进诈称皇弟谋作乱因指名胙王以诬构之遣护卫塔斯就汴京鞫治行台欲导 
孙进引胙王通古极力辩正及塔斯状海陵谮塔斯故出遂杀胙王并塔斯行台诸人惧诛通古曰以正获罪死贤于生海陵既杀胙王不复缘 
害他人由是行台不坐天德初迁行台左丞进拜平章政事封谭王改封郓王以疾求解机务不许拜司徒封渖王海陵御下严厉数威柄亲王 
大臣未尝少假以颜色惟见通古必以礼貌正隆元年以司徒致仕进封曹王是年薨通古天资乐易不为表襮虽居宰相自奉如寒素焉子沈 
天德三年赐杨建中牓及第

　　△张浩

　　张浩字浩然辽阳渤海人本姓高东明王之后曾祖霸仕辽为张氏天辅中辽东平浩以策干太祖擢为承应御前文字天会八年赐进士 
及第授秘书郎太宗将幸东京浩提点缮修大内超迁卫尉卿权签宣徽院事管句御前文字初定朝仪求养亲去职起为赵州刺史官制行以 
中大夫为大理卿天眷二年详定内外仪式厯户工礼三部侍郎迁礼部尚书田谷党事起台省一空以浩行六部事簿书丛委决遣无留人服 
</div>
    <div class="pagination">
<a href="续通志_page982.html">上一页</a><span>...</span><a href="续通志_page978.html">978</a><a href="续通志_page979.html">979</a><a href="续通志_page980.html">980</a><a href="续通志_page981.html">981</a><a href="续通志_page982.html">982</a><span class="current-page">983</span><a href="续通志_page984.html">984</a><a href="续通志_page985.html">985</a><a href="续通志_page986.html">986</a><a href="续通志_page987.html">987</a><a href="续通志_page988.html">988</a><span>...</span><a href="续通志_page984.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
