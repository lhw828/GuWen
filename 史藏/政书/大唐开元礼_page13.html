<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 13 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 13 页/共 52 页</h1>
    <div class="content">　　前祀三日卫尉设祀官公卿以下次于东壝之外道南北向西上陈设馔防于内壝东门之外道南北向前祀二日太乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树雷鼓于北悬之间道之左右植建鼓于四隅置柷敔于悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬后东方西方以北为上南方北方以西为上右校扫除坛之内外郊社令积柴于燎坛【其坛于神坛之左内壝之外】方一丈高一丈二尺开上南出户方六尺前祀一日奉礼设祀官公卿位于内壝东门之内道北执事位于道南每等异位俱重行西向北上设望燎位当柴坛之北南向设御史位于坛上正位于东南隅西向副位于西南隅东向令史各陪其后于坛下设奉礼位于乐悬东北赞者二人在南差退俱西向又设奉礼赞者位于燎坛东北西向皆北上设协律郎位于坛上南陛之西东向设太乐令位于北悬之间当坛北向设祀官公卿以下门外位皆于东壝之外道南每等异位重行北向西上设牲牓于东壝之外当门西向配帝牲牓少退南上设廪牺令位于牲西南史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北南向设黑帝酒樽于坛之上下太尊二着尊二牺尊二山罍二在坛上于东南隅北向象尊二壶尊二山罍二在坛下南陛之东北向俱西上设配帝着尊二牺尊二象尊二山罍二在坛上于黑帝酒樽之东北向西上辰星三辰冥俱象尊二各设于神坐之左皆右向七宿壶尊二设于神坐之右而左向【黑帝配帝之尊置于坫星辰以下之尊俱借以席皆加勺羃设爵于尊下】设洗于坛南陛东南北向罍水在洗东篚在洗西南肆【篚实以巾爵】设星辰以下罍洗篚幂各于其方陛道之左俱内向执樽罍篚羃者各于樽罍篚羃之后各设玉币之篚于坛之上下樽坫之所祀日未明五刻太史令郊社令升设黑帝叶光纪神防于坛上北方南向席以藳秸设帝颛顼氏神坐于东方西向席以莞设辰星三辰之坐于坛之东北七宿之坐于坛之西北各于其坛下南向相对为首设冥氏之坐于坛之东南西向席皆以莞设神位各于其坐首
　　省牲器
　　省牲之日午后十刻去坛二百步所诸衞之属禁断行人晡后二刻诸行事之官各服常服郊社令帅府史二人及斋郎以樽坫罍洗篚羃入设于位晡后三刻诸太祝与廪牺令以牲就牓位谒者引太常卿赞引引御史诣坛东陛升视濯溉于上【于视濯执樽者皆举幂告洁】讫引太常卿防复位谒者进太尉之左白请就门外位谒者赞引各引祀官以下就门外位谒者引太常卿就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西面举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬申视濯溉谒者赞引各引祀官御史就厨省馔具讫俱还斋所祀日未明十五刻太官令帅宰人以鸾刀割牲祝史以豆取毛血各置于馔所遂烹牲
　　奠玉帛
　　祀日未明三刻诸祀官各服其服郊社令良醖令各帅其属入实樽罍玉币【凡六尊之次太尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐山罍为下实以清酒其辰星冥之尊俱实以醍齐七宿之壶尊实以沈齐酒各实于五齐之尊礼神之玉以璜币用】太官令帅进馔者实诸笾豆簠簋入设于内壝东门之外馔幔内未明二刻奉礼帅赞者先入就位赞引引御史博士诸太祝及令史祝史与执樽罍篚羃者入自东门当坛南重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执尊罍篚幂者各就位赞引引御史诸太祝诣坛东陛升行扫除于上令史祝史行扫除于下讫各引就位未明一刻太乐令帅工人二舞次入就位文舞入陈于悬内武舞立于悬南道西谒者引司空入行扫除初司空入谒者引祀官赞引引执事者俱就壝外位司空行扫除讫谒者赞引各引祀官次入就位立定奉礼曰众官再拜众官皆再拜【其先拜者不拜】谒者进太尉之左白有司谨具请行事退复位协律郎跪俛伏举麾【凡取物者皆跪俛伏而取以兴奠物既奠讫俛伏而后兴】鼔柷奏羽音乃以黄钟之均文舞之舞乐舞六成偃麾戛敔乐止【凡乐皆协律郎举麾工鼓柷而后作偃麾戛敔而后止】奉礼曰众官再拜众官皆再拜上下诸祝俱取玉币于篚各立于樽所谒者引太尉诣南陛升坛北向立太祝加玉于币东向授太尉太尉受玉币登歌作肃和之乐乃以大吕之均谒者引太尉进北面跪奠于黑帝叶光纪神坐前兴谒者引太尉少退北向再拜讫谒者引太尉立于西方东向又太祝奉币北向授太尉太尉受币谒者引太尉进东面跪奠于帝颛顼氏神坐兴谒者引太尉少退东向再拜讫登歌止谒者引太尉防自南陛还本位初太尉奠配帝之币星辰以下诸祝各以币进奠于神坐前还樽所初众官拜讫祝史各奉毛血之豆立于门外登歌止祝史奉毛血入各由其陛升诸太祝迎取于坛上俱进奠于神坐前诸太祝与祝史退立于樽所
　　进熟
　　太尉旣升奠玉币太官令帅进馔者奉馔陈于内壝门外谒者引司徒出诣馔所司徒奉黑帝之俎诸太祝旣奠毛血太官令引馔入俎初入门雍和之乐作以黄钟之均馔至陛乐止祝史俱进彻毛血之豆降自东陛以出黑帝之馔升自南陛配帝之馔升自东陛诸太祝迎引于坛上各设于神坐前【笾豆盖羃先彻乃升簠簋旣奠却其盖于下】设讫谒者引司徒太官令帅进馔者俱自东陛以出司徒复位诸太祝各还樽所又进设星辰以下馔相次而毕谒者引太尉诣罍洗盥手洗匏爵讫谒者引太尉升自南陛诣黑帝酒尊所执尊者举羃太尉酌泛齐讫乐作谒者引太尉进黑帝叶光纪神坐前北向跪奠爵兴谒者引太尉少退北向立乐止太祝持版进于神坐之右东向跪读祝文曰维某年嵗次月朔日子嗣天子臣某谨遣太尉封臣名敢昭告于黑帝叶光纪英式序庻类安宁资此积藏只率恒礼敬以玉帛牺齐粢盛庻品肃恭燔祀顺兹诚徳帝颛顼氏配神作主尚飨讫兴太尉再拜初读祝文讫乐作太祝进奠版于神座还尊所太尉拜讫乐止谒者引太尉诣配帝酒尊所取爵于坫执尊者举羃太尉酌泛齐讫乐作谒者引太尉进帝颛顼氏神坐前东向跪奠爵兴谒者引太尉少退东向立乐止太祝持版进于神坐之左北面跪读祝文曰维某年嵗次月日子嗣开元神武皇帝臣某谨遣太尉臣名敢昭告于帝颛顼氏时惟立冬水徳在驭用致禋燎于黑帝叶光纪惟帝道合乾元允兹升配谨以制币牺齐粢盛庻品式陈明荐作主侑神尚飨讫兴太尉再拜初读祝文讫乐作太祝进奠版于神坐还尊所太尉拜讫乐止谒者引太尉进黑帝神坐前北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒啐酒奠爵兴太祝各帅斋郎进俎太祝减神前胙肉加于俎以胙肉共置一俎上太祝持俎东向授太尉太尉受以授斋郎太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止初太尉献将毕谒者引太常卿诣罍洗盥手洗匏爵讫谒者引太常卿自东陛升坛诣黑帝着尊所执尊者举羃太常卿酌醴齐讫武舞作谒者引太常卿进黑帝叶光纪神坐前北向跪奠爵兴谒者引太常卿少退北向再拜谒者引太常卿诣配帝牺尊所取爵于坫执尊者举幂太常卿酌醴齐讫谒者引太常卿进帝颛顼氏神坐前东向跪奠爵兴谒者引太常卿少退东向再拜讫谒者引太常卿进黑帝神坐前北向立太祝各以爵酌罍福酒合置一爵一太祝持爵进太常卿之右西向立太常卿再拜受爵跪祭酒遂饮卒爵太祝进受爵复于坫太常卿兴再拜谒者引太常卿降复位初太常卿献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿降复位初太常卿将升献赞引三人各引献官以次诣罍洗盥手洗爵一献辰星三辰一献冥一献七宿各诣酒尊所俱酌酒进奠于坐首余坐皆祝史助奠相次而毕赞引各引献官还本位武舞六成乐止舞献俱毕上下诸祝各进彻豆还樽所【彻者笾豆各一少移于故处】奉礼曰赐胙赞者唱众官再拜众官皆再拜【已饮福受胙者不拜】乐作奉礼曰众官再拜众官皆再拜乐一成止谒者进太尉之左白请就望燎位谒者引太尉就望燎位南向立于众官将拜上下诸祝各执篚进神坐前取玉帛祝版斋郎以俎载牲体黍稷饭及爵酒各自其陛降坛南行经悬内当柴坛南东行自南陛登柴坛以玉帛祝版馔物置于柴上户内诸祝又以星辰以下之礼币皆从燎奉礼曰可燎东西面各六人以炬燎火半柴谒者进太尉之左白礼毕谒者引太尉出又谒者赞引各引祀官以次出赞引引御史以下俱复执事位立定奉礼曰再拜御史以下皆再拜赞引引出工人二舞以次出










　　大唐开元礼卷二十一
　　钦定四库全书
　　大唐开元礼卷二十二　　唐　萧嵩等　撰吉礼
　　皇帝腊日蜡百神于南郊
　　斋戒　　　　　　　陈设
　　銮驾出宫　　　　　奠玉帛
　　进熟　　　　　　　銮驾还宫
　　斋戒
　　先期五日皇帝散斋三日致斋二日如圜丘之仪凡预祀之官散斋三日致斋二日【散斋皆于正寝致斋一日于本司一日于祀所其无本司者皆于祀所】近侍之官应从升者及从祀羣官诸方客使各于本司及公馆俱清斋一宿【无本司者各于正寝】凡散斋理事如旧惟不吊丧问疾不作乐不判署刑杀文书不行刑罚不预秽恶致斋惟祀事得行其余悉断其祀官已斋而阙者通摄行事光禄卿监取明水火【太官令取水于隂鉴取火于阳燧火以供爨水以实樽】前蜡一日诸衞令其属未后一刻各以其方器服守衞壝门与太乐工人俱清斋一宿
　　陈设
　　前蜡三日尚舍直长施大次于外壝东门之内道北南向尚舍奉御铺御座衞尉设陈馔幔于内壝东门之外道东西向【东方南方之馔陈于东门外西南方及西方之馔陈于西门外北方之馔陈于北门之外】设文武侍臣次又设祀官及从祀羣官诸州使人蕃客等次前蜡二日太乐令设歌钟歌磬皆如圜丘之仪右校扫除坛之内外郊社令积柴于燎坛【其坛于神坛之左内壝之外】方八尺髙一丈开上南出户方三尺右校又为瘗埳于坛之壬地内壝之外方深足容物南出陛前蜡一日奉礼设御位及望燎位祀官从祀羣官诸州使人蕃客等位于壝门外皆如圜丘之仪设日月酒樽之位大明太樽二着樽二山罍一在坛上于东南隅北向夜明太樽二着樽二山罍一在坛上西南隅北向神农氏伊耆氏各着樽二各于其坛上五星五官后稷各象樽二七宿田畯龙麟朱鸟驺虞武各壶樽二鳞羽臝毛介等散樽二俱设于神座之左而右向五方岳镇海渎俱山樽二山川林泽俱蜃樽二丘陵坟衍原隰井泉墉坊邮表畷于菟猫等俱散樽二各设于神座之右而左向【伊耆氏以上之樽置于坫星辰以下之樽俱借以席皆加勺羃设爵于樽下】设御洗于坛南陛东南亚献之洗又于东南俱北向罍水在洗东篚在洗西南肆【篚实以巾爵】设方献罍洗篚羃各于其方陛道之左右俱内向执樽罍篚羃者各于樽罍篚羃之后各设玉币之篚于坛上下樽坫之所晡后谒者引光禄卿诣厨视濯溉又谒者引诸祀官诣厨省馔具讫还斋所蜡日未明十五刻太官令帅宰人以鸾刀割牲祝史以豆取毛血置于馔所遂烹牲【日青牲一月白牲一其余方各少牢一】未明五刻太史令郊社令升设日月神座于坛上大明于北方少东夜明于大明之西俱南向席皆以藁鞂神农氏伊耆氏神座各于其坛上俱内向设后稷神座于坛东西向设五官田畯之座各于其方设五星十二次二十八宿五岳四镇四海四渎五方山川林泽丘陵坟衍原隰井泉神座各于其方之坛其五方神兽鳞羽臝毛介水墉坊邮表畷于菟猫等之座各于其方坛之后俱内向相对爲首自神农氏伊耆氏以下一百九十坐席皆以莞设神位各于坐首
　　銮驾出宫如圜丘之仪
　　奠玉帛
　　蜡日未明三刻诸祀官各服其服郊社令良醖令各帅其属入实樽罍玉币【凡尊之次太尊爲上实以醴齐着尊次之实以盎齐神农伊耆氏之着尊实以盎齐五星三辰五官后稷之象樽实以醍齐七宿田畯之壶尊实以沈齐五方岳镇海渎之山尊实以醍齐山川林泽之尊实以沈齐丘陵以下之散尊实以清酒酒各实于诸坐之上尊礼神之玉大明夜明俱以圭璧大明之币以青夜明之币以白神农氏币以赤伊耆氏币以五星以下之币各从方色】太官令帅进馔者实诸笾豆簠簋各设于内壝之外馔幔内未明二刻奉礼帅赞者先入就位赞引引御史诸太祝及令史祝史与执樽罍篚羃者入自东门当坛南重行北面西上【凡引导者每曲一逡廵】立定奉礼曰再拜赞者承传【凡奉礼有词賛者皆承传】御史以下皆再拜讫执樽者升自东陛立于樽所坛下执樽罍篚羃者各就位赞引引御史诸太祝诣坛东陛升行埽除于上令史祝史行埽除于下讫降就位驾将至谒者赞引各祀官通事舍人分引从祀羣官诸方客使先至者俱就门外位驾至大次门外回辂南向千牛将军降立于辂右侍中进当銮驾前跪奏称侍中臣某言请降辂俯伏兴还侍位皇帝降辂之大次繖扇华盖侍卫如常仪太乐令帅工人二舞次入就位文舞入陈于悬内武舞立于悬南道西谒者引司空入就位立定奉礼曰再拜司空再拜讫谒者引司空诣坛东陛升行埽除于上降行乐悬于下讫引复位皇帝停大次半刻顷谒者赞引各祀官通事舍人分引从祀羣官介公酅公诸方客使先入就本位太常博士引太常卿立于大次门外当门北向侍中版奏外办皇帝服冕出次华葢侍卫如常仪【侍中负寳陪从如式】博士引太常卿太常卿引皇帝【凡太常卿前导皆博士先引】至内壝门外殿中监进大圭尚衣奉御以镇圭授殿中监殿中监受进皇帝搢大圭执镇珪华葢仗卫停于门外近侍者从入如常谒者引礼部尚书太常少卿陪从如常皇帝至版位西向立【每立定太常卿与博士退立于左】谒者赞引各引祀官以次入就位立定太常卿奏称请再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位协律郎跪俛伏举麾【凡取物者皆俛伏而取以兴奠物则奠讫俛伏而后兴也】鼓柷乐作无射夷则奏永和防賔姑洗太簇奏顺和黄钟奏豫和凡六均均一成俱以文舞之舞偃麾戛敔乐止【凡乐皆协律郎举麾工鼓柷而后作偃麾戞敔而后止】太常卿前奏称请再拜退复位皇帝再拜奉礼曰众官再拜众官在位者皆再拜上下诸太祝俱取玉币于篚各立于樽所太常卿引皇帝太和之乐作【皇帝每行皆作太和之乐】皇帝诣坛升自南陛侍中中书令以下及左右侍衞量人从升【以下皆如之】皇帝升坛北向立乐止太祝以玉币授侍中侍中奉玉币东向进皇帝搢鎭圭受玉币【凡受物皆搢镇圭奠讫执圭俛伏兴】登歌作肃和之乐乃以大吕之均太常卿引皇帝进北面跪奠于大明神座俛伏兴太常卿引皇帝少退北向再拜讫太常卿引皇帝少西北向立又太祝以玉币授侍中侍中奉币东向进皇帝受币太常卿引皇帝跪奠于夜明神座俛伏兴太常卿引皇帝少退北向再拜讫登歌止太常卿引皇帝乐作皇帝降自南陛还版位西向立乐止皇帝初奠夜明币诸祝各奉其币进跪奠于神座还樽所初羣官拜讫祝史各奉毛血之豆立于门外于登歌止祝史奉毛血入俱由南陛升诸太祝迎取于坛上俱进奠于神座前诸太祝与祝史退立于樽所
　　进熟
　　皇帝既升奠玉币太官令出帅进馔者奉馔陈于内壝门外谒者引司徒出诣馔所司徒奉大明之俎初皇帝既至版位乐止太官令引馔入俎初入门雍和之乐作馔至陛乐止祝史皆进跪彻毛血之豆降自东陛以出馔升诸太祝迎引于坛上各设于神座前【笾豆盖羃先彻乃升簠簋既奠却其盖于下】设讫谒者引司徒以下降自东陛复位太祝各还樽所又进设神农氏以下之馔相次而毕初坛上设馔讫太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手黄门侍郎受巾跪奠于篚黄门侍郎又取匏爵于篚兴进皇帝受爵侍中酌罍水又侍中奉盘兴承水皇帝洗爵黄门侍郎又授巾皆如常仪皇帝拭爵讫侍中奠盘匜黄门侍郎受巾奠于篚皆如常仪太常卿引皇帝乐作皇帝诣坛中升自南陛乐止谒者引司徒升自东陛立于樽所斋郎奉俎从升立于司徒之后太常卿引皇帝大明酒樽所执樽者举羃侍中赞酌醴齐讫夀和之乐作【皇帝每酌献及饮福皆作夀和之乐】太常卿引皇帝进大明神座前北向跪奠爵俛伏兴太常卿引皇帝少退北向立乐止太祝持版进于神座之左西面跪读祝文曰维某年嵗次月朔日子嗣天子臣某敢昭告于大明惟神晷耀千里精烜万物觉寤黎烝化成品彚今璇玑齐运玉烛和平六府孔循百礼斯洽谨以玉帛牺齐粢盛庻品致其燔燎尚飨讫兴皇帝再拜初读祝文讫乐作太祝进跪奠版于神座兴还樽所皇帝拜讫乐止太常卿引皇帝夜明酒樽所执樽者举羃侍中取匏爵于坫进皇帝受爵侍中赞酌醴齐讫乐作太常卿引皇帝进夜明神座前北面跪奠爵俛伏兴太常卿引皇帝少退北向立乐止太祝持版进于神座之右东面跪读祝文曰维某年嵗次月朔日子嗣天子臣某敢昭告于夜明惟神贞此光华恒兹盈减表斯寒暑节以运行对时育物登成是頼丰年之报式备恒礼谨以制币牺齐粢盛庻品致其燔燎尚飨讫兴皇帝再拜初读祝文讫乐作太祝进跪奠版于神座兴还樽所皇帝拜讫乐止太常卿引皇帝少东当两坐间北向立乐作太祝各以爵酌上罍福酒合置一爵一太祝持授侍中侍中受爵西向进皇帝再拜受爵讫跪祭酒啐酒奠爵俛伏兴太祝帅斋郎进俎太祝减神前胙肉加于俎以胙肉共置一俎上太祝持俎以授司徒司徒奉俎西向进皇帝受以授左右谒者引司徒降复位皇帝跪取爵遂饮卒爵侍中进受爵以授太祝太祝受爵复于坫皇帝俛伏兴再拜乐止太常卿引皇帝太和之乐作皇帝降自南陛还版位西向立乐止文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止皇帝献将毕谒者引太尉诣罍洗盥手洗匏爵讫谒者引太尉自东陛升坛诣大明着樽所执樽者举羃太尉酌盎齐武舞作谒者引太尉进大明神座前北向跪奠爵兴谒者引太尉少退再拜谒者引太尉诣夜明酒樽所取匏爵于坫执樽者举羃太尉酌盎齐谒者引太尉进夜明神座前北向跪奠爵兴谒者引太尉少退再拜谒者引太尉少东当两坐间北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉降复位初太尉献将毕谒者引光禄卿诣罍洗盥手洗匏爵升酌盎齐终献如亚献之仪讫初亚献升坛谒者二人引献官诣罍洗盥手洗爵酌酒一献帝伊耆氏一献神农氏跪奠爵神坐前俛伏兴向神座立太祝持版进于神座之右跪读祝文讫兴献官再拜讫谒者引降还本位初伊耆氏献官将升讫谒者五人各引献官诣方献罍洗盥手洗爵诣酒樽所酌酒一献嵗星一献荧惑一献镇星一献太白一献辰星各奠于神座少退向神座立于献官奠讫七宿皆祝史助奠相次俱毕太祝各持版进于神座之右跪读祝文讫兴【凡读祝文每一番献酒従东方祝文为始读讫次南方次西方次北方余神亦同】献官再拜诸太祝各进奠版于神座还樽所谒者遂引五方献官各诣罍洗盥手洗爵各诣酒樽所酌酒一献东岳一献南岳一献中岳一献西岳一献北岳俱奠于神座少退向神座立岳镇海渎山林川泽丘陵坟衍原隰井泉皆祝史助奠相次俱毕太祝持版进神座之右跪读祝文讫兴献官再拜讫太祝奠版于神座还樽所谒者各引献官还本位初岳镇奠酒赞引五人各引献官诣罍洗盥洗各诣酒樽所酌酒一献勾芒氏一献祝融氏一献后土氏一献蓐収氏一献冥氏后稷田畯等各祝史助奠讫祝史持版进神座之右跪读祝文讫兴【余与东方同惟无后稷】献官拜讫祝史奠版于神座赞引遂引五官献官等诣罍洗盥洗诣酒樽所酌酒分献五灵其鳞羽毛臝介猫于菟坊水墉昆虫等皆斋郎助奠相次而毕祝史持版跪读祝文讫兴献官拜讫奠版各还本位武舞六成乐止舞献俱毕上下诸祝各进彻豆还樽所【彻者笾豆各一少移于故处】奉礼曰赐胙赞者唱众官再拜众官在位者皆再拜【已饮福受胙者不拜】豫和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止于羣官将拜上下诸祝各执篚进神座前跪取玉币祝版斋郎以俎载牲体黍稷饭爵酒兴各由其陛降坛南行经悬内当柴坛南东行自南陛登柴坛以玉币馔物祝版置于柴上户内诸祝以星辰七宿以上之礼币皆从燎神农氏伊耆氏岳镇以下诸祝俱诣瘗埳以玉币馔物置于埳讫奉礼曰可燎东西面各六人以炬燎初唱可燎瘗埳东西厢各四人寘土火半柴太常卿前奏礼毕太常卿引皇帝还大次乐作皇帝出中壝门殿中监前受镇圭以授尚衣奉御殿中监又前受大圭华葢侍卫如常仪皇帝入次乐止谒者赞引各引祀官通事舍人分引从祀羣官诸国客使以次出赞引引御史以下俱复执事位立定奉礼曰再拜御史以下皆再拜赞引引出工人二舞以次出其神农以下祝版燔于斋所　帝伊耆氏祝文曰维某年嵗次月朔日子嗣开元神武皇帝讳谨遣具位臣姓名敢昭告于帝伊耆氏惟帝体仁尚义崇本念功爰创嘉祀息农飨物今九土攸宜百谷丰稔备兹入蜡大旅四方谨以制币牺齐粢盛庶品明荐于帝尚飨　帝神农氏祝文曰维某年嵗次月朔日子嗣开元神武皇帝讳谨遣具位臣姓名敢昭告于帝神农氏惟帝肇兴播植粒此黎元今时和嵗稔神功是頼谨以制币牺齐粢盛庶品明荐于帝尚飨　东方嵗星祝文曰维某年嵗次月朔日子嗣天子讳谨遣具位臣姓名敢昭告于东方嵗星七宿惟神列位垂象叶賛穹苍昭晰羣生阜蕃庻类今时和嵗稔恒礼是率式陈嘉荐庻神飨之【南方中央西方北方并准此】东方岳镇海渎祝文曰维某年嵗次月朔日子嗣天子讳谨遣具位臣姓名敢昭告于东方岳镇海渎惟神宣导坤仪兴降云雨亭育庶品实頼滋液年谷顺成用通大蜡谨荐嘉祀溥被一方山川林泽丘陵坟衍原隰井泉庶神咸享【南方西方北方准此】勾芒氏祝文曰维某年嵗次月朔日子嗣开元神武皇帝讳谨遣具位臣姓名敢昭告于勾芒氏惟神赞阳出滞发生品物萌者毕逹仁徳以宣用陈明荐神其临飨后稷氏祝文曰维某年嵗次月朔日子嗣开元神武皇帝讳谨遣具位臣姓名敢昭告于后稷氏惟神诞降嘉种播兹五谷烝庶以粒乂此万邦爰及田畯实劝农穑谨荐明祀庶神飨之　祝融氏祝文曰维某年嵗次月朔日子嗣开元神武皇帝讳谨遣具位臣姓名敢昭告于祝融氏惟神典司火正淳曜昭明式赞南讹厥功以致丰年之荐庶神临飨后土氏祝文曰维某年嵗次月朔日子嗣开元神武皇帝讳谨遣具位臣姓名敢昭告于后土氏惟神式赞黄道典司土正居中执信是兴稼穑年谷既登庶飨嘉荐　蓐收氏祝文曰维某年嵗次月朔日子嗣开元神武皇帝讳谨遣具位臣姓名敢昭告于蓐収氏惟神典司金正式赞西成执矩怀庄尚义趋力丰年之报飨兹嘉祀　冥氏祝文曰维某年嵗次月朔日子嗣开元神武皇帝讳谨遣具位臣姓名敢昭告于冥氏惟神典司水正赞序幽都厥务安宁积藏斯至丰年之祀庶飨明荐　苍龙祝文曰维某年嵗次月朔日子嗣天子讳谨遣具位臣姓名敢昭告于苍龙之神惟神体备幽明质兼小大实为鳞长赞时造物嵗稔年登实资弭患式陈嘉荐百灵是属爰集东方鳞羽臝毛介众族猫于菟坊水墉昆虫诸神咸飨【其朱雀驺虞武祝文首尾并与此同麟祝文发首同此】朱雀之神惟神肇自火精冠兹羽族辅时宣化効祥蹈礼年和嵗稔有頼厥功麟之神惟神体信为质惟和是归作长毛宗表灵玉牒年谷丰稔实资宣助式陈嘉荐庶神临飨驺虞之神惟神性履至仁禀灵金宿赞育生类实参利物爰兹报功用率恒祀武之神惟神诞禀辰精长兹介族先知称贵诚行攸底伊此丰年有凭宜庆
　　銮驾还宫如圜丘之仪









　　大唐开元礼卷二十二
<史部,政书类,仪制之属,大唐开元礼>
　　钦定四库全书
　　大唐开元礼卷二十三　唐　萧嵩等　撰
　　吉礼
　　腊日蜡百神于南郊有司摄事
　　斋戒　　　　　　　陈设
　　奠玉帛　　　　　　进熟
　　斋戒
　　凡预祀之官散斋三日致斋二日【散斋皆于正寝致斋一日于本司一日于祀所其无本司者皆于祀所】凡散斋理事如旧惟不吊丧问疾不作乐不判署刑杀文书不行刑罚不预秽恶致斋惟祀事得行其余悉断其祀官已斋而阙者通摄行事光禄卿监取明水火【太官令取水于隂鉴取火于阳燧其火以供爨水以注之酒尊】前蜡一日诸衞令其属未后一刻各以其方器服守衞壝门与太乐工人俱清斋一宿
　　陈设
　　前蜡三日衞尉设祀官公卿以下次于东壝之外道南北西向上陈设馔幔于内壝东门西门之外道东西向【东方南方之馔陈于东门外西南方及西方之馔陈于西门外北方之馔陈于北门外】前蜡二日太乐令设宫悬之乐于坛南内壝之外东方西方磬簴起北钟簴次之南方北方磬簴起西钟簴次之设十二镈钟于北悬之间各依辰位树雷鼓于北悬之内道之左右植建鼓于西隅置柷敔于悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬后东方西方以北为上南方北方以西为上右校扫除坛之内外郊社令积柴于燎坛【其坛于神坛之左内壝之外】方八尺高一丈开上南出戸方三尺右校又为瘗埳于坛之壬地内壝之外方深取足容物南出陛前蜡二日奉礼设祀官公卿位于内壝东门之外道南西向分献之官于公卿之南执事者陪其后每等异位俱重行西面以北为上设望燎位当柴坛之北南向设御史位于坛上一位于东南隅西向一位于西南隅东向令史各陪其后于坛下设奉礼位于乐悬东北赞者二人在南差退俱西向又设奉礼赞者位于燎坛东北西面北上设协律郎位于坛上北陛之西东向设太乐令位于北悬之间当坛北向设祀官公卿以下门外位皆于东壝之外道南每等异位重行北面以西爲上设日月酒樽之位大明太樽二着樽二山罍一在坛上东南隅北向夜明太樽二着樽二山罍一在坛上于西南隅北向神农氏伊耆氏各着樽二于其坛上五星五官后稷各象樽二七宿田畯龙麟朱鸟驺虞武等各壶樽二鳞羽臝毛介等散樽二俱设于神座之左而右向五方岳镇海渎俱山樽二山川林泽俱蜃樽二丘陵坟衍原隰井泉水墉坊邮表畷于菟猫等俱散樽二各设于神座之右而左向【伊耆氏以上之尊置于坫星以下尊俱借以席皆加勺羃设爵于尊下】设洗于坛南北向罍水在洗东篚在洗西南肆【篚实以巾爵】设方献罍洗篚羃各于其方陛道之左右俱内向执樽罍篚羃者各于樽罍篚羃之后各设玉币之篚于坛之上下樽坫之所晡后谒者引光禄卿诣厨视濯溉又谒者引诸祀官诣厨省馔具讫俱还斋所蜡日未明十五刻大官令帅宰人以鸾刀割牲祝以豆取毛血置于馔所遂烹牲【日青牲一月白牲一其余方各少牢一】未明五刻太史令郊社令升设日月神座于坛上大明于北方少东夜明于大明之西俱南向席皆以藁秸神农氏伊耆氏神座各于其坛上俱内向设后稷氏神座于坛东西向设五官田畯之坐各于其方设五星十二次二十八宿五岳四镇四海四渎五方山川林泽丘陵坟衍原隰井泉神座各于其方之坛其五方神兽鳞羽臝毛介水墉坊邮表畷于菟猫等之座各于其方坛之后俱内向相对爲首自神农伊耆以下凡一百八十七座其席皆以莞设神位各于坐首
　　奠玉帛
　　蜡日未明三刻诸祀官各服其服郊社令良醖令各率其属入实樽罍玉币【凡尊之次太尊爲上实以醴齐着尊次之实以盎齐神农伊耆之着尊实以盎齐五星三辰五官后稷之象尊实以醍齐七宿田畯之壶尊俱实以沈齐五方岳镇海渎之山尊实以醍齐山川林泽之蜃尊实以沈齐丘陵以下之散尊实以清酒酒各实于诸防上尊礼神之玉大明夜明俱以圭璧大明之币以青夜明之币以白神农氏之币以赤伊耆氏之币以五星以下之币各从其方色】太官令帅进馔者实诸边豆簠簋各设于内壝之外馔幔内未明二刻奉礼率賛者先入就位賛引引御史博士诸太祝及令史祝史与执樽罍篚羃者入自东门当坛南重行北面西上【凡引导者每曲一逡廵】立定奉礼曰再拜賛者承传【凡奉礼有词賛者皆承传】御史以下皆再拜讫执樽者升自东陛立于樽所坛下执樽罍篚羃者各就位賛引引御史博士诸太祝诣坛东陛升行扫除于上令史祝史行扫除于下讫引就位未明一刻太乐令帅工人二舞次入就位文舞入陈于悬内武舞立于悬南道西谒者引司空入就位立定奉礼曰再拜司空再拜讫谒者引司空诣坛东陛升行扫除于上降行乐悬于下讫引还本位初司空入谒者引祀官賛引引执事者俱就壝外位司空行扫除讫谒者賛引各引祀官次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位协律郎跪俛伏举麾【凡取物者皆俛伏而取以兴奠物则奠讫俛伏而后兴】鼓柷乐作无射夷则奏永和蕤賔姑洗太簇奏顺和黄钟奏豫和凡六均均一成俱以文舞之舞偃麾戛敔乐止【凡乐皆协律郎举麾工鼓柷而后作偃麾戞敔而后止】奉礼曰众官再拜在位众官皆再拜上下诸太祝俱取玉币于篚各立于樽所谒者引太尉诣南陛升坛北向立太祝加玉于币东向授太尉太尉受玉币登歌作肃和之乐乃以大吕之均谒者引太尉进北面跪奠于大明神坐兴谒者引大尉少退北向再拜谒者引太尉诣夜明神坐前北向立太祝奉玉币东向授太尉太尉受玉币谒者引太尉跪奠玉币于夜明神坐兴谒者引太尉少退北向再拜讫登歌止谒者引太尉降自南陛还本位初坛上奠玉帛讫伊耆氏以下诸太祝各奉其币进奠于神坐还樽所初众官拜讫祝史各奉毛血入各由南陛升诸太祝迎取于坛上俱进奠于神坐前诸太祝与祝史退立于樽所
　　进熟
　　太尉既升奠玉币太官令出帅进馔者奉馔各陈于内壝门外谒者引司徒出诣馔所司徒奉大明之俎诸太祝既奠毛血太官令引馔入俎初入门雍和之乐作以黄钟之均【自后酌献皆奏雍和之乐】馔至陛乐止祝史俱升彻毛血之豆降自东陛以出馔升诸太祝迎引于坛上各设于神坐前【笾豆盖羃先彻乃升簠簋既奠却其盖于下】设讫谒者引司徒太官令帅进馔者降自东陛以出诸太祝各还樽所又进设神农氏以下之馔相次而毕初坛上设馔讫谒者引太尉升自南陛诣大明酒樽所执樽者举羃太尉酌醴齐讫乐作谒者引太尉进大明神坐前北向跪奠爵兴谒者引太尉少退北向立乐止太祝持版进神坐之左西向跪读祝文曰维某年歳次月朔日子嗣天子臣某谨遣具位臣姓名敢昭告于大明惟神晷耀千里精烜万物觉寤黎烝化成品彚今璇玑齐运玉烛和平六府孔修百礼斯洽谨以玉帛牺齐粢盛庶品致其燔燎尚飨讫兴太尉再拜初读祝文讫乐作太祝进奠版于神坐还樽所太尉拜讫乐止谒者引太尉诣夜明酒樽所取匏爵于坫执樽者举羃太尉酌醴齐讫乐作谒者引太尉进诣夜明神坐前北向跪奠爵兴谒者引太尉少退北向立乐止太祝持版进神坐之右东面跪读祝文曰维某年岁次月朔日子嗣天子臣某谨遣具位臣姓名敢昭告于夜明惟神贞此光华恒兹盈减表斯寒暑节以运行对时育物登成是赖丰年之报式备恒礼谨以制币牺齐粢盛庶品致其燔燎尚飨讫兴太尉再拜初读祝文讫乐作太祝进奠版于神坐前还樽所太尉再拜讫乐止谒者引太尉少东当两坐间北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒啐酒奠爵兴太祝各帅斋郎进俎太祝减神前胙肉于俎以胙肉共置一俎上太祝持俎西向授太尉太尉受以授斋郎太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止初太尉献将毕谒者引太常卿诣罍洗盥手洗匏爵谒者引太常卿自东陛升坛诣大明酒樽所执樽者举羃太常卿酌盎齐武舞作谒者引太常卿进大明神坐前北向跪奠爵兴谒者引太常卿少退再拜谒者引太常卿诣夜明酒樽所取匏爵于坫执樽者举幂太常卿酌盎齐谒者引太常卿进诣夜明神坐前北向跪奠爵兴谒者引太常卿少退再拜谒者引太常卿少东当两坐间北向立太祝各以爵酌罍福酒合置一爵一太祝持爵进太常卿之右西向立太常卿再拜跪祭酒遂饮卒爵太祝进受爵复于坫太常卿兴再拜谒者引太常卿降复位初太常卿献将毕谒者引光禄卿诣罍洗盥手洗匏爵升酌盎齐终献如亚献之仪讫初亚献升坛谒者二人引献官诣罍洗盥手洗爵酌酒一献帝伊耆氏一献神农氏奠爵神坐前向神立太祝持版进神坐之右跪读祝文讫兴献官再拜讫谒者引降本位初伊耆氏献官将升谒者五人各引献官以次诣罍洗盥手洗爵诣酒樽所酌酒一献岁星一献荧惑一献镇星一献太白一献辰星各奠于神坐少退向神立于献官奠讫三辰七宿皆祝史助奠相次俱毕太祝各持版进于神坐之右跪读祝文讫兴【凡读祝文每一畨献酒从东方祝文为始读讫次南方次西方次北方余神亦同】献官再拜讫诸太祝各进奠版于神坐还樽所谒者遂引五星等献官各诣罍洗盥手洗爵各诣酒樽所酌酒一献东岳一献南岳一献中岳一献西岳一献北岳俱奠于神坐少退向神立岳镇海渎山川林泽丘陵坟衍原隰井泉皆祝史助奠相次俱毕太祝持版进神坐之右跪读祝文讫兴献官再拜讫太祝奠版于神坐还樽所谒者各引献官还本位初岳镇奠酒賛引五人各引献官诣罍洗盥洗各诣酒樽所酌酒一献勾芒氏一献祝融氏一献后土氏一献蓐收氏一献冥氏后稷田畯等各祝史助奠讫祝史持版进神坐之右跪读祝文讫兴【余与东方同惟无后稷】献官再拜讫祝史奠版于神坐賛引遂引五官献官等诣罍洗盥洗诣酒樽所酌酒分献五灵其鳞羽蠃毛介猫于菟坊水墉昆虫等皆斋郎助奠相次俱毕祝史持版跪读祝文讫兴献官拜讫奠版各引还本位武舞六成乐止舞献俱毕上下诸祝各进彻豆还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜乐作一成止谒者进太尉之左白请就望燎位谒者引太尉就望燎位南向立于众官将拜上下诸祝各执篚进神坐前取玉帛祝版斋郎以俎载牲醴稷黍饭爵酒各由其陛降坛经悬内当柴坛南东行自南陛登坛以玉币祝版馔物置于柴上户内诸祝以星辰七宿以上之礼币皆从燎神农氏伊耆氏岳镇以下之祝俱诣瘗埳以玉币馔物置于埳讫奉礼曰可燎东西面各六人以炬燎初唱可燎瘗埳东西厢各四人寘土火半柴谒者进太尉之左白礼毕遂引太尉出又賛引各引祀官以次出賛引引御史以下各复执事位立定奉礼曰再拜御史以下皆再拜賛引引出工人二舞以次出其神农氏以下祝版燔于斋所大明夜明祝版御署伊耆以下献官署　帝伊耆氏祝文曰维某年歳次月朔日子嗣开元神武皇帝某谨遣具位臣姓名敢昭告于帝伊耆氏惟帝体仁尚义崇本念功爰创嘉祀息农飨物今九土攸宜百谷丰稔备兹八蜡大旅四方谨以制币牺齐粢盛庶品明荐于帝尚飨　帝神农氏祝文曰维某年歳次月朔日子嗣开元神武皇帝某谨遣具位臣姓名敢昭告于帝神农氏惟帝肇兴播植粒此黎元今时和歳稔神功是赖谨以制币牺齐粢盛庶品明荐于帝尚飨东方嵗星祝文曰维某年歳次月朔日子嗣天子某谨
　　遣具位臣姓名敢昭告于东方歳星七宿惟神列位垂象叶賛穹苍昭晰羣生阜蕃庶类今时和歳稔恒礼是率谨陈嘉荐庶神飨之【南方中央西方北方并准此】东方岳镇海渎祝文曰维某年歳次月朔日子嗣天子某谨遣具位臣姓名敢昭告于东方岳镇海渎惟神宣导坤仪兴降云雨亭育庶品实頼滋液年谷顺成用通大蜡谨荐嘉祀溥被一方山林川泽丘陵坟衍原隰井泉庶神咸飨【南方西方北方并准此】勾芒氏祝文曰维某年歳次月朔日子嗣开元神武皇帝某谨遣具位臣姓名敢昭告于勾芒氏惟神賛阳出滞发生品物萌者毕达仁徳以宣用陈明荐神其临飨　后稷氏祝文曰维某年岁次月朔日子嗣开元神武皇帝某谨遣具位臣姓名敢昭告于后稷氏惟神诞降嘉种播兹百谷烝庶以粒乂此万邦爰及田畯实劝农穑谨荐明祀庶神飨之　祝融氏祝文曰维某年歳次月朔日子嗣开元神武皇帝某谨遣具位臣姓名敢昭告于祝融氏惟神典司火正淳曜昭明式賛南讹厥功以致丰年之荐庶神临飨　后土氏祝文曰维某年岁次月朔日子嗣开元神武皇帝某谨遣具位臣姓名敢昭告于后土氏惟神式賛黄道典司土正居中执信是兴稼穑年谷既登庶飨嘉荐　蓐收氏祝文曰维某年岁次月朔日子嗣开元神武皇帝某谨遣具位臣姓名敢昭告于蓐收氏惟神典司金正式賛西成执矩怀庄尚义趋力丰年之报飨兹嘉祀　冥氏祝文曰维某年歳次月朔日子嗣开元神武皇帝某谨遣具位臣姓名敢昭告于冥氏惟神典司水正賛序幽都厥务安宁积藏斯至丰年之祀庶飨明荐　苍龙祝文曰维某年歳次月朔日子嗣天子某谨遣具位臣姓名敢昭告于苍龙之神惟神体备幽明质兼小大实为鳞长賛时造物歳稔年丰实资弭患式陈嘉荐百灵是属爰集东方鳞羽臝毛介众族猫于菟坊水墉昆虫诸神庶几咸飨【其朱鸟驺虞武祝文首尾并与此同麟祝文发首亦皆同此】朱鸟之神惟神肇自火精冠兹羽族辅时宣化效仁蹈礼年和歳稔有頼厥功麟之神惟神体信为质惟和是归作长毛宗表灵玉牒年谷丰稔实资宣助式陈嘉荐庶神临飨驺虞之神惟神体信至仁禀灵金宿賛育生类实参利物爰兹报功用率恒祀武之神惟神诞禀辰精长兹介族先知称贵诚行攸底伊此丰年有慿宜庆
　　大唐开元礼卷二十三
　　钦定四库全书
　　大唐开元礼卷二十四　　唐　萧嵩等　撰吉礼
　　皇帝春分朝日于东郊
　　斋戒　　　　　　　陈设
　　銮驾出宫　　　　　奠玉帛
　　进熟
　　斋戒
　　前祀五日皇帝散斋三日致斋二日凡预祀之官散斋三日致斋二日【散齐皆于正寝致斋一日于本司一日于祀所其无本司者皆于祀所】近侍之官应从升者及从祀羣官诸方客使各于本司及公馆清斋一宿【无本司者各于正寝】凡散斋理事如旧惟不吊丧问疾不作乐不判署刑杀文书不行刑罚不预秽恶致斋惟祀事得行其余悉断其祀官已斋而阙者通摄行事光禄卿监取明水火【太官令取水于隂鉴取火于阳燧火以供爨水以注酒之尊】前祀一日诸衞令其属未后一刻各以其方器服守衞壝门与太乐工人俱清斋一宿
　　陈设
　　前祀三日尚舍直长施大次于外壝东门之内道北南向尚舍奉御铺御坐衞尉设陈馔幔于内壝东门之外道南北向设文武侍臣次又设祀官及从祀羣官诸州使人蕃客等次太乐令设宫悬之乐于坛南内壝之外设歌钟歌磬右校扫除坛之内外郊社令积柴于燎坛【其坛在神坛之左内壝之外】方八尺髙一丈开上南出户方三尺前祀一日奉礼设御位及燎坛位祀官从祀羣官诸州使人蕃客等位于内壝之内皆如圜丘之仪设酒樽之位太樽二着樽二山罍一在坛上于东南隅北向【尊皆置于坫俱借以席加勺羃设爵于尊下】设御洗于坛南亚献之洗又于东南俱北向罍水在洗东篚在洗西南肆【篚实以巾爵】执樽罍篚羃者各于樽罍篚羃之后设玉币之篚于坛上樽坫之所晡后谒者引光禄卿诣厨视濯溉又谒者引诸祀官诣厨省馔具讫俱还斋所祀日未明十五刻太官令帅宰人以鸾刀割牲祝史以豆取毛血置于馔所遂烹牲【青牲一】未明五刻太史令郊社令升设大明神坐于坛上北方南向席以藳秸设神坐于坐首
　　銮驾出宫如圜丘之仪
　　奠玉帛
　　祀日未明三刻诸祀官各服其服郊社令良醖令各帅其属入实樽罍玉币【凡尊之次太尊为上实以醴齐着尊次之实以盎齐罍尊实以清酒其酒各实于上尊罍尊无酒礼神之玉以珪邸其币以青】太官令帅进馔者实诸笾豆簠簋入设于内壝东门之外馔幔内未明二刻奉礼帅賛者先入就位賛引引御史太祝及令史与执樽罍篚羃者入自东门当坛南重行北面西上【凡引导者每曲一逡巡】立定奉礼曰再拜賛者承传【凡奉礼有词賛者皆承传】御史以下皆再拜讫执樽者升自东陛立于樽所坛下执樽罍篚羃者各就位賛引引御史太祝诣坛东陛升行扫除于上令史祝史行扫除于下讫就位驾将至谒者賛引各引祀官及从祀羣官诸国客使先至者俱就门外位驾至大次门外回辂南向将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂之大次通事舍人引文武五品以上从祀之官皆就门外位太乐令帅工人二舞次入就位文舞入陈于悬内武舞立于悬南道西谒者引司空入就位立定奉礼曰再拜司空再拜讫谒者引司空诣坛东陛升行扫除于上降行乐悬于下讫引出就位皇帝停大次半刻顷通事舍人分引从祀文武羣官介公酅公诸国客使先入就位太常博士引太常卿立于大次门外当门北向侍中版奏外办皇帝服冕出次华盖侍衞如常仪【侍中负寳陪从如式】博士引太常卿太常卿引皇帝【凡太常卿前导皆博士先引】至内壝门外殿中监进大珪尚衣奉御又以镇圭授殿中监殿中监受进皇帝搢大圭执镇圭华盖仗衞停于门外近侍者从入如常谒者引礼部尚书太常少卿陪从如常皇帝至版位西向立【每立定太常卿与博士退立于左】谒者賛引各引祀官次入就位立定太常卿前奏称请再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位协律郎跪俛伏举麾【凡取物皆跪俛伏而取以兴奠物则奠讫俛伏而后兴】鼓柷奏豫和之乐乃以圜钟之均文舞之舞乐舞六成偃麾戞敔乐止【凡乐皆协律郎举麾工鼓柷而后作偃麾戛敔而后止也】　太常卿前奏称再拜退复位皇帝再拜奉礼曰众官再拜众官在位者皆再拜太祝取玉币于篚立于樽所太常卿引皇帝太和之乐作【皇帝每行皆作太和之乐】皇帝诣坛升自南陛侍中中书令以下及左右侍衞量人从升【以下皆如之】皇帝升坛北向立乐止太祝加玉于币以授侍中侍中奉玉币东向进皇帝搢镇圭受玉币【每受物搢镇圭奠讫执圭俛伏兴】登歌作肃和之乐乃以大吕之均太常卿引皇帝进北面跪奠于大明神坐俛伏兴太常卿引皇帝少退北向再拜讫登歌止太常卿引皇帝乐作皇帝降自南陛还版位西向立乐止初羣官拜讫祝史奉毛血之豆立于门外于登歌止祝史奉毛血入升自南陛太祝迎取于坛上进奠于神坐前太祝与祝史退立于樽所
　　进熟
　　皇帝既拜奠玉币太官令出帅进馔者奉馔陈于内壝门外谒者引司徒出诣馔所司徒奉俎初皇帝既至位乐止太官令引馔入俎初入门雍和之乐作以黄钟之均馔至陛乐止祝史进彻毛血之豆降自东陛以出馔升南陛太祝迎引于坛上设于神坐前【笾豆盖羃先彻乃升簠簋既奠却其盖于下】设讫谒者引司徒以下降自东陛复位太祝还樽所太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手讫黄门侍郎受巾奠于篚黄门侍郎又取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘匜黄门侍郎受巾奠于篚皆如初太常卿引皇帝乐作皇帝诣坛升自南陛乐止谒者引司徒升自东陛立于樽所斋郎奉俎从升立于司徒之后太常卿引皇帝诣酒樽所执樽者举羃侍中賛酌醴齐讫夀和之乐作【皇帝每酌献及饮福皆作夀和之乐】太常卿引皇帝进大明神坐前北向跪奠爵俛伏兴太常卿引皇帝少退北向立乐止太祝持版进于神坐之右东面跪读祝文曰维某年歳次月朔日子嗣天子臣某敢昭告于大明惟神宣布太阳照临下土动植咸赖幽隐无遗时惟仲春敬遵常礼谨以玉帛牺齐粢盛庶品祗祀于神尚飨讫兴皇帝再拜初读祝文讫乐作太常卿进奠版于神坐还樽所皇帝拜讫乐止太祝以爵酌上樽福酒授侍中侍中受爵西向进皇帝再拜受爵跪祭酒啐酒奠爵俛伏兴太祝帅斋郎进俎太祝减神前胙肉加于俎太祝持爼以授司徒司徒奉爼西向进皇帝受以授左右谒者引司徒降复位皇帝跪取爵遂饮卒爵侍中进受爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自南陛还版位西向立乐止文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止皇帝献将毕谒者引太尉诣罍洗盥手洗匏爵讫谒者引太尉自东陛升坛诣着樽所执樽者举羃太尉酌盎齐武舞作谒者引太尉进大明神坐前北向跪奠爵兴谒者引太尉少退北向再拜讫太祝以爵酌罍福酒进太尉之右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉降复位初太尉献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿降复位武舞六成乐止舞献俱毕太祝进彻豆还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜【已饮福受胙者不拜】豫和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止于羣官将拜太祝执篚进神坐前跪取玉帛祝版斋郎以爼载牲醴稷黍饭及爵酒兴降自南陛南行经悬内当柴坛南东行自陛南登柴坛以玉币祝版馔物置于柴上戸内讫奉礼曰可燎东西面各四人以炬燎火半柴太常卿前奏礼毕太常卿引皇帝还大次乐作皇帝出内壝门殿巾监前受镇圭以授尚衣奉御殿中监又前受大圭华盖侍衞如常仪皇帝入次乐止谒者賛引各引祀官及从祀羣官诸国客使以次出賛引引御史以下俱复执事位立定奉礼曰再拜御史以下皆再拜賛引引出工人二舞以次出







　　大唐开元礼卷二十四
　　钦定四库全书
　　大唐开元礼卷二十五　　唐　萧嵩等　撰吉礼
　　春分祀日于东郊有司摄事
　　斋戒　　　　　　　陈设
　　奠玉帛　　　　　　进熟
　　斋戒
　　前祀五日诸预祀之官散斋三日致斋二日【散斋皆扵正寝致斋一日于本司一日于祀所其无本司者并于祀所】凡散斋理事如旧惟不吊丧问疾不作乐不判署刑杀文书不行刑罚不预秽恶致斋惟祀事得行其余悉断其祀官已斋而阙者通摄行事光禄卿监取明水火【太官令取水于隂鍳取火于阳燧火以供爨水以实樽】前祀一日诸卫令其属未后一刻各以其方器服守卫壝门与太乐工人俱清斋一宿
　　陈设
　　前祀三日卫尉设祀官公卿以下次于东壝之外道南北向西上陈馔幔于内壝东门之外道南北向太乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二镈钟于编悬之闲各依神位树雷鼓于北悬之内道之左右植建鼓于四隅置柷敔于悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬后东方西方以北为上南方北方以西为上右校扫除坛之内外郊社令积柴于燎坛【其坛于神坛之左内壝之外】方八尺髙一丈开上南出户方三尺前祀一日奉礼设祀官公卿位于内壝东门之内道北执事位于道南每等异位俱重行西面以北为上设望燎位当柴坛之北南向设御史位于坛上正位于东南隅西向副位于西南隅东向令史各陪其后于坛下设奉礼位于乐悬东北賛者二人在南差退俱西向又设奉礼賛者位于燎坛东北西向北上设恊律郎位于坛上南陛之西东向设太乐令位扵北悬之间当坛北向设祀官公卿以下门外位于东壝之外道南每等异位重行北面西上设酒樽之位太樽二着樽二山罍一在坛上于东南隅北向【尊皆置于坫加勺羃设爵于尊下】设洗于坛南陛东北向罍水在洗东篚在洗西南肆【篚实以巾爵】执樽罍篚羃者各于樽罍篚羃之后设玉币之篚于坛上樽坫之所晡后谒者引光禄卿诣厨视溉濯又谒者引诸祀官诣厨省馔具讫俱还斋所祀日未明十刻太官令帅宰人以鸾刀割牲祝史以豆取毛血置于馔所遂烹牲【青牲一】未明五刻太史令郊社令升设大明神坐于坛上北方南向席以藁秸设神位于坐首
　　奠玉帛
　　祀日未明三刻诸祀官各服其服郊社令良醖令各帅其属入实樽罍玉币【凢尊之次太尊为上实以醴齐着尊次之实以盎齐罍尊实以清酒其酒各实于上尊罍尊无酒礼神之玉以圭璧其币以青】太官令帅进馔者实诸笾豆簠簋入设于内壝东门之外馔幔内未明二刻奉礼帅賛者先入就位賛引引御史博士太祝及令史祝史与执樽罍篚羃者入自东门当坛南重行北面西上【凢引者每曲一逡巡】立定奉礼曰再拜賛者承传【凡奉礼有词賛者皆承传】御史以下皆再拜讫执樽者升自东陛立于樽所坛下执樽罍篚幂者各就位賛引引御史太祝诣坛东陛升行扫除于上令史祝史行扫除于下讫引降就位未明一刻太乐令帅工人二舞次入就位文舞入陈于悬内武舞立于悬南道西谒者引司空入就位立定奉礼曰再拜司空再拜讫谒者引司空诣坛东陛升行扫除于上降行乐悬于下讫还本位初司空入谒者引祀官賛引引执事者俱就壝外位司空行扫除讫谒者賛引各引祀官以次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位恊律郎跪俯伏举麾【凢取物皆跪俛伏而取以兴奠物则奠讫俛伏而兴】后鼓柷奏豫和之乐乃以圜钟之均文舞之舞乐舞六成偃麾戛敔乐止【凡乐皆协律郎举麾工鼔柷而后作偃麾戛敔而后止】奉礼曰众官再拜众官在位者皆再拜太祝取玉币于篚立于樽所谒者引太尉诣坛升自南陛北向立太祝加玉于币东向授太尉太尉受玉币登歌作肃和之乐乃以大吕之均谒者引太尉进北面跪奠于大明神坐俛伏兴谒者引太尉少退北向再拜讫登歌止谒者引太尉降自南陛还本位众官拜讫祝史奉毛血之豆立扵门外扵登歌止祝史奉毛血入升自南陛太祝迎取扵坛上进奠于神坐太祝与祝史退立于樽所
　　进熟
　　太尉既升奠玉帛太官令出帅馔者奉馔陈于内壝门外谒者引司徒出诣馔所司徒奉俎太祝既奠毛血太官令引馔入俎初入门雍和之乐作【自后酌献皆奏雍和之乐】馔至陛乐止祝史进彻毛血之豆降自东陛以出馔升南陛太祝迎引于坛上设于神坐前【笾豆盖羃先彻乃升簠簋既奠却其盖于下】设讫谒者引司徒以下降自东陛复位太祝还樽所谒者引太尉诣罍洗盥手洗匏爵讫谒者引太尉升自南陛诣酒樽所执樽者举羃太尉酌醴齐讫乐作谒者引太尉进大明神坐前北向跪奠爵兴谒者引太尉少退北向立乐止太祝持版进于神坐之右东面跪读祝文曰维某年嵗次月朔日子嗣天子臣某谨遣太尉封臣名敢昭告于大明惟神宣布太阳照临下土动植咸頼幽隠无遗时惟仲春敬遵常礼谨以玉帛牺齐粢盛庶品祗祀于神尚飨讫兴太尉再拜初读祝文讫乐作太祝进奠版于神坐还樽所太尉拜讫乐止太祝以爵酌罍福酒进太尉之右西向立太尉再拜受爵跪祭酒啐酒奠爵兴太祝帅斋郎进俎太祝减神前胙肉加于俎太祝持俎授太尉太尉受以授斋郎太尉取爵遂饮卒爵太祝进受爵复于坫太尉兴再拜谒者引太尉降复位文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止初太尉献将毕谒者引太常卿诣罍洗盥手洗匏爵讫谒者引太常卿自东陛升坛诣着樽所执尊者举羃太常卿酌盎齐武舞作谒者引太常卿进大明神坐前北向跪奠爵兴谒者引太常卿少退北向再拜讫太祝以爵酌罍福酒进太常卿之右西向立太常卿再拜受爵跪祭酒遂饮卒爵太祝进受爵复扵坫太常卿兴再拜谒者引太常卿降复位初太常卿献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿降复位武舞六成乐止舞献俱毕太祝进彻豆还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜【已饮福受胙者不拜】豫和之乐作奉礼曰众官再拜众官在位者皆再拜乐一成止谒者进太尉之左白请就望燎位谒者引太尉就望燎位南向立于众官将拜太祝执篚进神坐前跪取玉币祝版斋郎以俎载牲醴稷黍饭及爵酒降自南陛经悬南行当柴坛南东行自陛南登柴坛以玉币祝版馔物置于柴上户内讫奉礼曰可燎东西面各四人以炬燎火半柴谒者进太尉之左白礼毕谒者引太尉出又谒者賛引各引祀官以次出賛引引御史以下俱复执事位立定奉礼曰再拜御史以下皆再拜賛引引出工人二舞以次出



</div>
    <div class="pagination">
<a href="大唐开元礼_page12.html">上一页</a><span>...</span><a href="大唐开元礼_page8.html">8</a><a href="大唐开元礼_page9.html">9</a><a href="大唐开元礼_page10.html">10</a><a href="大唐开元礼_page11.html">11</a><a href="大唐开元礼_page12.html">12</a><span class="current-page">13</span><a href="大唐开元礼_page14.html">14</a><a href="大唐开元礼_page15.html">15</a><a href="大唐开元礼_page16.html">16</a><a href="大唐开元礼_page17.html">17</a><a href="大唐开元礼_page18.html">18</a><span>...</span><a href="大唐开元礼_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
