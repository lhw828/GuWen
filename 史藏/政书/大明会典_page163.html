<!DOCTYPE html>
<html>
<head>
    <meta charset="UTF-8">
    <title>大明会典 - 第 163 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 163 页/共 713 页</h1>
    <div class="content">凡召商买纳。正德八年议准、山东、河南、并直隶各府州县、解到税粮草料价银。除光禄寺、酒醋麵局、供用库等衙门、俱将原来价银、转送自行收买。不必拘定原批数目外。其余仓场、俱收户部。令科道官、估价召商上纳、照数支给
○嘉靖五年、令山东、河南、北直隶、各该司府钱粮。除本色可自运者、听从民便。其徵银到京收买者、听总部官、同部运官、查验银两、暂寄本部。召商照时定价、量添脚费、纳完、给与价银。不许势豪用强包揽、占窝误事
○八年议准、除
内府白粮、照旧收本色。每石加耗一斗。蜡茶等料、每百斤加耗五斤。其餘粮料草束、每年科道官斟酌时估、悉令徵银解部。送赴太仓支收。遇有缺乏、召商照依时估、纳完领价。仍行顺天府、将官较秤斛、给送各科道照??羕较收。其该司府州县、起解钱粮批文、务要明开某项粮、每石徵银若干。草、每束徵银若干。违者、行巡按御史究问
○又题准、今后各仓场粮料草束。徵银解部、召商上纳

边粮

按职掌、凡有军马去处、所需钱粮等项。户部必先查考某处蓄积有餘。某处岁用不给。量其水陆路程、地理远近难易、计其人夫多寡、明白具奏。差官於粮多处所、拨运缺粮卫分支用。今边方所在屯兵、转餉尤急。其粮料本折、有民运。有屯种。有盐引。有京发年例。嘉靖中、虏患频仍、年例发银几三百万。边费浩大、於斯為极矣。至於糴买召纳。收掌支放。各有事例、具载於后凡拨运本色。洪武二年、令户部於苏州府太仓粮储三十万石、以备海运、供给辽东
○四年、令青州府官军、运山东粮储、给辽东定辽边卫
○议准、兰州、凉州、河州、岷州、洮州、寧夏、庄浪、西寧、临洮、甘肃、山丹、永昌等卫、军粮。每岁令西安等府、送纳大路官仓、转运边卫
○二十四年、令兰州、岷州、临洮、寧夏、四卫官军。以平凉、巩昌等府、民纳米麦、对拨供给。其洮州、凉州、河州、西寧、庄浪、甘肃、山丹、永昌八卫、以各府见在仓粮、陆续儹运供给
○二十五年、令海运苏州太仓粮米六十万石、供给辽东官军。下年同
○二十九年、以陜西各府州县民、转运边餉道远。於驛道有军民处置仓。各就近地、计程接递
○三十年令法司将徒流迁徙死罪囚人。先自平凉起、摆到西凉。将运去粮米、就西凉收贮。候摆到甘肃完讫。却从西凉起、摆至平凉接递。每囚二名、共买车一辆、牛二隻、运米四石。后每车一辆、再贴囚人两名共当
○永乐十年、令陕西巩昌、临洮等府税粮、以附近府县民运纳。兰县抵甘州。每五十里、设一站。令囚人、及官军转递
○十三年、发山东、山西、河南、及凤阳、淮安、徐、邳等处、民丁十五万。运粮赴宣府。各给行粮脚价。仍免差役一年
○二十年、令各府州县民运边粮者、各免差一年
○宣德三年、令行在户部差官、以九月终、发永平府属县民、及东胜诸卫军、兼运林南东店仓粮、於遵化城内。供给官军
○五年、令岁运开平粮四万石。自京师至独石。立十一堡。每堡、屯军一千名。各具运车、以六十日為限。其开平备御官军、轮班於独石搬运。仍令都督一员、领军防护。伯一员总督
○七年奏准、法司囚犯、送户部、通类差官、押赴通州各卫仓支粮、自备车辆、运赴山海卫仓
○正统元年、令陜西各府岁纳甘州各卫税粮、民运至兰县。自兰县起、发军夫运至凉州。自凉州运至各卫
○二年、令山西岁运宣府税粮、一半改运大同
○十二年、令直隶永平府、永平、卢龙等卫罪囚、运山海仓粮、赴辽东寧远等仓赎罪
○景泰四年、令法司及直隶罪囚、於通州仓支豆、运赤城。直隶并万全都司等处罪囚、於隆庆卫仓支米、运龙门
○又令召人。自通州仓支米赴独石。每石、给脚银六钱。马营五钱五分
○六年、令法司罪囚、领运通州□粮赴宣府。不完者、发巡抚官处减半。自备米纳宣府。斩、绞罪、二十石。流、并徒三年、十六石。徒二年半、十三石五斗。徒二年、十一石。一年半、九石。一年、六石五斗。杖每十、四斗
○成化二十年、令辽东管粮官、会同抚按等官、将附近顺永二府所属州县、并永平卢龙卫所、见问罪囚。内有杂犯死罪以下。酌量地裡远近、定拟则例。发山海卫仓、关领粮米、送广寧前屯、广远二城仓、收贮。及将辽东所属官吏人等、有犯各项罪名者、亦照例於辽阳城六仓、关领粮米、运送东州、靉阳、清河、硷场、马根单五堡、各备用
○正德四年议准、宣府坐派山东、河南、北直隶司府州县、秋粮。照旧徵本色。赴部倒文、径赴本边上纳。年例银两、照旧解送彼处、召商糴买
○嘉靖二年奏准、紫荆关中千户所屯粮黑豆。原派保定府仓上纳者、自二年為始。照数改拨易州新城仓上纳
○五年、令四川镇雄府、额运乌撒仓粮。每年准除三百八十石、作官吏俸粮。其餘尽数支与守御官军。如有不敷、就於土官租布内补支
○七年奏准、将山西原掣回民粮一十六万五千三百五十五石。起运宣府。河东运司、盐价银八万九千三百五十两。照旧仍解山西
○十六年议准、庆阳府所属州县粮草。仍派寧夏。其西安、凤翔府、所属州县粮草。仍派榆林。各照旧徵纳寧夏仓场。每遇庆阳车户纳粮完日、给与印信小票、赴池掣盐。无票者、不得滥给
○三十一年、令蓟镇加添班军粮米五万六千一百八十八石。於原额通太等仓拨运。其搭盖班军营房银两。行太仓、并兵工二部动支
○三十三年议准、隆庆等卫所、主客官军月粮。於三十四年原派密云镇主兵粮内、改六万石、给运昌平镇。内一万石准作主兵。二万石准作客兵。随宜支用、其车驮搬运。自张家湾、至奠靖所。查照密云、每十里、给银一分二釐。就於随粮轻齎、及主兵银两内动支
○三十七年、令
长陵等八卫军士、於巩华城、另建仓廒。岁拨漕粮给散
凡解运折色。正统七年、令直隶苏州等府、起运南京粮折银五万两。运赴陜西布政司、转运甘肃等处、糴粮给军
○九年、令山东等布政司、直隶大名等府、税粮折布、俱运赴永平山海。江西等布政司、直隶苏常等府州、税粮折银、运山海辽东、糴买粮料
○成化十一年、令大同、宣府、递年坐到山西、河南、山东、北直隶粮料。除山西每石徵银八钱外。其河南等处、自今年為始。每粮一石、徵银八钱五分
○嘉靖元年议准、蓟州官军月粮久缺。将顺天府原派蓟州库、后改京仓草束折银、除已纳外。其餘续到者、自本年為始。俱发蓟州补放。仍派存留数内、每束折银二分五釐。解蓟州库纳
○八年题准、西安府等应解甘肃钱粮。免其民运。每粮一石、徵脚价一钱。连粮折银布、交收府库。候收银至二万两。布至二千疋。分守道委官一员、於前脚价银内、官给银二十两。令沿途递运所起车、军卫有司拨军快防护。运至兰州管粮官处查验。仍照旧例、每银二千两。布一百六十疋。运至甘州广盈库者、各脚银三两八钱。运至凉州广储仓者、一两二钱。亦於前脚价银内支给。係西寧等六卫所仓分者、解赴西寧道参议处、係山丹九卫所仓分者、解赴甘肃管粮僉事处、各交收内支剩脚价银两、每一次以十分為率、将七分作正支销。每遇民运银两、糴买本色。穵运接济。该运脚价、亦在数内支取。三分修理仓廒。悉听巡抚稽考
○九年题准、河南、直隶直、大、顺等府、原派纳真定、定州二库绢、每疋折徵银七钱。阔白绵布、每疋银三钱
○十一年题准、陜西布政司、如遇起运三边钱粮。照依旧例、夏税每石徵银九钱。秋粮每石徵银一两。依期起解
○十二年题准、山东、河南、岁派保定府广盈仓本色米麦。每石徵银八钱解保定府、自行召买
○十三年题准、四川重叙二府原派贵州永寧仓粮米。每石折银三钱五分。解贵州布政司库交收。给与毕节乌撒等卫官军
○十六年题准、今后直隶、山东、山西、河南等处、原派纳万全都司、宣府等二十一卫所、并万亿库、隆庆卫仓、涿州库、德州常盈库、折银布疋。每疋折银三钱。解部、转送该库收贮
○二十三年题准、陜西起运甘肃本色粮布。每疋折徵银二钱伍分。同该徵粮价、解兰州管粮郎中处验收
○三十三年议准、大同镇民运。係山西平阳府等处、稍远地方。准纳折色。量地远近、派增脚价。或四钱、三钱。其附近二三百裡、并汾、潞、辽、沁、俱纳本色。中间果係山路艰阻、亦照前议。将徵完银两、齎赴鴈门、或关南等地方、买办本色、赴镇交收。其寧武民运。在河南、山东、北直隶者、路多平易。酌量多派本色。其甚远者、皆令折徵。照前派增脚价
○三十七年、令镇边、横岭、长峪、三城边军。比古北石塘事例、於下半年折色内扣给
○隆庆四年、令陜西、西漳二县、将额解花马池盐引银、每年二千餘两、改贮兰州、专备客餉
○万历元年、令陜西河州、起运西寧仓、秋粮银、一千一百四十一两二钱四分。固原州仓夏税粮银、一百六十二两九钱二分五釐四毫九忽。广积库、夏税银、一百五两。俱存留河州仓、补给参将营军士月粮支用。将镇原县、起运一条城堡仓、秋粮一千六百两。内拨一千四百九两一钱六分五釐四毫九忽、以补西寧、固原、广积、各仓库前项之数。餘银一百九十两八钱三分四釐五毫九丝一忽。仍作一条城堡仓徵解兰州广积仓上纳。仍各註实徵册内、以為常额。永為遵守
○九年题准、添设密云站军一千名、该月粮银五千九百八十两。除各军原有月粮布花等银、二千三百五十一两二钱、照旧凑支外。尚少银三千六百二十八两八钱。每年於保定府存留支剩税粮银内、照数解部。转发易州镇补给
○十年题准、保定骑营新买完马一千五百匹。每年除在永平六箇月外。春冬回至保镇、该添草料银四千一百三十七两七钱五分。自本年為始、於保定府存留支剩银内、照数动支、径解易州镇交收。如在永镇多支一日、在易镇扣支一日。不许彼此重支
凡京运年例。永乐十七年、以口外粮料数少、令於京仓支拨、选取营造次拨旗军儹运。其摆堡运粮、及坐堡管堡官、除军职外。仍於吏部听选方面府州县官内、选取一百员差用。以文职大臣、把总管运
○十九年、以宣府等处缺粮。令法司囚人、运粮赎罪。杂犯死罪十石。流罪八石。徒罪六石。杖罪四石。笞罪二石
○宣德六年、令五军操备、并彭城、永清、左右三卫旗军摆堡、儹运粮料一十万石。赴独石等处。差武职一员、把总提督
○正统十二年、令每岁运银十万两、於辽东糴买粮料
○又令每岁运银十五万两、於宣府糴买粮料
○景泰三年、令五军等营、拨军七万、运粮七万石於怀来。每人给脚银三钱
○嘉靖四十五年、令宣、大、山西、除民屯盐引外。每年主兵、发银一十二万两。客兵、十一二万五千两。蓟州镇主兵、马太二路、共银五万六千三十八两。永平镇、燕石二路、共银四万八千六百七十二两。密云镇主兵、共银三万三千九百二十四两。昌平镇、银一万两
○又令各镇、除民屯盐引外。每年延绥主兵、发旧例银一十九万五千七十九两九钱八分。新增料银二万二千一百八十五两二钱三分。客兵、八万两。寧夏主兵、二万五千两。客兵、二万两。甘肃主兵、二万二千九百二十二两八钱一分。固原主兵银、五万两。以后各视此為準
○隆庆元年议准、昌平镇主客兵、该银一万两。永安巩华四营军士、防秋三箇月。月粮银、该一万六千二百两、增入会计之数
○三年、令四川抚按赃罚、并税契、开纳事例。黎雅茶税、盐课、鱼课等银、通共一十万四百三十五两二钱零。应该起解太仓。改解陜西延、寧、甘、固、四镇。将太仓递年应发年例银两、照数扣留
○又令陜西抚按巡茶衙门、每年赃罚。与布政司开纳事例银两。俱听存留、转解延绥镇、准作本部应发年例
○六年议准、行陜西各抚按、将本年二限应解赃罚银两、查係甘肃巡按者、解兰州。山西抚按者、解三关。宣大辽东巡按者、各解本镇。河东巡盐者、在陜西解延绥。在山西解三关各管粮衙门交收。以抵各镇下年应发年例之数。通候年终、具数报部、扣算年例
○万历五年题准、贵州抚按赃罚银两。存留本处军门。抵作新添标兵军餉之用
凡糴买召纳。弘治十三年题准、凡各边召商上纳粮草。若内外势要官豪家人、开立诡名、占窝转卖取利者、俱问发边卫充军。干碍势豪、参究治罪
○十七年议准、黑谷关曹家寨有警、关粮不便。就彼召买米豆、收贮本营、见空官屋。委千百户一员掌管。遇警支用。若过三年、支未尽数。放与本营、及附近军马。另行照数改拨。每三年一次、以陈易新
○正德六年议定、陜西起运各边粮草。照依时价、解银糴买上纳。每州县各委佐贰官、或首领一员、管押。每府佐贰官一员、总理
○嘉靖十五年题准、各边年例盐银。每年正月以里、查照常数、奏差官解送该镇交割。乘时召买本色粮料。分发紧要城堡仓分收贮。永為定规
○隆庆六年、令各镇管粮郎中等官、以后拨送赴边援例员役、投札到日、各照彼中时估、责令自行买纳米豆。如该镇米多豆少、亦准令查照时估、买豆上纳。查果仓口窵远、转运艰难。即於时估中酌量计算、以资脚费。完日、即出实收付缴。务查紧要缺粮仓口、管粮官亲自定拨
凡收掌支放。弘治十五年、令各边除库藏银除有添註註销事例外。各该巡抚衙门、及有自行处置盐利、冠带、赃罚、纸米等项银两、就委各该守巡官、管理出纳。附写卷簿、用印鈐盖。只许军门赏功、修城器械等用。不许别项花费。三年一次、差科道官查盘
○正德九年议准、腹里钱粮到边。预行守土领军官员开报。多则五日一次。少则十日一次。量拨军马护送。违者、参究治罪。钱粮既收、弔取通关填给。未全完者、陆续给与印信实收。或仓钞执照
○嘉靖六年
詔、德州常盈仓、收纳山东、河南二布政司、解到花绒。每年给散真定等一十八卫官军。户部会派之时。查照每卫该领布花数目、就令各大户运赴各该卫分、附近州县、上纳。以便给散
○十五年、令蓟州管粮郎中、将原派永平府大润库钱粮归併蓟州库收受
○二十年题准、山东运司、平广等州县、每年该运边镇钱粮。以后年分、俱要解部转发该镇交纳
○又题准、各处抚按官、并管仓主事。今后所管仓场。如有粮料草束、积贮年久、不堪支用者、即便酌量地方事势缓急。量将附近军士、每月每名、带支本色米一二斗。草一二束。存留新收本色、以备支用
○二十七年议准、山西镇粮餉银两出纳、领以三关主事。估计召买、属之鴈门兵备。其宣大二镇守巡、照旧分理钱粮
○二十九年题准、各边钱粮、无分主客。俱守巡道召买。管粮郎中、稽察姦弊
○三十一年、令保定客兵银两、责易州监督主事收掌稽查。买办支放、尽属巡抚
○又令宣大管粮郎中、及各巡抚。凡遇召买一应盐引、并银易主客兵粮料草束、斗头斤重足色、收受明白、开列总撒文簿、及内外廒经、各路、各仓、按季註销。仍照定拟秋成开报。延至次年二月不完者、管粮通判住俸。六月终不完者、管粮通判革去冠带管事。守巡道住俸督催。中间拖欠数多、至误紧急军餉者、管粮通判起送赴部、降级调用
○三十六年、令三河子粒归併通州、原管客兵芻粮支用
○三十七年、令永平府、并玉田等县、兴州左屯等卫、军民钱粮。俱听永平府徵收。转给滦东军士
○三十八年、令裁革昌平、密云、二处管粮主事、改设郎中一员、总理粮餉。换给
敕书关防、协同兵备行事。总兵以下、悉听参奏拏问。其一应钱粮文移、悉併贵州司掌行
○令给宣大二镇分守参议专
敕一道。每年会计岁运钱粮之后。即於四月离镇。各赴山西地方、催督所属州县主兵钱粮、至十月方许回镇。年终通将完欠钱粮、造册缴部。鴈门、寧武、偏头、三关通判、各降关防一颗。专令管理军需。其前监收供亿各卫经歷、并州判县丞等官、尽行罢革
○四十一年议准、蓟镇客兵钱粮。俱属兵备道管理。各兵备道、将各营兵马、填写格眼文册。如有调遣、即开填调到日期、某营军数、将领头目姓名、知会分司。仍设印信号单、给与将官收执。支粮之期、管粮衙门、验算明白、照例本折关领
○令顺天军餉、凡屯粮、民运、盐粮、召买未完。俱听巡抚催督。年终会计、主兵、郎中会同巡抚同疏。客兵、巡抚会同总督同疏。屯粮、巡抚会同屯田御史同疏。仍
敕书添载、著為定例
○四十三年、令贵州司添註郎中一员、总理永平粮储、兼管屯种。各镇管粮通判、专属郎中管辖。抚按不得差委。凡兴革稽察、俱会同巡抚施行
○四十四年、復设昌平主事、管理三路兵马钱粮。其管粮通判、仍驻居庸并理三区关事。密云郎中、仍专理密云粮餉
○四十五年议准、易州、良、涿等处、一岁客兵。易州镇、发银五万四千两。良涿二处、发银五千两。真定府所属州县、发银三千九百七十两。专备该年客兵本折支用。奇兵达官二营、新兑马一千匹。行易州主事、春冬二季草、照宣大事例。每月每匹、一十束。料照回营事例。每月每马、大月九斗。小月八斗七升。俱於该镇主兵民运银内、通融支给
○隆庆四年、令各镇郎中主事、揭帖册籍所报、俱要於实在内、明载发商银总若干。买米豆草束若干。有无完欠细数。凡各官任内、如有拖欠、虽陞迁、不许离任、免至彼此推諉
○五年、令永平、蓟州、密云、昌平、兵备道。协同管粮郎中主事。将各镇主客兵马数目、覈实细开应支钱粮。年终将放过数目、造册送部查考。其解到漕粮、并援例米石、俱编立字号、另廒收贮。以备日后支放
○又令蓟镇各兵备、新製长单、分发各将领、填註应给主兵行粮料草、及军马支过数目、缴该管兵备道。类缴查盘御史。岁终查覈。有滥支者、从重参究。其督抚官、於防秋毕日、将主兵行粮、另立款目具奏。并将任内、查过冒滥、催过民屯、所积本折银米、开註各官项下。其积银米数目多者、该部查照边功论叙
○六年、令户部将应发各镇银两。管银库官、先将银五百两、眼同解银委官秤兑平準、该库印封、即作法马、併付解官。其应发银两、解官自行敲对。将号簿内、明开某鞘轻重、有珠、无珠、中锭若干两。送部验封、用部印鈐盖。令解官齎赴该镇。各镇郎中主事、如遇解到前项银两。先验明白、即以银為法马。逐鞘秤兑。查对发去号簿相同、方许出给实收。中间若有轻假、即将原银寄库。将解银委官留住、据实参奏、以凭查覆重处。若该镇仍照常抽鞘验兑、及原不足数、朦朧出给实收、以亏商亏军。户部参治。仍责令管粮郎中等官陪偿
○万历元年、令兰州一带主客兵钱粮。比照蓟辽各镇事规总属郎中管理。与临巩兵备互相觉察
</div>
    <div class="pagination">
<a href="大明会典_page162.html">上一页</a><span>...</span><a href="大明会典_page158.html">158</a><a href="大明会典_page159.html">159</a><a href="大明会典_page160.html">160</a><a href="大明会典_page161.html">161</a><a href="大明会典_page162.html">162</a><span class="current-page">163</span><a href="大明会典_page164.html">164</a><a href="大明会典_page165.html">165</a><a href="大明会典_page166.html">166</a><a href="大明会典_page167.html">167</a><a href="大明会典_page168.html">168</a><span>...</span><a href="大明会典_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
