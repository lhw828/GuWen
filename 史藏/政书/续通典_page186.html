<!DOCTYPE html>
<html>
<head>
    <meta charset="UTF-8">
    <title>续通典 - 第 186 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 186 页/共 410 页</h1>
    <div class="content">
　　明太祖洪武元年中书省臣会官议奏王者遣将所以讨有罪除民害也今定遣将礼皇帝武弁服御奉天殿大将入就丹墀四拜由西陛入殿再拜跪承制官宣制以节钺授大将军大将军受之以授执事者俛伏兴再拜出降陛复位四拜驾还宫大将军出至午门外勒所部将士建旗帜鸣金鼓正行列擎节钺奏乐前导百官以次送出造庙宜社之礼即命大将军具牲币行一献礼与遣官祭告庙社仪同其告武成王庙仪前二日大将省牲祭日大将于幕次佥祝版入就位再拜诣神位前上香奠帛再拜进熟酌献读祝再拜诣位再拜饮福受胙复再拜彻豆望燎其配位亦大将行礼两庑陪祀诸将分献

　　△宣露布【后唐　宋　辽　明】

　　五代

　　宋

　　辽

　　明

　　五代

　　后唐庄宗为晋王时擒幽州刘守光命掌书记王缄草露布以练■〈纟斥〉刘仁恭父子凯歌入于晋阳献于太庙

　　宋

　　宋太祖平蜀孟昶降诏有司约前代仪制为受降礼昶至前一日设御座仗卫于崇元殿如元会仪至日大陈马步诸军于天街左右设昶及其官属素案席褥于明德门外表案于横街北通事舍人引昶及其官属素服纱帽北向序立昶跪奉表授合门使复位待命表至御前侍臣读讫合门使承旨出昶等俯伏通事舍人掖昶起官属亦起宣制释罪昶等再拜呼万岁赐袭衣冠带陈于前昶等又再拜跪受改服乘马至升龙门下马官属至启运门下马就次帝常服升坐百官先入起居班立合门使引昶等入舞蹈拜谢召昶升殿合门使引自东阶升宣抚使承旨安抚之昶至御座前躬承问讫还位与官属舞蹈出中书率百官称贺遂宴近臣及昶于大明殿岭南平刘鋹就擒诏有司撰献俘礼鋹至上御明德门列仗卫诸军百官常服班楼前别设献俘位于东西街之南北向其将校位于献俘位前北上西向有司率武士系鋹等白练露布前引至太庙西南门鋹等并下马入南神门北向西上立监将校官次南面立俟告礼毕于西南门出乘马引至大社如上仪乃押至南御路之西下马立俟献俘将校戎服带刀摄侍中版奏中严百官班定版奏外办帝常服御坐百官舞蹈起居毕通事舍人引鋹就献俘位将校等诣楼前舞蹈讫次引露布案诣楼前北向宣付中书门下如宣制仪通事舍人跪受露布转授中书门下转授摄兵部尚书次摄刑部尚书诣楼前跪奏以所献俘授有司上召鋹诘责鋹伏地待罪诏诛其臣龚澄枢等特释其缚与其弟保兴等罪仍赐袭衣冠带鞾笏器币鞍马各服其服列谢楼下百官称贺毕放仗如仪南唐平帝御明德门露布引李煜及其子弟官属素服待罪初有司请如献刘鋹礼帝以煜奉正朔非若鋹拒命寝露布弗宣遣合门使承制释之太宗征太原刘继元降帝幸城北陈兵卫张乐宴从臣于城台继元帅官属素服台下遣合门使宣制释罪召继元亲劳之从臣诣行宫称贺时以在军中故不备礼继元至京师诏告献太庙前一日所司陈设如常告庙仪告日黎明博士引太尉就位通事舍人引继元西阶下东向立其官属重行立赞者赞太尉再拜讫博士引就盥爵如常仪诣东阶解剑脱舄升第一室进奠再拜太祝跪读祝文讫又再拜通事舍人引继元官属诣室前西阶下北向立舍人赞云皇帝亲征收复河东伪主刘继元及伪命官见赞者日再拜讫退位次至第二第三第四第五室皆如第一室博士引太尉降阶佩剑纳履复位赞者曰再拜太尉与继元等皆再拜退焚祝版于斋坊继元既命以官故不称俘焉哲宗元符二年西蕃王隆赞邈川首领辖戬等降诏具仪注以受降日御宣德门设诸班直上四军仗卫诸军素服陈列降者各服蕃服以见审问讫有旨放罪依等第赐首服袍带百官称贺御紫宸殿赐宴会哲宗崩枢密院留隆赞等西京听旨诏罢御楼立仗但引见于后殿隆赞一班契丹公主一班夏国回鹘公主次之辖戬一班必斯布结并族属次之应族属首领各从其长以次见僧尼公主皆蕃拜并赐冠服谢讫赐酒馔横门外政和初议礼局上受降仪皇帝乘舆升宣德门楼降舆坐御幄百官与降王蕃官各班楼下如大礼肆赦仪东上阁门以红绦袋班齐牌引升楼楼上东上合门官附内侍承旨索扇扇合帝即御坐帘卷内侍又赞扇开侍卫如常仪诸班亲从并里围降王人等迎驾自赞常起居次舍人赞执仪将士常起居次管干降王使臣并随行旧蕃官常起居次礼直官舍人引百官横行北向赞者曰拜在位官皆再拜舞蹈三称万岁又再拜班首奏圣躬万福又再拜退百官各就东西位舍人引降王服本国衣冠诣楼前北向女妇少西立僧又少西尼立于后入内省官诣御坐前承旨传楼上东上阁门官承旨录讫以红绦袋降制楼下东上合门官承旨退降王以下俯伏东上合门官至令通事舍人掖之起首领以下皆起鞠躬合间宣有敕降王以下再拜僧尼止躬呼万岁合门录敕旨付管干官降王等躬听诘问如有复奏合门录讫仍以红绦袋引升楼如无复奏入内省官诣御坐承旨传楼上合门官称有敕放罪讫舍人赞谢恩降王以下再拜称万岁复序立入内省官诣御座承旨传楼上合门官称有敕各赐首服袍带楼下合门官承旨引所赐担床陈于西舍人宣曰有敕降王以下再拜鞠躬舍人称各赐某物毕又再拜称万岁若赐官即赞谢再拜并归次易所赐服舍人先引降王以下至授遥郡以上当楼前北向东上立赞再拜称万岁又再拜次赞服冠岥妇女再拜僧尼别谢引还次赞楼上侍立官称贺再拜礼直官舍人分引百官横行北向立赞拜讫班首少前俛伏称贺其词中书随事撰述贺讫复位在位者又再拜舞蹈三称万岁又再拜东上合门官进诣楼前承旨就班首宣曰有制赞者曰拜在位官皆再拜宣答其词学士院随事撰述又赞再拜三称万岁又再拜楼上枢密院前跪奏称某官臣某言礼毕内侍索扇扇合帘垂帝降坐内侍赞扇开所司承旨放仗楼下鸣鞭百官再拜退

　　辽

　　辽制下城克敌班师以所获牡马牛各一祭天地

　　明

　　明太祖洪武四年蜀夏明升降表至京师太祖命中书集议受降礼省部请如宋太祖受蜀主孟昶故事拟明升朝见日皇帝御奉天门升等于午门外跪进待罪表侍仪使捧表入宣表官宣读讫承制官出传制升等皆俯伏于地侍仪舍人掖升起其属官皆起跪听宣制释罪升等五拜三呼万岁承制官传制赐衣服冠带侍仪舍人引升入丹墀中四拜侍仪使传旨升跪听宣谕俯伏四拜三呼万岁又四拜出百官行贺礼帝以升年幼事由臣下免其叩头伏地上表请罪礼唯命升及其官属朝见百官朝贺其奏凯献俘之仪凡亲征师还皇帝率诸将陈凯乐俘馘于庙南门外社北门外告祭庙社行三献礼同出师仪祭毕以俘馘付刑部协律郎导乐以退皇帝服通天冠绛纱袍升午门楼以露布诏天下百官具朝服以听仪与开读诏赦同大将奏凯仪先期大都督以露布闻内使监陈御坐于午门楼上前楹设奏凯乐位于楼前协律郎位于奏凯乐北司乐位于协律郎南又设献俘位于楼前少南献俘将校位于其北刑部尚书奏位于将校北皆北向又设刑部尚书受俘位于献俘位西东向设露布案于内道中南向受露布位于案东承制位于案东北俱西向宣露布位于文武班南北向至日清晨先陈凯乐俘馘于庙社门外不奏歌曲俟告祭毕复陈乐于午门楼前将校引俘侍立于兵仗之外百官入侍立位皇帝常服升楼侍卫如常仪大将于楼前就位四拜诸将随之退就侍立位赞奏凯乐协律郎执麾引乐工就位司乐跪请奏凯乐协律郎举麾鼓吹振作遍奏乐曲乐止赞宣露布承制官以露布付受露布官引礼引诣案跪受由中道南行以授宣露布官宣讫付中书省颁示天下将校引俘至位刑部尚书跪奏曰某官某以某处所俘献请付所司奏讫退复位其就刑者立于西厢东向以付刑官其宥罪者楼上承制官宣旨有敕释缚楼下承旨释讫赞礼赞所释之俘谢恩皆四拜三呼将校以所释俘退如有所赐就宣旨赐之大将以下就拜位舞蹈山呼如常仪班前稍前跪称贺致词讫百官复四拜礼毕还宫后定制凡大捷择日以宣其日不奏事百官吉服贺即日遣官荐告郊庙中捷以下止宣捷不祭告庆贺成祖永乐四年定凡捷兵部官以露布奏闻大将在军则进露布官行礼次日行开读礼第三日行庆贺礼余如前仪

　　钦定续通典卷七十二 

●钦定续通典卷七十三　礼二十九

　

　　军礼二

　　○军礼二

　　天子诸侯大射乡射

　　天子合朔伐鼓

　　马政马祭附

　　时傩

　　△天子诸侯大射乡射【唐　宋　辽　金　明】

　　唐

　　宋

　　辽

　　金

　　明

　　唐

　　唐制燕游小射则服常服不陈乐悬不行会礼余如大射之仪 【案大射仪已详杜典】

　　宋

　　宋太宗命有司定大射之礼仪注定制群臣朝谒如元会酒三行有司言请赐王公以下射侍中称制可皇帝改服武弁布七埒于殿下王公以次射开乐悬东西厢设熊虎等侯陈赏物于东阶以赉能者设丰爵于西阶以罚否者并图其冠冕仪式表着埻埒之位以进帝览而嘉之谓宰臣入俟弭兵当与卿等行之凡游幸池苑或命宗室武臣射每帝射中的从官再拜奉觞贡马为贺苑中皆有射棚画晕的射则用招箭班三十人服绯紫绣衣帕首分立左右以唱中否节序赐晏则宗室禁军大校牧伯诸司使副皆令习射遂为定制外国使人朝亦令帅臣伴赐射于园苑政和宴射仪皇帝御射殿侍宴官公服系鞵射官窄衣奏圣躬万福再拜升殿酒三行引射官降皆执弓矢谢恩再拜三公以下在右射官在左不射者依坐次分立皇帝初射中舍人赞拜凡左右祗应臣僚除内侍外并阶上下再拜行门禁卫诸班亲从诸司祗应人并自赞再拜招箭班殿上躬奏讫跪进椀射官先传弓箭与殿侍侧立内侍接椀讫就拜起降阶再拜有司进御茶床天武引进奉马列射垛前员僚奏圣躬万福东上合门官诣御前躬奏班首姓名以下进酒班首以下横行立赞再拜班首奉进酒乐作饮毕殿上臣僚再拜舍人赞各赐酒群臣俱再拜赞各就坐群臣皆立席后引进司官临阶宣进奉出天武奉马出乐合复赞就坐饮讫揖兴诸司收坐物等射官左侧临阶取弓箭侍立皇帝再射中的或双中如上仪臣僚射中引降阶再拜讫殿下侧立御箭中招箭班进椀如上仪舍人再引射中官当殿揖躬宣有敕赐窄衣金带跪受箱过再拜过殿侧服所赐讫再引当殿再拜更不射如宣再射或更赐箭令射如未退即就位再拜射讫进御茶床诸司复陈坐物等群臣各立席后赞就坐群臣俱坐酒五行宣示醆宣劝如仪皆作乐宴毕内侍举御茶床三公以下降阶再拜退孝宗干道二年车驾幸王津园皇帝射讫次命皇太子次庆王次恭王次管军臣僚等射如是者三每射四发帝前后四中的淳熙元年车驾幸至津园命从驾文武官行宴射之礼皇太子宰执以下酒三行乐作皇帝临轩有司进弓矢皇帝中的皇太子进酒率宰执以下再拜称贺宣皇太子射射中赐宣预射臣僚射使相郑藻起居舍人王卿月环卫官肃多啰伦射中各赐袭亡金带其乡射之仪于乡饮酒前一日本州岛于射亭东西序量地之宜设提举学事诸监司知州通判州学教授应赴乡饮酒官贡士幕次本州岛兵马教谕备弓矢应用物设乐其日初筵提举学事知州军通判帅应赴乡饮酒官贡士诣射亭执弓矢揖人射乘矢若中则守帖者举获唱获执算者以算投壶毕多算胜少算射毕赞者赞揖酬酢如仪毕揖退

　　辽

　　辽制有射柳仪皇帝再射亲王宰执以次各一射中柳者质志柳者冠服不中者以冠服质之不胜者进饮于胜者然后各归其冠服又三月三日国俗刻木为兔分朋走马射之先中者胜负朋下马列跪进酒胜朋马上饮之

　　金

　　金制凡重五日拜天地毕插柳球场为两行当射者以尊卑序各以帕识其枝去地约数寸削其皮而白之先以一人驰马前导后驰马以无羽横镞箭射之既断柳又以手接而驰去者为上断而不能接去者次之或断其青处及中而不能断与不能中者为负每射必伐鼓以助其气

　　明

　　明太祖洪武三年定凡郊庙祭祀先期行大射礼工部制射侯等器其射鹄有七虎鹄五采天子用之熊鹄五采皇太子用之豹鹄五采亲王用之豹鹄四采文武一品二品者用之糁鹄三采三品至五品者用之狐鹄二采六品至九品用之布鹄无采文武官子弟及士民俊秀用之凡射时置乏于鹄右 【乏又名容见周礼大司马服不氏职】 执旗及侍获者以蔽身设楅及韦当射时置于前以齐矢设射中五皮树中天子大射用之间中天子宴射用之虎中皇太子亲王射用之兕中一品至五品文武官用之鹿中六品至九品及文武官子弟士民俊秀通用之其职事设司正官二掌验射者品级尊卑人力强弱而定耦其中否则书于算兵部官职之司射二掌先以强弓射鹄诱射以鼓众气武职官充之司射器官二掌辨弓力强弱分为三等验人力强弱以授工部官职之举爵者掌以马湩授中者饮光禄寺职之请射者掌定耦射射毕再请某耦射侍仪司职之佉获者掌矢纳于司射器者以隶仆供其役执旗者六人掌于容后执五色旗如射者中的举红旗应之中采举采旗应之偏西举白旗偏东举青旗过于鹄举黄旗不及鹄举黑旗军士二人掌之引礼二掌引文武官进退侍仪司舍人职之太祖又以先王射礼久废弧矢之事专习于武夫而文士多未解乃诏国学及郡县生员皆令习射颁仪式于天下朔望则于公廨或闲地习之其官府学校射仪略仿大射之式而杀其礼射位初三十步自后累加至九十步射四矢以二人为耦成祖永乐时有击球射柳之制十一年幸东苑击球射柳听文武群臣四夷朝使及在京耆老聚观分击球官为两朋自皇太孙而下诸王大臣以次击射赐中者币布有差

　　△天子合朔伐鼓【唐　宋　明】

　　唐

　　宋

　　明

　　唐

　　唐德宗贞元三年八月日有食之有司将伐鼓帝不许太常卿董晋言伐鼓所以责阴而助阳也请听有司依经伐鼓不报由是其礼遂废

　　宋

　　宋太祖建隆元年司天监言日食五月朔请掩藏戈兵铠冑事下有司有司请皇帝避正殿素服百官各守本司遣官用牲太社如故事真宗景德四年五月朔日食上避正殿不视事仁宗至和元年四月朔日食既内降德音改元易服避正殿减膳百官诣东上合门拜表请御正殿复常膳三表乃临至日遣官祀太社而阴雨以雷至申乃见食九分之余百官称贺仁宗嘉佑四年诏正旦日食无拜表自十二月二十一日不御前殿减常膳宴辽使罢作乐至日仍遣官祀太社百官三表乃御正殿复膳六年六月朔日食诏礼官验详典故皇帝素服不御正殿不视事百官废务守司合朔前二日郊社令及门仆守四门巡门监察鼓吹令率工人如方色执麾斿分置四门屋龙蛇鼓随设于左东门者立北墩南面南门者立东墩西面西门者立南墩北面北门者立西墩东面队正一人执刀率卫士五人执五兵之器立鼓外矛处东戟处南斧钺在西矟在北郊社令立■〈矛赞〉于坛四隅萦朱丝绳三匝又于北设黄麾龙蛇鼓一次之弓一矢四次之诸兵鼓俱静立俟司天监告曰有变工举麾乃伐鼓祭告官行事太祝读文其词以责阴助阳之意司天官称止乃罢鼓如雾晦不见即不伐鼓自是日有食之皆如其制英宗治平四年诏古者日食百官守职盖所以祗天戒而备非常今独阙之甚非王者小心寅畏之道可令中书议举行神宗熙宁六年四月朔日食诏易服避殿减膳如故事降天下死刑释流以下罪政和中上合朔伐鼓仪有司陈设太灶王帛笾豆如仪社之四门及坛下近北各置鼓一并植麾斿各依其方色坛下立黄麾麾本十尺斿八尺祭告日于时前大官令帅其属实馔具毕光禄卿点视次引监察御史奉礼郎太祝大官令先入就位次引告官就位皆再拜次引御史奉礼郎太祝升就位大官令就酌尊所告官盥洗诣太社三上香奠币玉再拜复位少顷引告官再盥洗执爵三祭酒奠爵俛伏兴少立引太祝诣神位前跪读祝文告官再拜退伐鼓其日时前太史官一员立坛下视日鼓吹令率工二十人如色服分立鼓左右俟太史称日有变工齐伐鼓明复太史称止乃罢鼓其日废务而百司各守其职如旧仪

　　明

　　明太祖洪武六年定救日食礼其日皇帝常服不御正殿中书省设香案百官朝服行礼鼓人伐鼓复圆乃止月食大都督府设香案百官常服行礼不伐鼓雨雪云翳则免又更定礼部设香案于露台向日设金鼓于仪门内设乐于露台下各官拜位于露台上至期百官朝服入班乐作四拜兴乐止跪执事官奉鼓班首击鼓三声众鼓齐鸣候复圆复行四拜礼月食则百官便服于都督府救护如仪在外诸司日食则于布政司府州县月食则于都指挥使司卫所如仪

　　△马政【马祭附　唐　五代　宋　辽　金　元　明】
</div>
    <div class="pagination">
<a href="续通典_page185.html">上一页</a><span>...</span><a href="续通典_page181.html">181</a><a href="续通典_page182.html">182</a><a href="续通典_page183.html">183</a><a href="续通典_page184.html">184</a><a href="续通典_page185.html">185</a><span class="current-page">186</span><a href="续通典_page187.html">187</a><a href="续通典_page188.html">188</a><a href="续通典_page189.html">189</a><a href="续通典_page190.html">190</a><a href="续通典_page191.html">191</a><span>...</span><a href="续通典_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
