<!DOCTYPE html>
<html>
<head>
    <meta charset="UTF-8">
    <title>续通志 - 第 628 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 628 页/共 1359 页</h1>
    <div class="content">安围祁州屠之斩剌史杨约休兵十日处直壁沙河存敬军河北挑战处直不出涉河乃战处直大败存敬遂围定州郜斩亲吏梁汶移书存敬 
请盟俄而外郛陷郜以其族奔太原克用表为检校太尉卒处直事具五代史 【按郑志列传于其人其事牵连两朝而两史并见者皆删其 
一葢通史之例应尔新唐书末与五代史互见者甚伙今逐一裁勘其事多隶唐而沿及五代者则存唐传而补辑欧史以终之其事助于唐而 
系于五代者则存五代传其所未备仍采唐传以为缘起所贵人不复见而事特详谨识起例于此】

　　△邓处讷

　　邓处讷字冲韫邵州龙潭人少从江西人闵顼防秋安南中和元年还道潭州逐观察使李裕召诸州戍校徇曰天下未定与君等安州邑 
以待天子命若何众称善乃推顼为留后请诸朝僖宗方在蜀遣使抚慰当是时抚州刺史锺传据洪州议者欲二盗相噬即复置镇南军擢顼 
节度使顼悟不受命更为检校尚书右仆射钦化军节度使以处讷为邵州刺史朗州武陵人雷满者本渔师有勇力时武陵诸蛮数叛荆南节 
度使高骈擢满为裨将将镇蛮军从骈淮南逃归与里人区景思猎大泽中啸亡命少年千人署伍长自号朗团军推满为帅景思为司马袭杀 
刺史崔翥诏授朗州兵马留后岁略江陵焚庐落劫居人俄进武贞军节度使先是陬溪人周岳与满狎因猎宰肉不平而鬬欲杀满不克见满 
已据州悉众趋衡州逐刺史徐颢诏授衡州刺史 【按五代史雷满传周岳与满及区景思同起兵推满与此异考处讷结满以杀岳似为岳 
欲杀满报复不应同起此得其实】 顼既强大且治人有恩哀颢穷率兵纳之岳羸军诱战顼堕伏中大败淮西将黄皓杀顼岳闻乱以轻兵入 
潭州自称钦化军节度使处讷砺甲训兵积八年结满为援攻岳斩之自称留后昭宗诏拜武安军节度使不三日会刘建锋马殷兵至攻澧陵 
处讷遣邵州豪杰蒋勋邓继崇率兵三千断龙回关殷说勋下之其下畏建锋虐夜弃甲走建锋王关曰此天意也尽用邵旗铠趋潭州守者以 
为勋军纳之处讷方宴执而杀之顼字公谨满字乘仁岳字峻昭满不修饬每宴使客抵宝器潭中曰此水府也蛟龙所凭吾能没焉乃裸入水 
俄取器以出累迁检校太尉同中书门下平章事天复元年卒子彦威自立 【按五代史不纪彦威即袭破江陵亦以为满时事未知孰是】  
闻荆南节度使成汭兵出袭江陵入之焚楼船残墟落数千里无人迹弟彦恭结忠义节度赵匡凝以逐彦威据江陵匡凝弟匡明系之还走朗 
州后为马殷所攻彦恭奔淮南卒

　　△陈儒

　　陈儒江陵人世为牙右职广明元年以郑绍业为荆南节度使时朗州刺史段彦謩方据荆南绍业惮之踰半岁乃至召还以彦謩代彦謩 
与监军朱敬玫不平谋杀之敬玫觉先率兵入其府彦謩方寝缒城奔亲军垒不得入见害帝遣中人似先元锡王鲁琪慰抚密戒曰若敬玫可 
诛诛之敬玫盛兵出迎元锡等不敢发而还复诏郑绍业为节度使逗遛不进敬玫署儒领府事明年迁检校工部尚书为节度使进检校右仆 
射敬玫有悍卒三千号忠勇军暴甚儒不能制会绍业将申屠琮援京师归儒告以忠勇挠治琮请除之大将程君从闻之率众奔澧州琮追斩 
百余人军乃溃已而琮复颛军雷满三以兵薄城儒厚啖以利乃去淮南将张瓌韩师德据复岳二州自署刺史儒请瓌摄行军司马师德摄节 
度副使共击满师德兵上峡大略去瓌引兵入逐儒儒将奔行在既又劫还囚之瓌滑州人暴勇而残荆故将夷戮几尽时以杨玄晦代敬玫监 
军召敬玫还成部惧帝治前罪称疾自解敬玫数杀大将富商故积贿每曝衣统熽不可计瓌见心动遣卒贼之刺其腹死秦宗言来冦马步使 
赵匡欲奉儒出瓌觉之杀匡而绝儒食死瓌固垒二岁樵苏皆尽米斗钱四十千疫死者争啖其尸军中甲鼓无遗宗言不能下乃解去二年宗 
权遣赵德諲攻之瓌求救于归州刺史郭禹禹率峡州刺史潘章解其围明年德諲又至城遂陷瓌死人无识者并尸于并复州长史陈璠断瓌 
首置囊中走京师献之授安州刺史

　　△刘巨容

　　刘巨容徐州人为州大将庞勋之反自拔归授埇桥镇遏使射死浙西叛将王郢拜明州刺史徙楚州团练使黄巢乱江淮授斩黄招讨副 
使徙襄州行军司马检校右散骑常侍巢据荆南俄迁山南东道节度使以扞巢屯团林巨容守荆门关与贼战巨容伪北巢追之伏兴贼大败 
执贼将十三人巢浮江东奔巨容追之率十俘八以功迁检校礼部尚书诸将欲乘胜追斩巢巨容曰朝家多负人有危难不爱惜官赏事平即 
忘之不如留贼为富贵地故巢复炽 【谨按通鉴辑览　　御批巨容膺阃外之寄贼方败窜有会可乘正当悉锐穷追以靖伏莽乃怨诽国 
家负人欲留贼以图富贵曹全晸既统舟师渡江开除书而遽返致贼气复煽江东二人之罪固不可胜诛然所以致此者岂非僖宗不能振饬 
纪纲国政日坏而尚专务游嬉其获罪祖宗较之二人为尤甚也】 及陷两京巨容合诸道兵讨之授南面行营招讨使累兼天下兵马先锋开 
道供军粮料使检校司空封彭城县侯巨容明吏治僖宗在蜀公卿多因巨容护赴行在山南西道节度使鹿晏弘为禁军所逐引麾下东出襄 
邓秦宗权遣赵德諲合晏弘兵攻襄州巨容不能守奔成都始杨州人申屠生能化黄金高骈客之为吕用之所谮亡奔襄汉骈遣吏捕得生见 
巨容自言其术巨容留不遣田令孜之弟道襄州巨容出金夸之及在蜀匿生使术不得传令孜恨之龙纪元年杀巨容夷其宗生并死

　　冯行袭

　　 冯行袭

　　巨容部将冯行袭者均州武当人以谋勇称为州校中和初乡豪孙喜聚众数千人谋攻城行袭伏士江隩单舟迎喜曰州人思得将军久 
矣顾将军兵多必剽掠若留众江北以轻骑进我为乡导贼可下喜信之既度江吏出迎伏兴行袭击喜斩之众皆溃行袭乘胜逐刺史吕烨据 
均州巨容因表为刺史帝在蜀均之右有长山当襄汉贡道剧贼据险劫献物行袭平之武定节度使杨守忠表为行军司马使领兵搤谷口以 
通秦蜀凤翔李茂贞养子继臻据金州行袭攻拔之昭宗即授金州防御使时山南西道节度使杨守亮将袭京师道金商行袭逆战破之以金 
州为戎昭军擢行袭节度使朱全忠围凤翔韩全诲遣中人二十辈督江淮兵过其州行袭方附全忠尽杀之收诏书送全忠天佑二年王建遣 
将王思绾攻行袭败其兵州大将金行全出降行袭奔均州建以行全为子更名宗朗授观察使以渠巴开三州隶之宗朗不能守焚郭邑去全 
忠以行袭不足御建遣别将屯金州行袭议徙戎昭军于均州以金房为隶全忠以金人不乐行袭以冯恭领州罢防御使而废戎昭军行袭事 
梁官至司空封授乐郡王卒赠太傅谥曰忠敬 【从五代史补辑】

　　△赵德諲

　　赵德諲蔡州人从秦宗权为右将以讨黄巢功授申州刺史光启初与秦诰鹿晏弘合兵攻襄州节度使刘巨容奔成都宗权假德諲山南 
东道节度留后进攻荆南留裨将王建肇守之明年归州刺史郭禹来讨建肇纳之奔黔州德諲失荆南又度宗权必败举地附朱全忠全忠方 
为蔡州四面行营都统即表以自副加忠义军节度使宗权平加中书令封淮安郡王卒子匡凝嗣

　　赵匡凝

　　 赵匡凝

　　匡凝字光仪由唐州刺史自为山南东道节度留后昭宗即授节度使以威惠闻累迁检校太尉兼中书令全忠之败清口匡凝与奉国节 
度使崔洪河东李克用淮南杨行密约合兵攻全忠会方城镇遏使度轸奔全忠发其谋全忠移书切责使氏叔琮攻唐州刺史赵匡璠降进围 
隋州执刺史赵匡璘斩首五千级拔邓州执刺史国湘匡凝惧乞盟全忠使亲将陈俊王绅入叔琮军崔洪留之绅亡归会河东客伊超使淮南 
还过蔡洪亦留之因是并俊送全忠以部将苛约为解遣兄贤入质全忠还之质洪子于汴全忠使贤调蔡州卒二十出戍将行大将崔景思不 
悦杀贤洪惧遂奔行密天佑元年封匡凝楚王时诸道不上供唯匡凝岁贡赋天子全忠方图天下遣人谕止之匡凝流涕曰吾为国屏翰渠敢 
有他志副使王筠劝绝全忠全忠怒攻之弟匡明大破汴军于邓州因遣匡凝与王建连和及荆南成汭败匡凝取江陵表匡明为荆南节度留 
后诏拜检校司徒荆南节度行军司马全忠以其兵分可图也乃使杨师厚攻匡凝自将中军继之屯临汉匡凝遣客谢囚不遣败荆南救兵全 
忠循江而南师厚繇阴谷伐木为梁匡凝以兵二万濒江战大败乃燔州单舸夜奔扬州行密见之曰君在镇轻车重马输于贼今败乃归我邪 
匡凝曰仆世为唐臣岁时职贡非输贼也今以不从贼力屈归公惟公生死之耳行密厚遇之 【案匡凝对行密数语具见忠荩今从五代史 
辑补】 筠自杀全忠遂趋江陵匡明亦谋奔淮南子承规谏曰昔诸葛兄弟分仕三国若适扬州是自取疑也乃趋成都王建待以宾礼授武信 
军节度使分其众为崇义勇义顺义广义四都全忠遂有荆南匡凝后为徐熅所杀匡明卒于蜀 【案新唐书赵匡凝传下有杨守亮一传守 
亮乃宦者杨复恭假子依附建节与诸藩镇不同且复恭假子守信守忠守贞皆为节度使不应独为守亮立传其传中事亦与复恭传大概相 
同今略取其异者入复恭传本传从删】

　　△杨晟

　　杨晟不详宗系隶凤翔军节度使李昌符畏其勇欲杀之妾周擿使亡去隶神策军为都校僖宗在陈仓邠寍朱玫合昌符追行在乃擢晟 
感义军节度使检校司空守大散关玫兵攻关晟数却战潘氏遂大败内外无固志帝更徙兴元晟西袭文州逐刺史据成龙茂等州王建攻成 
都田令孜以晟故将与连和假威戎军节度使守彭州晟击建无功且畏图己乃约山南西道节度使杨守亮兄弟合谋拒建掠新繁焚汉州又 
攻东川顾彦晖为建兵所逐建使王宗裕率骑五万围晟晟假子实以骑八千降于建建以骑兵袭杨守厚等皆亡去晟开门决战大败遂约降 
建馈十羊晟曰以我为机上肉乎不出建筑甬道属陴以入斩晟首晟有仁心下怀其恩食尽无叛者初昌符死晟得其妾周母事之周请为妻 
晟固辞旦夕问省乃视事爱将安师建既就执建顾曰尔报杨司徒足矣能从我乎谢曰司徒誓同生死不忍复载日月再三不答乃戮之

　　△顾彦朗 【顾彦晖】

　　顾彦朗彦晖者丰州人并为天德军小校黄巢乱长安率军同复京师彦朗迁累右卫大将军光启中擢拜东川节度使检校太保同中书 
门下平章事至剑门陈敬瑄使吏夺其节彦朗不得入保利州敬瑄诬劾彦朗擅兴兵掠西境诏和之乃得到军署彦晖汉州刺史初山南西道 
节度使杨守亮忌壁州刺史王建欲逐之建闻合溪洞豪酋取阆利二州彦朗与建雅旧阴助赀饟建攻成都彦朗挟故憾与并力会彦朗卒彦 
晖自知留后明年为节度使中人送节为绵州刺史杨守厚所留守厚发兵攻梓州彦晖告急于建建使李简救之戒曰贼破并取彦晖无须再 
往也简破守厚军彦晖辞疾不克取建素有吞噬心以彦朗婚娅久未忍及彦晖父愈疏境上关赋相稽诟建怒景福元年遂攻彦晖彦晖请救 
于杨守亮遣杨子彦戍梓执建大将王宗弼彦晖责曰王公何以见讨君为大将不谏云何宗弼谢罪即解缚更养为子改名琛明年建将华洪 
</div>
    <div class="pagination">
<a href="续通志_page627.html">上一页</a><span>...</span><a href="续通志_page623.html">623</a><a href="续通志_page624.html">624</a><a href="续通志_page625.html">625</a><a href="续通志_page626.html">626</a><a href="续通志_page627.html">627</a><span class="current-page">628</span><a href="续通志_page629.html">629</a><a href="续通志_page630.html">630</a><a href="续通志_page631.html">631</a><a href="续通志_page632.html">632</a><a href="续通志_page633.html">633</a><span>...</span><a href="续通志_page629.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
