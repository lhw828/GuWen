<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 9 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 9 页/共 77 页
  </h1>
  <div class="content">
   唐元宗开元二年置按察采访处置使有判官兼判尚书行事即行台遗制天寳末又兼黜陟肃宗乾元元年改曰观察处置史宋辽无行省金天防十五年罢刘豫置行台尚书省于汴熈宗天眷元年以河南地与宋遂改燕京枢宻为行台尚书省三年复移置于汴京皇统二年定行台官品皆下中台一等承安二年命戸部侍郎温昉行六部尚书于抚州以胥持宻为枢宻副使行省于北京贞祐二年置大名府路行尚书省三年以左丞相仆散端兼都元帅行省于陜西以侯摰为叅知政事行省于河北宣宗兴定元年以完顔阿里不孙为叅知政事行尚书省元帅府于婆速路蒲察五斤权叅知政事行尚书省元帅府于上京哀宗正大二年以胥鼎平章政事行省于卫州至天兴中行省四出而朝置暮废纷不可纪矣元初设行中书省至元二十四年改行中书省为行尚书省至大二年以尚书省条画诏天下立行工部领行工部三人行工部尚书二人后即废罢明不设行省
　　枢宻院
　　【臣】等谨按唐至徳以前无枢宻院故杜氏通典本无是官代宗永泰元年始设内枢宻使至僖昭时其权渐重五代虽废置不一然皆出纳帝命权并宰相间以宰臣领其事至宋而与中书省号称两府独操兵柄每朝奏事与中书先后上殿建炎以后定制以宰相兼之辽北面官则列在宰相府大王院之前南面官则叙于三省之首金元亦为握兵重任秩皆一品至明则改为大都督府且兵柄悉归于兵部故省罢之今补载于三省之后尚书之前以其位同宰相而秩崇于尚书也
　　枢宻使　知院事【同知院事　枢宻副使　签书院事　同签书院事　都承防副都承防　检详官　计议官编修官　客省使　断事官】
　　枢宻院唐代宗永泰元年始置设内枢宻使以宦者为之职掌内外表奏凡帝有所处分则宣付中书门下施行而已僖宗时杨复恭欲夺宰相权乃于堂状后贴黄指挥公事自是枢宻使始重梁改为崇政院【以敬详为使自后始不用宦者】后唐庄宗同光元年复改崇政院为枢宻院【时以宰臣郭崇韬为使又制院使一人权侔宰相】晋髙祖天福元年复置枢宻院【以桑维翰知枢宻院】四年罢之出帝开运元年复置周亦置枢宻院【世宗显徳六年以范质王溥叅知院事】宋置枢宻院掌军国机务兵防边备戎马之政令出纳宻命以佐邦治凡侍卫诸班直内外禁兵招募阅试选补屯戍赏罚之事皆掌之除授内侍省官及武选官将领路分都监縁边都巡检使以上大事则禀奏其付授者用宣小事则拟进其付授者用劄先具所得防闗门下省应给告者闗中书省命词枢宻使无定员率以宰臣兼之熈宁中陈升之三至枢府神宗欲稍异其礼乃以为知院事官制行定置知院一人【宋初曹彬为枢宻使位兼将相不以等威自异遇士大夫于途必引车避之又王显授枢宻使帝谓之曰卿世家本儒遭乱失学今典朕机务无暇博览羣书能熟军戒三篇亦可免于面墙矣因取是书赐之仁宗庆厯中杜衍为枢宻使范仲淹出衍门下时为叅知政事数争事上前衍无愠色而仲淹亦敬服之又厐籍为枢宻使以近世缮兵之多而国用困竭于是大加简阅拣放为民者六万余人减其衣粮之半者二万人边储由是稍苏焉又文彦博为枢宻使时以陈升之为宰相诏彦博朝廷重臣其令升之位彦博下以称遇贤之意彦博曰国朝枢宻无位宰相上者臣忝知礼义不敢紊朝廷大典固辞乃止又周必大拜枢宻使上诸军升差籍时防召一二察能否主帅悚激无敢容私创诸军典试法其在外解发而亲阅之池州李忠孝自言正将二人不能开弓乞罢军帝曰此枢宻使措置之效也】建炎元年置御营司以宰相为使四年罢以其事归枢宻院机速房仍以宰臣兼枢宻使辽北枢宻院掌兵机武铨羣牧之政有北院枢宻使【南枢宻院掌文铨部属丁赋之政同吏部亦有枢宻使】南面官枢宻院有枢宻使【太宗大同元年以李崧为枢宻使】金枢宻院有枢宻使一人掌武备机宻之事【章宗泰和六年尝改为元帅府后复为枢宻院】元枢宻院掌天下兵甲机宻之务不置枢宻使以知院领之又有行枢宻院有大征伐则置专为一方一事而设官无定员【中统四年置西川成都行枢宻院设官二员至元十年又于重庆别置行枢宻院设官一员十三年并为一院寻复分东川行院十六年罢两川行院二十八年复立四川行院于成都江南行枢宻院山东行院州岳州行院松江行院江西行院江淮行院俱于至元二十八年罢归行省甘肃行院至大四年置后遂罢河南行院泰定帝致和元年置文宗天厯元年罢二年置岭北行枢宻院掌边廷军务故不罢】明初亦置行枢宻院后罢之改为大都督府寻又改为五军都督府【五军都督府系武职应列在武官卷中故不载其官】
　　知院事宋置神宗熈宁时以陈升之三至枢府时文彦博吕公弼为使韩维邵允为副使乃以升之为知院事自后知院与副使并置元丰官制行乃定知院二人为制辽北面官有知北院枢宻使事知北院枢宻院事南枢宻院亦有知南院枢宻使事知南院枢宻院事南面官有知枢宻使事知枢宻院事金无知院事元知院事即枢宻使至元二十八年始置知院一人大徳十年増置二人至大三年置七人仁宗延祐四年以分镇北边増置一人五年定知院员额为六人
　　同知院事宋始置为枢宻使知院事之贰元丰官制行定同知院事为二人【时向敏中同知枢宻院事值西北用兵敏中明敏有才略遇事敏速凡二边道路斥堠走集之所莫不周知乾道中刘珙同知枢宻院珙以职操兵柄于诸将之能否不可不周知乃自诸管军统职官下至禆佐日召数人与语得其才用所宜辄笔记之以待选用又叶颙同知枢宻院事武臣梁俊彦请税沙田芦帝以问颙对曰沙田乃江滨地田随沙涨出没不常芦非臣所知也且辛巳军兴芦田租并复今沙田又不胜其扰矣帝曰诚如卿言是日诏沙田芦并罢税】辽北面官北枢宻院有同知北院枢宻使事南枢宻院亦有同知南院枢宻使事南面官枢宻院有同知枢宻院事【圣宗太平六年以耶律迷离已同知枢宻院事】金无同知枢宻院事元至元七年置同知枢宻院事一人二十八年又以中书平章商量院事大徳十年増至五人至大三年定同知为二人罢议事平章延祐时増同知为四人遂为定额【时康里托克托同知枢宻院事微伯尔率诸王同附诏特设宴于大廷托克托即席陈西北诸藩始终离合之由去逆效顺之义词防明畅聴者悦服】
　　枢宻副使宋初置为枢宻使知院事之贰元丰五年罢之【韩琦为枢宻副使两府合班奏事琦必尽言虽属中书琦亦对上陈其实同列多不悦帝独识之曰韩琦刚直又欧阳修为枢宻副使考天下兵数及三路屯戍多少地里逺近更为图籍凡边防阙屯戍者必加増补又吕公着拜枢宻副使初自河阳入朝士民相庆既受命出殿门武夫卫卒皆懽忭咨叹】辽北面官北枢宻院有北院枢宻副使知北院枢宻副使事南枢宻院有南院枢宻副使知南院枢宻副使事南面官枢宻院有枢宻副使知枢宻副使事【兴宗重熈十二年以杨晳知枢宻院副使事】金枢宻副使一人泰和四年増一人后即罢元中统四年置枢宻副使二员成宗大徳十年増至五人武宗至大三年减至二人后遂为定制
　　签书院事宋初以直学士为签书院事元丰官制行罢之元祐初复置仍以直学士充【胡松年签书枢宻院事首奏八事立规模以定中兴之基振纪纲以尊朝廷之势驭将帅使知畏抚士卒使知劝收予夺之柄察毁誉之言无以小疵弃人才无以虚文废实学】辽北面官北枢宻院有签书北枢宻院事南枢宻院有签书南枢宻院事南面官有枢宻直学士【圣宗统和二年郭嘏为枢宻直学士】金置签书枢宻院事一人元中统四年置签书枢宻事一人大徳十年増至五人至大三年减至一人延祐四年定以二人为额
　　同签书院事宋英宗治平末始置以殿前都虞侯郭逵为之后以逵改除宣徽南院使知郓州即不复置政和六年以内侍童贯带同签枢宻院衔宣抚陜西河东北三路后又改为权领枢宻院髙宗绍兴后仍为同签并为端明殿学士恩数特依执政或以武臣为之亦异典也辽北南面枢宻院皆无同签书之官金同签枢宻院事一人大定十七年増一人寻罢章宗明昌初复増一人寻又罢三年九月复増一人元大徳十年设同签三人至大三年减为一人延祐四年复増一人
　　都承防宋置掌承宣防命通领院务初用院吏熈宁五年以同修起居注曽孝寛兼之叅用儒臣自孝寛始元丰四年以客省使张诚一为都承防用武臣自诚一始其后文武臣并用焉辽北面官北枢宻院有北院都承防南枢宻院亦有南院都承防南面官枢宻院有都承防【圣宗开泰元年以韩绍芳为枢宻院都承防】金无都承防元置院判二人叅议二人亦不置都承防
　　副都承防宋置掌贰都承防文武臣并除辽北面官北枢宻院有北院副承防南枢宻院有南院副承防南面官枢宻院有副承防【重熈中以杨遵最为副承防】金元皆无
　　检详官宋熈宁四年始置稽察文移检正公事元丰初定以三人官制行罢之建炎三年复置二人绍兴二年减一人辽无检详官其北面官北枢宻院有北南枢宻院防检中丞司事总知中丞司事左右中丞同知中丞司事侍御等官南院亦如之南面官枢宻院有吏兵戸四房丞防金置经厯一人都事一人掌受事付事检勾稽失省署文牍兼知宿直之事即宋检详之职元置经厯二人都事四人职掌与金同
　　计议官宋初置建炎四年罢御营使司并归枢宻院为机速房随司减罢属官别置干办官四人诏并改为计议官绍兴十一年罢之辽金皆不设
　　编修官宋初置无定员多以本院官兼之熈宁绍圣之间随事而置绍兴初乃定置二人辽不设金置知法二人掌检断各司取法之事职与编修官畧同元亦不设客省使元置大使二人副使二人属枢宻院
　　断事官元置掌处决军府之狱讼至元元年始置断事官二人八年増置二人十九年又増一人二十年又増一人大徳十年又増四人仁宗皇庆元年省罢二人后定置八人所属经厯一人枢宻院





　　钦定续通典卷二十六
　　钦定四库全书
　　钦定续通典卷二十七
　　职官
　　尚书下
　　吏部尚书【侍郎　郎中　员外　司封中员外郎　司勲郎中　员外郎　考功
　　郎中　员外郎　主事附】
　　唐肃宗至徳二载仍改文部曰吏部尚书一人　侍郎二人为尚书之贰掌文选勲封考课之政以三铨之法官天下之材以身言书判徳行才用劳效较其优劣而定其留放为之注拟其属有四曰吏部曰司封曰司勲曰考功各有郎中员外郎掌其事【自肃代兵兴官员冗滥铨注日淆徳宗建中时太常寺协律郎沈既济建言近世爵禄失之者乆请五品以上及羣司长官宰臣进叙吏部得叅议焉六品以下或僚佐之属听州府辟用则铨择之法委于四方结奏之成归于吏部使接名伪命之徒菲才薄行之人下诏之日随声而废通大数十去八九矣帝善其言而不能用是时吏部数嵗一集选人文簿纷杂吏得因縁为奸士至蹉跌或十年不得官而阙员亦累嵗不补陆贽为相乃惩其弊命吏部内外员三分之计阙集人嵗以为常】　郎中二人掌文官阶品朝集禄赐给其告身假使一人选补流外官　员外郎二人一人判南曹皆为尚书侍郎之贰　司封郎中一人　员外郎一人掌封命朝会赐予之级　司勲郎中一人　员外郎二人掌官吏勲级　考功郎中一人　员外郎一人掌文武百官功过善恶之考法及其行状若死而传于史官諡于太常则以其行状质其当否其欲铭于碑者则防百官宜述者以闻报其家
　　宋制吏部尚书一人掌文武官吏选试拟注资任迁叙防补考课之政封爵防勲赏罚殿最之法【尚书共掌二选曰尚书左选曰尚书右选文臣京朝官以上及职任非中书省除授者左选掌之武臣升朝官以上及职任非枢宻院除授者右选掌之太道至道二年置判部事二人以带职或无职京朝官充哲宗元祐初置权尚书序在试尚书之下时吏部资望重于他部説在厯代尚书篇孝宗乾道九年叶颙权吏部尚书召对便殿赐坐赐茶帝因言吏部条例朕置一通在禁中卿当以何者为先对曰以公忠为先又苏颂前后掌天官四选每选人改官闗陞磨勘吏故为稽滞颂勅吏云某官縁官事当防某处合用某例时称其明允】　侍郎一人为尚书之贰【侍郎共掌二选曰侍郎左选曰侍郎右选自初任至幕职州县官左选掌之自副尉以上至从义郎右选掌之元祐初置权侍郎如未厯给事中中书舍人及待制以上者带权字禄赐比谏议大夫】郎中四人　员外郎四人分尚左尚右侍左侍右参
　　掌选事而分治之旧主判二人以朝官充元丰官制行置郎中员外郎凡郎官并用知府资序以上人充未及者为员外郎【髙宗建炎四年诏权摄添差郎官吏部郎官掌选事其职不轻授初神宗熙宁中刘述为侍御史十一年不奏课帝知具乆次授吏部郎中胡铨亦以奏对称防迁尚书左郎】　司封郎中一人　员外郎一人掌官封叙赠承袭之事凡三师三公以下至升朝官褒赠祖考母妻亲王郡王内外命妇以下保任宗属封爵诸亲皆因其位叙而为之等凡宗室当赐名训具钞拟官凡庶姓孔柴氏折氏之后应承袭者辨其嫡庶旧制司封判事一人初以无职事朝官充凡封爵之制一出于中书本司但掌定諡先期戒本部赴集而已元丰官制行始置郎中员外郎实行本司事　司勲郎中一人　员外郎一人掌勲赏之事孝宗隆兴元年省并以司封郎中兼领淳熙元年复以司农寺丞范仲苞兼司勲未几改除复省　考功郎中一人　员外郎一人掌文武官选叙磨勘资任考课之政令凡命官随所迁以其职事具法于歴给之于其属州若司嵗书其功过应陞迁授者騐歴按法而叙进之有负殿则正其罪罚以七事考监司以四善三最考守令凡应諡者覆太常所定行状报尚书省集议以闻【哲宗绍圣四年河东提刑司徐君平奏乞凡将集议前三日持考功状徧示当议之官使先防绎而后集于都堂以询之庶几有所见者得以自申以称朝廷博谋尽下之意诏从之】旧制判司事一人以带职朝官或无职事朝官充元丰官制行置郎中员外郎实行本司事
　　辽北面官有南枢宻院掌文铨视吏部而部族丁赋之政亦与焉南面官吏部有尚书侍郎郎中员外郎金吏部尚书一人掌文武选授勲封考课出给制诰之政以才行劳效比仕者之能否以行止文册贴黄簿制各阙之机要正七品以上以名上省听制授从七品以下毎至季月则循资格而拟注自八品以上则奏以下则否　侍郎一人为尚书之贰　郎中二人一人掌文武选流外迁用官吏差使行止名簿封爵制诰一人掌勲级酬赏承袭用防循迁致仕考课议諡之事　员外郎分判曹务及叅议事所掌与郎中同【凡内外官之政绩所歴之资考更代之期去就之故秩满皆备陈于解由防以定能否又撮解由之要于铨拟时读之谓之铨头又会歴任铨头而书于行止簿以资考功过章宗泰和四年定考课法凖唐令作四善十七最之制而迁叙之】元吏部尚书三人掌天下官吏选授之政令凡职官铨综之典吏员调补之格勲封爵邑之制考课殿最之法悉以任之世祖中统元年以吏戸礼为左三部尚书二人至元元年以吏礼自为一部尚书三人三年复为左三部五年又合为吏礼部尚书仍二人七年始专立吏部尚书一人八年仍为吏礼部尚书一人十三年又专立吏部尚书增至七人十九年减为二人二十八年增尚书为三人遂为定制【皇庆延祐中由进士入官者仅百之一由吏致位显要者常十之九泰定帝欲以中书参议传岩起为吏部尚书御史韩镛上言吏部掌天下铨衡岩起于法不可用诏从之】侍郎二人为尚书之贰中统元年设左三部侍郎二
　　人至元元年以吏礼自为一部侍郎仍二人五年又合为吏礼部侍郎一人七年专立吏部侍郎一人八年仍合为吏礼部侍郎一人十三年专立吏部侍郎三人十九年定侍郎为一人遂为永制　郎中二人　员外郎二人中统元年设左三部郎中四人员外郎六人五年合为吏礼部郎中员外郎各一人七年专置吏部郎中二人员外郎二人十三年员外郎置四人十九年裁置郎中一人员外郎二人二十三年定郎中员外郎各二人遂为永制　考功郎中一人　员外郎一人元初无是职顺帝至正元年巴延等奏请置吏部考功郎官诏从之
　　明吏部尚书一人掌天下官吏选授勲封考课之政令以甄别人才赞天子治盖古冢宰之职洪武元年始设六部部设尚书中书省六年部设尚书二人十三年罢中书省仿周官六卿之制陞六部秩各设尚书一人而吏部视五部为特重【明制吏部表率百僚进退庶官铨衡重地不轻制授信任特专宣宗宣徳中蹇义为吏部尚书有除官不得善地诉其不公者帝皆斥之王翺为吏部尚书严考察公铨注抑奔竞杜请寄一时任使并称得人上进退大臣时召翺面询可否宪宗成化中李拜冢宰裕感上知遇精白思报每大选先二日于后堂设一木榻上书皇天鉴之与二侍郎傍坐文选司官前立以缺员与选人一一第资格可否注牍至期引奏填牓更无舛错故庶官皆得其人孝宗治中召王恕拜吏部尚书言官谓恕老而贤不当劳以繁剧宜用之内阁备顾问帝曰朕用蹇义王直故事官恕吏部谋议无所不听从何必内阁恕在吏部访海内之士随器荐用马文升迁冢宰明年当大计帝面谕之曰天下觐吏毕集卿其用心采访以彰黙陟文升顿首日陛下图治若此宗社福也敢不仰承乃令中贵人掖之下阶自是汰不职者二千余人世宗嘉靖中唐龙为吏部尚书兼论资望殊劳异能疎逺必用中才不得越次以进有所用舍聚同僚共谋众议合然后署疏以请】　侍郎二人为尚书之贰惠帝建文中改六部尚书为正一品设左右侍中位侍郎上永乐时悉复旧制【吏部侍郎为重任嘉靖时侍郎缺出廷臣以应补者上帝不用谕欲得老成持法者以南京兵部侍郎欧阳铎上乃用之铎佐吏部不携家曰吾敢家此官哉】　文选郎中一人　员外郎一人洪武二十九年置文选郎官即前代之吏部郎中也掌官吏班秩迁陞改调之事以赞尚书凡选法有六咸登资簿厘其流品平其铨注而序迁之　主事一人职掌与郎中员外郎同【按各部郎官终明之世増省不一兹特载其初设者明制选郎职任最重英宗天顺中黄孔昭为都水员外郎郎署无故例不得改调以孔昭贤特奏改文选郎中孔昭持法最慎汲汲以人才为虑凡询访有所得必书于册往往随地量才各得其用嘉靖中屠楷歴文选郎中几职官繁简人才贤不肖咸书之于册以髙下其任先节行后才艺抑奔竞奨亷能每注选因才授职权势请托抗论不从侍郎霍韬见其自任始不能平乆而益信且服之及出部遗以所服寓传衣之意侍郎张邦竒署部事楷乆任当迁邦竒奏留之曰四十年来无此文选云】　验封郎中一人　员外郎一人　主事一人验封即古司封之职掌封爵袭防褒赠吏算之事　稽勲郎中一人　员外郎一人　主事一人稽勲即古司勲之职掌勲级名籍丧养之事　考功郎中一人　员外郎一人　主事一人掌官吏考课之事　南京吏部尚书一人【自成祖初建北京分置六部及定都后以京官属移之北仁宗洪熙元年复置六部官属于南京其时或称行在以别南京或去行在字加南京字以别北京説在尚书省篇】右侍郎一人侍郎自治后始专设右神宗万歴三年俱革十一年复设熹宗天启中每部添设侍郎一人庄烈帝又除之　文选郎中一人　主事一人　騐封郎中一人　稽勲郎中一人　考功郎中一人　主事一人凡南京官六年考察考功掌之不由北吏部
　　户部尚书【侍郎　中　员外　度支郎中员外郎　金部郎中　员外郎　仓部
　　郎中　员外郎　主事附】
　　唐制户部尚书一人掌天下土地人民钱谷之政赋贡之差以佐邦治【元宗间元以后赋法渐坏代宗广徳中始以畆定税敛以夏秋徳宗建中时杨炎作两税法置两税司以总之复遣黜陟使按比诸道已改贞观时租庸调之法矣】　侍郎二人为尚书之贰　郎中二人　员外郎二人掌户口土田赋役贡献蠲免优复婚婣继嗣之事以男女之黄小中丁老为之帐籍以永业口分园宅均其土田以租庸调敛其物以九等定天下之戸以佐尚书侍郎【自宪宗元和以后兵兴悉厚敛以馈饷令诸道节度观察调费取于所治州不足则取于所属州而属州送使之余因其上供者皆输户部至会昌咸通末而制度日更矣】　度支郎中一人　员外郎一人掌天下租赋物产丰约之宜水陆道途之利嵗计而支调之以近及逺与中书门下议定乃奏至徳时率以诸行郎官分判钱谷会昌二年着令以本行郎官分判钱谷时以财赋之任最重故李绅以中书侍郎同门下平章事判度支郑肃卢商皆以中书侍郎同门下平章事判度支自此以后判度支悉归宰臣焉　金部郎中一人　员外郎一人掌天下库藏出纳权衡度量之数建中时罢盐鐡等使天下钱谷皆归金部中书门下拣两司郎官准格式调掌【元和时复制置盐鐡诸使】　仓部郎中一人员外郎一人掌天下库储出纳租税禄粮仓廪之事以木契百合诸司出给之数以义仓常平仓备凶年平谷价
　　宋户部尚书一人掌军国用度以周知其出入盈虚之数凡州县废置户口登耗则稽其版籍若贡赋征税敛散移用则会其数而颁其政令焉太祖建隆时以天下财计归之三司本部无职掌止置判部事一人以两制以上充元丰官制行始并归户部建炎兵兴尝以知枢宻院张慤提领措置户部财用后迁中书侍郎仍兼之五年复以参知政事孟庾提领措置后罢专委户部孝宗淳熙十年诏左藏南库拨户部【自罢三司后寺监兼理财用元祐元年司马光奏言户部尚书宜兼领左右曹而旧散在五曹寺监者宜并归户部则利权归一乃诏尚书省立法李常为户部尚书作元祐会稽録三十卷韩忠彦为户部尚书因会稽録初成入狭而用广因言敛财节用遂栽冗费置属于户部】　侍郎二人为尚书之贰建炎时止除长贰各一员绍兴四年诏置户部侍郎二员通治左右曹自此相承不改【侍郎分左右曹右曹侍郎兼水利元祐五年主议者执开河减水之防户部侍郎苏辙上疏谏曰臣为右曹户部休戚计在此河若复缄黙谁当言者惟断在圣心尽罢其议】　郎中二人　员外郎二人分左右曹各治其事建炎三年诏省并郎曹惟户部以职事繁剧不并仍各置一员绍兴中专置提举帐司总天下帐状以戸部左曹郎官兼之右曹嵗具常平钱物总数每秋季具册以闻初置主管左右曹总称戸部郎官绍兴七年阎彦昭以太府寺丞兼左曹郎官绍兴三十二年徐康正除左曹郎官自是相承不改是年又诏户部事有可疑难裁决者许长贰与众郎官聚议文字皆令连书有定议然后付本曹行遣度支郎中一人　员外郎一人掌计度军国之用量
　　贡赋税租之入以为出凡军需边备防其盈虚而通其有无嵗终则会诸路财用出入之数奏于上而以其副申尚书省乾道四年置会稽都籍度支掌之　金部郎中一人　员外郎一人掌天下给纳泉币计其嵗之所输归于受藏之府以待邦国之用　仓部郎中一人员外郎一人掌国之仓庾储积及其给受之事元祐元年省郎官一员后复置建炎三年罢司农寺以所司皆归仓部
　　辽北面官有北南大王二院掌部族军民之政视户部南面官有户部尚书侍郎郎中员外郎并同吏部金户部尚书一人掌土田财赋之事【世宗大定以后重理财官是时命伊喇道为户部尚书帚曰朕初即位卿为户部员外郎闻孳孳为善进卿郎中果有可称及贰京尹亦能善治户部经理□用卿其勉之道顿首谢又马琪拜户部尚书帝称之曰琪不肯欺官亦不肯害民真可用也泰和中髙汝砺拜户部尚书时钞法不能流转汝砺随事上言多所更定帝皆从其议民甚便之】　侍郎二人为尚书之贰章宗泰和七年减一人承安二年复置二人　郎中二人海陵天徳二年置五人泰和中省二人又増至四人宣宗贞祐四年増至八人五年减至六人后定为二人一人掌户籍物力婚婣继嗣田宅财业盐铁酒麴香茶锡丹粉坑冶市易等事一人掌度支国用俸禄恩赐钱帛寳货贡赋租税府库仓廪积贮权衡度量法式给授职田拘收官物并照磨计帐等事　员外郎三人佐郎中分掌曹事泰和中置二人后増一人贞祐四年增置八人五年减四人后定为三人元户部尚书三人掌天下户口钱粮田土之政令凡田赋出纳之经金币转通之法府藏委积之实物货贵贱之直敛财准驳之宜悉以任之中统元年以吏戸礼为左三部尚书二人至元元年特置户部尚书三人三年复为左三部五年复分为户部尚书一人十三年增置尚书一人二十三年定为二人明年増二人成宗大徳五年减一人　侍郎二人为尚书贰中统元年设左三部侍郎二人至元元年特立户部侍郎四人七年始立六部员额定侍郎二人【至元中杨湜拜户部侍郎兼交钞提举时用壬子旧籍定民赋役之髙下湜言贫富不常嵗乆浸易其可以昔时之籍而定今之赋役哉廷议善之俾第其轻重人以为平】郎中二人　员外郎三人中统元年设左三部郎中
　　四人员外郎六人至元元年特立户部郎中四人员外郎三人十九年郎中员外郎俱増至四员大徳五年定郎中二人员外郎三人【时户部条例繁剧桂山为戸部郎中老成练达刚介不阿部务繁剧剖决不遗】
　　明户部尚书一人掌天下户口田赋之政令稽版籍嵗会赋役实徴之数以下所司天子耕耤则尚书进耒耜统属十三司凡所司各掌其分省之事兼领所分两京直贡赋及诸卫所禄俸边镇粮饷并各盐课钞闗之事【时财计皆归户部别无司监分领嘉靖时尚书缺出廷臣上议言司徒乃国计大臣总领财赋得人实难惟梁材操心亷直终始不渝且综理既闭出纳有执实人才之望帝乃用之】　侍郎二人为尚书之贰【洪武时郁新为户部侍郎每奏事廷中帝问以天下地理隂阳户口漕运之数民间利害无钜细皆响应无所遗谬谢琏陞户部侍郎防尚书杨公致政琏独主部事夙夜勤劳厘奸剔蠧创便宜六事为经乆可继之规端正严直最有大臣风度】　总督仓尚书一人掌督在京及通州等处仓粮储洪武时置军储仓二十所各设官司其事永乐中迁都北京置京仓及通州诸仓以户部司员经理之宣徳五年始命李昶为户部尚书专督其事后或不置尚书专置侍郎一人理之嘉靖十五年又命兼督西苑农事　督饷侍郎一人始于万歴四十七年至崇祯间有督辽饷冦饷宣大饷増设至三四人　督理钱法侍郎一人天启五年増置　浙江司郎中一人　员外郎一人　主事二人掌理一省财赋之事【带管在京羽林右留守左龙虎应天龙骧义勇右康陵七卫及神机营】　江西司郎中一人　员外郎一人　主事二人掌理一省财赋之事【带管在京旗手金吾前金吾后金吾左济阳五卫】　湖广司郎中一人　员外郎一人　主事二人掌理一省财赋之事【带管国子监教坊司在京羽林前通州和阳豹韬永陵昭陵六卫及兴都留守司】　福建司郎中一人　员外郎一人　主事二人掌理一省财赋之事【带管顺天府在京燕山左武骧左武骧右骁右虎贲右留守后武成中茂陵八卫五军巡捕勇士四卫各营及北直永平保定河间真定顺徳广平大名七府延庆保安二州大宁都司万全都司并北直所辖各卫所山口永盈通济各仓】　山东司郎中一人　员外郎一人　主事二人掌理一省财赋之事【带管在京锦衣大宁中大宁前三卫及远东都司两淮两浙长芦河东山东防建各盐运司四川广东海北云南黑盐井白盐井安宁五井各盐课提举司陜西灵州盐课司江西南赣盐税】山西司郎中一人　员外郎一人　主事二人掌理一省财赋之事【带管在京燕山前镇南兴武永清左永清右五卫及宣府大同山西各镇】　河南司郎中一人　员外郎一人　主事二人掌理一省财赋之事【带管在京府军前燕山右大兴左裕陵四卫牧马千户所及北直潼闗卫蒲州千户所】陜西司郎中一人　员外郎一人　主事二人掌理
　　一省财赋之事【带管宗人府五军都督府六部都察院通政司大理寺詹事府翰林院太仆寺鸿胪寺尚寳司六科中书舍人行人司钦天监太医院五城兵马司京卫武学文思院皮作局在京留守右长陵献陵景陵四卫神枢随侍二营及延绥宁夏甘肃固原各镇】　四川司郎中一人员外郎一人　主事二人掌理一省财赋之事【带管在京府军后金吾右腾骧左腾骧右武徳神防忠义后武功中武功左武功右彭城十一卫及应天府南京四十九卫南直安庆蘓州松江常州镇江徽州宁国池州太平庐州凤阳淮安州十三府徐滁和广徳四州中都留守司并南京直所辖各卫所】　广东司郎中一人　员外郎一人主事二人掌理一省财赋之事【带管在京羽林左留守中鹰神武左义勇前义勇后六卫蕃牧奠靖二千户所】　广西司郎中一人　员外郎一人主事二人掌理一省财赋之事【带管太常寺光禄寺神乐观牺牲所司牲司太】
　　【仓银库内府十库在京沈阳左沈阳右留守前寛河蔚州左五卫及二十三马房仓各象房牛房仓京府各草埸】云南司郎中一人　员外郎一人　主事二人掌理
　　一省财赋之事【带管在京府军府军左府军右虎贲左忠义右忠义前泰陵七卫及大军仓皇城四门仓并在外临清徳州徐州淮安天津各仓】　贵州司郎中一人　员外郎一人　主事二人掌理一省财赋之事【带管上林苑监寳钞提举司都税司正阳门张家湾各宣课司徳胜门安定门各税课司崇文门分司在京济州防州富峪三卫及蓟州永平宻云昌平易州各镇临清浒墅九江淮安北新州河西务各钞闗】　南京戸部尚书一人　右侍郎一人　总督粮储侍郎一人加都御史衔　浙江司郎中一人　员外郎一人　主事一人江西司郎中一人　员外郎一人　主事一人　湖广司郎中一人　员外郎一人　主事一人　广东司郎中一人　员外郎一人　主事二人穆宗隆庆三年裁革一人　广西司郎中一人　员外郎一人隆庆中裁革　主事二人　福建司郎中一人　员外郎一人主事一人　山西司郎中一人　员外郎一人嘉靖三十七年裁革　主事二人　陜西司郎中一人　员外郎一人嘉靖三十七年裁革　主事一人　云南司郎中一人　员外郎一人隆庆中裁革　主事一人　山东司郎中一人　主事一人　河南司郎中一人　主事一人　四川司郎中一人　主事一人　贵州司郎中一人　主事一人
　　礼部尚书【侍郎　郎中　员外　祠部中员外郎　膳部郎中　员外郎　主客
　　郎中　员外郎　主事附】
　　唐礼部尚书一人掌礼仪祭享贡举之政【穆宗长庆以后率以宰臣兼之如杜元颖牛僧孺李宗闵崔皆以中书门下平章事检校礼部尚书王铎令狐绹裴澈皆以礼部尚书兼中书门下平章事】　侍郎一人为尚书之贰【时制以侍郎掌知贡举职任綦重崔郾为侍郎凡两试贡士平心阅试所擢者无非名士为公辅名卿者十人韦纯为礼部侍郎取士抑浮华先行实尝从容奏曰礼部侍郎重于宰相帝曰侍郎是宰相除安得为重因对曰为陛下徕宰相者得无重乎帝善其言】　郎中一人　员外郎一人掌礼乐学校衣冠符印表疏图书册命祥瑞铺设及百官宫人丧赠之数【至徳以后员外郎已乆不知贡举宣宗大中时许孟容为员外郎有公主之子请补宏文馆诸生孟容举令式不许公主诉于上遣中使问状孟容执奏遂得迁郎中】　祠部郎中一人　员外郎一人掌祠祀享祭天文漏刻国忌庙讳卜筮医药僧尼之事　膳部郎中一人　员外郎一人掌陵庙之牲豆酒膳诸司供奉之事　主客郎中一人　员外郎一人掌二王后诸畨朝见之事
　　宋礼部尚书一人掌礼乐祭祀朝会宴享学校贡举之政令旧制礼仪院掌其事以枢宻使参知政事等官充礼部止设判部一人官制行始设尚书建炎三年诏鸿胪光禄寺悉并归礼部太常国子监亦焉　侍郎一人为尚书之贰奏中严外办同省牲及视馔腥熟之节祭天地则与尚书迭为亚献祀神则与尚书迭为初献建炎中礼部不备官长贰互置诏兴七年置侍郎二人隆兴元年诏除尚书不常置外侍郎常置一人【时吕广问为礼部侍郎老成持重帝尝对廷臣面奬之】郎中一人员外郎一人参预礼乐祭祀朝防宴享学校贡举之事有所损益则审订以次谘决凡庆会若谢掌撰表文与祠部主客膳部并列为四建炎三年并省部曹礼部领主客祠部领膳部隆兴元年复诏礼部祠部一员兼领自是并行四司之事矣【时李焘除礼部员外郎中兴祭典未备焘上言岳镇海渎先农先蚕风雨雷师九祀乃以酒脯代牲牢雨旸失节郡国水哭未必不由于此诏许复旧】　膳部郎中一人　员外郎一人掌牲牢酒醴膳羞之事　主客郎中一人　员外郎一人掌以賔礼待四夷之朝贡凡郊劳授馆宴享赐予辨其等而以式颁之元祐六年兵部奏言畨夷授官向例由主客郎官令畨国进奉人陈乞下主客郎曹看详请今后令主客闗报兵部诏从之　祠部郎中一人员外郎一人掌天下祀典道释祠庙医药之政
　　辽北面官以多啰伦穆腾司掌礼仪视礼部南面官有礼部尚书侍郎郎中员外郎
　　金礼部尚书一人掌凡礼乐祭祀燕享学校贡举仪式制度符印表疏图书册命祥瑞天文漏刻国忌庙讳医卜释道四方使客诸国进贡犒劳张设之事【熙宗天眷中以张浩为礼部尚书谷谷事起台省一空浩行六部事簿书丛委决遣无留人服其才】　侍郎一人郎中一人　员外郎一人
　　元礼部尚书三人掌天下礼乐祭祀朝会燕享贡举之政令凡仪制损益之文符印简册之信神人封諡之法忠孝贞义之褒送迎聘好之节文学僧道之事婚姻继续之辨音艺膳供之物悉以任之中统元年设左三部置尚书二人至元七年分立礼部尚书三人二十三年定为二人成宗元贞元年复増一人领会同馆事【时制大乐诸坊悉礼部库库拜礼部尚书监羣玉内司正色率下每遇公防众伎毕陈库库视之泊如僚佐以下皆肃然许扆除礼部尚书提防太医院事每外国使至必命与之语词理明辨莫不倾服赐日月龙凤文绮衣三袭】侍郎二人为尚书之贰中统元年设左三部侍郎二
　　人至元七年别立礼部侍郎一人二十三年定员额为二人　郎中二人　员外郎二人中统元年设左三部郎中四人员外郎六人至元七年别立礼部郎中二人员外郎四人二十三年定员额郎中仍二人员外郎二人
　　明礼部尚书一人掌天下礼仪祭祀宴飨贡举之政令凡典乐典教内而宗藩外而诸藩上自天官下逮医师膳夫伶人之属靡不兼综职任綦重成化以后率以翰林诸臣为之其由此登公任辅导者最多盖冠于诸部焉【治以后费宏靳贵蒋冕毛纪袁宗皋贾咏张璁李时顾鼎臣张璧徐阶李春芳髙拱陈以勤赵贞吉殷士儋髙仪吕调阳张四维马自强余有丁许国王锡爵赵志皋陈于陛沈一贯沈鲤朱赓于慎行李廷机叶向髙方从哲吴道南沈防何宗彦韩旷朱国祚孙如防顾秉谦朱国祯朱延禧魏广防周如磐黄立拯丁绍轼施凤来张瑞图李国□来宗道杨景厥周道登钱龙锡李标刘鸿训成基命周延儒何如宠钱象坤温体仁吴宗达郑以伟徐光启钱士升王应熊何吾驺黄士俊孔贞运贺逢圣刘宇亮傅冠杨嗣昌方逢年蔡国用姚明恭张四知魏炤乘蒋徳璟黄景昉吴甡皆以礼部尚书入阁为大学士】　侍郎二人为尚书之贰洪武十三年设侍郎一人寻复增置一人【天顺以后为侍郎者多入阁许彬薛瑄李贤陈文刘健李东阳冯铨文震孟张至发范复粹陈演皆以礼部侍郎入阁为大学士】　仪制郎中一人　员外郎一人　主事一人洪武二十九年改仪部为仪制掌礼文宗封学校贡举之事凡诸司之印信领其制度刓弊则换给之　祠祭郎中一人　员外郎一人　主事一人洪武二十九年改祠部为祠祭掌诸祀典及国恤庙讳之事凡有諡则定议以闻　精膳郎中一人　员外郎一人　主事一人洪武二十九年改膳部曰精膳掌宴飨牲豆酒膳之事主客郎中一人　员外郎一人　主事一人掌诸畨
　　朝贡接待给赐之事考稽四夷馆译字生通事之能否置主事一人提督防同馆　南京礼部尚书一人　右侍郎一人　仪制郎中一人　主事一人　祠祭郎中一人　主事一人　精膳郎中一人　主客郎中一人兵部尚书【侍郎　郎中　员外郎　职方郎中员外郎　驾部郎中　员外郎　库部
　　郎中　员外郎　主事附】
　　唐兵部尚书一人掌武选地图车马甲械之政凡将出征告庙授斧钺发兵降勅书于尚书始下文符【至徳以后有九节度恢复大功武夫战卒以功起行阵列为王侯者皆除节度使由是方镇相望兵骄逐帅自择留后以邀命于朝廷天子不能制而姑息之兵制遂渐坏焉】　侍郎二人为尚书之贰　郎中二人一人判帐及武官阶品卫府众寡校考给告身之事一人判部及军戒调遣之名数朝集禄数告假之事　员外郎二人一人掌贡举杂请一人判南曹部嵗选解状则覈簿书资厯考课　职方郎中一人　员外郎一人掌地图城隍镇戍烽防人道路之逺近及四夷归化之事凡图经非州县增废五年乃修嵗与版籍偕上凡畨客至讯其国山川风土为图奏之殊俗入朝者图其容貌衣服以闻　驾部郎中一人　员外郎一人【唐时要家势人以处驾曹为辱毕诚为驾部员外郎恬然处之如美官】　库部郎中一人　员外郎一人掌武库器仗兵部长官涖其修完宋兵部尚书一人掌兵卫武选车辇甲械廐牧之政令以天下郡县之图而周知其地域凡陈卤簿设仗卫饬官吏整肃畨夷除授奉行其制命凡军兵以名籍统者阅习按试选募迁补及武举校试之事皆总之旧设判部事一人以两制充官制行乃设尚书一人掌之乾道时诏将下班祗应并进义校尉守阙进义副尉进武校尉守阙进武副尉并兵部【时尚书即为卤簿使苏轼以兵部尚书充卤簿使从帝祀南郊至青城有赭伞犊车青盖犊车百余乘冲突而来轼呼御营巡检使立车前曰西来谁何敢尔乱行曰皇后并某国夫人某大长公主轼即于青城上疏劾之明日使传命申饬有司严整仗卫】　侍郎一人为尚书之贰建炎时长贰互置续置侍郎二人绍兴后常置一人　郎中一人　员外郎一人参掌本部长贰之事建炎三年诏以郎中员外郎兼理职方事职方郎中一人　员外郎一人掌天下图籍以周知
　　方域之广袤及郡邑镇砦道里之逺近凡土地所产风俗所尚州为之籍遇闰嵗造图以进四夷归附则分诸州度田屋钱粮之数以给之旧设判司一人以无职朝官充掌受闰年图经令天下每闰年造图纳仪鸾司太宗淳化四年令再闰一造真宗咸平四年令上职方转运画本路诸州图十年一上　驾部郎中一人　员外郎一人掌舆辇车马驿置廐牧之事旧设判司事一人以无职事朝官充官制行始置郎官掌其事建炎三年并太仆寺焉　库部郎中一人　员外郎一人掌卤簿仪仗戎器供帐之事国之武库焉建炎三年以驾部兼库部
　　辽北面官有北枢宻院掌兵机武铨羣牧之政视兵部南面官有兵部尚书侍郎郎中员外郎
　　金兵部尚书一人掌兵籍军器城隍镇戍廐牧铺驿车辂仪仗郡邑图志险阻障塞逺方归化之事　侍郎一人为尚书之贰　郎中一人　员外郎二人
　　元兵部尚书三人掌天下郡邑邮驿屯牧之政令凡城池废置之故山川险易之图兵站屯田之籍逺方归化之人官司刍牧之地駞马牛羊鹰隼羽毛皮革之徴驿乗邮运祗应公皂之制悉以任之中统元年以兵刑工为右三部置尚书二人至元元年以兵刑自为一部置尚书四人七年特立兵部尚书一人二十三年定尚书员额为二人英宗至治三年増置一人　侍郎二人为尚书之贰中统元年设右三部侍郎二人至元元年以兵刑自为一部置侍郎三人二十三年定侍郎员额为二人　郎中二人　员外郎二人中统元年设右三部郎中五人员外郎五人七年特立兵部郎中一人员外郎一人二十三年定郎官员额各置二人【时郎中掌驿传往来之事至元中頫孟頫为兵部郎中是时天下诸驿繁甚使客饮食之费十倍于前吏无以供给强取于民不胜其扰孟頫请于中书増钞给之】
　　明兵部尚书一人掌天下武卫官军选授简练之政【治中刘大夏为兵部尚书知遇最深每朝罢传宣循御陛而上帝面与商确时事虽公辅贵近冇不预闻者尝召对自旦至午惫不能行命司礼大监李荣扶掖而出】　侍郎二人隆庆四年增添注侍郎二人防罢万厯中复置　协理京营戎政一人或尚书或侍郎皆随时置掌京营操练之事永乐初设三大营总于武将景泰元年设提督团营命兵部尚书于谦兼领之后罢成化三年复设以本部尚书兼之嘉靖二十年始命尚书刘天和辍部务另给闗防专理戎政二十九年以总督京营戎政之印畀仇鸾改设本部侍郎协理戎政万厯九年裁革崇祯二年复増一人以庶吉士刘之纶为兵部侍郎充之　武选郎中一人即前代兵部郎中之职掌卫所土官选授陞调袭替功赏之事凡军政五年一考凡除授出自中防者必覆奏然后行之【治中陈恺为武选司主事歴陞郎中武选繁剧怨丛势轧恺一意奉公私谒不行一时武选称得人本部长官举荐谓恺可胜方岳之任】　员外郎一人　主事二人职方郎中一人掌舆图军制城隍镇戍简练征讨之事凡天下地理险易逺近边腹疆界俱有图本三嵗一报与官军车骑之数偕上【刘大夏调验方郎中举用守将有暮夜懐金谢之者却不受明练于天下事所奏覆皆当上意本部长官倚之如左右手】　员外郎一人　主事二人　车驾郎中一人洪武六年为驾部二十九年改为车驾掌卤簿仪仗禁卫驿传廐牧之事稽查太仆苑马二寺之簿籍以时呈其登耗　员外郎一人　主事二人　武库郎中一人洪武十三年增置库部二十九年改为武库掌戎器符勘尺籍武学薪之事凡武职幼官及子弟未嗣官者于武学习业以主事一人监督之考稽学官之贤否肄习之勤怠以闻　员外郎一人主事二人　南京兵部尚书一人参赞机务宣徳八年黄福为南京兵部尚书始加参赞机务衔成化二十三年始奉勅谕专以本部尚书参预机务同内外守备官操练军马禁戢盗贼振举庶务其职视五部为重云武选郎中一人　主事一人　车驾郎中一人　员外郎一人　主事二人　职方郎中一人　员外郎一人主事一人　武库郎中一人　主事一人
　　刑部尚书【侍郎　郎中　员外郎　都官郎中员外郎　比部郎中　员外郎　司门
　　郎中　员外郎　主事附】
　　唐刑部尚书一人掌律令刑法徒按覆谳禁之政令凡刑法之书有四一曰律二曰令三曰格四曰式凡决大狱以尚书侍郎与御史中丞大理卿为三司使凡国有大赦集囚徒于阙下以聴【建中时诏中书门下选律学之士取至徳以来制勅奏谳掇其可为法者藏之元和中刑部侍郎许孟容等删天寳以后勅为间元格后勅大和中命尚书省郎官各删本司勅而与侍郎覆视中书门下参其可否而用之大中时左卫率府仓曹参军张戣以刑律分类为门而附以格勅为大中刑律统类诏刑部颁行之】　侍郎一人为尚书之贰【文宗间成三年狄兼謩为刑部侍郎采开元二十六年以后至于开成制删其繁者为开成详定格】　郎中二人　员外郎二人赞尚书侍郎治其事　都官郎中一人　员外郎一人掌俘部録给衣粮医药而理其诉免　比部郎中一人　员外郎一人掌勾防内外赋敛经费俸禄公勲赐赃赎徒役课程逋欠之物及军资械器和籴屯收所入京师仓库三月一比诸司诸使京都四时勾会于尚书省以后季勾前季诸州则嵗终总勾焉【建中时以武元□有才名特召授比部员外郎】　司门郎中一人　员外郎一人掌门闗出入之籍及阑遗之物凡着籍月一易之流内记官爵姓名流外记年齿状貎非迁解不除凡有召者降墨勘铜鱼木契然后入监门校尉巡日送平安凡奏事遣官送之昼题时刻夜题更筹阑遗之物揭于门外牓以物色期年没官凡闗二十有六有上中下之差度者本司给过所出塞逾月者给行牒猎手所过给长籍三月一易畨客徃来阅其装重入一闗者余闗不讥
　　宋刑部尚书一人掌天下刑狱之政令凡丽于法者审其轻重平其枉直淳化二年置审刑院知院事一人以郎官以上至两省充详议官以京朝官充掌详谳大理所断案牍而奏之凡狱具上先经大理断谳既定报审刑然后知院与详议官定成文草奏记上中书中书以奏真宗大中祥符二年置纠察刑狱司纠察官二人以两制以上充官制行悉罢归刑部徽宗崇宁二年诏刑部通治左右曹【初设审刑院以燕肃知院事是时天下疑狱虽听奏而州郡惧得罪不敢谳寃狱常多肃建请诸路疑狱皆听谳有不当者释其罪自是全活者众】　侍郎二人为尚书之贰一治左曹一治右曹如独员即通治建炎后长贰互置隆兴中常置一员淳熙十二年诏依崇宁专法奏狱及法令事请大理寺官赴部共议之用侍郎吴博古之请也【时张九成为刑部侍郎一日法寺以成案上大辟九成□首未得其情因请覈实囚果诬服者也奏黜之时法官扺罚而朝论欲以平反为赏九成辞曰职在详刑而卖众以邀赏可乎】　郎中二人　员外郎二人分左右防掌详覆叙雪之事建炎三年刑部郎官以二员为额闗掌职事无分异绍兴二十六年诏依元丰旧法分防治事永为定制【是特右司汪应辰言刑部郎官分为左右左以详覆右以叙雪同僚异事祖宗有深意倘无分异有不当于理者孰为追改乞遵用旧制要使官各有守人各有见参而用之以称钦恤之意从之】　都官郎中一人　员外郎一人旧制判司事一人以无职朝官充官制行始置郎中员外郎掌徒流配凡天下役人与在京百司吏职皆有籍以考其役放及増损废置之数若定差副尉则计其所歴而以役之轻重均其劳逸给印纸书其功过展减磨勘嵗月元祐八年以纲运差使闗归吏部省副尉员三百绍圣间复其额崇宁中侍郎刘赓奏副尉差遣有立定优重等第都官条虽特防亦许执奏从之建炎三年诏比部兼司门隆兴元年诏都官比部共置一员自此都官兼比部司门之事矣【建炎初滕庾擢都官员外郎时庶事革创赏功补副尉者不可胜计庾随事爬梳闻诸朝严其籍】　比部郎中一人　员外郎一人掌勾覆中外帐籍凡务仓库出纳在官之物皆月计季考嵗防从所监司检察以上比部至则审覆其多寡隠耗之数有陷失则理纳钩考百司经费有隠昧则会问同否而理其侵负旧帐案三司官制行厘其事悉归比部元祐元年用司马光奏总于户部三年正仓部勾覆理欠慿由案及印发钞引事仍归比部徽宗政和六年诏寺监先期检举加库务监官所造文帐委无未备方许批书违者御史台奏劾用郎官梅执礼之请也建炎以后率以都官兼比部之事　司门郎中一人　员外郎一人掌门闗津梁道路之禁令及其废置移复之事建炎以后率以都官兼司门之事辽北面官伊勒希巴院掌刑狱之事视刑部南面官有刑部尚书侍郎郎中员外郎等官
　　金刑部尚书一人　侍郎一人　郎中一人　员外郎二人一人掌律令格式审定刑名闗津讥察赦诏勘鞫追徴给没等事一人掌监戸官户配诉良贱城门唘闭官吏改正功赏捕亡等事【大定中贾少冲为刑部郎中往北京决狱奏诛首恶误牵连其中者皆释不问全活凡千人以本职摄右司员外郎尝执奏刑名甚坚帝谓侍臣曰少冲居下位有守如此】
　　元刑部尚书三人掌天下刑部法律之政令凡大辟之按覆系囚之详谳拏収产没之籍捕获功赏之式讼疑罪之辨狱具之制度律令之拟议悉以任之中统元年设右三部置尚书二人至元元年合兵刑为一部尚书四人七年特立刑部尚书一人二十三年定尚书员额为二人大徳四年增置一人【仁宗皇庆中诏以吏多滞事责曹属按不如程令刑部尚书谢让曰刑狱非钱谷铨选之比寛以嵗月尚虑失实岂可律以常法乎因入白宰相由是刑曹独得不责稽迟】　侍郎二人为尚书之贰中统元年设右三部侍郎二人七年特立刑部侍郎一人二十三年定六部侍郎员额仍置二人　郎中二人　员外郎二人中统元年设右三部置郎中五人员外郎五人至元元年合兵刑为一部置郎中四人员外郎五人七年特置刑部郎中一人员外郎二人二十三年定郎官员额各置二人明刑部尚书一人掌天下刑名及徒勾覆闗禁之政令领十三司毎司各掌其分省及兼领所分京府直刑名以赞尚书【成化时杜铭为刑部尚书时饬其属吏以人命至重勿以喜怒用法度足以正邦典而彰至徳一时用刑号称平允杨志学为刑部尚书刑部狱词既经侍郎详定尚书多不覆视惟死罪始自裁决志学凡笞以上必经亲览而后定】　侍郎二人为尚书之贰【武宗正徳中卫道官刑部侍郎清直之操终始不渝刘季箎为刑部侍郎狱多平反尤重人命】　浙江司郎中一人　员外郎一人　主事二人掌其所分一省之事【带管崇府中军都督府刑科内官御用司设等监在京金吾前腾骧左沈阳右留守中神防和阳武功右广洋八卫蕃牧千户所及两浙盐运司直和州涿鹿左涿鹿中二卫】　江西司郎中一人员外郎一人　主事二人掌其一省之事【带管淮益弋阳建安】
　　【乐安五府前军都督府御马监火药酒醋面觔等局在京府军前燕山左留守前龙骧寛河忠义前忠义后永清右龙江左龙江右十卫及直庐州府庐州六安九江武清宣府前龙门各卫】　湖广司郎中一人　员外郎一人　主事二人掌其一省之事【带管楚岷吉荣辽五府右军都督府司礼尚寳尚膳神宫等监天财库在京留守右虎贲右忠义右武功左茂陵永陵江淮济川水军右九卫及兴都留守司直宁国池州二府宣州神武中定州茂山保安左保安右各卫渤海千戸所】　福建司郎中一人　员外郎一人　主事二人掌其一省之事【带管戸部太仆寺戸科寳钞提举司印绶都知等监甲字等十库在京金吾后应天防州武城中武功中孝陵献陵景陵裕陵奉陵十卫牧马千户所及福建盐运□直帝州府广徳州中都留守左留守中定边开平中屯各卫美峪千戸所】　山东司郎中一人　员外郎一人　主事二人掌其一省之事【带管鲁徳衡泾四府左军都督府宗人府兵部尚寳司兵科典牧所会同馆供用库戈防司苑局在京羽林右沈阳左长陵三卫奠靖千户所及山东盐运司中都留守司辽东都司辽东行太仆寺直凤阳府滁州凤阳皇陵长淮泗州夀州滁州沂州徳州徳州左保定后各卫安东中防卫潮河龙门宁靖各千戸所】　山西司郎中一人员外郎一人　主事二人掌其一省之事【带管晋代沈懐仁庆成五府翰林院钦天监上林苑南北二城兵马司混堂司甜食房在京旗手金吾右骁骑右龙虎大宁中义勇前义勇后英武八卫及直镇江府徐州潘阳中屯各卫沈阳中防卫倒马闗平定各千户所】　河南司郎中一人　员外郎一人　主事二人掌其一省之事【带管周唐赵郑徽伊汝七府礼部太常寺光禄寺詹事府国子监礼科中书舍人神乐观牺牲所兵仗局灵台钟鼓等司东城兵马司教坊司在京羽林左府军右武徳留守后神武左彭城六卫及两淮盐运司直淮安州二府淮安大河邳州州髙邮仪真宿州武平归徳宁山神武右各卫海州盐城通州汝宁各千户所】陕西司郎中一人　员外郎一人　主事二人掌其一省之事【带管奉韩庆肃四府后军都督府大理寺行人司尚衣监针工局西城兵马司在京府军后腾骧右豹韬鹰扬兴武义勇右康陵昭陵龙虎左横海江隂十一卫及河东盐运司陕西行太仆寺甘肃行太仆寺直大平府建阳保定左保定右保定中保定前各卫平凉中防卫】　四川司郎中一人　员外郎一人　主事二人掌其一省之事【带管蜀府工部工科巾帽织染二局僧道録司在京府军金吾左济川武骧右大宁前蔚州左永清左广武八卫及直松江大名二府金山怀安怀来各卫神木千戸所】　广东司郎中一人　员外郎一人　主事二人掌其一省之事【带管应天府在京锦衣府军左虎贲左济阳留守左水军左飞熊七卫及直延庆州怀来千戸所】　广西司郎中一人　员外郎一人　主事二人掌其一省之事【带管靖江府通政司五军断事司中城兵马司寳钞银作二局在京羽林前燕山右燕山前大兴左通州武骧左镇南富峪八卫及直安庆徽州二府安庆新安通州左通州右延庆延庆左延庆右各卫】　云南司郎中一人员外郎一人　主事二人掌其一省之事【带管顺天府太医院仪卫惜薪等司承运库及直永平广平二府镇海真定永平山海卢龙东胜左东胜右抚宁宻云中宻云后大同中屯潼闗营州五屯万全左万全右各卫寛河武定蒲州各千户所】　贵州司郎中一人员外郎一人　主事二人掌其一省之事【带管吏部吏科司菜】
　　【局及长芦盐运司大宁都司万全都司直苏州保定河间真定顺徳五府苏州太蓟州遵化镇朔兴州五屯忠义中涿鹿河间天津天津左天津右徳州宣府左宣府右开平保安蔚州永宁各卫梁城兴和广昌各千户所】　南京刑部尚书一人　右侍郎一人　浙江司郎中一人　员外郎一人　主事二人　江西司郎中一人　员外郎一人　主事一人　湖广司郎中一人主事一人　福建司郎中一人　主事一人　山东司郎中一人　主事一人　山西司郎中一人　主事一人　河南司郎中一人　员外郎一人　主事一人陜西司郎中一人　员外郎一人　主事一人　四川司郎中一人　主事一人　广东司郎中一人　员外郎一人　主事二人　云南司郎中一人　主事一人贵州司郎中一人　主事一人　广西司郎中一人主事一人
　　工部尚书【侍郎　郎中　员外　屯田郎中员外郎　虞部郎中　员外郎　水部
　　郎中　员外郎　主事附】
　　唐工部尚书一人掌山泽屯田工匠诸司公笔墨之事【至徳以后多以宰臣检校各部尚书惟工部最少会昌六年郑肃以同中书门下平章事兼工部尚书大中二年裴休以同中书门下平章事守工部尚书余无所见大抵中唐以后此职不为要任】　侍郎一人为尚书之贰【长庆中李栖筠为工部侍郎闗中旧仰郑白二渠溉田而豪戚防上游取硙利百所夺农用十七栖筠请皆撤毁嵗得租二百万民赖其入】　郎中一人　员外郎一人掌城池土木之工役程式凡京都营缮皆下少府将作共其用役千工者先奏凡工匠以州县为团五人为火五火置长一人四月至七月为长功二月三月八月九月为中功十月至正月为短功雇者日为绢三尺内中尚巧匠无作则纳资凡津梁道路治以九月屯田郎中一人　员外郎一人掌天下屯田及在京
　　文武职田诸司公田以品给焉　虞部郎中一人员外郎一人掌京都衢衖苑囿山泽草木及百官畨客时蔬薪炭供顿畋猎之事凡郊祀神坛五岳名山樵采刍牧皆有禁距壝三十步外得耕种春夏不伐木京兆河南府三百里内正月五月九月禁弋猎　水部郎中一人　员外郎一人掌津济般舻渠梁堤堰沟洫渔捕运漕碾硙之事凡坑防井穴皆有标京畿有渠长斗门长诸州堤堰刺史县令以时检行而涖其决筑有埭则以下戸分牵禁争利者
　　宋工部尚书一人掌百工水土之政令稽其功绪以诏赏罚凡制作营缮计置采伐所用材物按其程式以授有司旧制判部事一人以两制以上充官制行始制尚书总其事建炎时并将作少府军器监并归工部绍兴二年诏行在别置作院造器甲工部长官提防　侍郎一人为尚书之贰建炎时长贰互置隆兴初诏各置一人　郎中一人　员外郎一人凡制作营缮计置采伐材物按程式以授有司则参掌之建炎三年诏工部郎官兼虞部绍兴二年诏郎官防检行在别置作院所造器甲　屯田郎中一人　员外郎一人掌屯田营田职田学田官庄之政令及其租入种刈兴修给纳之事凡塘泺以时増减堤堰以时修葺并有司修葺种植之事以赏罚诏其长贰而行之绍圣元年诏屯田虞部互置郎官一人　虞部郎中一人　员外郎一人掌山泽苑囿塲冶之事辨其地之产而为之厉禁凡金银铜铁铅盐皆计其所入登耗以诏赏罚　水部郎中一人员外郎一人掌沟洫津梁舟楫漕运之事凡堤防决
　　溢防导壅底以时约束而计度其嵗用之物修治不如法者罚之规画措置为民利者赏之元祐元年省水部郎官一人建炎三年诏屯田郎官兼水部
　　辽北面官有宣徽北南二院掌御前祗应之事视工部南面官有工部尚书侍郎郎中员外郎等官
　　金工部尚书一人掌修造营建法式诸作工匠屯田山林川泽之禁令江河堤岸道路桥梁之事【大定中河决于卫诏刘玮兼工部尚书往塞玮斋戒祷于河功役齐举河复故道】　侍郎一人为尚书之贰郎中一人　员外郎一人
　　元工部尚书三人掌天下营造百工之政令凡城池之脩濬土木之缮葺材物之给受工匠之程式铨注局院司匠之官悉以任之中统元年设右三部置尚书二人至元元年分立工部置尚书四人七年裁尚书二人二十三年定尚书员额仍以二人为额明年以曹务繁剧增尚书二人二十八年省尚书二人　侍郎二人中统元年设右三部置侍郎二人至元元年分立工部置侍郎三人七年裁革一人二十三年定侍郎员额为二人郎中二人　员外郎二人中统元年置右三部郎中
　　五人员外郎五人至元元年分立工部郎中四人员外郎五人七年裁革郎中一人二十三年定郎中员外郎员额各以二人
　　明工部尚书一人掌天下百工山泽之政令嘉靖后增置尚书一人专督大工【正徳时以孙需为工部尚书务厘宿弊不欲以浮冗多耗民财先是诸营建给领料价率匠魁专之涖部事者或与为市故羣匠无所得而工不完需令匠魁及羣匠同领而均分之称便如一毛伯温陞工部尚书奉命提督天夀山工程诸陵石柱道逺车推劳费千百伯温以意制八轮车前后聨络随地险夷为低昻工作易就帝闻之喜赐绣嚢银勺各一】　侍郎二人为尚书之贰　营缮郎中一人即前代工部郎中之职　员外郎一人　主事三人掌经营兴作之事凡宫殿陵寝城郭坛埸祠庙仓库宇营房王府邸第之役鸠工会材以时程督之凡卤簿仪仗乐器移内府及所司各以其职治之凡置狱具必如律【时制以工部居六曹后仕进者冷局视之嘉靖间兴大工添设郎官数倍营缮司尤盛郎官多至十余员骤得陞京堂或有先赐四品服者人始慕之而为语云马前双马后方督工郎双者棍方者杌也】　虞衡郎中一人　员外郎一人主事二人掌山泽采捕陶冶之事凡军装兵械下所
　　司同兵部省之洪武六年设虞部二十九年改为虞衡都水郎中一人　员外郎一人　主事二人掌川陂
　　池桥道舟车织造劵契量衡之事凡诸水要防遣京朝官专理以督有司凡公侯伯铁劵差其髙广凡祭器册寳乗舆符牌器皆会则于内府凡度量权衡谨其校勘而颁之悬式于市而罪其不中度者洪武六年为水部二十九年改为都水　屯田郎中一人　员外郎一人主事二人嘉靖中増置一人掌屯种抽分薪炭夫役
　　坟茔之事凡军马守镇之处其有转运不给则设屯以益军储凡抽分征诸商视其财物各有差凡薪炭南取洲汀北取山麓凡坟茔及堂碑碣兽之制第宗室勲戚文武官之等而定其差　提督易州山厰主事一人掌督御用柴炭之事景泰间以本部尚书或侍郎督厰事嘉靖八年罢革改设主事管理　南京工部尚书一人右侍郎一人　营缮郎中一人　员外郎一人　主
　　事三人　虞衡郎中一人　主事二人　都水郎中一人　员外郎一人嘉靖三十七年裁革　主事二人屯田郎中一人　主事一人




　　钦定续通典卷二十七
&lt;史部,政书类,通制之属,钦定续通典&gt;
　　钦定四库全书
　　钦定续通典卷二十八
　　职官
　　御史台
　　唐肃宗至徳以后诸道使府参佐皆以御史为之谓之外台复有检校里行内供奉或兼或摄诸使下官亦如之武宗会昌初升大夫中丞品东都留台有中丞一人侍御史一人殿中侍御史二人监察御史主留台务三院御史皆不常备焉宋置御史台其制与唐畧同有御史大夫中丞侍御史殿中侍御史监察御史等官凡遇大事则廷辨小事则奏弹凡祭祀朝会则率其属正百官之班序真宗咸平四年以御史二人充左右巡使文官右巡主之武官左巡主之纠其违失常参班簿禄料假告皆主之祭祀则兼监祭使掌受誓戒致斋检视纠劾又有廊下使専掌入阁监食监香使掌国忌行香皆临时充神宗元丰正官名悉罢之辽置御史台设大夫中丞侍御等官金制与宋畧同登闻检院亦御史台凡御史多有出使者元始无台职世祖至元五年始设台建官制与唐宋畧同惟诸道皆设行台其品秩与内台同凡诸道肃政防访使皆于内台明初亦置御史台设左右御史大夫御史中丞侍御史治书侍御史殿中侍御史监察御史等官寻罢御史台更置都察院设监察都御史八人分监察御史为浙江河南山东北平山西陜西湖广福建江西广东广西四川十二道各道置御史或五人或三四人每道铸印二一畀御史久次者掌之一藏内府有事受印以出既事纳之文曰绳愆纠缪以秀才李原明为都御史吴荃等为试监察御史太祖洪武十六年都察院设左右都御史左右副都御史左右佥都御史二千三年左副都御史袁泰言各道印篆相同虑有诈伪乃更铸监察御史印曰某道监察御史印巡按印曰巡按某处监察御史印惠帝建文元年改设都御史一人革佥都御史二年改为御史府设御史大夫改十二道为左右两院设御史二十八人成祖永乐元年悉复旧制洪熙宣徳以后凡在外之督抚经畧等员兼衔以便行事【具御史大夫篇】御史之居职奉差者名数实繁【具监察倚御史篇】盖所以寄其察奸纠之权者较前代为特详焉
　　御史大夫
　　唐御史大夫一人为御史长官掌以刑法典章纠正百官之善恶【至徳中韦陟为御史大夫时右拾遗杜甫上表论房琯尚有大臣度真宰相器帝令陟同崔光逺顔真卿同讯之陟入奏甫所陈谠言不失谏臣体帝由是疏之崔涣为御史大夫时元载辅政与中官董秀蟠结固宠涣因进见面劾之帝黙然宣宗大中时李景让为御史大夫甫视事即劾免御史孙玉汝等威肃当朝】凡有御史弹劾必先白大夫大事以方幅小事署名而已至徳以后率有以大夫为宰臣者【徳宗建中二年卢杞以御史大夫为门下侍郎兼中书门下平章事贞元五年窦参以御史大夫为中书侍郎同门下平章事宪宗元和十三年李夷简以御史大夫为门下侍郎同中书门下平章事武宗会昌元年陈夷行以御史大夫为门下侍郎同中书门下平章事宣宗大中三年崔以御史大夫守门下侍郎同中书门下平章事】盖重职也五代惟后唐明宗天成元年以李琪为御史大夫自后不复除宋初御史大夫不除正员为加官检校官带宪衔有至检校御史大夫者官制行亦并除去辽南面官有御史大夫太宗会同元年以耶律呼哩为御史大夫金初置御史大夫掌纠察朝仪弹劾官邪勘鞫官府公事凡内外刑狱所属理断不当有陈诉者付御史台治之元御史台置于至元五年设御史大夫一人后又増一人掌纠察百官善恶政治得失【顺帝至正六年贺惟一拜御史大夫故事台端非国姓不授因赐防古姓而改其名额琳沁巴勒拜御史大夫性刚正动有礼法尽选中外防能之官置诸风宪一时号称得人】十四年置江南行御史台于扬州寻徙杭州又徙江州二十三年迁于建康以监临东南诸省统置各道宪司而总诸内台置御史大夫一人品秩与内台等领中丞御史等官统淮东淮西湖北淛东淛西江东江西湖南八道提刑按察司十五年増江南湖北岭南广西福建广东三道二十三年以淮东淮西山南三道拨内台三十年又增海北海南一道成宗大徳元年定为江南诸道行御史台自御史大夫以下设官九员以监江淛江西湖广三省统江东江西淛东淛西湖南湖北广东广西福建海南十道是年置陜西诸道行御史台统汉中陇北四川云南四道置御史大夫一人其品秩悉与内台同【至元中姜卫拜行台御史大夫奏曰陛下以臣为耳目臣以监察御史按察司为耳目倘非其人是臣之耳目先自闭塞下情何由上达帝嘉之命御史台清其选英宗至治中桑节为行台御史大夫时承平日久内外方以观望为政桑节独持风裁御史行部必勅厉而遣之时有所属御史弹劾不实桑节奏白之】及至正之末于福建更设分台时政纷淆用人非次不足编纪明初置御史台设左右御史大夫谕之曰国家立三大府中书总政事都督掌军旅御史掌纠察朝廷纲纪尽繋于此而台察之任尤清要卿等当正已以率下忠勤以事上毋委靡因循以纵奸毋假公济私以害物时以邓愈汤和为御史大夫洪武十五年罢御史台置都察院设监察都御史八人十六年设左右都御史各一人权位赫然同六部尚书称为七卿与前代之御史大夫无异矣其职掌纠劾百司辨明寃枉提督各道为天子耳目风纪之司凡大臣奸邪小人搆党作威福乱政者劾凡百官猥茸贪冒坏官纪者劾凡学术不正上书陈言变乱成宪希进用者劾遇朝觐考察同吏部司贤否黜陟大狱重囚防鞫于外朝偕刑部大理谳平之其奉勅内地拊循外地各専其勅行事【建文初练子寜为御史大夫时李景隆奸邪怀异志屡败召还于寜执景隆于朝数其罪请诛之不听愤激叩首言此卖国贼臣备员执法不能除奸请先伏诛遂罢朝英宗天顺中髙明为南京都御史肃清纲纪劾罢诸贪吏轩輗为左都御史严毅待人时诣礼部拜表庆贺屏居一室撤烛朝服端坐寂无一言行礼毕即御肩舆归僚侪闻輗来辄避去不乐与輗处孝宗治元年拜马文升为左都御史是春帝耤田杂剧出狎语文升厉色曰新天子当知稼穑艰难岂宜以此凟乱宸聪即令斥去戴为左都御史务持风纪虽簿书之细必极精覈帝亲鞫大狱诸司震悚珊从容应对时有开析天威顿霁】至外省之总督提督巡抚经略总理赞理巡视抚治等官必加左右都御史衔以便行事非元之行台也【总督漕运兼提督军务巡抚凤阳等处兼管河道都御史一员总督蓟辽保定等处军务兼理粮饷都御史一员总督宣大山西等处军务兼理粮饷都御史一员总督陜西三边军务都御史一员总督两广军务兼理粮饷带管盐法兼巡抚广东地方都御史一员总督四川陕西河南湖广等处军务都御史一员总督浙江福建江南兼制江西军务都御史一员总督陕西山西河南湖广四川五省军务都御史一员总督凤阳地方兼制河南湖广军务都御史一员总督保定地方军务都御史一员总督河南湖广军务兼巡抚河南都御史一员总督九江地方兼制江西湖广军务都御史一员总理南直河南山东湖广四川军务都御史一员总理河漕兼提督军务都御史一员总理粮储提督军务兼巡抚应天等府都御史一员巡抚浙江等处地方兼提督军务都御史一员巡抚福建地方兼提督军务都御史一员巡抚顺天等府地方兼整饬蓟州等处边备都御史一员巡抚保定等府提督紫荆等闗兼管河道都御史一员巡抚河南等处地方兼管河道提督军务都御史一员巡抚山西地方兼提督雁门等闗军务都御史一员巡抚山东等处地方督理营田兼管河道提督军务都御史一员巡抚辽东地方赞理军务都御史一员巡抚宣府地方赞理军务都御史一员巡抚大同地方赞理军务都御史一员巡抚延绥等处赞理军务都御史一员巡抚寜夏地方赞理军务都御史一员巡抚甘肃等处赞理军务都御史一员巡抚陜西地方赞理军务都御史一员巡抚四川等处地方兼提督军务都御史一员巡抚湖广等处地方兼赞理军务都御史一员巡抚江西地方兼理军务都御史一员巡抚南赣汀韶等处地方提督军务都御史一员巡抚广东地方兼赞理军务都御史一员巡抚广西地方都御史一员巡抚云南兼建昌毕节等处地方赞理军务兼督川贵粮饷都御史一员巡抚贵州兼督理湖北川东等处地方提督军务都御史一员巡抚天津地方赞理军务都御史一员巡抚登莱地方赞理军务都御史一员巡抚安庐地方赞理军务都御史一员巡抚偏沅地方赞理军务都御史一员巡抚宻云地方赞理军务都御史一员巡抚淮扬地方赞理军务都御吏一员巡抚承天赞理军务都御史一员抚治郧阳等处地方兼提督军务都御史一员赞理松潘地方军务都御史一员】其南京之都察院设右都御史一人总理粮储加都御史衔一人
　　中丞
　　唐制中丞二人为御史大夫之贰东都留台亦设中丞一人専掌纠察【至徳后以御史中丞为重职裴度为御史中丞恪恭尽职作相后举侍御史崔从为御史中丞薛存诚初为给事中时琼林库使奏召工徒太广存诚以为此皆奸人窜名以避征徭不可许咸阳尉袁儋与军镇相竞军人无礼遂肆侵侮儋反受罚二敕继至存诚皆执之帝闻甚悦命中使嘉劳由是选拜存诚为御史中丞开成中髙元裕为御史中丞风望整严上言曰御史府纪纲之地官属选用宜得实材其不称者臣请出之防昌中李回为御史中丞宣慰河北回为人严毅竣厉至河朔何宏敬王元逵张仲武皆具櫜鞬郊迎立于道左敬待制使自兵兴以来未之有也】宋设中丞一人为台长旧兼理检使掌纠察百官奸慝肃清朝廷纲纪凡除中丞而官未至者皆除右諌议大夫权神宗熙宁五年以知杂御史邓绾为中丞初除諌议大夫王安石言碍近制止以绾为龙图阁待制权御史中丞下迁諌议大夫自绾始九年邓润甫自正言知制诰为中丞以宰相属官不可掌宪府于是复迁右谏议大夫权元丰五年以丞议郎徐禧为知制诰权中丞禧言中丞纠弹之任赴舍人院行词疑若未安适官制行罢知制诰职乃以本官试中丞【仁宗皇祐中帝以张升清直可任风宪乃拜为御史中丞时富弼为相欧阳修为翰林学士论者所谓三得人也时帝以升切指时事无所避因对廷臣嘉之曰卿孤特之操乃能如是哲宗元祐中胡宗愈为御史中丞进六事曰端本正治知难加意守法畏天疏入帝嘉纳之时台中故事有阍吏服役迨四十年以所执之梃验中丞贤否贤则横其梃不贤则直其梃范讽为中丞一日视其梃忽直问曰尔梃竟直岂我之失耶吏曰昨日中丞召客谕庖人造食指挥者数四又教戒之数四某不自知其梃之直讽笑而颔之明日视之梃复横矣】髙宗建炎中除官最多孝宗初被擢寖少淳熙十年始除黄洽十三年再除蒋继周台諌例不兼讲读熈宁中命吕正献亦止命时赴讲筵髙宗时万俟卨罗汝檝皆以秦桧意得兼宁宗庆元以后司谏以上无不预经筵者矣辽御史台有御史中丞金御史台亦设御史中丞世宗大定二十四年另铸中丞印凡中丞之从幸上京者佩之元御史台中丞二人仁宗皇庆中增置一人英宗至治二年定员额为二人掌贰大夫事【武宗至大时中丞久阙择人甚殷仁宗时在东宫奏荐张珪乃以珪为中丞登极后嘉珪正直引奏多所延纳皇庆中郝天梃拜御史中丞入见首陈纲纪之要以猎为喻曰御史职在击奸犹鹰扬焉禽之弱者易获其力大者必借人力不然不惟失其前禽仍或有伤鹰之患帝嘉其言】江南诸道行御史台中丞二人陜西诸道行御史台中丞二人【伊噜布哈拜行台御史中丞陛辞之日帝御嘉徳殿慰劳之且赐以上尊金董士选亦为行台中丞防威并着不严而肃凛然有大臣之风】明初设御史中丞洪武元年以章溢能存大体仪表百司拜御史中丞刘基亦曾为之十三年专设左右中丞为台长十六年都察院设左右副都御史各一人左右佥都御史各二人掌贰于都御史提督各道以专纠察职与中丞同【仁宗洪熙中吴纳为佥都御史昌词义色风采凛然虽心存恕厚而奸赃不法之徒自然消沮武宗正徳中王云凤为副都御史立朝正色弹劾不避权贵】世宗嘉靖中以清屯增副都御史三人寻亦罢南京设右副都御史一人右佥都御史一人其提督操江一人或以副都御史或以佥都御史为之领上下江防之事
  </div>
  <div class="pagination">
   <a href="钦定续通典_page8.html">
    上一页
   </a>
   <span>
    ...
   </span>
   <a href="钦定续通典_page4.html">
    4
   </a>
   <a href="钦定续通典_page5.html">
    5
   </a>
   <a href="钦定续通典_page6.html">
    6
   </a>
   <a href="钦定续通典_page7.html">
    7
   </a>
   <a href="钦定续通典_page8.html">
    8
   </a>
   <span class="current-page">
    9
   </span>
   <a href="钦定续通典_page10.html">
    10
   </a>
   <a href="钦定续通典_page11.html">
    11
   </a>
   <a href="钦定续通典_page12.html">
    12
   </a>
   <a href="钦定续通典_page13.html">
    13
   </a>
   <a href="钦定续通典_page14.html">
    14
   </a>
   <span>
    ...
   </span>
   <a href="钦定续通典_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
