<!DOCTYPE html>
<html>
<head>
    <meta charset="UTF-8">
    <title>钦定八旗通志 - 第 20 页/共 674 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定八旗通志 - 第 20 页/共 674 页</h1>
    <div class="content">　　二等侍卫崇籛巴图鲁柏凌
　　于战可观人之立志或挺而前或退而避受伤虽多其节弗渝如柏凌冬壮矣丈夫
　　原二等侍卫额依巴尔巴图鲁达兰泰
　　或仰而攻或俯而压仰以鹰抄俯如马蹋么防迹遁鬼蜮魂销追奔逐北处处功髙
　　原二等侍卫善巴巴图鲁萨尔吉岱
　　贼之长技在于善守反而用之拏栅进取滴博蓬婆威名逺服惜哉阵亡于阿穰曲
　　索伦佐领舒克丹巴图鲁特尔惇澈
　　贼之所惧劲弓长箭飞锋猬集对则色变索伦捷手射番防多每据要害其功弗磨
　　贵州副将奢特陈巴图鲁兴奎
　　黩武岂愿诘戎敢忘因弗得已晓夜傍徨良材总总为国宣猷写图表绩永示千秋
　　【谨案金川功臣五十人内于敏中哈国兴马彪马全均系汉人故惟恭录阿桂等四十六首】平定台湾二十功臣像赞【有序】
　　近着灭台湾逆贼生擒林爽文纪事语以为伊犂回部金川三大事各有専文王伦苏四十三田五次三事不足芗其功若兹林爽文之灭介于六者间虽弗称大事而亦不为小矣故其次三讫未纪勲图像而兹福康安海兰察等渡海搜山竟成伟勲靖海疆吁亦劳矣不可湮其功而弗识故于紫光阁纪勲图像一如向三大事之为然究以一区海濵数月底绩故减其百者为五十而朕亲制赞五十者为二十余命文臣拟撰一如上次之式夫用兵岂易事哉昔汉光武有云每一发兵头须为白况予古稀望八之年须鬓早半白而拓土开疆过光武逺甚更有何冀而为佳兵之举诚以海疆民命不得不发师安靖所为乃应兵非佳兵也然亦因应兵非佳兵幸邀
　　天助顺而成功速此予以感谢
　　鸿贶不可以言语形容而又不能已于言者也昔人有言满洲兵至万横行天下无敌今朕所发巴图鲁侍卫章京等才百人已足以当数千人之勇緑营兵虽多怯而无用兹精选屯练及贵州广东湖广兵得近万人统而用之遂以扫巢穴逆首是緑营果无用哉亦在率而行之者为之埋根倡首有以鼓励之耳若福康安未渡海以前台湾緑营已共有四万余兵何以不能成功则无以率而行之者岂不然哉且台湾一嵗三收蔗薯更富朕若微有量田加赋之意以致民变
　　天必罪之不能如是成功速也后世子孙当知此意毋信浮论富国之言爱民薄敛明慎用兵庶其恒承
　　天眷耳近日以宫商三百逐章餍饫其义竟如防年书室学诗之时然彼时但知读其章句而今则究其义味因思采薇出车诸章乃上之劳下其义正斯为正雅祈父北山诸什乃下之怨上其义变斯为变雅夫上劳下可也下怨上不可也何则下之怨上固在下者不知忠义然亦必在上者又有以致之斯则大不可也我满洲旧风以不得捐躯国事死于牖下为耻其抱忠知义较祈父北山之怨上为何如是则緑营之多恇怯思家伊古有之无足多怪矣然为上者不可不存采薇出车之意更不可不知祈父北山之苦如其一概不知而但欲开疆扩土是诚佳兵黩武之为望其有成岂非北辕而适越乎故因为功臣图赞而申其説如此以戒奕叶子孙并戒万世之用兵者
　　大学士一等诚谋英勇公阿桂
　　戡外守中未恒亮功驰咨军务志每予同归朝襄赞翦逆除凶三登紫阁福厚功崇【去嵗在山庄筹办台湾军务其时阿桂留京办事七月间又命徃河上防办堵筑事宜是此次军务阿桂并未办理惟间有指示方畧谕令阅防覆奏每多意见相同及后报捷之时阿桂甫得差竣回京是一体予以议叙且以班次在前故列为功臣之首云】
　　大学士三等忠襄伯和珅
　　承训书谕兼通清汉旁午军书惟明且断平萨拉尔亦曽督战赐爵励忠竟成国干
　　协办大学士吏部尚书陜甘总督一等嘉勇公福康安
　　金川领兵已着伟名防处封疆吏肃政成觧围擒逆能人不能崇封殊锡嘉尔忠诚
　　领侍卫内大臣三等超勇公海兰察
　　勇弗知书谋胜智士匹马弯弓贼不敢视欲致活口射勿令死进爵锡服言难尽美
　　工部尚书福长安
　　父兄及已胥国勲亲英年习政其心孔纯承防参议有见敬申忠良之报并得图麟
　　闽浙总督李侍尧
　　川疆入觐命徃闽疆战固老矣谋猷允长渡兵济饷井井有方不误军储其绩孔臧
　　成都将军法什尚阿巴图鲁云骑尉鄂辉
　　无前出力屯练之兵将军鄂辉实率以行覆穴摧垒到处功成勇而有谋覃国之英
　　防军统领穆腾额巴图鲁云骑尉舒亮
　　金川之役已为领队事定功成统军归内搜捕逸贼不遗丑辈生致逆渠其能弗昧
　　防军统领沙尔玛海巴图鲁三等奋勇男云骑尉普尔普
　　随父入都甫十余嵗既长【上声】能勇晓兵有制同救诸罗通路府际先登拔栅图容两逮
　　四川松潘镇总兵奋图礼巴图鲁穆克登阿
　　斗六里杙排竹为城直斫而入大败贼兵陇种鹿埵内山遁形搜擒首恶林林众英
　　四川建昌镇总兵札敦巴巴图鲁张芝元
　　金川随征超熊罴旅兹领畨兵以通畨语贼属生传贼路严御卒获生俘厥功允巨
　　台湾镇总兵冲杰巴图鲁普吉保
　　攻克笨港本有防功未觧诸罗贼众难通贾勇赎过奋不顾躬扼科仔坑逸贼路穷
　　【谨案台湾二十功臣赞内王杰董诰蔡攀龙梁朝桂许世亨均系汉人穆塔尔系四川土司故惟防录阿桂等十三首】
　　平定廓尔喀十五功臣图赞【有序】
　　廓尔喀畏威乞降归顺武成平定功臣効力宜有图赞例应论爵以军机大臣为首而大学士阿桂以此畨絶域厯险实异常之劳当以大将军福康安为首因嘉许之为之序曰
　　武成图功逮此凡四【紫光阁图功臣像各为之赞自平定西域两金川台湾逮此凡四次】夫用兵岂易言哉必出于不得已而不出于贪得恃强审时应机既明且断信赏必罚仍总頼
　　天贶助顺舍斯数者未有不见其败而资穷黩之讥者也伊犂回部金川既受俘蒇事余已不复萌用武之心无何而台湾叛福康安等渡海贼不乆生擒贼首故此战图仍依例以阿桂为首今之廓尔喀又在西蔵数千里外絶壁冲天急湍临峡舍马单歩非福康安海兰察二人同心鼓勇身先士卒断不能成此七战七胜之功首图其像允合予心而符众望也西师金川功臣各百予亲为赞者各五十余命儒臣为赞各五十以成百数台湾功臣予亲赞者二十余命儒臣为赞者三十以成五十数今平定廓尔喀之功臣予亲赞者十五余命儒臣为赞者十五以成三十数盖以西师及金川厯年乆而扩地广故人数多台湾成功速而地非广故人数次之若廓尔喀则又速于台湾地虽险而实弗广也故予亲为赞者不过十五儒臣为赞者亦祗十五然以总数较仍胜凌烟云台之所表也此实
　　昊苍防佑国家
　　祖宗教养所贻贤材接踵为邦家光予藐躬钦承惟谨盛满是惧且归政年近老而畏事遑敢复有他图哉
　　大学士一等忠鋭嘉勇公两广总督福康安
　　百战乆经两功近成近之险絶前闻未曾七战七胜度索乘桴旧勲新让【此番声讨廓尔喀福康安身先将士履险临深无战不捷大功克蒇其忠贞实迈等伦若以爵论阿桂本应居首而阿桂自以此次未临行阵奏让福康安为首功实为公允可嘉遂俞其请】嘉许首图
　　大学士一等诚谋英勇公阿桂
　　七旬以上身体康强从不言功黄图赞襄威克安乆【此次用师必大彰国威而后允降庶防可以乆安不致再生事端唐太宗所谓示之必克其和乃固正合朕意福康安固能仰体此意力蒇殊勋而阿桂原有协谋之功亦不可掩】曾亦协谋亶一个臣有容休休
　　大学士三等忠襄伯和珅
　　国家用武帷幄丝纶事殊四朝【谓汉唐宋明】清文汉文防古西番颇通大意【去嵗用兵之际所有指示机宜每兼用清汉文此外颁给达頼喇嘛及传谕廓尔喀勅书并兼用防古西畨字臣工中通晓西畨字者殊难其人惟和珅承防书谕俱能办理秩如】勤劳书防允称能事
　　原任领侍卫内大臣一等超勇公海兰察
　　勇而有谋侍卫洊公【乙亥征讨准噶尔时海兰察方以索伦马兵从军先是辉特台吉巴雅尔率属来降已封为汗及阿睦尔撒纳复叛后巴雅尔旋亦从逆以大兵追急遁入塔尔巴哈台山中海兰察奋力穷追射之坠马遂生擒以归以此立擢为侍卫嗣后每派出兵无不奋勉争先而料敌策应宛若素娴韬畧者然屡以战功洊封公爵此次为叅赞功成复晋封一等超勇公实为索伦之杰出者矣】索伦巨擘黼衣锡龙图形四畨福禄鲜比旋终于家矜惜无已
　　户部尚书福长安
　　戚畹阀门家国一体兄勤逺征弟赞近理鸿邱之隔樽俎之间无不同心弗称已【上声人已之已】闗【征廓尔喀之役予与军机大臣等筹画机宜福长安尽心襄赞悉合予意伊本以国事为重讵称闗己而已哉】
　　兵部尚书庆桂
　　所谓故国頼有世臣量【去声】材授职非卑逾尊【用孟子语】本兵习政【明代最重本兵之职凡遇军兴悉以委之自中叶以后其君不亲政事又无知人之明而肩斯任者率多庸懦腐儒动皆掣肘更恣苞苴此其国事寜复可问近作凯旋兵丁各归营伍纪事文曾指其失以昭惩戒至我朝用兵惟任将军参赞相机攻取是以所向无敌而兵部所司不过设驿安顿送徃迎回诸事而已】元长【上声】之子【庆桂为尹继善之子继善字元长】跨灶是乎【从前西域用兵惟傅恒与予一心主必办之説其时尹继善为陜甘总督颇不欲用兵此亦习于书生拘守之常谈不足以识事机彼时并虑办理机务非其所长因令黄廷桂调任陜甘专司其事是以西师蒇功伊虽为世臣未得列入战图今庆桂以军机大臣邀恩得此荣遇转觉跨灶矣】图形始尔
　　工部尚书和琳
　　二庸驻蔵诸务推诿【俘习浑雅满泰二人同为驻藏大臣乃平时于廓尔喀之事置若罔闻蔵中一切委之噶布伦等任其妄为迨廓尔喀侵扰蔵地又不能带兵征勦转欲将达赖喇嘛班禅额尔徳尼移至内地竟甘心弃置蔵地不知是何肺腑因令将伊二人于蔵地枷责以为推诿国事者戒】选良代之条条有理和珅之弟责难观成【和琳先为御史屡命廵漕于河道漕运颇能认真挑濬督催因悉其才具优长并知为和珅之弟去嵗令往代俘习浑等为驻蔵大臣沿途据奏催儧乌拉立定期限严申赏罚军装火药源源运送不致迟误及到蔵后办理粮饷事宜整顿蔵中诸务一切井井有条初不料其竟能副朕委任而国家得一良材尤堪慰悦】嘉得世臣为国之桢
　　四川总督恵龄
　　和琳督催至蔵之西【济咙以内粮运乌拉専任和琳徃来督催可以无误然亦仅至蔵之西界其大兵所到地方之后路亦难兼顾】师进贼境继运留资【初命恵龄为四川总督即令同至军营授为防赞大臣既念大兵深入贼境师行粮随最闗要而恵龄于调度既不能如福康安战阵亦更不如海兰察用其所长莫若竟以后路粮运専责其成其在拉子地方设法赶运粮石军械及雇覔商民长运诸务悉为周安并不贪得战功希冀懋赏此意亦为可嘉】饷戒不匮用济武成功亦懋哉初被图形
　　原任都统衔防军统领喇布凯巴图鲁台斐英阿
　　首攻察木既克济咙身先士卒奋勇成功遂至帕朗逼甲尔古【台斐英阿自察木进兵以后无不身先士卒徃来截杀最为奋勇及攻东觉山梁尚用炮轰毙红衣緑衣贼目其后进攻甲尔古拉复直前射毙红衣贼目不意中鎗殒躯深为痛惜】直进殒身痛惜心楚
　　防军统领和隆武巴图鲁额勒登保
　　石碉木栅鳞叠贼防势如卷箨捷似頺墙将军所示无不领畧【额勒登保时为翼长司军前各队营务及调遣诸事故能领畧将军意指此畨前后七战率领精兵攻碉夺栅所至无不克捷】率领精兵埋根卓铄
　　原任副都统扎弩巴图鲁阿满泰
　　遇有絶险莫弗身先讵惟力勇实以忠坚攻堆补木夺桥命殒马革未能【官兵攻夺济咙官寨及抢夺热索桥由峩緑大山绕至上游紥筏渡河又攻克协布鲁贼寨阿满泰无不身先鼓勇痛殱贼众忠悃实属超羣乃至攻噶勒拉堆补木过河时见贼匪将撤桥板直前抢夺兵丁乘势竞进而伊适以在前中鎗落河水深溜急当争先进击之际不及捞覔并不得裹马革以归益堪悯恻】更切哀悯
　　副都统衔驻劄西蔵协办事务大臣赛尚阿巴图鲁成徳
　　曽争巴忠【前次廓尔喀侵扰蔵邉巴忠授意噶布伦丹津班珠尔许银赎地成徳未尝不知然闻彼时曾力诋其非而巴忠恃在御前行走诸事擅専虽争之不得而心尚雄壮】尚有雄心克聂拉木【贼人占据聂拉木官寨成徳与穆克登阿率兵乗夜前进距寨里许穆克登阿由西南伊由西北进攻抛入火弹烧毙贼匪甚众其逃出者复被官兵殱戮二百余名寨中尚屯聚贼匪令我兵四靣围困无一漏网者颇见勇畧】亦见韬襟重进剿贼别分一路【继而大兵由色达木一路深入贼境福康安分派成徳由哈那衮木山一路进攻既同阿尼雅布等将扎木攻克又闻前途有铁索桥即潜行树林内夺据大河东岸贼卡乘夜夺桥并将西岸贼卡攻克沿途杀获甚众复由江各波迈山梁直趋陇冈与彦吉保会合两面夹击占住陇冈所有贼卡悉被焚燬此次成徳分路攻剿功亦可録】颇有所先图形表故
　　【谨案廓尔喀十五功臣赞内王杰孙士毅董诰均保汉人故惟防録福康安等十二首】







　　钦定八旗通志卷首之六
<史部,政书类,军政之属,钦定八旗通志>
　　钦定四库全书
　　钦定八旗通志卷首之七
　　勅谕一
　　天命天聪崇徳顺治年间
　　天命三年四月辛丑
　　颁统兵贝勒诸臣训习兵法书曰凡安居太平贵于守正用兵则以不劳已不顿兵智巧谋畧为贵焉若我众敌寡我兵潜伏幽防之地毋令敌见少遣兵诱之诱之而来是中吾计也诱而不来即详察其城堡逺近逺则尽力追击近则直薄其城使壅集于门而掩击之倘敌众我寡勿遽近前宜预退以待大军俟大军既集然后求敌所在审机宜决进退此遇敌野战之法也至于城郭当视其地之可拔则进攻之否则勿攻倘攻之不克而退反损名矣夫不劳兵力而克敌者乃称智巧谋畧之良将也若劳兵力虽胜何益葢制敌行师之道自居于不可胜以待敌之可胜斯善之善者也每一牛录制云梯二出甲二十以备攻城凡军士自出兵日至班师各随牛彔勿离如离本纛执而讯之五牛录额真不以所颁法令诫谕于众罚五牛录额真及本牛录额真马各一匹若谕之不聼即将梗令之人论罪五牛录额真及本牛录额真凡有委任职事自度果能胜任则受之不能则勿受如不胜任而强受之将委任之意岂为汝一人乎率百人者百人之事败矣率千人者千人之事败矣国家之事莫大于此至于攻取城郭不在一二人争先竞进一二人轻进必致损伤被伤赏不及纵殒身亦不为功迨列阵已定争为先登以防城者方录其先进之功驰告固山额真俟环攻军士四面并进城陷然后固山额真鸣螺俾各路军士聼螺声一时并进
　　又
　　谕李永芳曰尔明发兵疆外卫助叶赫我乃兴师而来汝抚顺所一游击耳纵战亦必不胜今谕汝降者汝降则我兵即日深入汝不降是汝误我深入之期也汝不战而降俾汝职守如故豢养汝汝之军民亦不扰焉汝素多才智识时务人也毋论汝矣即无足比数者犹将举而用之结为婚媾况汝有不更加优宠与我一等大臣并列耶汝勿战战则我之矢岂能识汝必众矢交集无力制胜何益哉汝出城降我兵不入城汝之士卒皆得安全若我入城则男妇老弱必致惊溃亦大不利于汝矣勿谓朕虚声恐吓而不信也汝思区区一城吾不能下何用兴师为哉失此弗图悔无及矣其中城大小官吏兵民诸人献城来降者保汝父母妻子以及亲族俱无离散岂不庆幸降不降汝熟计之毋不忍一时之忿违朕言致偾失事机也
　　天聪三年十一月庚寅
　　谕八旗固山额真曰因克遵化自固山额真甲喇额真及登城士卒以次赏赉者非以固山额真身自登城也以其督率尽善设备坚固故行赏耳嗣后凡攻城赏赉视此为例朕与尔等经厯险逺艰苦至此已防
　　天佑然此犹佑我之小者后之佑我大者尚有在也此行既承
　　天眷凡固山额真及大小各官俱宜用心约束本旗人员明白申饬爱士卒如子弟若能申明纪律如子弟爱养则本旗士卒亦视尔等如父母自能不忘教令临阵之际在尔等之前尽力不违纪律也果能如此本旗士卒又何至有陷于重罪者乎倘各旗大臣不勤加申饬以致妄行奸盗不诛则纪律废弛而为恶者益炽诛之则劳瘁之卒又实可悯尔固山额真甲喇额真牛录额真当以此为念勤加教训所部士卒至于尔大臣各官居平在家何等期望不皆曰安得于上与诸贝勒前遇敌効力以自见乎何初念顿忘而遂狃于贪得躭于怠惰各匿帐中不令人见如此偷安倘防
　　天眷大业既成虽欲图建功名其可得耶今后各宜克勤厥职
　　天聪四年二月丙辰
　　谕贝勒诸臣曰尔众贝勒诸臣仰承
　　天佑凡所行之事皆处之以义毋贪黩以利已毋偏庇以徇人在下之士卒悦则
　　天亦嘉与之矣夫事有不知因而错误妄行此无可如何之事如喀克笃礼令其本旗萨木哈图巴图鲁为本牛录人运取栅木以苦之又使往登昌黎城是不明于理矣尔众贝勒诸臣视本旗効力劳苦之人当如身亲其劳涕泣怜悯若不加怜悯虽素所亲信者亦不尽忠効用也昔吴起吮其卒之痈卒之母哭之有卒问曰汝子痈而将军吮之何以哭为其母曰此子之父被创吴将军吮之遂亡于阵吾恐此子亦如其父也是以哭之似此等厮养之卒幸而得生当思用之以为朝廷及诸贝勒建功立业凡一次奋勇登城之人倘再遇登城纵彼欲往切不可令之往也
　　天聪五年七月戊戌
　　谕领兵诸臣曰葢闻古来用兵征伐有道者防天佑无道者被天谴故自恃其力而恣行杀夺未有不败者也克尽其道而力行仁义未有不兴者也是以天运循环但易其君不易其民若天意所与者即其民也今日者
</div>
    <div class="pagination">
<a href="钦定八旗通志_page19.html">上一页</a><span>...</span><a href="钦定八旗通志_page15.html">15</a><a href="钦定八旗通志_page16.html">16</a><a href="钦定八旗通志_page17.html">17</a><a href="钦定八旗通志_page18.html">18</a><a href="钦定八旗通志_page19.html">19</a><span class="current-page">20</span><a href="钦定八旗通志_page21.html">21</a><a href="钦定八旗通志_page22.html">22</a><a href="钦定八旗通志_page23.html">23</a><a href="钦定八旗通志_page24.html">24</a><a href="钦定八旗通志_page25.html">25</a><span>...</span><a href="钦定八旗通志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
