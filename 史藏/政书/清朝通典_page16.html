<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 16 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 16 页/共 61 页
  </h1>
  <div class="content">
   ●皇朝通典卷二十一

　　选举四

　　○选举四

　　选举制【武选】

　　△选举制【武选】

　　（臣）等谨按武选之制历代不一唐则兵部主之课试之法如举人之制取其躯干雄伟应对详明有骁勇材艺及可为统帅者宋初武臣则枢密院掌之其后分典选之职为四武选曰审官西院曰三班院金具文武选俱属吏部元则领于枢密院明仍归兵部国朝兵部四司武选掌铨选职方掌考察凡满洲蒙古汉军八旗护军前锋步军健锐火器诸营并各处驻防以及各省提镇绿营咸隶焉窃考八旗官员与绿营武职不同绿营所司者惟士卒耳至于户口田庐则州县司之惟八旗佐领自训练之外于本佐领下人隐然兼司牧之任焉是以旗职得与满洲文职迁叙而司封之典所载封赠官阶旗职皆与文员相同惟章服则等诸武职缘均隶兵部故也谨依类编次凡关八旗条例汇辑而总列于前其由旗员简用绿营者亦并载焉至绿营武职之制则按年附列于后庶不致混淆无别云
　　太祖高皇帝乙卯年既削平诸国每三百人设一牛彔额真 【 后改为牛彔章京译汉曰佐领】五牛彔设一甲喇额真 【 后改为甲喇章京译汉曰参领】 五甲喇设一固山额真 【 后改为固山按班译汉曰都统】 为一旗之总率左右设两梅勒额真副之 【后改为梅勒章京译汉曰副都统】 初设四旗旗以纯色为别曰黄曰红曰蓝曰白至是添设四旗参用其色镶之共为八旗
　　崇德七年七月新设汉军八旗各设牛彔章京上曰汉军旗内新设官员应用之人贤否朕未悉知着该部王大臣同汉军固山额真梅勒章京等遴选用之于是多罗睿郡王多尔衮镇国将军承政阿拜参政满珠锡礼启心郎索尼等与汉军固山额真梅勒章京公同遴选请旨补授
　　康熙八年六月停止阿思罕尼哈番 【 即男爵】 阿达哈哈番 【 即轻车都尉】补授提镇兵部奏各省提镇所关甚重以后提督缺出应将八旗副都统现任总兵官论俸分缺推选其阿思罕尼哈番阿达哈哈番既令升补副都统参领遇提镇缺出应停止推选从之三十八年五月议准世职伯爵以下补用武职例伯子男参领俱以副将用伯子男参领兼都督佥事衔轻车都尉火器营参领俱以参将用兼参将衔佐领骑都尉等官俱以游击用兼署参将云骑尉等官以都司守备用兼都司佥书衔护军校骁骑校等官俱以守备用
　　雍正四年八月兵部议覆佐领一官非散职可比如兼散骑郎行走则佐领事务必致有悞应将现在佐领兼散骑郎者俱撤回嗣后散骑郎缺出不准佐领挑补十年十一月兵部议准八旗武举应请派大臣验看分别等次交与该旗以护军校骁骑校等缺挨次委署补授现任内九门满千总应请改补以昭画一从之十一年七月八旗汉军都统奉谕旨嗣后补授骁骑校如本佐领下不得其人即于合旗通行拣选如一佐领下人材果好即多补码缺亦无不可八月停止满洲侍卫拣补绿营员缺例十二年十一月敕各省将军于所属协领内保举堪膺外省副都统之任
　　乾隆六年敕八旗护军统领前锋统领于护军前锋内每旗各拣选四名内务府总管于内府三旗护军内每旗拣选一名引见分发步军统领及两处陆寝令其在千总上效力行走十七年六月敕保举副都统人员不得自行题奏如领侍卫内大臣处则于该旗侍卫内公同保举都统副都统则于该旗参领内会同保举左右翼及护军统领处则按翼在于前锋章京护军参领内公同保举圆明园健锐营章京则令该大臣保举如本旗不得其人于别营别旗内有深知真切者亦可保奏三十二年六月敕东三省人员不必补用绿营将弁永着为例仍交兵部查明具奏十月兵部请将现在绿营所有东三省人等俱行撤回上以办理拘泥谕八旗嗣后东三省人等移住京城者仍照前降谕旨毋庸升用绿营若移住京城后所生子嗣既历二代与京城久住之旧满洲蒙古无异即与在京之满洲蒙古一体拣选升用外任三十七年四月步军统领衙门具奏八旗汉军武举如有祖父伯叔兄弟在巡捕营为官者准其入营效力如当差奋勉效力五年之后咨部支给千总半俸与千总把总一体较拔从之八月敕八旗人等到外任后须谨守满洲淳朴之旧习操演技艺毋效浮华糜费之恶习以作绿营表率四十年二月敕八旗各营大臣凡保送应用绿营人员务选年壮技优堪为表率者引见其五十五岁以上骑射技艺平常者不得保送五月军机大臣会同兵部遵旨议定满洲人简放绿营将佐遇有应得恤荫绿营都司守备千把等官奉旨以内用者仍以旗员对品补用以外用者交巡捕营学习三年期满考验分别如人材弓马堪列一等者留该营以相当缺题补列二等者发往直隶督标题补列三等者该营带领引见恭候钦定七月兵部尚书公福隆安奏八旗候选员弁应咨行该旗将各该员实在年貌履历造册先行送部以便投供时核对如隐瞒年岁希图朦混即将该员及本旗出结之员从重参处从之四十一年八月敕八旗各营保送绿营外任有不愿者即呈明该管大臣如不准所呈强行保送即在派出拣选大臣及兵部呈明如已至外任概不准具呈并严行参处四十二年兵部奏陕西西凤协副将伸泰母老请终养上谕旗员向无终养之例有亲老情愿回京者督抚奏明送部引见文员以部属用武员以侍卫或旗职候酌量降旨六月銮仪卫请将应补放汉军十缺内拨出三缺归满洲蒙古人员补用四月分参将一缺十月分都司一缺十二月分守备一缺其余七缺仍归汉军人员补放并请将十月分汉军应用都司一缺改为副将作为满洲蒙古汉军公缺遇有部推副将缺出即以满洲蒙古汉军等冠军使择其行走年久堪膺保送者各拣一二员咨送从之四十三年十月兵部奏汉军人员必须历俸三年方准保送外任兵部考验弓马好人去得者拣选引见如无历奉三年之员即将员缺扣除另选从之四十八年十二月军机大臣会同兵部酌议銮仪卫领侍卫处满洲蒙古汉军应用绿营分缺之例得旨此项銮仪卫应用绿营人员所议额缺内着将守备三缺拨归绿营由部铨选其余俱着分年轮用 【 以上八旗】  【 官员选用之制】
　　顺治元年十二月定武进士出身授官一甲一名授参将二名授游击三名授都司二甲授守备三甲授署守备十二年九月上谕文进士有考选庶吉士作养教习之例武进士亦应简选教习随侍卫学习骑射又本科武进士上谕于国柱等二十三名武艺可观且系本朝初行殿试宜加优异第一名著授副将品级第二名著授参将品级第三名著授游击品级第四名以至二十三名俱照例授以应得品级伊等在京学习骑射赡养需资俱着先行照品级给俸禄顶带俟满一年该部题请选授
　　康熙二年三月定武职投供例上谕武官职任紧要居家候选县缺迟久仍令单月投供双月选授如投供不到者虽名次在前不准选授六年十一月定武举与行伍分缺选用御史朱裴疏言国家开科取士文武相等查顺治十五年以后历科武举武进士未经选用者甚多因部科效力及提督札委之人混淆杂进躐等先用而科目反不得与较迟速非制科取士之本意也请将外委效力等与武进士武举等较人数多寡仿二八分缺之例科目人员量行先选其外委各弁须有战功及捕盗实绩不可止凭该衙门一概咨送选补下部议行八年三月定提镇会推例给事中张登选疏言提镇统辖将领捍卫地方其权甚重不可不公同选择请照顺治年间定例提督总兵官仍着九卿会推开列恭候简用至武官功绩令兵部逐一详开九卿会同查核则无功者不致幸进矣得旨提督及总兵官统辖边疆地方关系重大以后缺出将应补授官员兵部册内开载功绩逐一开列着九卿科道会推九年四月敕各省武弁员缺不得概行题补兵部奏近见总督提镇每遇标员缺出不问地方缓急不论衔缺相当辄将标员坐名题补其中恐有情弊且使历俸年久及在部候补之人益多壅滞请敕下该督提镇嗣后将副将以下守备以下缺出实系近海沿边岩疆果属人地相宜酌量题补外其余员缺不得概行题补从之二十二年十月改定选用卫用之例兵部遵旨议准卫官缺出向以掌房贴案人等补授今应停止于汉军汉人世职并武进士内选择轮用二十七年十二月定武进士推选营卫守备例向例武进士分别名次在前半者候选营缺在后半者候选卫缺以营缺多而卫缺少至是定例嗣后不拘营缺卫缺将武进士挨次补用二十八年十二月发各省候选武举分属督抚提镇标下效用如果骑射娴熟即以千把总补用五十二年七月定拣选保送武弁例川陕总督鄂海疏言督抚提镇拣选保送武弁请以曾出兵效力者保送如无出兵效力之人应论俸拣选保送以绝徇私之弊上谕国家承平日久行间效力之人所余无几前此保举人员尚属公平今渐滋流弊督抚提镇等官皆各为其子弟夤缘保送者多即部院大臣亦多为其子弟互相援引此本着照鄂海所请行五十七年兵部题各衙门效力人员至推选时每有弓马生疏年力衰迈之人请于单月考验弓马观其年貌如有衰老病废不堪者题明勒令休致其有军功带伤之员虽年老仍行推用从之五十九年三月兵部奏在部效力之武生及官员子弟停其取用专取武举其武进士内有情愿效力者亦准收录宗人府銮仪卫兵科俱照兵部一体取用效力三年后考试武进士一等者以营守备推用二等者以卫守备推用武举一等者亦以营守备推用二等者以守御所千总补用从之六十一年三月遵旨议定副参游都守各官仍遵定例内应保题之缺拣选衔缺相当者题补其余不应题补调补之缺及有事故并越衔保题者概行停止从之
　　雍正元年十二月上谕今科中式武进士系元年所取状元授为一等侍卫榜眼探花授为二等侍卫二甲十三名授为三等侍卫令戴孔雀翎三甲记名三十六人俱授蓝翎余照例拣选补用二年三月敕各省督抚提镇不准题留升任官员惟水师紧要员缺仍许题请六月兵部遵旨议定每科武进士前半以营守备用后半以卫守备用今卫守备之缺既令裁减嗣后将以卫守备用之武进士内再分十五名以营守备用于双月营守备各班之末另立一班推补守御所千总裁减之外存缺无几旧例粮船回空随帮千总以卫千总推用此等人员总漕称为明季世袭子孙今既非世职应停其顶补将拣选之武举候推守御所千总人员内顶补推用敕文官在军前效力者着令兵部议叙着为例五年三月定武进士授官例 【一甲进士照元年例补授一二等侍卫二甲挑选十名授三等侍卫三甲挑选十名授蓝翎侍卫俱俟补营缺时照侍卫品级兼衔其三甲武进士候选守备者兵部奏请　钦点大臣会同兵部拣选一等二等者以营守备注册三等者以卫守备注册】十一月上谕随军效力之人往往有未谙营伍而具呈愿往滥邀议叙者嗣后若有自备鞍马愿往效力之人俱不准行十二月上谕今科武进士拣选侍卫者少特广为加恩将未选侍卫之满洲蒙古进士授为蓝翎交与领侍卫内大臣效力行走汉军进士交与该旗以骁骑校补用其余汉进士有人材可用者分发各省赏食千总俸令督抚提镇试看如果材力壮勇效力勤慎者以守备题补六年十月宗室满珠锡礼奏言京营武弁等官参将以下千总以上应参用满洲不宜专用汉人上谕为治之道在开城布公遐迩一体自太祖高皇帝开国之初即将满汉兼用是以规模宏远中外归心且满洲人数本少今将中外紧要之缺补用已足办理若参将以下员弁悉将满洲补用则人数不敷势必有员缺而无补授之人朕临御以来以四海为一家万物为一体于用人之际必期有济于国计民生总无分别满汉之见中外诸臣宜同寅协恭交相为济则国家深有倚赖久安长治之道必由于此也七年正月上谕各省守备内有操守廉洁汉仗去得谙练营务熟习本师堪用游击之员饬兵部行文该提督出具考语分别水师陆路填写年岁籍贯履历照保举副将参将分定等第之例开互一等者咨部俟降谕旨再行调来引见倘保举之后有改易前辙不思奋励精进者亦照副将参将更换等第之例咨部改定七月敕武举本省学习之后该督抚等看其材技优娴晓习营伍者送部考验分发别省遇有千总缺出即行补授闰七月定满洲武举武进士补官例 【满洲武举补授内九门千总者遇会试之年仍准入场考试平时令步军统领考验限以三年材技优长者补授巡捕营守备中平者补授佐领下护军校并本旗骁骑校等缺平常者留门当差学习有成再行保送至满洲武进士除选授侍卫外其余仍以各营守备与骁骑校护军校等缺补授】十年七月上谕分发各省试用之武进士必须弓马优娴熟谙营伍方可题补若科分不及应选日期即为不合例传谕各省知之十一月敕各省督提保题将弁务重弓马兼选汉仗不得以软弱机巧之员滥行保题
　　乾隆五年十一月准武进士随营差操向例各省兵丁应乡试者中式武举后仍准食本身马粮若中式武进士除选取侍卫外皆离营候选开除名粮上谕伊等开粮之后衣食拮据且恐离营日久渐疏技艺嗣后兵丁中式武进士之后有情愿回营效力者准仍留本身马粮随营差操遇有署事之处准一体酌量委署八年六月定疏通随帮武举之例汉军汉人武举及各省世职随帮于会试之年赴部报名足有百人之数兵部奏请钦点大臣会同兵部堂官考试马步箭分别一二三等均注册归入各班内选用卫千总至是上谕一等人数无多选用尚早其二等数十人三等多至二百余人每年选用不过三四人甚为壅滞此项武举既系随帮年满非闲散武举可比若迟至二三十年之久方得录用未免精力就衰难为国家宣力所当酌量疏通下部议行十四年八月上谕从前降旨令各省督抚于所属副将内保举堪胜总兵之员陆续保举调来引见人皆平常着该督抚提督等再于所属副将内择其实在堪胜总兵者各保二三人倘副将内乏人即于参将内拣选亦可十五年五月以保举将弁拣拔不得人申诫督抚提臣二十二年十二月敕各省总督提督于副将内历俸五年以上者保举堪胜总兵之任各一二人其参游都守等官如果才略出众足膺专阃之寄不拘资格并各保举一人三十三年十二月直隶总督杨廷璋奏验看得推升游击之静海营都司狄璋精力衰老弓马不堪不特不宜升任游击并难胜都司之任请勒令休致上是其奏并谕嗣后督抚验看推升武弁照此办理着为令三十五年二月两广总督李侍尧奏推升都司之守备高天琪于上年七月暴发眼疾迄今医治未痊已成残废不便给咨送部请勒令休致上谕所奏非是李侍尧着交部察议嗣后各省督抚于所属文武各员若平日不加察核直俟推升引见时始行陈奏者俱照此行三十六年十月敕嗣后巡幸时遇有预保千总咨送到部即着留京办事之王大臣照外省送到年满千总之例验看分别注册给咨令其即回本任毋庸在京守候三十七年八月兵部将拣发云南武职人员带领引见内由绿营汉官拣用者止有一员上询之该部因向来遇有拣选汉员内合例者甚少未经保送到部是以多将各处保送之满洲人员拣补奉敕兵部将拣选武职人员令满汉间用至巡捕营各员本在应行拣选之列京城人众事繁巡捕营有察缉专司该员等易干吏议嗣后巡抚三营官员现有降级停升处分者遇应行拣选时仍准其一体拣选其处分之案即令其带于新任三十八年九月湖南巡抚梁国治奏应题应拔缺出令该总督巡抚将派往出征员弁与本省营员等核其人材弓马一体拣拔俟凯旋之日补行引见副将以上遇非军营所出之缺应由兵部开列请旨补放者请将出征人员得有功牌功加各员夹单一并进呈恭候钦简从之又兵部奏河南山东江西湖广江南俱系腹地闽浙两广等省半系水师均应停止拣发旗员材技本优兼有劳绩其得缺升用较速是以各省副将参将半属旗员而绿营未免壅滞查甘肃四川幅■〈巾员〉辽阔差务殷繁有新疆屯种弹压地方之责云南贵州地接苗疆多边防要隘之处实在需员之时仍准其声明奏请宜定以限制副将参将不得过二员游击都司每次不得过四员守备一项自有候补候推人员足资差遣不得率行请拣所拣人员请仍照原例先尽在部候补候选及俸满卓异一等预保各次之到部未经引见并引见后未经起身者拣选补放或人数无多不敷拣选再行咨取旗员一并拣发其到标合例后应与现任预保人员两掣一题轮流补用其甘肃一省四川松藩一镇拣发人员遇有旗员即以该处轮用旗员之缺补用不得更占绿营之缺从之四十年五月户部会同兵部议奏捐纳卫所武职人员请准其加捐分发在标学习试用其加捐分发之守御所干总俟分发漕标后遇部选三缺之后行文漕运总督题补一人从之九月兵部议奏请将汉员难荫都司守备照汉世职分发学习之例带领引见其守备一项毋庸分别营卫俱发本省随营学习以三年为限如果弓马娴熟谙练营伍都司守备送部引见或由部选用或发回本省题补恭候钦定至卫千总乃督理漕运之员尤非初登仕籍之幼官所克胜任请毋庸议以卫缺所有难荫千总把总亦复发营学习期满即行在外拔补毋庸送部如弓马营伍未谙者展限学习庸劣无能不堪造就者奏请休致从之 【原例提督总兵官有身先士卒投贼阵亡者均荫子弟一人以都司推用副将参将游击等官阵亡者均荫子弟一人以守备推用都司守备阵亡者均荫子弟一人以卫千总用千总把总阵亡者均荫子弟一人以把总补用其在内洋遭风溺故之把总照军功例减等恤荫者荫一子作监生准其应试难荫人员之子如有未任而故者准其补荫一次或残废不能承荫其孙生在伊祖题荫奉　　旨之后确查未曾请荫缘由与部册相符并取有该地方官印甘各结咨送者亦准其补荫至是更定其例】闰十月兵部议奏拣选三等武举例应以卫千总推用铨补需时请嗣后拣选卫千总之武举有年力壮盛情愿入伍效力者报明兵部考验分发各省抚提镇给与马粮一分令其效力三年如果弓马汉仗可观以把总拔补从之四十三年二月兵部议定汉侍卫行走年满由该管大臣出具考语分别保送兵部考验弓马将应用何官注册之处带领引见恭候钦定如遇应用之缺毋庸指定与候补候选人员一同掣签从之六月兵部奏候补人员例归双月铨选如遇军政之年二月四月六月十月此四月专用卓异不选候补八月十二月此二月专选候补不用卓异若八月十二月未有缺出必致守候需时请嗣后卓异人员与候补人员不必拘定月分按其应得缺数核计双月分遇有缺出先用卓异二人后用候补一人如无候补专用卓异如无卓异专用候补从之又大理寺少卿江兰奏嗣后选拔外委把总于补用三缺后选拔精习鸟鎗者一人并注明精于鸟鎗报部备查其步兵果能精习鸟鎗虽弓马未能纯熟亦准于三缺后拔补马兵一名从之四十七年七月兵部奏定例营守备选用班次双单月俱设有分发班系用年满千总发回本省题补此项久经无人亦无抵补班次查双月内设有劳班系以营守备用之效力期满差官此项人员选用壅滞请将单月内分发班轮用无人时抵补一次又蓝翎侍卫以都司守备用者俱与月选人员一同掣签其原例内开单月都司守备之缺先将蓝翎侍卫拟补一条应行删除至难荫守备已停止卫缺选用其学习期满引见奉旨留部以守备用者应仍照例于单月营守备缺出与澎湖台湾俸满千总相间轮补一员为札班从之四十八年三月兵部奏查蓝翎侍卫年满后分别以都司守备用归于正三五七九月内都司守备合选一员至归班武进士以营守备用者归于双单月科班选用其蓝翎侍卫以守备用者应选月分遇有都司之缺则以守备用者便当退班较之归班进士得缺较迟请嗣后蓝翎侍卫以守备用者按科分名次归于双单月科班内铨选以昭平允从之又兵部具奏历科武进士向由兵部奏请钦派大臣拣选一二等者以营守备用三等者以卫守备用嗣因卫守备人多缺少选补无期于乾隆元年十六年三十六年俱经兵部奏明将以卫用之武进士奏派大臣复行拣选其有年力精壮弓马可观者拔置以营缺选用续于乾隆三十七年十月内钦奉谕旨新科武进士毋庸另派大臣拣选者兵部即于紫光阁较阅时将上届分别营卫人数开单进呈候朕酌量分别录用着为令查每科以营用之武进士约有十余人一二年内俱已选用而历科以卫用之武进士积有百余人虽同一录用而迟速县殊应请仍照前例每届十年奏派大臣复行拣选考验人材弓马其中拔置以营用者带领引见恭候钦定交兵部注册归入本班选用其弓马平常者仍以卫用如有年力衰老弓马平庸饬令回籍将卫缺选用之人注销从之又兵部奏嗣后各省拣发人员辞曾历外任者到标后准其随时选补其未历外任之员到标二年后方准补缺如或题缺出一时未得合例之员其拣发人员内果有人地相宜而于年限未符者准该总督巡抚声明先行题署俟扣满年限再行实授又兵部奏预行保举之例原为边海要缺不便久悬令该总督巡抚等预保送部引见注册遇缺掣补如云南贵州四川广东广西陕西甘肃湖南等省及各省之内河外海诸缺应照向例预保升补此外省分较近之陆路题缺其预保之例应请停止从之四十九年四月四川总督李世杰奏松潘镇总兵刘俸旧伤举发动履维艰请解任调理奏旨准其解任回籍调理并敕嗣级绿营告休人员年届六十以上因老病乞休曾经打仗受伤者俱着照旗员之例一体给与全俸着为令五十年八月成都将军保宁等遵旨奏请嗣后鎗兵止令专精鸟鎗迨拔补马粮及外委千把时即以鸟鎗之精熟比较拔补无须兼试弓箭俾悉心讲究自不至有生疏之虑其拔至外委千把总即令教演鎗兵更得用其所长于训练较为有益如鸟鎗操练精熟诚如圣谕较弓矢尤为得力其由鎗兵出身拔至千总后六年俸满时仍较阅弓箭如骑射未娴只准留住若弓马亦能一律纯熟方准照例保送以昭激劝从之 【 以上绿营武职选用之制】

　　皇朝通典卷二十一

　　●皇朝通典卷二十二

　　选举五

　　○选举五

　　考绩

　　△考绩

　　（臣）等谨按三载考绩肇自虞书六计尚廉传于周礼迨汉法以六条察二千石令刺史岁终奏事举殿最刺史得课郡国守相而丞相御史杂考郡国计书考课之法渐加详矣唐考功之法掌于吏部流内之官叙以四善善状之外又有二十七最善最相乘差以九等宋法以七事考监司以九事考县令置审官院考课院考察中外职事受代京朝官引对磨勘金制凡内外官所历资考及更代之期去就之故秩满备陈于解由吏部据定能否又撮解田之要于铨拟时读之谓之铨头又会历任铨头书于行止簿泰和中定为四善十七最葢参用唐制而稍为简易元太祖命宋子贞为右司郎中仿前代观察采访之制立纠察官吏程序黜贪惰奖廉勤至元初令官吏计月日以考殿最明制有考满考察二者相辅而行考满之法论一身所历之俸分称职平常不称职三等三等初考六年再考九年通考考察者通天下内外官计之其目有八曰贪曰酤曰浮躁曰不及曰老曰病曰罢曰不谨分致仕降调闲住为民有差我朝考绩之法在内曰京察在外曰大计各以三年为期武职曰军政以五年为期自列圣以来省成慎宪大法小廉皇上澄叙官方内而阁部寺监以及曹司外而督抚提镇以至小吏莫不奉职惟谨而每当考课之期圣训谆谆不啻至再至三既清阘葺不职之员复存爱惜人材之意知明虎当劝惩互用固当永奉为成模已
　　天聪五年六月定考课黜陟等差六年二月定各处城守官员三年任满者令赴沈阳考察功过有功者赏有罪者革职仍令留任供职八年考察管辖汉民各官以抚养善否户口繁减分别优劣
　　崇德八年十二月申三年考察之令又都察院奉谕旨尔等系朝廷风纪之官诸王贝勒贝子公等办理国政朝谒勤惰应尔衙门稽察有事应纠参者据实奏闻
　　顺治元年六月严犯赃官吏之刑八年二月敕吏部具列各部院堂官职名上亲行更定五月吏部奏言京察应以皇上亲政辛卯年为始六年一次遇寅申年举行从之十年正月上幸内院阅大计疏谓大学士范文程等曰贪吏何其多也文程奏曰彼平居未仕时亦知贪吏不可为一登仕籍则见利智昏矣上曰此圈平素不能正心之故也苟识见既明持守有定安能为货利摇夺乎又敕六科将六部都察院从前奉旨应销事件挨顺年月各造清册逐月进呈以后俱照旧例严行注销其行各督抚按者亦定限报完内无留滞外无推诿若瞻狥容隐罪必不宥又敕以后科道纠拾官员照大计一例处分科道官有挟私妄纠者着吏部都察院指实参奏 【 顺治四年科道拾遗被处者多科臣魏象】  【枢疏奏拾遗紧要故有是旨】二月上谕国家设翰林院衙门原为储养人材以充侍从之选今计三科之内有经六七年者有经三四年者朕亲临内院面试若不加分别伊等何由激劝今将通满洲文义者三人不拘资俸以应升之缺用其次可造者十二人仍各照原衔责令勉力学习俟再试分别其全未通晓不能成文者五人理应调外念伊等曾入词林数月姑着调六部用三月上谕翰林官丕止百员其中通经学古与未尝学问者朕何由知今将亲加考试先阅其文继观其品再考其存心持己之实据预求其学备朕异日顾问自吏礼二部翰林侍郎及三院学士詹事府以下各候朕旨亲试分别高下以昭慎重词之意寻经考试御笔亲定去留因谕吏部曰国家官人内外互用在内者习知纪纲法度则内可外在外者谙练土俗民情则外亦可内内外扬历方见真才朕亲试词臣量为分别有照旧留任者有改授外任者编修以上官照词臣外转例优与司道等缺如年衰病弱者听其请告朕仍优遣之四月上谕京官殿最亦当察核除吏礼侍郎及学士詹事等官朕亲行考试区别外其六部等衙门有年老疾病不能任事及素行不孚众论或才力可外任者俱令各部堂官自行详察严核汇送吏部都察院同吏科河南道议奏其通政司大理寺太常寺太仆寺等衙门堂官开送吏部都察院同吏科河南道察核具奏嗣据各衙门甄别具奏照八法例分别办理十一年十二月以考察言官申谕吏部曰近来言官未见有建白切当及纠参显要者皆因惧被论之人反唇仇讦遂尔缄口自今以后凡被论者如有辨处止许就所参事欵据实剖白不许反唇仇讦有乖法纪言官亦不得挟私诬捏自取咎戾其参奏公私当否或现任或升任考察京官之时该部分别核奏以为劝惩尔部即行严饬十二年四月上谕考选庶吉士原欲储养真才以备任用除照旧教习馆试院试外今后满汉庶吉士同读书一甲翰林每二月朕必面试一次以辨勤惰高下每岁六试着为令七月定官员考满议叙例初次考满大学士六部尚书有应加宫保衔者俱候上裁学士侍郎及通政司大理寺等衙门正卿有注优考者作何加衔亦候上裁二次考满仍列优等加一级照旧供职二等者纪录三次考满一二等照前议加级纪录满启心郎侍读学士理事官初次考满注优等者加正卿衔汉启心郎副理事官内阁侍读初次考满注优等者加正卿衔俱照旧供职十三年二月上谕翰林习清书者将及一年顷经亲试语句生疏皆因不肯专心工夫怠惰若不分别劝惩何以激励此次考试前十名俱加赏赉后四名各罚俸三个月嗣以右春坊庶子王熙精通清书以御服貂褂赐之又谕吏部曰国家考绩之典所以辨功能昭劝惩不可无画一之程自今以后部院满官除有事故罪过外三年俸满者三品以上自行具疏吏部分别议奏四品等官各衙门咨呈尔部分别议奏朕悉核其优劣定为劝惩其六年一次会行京察之例三品以上自陈尔部会同都察院察议具奏四品等官各衙门咨呈尔部尔部仍会同都察院察议具奏朕皆亲核优劣以定去留考核之时加升者有罪者及才力不及老疾等项详细开列永为定例遵行部院满官今年即照此例考满十六年十月上谕翰林院自乙未科以后所选翰林庶吉士令习清书朕今先加考试一次以后翰林院堂官仍不时考课务令纯熟副朕简拔之意十七年二月上谕在京各衙门官员宜加澄叙以励官常大学士尚书等俱着自陈侍郎以下俱着开列职名候朕亲行甄行嗣以吏部甄别京官开列各衙门职名进呈得旨三品以上各官开列职名候朕亲加甄别四品以下各官吏部甄别具奏旋以外省各督抚任内功过称职与否饬该部详加甄别三月左都御史魏裔介疏言请行纠拾之法以补甄别之所未及内而京官外而督抚不拘现任丁忧告假养病应悉照京察事例令科道各官遇有见闻即据实纠劾下部知之十八年七月奉敕内三院满汉大学士各部院尚书侍郎等官俱着自行陈奏具满郎中向来亦系自陈今同汉郎中以下至笔帖式俱着部院堂官详加考核称职与否应去应留如草率徇情姑留即以徇庇治罪以后京察考满郎中不许自陈永着为例
　　康熙元年五月敕京察考满俱着堂官详加察议注定考语日后升转即将称职者照考语次序先合升转仍注明历俸年月六月上谕内外大小官员历俸三年考满视其称职与否即可分别去留以示劝惩此外又有京察大计之例实属故套应行停止内外大小官员俱着三年考满之时在外责成督抚在内责成各衙门堂官矢公矢慎开注事迹考语移送部院严加考察分别去留以昭劝惩如开送不公并原衙门考察之官纠参治罪该部院详议定例以闻寻议三年考满满汉三品衙门堂官以上及在外督抚俱各自陈其余官员应立五寺考语一等称职者皆纪录一次办事平常者仍留原任办事不及者降一级调用不称职者革职以后升转照考语次序一等者先用又在京四品佥都御史卿员国子监祭酒六科满汉都给事中中书科行人司上林苑堂印官并在外兼佥都御史衔之巡抚任满三年咨送部院考核填注考语此外各官在京者各部院堂官注考语在外者各督抚注考语仍咨送部院复核如注考语官员徇情不公及明知属员俸满不考或地方盗案钱粮未清冒称考满及各官历俸已满规避不考者在内部院在外督抚及本官一并治罪从之旋奉特旨改定一等称职者纪录一次分别赏给表里有差三年十一月改考满除法为三年汇考敕内外大小文武各官除今年考满外以后每三年汇考一次其到任未经三月者不必考向来自陈等官仍照旧例自行陈奏候旨定夺事下吏部兵部议覆在外各官每人一本具题事务繁多今定考一等二等平常及办事不及不称职者各一疏每省会齐具题其办过事件功过亦造册送部院部院官仍照例覆考从之四年正月停止考满例从御史季振宜请也六年二月举行京察大计军政吏部兵部都察院奉谕旨议覆旧例三年一次大计六年一次京察自康熙元年停止京察内外官俱行考满至康熙四年停止考满今应照旧例举行京察大计从之
　　雍正元年二月上谕国家养育人材首重翰苑着大学士张鹏翮等会同满汉掌院学士将翰林院詹事府等官不安本分有玷官箴者勒令解退回籍无得徇情三年三月谕部院官之兼旗职者该旗保举俱令部院衙门于京察时察核五月敕嗣后降级留任官员遇有恩诏及议叙加级者俱准以加一级抵销降一级至于降级后捐纳加级者不得抵销前案四年正月敕部院司官将本司之笔帖式分别勤惰优劣据实奏明所举当否许笔帖式公同面质四月敕嗣后遇京察之年着内阁满汉大学士吏部都察院吏科河南道公同阅卷着为令六月上谕凡因冤抑被参复职者嗣后除因公罣误外若居官仍有贪酷不法者应从重治罪题参亏空革职之员补完开复与捐复者亦如之七月上谕居官立身之道自以操守清廉为本但封疆大吏职任甚巨洪范所称有猷有为有守三者并重则是操守者不过居官之一节耳安民察吏兴利除弊其道多端倘但恃其操守博取名誉而悠悠忽忽于地方事务不能整饬经理苟且塞责姑息养奸贻害甚大葢此等清官无所取于民而善良者感之不能禁民之为非而豪强者颂之故百姓之贤不肖皆称之无所取于属员亦不能禁属员之不法故属员之贤不肖者皆安之大臣之子弟亲戚犯法则姑容而不行参革地方之强绅劣衿生事则宽待而不加约束故大臣绅衿皆言其和平而望其久留甚至胥吏作奸而不能惩盗贼肆行而不能察故自胥吏至于盗贼皆乐其安静而不欲其去任及至事务废弛朝廷访闻加以谴责罢斥而地方官民人等羣然叹息以为去一清廉上司为之称屈此则平日模棱悦众违道千誉之所致也且操守平常者其心既不敢自恃心怀畏惧颇能整顿经理事务不致旷废朝廷又时时留心访察一有不善即有惩戒而在朝之官员及伊属下之官吏绅衿人等皆伺察其过不肯为之隐讳是以此等之人贻累于地方者尚轻而洁己沽誉之巧官贻累于地方者更甚朕深望尔等为明体达用之全材而深惜尔等为同流合俗之乡愿勉之勉之十月敕各部堂官将所属各司详加甄别有材具平常目前不能办事将来不堪升用者尽行举出与应留办事之人员一同带来引见请旨各部堂官不得赡徇情面稍有容隐又敕向来革职留任官员从前无开复之例但年久奉职无愆亦应示以鼓励嗣后革职留任之员如四年无过该督抚等题明准其开复着为定例五年三月敕嗣后凡遇御门理事之日着满汉司官各四员轮流侍班引见若有条奏之事即于侍班时密封具奏八年三月敕嗣后在京文武各官有因公罣误至于降革而任内无钱粮不清及治罪之案者准照外员之例令该堂官该旗大臣出具考语奏闻带领引见或将该员仍留原任或另行试用或照例降革候朕降旨定夺
　　乾隆元年二月上谕翰林以读书为职业古来制诰多出词之手今翰詹官员甚多于诗赋外亦当留心诏敕掌院学士以下编检以上可各以已意拟写上谕一道陆续封呈朕览即可以观其文艺之浅深亦可以观其胸中之蕴蓄倘有切于吏治民生者朕亦即颁发见诸施行则词曹非徒章句之虚文而国家亦收文章之实用矣嗣后庶吉士散馆后即照此例行五月上谕翰林乃文学侍从之臣所以备制诰文章之选非朕亲加考试无以鼓励其读书向学之心自少詹讲读学士以上编修检讨以上着于本月初七日齐赴干清宫候朕出题亲试倘有称病托词者具奏以闻试毕寻进呈各卷上亲加详阅按其优劣分别升降改补部属知县及原品休致有差嗣后如例考试皆分别黜陟焉十一月上谕京察各官才守兼优列为一等人员均以应留注册而无优叙之例惟列在四等者照八法例处分未免有惩无劝不足以示鼓励朕意京察列在一等者亦应酌量加恩寻议嗣后京察之年除三品以上自陈官员仍应照例举行其各衙门四品五品京官并内阁侍读学士及开坊翰詹官员以上俱系蒙恩特用之员官阶体制与外省藩臬无异虽经列为一等无庸复行优叙加级又顺天府奉天府所属城内应入京察各官向例大计之年仍准保荐卓异亦无庸另议外其余应行考察官奏准引见列为一等者准其加一级注册以示奖励至盛京五部等衙门三年期满调回之时带领引见准列一等并加一级以上人员遇有保举之时该堂官即于此项人员内拣选荐举从之三年三月上谕我朝国书义蕴精微向来工于翻译者能得其神理于汉文大有裨益昔圣祖仁皇帝时常将满洲官员考试分别优劣以示鼓舞皇考世宗宪皇帝特开翻译之科俾人人奋勉向学以图进取诚为盛典朕思现任官员不在乡会试之例者若不特加考试则优者无以表见或至怠惰日渐荒疏着礼部通行传谕除三品大臣外现任职官等有通晓翻译者在部报名该部奏闻候旨考试五月鸿胪寺少卿查斯海奏外省官员有于六法者例得送部引见惟京察被劾向无引见之例内外似未画一或以姿本英露而堂官性多沈抑即目之为浮躁或以质稍迟钝而堂官识多明敏即弃之为不及且更有赋性戆直举止率略不善应酬遂以嫌隙而加之吏议则废置之中安知无片善寸长可以自效嗣后京察六法官员请照外省大计例令各该衙门咨送吏部引见恭候圣裁从之五年十月上谕郝玉麟鄂弥达从前议处之案皆从外省发觉廷臣并未有参奏之者又如王士任之劣迹德沛参劾之岳浚之劣迹杨超曾参劾之岂伊等未经败露之前在廷大臣等竟一无闻见而必待督臣之举发耶嗣后各矢丹诚无稍瞻顾则于朝廷进贤退不肖之道大有裨益六年四月上谕八旗记名人员内不无人材可用者着大学士等传齐考试或能诗文或能翻译各就所长不拘一格考试后分别等第呈八年十月敕大臣自陈乞罢斥者令各举德行材能堪以自代之人随疏奏闻若一人兼数职者材恐难全举二三人或三四人者听食禄及韦带之士均许但不得举同列及位在巳上者着为令十年五月敕清书留馆各员既用三年之功仍应随时温习不使遗忘弃置数年之后当考试以分勤惰十一年十一月上谕察核司员惟堂官最为亲切如上次定以一等者三年中行走平常即当改为二三等不得稍存姑息之心上次原列二三等者三年以来如能奋勉即当列为一等亦不得仍拘己成之见明岁又届京察之期特先行传谕各部院堂官知之十二年五月上谕京察之年令自陈大臣各举贤自代本省督抚不得举本省藩臬本省搢绅亦不许举本省官员着为例十五年三月敕京察年分吏部开列王大臣等职名请旨特派数人将四五品京堂秉公分别一二三等及应留应去具折奏闻带领引见以定黜陟着为令十七年六月敕嗣后内而部院司员外而道府京察大计之例仍举行以昭激劝其部院大臣各省督抚循例自陈繁文着停止武职五年军政视此十八年二月上谕京察之年四五品京堂特派王大臣秉公分别去留奏闻引见至三品京堂令吏部于京察时将伊等事实另缮清册候朕亲为裁夺二十四年二月敕嗣后京察人员在新任衙门年例未满移咨前任堂官出具考语其有列为一等者于带领引见时另分一班但不得因有此分班之旨转增额数 【京察向例各部院堂】  【 官将所属官员分别等第若升调未满半年者则仍由原衙门堂官出具考语移咨新任衙门办理故有是旨】又更定京察大计军政开列大员之例敕嗣后吏部于京察时将在京之尚书侍郎以下至三品京堂以上在外之总督巡抚分别为二本兵部于军政时将在京之都统副都统在外之驻防将军都统副都统各省之提督总兵官分别为三本缮具简明履历清单进呈候朕鉴裁以重考绩大典着为令三十年七月吏部议覆御史王懿德奏翰林院学士及詹事府庶子遇京察之年俱入于四五品京堂内一体请旨归王大臣验看列为等次分别去留带领引见从之三十三年二月定京察二三等人员年老引见之例上谕向来部院各衙门京察届期所有列入二三等留任各官并无引见之例其中即有年力衰庸不无稍为姑息嗣后京察二三等人员内凡年至六十五岁以上者并令吏部一并带领引见三十六年敕停止庶吉士保列一等之例又敕此次兼部翰林之保列一等者俱着撤去不准带领引见嗣后满洲翰詹各员有兼部行走列在一等者即于各该部保送员数内一体比较其仍归本衙门另班声叙之例不必行又各部院衙门有到任未满半年之员仍由原衙门注考者该堂官等往往因业经迁调曲为奖藉此等人员任事之日既浅即使才猷出众何妨暂置二等视其人果能奋勉俟下届再登荐剡亦未为晚奚事亟亟于此一时为耶着自今年为始即为查明改正所有原衙门注考之例永远停止至各衙门人员在翻书房行走者因其给事勤劳亦准保送一等以示鼓励向由该管大臣注考而引见则仍归各本衙门并不于单内注明尤易混滥此后翻书房准其自为一项所有该处现保一等人员着吏部另行带领引见又太常寺鸿胪寺读祝鸣赞等官其职专于宣赞自以仪娴声亮者为优闲有升任各部院衙门者仍兼本寺行走遇典礼执事如常并不藉其专心部务与翰林兼部者不同是其考察又当责之本寺堂官而不必归于部院嗣后读祝鸣赞等官升任后仍兼本寺行走者俱由该堂官注考保送着为令四十年二月吏部遵旨酌议京察大典事阙考核其由别衙门升调各员到任仅满半年者贤否虽已可灼知任事究属未久若即准保送一等诚恐易启躁进之风请嗣后京察除在本衙门先经任事因出差假满服阕仍回原衙门补用人员俱准其接算仍照旧例办理外其别衙门升调新任及由外升补京职人员如定俟三年方准保送未免淹滞旧例半年亦觉过速应酌定在现任衙门历俸已满一年方准一体保送从之四十二年五月上谕向来各衙门保送京察一等人员俱照上次数目比较宁阙毋滥惟是每次与上届相较固以防其滥额然或过泥成例此次比齿届少一人下届又比此次少一人递行减少势将无所底止亦非所以示鼓励嗣后吏部引见进呈比较清单着将上两次数目一并开列若此次比上届多一人而较之再上次数仍相仿即可毋庸裁减如此酌中定制既无虑滥膺保荐亦不至屈抑人材着为令四十八年三月上谕三品京堂每逢京察届期吏部不过照例具本开列嗣后京察时满汉内阁学士副都御史仍着吏部开列题本外其余大小三品京堂俱着吏部一体带领引见注明履历所有本年京察三品京堂即照此例行
　　（臣）等谨按宋代考绩不仅责之吏部端供四年制磨勘京朝官之司曰审官院诏翰林学士钱若水枢密直学士刘昌言同知审官院事凡京朝官考校功过以定任使皆其职掌京察之典己略备矣明于察典最重宏正嘉隆间士大夫廉耻自重以罣察典为终身之玷至万历时阁臣有所徇庇闲留一二以挠察典而羣臣水火之争莫甚于辛亥丁巳党局既成互相报复其弊有不可胜言者我皇上干纲独揽诸臣功过悉视其人之自取从无畸重畸轻之见而在廷大臣莫不奉法承流明季门户陋习久己芟除净尽谨依类编载为京察之典至考试翰林虽非察典亦京职考课之一故因类并载焉 【 以上京察之制】
　　顺治三年七月吏部奏言朝觐官员俱限十二月到京贤否考语惟督抚注定考语用才守政年四格须按人指事明白直书从之四年二月以举行大计敕谕天下朝觐官员十月定大计限期吏部请以三载考绩为定制填注考语用才守政年四格凡大计处分官员不准还职八年闰二月敕督抚严行甄别属员其不识文字听信吏役害民者立行参劾九年四月敕朝觐计典止令藩臬各一员各府佐一员代觐免府州县正官入觐之例十年十一月敕部院严行考核总督巡抚十三年四月以举行大计敕谕各省监司守令十五年五月定督抚按臣举劾例荐举大省不过十人小省不过三四人有举无劾者不淮注考
　　康熙六年四月议准卓异官以清操为首十一月复荐举之例与卓异并行督抚司道荐举不实降级调用二十四年九月上谕督抚藩臬官资相近请托易行每逢大计各省督抚多以藩臬举报卓异不无结纳徇情之弊着通行禁止二十五年三月左都御史佛伦请大计停止各省藩臬及各府佐人觐之例从之二十六年四月上谕直隶巡抚于成龙真实清廉毫无赡顾着加太子少保衔以为廉能称职者劝三十一年十一月定河官大计归河道总督考核从总河靳辅请也四十四年五月定荐举卓异事实必无加派无盗案无亏空民生得所日有起色其它所开虚文俱不必入
　　雍正四年三月定计典举劾官员引见例九月敕旗人外任文官仍须熟练骑射不能者劾之六年三月敕嗣后文武卓异官员有犯赃不法之款审讯确实者将从前荐举之上司一并议处倘于该员未败露之先能查出参奏者免其处分八月敕各省督抚甄别知府胜任者代之七年正月严学臣教职纵容劣生处分
　　乾隆元年六月定各省行取以主事用之知县回任候升二年二月吏部奏亲老改补近地人员到任后停其升转俟丁忧服阕后坐补原缺再行论俸升转以杜规避得旨亲老改近人员将来坐补原缺后若在任三年无过准其通算前俸升转三年六月敕督抚折奏属员贤否四年三月敕各省道府来京引见以观其优劣六年五月甄别各省知府七年七月举行大计川饬各省督抚十八年九月定六年甄别教职例保题及留任俱送部引见十九年湖广总督开泰奏称截取举人李兆龙不特不堪知县之任即改补教职并恐难司训迪已勒令休致上谕知县为举人应选之缺改补教职已属降等今开泰于截取之日未试以职即行陶汰未免过当此正所谓过犹不及也李兆龙既不胜知县之任着仍以教职用二十四年敕督抚甄别截取举人二十九年定俸满教职留任者毋庸送部引见又定教职六年俸满应行留任者分为勤职循分供职二项其才力衰庸及年老者即与休致四月定卓异附荐之例三十年四月敕督抚咨送道员副将引见声明堪胜臬司总兵与否之处概行停止又定离任之员遇前任罣误处分查照该员回籍时原隶之督抚考语送部三十五年七月给事中虞鸣球奏大计荐举之员俸次显然未满三年者将该督抚查议照越次保题降一级留任从之五十年十一月议定直省保荐卓异官员按省分大小区定员数并裁去附荐之名一并归入正荐定数之内
　　（臣）等谨按宋置考课院以磨勘募职官县官端拱四年以判流内铨翰林学士苏易简虞部员外郎知制诰王旦等同知考课院凡常调选人流内铨主之奏举及历任有私累者考课院主之治平中自发运使至知州皆归考课院其监司以上则命御史中丞侍御史考校所以察外吏者详矣明制外官三年一朝觐以辰戌丑未岁察典随之抚按通核其属事状造册具报丽以八法而处分焉谓之大计我朝考绩之典尤重大计省朝觐之繁卓异严举主之罚知县停行取教佐定甄别法良意矣举劾公当大小臣工罔不自励于功之会已 【以上大计之制】
　　天聪五年七月敕朝廷黜陟以昭劝惩而人才亦宜矜惜向日官员获罪不论应赎与否概行削职似觉未当嗣后自总兵官以下备御以上功绩茂著者或宜超升或宜叙升量功迁擢若犯应坐者或宜削职或宜降级亦量罪处分
　　顺治元年十月敕满洲将领等官应得叙荫该部察例奏请施行十二年敕考选军政照文官例卓异者赐服旌劝
　　康熙六年三月定举行军政事宜各衙门武职听各该管官详核填写考语开明四柱一曰操守一曰才能一曰骑射一曰年岁并将各该员履历及有无在军前行走受伤得功之处注明分别应去应留送部其堪膺荐举必有行止端方弓马娴熟管辖严肃当差勤慎不扰害该属给赏无虚等考语方准荐举其应行纠参之员必有贪酷不谨罢软年老患病才力不及浮躁始行纠参又敕各省提督仍听总督注考七年九月停总兵军政自陈听总督提督考核无总督省分听提督巡抚考核六十一年十二月上谕在京武职官员亦当照外省武职官员例五年一次考选军政寻议在京武职官员如领侍卫内大臣八旗都统前锋统领护军统领副都统步军统领等俱系近侍大臣不必令其自陈遇五年考选军政时各将属员详核填注考语照外省荐举及八法例分别具奏各省驻防将军副都统等照提镇例自陈其属员俱照京城之例举行至德州等处之城守尉协领派大臣前往考选其属员即会同城守尉协领详核填注考语具奏从之
　　雍正元年十一月谕兵部有出兵效力年老俸深者诸事尚能坐理仍着留任再人虽年老衰颓而出兵交力之处甚多应另行分晰具奏候朕加恩二年七月谕各省副将以下游击以上人材可观者每省陆续保送来京至伊等操守训练何如之处各省将军督抚提镇于咨部引见时据实密奏三年三月敕管旗大臣不得徇情荐举五年二月上谕向来千把总俱由督抚提镇拔补往往以其家人长随及私自效力请托夤缘之人补用而兵丁内年力精壮技勇可观者转不能得一官职着该督抚提镇将千把总老弱不堪不能称职者细加考验尽行裁汰所出之缺从公拔补不得仍蹈故习八月敕各省副将参将着该省之督抚提镇出具考语分别一二三等密送兵部进呈六年五月山西太原总兵袁立松奏平垣营守备梁玉年已六十八岁虽千八法而精力不衰且操守廉洁事敏练上谕八法内开列年老者谓其衰老不能办事非限定年岁也若年老谙练尤为难得梁玉着仍留原任若可胜游击之任酌量题补
　　乾隆二年十月兵部议覆绿营军政年老官内如从前曾经出兵效力者准其原品休致仍令其子弟一人入伍食粮如无子弟给与守粮一分以终养赡从之十五年三月敕御前大臣领侍卫内大臣御前侍卫干清门侍卫等兼理阁部及八旗事务者遇大计军政俱不必自陈三十九年十月定军政六法官员引见以六个月为限十一月定绿营旗员弓马生疏即行解任回京之例四十二年十月敕各总督将所属总兵每届五年出具考语分别等第密为陈奏一次无总督省分着兼提督之巡抚办理
　　（臣）等谨按以后各史志俱不载军政之制惟明代武之军政犹文之考察葢唐宋辽金元尚未尝有定制也我朝整肃戎行虽总兵大员仍令督臣五年出具考语分别等第而守备分别营卫悉禀睿裁千把甄别拔补时廑圣虑八旗官员同外省军政之例每届五年一体举行所以整饬营伍严明军纪者至详且尽固唐宋以来所未可并论者己 【以上军政之制】

　　皇朝通典卷二十二


《清朝通典》　职官典（023～040）一百卷　（清）高宗 敕撰

　　●皇朝通典卷二十三

　　职官一

　　○职官一

　　（臣）等谨按杜佑通典叙次职官首历代官制次三公次三省次尚书次御史次诸卿次武官次东宫官次王侯封爵次州郡次文武散官次禄秩次秩品从前续修唐五季宋辽金元明历代职官典悉遵杜佑原书体例臣等奉命纂辑本朝职官典一代之制创置实多古未有者于通典既阙其目今所有者于通典每异其名即使职掌可推要难体例悉合我朝官制增益省并至精至详度越千古殊非通典职官所能限其类悉其制也故兹典编次未便仍袭旧章况通典虽载周秦以来制度而究必以唐代官名标首亦即张衡以汉次叙汉事之例未尝舍当代职典反从异代也（臣）等谨据大清会典钦定职官表二书分门别序自宗人府官属内阁官属以至藩属各官土司各官终之以文武官阶禄秩秩品凡十八卷虽与通典首列公孤末载京尹进给事于三省退宗正于诸卿先后有异而各从宪典义本同也玉海载职官之书有曰汉官解诂汉官仪汉官典仪汉官仪式汉官名秩簿晋百官名魏官仪齐职官仪梁职官要录若斯之类均各标一代典章与往古秩然不混矧我皇上德博化光因心作则内而阁部院司外而督抚司道守令丞尉靡不谨凛常箴各举厥职乃知执秩正官古今所同而惟尧舜之君表正于上始克光乎官师之典迁秩之书然则创置沿革不特见盛代之轨范且以昭圣人之德业焉刊定职次着为格令杜典遗文岂足以赅我朝之政法乎
　　第一宗人府　师傅保加衔　内阁　翰林院　詹事府
　　第二吏部　户部 【 附总督仓场】
　　第三礼部　兵部　刑部　工部　盛京户部　礼部　兵部　刑部　工部
　　第四理藩院　都察院
　　第五通政司　大理寺　太常寺
　　第六光禄寺　太仆寺　鸿胪寺　国子监　钦天监　太医院
　　第七内务府
　　第八武官上　銮仪卫
　　第九武官下　八旗都统　领侍卫府　前锋统领　护军统领　步军统领　火器健锐虎鎗各营
　　第十宗室封爵 【 王府官属公主府官附】 　世爵世职 【 圣贤后裔世职　并衍圣公官属附】
　　第十一京尹 【 顺天府附大兴宛平县奉天府附承德县】 　总督巡抚　漕运总督 【 官属附】 　河道总督 【 官属附】
　　第十二学政 【 附各府州县儒学官属】 　盐政　关税各差
　　第十三司道　府州　州县
　　第十四直省武官上　盛京将军等官　各处驻防武官　各处驻札武官
　　第十五直省武官中　新疆各官
　　第十六直省武官下　提督　总兵副将　参将　游击等官
　　第十七藩属各官　土司各官　僧录道录等司
　　第十八文武官阶 【 命妇附】 　禄秩　秩品

　　宗人府
　　师傅保加衔
　　内阁
　　翰林院
　　詹事府

　　△宗人府【宗令　左右宗正　左右宗人　府丞　左右司理事官　副理事官　主事　经历　堂主事　笔帖式】

　　宗人府宗令一人　左右宗正各一人　左右宗人各一人并顺治元年置掌皇族之属籍以时修辑玉牒辨昭穆序爵禄均其惠养而布之教令凡亲疏之属胥受治焉 【初制宗令以亲王郡王统理宗以贝勒贝子兼摄宗人以镇国辅国公及将军兼摄后择贤任使不复以封爵为限】 　府丞汉人一人顺治九年置掌校理汉文册籍 【初制有觉罗启心郎二员汉军启心郎二员与丞均为正官康熙十二年裁】　左右司理事官宗室各二人　副理事官宗室各二人　主事宗室各二人分掌左右翼宗室觉罗之籍并书其子女适庶生卒婚嫁官爵名谥以备玉牒纪载凡承袭次序秩俸等差及养给贫幼优恤婚丧之事时为稽核综理焉 【初制设郎中六员员外郎四员主事四员康熙十二年始分隶左右两司三十八年两司各裁郎中一员雍正二年改郎中为理事官改员外郎为副理事官惟主事仍旧名初制皆以觉罗为之后以觉罗满洲参用雍正二年定以宗室满洲参用乾隆二十九年定制悉以宗室为之】 　经历宗室二人掌出纳文书 【顺治九年初制经历三员其二员参用宗室满洲一员用汉人康熙三十八年裁汉人经历一员乾隆二十年定制以宗室为之】 堂主事宗室二人堂奏疏稿案 【初制以宗室满洲参用乾隆二十九年定制以宗室为之】 　汉主事二人掌汉文册籍 【 雍正元年增置】 　笔帖式宗室二十四人掌翻译文书 【初制以宗室满洲参用乾隆二十九年定制以宗室为之】

　　△师傅保加衔【太师　太傅　太保　少师　少傅　少保　太子太师　太子太傅太子太保　太子少师太子少傅　太子少保】

　　凡师傅保皆有少皆虚衔无职掌亦无员额凡大臣宣力中外劳绩懋著者则奉特旨加衔或为赠典以示优宠焉

　　△内阁 【 大学士　学士　侍读学士　侍读　典籍　中书　中书科中书】 殿阁大学士满汉各二人 【 兼各部尚书衔】
  </div>
  <div class="pagination">
   <a href="清朝通典_page15.html">
    上一页
   </a>
   <span>
    ...
   </span>
   <a href="清朝通典_page11.html">
    11
   </a>
   <a href="清朝通典_page12.html">
    12
   </a>
   <a href="清朝通典_page13.html">
    13
   </a>
   <a href="清朝通典_page14.html">
    14
   </a>
   <a href="清朝通典_page15.html">
    15
   </a>
   <span class="current-page">
    16
   </span>
   <a href="清朝通典_page17.html">
    17
   </a>
   <a href="清朝通典_page18.html">
    18
   </a>
   <a href="清朝通典_page19.html">
    19
   </a>
   <a href="清朝通典_page20.html">
    20
   </a>
   <a href="清朝通典_page21.html">
    21
   </a>
   <span>
    ...
   </span>
   <a href="清朝通典_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
