<!DOCTYPE html>
<html>
<head>
    <meta charset="UTF-8">
    <title>续通志 - 第 904 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 904 页/共 1359 页</h1>
    <div class="content">建康府移使湖北兼知江陵奉祠卒赠少师

　　△林栗

　　林栗字黄中福州福清人登绍兴十二年进士第调崇仁尉教授南安军宰相陈康伯荐为太学正守太常博士孝宗即位迁屯田员外郎 
皇子恭王府直讲时金人请和约为叔侄之国且以归疆为请栗上封事言宗庙之雠而事之以弟侄其忍使祖宗闻之乎无唐邓则荆襄有齿 
寒之忧无泗海则淮东之备达于真扬海道之防徧于明越矣为今日计宜停使勿遣迁延其期比至来春别无动息徐于境上移书论以两国 
誓言败之自彼信不由衷虽盟无益自今宜守分界休息生灵不烦聘使之往来各保疆场之无事焉用疲敝州县以供信使乎孝宗惩创绍兴 
权臣之弊躬揽权纲不以责任臣下栗言王侯贵戚善挠权左右近习善窃权至有以鹿为马以鸡为鸾之语执政有诉于孝宗曰林栗谓臣等 
指鹿为马臣实不愿与之同朝乃出知江州有旨省并江州屯驻一军栗奏辛巳甲申两淮一再受敌赖江州一军分布故舒蕲黄三州独不被 
兵本州岛上至鄂渚七百里下至池阳五百里平时屯戍诚若无益万一有警鄂渚之戍上越荆襄池阳之师下流增备中闲千里藩篱诚为虚阙 
无以一夫之议而废长江千里之防由是军得无动以吏部员外郎召冬至有事南郊前期十日百执事听誓戒会庆节有旨上寿不用乐迨宴 
金使乃有权用乐之命栗以为不可致书宰相不听兼皇子庆王府直讲有旨令二王非时招延讲读官相与议论时政期尽规益栗以为不可 
疏言汉武帝为戾太子开博望苑卒败太子唐太宗为魏王泰立文学馆卒败魏王古者教世子与吾祖宗之所以辅导太子诸王惟以讲经读 
史为事若使议论时政则是对子议父无礼不可不留圣意除右司员外郎迁太常少卿太庙祫享之制始祖东向昭南向穆北向别庙神主祔 
于祖妣之下随本室南北向而无西向之位绍兴干道闲懿节安穆二后升祔有司设幄西向逮安恭皇后新祔有司承前失其西向之位几与 
僖祖相对栗辨正之除直宝文阁知湖州栗朝辞曰臣闻汉人贾谊号通达国体其所上书至于痛哭流涕者考其指归大抵以一身喻天下之 
势其言曰天下之势方病大瘇非徒瘇也又苦■〈炙〉盭又类辟且病痱臣每见士大夫好论时事辄举以问之今日国体于四百四病之 
中名为何病能言其病者犹未必能处其方不能言其病而辄处其方其误人必矣闻臣之言者不忿则默闲有反以诘臣即对之曰今日之病 
名为风虚其状半身不随是也风者在外虚者在内真气内耗故风邪自外而乘之忽中于人应时僵仆则靖康之变是也幸而元气犹存故仆 
而复起则建炎之兴是也然元气虽存邪气尚盛自淮以北皆吾故壤而号令不能及正朔不能加有异于半身不随者乎非但半身不随而己 
半身存者凛凛乎畏风邪之乘而不能以自安也欲起此疾者必禁其嗜欲节其思虑爱其气血养其精神使半存之身日以充实则阳气周流 
脉络宣畅将不觉舍杖而行若急于愈疾而不顾其本百毒入口五脏受风风邪之盛未可卒去而真气之存者日以耗亡故中风再至者多不 
能救臣愚有感于斯言窃谓贾谊复生为陛下言无以易此知兴化军又移南剑除夔路提点刑狱改知夔州加直敷文阁夔属郡曰施州其羁 
縻郡曰思州施民谭汝翼者与知思州田汝弼交恶会汝弼卒汝翼帅兵伐其丧汝弼之子祖周深入报复兵交于二州之境施黔大震汝翼复 
缮甲兵科丁壮以重币借兵诸洞而乞师于帅府栗曰汝翼实召乱者移檄罢兵乃选属吏往摄兵职以渐收汝翼之权命兵马钤辖按阅诸州 
密檄至施就摄州事汝翼不之觉已乃惶遽遁入成都事闻孝宗亲札赐栗及成都制置使陈岘曰田氏犹是羁縻州郡谭氏乃夔路豪族又且 
首为衅端帅阃不能弹压纵其至此如尚不悛未免加兵除其元恶汝翼逃归调集家丁及役八砦义军列陈于沱河桥与官军战大溃汝翼遁 
去俘其徒四十有三人取其巨恶者九人诛之田祖周由是惧与其母冉氏谋献黔江田业计钱九十万缗以赎罪蛮徼遂安既而汝翼入都诉 
栗受田氏金诏以汝翼属吏省札下夔州栗亲书奏状缴还并辨其事帝大怒会近臣有救解者寻坐栗身为帅臣擅格上命镌职罢归既而理 
寺追究事白贷汝翼死幽置绍兴府居顷之诏栗累更事任清介有闻复直宝文阁广南西路转运判官累进集英殿修撰知隆兴府召对便殿 
奏乞仿唐制置补阙拾遗左右各一员不以纠弹为责从之除兵部侍郎朱熹以江西提刑召为兵部郎官熹既入国门未就职栗与熹相见论 
易与西铭不合至是栗遣吏部趣之熹以脚疾请告栗遂论熹本无学术徒窃张载程颐之绪余为浮诞宗主谓之道学妄自推尊所至辄携门 
生十数人习为春秋战国之态妄希孔孟厯聘之风绳以治世之法则乱人之首也今采其虚名俾之入奏将置朝列以次收用而熹闻命之初 
迁延道途邀索高价门生迭为游说政府许以风闻然后入门既经陛对得官除郎而辄怀不满傲睨累日不肯供职是岂张载程颐之学教之 
然也缘熹既除兵部郎官在臣合有统摄若不举劾厥罪惟均望将熹停罢姑令循省以为事君无礼者之戒帝谓其言过当而大臣畏栗之强 
莫敢深论太常博士叶适独上封事辩之曰考栗之辞始末参验无一实者其中谓之道学一语无实最甚葢自昔小人残害良善率有指名或 
以为好名或以为立异或以为植党近忽剙为道学之目郑丙唱之陈贾和之居要路者密相付授见士大夫有稍务洁修粗能操守辄以道学 
之名归之往日王淮表里台谏阴废正人葢用此术栗为侍从无以达陛下之德意志虑而更袭郑丙陈贾密相传授之说以道学为大罪文致 
言语逐去一熹固未甚害第恐自此游辞无实谗言横生善良受害无所不有愿陛下正纪纲之所在绝欺罔于既形摧抑暴横以扶善类奋发 
刚断以慰公言于是侍御史胡晋臣劾栗罢之出知泉州又改明州奉祠以卒谥简肃栗为人强介有才而性狷急欲快其私忿遂至攻诋名儒 
废绝师教殆与郑丙陈贾何澹刘德秀刘三杰胡纮辈党邪害正者同科虽畴昔论事雄辨可观不足以葢晚节之谬也

　　△高文虎

　　高文虎字炳如四明人礼部侍郎闶之从子登绍兴庚辰进士第调平江府吴兴县主簿曾几守官在吴文虎从之游故闻见博洽多识典 
故除国子正迁太学博士孝宗幸两学祭酒林光朝访文虎具仪注文虎辑国朝以来临幸故事授之兼国史院编修官与修四朝国史出知建 
昌军擢将作丞兼实录院检讨官修高宗实录又兼玉牒所检讨官修神宗玉牒自熙寍以来史氏淆杂人无所取信文虎尽取朱墨本刊正缪 
妄一一研核既奏御又修徽宗玉牒考订宣和崇观以来尤为详审寍宗即位累迁祭酒中书舍人升实录院同修撰同修国史韩侂冑用事既 
逐赵汝愚朱熹以其门多知名士设伪学之目以摈之遂命文虎草诏西掖词命旧率以数人共一词文虎以为非所以崇训戒赞人才也乃人 
人各为之迁兵部侍郎除华文阁学士知建寍府力丐祠提举太平兴国宫以台臣言夺职卒文虎以博洽自负与胡纮合党共攻道学久司学 
校专困遏天下士凡言性命道德者皆绌焉

　　△陈自强

　　陈自强字勉之福州闽县人登淳熙五年进士第庆元二年入都待铨自以尝为韩侂冑童子师欲见之无以自通适僦居主人出入侂冑 
家为言于侂冑一日召自强比至则从官毕集侂冑设褥于堂乡自强再拜次召从官同坐侂冑徐曰陈先生老儒汨没可念明日从官交荐其 
才除太学录迁博士数月转国子博士又迁秘书郎入馆半载擢右正言谏议大夫御史中丞入台未踰月遂登枢府由选人至两地纔四年嘉 
泰三年拜右丞相厯封祈卫秦国公韩侂冑颛朝权苞苴盛行自强尤贪鄙四方致书馈必题其缄云某物并献凡书题无并字则不开纵子弟 
亲戚关通货贿仕进干请必谐价而后予日押空名刺札送侂冑家须用乃填三省不与也都城火自强所贮一夕为煨烬侂冑首遗之万缗执 
政及列郡闻之莫不有助不数月得六十万缗遂倍所失之数创国用司自为国用使以费士寅张岩为同知国用事掊克民财州县骚动方侂 
冑欲为平章犹畏众议自强首率同列援典故入奏诏以侂冑为平章军国事常语人曰自强惟一死以报师王每称侂冑为恩王恩父而呼堂 
吏史达祖为兄苏师旦为叔侂冑将用兵遣使北行审敌虚实自强荐陈景俊以往金人有不宜败好之语景俊归自强戒使勿言侂冑乃决恢 
复之议吴曦有逆谋求归蜀厚赂自强自强语侂冑非曦不足以镇坤维乃纵之归曦卒受金人命为蜀王侂冑奸凶久盗国柄自强实为之表 
里既开边隙朝野汹汹三遣使请和金人欲缚送首议用兵贼臣侂冑恚愤复欲用兵中外大惧史弥远建议诛侂冑诏以自强阿附充位不恤 
国事罢右丞相未几诏追三官永州居住又责武泰军节度使韶州安置中书舍人倪思缴奏乞远窜籍其家诏从之再责复州团练副使雷州 
安置后死于广州

　　△郑丙

　　郑丙字少融福州长乐人绍兴十五年进士积官至吏部尚书浙东提举朱熹行部至台州奏台守唐仲友不法事宰相王淮芘之熹章十 
上丙雅厚仲友且迎合宰相意奏近世士大夫有所谓道学者欺世盗名不宜信用葢指熹也于是监察御史陈贾奏道学之徒假名以济其伪 
乞摈斥勿用道学之目丙倡贾和其后为庆元学禁善类被厄丙罪为多尝知泉州为政暴急或劝之尚宽丙曰吾疾恶有素岂以晚节易所守 
哉闻者哂之丙官终端明殿学士卒谥简肃

　　△京镗

　　京镗字仲远豫章人也登绍兴二十七年进士第龚茂良帅江西见之曰子庙廊器也及茂良参大政遂荐镗入朝孝宗诏侍从举良县令 
为台官给事中王希吕曰京镗蚤登孺级两试令有声陛下求执法官镗其人也帝引见镗问政事得失时帝初统万机锐志恢复羣臣进说多 
迎合天子意以为大功可且暮致镗独言天下事未有骤如意者宜舒徐以图之帝善其言镗于是极论今日民贫兵骄士气颓靡言甚切至帝 
说擢为监察御史累迁右司郎官金遣贺生辰使来帝居高宗丧不欲引见镗为傧佐以旨拒之使者请少留阙下镗曰信使之来以诞节也诞 
节礼毕欲留何名乎使行帝嘉其称职转中书门下省检正诸房公事金人遣使来吊镗为报谢使金人故事南使至汴京则锡宴镗请免宴郊 
劳使康元弼等不从镗谓必不免宴则请彻乐遗之书曰镗闻邻丧者舂不相里殡者不巷歌今镗衔命而来繄北朝之惠吊是荷是谢北朝勤 
其远而悯其劳遣郊劳之使锡式宴之仪德莫厚焉外臣受赐敢不重拜若曰而必听乐是于圣经为悖理于臣节为悖义岂惟贻本朝之羞亦 
岂昭北朝之懿哉相持甚久镗即馆相礼者趣就席镗曰若不彻乐不敢即席金人迫之镗弗为动徐曰吾头可取乐不可闻乃帅其属出馆门 
甲士露刃向镗镗叱退之金人知镗不可夺驰白其主主叹曰南朝直臣也特命免乐自是恒去乐而后宴镗孝宗闻之喜谓辅臣曰士大夫平 
居孰不以节义自许有能临危不变如镗者乎使还入见帝劳之曰卿能执礼为国家增气朕将何以赏卿镗顿首曰北人畏陛下威德非畏臣 
也正使臣死于北庭亦臣子之常分耳敢言赏乎故事使还当增秩右相周必大言于帝曰增秩常典尔京镗奇节今之毛遂惟陛下念之乃命 
镗权工部侍郎四川阙帅以镗为安抚制置使兼知成都府镗到官首罢征敛弛利以予民泸州卒杀太守镗擒而斩之蜀以大治召为刑部尚 
书寍宗即位甚见尊礼由政府累迁为左丞相当是时韩侂冑权势震天下其亲幸者由禁从不一二岁至宰辅而不附侂冑者往往沈滞不偶 
镗既得位一变其素守于国事谩无所可否但奉行侂冑风旨而已又荐引刘德秀排击善类于是有伪学之禁后宦者王德谦除节度使镗乃 
请裂其麻帝曰除德谦一人而止可乎镗曰此门不可启节钺不己必及三孤三孤不已必及三公愿陛下以真宗不予刘承规为法以大观宣 
政闲童贯等冒节钺为戒帝于是谪德谦而黜词臣吴宗旦或曰亦侂冑意也居无何以年老请免相卒赠太保谥文忠后以监察御史倪千里 
言改谥庄定

　　△谢深甫

　　谢深甫字子肃台州临海人少颖悟刻志为学中干道二年进士第调嵊县尉岁饥有死道旁者一妪哭诉曰吾儿也佣于某家遭掠而毙 
深甫疑焉徐廉得妪子他所召妪出示之妪惊伏曰某与某有隙赂我使诬告耳越帅方滋钱端礼皆荐深甫有廊庙才调昆山丞为浙曹考官 
一时士望皆在选中司业郑伯熊曰文士世不乏求具眼如深甫者实鲜深甫曰文章有气骨如太山乔岳可望而知以是得之知处州青田县 
</div>
    <div class="pagination">
<a href="续通志_page903.html">上一页</a><span>...</span><a href="续通志_page899.html">899</a><a href="续通志_page900.html">900</a><a href="续通志_page901.html">901</a><a href="续通志_page902.html">902</a><a href="续通志_page903.html">903</a><span class="current-page">904</span><a href="续通志_page905.html">905</a><a href="续通志_page906.html">906</a><a href="续通志_page907.html">907</a><a href="续通志_page908.html">908</a><a href="续通志_page909.html">909</a><span>...</span><a href="续通志_page905.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
