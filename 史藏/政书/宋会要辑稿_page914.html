<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 914 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 914 页/共 1125 页
  </h1>
  <div class="content">
   十二月二十九日，诏右承奉郎、新差(书)[枢]密院编修官、权实录院检讨官周紫芝权缀枢密院编修官班次。 
二十二年六月四日，诏实录院监门每月支破别给钱三十贯，食直钱一十贯。 
二十七年七月七日，尚书右仆射汤思退差提举实录院。缘「举」字系思退父名，诏改作「提领」。 
十一月二十六日，中书舍人周麟之兼实录院同修撰，始除同修撰也。 
二十八年七月五日，诏进呈安奉《徽宗实录》，差实录院都大提举诸司张见道充都大主管官。 
同日，诏差左仆射沈该充进呈安奉《徽宗实录》礼仪使。 
十一日，诏编修《徽宗实录》八月十一日进呈。太常寺同本院讨论仪制。前一日，于秘书省道山堂设幄，权行安奉，用仪仗、乐人、僧道法事作乐，更互排立，礼仪使、提领实录院官、编修《徽宗实录》官属等宿卫。一、进书日，宰执、使相、侍从、台谏、两省官、知合礼官并南班宗室及编修实录官、骑导礼仪使、提领实录院官骑从、本所提举诸司官并承受官、主管诸司官往来照管。一、前二日，奏告景灵宫。从太常寺具窠目，申中书门下省降敕差官。一、合用教坊、钧容直乐人各百人，细仗二百人，援卫亲从官二百人，并装着仪法全并威仪僧道共一百人，并前一日就宿卫处依礼例更互排立，并至日迎奉及安奉，更互作乐。及合用 擎、彩结、殿子、腰舁、辇官装着仪注全，下御辇院计会本院合用人数差拨。一、安奉日，令(节)[御]史台、合门、太常寺集百官于敷文阁立班安奉。一、应行事官自宰执至诸司职掌，支破进呈安奉日吃食，及前一日宿卫官属等早晚吃食，并令临安府专委官及差(卫)[衙]前计会排办。一、合用仪卫烛笼六十对，并执擎人一百二十人，管押二人，令都大提举诸司下皇城司差办。一、骑导官并编修实录官属等阙马，从所属报殿前司时暂差拨，于行事前二日到，事毕发还。一、人吏并诸色祗应人前一日宿卫并至日食钱等钱，并依礼例从实录院提举诸司官比拟支破。一、进呈日若不测值雨，许令导从官并诸色祗应人施雨具。或地 
      
下湿润，并免步导、步从，径诣垂拱殿门外幕次。所有腰人二匣等合用油绢帕伞，令临安府前期计会诸司备办。一、进呈日，诸司祗应人内有无敕号之人，令逐处前期开具人数、姓名，保明报皇城司，翌日放令出入。次日皇帝不视事，有司作休务假一日。并从之。 
二十一日，(绍)[诏]：「编修《徽宗实录》成书，并先修实录六十卷。内有添修制册及臣僚立传等事，依故事通着见(令)[今]实录院官臣等名衔，具表缴进。」先是，绍兴十一年内提举官宰臣秦桧进呈先修到实录六十卷，降付本院。至是成书，故有是命。 
八月七日，诏：「今月十一日进呈《徽宗实录》，并依合门拟定仪注。」其日不视事，俟有司排当，备垂拱殿排立。禁卫诸班直、亲从等排立如仪。仪鸾司设香案等并褥位于殿上东壁，知合门官前导。簿书官二员，自殿门接引腰舆，至殿东 下稍南禁卫西立定，实录院点检文字以下并履笏随腰舆入殿，腰舆西一行立。俟合门报引骑导官并实录院修撰官、同修撰官以下，次报引礼仪使、提领官入殿，并履笏。于殿下分东、西相向立定。合门附内侍进班齐牌。皇帝服履袍出宫，殿下鸣鞭，禁卫诸班直、亲从并内侍省执骨朵使臣、实录院点检文字以下并擎腰舆辇官并迎驾，自赞常起居。内擎腰舆辇官不拜，止应诺。皇帝坐，内侍省押班、御带以下一班履笏。常起居。各居殿上侍立。次知合门官以下并枢密都承旨、修注、枢密院诸房、逐房副承旨、提点、同提点、承受、诸司祗应、武功大夫以下并履笏班宣名常起居。 一班，枢密院承旨、修注升东殿侍立，余各归侍立祗应位。知合门升殿，读奏目次，管军一班履笏宣名常起居，并起东朵殿侍立。次行门常起居，次舍人分引礼仪使、提领官、执政官、修撰官、同修撰官以下并骑导官一班，履笏宣名常起居讫。礼仪使、提领官、执政官、修撰官、同修撰官、检讨官殿下(西)[面]西立，余官并分出。次入内官下殿，诣腰舆前取匣上殿，于殿上东壁卓子上置定。知合门官前导皇帝起，诣《徽宗皇帝实录》香案前褥位上面东立。合门提点奏请三上香讫，又奏请拜，皇帝再拜讫。知合门官前导，复归御坐。舍人揖，礼仪使、提领官、执政官、修撰官、同修撰官并升殿侍立。俟入内官进御卓子，提领官、修撰官、同修撰官近前立定。修撰官于御前过西壁，向东立。提举诸司官至匣前搢笏，启封开锁讫。出笏，归侍立。承受官搢笏，于匣内取实录讫，转受提领官讫，出笏，提领官搢笏，接册，置御卓子上，出笏。皇帝起，于御座前立。提举诸司官过西壁，与承受官并搢笏揭册讫，出笏。修撰官搢笏，取篦子指读，逐板揭册并如上仪。俟进读毕，修撰官执篦子且立。提领官搢笏，收册，复(受)[授]承(授)[受]官讫，出笏。如再有进读册，并如上仪。俟 
      
进实录讫，皇帝复座。修撰官置篦子于御卓子上，出笏，却过东壁。提领官归侍立，俟入内官彻御卓子，礼仪使、提领官以下并降东阶下殿东壁面西立。承受官捧实录册复入匣，提举诸司官锁匣讫，入内官捧匣下殿，置于腰舆，仪鸾司彻香案等。舍人领礼仪使、提领官当殿立定，引直身，各出班告谢讫，归位立。揖，躬身赞拜，两拜讫，赞各祗候直身立。如有宣(御谕)[谕，御]药下殿宣谕讫，揖躬赞拜，两拜讫，赞各祗候直身立。舍人引归殿下面西立，次引修撰官以下一班告谢，两拜。如传旨谢恩，舍人、承旨、修撰官以下一班两拜，谢恩讫，修撰官、同修撰官殿下面西立，检讨官以下并先退。次引提举诸司官、承受官以下一班，次引实录院点检文字以下一班，各谢恩两拜，谢讫，归位立。如传旨宣坐赐茶，合赴坐官赐茶如仪。赐茶毕，次舍人报合门无公事，皇帝起还宫，殿下鸣鞭。知合门官前导，簿书官前引腰舁出殿退。 
十二日，诏进呈《徽宗皇帝实录》了毕，所有宿卫、进呈、安奉被差官吏、诸色人并依例支破银绢。内两该支赐人从一多给。主管诸司具：「一、宿卫、进呈、安奉三节次人数，每一节次修撰二员，每员银绢各五十疋两。检讨官三员，每员各四十疋两。三省、枢密院供检五人，每员各一十疋两。提领官下供检计二人，每人各一十疋两。三省点检六人，每人共七疋两。三省礼房主事计一十九人，每人各五疋两。实录院供检文字二人，每人各六疋两。点检文字一人，各五疋两。提领官下楷书五人，每人各四疋两。实录院监门使臣各四疋两。三省礼房守当官、守阙四十九人，每人三疋两。实录院书库官八人，各三疋两。实录院楷书、杂务使臣共六人，各(疋二)[二疋]两。实录院投进文字通引官、进奏官、库子、装界作、守门亲事官、大程官三十三人，各绢一疋。都大提举诸司一员，银绢各七十疋两。承受御药一员，银绢各五十疋两。诸司官二员，银绢各三十疋两。提举诸司下催促应办使臣、点检文字职级五人，每人银绢各一十疋两。提举诸司下礼直官、主管文字七人，每人银绢各五疋两。承受并诸司下使臣、人吏六人，每人银绢各四疋两。提举诸司、承受、主管诸司下快行亲从一十九人，各绢二疋。一、宿卫、安奉二节次人数，每一节次扶侍捧匣官八员，每员银绢各一十疋两。临安府通判方扩各一十疋两。提举诸司下 择官银绢各七疋两。诸司下翰林、仪鸾司御厨人员七人，每人绢三疋。诸司下翰林司御厨工匠、库院子、仪鸾司工匠共四十三人，每人绢二疋。一、敷文阁官吏昨安奉《神宗皇帝宝训》，显谟阁官吏系支一节次银绢。今来事体一同，比拟到内干办官二员，每员银绢各三十疋两。权干办官二员，每员银绢各(十一五)[一十五]疋 
      
两。掌库、典事共五人，各绢二疋，银一两。手分、贴书共五人，每人银绢各一疋两。一、奏告行事官一节次，执政官共三员，每员银绢各一百疋两。侍从一十一员，每员银绢各三十疋两。台谏五员，每员银绢各二十疋两。以上银三千八百八十六两，绢四千三百一十八疋。」从之。 
二十日，诏实录院藏《徽宗实录》副本，不许诸官司关借誊写，及臣僚之家私自传诵。 
二十九日，(绍)[诏]实录院进呈《徽宗实录》了毕，一行官吏依进《仙源类谱》推恩例，本院官五员，各特转行一官，更减三年磨勘。诸司承受官四员，各特转行一官，更减二年磨勘。内张见道系承宣使，许回授。经修不经进(见)见行〔在〕供职官一员，特转行一官，更减二年磨勘。本院供检点文字、书库官、楷书、进奏官等十九人，各特转行一官，更减三年磨勘。内主管钱物使臣、进奏官与转行一官资。书库官入仕及七年以上，特与依例比换进义副尉。提领官下供检二人，各特与转行一官资，更减二年磨勘。愿支赐者，并依玉牒所例。三省、枢密院供检九十九人，元得转行一官，减二年磨勘。已降指挥并减半推赏，各特减三年磨勘。守当官、守阙减半，点检、催驱、印房依条施行。承接巡白文字与减一半磨勘。碍止法人依条回授，愿支赐者依例。时政记房主管文字五人，隶属礼房。昨进书系减二年磨勘，已(减)[准]指挥减半推赏，各特减一年磨勘，愿支赐者依例。天文官吴绎一名，特转一官。诸厅楷书、提举诸司、承受、诸司下人吏十八人，各特转一官资。应该今来逐项转官、减年内未有官、未有名目及未合收使人，并后有官、有名目日，依今来指挥特作转官资、减年数目收使，磨勘年限不同人，(法)[依]四年法比折。内减年愿依条回(受)[授]者(厅)[听]。守门亲事官、通引官、库子、兵级等六十三人，各特转一资。内不愿转资人，令于杂支钱内支钱二十贯。 
孝宗干道二年十二月十四日，起居舍人、兼权直学士院、兼国史院编修官、兼权中书舍人洪迈等言：「已降指挥《钦宗日历》可免进呈，发付国史院，依例修纂实录。今检会国朝典故，申请下项：一、遇修实录则置实录院。一、元符三年八月哲宗祔庙，九月内诏国史院修纂实录。今更不置局，止就国史院修纂。一、行移文字以实录院为名，就用国史院(记印)[印记]。一、更不添置官，止以见今国史院官兼充。一、乞差提举实录院官。一、同修撰官乞差见今国史院编修官。一、检讨官乞差见今编修官，提举诸司、承受、主管诸司官乞就差国史院提举诸司、承受、主管诸司官。一、所有官属更不添支食钱。一、合要修书人吏并诸色(等人)[人等]及提举诸司、承受、诸司下人吏等，止就差逐色人相兼，更不添支食钱，亦不增添人额。一、所有公使钱就国史院钱内支破，更不添支。其合用 
      
纸札等，并依昨修《徽宗实录》已得指挥施行。一、合用参照文字已系日历所节次搜访到，今乞札下本所尽数发赴本院。其本所经修日历官(历)[吏]，候本院进呈实录日，并行开具姓名取旨施行。一、更有合要臣僚之家照用文字，乞从本院行下搜访。一、依已降指挥择日开院。天文官吴泽等选到十二月十九日。一、每月提举官过局，乞就用国史院日分，更不别行排办。一、今来所修《钦宗皇帝实录》，乞令本院限一年内修纂进呈。」诏并依。魏(犯)[ ]兼权提举实录院，洪迈兼实录院同修撰。 
三年五月十一日，起居舍人、兼权中书舍人、兼同修国史实录院同修撰洪迈言：「得旨编修钦宗实录、正史，除日历所发到《靖康日历》及汪藻所编《靖康要录》并一时野史杂说与故臣家搜访到文字外，缘岁月益久，十不存一，虽靖康首尾不过岁余，然徽宗朝大臣多终于是年，其在今录皆当立传，询之其家，已不可得。欲访之故臣遗老，则存者无几，寖寖不问，则史策脱略，漫无纪「纪」字上原缺一字，按文意疑为「纲」字。。窃见前敷文阁待制致仕孙觌在靖康中实为台谏侍从，亲识当时之人，亲见当时之事。其年虽老，笔力不衰。乞诏觌以其所闻见撰为蔡京、王黼、童贯、蔡攸、梁师成、谭植、朱( )[ ]、种师道、何 、刘延庆、聂昌、谭世绩等列传。及一朝议论事迹，凡国史、实录所当书者，皆令条列，上送本院。庶几遗文故事得以毕集，不至放失旧闻，以阙大典。」从之。 
八月十二日，左朝奉郎致仕孙觌奏：「被旨令撰蔡京、王黼等列传。伏见《神宗实录》藏之金匮久矣，绍圣以来，两经刊削，今有二书。臣今被旨，所当书者皆误社稷大恶，更无记注、日历为根据，而出于一夫之手。他日怨家仇人袭绍圣之迹，指为诽谤，吠声之众，群起而攻之，臣腰领不足以荐鈇钺。奉诏惕然，以乐为惧。况列传之体合得州里、世次、出身、践历岁月终始，移文所属督责报应，皆非臣所能(辩)[办]。欲望察臣衰谢，非宣力之时，而私家亦非修史之地。今欲自蔡京以下臣所亲睹事迹有实状者旋行记忆，每得十数事，则缮写续申实录院，以备史官采择。乞免臣下笔作传，以逭越职出位之咎。」从之。 
十月十四日，诏孙觌缴蔡京事实，降付国史实录院。 
十二月十一日，中书舍人、兼同修国史、兼实录院修撰洪迈言：「实录〔院〕昨于去年十二月十四日奉旨修《钦宗实录》，限一年内修纂进呈。臣据著作局发到《靖康日历》及续行搜访到当时事迹，以事系日，尽行编类，势须子细披褥，推见端绪，乃敢记述。兼有行下他处取索文字，未能齐到，今来已及一年。欲望更赐指挥，展限一季，许于明年三四月间同国史院修成帝纪，一并择日投进，贵得一朝信史可以传后。」从之。 
四年三月二十四日，洪迈言：「昨被旨修纂《钦宗实录》，今来已获成书， 
      
欲于四月内并《钦宗本纪》一并投进。如蒙开，可，乞下太史局择日。候进书了毕日，将实录院立限结局，并入国史院，一就修纂《四朝正史》施行。」从之。 
二十六日，尚书右仆射、兼枢密使、提举修三朝国史、提举实录院蒋芾言：「得旨于四月内进呈《钦宗实录》并《本纪》者。臣窃念书固不可不修，既成不可不进。然一遇进书，虚文浮费不可胜举，有奉告之礼、权安奉之礼、宿卫之礼、迎奉之礼、进呈之礼、安奉之礼、拜表之礼，谓之节次。自宰相而下至于百执事之人，相与讲礼，文武导从，仗卫罗列，教坊、钧容直作乐，僧道威仪，各执其物，至数百人。支赐重迭，下周台隶，银绢钱物，费用浩瀚。检照国朝政事，凡进实录，不过宰臣率史官诣崇政殿以献而已。绍兴十年，进《徽宗实录》，裁定进呈仪注，然亦止用史官。二十四年进《徽宗御集》，始下有司参酌讨论典礼。于是置礼仪使，为安奉、宿卫等制。其后因仍，遂以为例，皆非故事，当从厘正。况钦宗即位才一年，一朝事实皆可痛哭，尤不当引用旧制。今次进书，所有礼文支赐请一切罢去，止令本院官进呈。」从之。 
四月十二日，中书舍人、兼同修国史、兼实录院修撰洪迈，右司员外郎、兼国史院编修官、兼实录院检讨官胡元质言：「实录院已降指挥进呈《钦宗实录》并《帝纪》合用仪范，乞下合门修定外，所有申请事件：一、依自来体例，修撰官进读实录第一卷从上五板。一、俟进呈毕，依例缮写小本，承受进纳御府。一、俟进呈毕，欲乞委本院都大提举诸司、承受官请御封一面，赴龙图、天章等阁权行安奉。一、合用 擎亲事官三十人，管押人员一名，欲乞报皇城司差拨。合用牌号，令一面关请施行。一、进呈曰经由和宁门、南北宫门，至垂拱殿门。窃虑祗应人内有无敕号之人，欲前期具人数、姓名保〔明〕报皇城司，至日放令入出。一、进呈日若不测(植)[值]雨，所有腰人二匣合用油绢帕伞，令临安府前期应副施行。一、依已降指挥俟进呈毕，将实录院限五日结局。」并从之。 
十八日，合门状：「已降指挥四月二十三日进呈《钦宗实录》并《帝纪》，合用仪范乞下合门修定，合门条具进御如干道六年五月八日进呈《四朝会要》之仪。」 
五月四日，国史院言：「实录院进呈《钦宗实录》并《帝纪》了毕，一行官史、诸色人等可依去年玉牒所已裁减例推恩施行。内修日历官吏除右仆射蒋芾已辞免外，余各特减二年磨勘。本院今依已降指挥并去年玉牒所以裁减体例，开具合推恩官吏、诸色(等人)[人等]下项：经修进官、提举诸司并承受官各特转行一官，更减一(半)〔年〕磨勘。内李绰许回授。经修不经进(见)行在供〔在〕职内侍官特转行一官，经修不经进在外官特减二年磨勘，主管诸司官王允修特转行一官。开实录院日，日历所发到《钦 
      
宗日历》，在职官曾经修(历日)[日历]见行在供职官各特减二年磨勘，实录院修书人吏各特转一官，更减一年磨勘。日历所元发到日历人吏各特减二年磨勘，内愿支赐者依例施行。余人等第推恩。」 
降旨，进呈《钦宗实录》并《帝纪》毕，一行官吏并推恩，焘亦该特转一官，仍减一年磨勘者。窃惟实录成书推恩自有故事，固不当辞。而焘元不与修实录，但与修本纪，则转一官、减一年磨勘，诚非所当得。盖修史先进呈帝纪自淳化始。凡所以先进呈者，群臣笔削或有失当，因取决于圣裁，故号为进呈纪草，其推恩则必 十三日，宰执进呈礼部员外郎、兼国史院编修官李焘札子：「伏(特)[待]志传俱成。虽徽宗醲于用赏，亦未遽改此故事。《神宗正史》及《哲宗正史》成书，在崇宁三年及宣和四年，凡修史官姓名及推恩等第，可考而知。政和以后，或异前闻，然文字散逸，所载官职往往差误，以难准凭，要当以熙宁为正。谨按熙宁十年七月进呈仁宗、英宗两朝纪草，其进读、顾问、赐坐、赐茶并如仪，独无推恩指挥，其推恩乃至元丰五年六月。参照首尾，证验明白，则焘于今日不当冒受此赏，质诸(仪)[义]理，岂不晓然。兼焘亦非敢终辞此赏，姑待成书，乃可议也。谨按太祖、太宗、真宗三朝史，天圣五年二月修，至八年六月成，几历四年。仁宗、英宗两朝史，熙宁〔十〕年五月修，至元丰四年六月成，凡历五年。今修神宗、哲宗、徽宗及钦宗四朝史，已踰十年，则其书自当趣成。苟焘尚得被数牛马走，姑待成书，徐加恩赏，既有故事可遵，焘又安敢饰说固辞。若于今日便与修实录官同转一官，减一年磨勘，则诚为不可。伏乞敷奏，追还新命。」上曰：「说得极有理。」蒋芾奏曰：「陛下若从其请，亦可以激勉贪鄙之士。」上曰：「极是，宜从之。」 
五年十二月二十三日，秘书少监(监)、国史院编修官李焘言：「窃见太平兴国三年初修《太祖实录》，命李昉、扈蒙、李穆、郭贽、宋白、董淳、赵邻几同修，而沈伦监修，五年成书。及(减)[咸]平元年，真宗谓伦所修事多漏略，乃诏钱若水、王禹捻、李宗谔、梁颢、赵安仁重加刊修，吕端及李沆监修，二年书成。前录文武臣僚止九十一传，沆整其阙缪，合成一百四传。凡得姓受禅、平僭伪、更法制皆创行纪述，视前录稍详，而真宗犹谓未备。大中祥符九年，复诏赵安仁、晁迥、陈彭年、夏〔竦〕、崔遵度同修，王旦监修，明年书成。盖自兴国至祥符前后凡三修。《太宗实录》，初修于至道二年，再修于大中祥符九年。祖宗实录皆不但一修，此故事也。《神宗实录》初修于元佑，再修于绍圣，又修于元符，至绍兴初凡四修。《哲宗实录》初修于元佑，再修于绍圣。惟神宗、哲宗两朝所以四修、再修，则与太祖、太宗异，盖不独于事实有所漏略而已，又辄以私意变乱是非，绍兴初不得不 
      
为辩白也。诬谤虽则辩白，而漏略固在，然犹愈乎近所修《徽宗实录》。盖《徽宗实录》疏舛特甚，非前二录比，凡臣僚除罢年月，最易知者，其颠倒错乱，往往志不可晓，况其难知者乎!史院前已得旨修《四朝正史》，窃缘修正史当据实录。实录傥若误不可据，则史官自合旁采博取，考验增损。今实录既疏舛若此，最难以准凭下笔。苟谓开院今已十年有余，当亟奏篇，则因仍缀缉，亦可粗成卷秩，然臣终不敢也。况徽宗一朝大典，治忽所关最大，若不就今文字未尽沦落，尚可着意收拾，同力整顿，日复一日，必至是非混乱，忠义枉遭埋没，奸谀反得恣睢，史官之罪大矣。臣窃愿陛下特降指挥，用太祖、太宗故事，将《徽宗实录》重加刊修，更不别置司局，只委史院官取前所修实录子细看(祥)[详]，是则存之，非则去之，阙则补之，误则改之。宜从元符三年正月至十二月，每事开具何者为是，何者为非，何者为阙，何者为误，今合如何删修，仍进呈取旨。若一年义例既定，则余年自可仿此编集，此一无甚难者，但须检勘全备、辨证精审耳。实录先具，正史便当趣成。今不治其本源，而导其末流，臣决知其不可也。」从之。 
六年二月二十四日，秘书少监、兼国史院编修官李焘言：「昨具奏乞重修《徽宗实禄》，已得旨依。今略具元符三年正月乙卯至三月合增损事迹凡二十一条，谨缮写进呈，仍乞下史官参详笔削。」从之。 
四月七日，国史院言：「检准臣僚札子，乞依祖宗典故重修《徽宗实录》。一、检会国朝典故，遇修实录则置实录院，今乞依修哲宗、钦宗实录体例，止就国史院修。一、行移取会文字，以实录院为(为)[名]，就用国史院印记。一、更不添置官，提举实录官依典故差见今提举《四朝国史》官充，修撰、同修撰差见今修国史、同修国史，检讨官差见今编修官，提举诸司、承受、主管诸司官亦就差国史院提举诸司、承受、主管诸司。一、所有官属更不添支食钱。一、合要修书人吏并诸色等人及提举诸司、承受、诸司下人吏等止就差国史院逐色相兼，更不添支食钱。一、公使钱就于国史院钱内支破，其合用纸札照例据实数关取。一、今来重修《徽宗实录》，依仿昨来重修神宗、哲宗实录体例，限以二年成书。一、搜访取索文字之类，并乞依昨修《徽宗实录》前后已得指挥施行。」并从之。 
淳熙三年四月十六日，诏重修《徽宗实录》。限一年成书。 
四年三月九日，实录院上重修《徽宗皇帝实录》二百卷，《考异》二十五卷，《目录》二十五卷。 
十九日，李焘言：「实录院官吏当来系差国史院官吏相兼，今来书成结局，合行罢兼。」从之。 
十五年三月十一日，翰林学士、兼修国史洪迈言：「检照国朝典故，累圣祔庙之后，即诏国史院修纂实录。今来圣神武文宪孝皇帝灵驾发引有日，乞 
      
令本院候祔庙毕取指挥择日开院，其官吏并乞就用国史院官吏为之，更不添置员阙，亦不增给食钱之类。如蒙开允，其合行事件容臣逐一开具，申尚书省施行。」从之。既而五月本院申请：「一、检照修《徽宗皇帝实录》典故，系史馆修纂。今依已降指挥，就国史院修纂。一、行移取会文字等，依典故以实录院为名，其印记就用国史院印记。一、乞依累朝典故，差提举实录(官院)[院官]系就差提举国史院官，修撰、同修撰官就差修国史、同修国史官，检讨官就差本院编修官，提举诸司、承受、主管诸司官亦就差国史院提举诸司、承受、主管诸司，并降敕差。一、依已降指挥择日开院，今乞依徽宗、钦宗实录体例(今)[令]本院天文官选定日分，照例施行。一、乞朝廷札下日历所，将前来进副本并应干合用文字等尽数发赴本院修纂。一、申奏行移并取索文字约束等，并依国史院前后已得指挥体例施行。一、合要高宗皇帝朝曾任宰执、侍从、卿少、监少应职事官等，被受或收藏御制、御笔、手诏及奏议、章疏、札子并制诰、日记、家集、碑志、行状、谥议事迹之类，委守臣躬亲询访。如逐官其间有已物故者，询其家子弟取索。如部帙稍多，差人前去抄录，及委官点对津发赴院。仍许投献，优赐钞帛，多者推赏。一、今来修纂实录合要自建炎以来至绍兴三十二年应干朝报、六曹寺监题名，并吏部增添省罢员阙、户部州郡户口数目、敕令所增改删除条法、国信所奉使名衔国书，欲乞并从本院取索抄录照使。如供报违限，隐漏不实，乞依绍兴元年四月八日史馆已得指挥施行。一、修书人吏并诸色人及提举诸司、承受、主管诸司下人吏等，止乞就国史院逐色人相兼祗应。一、每月提举官过局，乞就用过国史院日分，更不别行排办。一、今来修纂实录，所有纸札、公使钱更不别行申请，止乞就用国史院纸札、公使钱支破，候将来书成日，别行申请施行。」从之。 
六月十八日，国史院言：「已降圣旨指挥修《高宗皇帝实录》，有申请事件下项、一、已降圣旨指挥编修《九朝国史》，以国史院为名。续准淳熙十五年五月二十三日已降圣旨指挥修《高宗皇帝实录》，依累朝典故，以实录院为名。今来所修《九朝国史》，乞权行住修，候实录成书日，别行申请朝廷指挥施行。一、行移文字依典故以实录院为名，就用国史院印记行使。一、提举国史院乞改差充提举实录院。一、修国史、同修国史乞改差充实录院修撰、同修撰。一、国史院编修官乞改差充实录院检讨官，都大提举诸司、承受、主管诸司亦改差充实录院都大提举诸司、承受、主管诸司官，并降敕差。一、国史院见今官吏、诸色人等及都大提举诸司、承受、主管诸司下人吏、诸色人等，更不添置员阙，亦不 
      
增添食钱，止与接续帮勘见请给。一、实录院合用公使钱、纸札等及应合行事件，并乞依国史院前后已得指挥体例施行。一、今来开院，依已降指挥选定日分，报所属照例施行。一、都大提举诸司下应合行事件等，乞依逐处申请到已得指挥体例施行。一、合要日历副本并搜访取索诸司内外等处应干合用文字等，并乞依淳熙十五年五月二十三日已得指挥施行。」从之。 
十九日，诏实录院依典故编修《高宗皇帝御制》。既而实录院言：「编修《高宗皇帝御制》，合要臣僚士庶之家并僧道等处应被受或收藏高宗皇帝御制、御笔、手诏及诗、颂、杂文、注解经义等文字照使。内行在从本院取索抄录，其临安府并诸州军乞令逐路转运司搜访。仍出赏募人投献，如稍有多者，优与推恩。」从之。 
去岁诏修《高宗实录》，权停国史，并力此书，兼纂《高宗皇帝御集》，以严焕章之奉，实我宋中兴之盛事。窃见向来《四朝国史》列传久不成书，专置修史，立以年限，始克进御。今此事大体重，非四朝列传之比。欲乞命官专修，勿兼冗职，稍增员属，而处以洽识博闻之士，量立年限，而使无玩岁愒日之图，则建炎、绍兴之编与《尧典》而并传矣。」从之。 淳熙十六年七月九日，臣僚言：「恭 
绍熙元年七月八日，诏参知政事葛邲权提举实录院。 
十二月十三日，诏参知政事胡晋臣提举实录院。 
四年二月十六日，诏右丞相葛邲提举实录院。 
五年正月二十四日，诏参知政事陈骙权提举实录院。 
十一月二日，吏部尚书、兼实录院修撰郑侨等言：「本院修纂《高宗皇帝实录》，窃缘日历所书间有疏略去处，合于三省、枢密院、(从)[后]省、御史台、谏院及百司等处取索案牍等文字，欲乞朝廷札下逐处，应本院(阙)[关]借文字，画时检寻应副，以凭修纂。又照得今来所欲取索案牍等处，内三省、枢密院、后省、御史台、谏院文字最系紧切，其逐处先差下人专一检寻应副，仍先以姓名关报本院。如能究心，不致卤莽稽滞，候书成日，许从本院保明与推赏。又窃闻御史台、谏院、后省逐时将章奏、指挥等编录成册，最为详备，本院亦合关借，欲乞并赐指挥施行。」从之。 
二十八日，中书舍人陈傅良言：「史事至重，不宜以他官兼领。今史院检讨皆是兼局，更出迭入，有同传舍。至修撰亦以从臣兼之，事不淹久，往往去掌机政，一朝典，无由就绪。今职名中有秘阁修撰、右文殿修撰并旧有史馆校勘等，正是三馆修书官名，自郎、察、(乡)[卿]、监补外之人，皆得除授。若将此二三职名置为史官，以二年为任，自史馆校勘之类供职稍迁秘阁修撰，又稍迁右文殿修撰，在院少亦七五年。俟有劳绩，虽就迁次对如李焘、洪迈兼领可也，则是史馆与郎、察、(乡)[卿]、监可以驯至从班，事体略同，有专官之效，无 
      
冷局之嫌，庶几大典责成有人。」诏实录院检讨申尚书省。 
庆元元年正月十一日，臣僚言：「窃惟《高宗实录》开院已及七年，功绪悠悠，汗青无日。窃见累朝置院修成实录，所占年月少者止及二年，多者不过五六年，便见成书。今高宗一朝通计三十六年，自淳熙十五年肇端刊缉，至今已踰六年，修撰、检讨官共计三十一员，而所修者仅及八九年尔。又缘史官选改去住不常，已修下者亦多首尾不接，未成年分，终恐放坠堙塞，使贻谟盛德，不以时着较，甚非圣朝所以追远扬烈、昭示万世之意。窃见故事，从来修书必立程限。谨按干兴元年十一月判史馆利瓦伊及修撰宋绶言：『当馆旧四人，今只臣等二人，欲望择馆阁官二员充编修官。』遂诏集贤校理王举正、馆阁校理李淑同共编修。所修凡一十三年，限明年秋季修毕。且据干兴故事，十三年文字限三季书成，今高宗三十六年之事，除已修成外，所余二十余年，用干兴程限为准，止合于一年半内了毕。兼扰攘多故，最大节目倍费考详者，如南京即位，扬州渡江，复辟之功，亲征之举，与夫伪楚、伪齐叛将群盗之扰，行台分镇措置守御之方，隆佑过江西，车驾幸明、浙，收复河南，迎奉梓宫，和战议论之异同，治军理财之本末，如此等事，止在建炎、绍兴之初。自十三年和议已定之后，别无甚更革施置。整比收簇，稍加刊正，不至甚难。乞检用故事，严立近限，庶几上下奋兴，毕精殚力，大典早得成就，使中兴以来鸿猷伟绩，早与日月并垂，宗社幸甚。」诏权置检讨官三员，限一年了毕。 
七月二十日，实录院言：「勘会已降圣旨指挥，依国朝典故，令择日开院修纂《孝宗皇帝实录》。申请下项：一、行移取会文字等依典故以实录院为名，其印记就用国史院印记。一、乞依累朝典故，提举实录院官、修撰、同修撰、检讨官、提举诸司、承受、主管诸司并就见今差定员额为之。一、依已降指挥择日开院，乞依修纂《高宗皇帝实录》体例，令本院天文官选定日分，照例施行。一、欲乞朝廷札下日历所，将前来所进副本并应合干用文字等尽数发赴本院修纂。一、申奏行移并取索文字约束等，并依国史院并本院前后已得指挥体例施行。一、今来合要孝宗皇帝朝曾任宰执、侍从、卿少、监少职事等官及武臣刺史以上，并内侍都知、押班应被受收藏御制、御笔、手诏及奏诏、奏议、草疏、札子并制诰、日纪、家集、碑志、行状、谥议事迹之类，委守臣躬亲询访。如逐官其间有已物故者，询其家子孙取索。如部帙稍多，就差人前去抄录，及委官点检津发赴院。仍许投献，优赐钱帛，多者推赏。一、今来修纂实录合要自绍兴二十三年六月以后至淳熙十六年二月以前应干朝报、六曹寺监题名，并吏部增添 
      
省罢员阙、户部州郡户口数目、敕令所增改删除条法、国信所奉使名衔国书，欲乞并从本院取索抄录照使。如供报违限，隐漏不实，亦乞依绍兴元年四月八日史馆已得指挥施行。一、合要修书人吏并诸色人等及提举诸司、承受、主管诸司下人吏等，止乞就今来本院逐色人相兼祗应。一、今来修纂实录，所有纸札、公使钱更不创行申请，止乞就用本院纸札、公使钱支破，候将来书成日，别行申请施行。一、今来申请画一内如有未尽事件，续具申请施行。」从之。 
十二月十八日，诏令实录院依典故编修《孝宗皇帝御制》。 
二年七月十四日，实录院言：「淳熙十五年六月二十七日，奉旨编修《高宗皇帝御集》，即已行下诸路州军搜访。今已累年，虽间有缴进，而名件甚少。今乞下内侍省，于曾任德寿宫提举、提点之家，御制、御笔、手札、石刻等文字搜访，应有宝藏真本，并元有抄录下但干文字，并令抄录，径送本院，并内诸司及臣僚士庶之家、应僧道有被受或收得前件御制等文字者，内外官司从本院取索，诸州军委守贰遍下所管县镇、城寨、宫观、寺院等处搜访，俟排年月抄录点对无差漏，实封申发本院。如无处，亦取诣实文状供申。乞令逐路转运司催促，月具有无供申。仍令三省、枢密院将建炎、绍兴所得御笔尽行录送，以凭编类，庶几早得就绪。」从之。
 职官 宋会要辑稿 职官一八 监修国史 
      
监修国史
【宋会要】
      
赵普，太祖干德二年正月，以门下侍郎、平章事、集贤殿大学士监修国史。故事，宰相兼职皆内降制处分，今止用 ，非旧典也。 
薛居正，开宝六年四月，重修《五代史》，吏部侍郎、参知政事，命监修。时宰相赵普犹带监修国史，不月余普罢，居正入相，遂监修国史。 
太宗至道三年，修《太祖实录》。时宰臣吕端虽带监修国史而不预焉。其后重修《太祖实录》，遂诏吕端与钱若水等同修。端罢相，李沆继成焉。 
王旦，真宗景德二年监修国史毕士安卒，时寇准止领集贤殿大学士，遂命参知政事王旦权领史馆事，实为监修国史之职。后旦为相，虽未兼监修，其领史职如故。 
四年诏修《两朝国史》，宰臣王旦为监修国史，亦不宣制。国史成，旦遂令监修如故。 
仁宗干兴元年未改元十二月，命司徒、兼侍中、监修国史冯拯专切提举监修《真宗实录》。拯卒，王钦若为相，又命提举编修。 
天圣五年二月，命宰臣监修国史王曾提举修《真宗国史》。修两朝史时王旦未领监修，故特授诏，曾已监修而再授 为提举，盖一时之制也。 
庆历三年三月，制以宰臣吕夷简罢相守司徒、监修国史。罢相而带宰相任，优延老臣也。 
九月，以宰臣章得象监修国史。唐制，监修国史、馆殿大学士皆降制书。本朝自赵普后或止以敕除，非故事也。初，以吕夷简罢相，为守司徒，犹带监修。得象止除昭文馆大学士，至夷简 
      
致仕，得象始领之。 
至和二年六月，制以宰臣集贤殿学士刘沆监修国史。初除文彦博为昭文馆大学士，富弼监修国史，弼乃在旧相刘沆之上。咸平四年故事，吕蒙正为昭文馆大学士，李沆监修国史，向敏中集贤殿大学士。今所除盖学士承旨杨察之误，寻帖麻改正之。 
嘉佑元年十二月，命宰臣文彦博监修国史。初，除彦博为昭文馆大学士，止兼译经润文使，以刘沆为监修国史。至是沆罢，彦博始带监修国史。 
〔熙宁〕十年五月，命宰臣(吕)[吴]充监修仁宗、英宗两朝国史。元丰三年三月十一日，充罢，命王珪提举。五年六月，史成，珪赐银绢千、对衣、金带，改官，听辞免，赐一子绯章服。
 职官 宋会要辑稿 职官一八 史官 
      
史官
【宋会要】
      
司马光。熙宁二年十月九日，翰林学士司马光言：「近领史馆修撰，所有龙图阁抄写国史一部，欲乞依仁宗时所降指挥本院收掌，并新修仁宗、英宗寔录亦各写一本留本院。」从之。 
王孝迪。宣和四年六月十五日，太宰王黼等表奏《哲宗皇帝正史》帝纪、表、志、传总二百一十卷。诏提举官王黼、修史官吏部尚书王孝迪等并转两官。
 职官 宋会要辑稿 职官一八 修撰 
      
修撰
【宋会要】
      
哲宗元佑元年三月二十八日，诏集贤殿修撰、直龙图阁、直集贤院、直秘阁、集贤校理已上职，今后内外官并许带。 
绍圣二年四月三日，诏职事官罢带职，非职事官仍旧许带。易集贤院学士为集贤殿修撰，直集贤院为直秘阁，集贤校理为秘阁校理，见带人并改正。 
徽宗政和六年四月十日，御笔：「集贤殿无此名，秘书省殿以右文殿为名，见任集贤殿修撰并改作右文殿修撰。」 
高宗建炎四年五月十一日，诏集英殿修撰郑侨年改除直秘阁，依旧添差泉州通判。以臣僚言：「祖宗以来崇尚馆阁，直馆、校理居职之久次者始迁为修撰，亦有进擢欲至侍从而为之者。元佑、绍圣间，六曹侍郎带权、守者平出则除是职，其重如之。故贴职补外，直馆而下则有任通判差遣者矣，未有以修撰而为通判者也。况集英修撰在右文之上，居贴职之首，一转而为待制。若使俯就通判差(遗)[遣]，轻重不伦，实违旧章。」故有是命。
  </div>
  <div class="pagination">
   <a href="宋会要辑稿_page913.html">
    上一页
   </a>
   <span>
    ...
   </span>
   <a href="宋会要辑稿_page909.html">
    909
   </a>
   <a href="宋会要辑稿_page910.html">
    910
   </a>
   <a href="宋会要辑稿_page911.html">
    911
   </a>
   <a href="宋会要辑稿_page912.html">
    912
   </a>
   <a href="宋会要辑稿_page913.html">
    913
   </a>
   <span class="current-page">
    914
   </span>
   <a href="宋会要辑稿_page915.html">
    915
   </a>
   <a href="宋会要辑稿_page916.html">
    916
   </a>
   <a href="宋会要辑稿_page917.html">
    917
   </a>
   <a href="宋会要辑稿_page918.html">
    918
   </a>
   <a href="宋会要辑稿_page919.html">
    919
   </a>
   <span>
    ...
   </span>
   <a href="宋会要辑稿_page915.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
