<!DOCTYPE html>
<html>
<head>
    <meta charset="UTF-8">
    <title>续通志 - 第 495 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 495 页/共 1359 页</h1>
    <div class="content">则思慎始而敬终虑壅蔽则思虚心以纳下想谗邪则思正身以黜恶恩所加则思无因喜以谬赏罚所及则思无因怒而滥刑总此十思宏兹 
九德简能而任之择善而从之则智者尽其谋勇者竭其力仁者播其惠信者效其忠又何必劳神苦思下代庶职者哉己复上疏曰传曰同言 
而信信在言前同令而行诚在令外然则言而不行言不信也令而不从令不诚也自王道休明历十余载仓廪愈积土地益广然而道德不日 
博仁义不日厚何哉由待下之情未尽诚信虽有善始之勤而无克终之美故便佞之徒得肆其功谓同心为朋党谓告讦为至公谓强直为擅 
权谓忠谠为诽谤至于窃斧生疑投杼致惑妨化损德无甚于斯且今将致治则委之君子事有得失或访之小人待君子则敬而疏待小人则 
轻而狎狎则言无不尽疏则情或不通是小人常操毁誉之权而君子终处危疑之地也夫谓之善人矣复虑其有不可信何异直木而疑其影 
之曲乎人君诚令君子小人是非不杂善善而恶恶审罚而明赏则小人绝其佞邪君子自强不息无为之化何远之有帝手诏嘉纳他日宴羣 
臣帝曰贞观以前闲关草昧从朕定天下玄龄功也贞观之后纳忠进谏为国家长利唯征而己亲解佩刀以赐二人帝尝问羣臣征与诸葛亮 
孰贤岑文本曰亮才兼将相非征可比帝曰征履蹈仁义欲致君尧舜虽亮何以加时上封事者众言或不当帝欲加谴征曰古者立谤木欲闻 
己过封事其谤木之遗乎且所言是有益于国所言非无损于事宜恣其所陈帝悦皆劳遣之薛万均破高昌还或言私其妇女帝命质讯征曰 
使大将军与亡国妇人对辨帷薄之私实则所得者轻虚则所失者重矣帝遽止十三年阿史那结社率作乱云阳石然自冬至五月不雨征上 
疏极言曰臣奉侍帷幄十有余年陛下许臣行仁义之道守俭约之节顷年以来渐不克终其端有十陛下贞观初清净寡欲今则遣使万里市 
骏马访珍怪一也贞观初护民如子今则托言百姓无事则易骄劳役罔恤二也贞观初所为唯恐不利物今则惟恐不便身虽忧人之言不绝 
于口而乐身之事实切于心三也贞观初斥小人亲君子今则敬君子而远之狎小人而近之四也贞观初不贵异物不作无益今则难得之货 
并进玩好之营不息五也贞观初求士如恐不及今则任情好恶谗佞得行六也贞观初无田猎毕弋之好今则晨出夕返驰骋为乐七也贞观 
初遇下有礼羣情上达今则外官奏事颜色不接时或诘其细过忠欵莫伸八也贞观初孜孜治道常若不足今则长慠纵欲无事兴兵亲狎者 
阿旨疏远者畏威谏诤无闻九也贞观初频年霜旱民无逃亡今则疲于徭役关中尤甚设岁有不登岂尚能如前日之寍帖十也今旱熯之灾 
远被郡国凶丑之孽起于毂下愿陛下恐惧振兴以上答天戒书奏帝曰朕闻过矣愿改之以终善道乃列疏为屏障仍录付史官厚赐之帝遣 
使者至西域立叶护可汗 【通鉴作沙钵罗叶护可汗西突厥之长也】 未还复遣使赍金帛往诸国市马征曰今立可汗未定即使市马彼 
必以为意在马不在立可汗可汗必不甚怀恩诸国且谓中国薄义重利昔汉文时有献千里马者赐道里费还之光武时有献者以驾鼓车陛 
下凡事必法三代今奈何出孝文光武下乎帝乃止时太子承干失德魏王泰有宠中外颇有疑议帝患之谓侍臣曰今忠謇无踰魏征我遣傅 
太子用绝天下之望即拜太子太师征以疾辞诏答曰汉太子以四皓为羽翼我之用公即此意也虽病可卧护之十七年 【按旧书拜太子 
太师上书十六年下即云其年称绵惙是以征之卒亦在六年也新书添此三字与通鉴所书合】 疾甚征家无正寝帝命辍小殿材构之并赐 
素褥布被以从所尚令中郎将宿其第动静辄以闻药膳赐遗相继帝亲临问屏人语终日乃还后复与太子至征第征加朝服拖绅帝抚之流 
涕指衡山公主将以妻其子叔玉谓曰公强视新妇征不能谢是夕帝梦征若平生及旦卒帝临哭为之恸赠司空相州都督谥曰文贞给羽葆 
鼓吹班剑陪葬昭陵将葬其妻裴氏辞曰征素俭约今用一品礼仪物褎大非征志乃以布车载柩帝登苑西楼望哭亲撰碑文并为书石帝后 
临朝谓侍臣曰朕闻以铜为镜可正衣冠以古为镜可知兴替以人为镜可明得失今魏征逝朕亡一镜矣比使人索其家得半藁曰天下之人 
有善有恶用善人则国安用恶人则国乱公卿之内情有爱憎爱憎之闲所宜详慎爱而知其恶憎而知其善去邪勿疑任贤勿贰邦可兴矣朕 
恐不免斯过卿辈可书于笏知则必谏也征状貌不逾中人然有志胆进谏虽逢盛怒神色不改天子亦为霁威议者谓贲育不能过尝上冢还 
奏曰闻陛下有关南之行既办而止何也帝曰畏卿嗔故中撤耳帝晚年数经略四夷征每侍宴奏破陈乐辄俯首不视至庆善乐则谛观之其 
意葢以讽隋氏之乱典章湮散征奏引诸儒校定四部书图籍粲然复备又以小戴礼编次不伦作类礼二十篇太宗览而善之录藏秘府帝思 
征不己尝登凌烟阁观其昼像赋诗伤悼闻者嫉之初征荐杜正伦侯君集才任宰相及正伦以罪黜君集谋逆诛人遂指为阿党又有言征录 
前后谏疏示史官褚遂良者帝益不悦遂停叔玉尚主并仆所撰碑顾其家衰矣其后帝伐高丽不能成功军还怅然曰魏征在不使吾有此行 
也使以少牢祠征墓复所仆碑而厚恤其家徽四子叔玉叔琬叔璘叔瑜叔玉袭爵官至光禄少卿神龙初以其子膺绍封叔璘礼部侍郎武后 
时为酷吏所杀叔瑜豫州刺史 【旧史作潞州刺史】 善草隶子华及甥薛稷并传其法华开元初为太子右庶子征五世孙謩 【按宰相 
世系表征子璘生殷殷生明明生冯冯生謩实六世孙】 自有传

　　钦定续通志卷二百八

　　●钦定续通志卷二百九　列传九

　　列传

　　唐 【九】

　　○唐九

　　王珪　　　　薛收【元超　元敬稷】马周　　李大亮　　　戴冑【至德】　　　刘洎【乐彦玮】　　崔仁师【湜　液澄】

　　王珪
　　薛收
　　马周
　　李大亮
　　戴冑
　　刘洎
　　崔仁师

　　△王珪

　　王珪字叔玠梁太尉僧辩之孙北齐乐陵太守顗之子世居郿性恬澹交不苟合开皇末为治礼郎季父颇 【隋书文学传作■】 与汉 
王谅作乱珪亡命南山者十余年高祖入关李纲荐为世子府咨议参军东宫建累迁中允甚被礼遇太子与秦王有隙帝责珪不能辅导流巂 
州太子死秦王即位召为谏议大夫帝尝曰正主御邪臣不能治正臣事邪主亦不能治唯君臣同德则海内安朕虽不明幸诸公数谏正致太 
平珪进曰古者天子有诤臣七人今陛下开圣虑纳刍荛臣处不讳之朝愿罄其狂瞽帝称善因敕自今宰臣及三品以上官入阁谏官辄随之 
封永寍县男迁黄门侍郎二年进侍中尝入见有美人侍侧本庐江王瑗姬也帝指之曰庐江不道杀其夫而纳之能不亡乎珪避席曰陛下谓 
庐江是耶非耶帝曰杀人而取其妻卿何问是非对曰昔郭公善善不能进恶恶不能退故亡今陛不知庐江所以亡而此妇人犹在侧窃以陛 
下为是之也帝嗟美其言帝使祖孝孙教宫人乐不称旨被让珪及温彦博进曰孝孙雅士陛下使教女乐又谯责之天下将谓轻士帝怒曰卿 
等何附下罔上耶彦博拜谢珪独不拜曰陛下不以臣不肖置之枢近责以忠効今所言非私而陛下疑臣是陛下负臣臣不负陛下帝默然明 
日语房玄龄曰朕昨责王珪等今甚悔之公等勿惩是不言也时珪与房玄龄李靖温彦博戴冑魏征同辅政帝尝因侍宴谓曰卿识鉴清通尤 
善谈论自玄龄以下宜悉加品藻且自谓孰与诸子贤对曰孜孜奉国知无不为臣不如玄龄才兼文武出将入相臣不如靖敷奏详明出纳惟 
允臣不如彦博济繁治剧众务毕举臣不如冑以谏诤为心耻君不及尧舜臣不如征至激浊扬清嫉恶好善臣于数子亦有微长帝深以为然 
玄龄等亦服为确论进爵郡公七年坐泄禁中语左迁同州刺史明年召为礼部尚书寻兼魏王泰师王见珪常先拜珪亦以师道自居王问珪 
以忠孝荅曰陛下王之君父能尽忠孝可以立身成名矣王曰愿闻所习珪曰汉东平王苍称为善最乐愿王志之其子敬直尚南平公主时帝 
女下嫁不行见舅姑礼珪曰主上动循礼法吾当受公主谒见岂为身荣将以成国家之美耳遂与其妻坐堂上令公主执笲行盥馈仪其后公 
主有舅姑者礼皆如之十三年卒年六十九帝素服举哀别次悼惜久之赠吏部尚书谥曰懿珪临官务举大纲不苛察事寡嫂尽礼抚孤侄如 
其子然俭不中礼既贵不立家庙为有司所劾帝为立庙以愧之初隐居时与房玄龄杜如晦善其母李氏曰儿必贵然未知所与游者何如人 
后玄龄等过其家母窥见大惊敕具酒食尽欢谓珪曰二客皆公辅才汝贵无疑 【杜甫集有送表侄王砅诗述其事甚详篇首云我之曾祖 
姑尔之高祖母乃谓珪之妻杜氏后又云秦王时在座真气惊户牖则太宗亦与珪旧识不独玄龄等矣与新书本传所载颇异附记于此】 长 
子崇基袭爵官至主爵郎中少子敬直以尚主拜驸马都尉坐交太子承干徙岭表崇基子齐望茂时齐望子旭见酷吏传茂时子焘性至孝为 
徐州司马母有疾弥年不解带数从高医游遂穷其术因作书号外台秘要世咸宝之历给事中邺郡太守 【新书不载崇基又以焘旭为珪 
孙今从旧书及宰相世系表改旧书不载焘事则仍从新书】

　　△薛收

　　薛收字伯褎蒲州汾阴人隋内史侍郎道衡子出继从父孺年十二能属文以道衡死非罪不肯仕闻高祖举兵遁入首阳山将应之通守 
尧君素觉之迎其母置城中不得发及君素东连王世充遂挺身入关房玄龄亟言之秦王即召见问方略收对合旨授府主簿判陕东道大行 
台金部郎中时方讨王世充收为书檄或马上占辞该敏如宿构窦建德以兵授世充诸将请退军以观形势收献策曰世充府库充实所将皆 
江淮精锐但乏粮食故为我持建德自将远来亦当尽其精锐若纵之至此两寇合纵转河北之粟以馈洛阳则战争方始混一无期今宣分兵 
以守洛阳深沟高垒勿与战王亲率猛锐先据成皋以逸待劳必可克也建德既克世允自下不过二旬两主就缚矣王从之遂擒建德降世充 
军还授天策府记室参军从平刘黑闼封汾阴县男寻以本官兼文学节学士与房玄龄杜如晦特蒙殊礼受心腹之寄又尝上书谏猎王荅曰 
览所陈知卿之成我也武德七年寝疾王问使相望于道又命舆疾至府亲举袂抚之论叙平生感慨流涕卒年三十三王哭之恸与其从兄子 
元敬书令善抚其子遣使吊祭其后遍图学士像叹其早亡不得与及即位语房玄龄曰薛收在当以中书令处之贞观七年赠定州刺史永徽 
中再赠太常卿陪葬昭陵有集十卷子元超

　　薛元超
　　薛元敬
　　薛稷

　　 薛元超

　　元超 【按宰相世系表名振字符超】 九岁袭爵及长好学善属文尚巢刺王女累太子舍人高宗即位擢给事中数上书陈得失帝嘉 
</div>
    <div class="pagination">
<a href="续通志_page494.html">上一页</a><span>...</span><a href="续通志_page490.html">490</a><a href="续通志_page491.html">491</a><a href="续通志_page492.html">492</a><a href="续通志_page493.html">493</a><a href="续通志_page494.html">494</a><span class="current-page">495</span><a href="续通志_page496.html">496</a><a href="续通志_page497.html">497</a><a href="续通志_page498.html">498</a><a href="续通志_page499.html">499</a><a href="续通志_page500.html">500</a><span>...</span><a href="续通志_page496.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
