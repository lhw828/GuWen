<!DOCTYPE html>
<html>
<head>
    <meta charset="UTF-8">
    <title>文献通考 - 第 17 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 17 页/共 334 页</h1>
    <div class="content">    仁宗时，诏场务岁课倍增者，乃增使臣一员监临。又诏取一岁中数为额，後虽羡益勿增，仍毋得抑配人户、苛留商贾，求羡馀以希赏（详见《酒税门》）。
    天圣中，有请算钱以助给费者，仁宗曰：“货泉之利，欲流天下而通有无，何可算也。”不许。又诏有司裁定岁课或不登而州县责衙前备偿者，立命罢之。
    神宗熙宁元年，诏：“三路支移，或民以租赋赍货至边贸易以转官者毋税。石炭自怀至京不征。流民复业者，所过免算。”
    四年，诏三司：“凡民承买酒麴、坊场，率千钱输税五十，储之以禄吏。”
    七年，诏减国门税数十种，钱不满三十者蠲之。其先，外城二十门皆责以课息，近止令随其闲要分等，以检捕获失之数为赏罚。既而以岁旱，复有是命。
    八年，手诏问中书，贾贩之物法不税者，其市利钱当输否？时有司创税贾物之入京者，谓之市利钱，以禄吏。帝疑焉，故问之。
    《郑侠奏议》跋後云：“建言者以诸门及本务税钱额亏折，皆是官员饶税过多，而吏人受财，公共偷瞒，不知乃为市易拘拦商旅入务官买，以致商旅不行，税乃大亏也。遂立条约，专拦皆有食钱，官员不得饶税。专拦取钱依仓法，官员妄饶税，并停替，仍会问诸处，每商旅纳官税一百文，即专拦所得市利钱几何。诸处申，约官税一百，专拦等合得事例钱十文。官中遂以为定例，每纳税钱一百文，别取客人事例钱六文，以给专拦等食钱。已而市易司作，於申收事例钱项，即声说所收不及十文亦收十文，此明为所收事例钱不及十文亦收十文，及法行，乃谓所收之税不及十文亦收事例钱十文。只如苎麻一斤收钱五文，山豆根一斤收钱五文，问客人别要事例钱一十文。本门为不便申省，及市易司并不施行，致客人为事例钱故，屡与专拦相拖拽，云：‘我官钱十文纳了，你问我要甚事例钱？’必须取条贯分明详谕，方肯纳钱而去。不三五日间，因三月二十六日奏状，准三月二十七日圣旨，市利钱三百文以下税钱者，皆无市利钱矣。看详，有司当立法时，取专拦所得事例钱以供专拦逐月食钱，不曰事例钱，而以市利名之者，盖取《孟子》所谓‘有贱丈夫左右望而罔市利’之意以为名，是贱之也，又从而多取之以益官，岂不缪哉！宜乎圣上闻之，自三百以下税钱，并不收市利也。”
    哲宗元元年，从户部之请，在京商税院酌取元丰八年钱五十五万二千二百六十一缗有奇，以为新额，自明年始。
    八年，商人载米入京粜者，力胜税权蠲。
    兵部尚书苏轼上言：“臣闻太贱则伤农，太贵则伤末。是以法不税五，使丰熟之乡商贾争籴，以起太贱之价；灾伤之地舟车辐凑，以压太贵之直。自先王以来，未之有改也。而近岁法令始有五力胜税钱，使商贾不行，农末皆病，废百王不刊之令典，而行自古所无之法，百世之下，书之青史，曰：‘收五力胜税钱，自皇宋某年始也。’臣切为圣世病之。臣顷在黄州，亲见累岁熟，农夫连车载米入市，不了盐酪之费，所蓄之家日夜祷祠，愿逢饥荒。又在浙西，累岁亲见水灾，中民之家有钱无，被服珠金，饿死於市。此皆官收五力胜税钱，致商贾不行之咎也。臣闻以物与人，物尽而止；以法活人，法行无穷。今陛下每遇灾伤，捐金帛，散仓廪，自元以来，盖所费数千万贯石，而饿殍流亡不为少衰。只如去年浙中水灾，陛下使江西、湖北雇船运米，以救苏、湖之民，盖百馀万石，又计籴本、水脚，官费不赀，而客船被差雇者，皆失业破产，无所告诉。与其官司费耗为害如此，何似削去近日所立五力胜税钱一条，只行《天圣附令》免税指挥，则丰凶相济，农末皆利，纵有水旱，无大饥荒。虽目下稍失课利，而灾伤之地，不必尽烦陛下出捐钱如近岁之多也。今《元编敕》，虽云灾伤地分，虽有例亦免，而所从来，必自丰熟地分，所过不免收税，则商贾亦自不行。议者或欲立法，如一路灾伤，则邻路免税，一州灾伤，则邻州亦然。虽以今之法小为疏通，而隔一州一路之外，丰凶不能相救，未为良法，须是尽削近岁法，专用《天圣附令》指挥，乃为通济。臣窃谓若行臣言，税钱亦必不至大段失陷。何也？五无税，商贾必大通流，不载见钱，必有回货。见钱、回货，自皆有税，所得未必减於力胜，而灾伤之地有无相通，易为赈救，官司省费，其利不可胜计。今肆赦甚近，若得於赦书带下，光益圣德，收结民心，实无穷之利。取进止。”
    徽宗大观元年，凡典买牛畜、舟车之类，未印契者，更期以百日，免倍税。建中靖国初有此令，至是蠲之。
    二年，诏在京诸门，凡民衣屦、菽、鸡鱼、果蔬、炭柴、磁瓦器之类，并蠲其税，岁终计所蠲，令大观库给偿。
    重和元年，以臣僚言，凡民有遗嘱并嫁女承书，令输钱给印文凭；其丝绵缣帛即其乡聚市鬻者，亦令先历近地场务请税。寻皆罢之。八月，臣僚又言，税物由便道者，请令批引致务参验并税之。诏户部下诸路漕司计画以行。
    宣和二年，宫观、寺院、臣僚之家为商贩者，令关津搜阅，如元丰法输税，岁终以次数报转运司取旨。
    初，《元符令》，品官供家服用之物免税。至建中靖国初，马、牛、驼、骡、驴已不入服用之例，而比年臣僚营私谋利者众，宫观、寺院多有免税专降之旨，皆以船艘贾贩，州县无孰何之者，故有是诏。
    三年，两浙、淮西等路，税例外增一分者勿取。其先，漕臣被旨起应奉物，乃增税以更费。至是，御笔罢之。
    钦宗靖康元年，诏：“都城物价未平，凡税物，权更蠲税一年。”
    高宗建炎元年，诏：“京城久闭，道路方通，有贩货上京者，与免税。”又诏应残破州县合用竹木砖瓦并免收税。又诏北来归正人、两淮复业人，在路不得收税。又诏於平江昆山县江湾浦量收海船税，应官司回易诸军收买物色，依条收税。盖宁於海道取给军需，而不以病民也。又虑税网太密，诏减并一百三十四处，减罢者九处，免过税者五处。至於牛、米、柴、面，民间日用所需，并与罢税。
    孝宗隆兴之初，招集流民，凡两淮之商旅、归正人之兴贩，并与免税。州县续置税场不曾申明去处，并罢之。又诏乡落墟市贸易皆从民便，不许人买扑收税，减罢州县税务甚多。
    光宗复罢楚州、雅州管下镇务，减临安府富阳馀杭税额。
    宁宗时，减罢州县税务亦不一。
    关市之征日以蠲免，中兴列圣仁民之心何如哉！其间贪吏并缘，苛取百出（绍兴二十一年六月，臣僚言诸州额外征取，止资公库，无名妄用，乞令监司检察），私立税场，算及缗钱、斗米、菜茹、束薪之属（乾道四年，诏诸州县不得私置税场，邀阻客旅。嘉定五年四月，臣僚言广中无名场税在在有之，若循之氵利头、梅之梅溪，皆深村山路，略通民旅，私立关津，缗钱、斗米、菜茹、束薪，并令输税）。或擅用稽察、措置（乾道九年二月，诏诸县税场於正官外擅置稽察、措置等官，许民户越诉），添置专拦收检（绍兴十年九月，敕：“诸路税务置专拦外，类皆过数招收，并有监官、亲随之类，通同接取，可令禁止。”淳熙五年四月，臣僚言池州雁汊等处，栏头妻子直入船内搜检，谓之女栏头），与吾民相刃相靡，不啻雠敌。虚市有税，空舟有税（乾道六年闰月，臣僚言：“重征莫甚於沿江。凡溯流而上，至於荆峡，虚舟往来，谓之‘力胜’；舟中无重货，谓之‘虚喝’；宜征百金，元抛千金之数，谓之‘花数’，骚扰不一，乞严禁止。”从之），以食米为酒米，以衣服为布帛，皆有税（绍兴三十二年八月，都省言专拦骚扰，甚者指食米为酒米，指衣服为布帛）。遇士夫行李则搜囊发箧，目以兴贩（绍兴二十五年十二月，敕：“访闻场务利於所入，以至士夫、举子道路之费，搜箧倒囊，一切拦税，可以禁止。”）。甚者，贫民博易琐细於村落，指为漏税，辄加以罪（嘉定八年二月，臣僚言：“滨江之民，担负鱼鲜於村落博卖，未尝经涉城市，亦诬其漏税而加之罪。或遇溪贩运火柴，每束亦收五六文钱。乞严行觉察。”从之）。空身行旅，亦白取金，百方纡路避之，则拦截叫呼（嘉定五年四月，臣僚言广中场）。或有货物，则抽分给偿，断罪倍输，倒囊而归矣（嘉定五年四月臣僚言）。闻者咨嗟，则指曰：“是大小法场也（绍兴二十二年，臣僚言蕲之蕲阳、江之湖口、池州之雁汊税务，号为大小法场）。”是以中兴以来，申明越津拦税之禁（上曰：“昨见河朔有步担负米，尤为所害。其专拦有在十里外私自收税者，况舟船之利多於步担，其扰可知。”绍兴三十二年三月，臣僚言州县多遣人於三二十里外拘栏税物，以发关引为名，乞禁止。乾道四年九月，诏不得离县五里外拦掠村民。绍兴四年三月，嘉定八年二月，皆有禁），其场务税赏不许引用（倘於租额外有剩数，听其累赏，是道天下重征），其告漏税不实者坐之（庆元六年五月诏）。其有合税者，照自来则例，不得欺诈骚扰，如例外多收投子钱，许民越诉（绍熙元年十一月）。其赴务投税者，不得截留收买（庆元五年四月诏）。列圣之禁戢吏奸也如此，是宜商贾之利通而民生之用足，虽中兴再造，民力已竭，而不至於甚困者，皆此之由也。
    ●卷十五 征榷考二
    ○盐铁矾
    齐管子曰：“海王之国（海王者，言以负海之利而王其业。王，音於况反），谨正盐荚（正，税也，音征）。十口之家，十人食盐。百口之家，百人食盐。终月，大男食盐五升少半（少半，犹劣薄也），大女食盐三升少半，吾子食盐二升少半（吾子，谓小男、小女也），此其大历也（历，数）。盐百升而釜（盐十三两七铢一黍十分之一为升，当米六合四勺也。百升之盐，七十六斤十二两十九铢二累为釜，当米六斗四升），今盐之重，升加分强，釜五十也（分强，半强也。今使盐官税其盐之重，每一斗加半合为强而取之，则一釜之盐得五十合而为之强）。升加一强，釜百也。升加二强，釜二百也。锺二千（十釜之盐，七百六十八斤为锺，当米六斛四斗是），十锺二万，百锺二十万，千锺二百万。万乘之国，人数开口千万也（举其大数而言之也。开口，谓大男、大女之所食盐也）。禺之商，日二百万（禺，读为“偶”。偶，对也。商，计也。对其大男、大女食盐者之口数而立，以计所税之盐，一日计二百万，合为二百锺），十日二千万，一月六千万。万乘之正，九百万也万（万乘之国，大男、大女食盐者千万人，而税之，盐一日二百锺，十日二千锺，一月六千锺也。今又施其盐数，以千万人如九百万人之数，则所税之盐一日百八十锺，十日千八百锺，一月五千四百锺）。月人三十钱之籍，为钱三千万（又变其税千四百锺之盐而籍其钱，计一月每人籍钱三十，凡千万人，为钱三万万矣。以此籍之数而比其常籍，则当一国而有三千万人矣），今吾非籍之诸君、吾子，而有二国之籍者六千万（诸君，谓老男、老女也。六十以上为老男，五十以上为老女也。既不籍於老男、老女，又不籍於小男、小女，乃能以十万人而当三千万人者，盖盐官之利耳。盐官之利既然，则铁官之利可知也。盐官之利当一国而三千万人，铁官之利当一国而三万人焉，故能有二国之籍者六千万人耳，其常籍人之数犹在此外）。使君施令曰‘吾将籍於诸君、吾子’，则必嚣号，令天给之盐，则百倍归於上，人无以避此者，数也。今铁官之数曰：‘一女必有一针、一刀，若其事立（若，犹然後）；耕者必有一耒、一耜、一钅兆，若其事立（大锄谓之钅兆。羊昭反）；行服连（辇名，所以载作器，人挽者）、轺（羊昭反）、┝（居玉反）者（大车驾马），必有一斤、一锯、一锥、一凿，若其事立。不尔而成事者，天下无有。’今针之重加一也，三十针一人之籍（针之重，每十分加一分为强强取之，则一女之籍得三十针也矣）。刀之重加六，五六三十，五刀，一人之籍也（刀之重，每十分加六分以为强而取之，五六为三十也，则一女之籍得五刀）。耜铁之重加七，三耜铁，一人之籍也（耜铁之重，每十分加七分以为强而取之，则一农之籍得三耜铁也）。其馀轻重皆准此而行（其器弥重，其加弥多），然则举臂胜（音升）事，无不服籍者。”桓公曰：“然则国无山海不王乎？”管子曰：“因人之山海，假之名有海之国（虽无海而假名有海，则亦虽无山而假名有山），售盐於吾国（彼国有盐而籴於吾国为售耳），釜十五吾受而官出之以百（受，取也。假令彼盐平价釜当十钱者，吾又加五钱而取之，所以来之也。既得彼盐，则令吾国盐官又出而籴之，釜以百钱也），我未与其本事也（与，用也。本事，本盐也）。受人之事，以重相推（以重相推，谓加五钱之类也。推，犹度也），此用人之数也（彼人所有而皆为我用也）。”又曰：“齐有渠展之盐（渠展，齐地，沛水所流入海之处，可煮盐之所也，故曰渠展之盐）请君伐菹薪（草枯曰菹，采居反），煮水为盐（煮海水），正（音征）而积之。十月始征，至於正月，成三万六千锺，下令曰：‘孟春既至，农事且起，大夫无得缮冢墓，理宫室，立台榭，筑墙垣。北海之众，无得聚庸（庸，功也）而煮盐（北海之众，谓北海煮盐之人。本意禁人煮盐，下令以农事，虑有妨夺，先自大夫起，欲人不知其机，斯为权术）。此则坐长十倍，以令粜之。梁、赵、宋、卫、濮阳，彼尽馈食之国（本国自无盐，远馈而食），无盐则肿，守圉之国（“圉”与“御”同，古通用）用盐独甚。”桓公乃使粜之，得成金万斤。
    按：《周礼》所建山泽之官虽多，然大概不过掌其政令之厉禁，不在於征榷取财也。至管夷吾相齐，负山海之利，始有盐铁之征。观其论盐，则虽少男、少女所食；论铁，则虽一针、一刀所用，皆欲计之，苛碎甚矣。故其言曰：“利出一孔者，其国无敌；出二孔者，其兵不诎；出三孔者，不可以举兵；出四孔者，其国必亡。先王知其然，故塞人之养（养，利也），隘其利途。故予之在君，夺之在君，贫之在君，富之在君。”又曰：“夫人予则喜，夺则怒。先王知其然，故见予之形而不见夺之理，故民可爱而洽於上也。”其意不过欲巧为之法，阴夺民利而尽取之，既以此相桓公霸诸侯，而齐世守其法。故晏子曰“山木如市，弗加於山；鱼盐蜃蛤，弗加於海。民参其力，二入於公，而衣食其一。山林之木，衡麓守之；泽之萑蒲，舟鲛守之；薮之薪蒸，虞侯守之；海之盐蜃，祈望守之。县鄙之人，入从其政；Τ介之关，暴征其私。布常无艺，徵敛无度。”盖极言其苛如此。然则桑、孔之为，有自来矣。
    汉高祖接秦之敝，量利禄，度官用，以赋於民。而山川、园池、市肆祖税之入，自天子至於封君汤沐邑，皆各自为奉养，不领於天下之经费。秦赋盐铁之利，二十倍於古，汉兴，循而未改。
    按：史既言高祖省赋，而复言盐铁之赋仍秦者，盖当时封国至多，山泽之利在诸侯王国者，皆循秦法取之以自丰，非县官经费所榷也。
    孝惠、高后时，吴有豫章铜山，即招致天下亡命盗铸钱，东煮海水为盐，以故无赋，国用饶足。
    班固赞曰：“吴王擅山海之利，能薄敛以使其众，逆乱之萌，自其子兴。古者诸侯不过百里，山海不以封，盖防此矣。”
    武帝元狩四年，置盐铁官。
    元狩中，兵连不解，县官大空，富商大贾冶铸鬻盐，财或累万金，而不佐公家之急。於是以东郭咸阳、孔仅为大农丞，领盐铁事。五年，仅、咸阳言：“山海，天地之藏，宜属少府，陛下弗私，以属大农佐赋。愿募民自给费，因官器作鬻盐，官为牢盆（苏林曰：“牢，价直也。今世人言雇手牢。”如淳曰：“牢，廪食也。古者名廪为牢。盆，煮盐盆也”）。浮食奇民欲擅斡山海之货，以致富羡，役利细民。其沮事之议，不可胜听。敢私铸铁器鬻盐者，钅大左趾，没入其器物。郡不出铁者，置小铁官，使属在所县。”使仅、咸阳乘传举行天下盐铁，作官府，除故盐铁家富者为吏。吏益多贾人矣。孔仅使天下铸作器，而县官以盐铁缗钱之故，用少饶矣。益广关，置左右辅。初，大农斡盐铁官布多，置水衡，欲以主盐铁，及杨可告缗，上林财物众，乃令水衡主上林，上林既充满，益广。卜式为御史大夫，见郡国多不便县官作盐铁，器苦恶（盐味苦，器脆恶），贾贵，强令民买之，乃因孔仅言事，上不说。
    先公曰：“孔仅、咸阳所言，前之属少府者其利微，今改属大农，则其利尽，此聚敛之臣饰说以盖其私也。管仲之盐铁，其大法税之而已，盐虽官尝自煮之以权时取利，亦非久行，铁则官未尝冶铸也，与孔、桑之法异矣。”
    元封元年，因桑弘羊请，置大农部丞数十人，分部主郡国，名往往均输盐铁官，不出铁者置小铁官，使属所在县。
    盐官凡二十八郡：
    河东（安邑）　太原（晋阳）　南郡（巫）　钜鹿（堂阳）　勃海（章武）　千乘　琅琊（海曲。长广）　会稽（海盐）　犍为（南安）　蜀（临邛）　益州（连然）　巴（朐忍）　安定（三水）　北地（弋居）　上郡（独药）　西河（富昌）　朔方（沃{土}）　五原（成宜）　雁门（楼烦。沃阳，有长、丞）　渔阳（泉州）　陇西　辽西（海阳）　辽东　南海（番禺）　苍梧（高要）　东平  北海　东莱（曲城。弦。东牟。当利。阳乐）
    铁官凡四十郡：
    京兆（郑）　左冯翊（夏阳）　右扶风（雍。漆）　弘农（宜阳。渑池）　太原（大陵）　河东（安邑。绛县。皮氏。平阳）　河内（隆虑）　河南　颍川（阳城）　汝南（西平）　南阳（宛）　庐江（皖）　山阳沛（沛）　魏（武安）　常山（都乡）　千乘（千乘）　齐（临淄）　东莱（东弁）　东海（下邳。朐）　济南（东平陵。历城）　泰山（嬴）　临淮（盐渎。堂邑）　桂阳汉中（沔阳）　犍为（武阳南安）　蜀（临邛）　琅琊　渔阳（渔阳）　右北平（夕阳）　辽东（平郭）　陇西　胶东（郁秩）　鲁楚（彭城）　广陵　中山（北平）　东平　城阳（莒）　涿
    元鼎中，博士徐偃使行风俗，矫制，使胶东、鲁国鼓铸盐铁，还，奏事，徙为太常丞。御史大夫张汤劾偃矫制大害，法至死。有诏下终军问状，军诘偃：“胶东南近琅琊，北接北海，鲁国西枕泰山，东有东海，受其盐铁。偃度四郡口数田地，率其用器食盐，不足以并给二郡邪？将势宜有馀，而吏不能也？何以言之？偃矫制而鼓铸者，欲及春耕种赡民器也。今鲁国之鼓，当先具其备，至秋乃能举火。此言与实反者非（重问之）？偃已前三奏，无诏（不报听也），不惟所为不许（惟，思也），而直矫作威福，以从民望，千民采誉，此明圣之所必诛也。偃矫制颛行，非奉使体，请下御史徵偃即罪。”上善其请，奏可。
    昭帝始元六年，诏郡国举贤良文学之士，问以民所疾苦，教化之要。皆对愿罢盐铁、酒榷、均输，毋得与天下争利，视以俭勤。御史大夫桑弘羊难，以为此国家大业，所以制四夷，安边足用之本，不可废也。
    弘羊言：“往者豪强之家得管山海之利，采石鼓铸、煮盐，一家聚或至千馀人，大抵尽流放之人，远去乡里，弃坟墓，依倚大家，相聚深山穷泽之中，成奸伪之业。家人有宝器，尚犹柙而藏之，况天地之山泽乎？夫权利之处，必在山泽，非豪人不能通其利。异时盐铁未笼，布衣有朐邴，人君有吴王，专山泽之饶，薄赋其人，赡穷乏以成私威，私威积而逆节之心作。今纵人於权利，罢盐铁以资强暴，遂其贪心，众邪群聚，私门成党，则强御日以不制，而并兼之徒奸形成矣。盐铁之利，佐百姓之急，奉军旅之费。不可废也。”文学曰：“庶人藏於家，诸侯藏於国，天子藏於海内。是以王者不蓄，下藏於民，远争利，务民之义，利散而人怨止。若是，虽汤、武生存於代，无所容其虑。工商之事，欧冶之任，何奸之能成？三桓专鲁，六卿分晋，不以盐铁。故权利深者，不在山海，在朝廷；一家害百家，在萧墙，不在朐邴。”大夫曰：“山海有禁而人不倾，贵贱有平而人不疑。县官设衡立准，而人得其所，虽使五尺童子市，莫之能欺。今罢之，则豪人擅其用而专其利也。”文学曰：“山海者，财用之宝路也。铁器者，农之死士也。死士用则仇雠灭，田野辟而五熟。宝路开则百姓赡而人用给，人用给则富国而教之以礼。礼行则道有让，而人敦朴以相接而莫相利也。夫秦、楚、燕、齐，士乃不同，刚柔异气，巨小之用，倨勾之宜，党殊俗异，各有所便。县官笼而一之，则铁器失其宜，而农人失其便。器用不便，则农夫罢於野而草莱不辟，草莱不辟则人困乏也。”大夫曰：“昔商君理秦也，设百官之利，收山泽之税，国富人强，蓄积有馀。是以征伐敌国，攘地斥境，不赋百姓，军师以赡。故利用不竭而人不知，地尽西河而人不苦。今盐铁之利，所佐百姓之急，奉军旅之费，务於蓄积，以备乏绝，所给甚众，有益於用，无害於人。”文学曰：“昔文帝之时，无盐铁之利而人富，当今有之而百姓困乏，未见利之所利而见其所害。且利非从天来，不由地出，所出於人而为之百倍，此计之失者也。夫李梅实多者，来年为之衰；新熟，旧为之亏。自天地不能满盈，而况於人乎？故利於彼者必耗於此，犹阴阳之不并曜，昼夜之代长短也。商鞅峭（七叫反）法长利，秦人不聊生，相与哭孝公，其後秦日以危。利蓄而怨积，地广而祸构，恶在利用不竭乎？”於是丞相奏曰：“贤良、文学不明县官事，猥以盐铁为不便。宜罢郡国榷酤酒关内铁官。”奏可。於是利复流下，庶人休息。
    宣帝地节四年，诏：“盐，民之食，而贾咸贵，其减天下盐贾。”
    元帝初元五年，罢盐铁官。
    永光二年，复盐铁官。
    成帝绥和二年，赐丞相翟方进策曰“百僚用度各有数。君增益盐铁，更变无常。朕既不明，随奏许可”，云云。方进自杀。
    东汉郡有盐官、铁官者，随事广狭置令长及丞。本注曰：“凡郡县出盐多者，置盐官主盐税；出铁多者，置铁官主鼓铸。”
    明帝时，官自鬻盐。
    时贵，县官给用不足。尚书张林言：“盐，食之急，虽贵，人不得不须，官可自鬻。”诏诸尚书通议。朱晖等言：“盐利归官，则人贫怨，非明主所宜行。”帝卒以林言为然。
    永平十五年，复置涿郡故安铁官。
    肃宗建初中，议复盐铁官，郑众谏，以为不可。诏数切责，至被奏劾。众执之不移，帝不从。
    按：盐铁官，显宗已尝置矣，今言复，岂中间尝罢邪？
    和帝即位，罢盐铁禁。
    诏曰：“昔孝武皇帝致诛胡、越，故榷收盐铁之利，以奉师旅之费。自中兴以来，匈奴未宾，永平末年，复修征伐。先帝即位，务休力役，然犹深思远虑，安不忘危，探观旧典，复收盐铁，欲以防备不虞，宁安边境，而吏多不良，动失其便，以违上意。先帝恨之，故遗戒郡国罢盐铁之禁，纵民煮铸，入税县官如故事。其申敕刺史、二千石，奉顺圣旨，勉行德化，布告天下，使明知朕意。”
    献帝建安初，置使者监卖盐。
    时关中百姓流入荆州者十馀万家，及闻本土安宁，皆企愿思归，而无以自业。於是卫觊议，以为：“盐者，国家之大宝，自丧乱以来放散，今宜依旧置使者监卖，以其直益市犁牛。百姓归者，以供给之，劝耕积粟，以丰实关中。远者闻之，必多竞还。”魏武於是遣谒者仆射监盐官，移司隶校尉居弘农。流人果还，关中丰实。
    後秦主姚兴以国用不足，增关津之税，盐、竹、木皆有赋。群臣咸谏，以为天殖品物，以养群生，王者子育万邦，不宜节约，以夺其利。兴曰：“能逾关梁通利於山水者，皆豪富之家，吾损有馀以裨不足，何不可？”遂行之。
    陈文帝天嘉二年，太子中庶子虞荔、御史中丞孔奂以国用不足，奏立煮海盐税，遂从之。
    後魏宣武时，河东郡有盐池，旧立官司，以收税利。先是罢之，而人有富强者专擅其用，贫弱者不能资益。延兴末，复立监司，量其贵贱，节其赋入，公私兼利。孝明即位，复罢其禁，与百姓其之。
    时御史中尉甄琛表称：“《周礼》，山林川泽有虞衡之官，为之厉禁。盖取之以时，不使戕贼而已。故虽置有司，实为民守之也。夫一家之长，必惠养子孙；天下之君，必惠养兆民。未有为民父母，而吝其醯醢；富有群生，而榷其一物者也。今县官鄣护河东盐池而收其利，是专奉口腹而不及四体也。盖天子富有四海，何患於贫？乞弛盐禁，与民共之。”录尚书、彭城王勰曰：“圣人敛山泽之货，以宽田畴之赋；收关市之税，以助什一之储。取此与彼，皆非为身。所谓资天地之产，惠天地之民。盐池之禁，为日已久，积而散之，以济国用，非专为供大官之用，宜如旧。”魏主卒从琛议。
    致堂胡氏曰：“盐之为物，天地自然之利，所以养人也。尽捐之民，则纵末作、资游惰；尽属之官，则夺民日用，而公室有近宝之害。琛、勰之言，皆未得中道也。官为厉禁，俾民取之，而裁入其税，则政平而害息矣。”
    魏自弛盐禁之後，官虽无榷，而豪贵之家复乘势占夺，近池之人又辄障吝。神龟初，太师高阳王雍，太傅清河王怿等奏，请依先朝，禁之为便，於是复置监官以监检焉。其後更罢更立，至於永熙。自迁邺後，於沧、瀛、幽、青四州之境，傍海煮盐。沧州置灶一千四百八十四，瀛州置灶一百五十二，幽州置灶一百八十，青州置灶五百四十六，又於邯郸置灶四，计终岁合收盐二十万九千七百八斛四斗。军国所资，得以周赡矣。
    後周文帝霸政之初，置掌盐之政令，一曰散盐，煮海以成之；二曰监盐，引池以化之；三曰形盐，掘地以出之；四曰饴盐，於戎以取之。凡监盐每池为之禁，百姓取之皆税焉。
    按：东南之盐，煮海而已；西北之盐，则所出不一，而名亦各异。《南史 张畅传》，魏太武至瓜洲，饷武陵王以九种盐，曰“此诸盐各有所宜：白盐是魏主所食；黑者疗腹胀气满，细刮取六铢，以酒服之；胡盐疗目痛；柔盐不用食，疗马脊创；赤盐、盐、臭盐、马齿盐四种，并不中食”是也。
    隋文帝开皇三年，先是尚依周末之弊，盐池、盐井皆禁百姓采用，至是通盐池、盐井与百姓共之。
    唐肃宗即位时，两京陷没，民物耗弊，天下用度不足。於是吴盐、蜀麻、铜冶皆有税，市轻货繇江陵、襄阳、上津路转至凤翔。
    唐贞元元年，河中尹姜师度以安邑盐池渐涸，开拓疏决水道，置为盐屯，公私大收其利。左拾遗刘彤请检校海内盐铁之利，从之。
    彤上表曰：“臣闻汉孝武为政，厩马三十万，後宫数万人，外讨戎夷，内兴宫室，殚费之甚，实百当今。然而古费多而货有馀，今用少而财不足者何也？岂非古取山泽，而今取贫人哉！取山泽，则公利厚而人归於农；取贫人，则公利薄而人去其业。故先王之作法也，山海有官，虞衡有职，轻重有术，禁发有时，一则专农，二则饶国，济入盛事也。臣实为当今疑之。夫煮海为盐，采山铸铁，伐木为室，丰馀之辈也。寒而无衣，饥而无食，佣赁自资者，穷苦之流也。若能收山海厚利，夺丰馀之人，蠲调敛重徭，免穷苦之子，所谓损有馀而益不足，帝王之道，可不谓然乎！臣愿陛下诏盐、铁、木等官各收其利，贸迁於人，则不及数年，府有馀储矣。然後下宽大之令，蠲穷独之徭，可以惠群生，可以柔荒服，虽戎狄未服，尧、汤水旱，无足虞也。奉天变，惟在陛下行之。”上令宰臣议其可否，咸以盐铁之利，甚益国用，遂令将作大匠姜师度、户部侍郎强循俱摄御史中丞，与诸道按察使检校海内盐铁之课。至十年八月十日，敕：“诸州所造盐铁，每年合有官课。比令使人句当，除此更无别求。在外不细委知，如闻称有侵克，宜令本州刺史上佐一人检校，依令式收税。如有落帐欺没，仍委按察纠觉奏闻。其姜师度除蒲州盐池以外，自馀处更不须巡检。”
    唐有盐池十八，井六百四十，皆隶度支。蒲州安邑、解县有池五，总曰“两池”，岁得盐万斛，以供京师。盐州五原有乌池、白池、瓦窑池、细项池，灵州有温泉池、两井池、长尾池、五泉池、红桃池、回乐池、弘静池，会州有河池，三州皆输米以代盐。安北都护府有胡落池，岁得盐万四千斛，以给振武、天德。黔州有井四十一，成州、州井各一，果、闻、开、通井百二十三，山南西院领之。邛、眉、嘉有井十三，剑南西川院领之。梓、遂、绵、合、昌、渝、泸、资、荣、陵、简有井四百六十，剑南东川院领之。皆随月督课。幽州、大同横野军有盐屯，每屯有丁有兵，岁得盐二千八百斛，下者千五百斛。负海州岁免租为盐二万斛以输司农。青、楚、沧、海、棣、杭、苏等州，以盐价市轻货，亦输司农。天宝、至德，盐每斗十钱。乾元元年，盐铁、铸钱使第五琦初变盐法，就山海井灶近利之地置监院，游民业盐者为亭户，免杂徭。盗鬻者论以法。及琦为诸州权盐铁使，尽榷天下盐，斗加时价百钱而出之，为钱一百一十。自兵起，流庸未复，税赋不足供费，盐铁使刘晏以为因民所急而税之，则国用足。於是上盐法轻重之宜，以盐利多则州县扰，出盐乡因旧监置吏，亭户粜商人，纵其所之。江、岭去盐远者，有常平盐，每商人不至，则减价以粜民，官收厚利而人不知贵。晏又以盐生霖潦则卤薄，旱则土溜坟，乃随时为令，遣吏晓导，倍於劝农。吴、越、扬、楚盐廪至数千，积盐二万馀石。有涟水、湖州、越州、杭州四场，嘉兴、海陵、盐城、新亭、临平、兰亭、永嘉、大昌、侯官、富都十监，岁得钱百馀万缗，以当百馀州之赋。自淮北置巡院十三，日扬州、陈许、汴州、庐寿、白沙、淮西、甬桥、浙西、宋州、泗州、岭南、兖郓、郑滑，捕私盐者，奸盗为之衰息。然诸道加榷盐钱，商人舟所过有税。晏奏罢州县率税，禁堰埭邀以利者。晏之始至也，盐利岁才四十万缗，至大历末，六百馀万缗。天下之赋，盐利居半，宫闱服御、军饷、百官禄俸皆仰给焉。明年而晏罢。贞元四年，淮西节度使陈少游奏加民赋，自此江淮盐每斗亦增二百，为钱三百一十，其後复增六十，河中两池盐每斗为钱三百七十。江淮豪贾射利，或时倍之，官收不能过半，民始怨矣。刘晏盐法既成，商人纳绢以代盐利者，每缗加钱二百，以备将士春服。包佶为汴东水陆运、两税、盐铁使，许以漆器、玳瑁、绫绮代盐价，虽不可用者，亦高估而售之，广虚数以罔上。亭户冒法，私鬻不绝，巡捕之卒遍於州县。盐估益贵，商人乘时射利，远乡贫民困高估，至有淡食者。巡吏既多，官冗伤财，当时病之。其後军费日增，盐价浸贵，有以数斗易盐一升。私粜犯法，未尝少息。顺宗时，始减江淮盐价，每斗为钱二百五十，河中两池盐斗钱三百。增安、涣阳、涂浍三监。其後盐铁使李奏江淮每斗减钱十以便民，未几复旧。方是时，盛贡献以固宠，朝廷大臣皆饵以厚货，盐铁之利积於私室，而国用耗屈，榷盐法大壤，多为虚估，率千钱不满百三十而已。兵部侍郎李巽为使，以盐利皆为度支，物无虚估，天下粜盐税茶，其赢六百六十五万缗。初岁之利，如刘晏之季年，其後则三倍晏时矣。两池盐利岁收百五十馀万缗。四方豪商猾贾杂处解县，主以郎官，其佐贰皆御史。盐民田园籍於县，而令不得以县民治之。
    元和中，皇甫钅专奏：“应管煎盐户及盐商，并诸监院停场官吏、所由等，前後制敕除两税外不许差役追扰。今请更有违越者，县令奏闻贬黜，刺史罚俸，再罚奏取旨施行。”从之。
    贞元二十一年，停盐铁使月进。旧盐铁钱总悉入正库，以助给费，而主北务者稍以时市珍玩时新物充进献，以求恩泽。其後益甚，岁进钱物，谓之“羡馀”，而给入益少。及正元末，逐月有献，谓之“月进”，及是而罢。
    宪宗之讨淮西也，度支使皇甫钅专加剑南东西、两川、山南西道盐估以供军。贞元中，盗鬻两池盐一石者死，至元和中，减死流天德五城。钅专奏论死如初，一斗以上杖背，没其车驴，能捕斗盐者赏千钱，州县团保相察，比於贞元加酷矣。自兵兴，河北盐法羁縻而已。至皇甫钅专又奏置榷盐使，如江淮榷法，犯禁岁多。
    元和十三年，盐铁使程异奏：“应诸州府先请置茶盐店收税。伏准今年正月赦文，诸州府因用兵以来，或虑有权置职名及擅加科配，事非常制，一切禁断者。伏以榷税茶盐，本资财赋，赡济军镇，盖是从权，兵罢自合便停，事久实为重敛。其诸道先所置店及收诸色钱物等，虽非擅加，且异常制，伏请准赦文勒停。”从之。
    按：皇甫钅专、程异皆聚敛小人。元和十三年，则宪宗平淮西之後，浸以骄侈，二人以进羡馀有宠为相之时也。然钅专加盐估，峻榷法，靡所不至，而异能上此奏，犹为彼善於此。史称异自知不合众心，能廉谨谦退，为相月馀，不敢知印秉笔，故终免於祸，观此奏，亦其一节也。
    穆宗时，田弘正举魏博归朝廷，乃命河北罢榷盐。户部侍郎张平叔议榷盐法敝，请官自卖盐可以富国，诏公卿议其可否。中书舍人韦处厚、兵部侍郎韩愈条诘之，以为不可，遂不行。
    愈奏略谓：“平叔请今州府差人自粜官盐，可以获利一倍。臣以为城郭之外，少有见钱，籴盐多用杂物贸易。盐商则无物不取，或赊贷徐还，用此取济，两得利便。今令吏人坐铺自卖，利不关己，罪则加身，非得见钱，必不敢受，如此则贫者无从得盐，自然坐失常课，如何更有倍利？又欲令人吏将盐家至户到而粜之，必索百姓供应，骚扰极多。有贫家食盐至少，或有淡食，动经旬月，若据口给盐，依时徵价，官吏畏罪，必用威刑，臣恐所在不安，此尤不可之大者。平叔又云：‘浮寄奸猾者转富，土著守业者日贫，若官自粜盐，不问贵贱贫富，四民僧道并兼游手，因其所食，尽输官钱；并诸道军、诸使家口亲族，递相影占，不曾输税，若官自粜盐，此辈无一人遗漏者。’臣以为此数色人等，官未粜盐之时，从来籴盐而食，不待官自粜然後食盐也。国家榷盐，粜与商人，商人纳榷，粜与百姓，则是天下百姓无贫富贵贱，皆已输钱於官矣，不必与国家交手付钱，然後为输钱於官也。”
    时奉天卤池生水柏，以灰一斛得盐十二斤，利倍硷卤。文宗时，采灰一斗，比盐一斤论罪。开成末，诏私盐月再犯者，易县令，罚刺史俸；十犯，则罚观察、判官课料。宣宗即位，茶、盐之法益密，粜盐少、私盗多者，谪观察、判官，不计十犯。户部侍郎、判度支卢弘止以两池盐法敝，遣巡院官司空舆更立新法，其课倍入，迁权盐使。以壕篱者，盐池之堤禁，有盗壤与鬻硷皆死，盐盗持弓矢者亦皆死刑。兵部侍郎、判度支周墀又言：“两池盐盗贩者，迹其居处，保、社按罪。鬻五石，市二石，亭户盗粜二石，皆死。”是时，江、吴群盗以所剽物易茶盐，不受者焚其室庐，吏不敢枝梧，镇戍、场铺，堰埭以关通致富。宣宗乃择尝更两畿辅望县令者为监院官。户部侍郎裴休为盐铁使，上盐法八事，其法皆施行，两池榷课大增。其後兵遍天下，诸镇擅利，两池为河中节度使王重荣所有，岁贡盐三千车。中官田令孜募新军五十四都，饣军转不足，仍倡议两池复归盐铁使，而重荣不奉诏，至举兵反，僖宗为再出，然而卒不能夺。
    後唐同光三年，敕：“魏府每年所徵随丝盐钱，每两与减放五文，逐年卖蚕盐、食盐、大盐、甜次冷盐，每斗与减五十，栾盐与减三十。”
    天成元年，敕：“诸州府百姓合散蚕盐，二月内一度散，依夏税限纳钱。”
    晋天福元年，敕：“洛京洛管内所配人户食盐，起来年每斗放减十文。”
    七年，宣旨下三司：“应有往来盐货悉税之，过税每斤七文，住税每斤十文。其诸道应有保属州府盐务，并令省司差人勾当。”
    先是，诸州府除散蚕盐徵钱外，每年末盐界分场务，约粜钱一十七万贯有馀。言事者称，虽得此钱，百姓多犯盐法，请将上件食盐钱，於诸道州府计户，每户一贯至二百，为五等配之，然後任人逐便兴贩，既不亏官，又益百姓。朝廷行之，诸处场务且仍旧。俄而盐货顿贱，去出盐远处州县，每斤不过二十文，近处不过一十文，掌事者又称骤改其法，奏请重置税焉，盖欲绝兴贩，归利於官。场院粜盐虽多，人户盐钱又不放免，民甚苦之。
    按：盐之为利，自齐管仲发之，後之为国者，榷利日至。其初也，夺灶户之利而官自煮之，甚则夺商贩之利而官自卖之。然官卖未必能周遍，而细民之食盐者不能皆与官交易，则课利反亏於商税。於是立为蚕盐、食盐等名，分贫富五等之户而散抑配之。盖唐张平叔所献官自卖盐之策，而昌黎公所以驳议之者，其虑已略及此矣。迨其极也，则官复取盐自卖之，别取其钱，而人户所纳盐钱遂同常赋，无名之横敛永不可除矣。当时，江南亦配盐於民而徵米，在後盐不给而徵米如故，其历三百年而未除。宇县分割，国自为政，而苛敛如出一辙，异哉！周广顺二年，敕令庆州榷盐务，今後每青盐一石依旧抽税钱八百八十五陌、盐一斗；白盐一石抽税钱五百八十五陌、盐五升，此外不得别有邀求。
    青、白盐池在盐州北。唐朝元管四池：曰乌池、白池、瓦窑池、细项池。今出税置吏唯有青、白二池。
    敕诸色犯盐、麴五斤以上，并重杖处死，以下科断有差；刮硷煎炼私盐所犯一斤以上断死，以下科断有差；人户所请蚕盐得将归茧供食，不得博易货卖，违者照私盐科断。州城、县镇郭下人户系屋税合请盐者，若是州府，并於城内请给；若是外县镇郭下人户，亦许将盐归家供食。仰本县预取逐户合请盐数目，攒定文帐部领人户请给，勒本处官吏及所在场务同点检入城。若县镇郭下人户城外别有庄田，亦仰本县预先分擘开坐，勿令一处分给供使。
    三年，敕：“诸州府并外县镇城内，其居人屋税盐，今後不，其盐钱亦不徵纳。所有乡村人户合请蚕盐，所在州城县镇严切检校，不得放入城门。”
    显德元年，上谓侍臣曰：“朕览食末盐州郡，犯私盐多於颗盐界分。盖卑湿之地易为刮盐煎造，岂惟违我榷法，兼又污我好盐。况末盐煎炼，搬运费用倍於颗盐。今宜分割十馀州，令食颗盐，不唯辇运省力，兼亦少人犯禁。”自是，曹、宋已西十馀州皆食颗盐（种者曰颗盐，出解州。煮者曰末盐，出濒海）。
    三年，敕：“漳河已北州府管界，元是官场粜盐，今後除城郭草市内仍旧禁法，其乡村并不许盐货通商。逐处有咸卤之地，一任人户煎炼，兴贩则不得逾越漳河入不通商界。”
    五年，既取江北诸州，唐主奉表入贡，因白帝以江南无卤田，愿得海陵盐监南属以赡军。帝曰：“海陵在江北，难以交居，当别有处分。”乃诏岁支盐三十万斛以给江南，士卒稍稍归之。
    宋朝之制，颗盐出解州安邑、解县两池。以户民为畦夫，悉蠲其他役，每岁自二月一日垦畦，四月始种，八月乃罢，官廪给之。安邑池每户岁种盐千席，解池减二十席（至道二年，两池得盐三十七万三千五百四十五席，席一百一十六斤半，此其最多之数也。大中祥符九年四月，陕西转运张象中言：“两池见贮盐三千二百七十六庵，计三亿八千八百八十二万八千九百二十八斤，计直二千一百七十六万一千八十贯。虑尚有遗利，望行条约。”上曰：“地财之阜，此亦至矣，若过求增羡，虑有时而阙，不可许也。”）募兵百人，目为“护宝都”以巡逻之，以给本州及三京、京东之齐、兖、曹、濮、单、郓州、广济军，京西之滑、郑、陈、颍、汝、许、孟州，陕西之河中府、陕虢州、庆成军，河东之晋、绛、慈、隰州，淮南之宿、亳州，河北之怀州及澶州诸县之在南河者（郓、齐、宿州旧食末盐，建隆二年以溯流辇运劳费，始改食颗盐）。末盐煮海，则楚州盐城监岁煮四十一万七千馀石，通州丰利监四十八万九千馀石，泰州海陵监、如皋仓、小海场六十五万六千馀石，给本州及淮南之庐、和、舒、蕲、黄州、无为军，江南之江宁府、宣、洪、袁、吉、筠、江、池、太、平、饶、信、歙、抚州、广德、临江军，两浙之常、润、湖、睦州，荆湖之江陵府、安、复、潭、鼎、鄂、岳、衡、永州、汉阳军（庐和舒蕲黄州、汉阳军旧通商、太平兴国二年始令官卖。信、歙旧食两浙盐，後改焉。江、浙旧皆禁，九年，盐铁使王明请开禁，计岁卖盐钱五十三万五千馀贯：二十八万七千馀贯给盐与民，随税收其钱；二十四万馀贯商人贩易，收其算。雍熙二年六月，依旧禁止）。海州板浦、惠泽、洛要三场岁煮四十七万七千馀石，涟水军海口场十一万五千馀石，以给本州军及京东之徐州，淮南之光、寿、濠、泗州，两浙之杭、苏、湖、常、润州、江阴军。密州涛洛场岁煮三万二千馀石，以给本州及沂、潍州。杭州场岁煮七万七千馀石，明州昌国东、西监三十万一千馀石，秀州场二十万八千馀石，温州天富南、北监，密缨、永嘉二场七万四千馀石，台州黄岩监一万五千馀石，以给本州及越、处、衢、婺州（越州旧有盐润监，岁煮三千馀石，後罢）。福州长清场岁煮五百一万五千馀斤，以给福建路（初得福建即禁盐，太平兴国八年开其禁，後复禁之。建、剑、汀尝食两浙盐，後改就本路）。广州东莞静安等十三场岁煮二万四千馀石，以给本州及封、康、英、韶、端、潮、连、贺、恩、新、惠、梅、循、南雄州，西路之昭、桂州，江南之南安军（旧潮州有松口等四场，岁煮以给本州及梅、循二州，雍熙四年废）。廉州白石、石康二场岁煮一百五十万斤，以给本州及容、白、钦、化、蒙、龚、藤、象、宜、柳、邕、浔、贵、滨、梧、横、南、仪、郁林州。又高、窦、春、雷、融、琼、崖、儋、万安州各煮以给本州，无定额。大率煮海有亭户、盐丁，鬻於官或折租税，亦有役军士定课煮者（通、泰亭户每一石并耗三石，给钱五百文，以布帛茶米充直，民甚苦之，开宝七年始诏并给实钱。初平岭南，令民煮盐，以百一十斤为石，给钱二百，後廉州言盐田荒秽，民新锄治，旧盐课月八石至三石，凡五等，不能充其数，望差减之，诏蠲其半）。又有滨州场，岁煮二万一千馀石，以给本州及棣、祁州杂支，并京东之青、淄、齐州（旧滨、棣二州禁榷，雍熙二年令通商）。煮井者，益州路则陵井监及二十八井，岁煮一百十四万五千馀斤（乾德五年，伪蜀知陵井监任元吉始请凿五井煮监，是岁得八十万斤，擢元吉永清令，是後浸增其数），绵州二十四万馀斤，邛州九井二百五十万斤，眉州一井一万馀斤，简州十九井二十七万斤，嘉州十五井五万九千馀斤，雅州一井一千六百馀斤，汉州一井五百馀斤。梓州路则梓州一百四十八井三百六十六万馀斤，资州九十四井六十四万二千馀斤，遂州三十五井四十一万六千馀斤，果州四十三井十四万六千馀斤，普州三十八井二十二万九千馀斤，昌州四井四万馀斤，泸州氵育井监及五井七十八万三千馀斤，富顺监十四井一百一十七万三千馀斤。利州路则阆州一百二十九井六十一万馀斤。夔州路则夔州永安监十一万七千馀斤，忠州五井五十一万三千馀斤，达州三井十九万馀斤，万州五井二十万九千馀斤，黔州四井二十九万七千斤，开州一井二十万四千斤，安军安监及一井八十一万四千馀斤，大宁监一井一百九十五万馀斤。以各给本路。监则官掌，井则土民斡鬻，如数输课，听往旁境贩卖，唯不得出川峡（川峡盐，初承伪制，官鬻之。开宝七年，诏斤减十钱，又令斡鬻，其羡利者但输十之九。太平兴国二年，右拾遗郭泌上言：“剑南诸州官粜盐，斤为钱七十。盐井深，煮盐极苦，樵薪益贵，辇置弥艰，加以风水之虞，或至漂丧。而豪民黠吏相与为奸，贱籴於官，贵粜於民，至有斤获钱数百者。有司亏失岁额，而民不得贱盐。望稍增旧价为百五十文，则豪猾无以规利，民有望以给食矣。”从之。有司言：“昌州岁收虚额盐万八千五百馀斤，乃开宝中知州李佩率意掊敛，以希课最，废诸井薪钱，於岁额外课部民煮盐。民不习其事，甚以为苦，至破产不能偿其数，多流移入他部，而积年之征不可遽免。欲均於诸州，作两税草估钱米以输官。”诏悉除之，其旧额二万七千六十斤即令井户煮焉。端拱元年七月，以西川食盐不足，许商人贩阶、文州青、白盐，陕路井盐、永康军崖盐入川勿收算。大中祥符元年十二月，诏泸州南井灶户遇正、至、寒食各给假三日，所收日额仍与除放；三年正月，减泸州氵育井监课盐三之一）。煮卤者，并州永利监（本名河东榷盐院，咸平四年改名）岁煮十二万五千馀石，以给本州及忻、代、石、岚、宪、辽、泽、潞、麟、府州、威胜、岢岚、火山、平定、宁化、保德军，许商人贩卖，如川峡之制。凡颗、末盐，皆以五斤为斗。颗盐卖价，每斤自四十四至三十四钱，有三等；末盐卖价，每斤自四十七至八钱，有二十一等（开宝初，尝诏诸州卖盐斤六十钱者减为五十，四十者为三十，後颗盐减至四十四。九年，又减四钱。太平兴国初，新禁榷之地以转送回远，又有增颗盐至五十、末盐至四十钱处。至道二年，杨允恭等复请定和州、无为军斤三十六，舒、庐州加二钱，蕲、黄、濠、寿州又加二钱，安、复州又加二钱，止於四十四钱）。至道末，卖颗盐钱七十二万八千馀贯末盐一百六十三万三千馀贯。凡禁榷之地，官立标识，候望以晓民。其颗盐通商之地，京西则蔡、襄、邓、随、唐、金、房、均、郢州、光化、信阳军，陕西则京兆、凤翔府、同、华、耀、乾、商、泾、原、、宁、仪、渭、、坊、丹、延、环、庆、秦、陇、凤、阶、成州、保安、镇戎军（旧缘边诸州兼食乌、白池之青、白盐。淳化三年，陕西转运郑文宝以李继迁叛逆，请禁止之，许商人贩解池盐，可以资国计，诏可，自陕以西收私市者抵死。其後戎人乏食，复商贩。解盐利薄，多取他径趣唐、邓，以邀善价，吏不能禁，关陇民无盐食。四年八月，除其禁。咸平中，有请官运解盐，就边州置吏鬻之，命度支使梁鼎驰往经画。度支员外郎李士衡上言：“辇运劳民非便，请行解盐通商。”从之，而以旧榷年额钱分配诸州，随税输纳。景德三年，士衡又言京兆、同、华、耀钱额多，请减十之二，诏悉除之），及澶州诸县之在河北者（蔡、襄等州及安、复、商州旧通商，太平兴国初，令商、蔡食解盐，馀食海盐，并官卖。後以运路不通，复许通商，唯安、复则禁之）。末盐运商之地，京东则登、莱州，河北则大名真定府、贝、冀、相、卫、邢、、深、赵、沧、磁、德、博、棣、祁、定、保、瀛、莫、雄、霸州、德清、通利、永静、乾宁、定远、保定、广信、安肃、永定军（河北旧禁盐，建隆四年，始令邢、、磁、镇、冀、赵六州城外二十里通行盐商。开宝三年，悉罢榷，官收其算，斤一钱，往卖者倍之。旧榷利钱均赋城郭居民，及门户形要户，随夏税输之，亦差减旧数）。
    五代时，盐法太峻。建隆二年，始定官盐阑入禁地法，贸易至十斤、煮硷至三斤乃坐死，民所受蚕盐以入城市三十斤以上，上请。三年，增阑入三十斤、煮硷至十斤坐死，蚕盐入城市百斤以上，奏裁。自後每诏优宽，至太平兴国二年，乃诏阑入至二百斤以上，煮硷及主吏盗贩至百斤以上，蚕盐入城市五百斤以上，并黥面送阙下。
    止斋陈氏曰：“国初，盐荚只听州县给卖，岁以所入课利申省，而转运司操其赢，以佐一路之费，初未有客钞也。雍熙二年三月，令河东，北商人如要折博茶盐，令所在纳银，赴京请领交引。盖边郡入纳算请，始见於此。端拱二年十月，置折中仓，令商人入中斛斗，给茶盐钞。盖在京入中斛斗算请，始见於此。天圣七年，令商人於在京榷货务入纳钱银，算请末盐。盖在京入纳见钱算请，始见於此。而解盐算请，始天圣八年；福建、广东盐算请，始景二年。京师岁入见钱至二百二十万，诸路斛斗至十万石（见是年八月淮南、江、浙、荆湖、福建等路提举盐事朱某奏）。祖宗之意，虑客钞行而州县之盐不足，则为之限制（至道二年二月，敕江、浙、淮南官卖盐，并赴永丰、盐城监般请，其海陵监应副客人；至解盐则以唐、邓、商、均等十一州为在京入纳金银交引地分，永兴、凤翔等二十五州为陕西入纳粮草交引地分。可谓详密矣），熙、丰新法，增长盐价（福建路祖额卖盐收到二十七万三百馀贯，自推行盐法，於元丰二年收到四十六万五千三百馀贯，三年收六十万馀贯，见转运司贾青奏。河北路自元丰七年正月推行盐法，至十一月终，收盐息钱二十六万五千贯，充便籴司籴本，见元丰八年四月六日敕。可以略见当时盐课）。於是河北复官盐，而广盐亦通入江、湖，置便籴司，以所封椿诸路增剩盐利钱充籴本。元裁损剩数，且罢封椿。三年，令任公裕裁定增损九路盐价，未几，复新法。绍圣三年二月，江、湖、淮、浙六路，通算钞引见钱充足。元八年，年额外有增收到五分入朝廷封桩，五分转运司。元符元年九月，令福建准此。崇宁元年二月，敕盐钞每一百贯於在京入纳九十五贯，於请盐处纳充盐本，其绍圣三年五分指挥不行。自二年十二月行法，至三年十一月，在京已及一千二百馀万贯，遂尽罢，诸路官以盐钞每百贯拨一贯与转运司。於是东南官卖与西北折博之利尽归京师，而州县之横敛起矣。”
    开宝七年，诏三司校诸州盐、麴、市征、地课而殿最之。
    令诸州知州通判官、兵马都监、县令所掌盐、麴及市征、地课等，并亲临之，月具籍供三司，秩满较其殿最，欺隐者置於法。募告者，赏钱三十万。
    止斋陈氏曰：“太平兴国以後，虽有比较岁入增亏酬奖之法，而累朝多不果行。至景德以後，且有诸盐场监受课出剩不得理为劳绩。嘉赦文，又申严希求恩赏，苛阻商旅之禁。至熙宁五年，始令逐年转运司每岁比较州县盐酒课利最多最少者两处，开坐增亏及知、通、令、尉名衔闻奏，当行赏罚，合黜者不以去官赦降原减。”
    雍熙四年，禁代州宝兴军等处民私市北虏骨堆渡及桃山盐，犯者论罪有差。
    雍熙後，以用兵乏馈饷，令商人输刍粟塞下，增其直，令江、淮、荆湖给以颗、末盐。
    端拱二年，置折中仓，听商人输粟京师，优其直，给江、淮茶盐。
    咸平四年十月，秘书丞、直史馆孙冕上言曰：“茶盐之制，利害相须。若或江南、荆湖通商卖盐，缘边折中粮草，在京纳金银钱帛，则公私皆便，为利实多。今若便放行，即南中州军且令官卖。商人既已入中，候其换易交引，往至亭场，川路遐，风波阻滞，计须二年以上，方到江、潭。未即，官卖盐课已倍获利入，纵其坌集，稍侵官卖之额，然以增补亏，於官无损，缘边入中又委输愈多。况三路官卖旧额止百三十万贯，臣计在北所入已多，在南所亏至少，旧额钱数必甚增盈。其淮南禁盐，有长江之限，但严切警巡，明立赏罚，则官卖盐课，必不亏悬。设使淮南因江南、荆湖通商之後，官吏怠慢，或至年额稍亏，则国家以折中粮草赡得边兵，以中纳金银实之官库，且免和雇车乘，差扰户民，冒涉凛寒，经历遐远。借加荆湖运钱万贯，淮南运米千石，以地里脚力送至穷边，则官费民劳，何啻数倍！”诏吏部侍郎陈恕等议其事。恕等上议曰：“江、湖之地，素来官自卖盐，禁绝私商，良亦有以。盖由近煮海之地，自犯禁之人，官得缗钱，颇资经费。且江、湖之壤，租赋之中，帛虽多，钱刀盖寡。每岁买茶入榷，市铜铸钱，准粮斛以益运输，平金银以充贡入。乃至京师便易，南土支还，赡用之名，实藉盐钱助，居常度费，犹或阙供。今若悉许通商，则必顿无储拟，未有别钱备用，盐法讵可更张？且变制改图，事非细故，若匪官盐住卖，则又私商不行。即令住卖官盐，立乏一年课额。况行商算画，必务十全，岂有江、湖官犹卖盐，边塞私肯入粟？假令敢入私物，获请官盐，首初运到江、湖，必须官私竞贸。既而官价高大，私价低平，多粜商盐，则官盐不售；并依官价，则私价太高。公私两途，矛盾不已，则官利失而私商困矣。况不即住卖而望商人入中藁粟者，未之有也；既入中藁粟而望课利不亏者，亦未之有也。向者淮南通商，亦於边上折中，一岁之内，入数甚微，粮则不及万锺，草则多无一束。近者陕西盐法，亦令纳秸资边，一年之，数亦无几。全亡实验，但有虚名。江、湖若放通商，淮南亦须撤禁。三处既私商杂扰，两浙必官盐流离，透漏侵淫，禁不可止。乍变易则江、湖为首，终紊乱则淮、浙相兼，大失公储，莫救边备，若以施之於今日，窃恐未为叶宜也。”诏从之。
    榷矾者，唐於晋州置平阳院以收其利，开成三年，度支奏罢之，以矾山归州县。五代以来，创务置官吏。宋朝之制，白矾出晋慈坊州、无为军、汾州之灵石县（无为军场曰昆山，自大中祥符元年後，以停积颇多，权罢煮造。灵石场，至道初废，景德元年复置，大中祥符八年又废，其矾徙就晋州。慈州场，曰芥泉），绿矾出慈隰州，池州之铜陵县（隰州场，太祖时以地接河东伪境，罢之。太平兴国八年，本州牙吏卜美请募工造镬煮矾，输官课，诏从其请。铜陵场，雍熙二年废，天禧五年复置。又汾州灵石亦有绿矾），各置官典领，有镬户煮造入官。市晋、汾、慈州矾，以一百四十斤为一驮，给钱六千（给见钱三之二，馀准以茶丝）。隰州矾驮减三十斤，给钱八百。博卖白矾价：晋州每驮二十一贯五百，慈州又增一贯五百，绿矾：汾州每驮二十四贯五百，慈州又增五百，隰州每驮四贯六百，皆博卖於人。又有散卖者，白矾：坊州斤八十钱，汾州百九十二钱，无为军六十钱；绿矾，斤七十钱。至道中，白矾岁课九十七万六千斤，绿矾四十万五千馀斤，卖钱十七万馀贯。贞宗末，白矾增二十万一千馀斤，绿矾增二万三千馀斤，卖钱增六万九千馀贯。建隆三年，诏禁商人私贩幽州矾，官司严捕没入之。其後定令，私贩河东幽州矾一两以上，私煮矾三斤及盗官矾至十斤者，弃市。开宝三年二月，增私贩至十斤，私煮及盗满五十斤者死，馀论罪有差。太平兴国初，以岁鬻不充，有司请严禁法，诏私贩化外矾一两以上及私煮至十斤，并如律论决，而再犯者悉配流，远复犯者死。淳化元年，有司言：“慈州官矾滞积，盖小民多就山谷僻奥处私煮，以侵其利，而绿矾价贱，不可以晋州矾均法。”诏如犯私茶论罪。
    建隆时，命晋州制置矾务，许商人输金帛丝绵茶及缗钱，官以矾偿，凡岁增课八十万贯。淳化初，有司言：“国家以见钱酬矾直，商客以陈茶入博，有利豪商，无资国用。请今後惟以金银见钱入博。”从之。
</div>
    <div class="pagination">
<a href="文献通考_page16.html">上一页</a><span>...</span><a href="文献通考_page12.html">12</a><a href="文献通考_page13.html">13</a><a href="文献通考_page14.html">14</a><a href="文献通考_page15.html">15</a><a href="文献通考_page16.html">16</a><span class="current-page">17</span><a href="文献通考_page18.html">18</a><a href="文献通考_page19.html">19</a><a href="文献通考_page20.html">20</a><a href="文献通考_page21.html">21</a><a href="文献通考_page22.html">22</a><span>...</span><a href="文献通考_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
