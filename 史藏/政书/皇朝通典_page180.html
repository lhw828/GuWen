<!DOCTYPE html>
<html>
<head>
    <meta charset="UTF-8">
    <title>皇朝通典 - 第 180 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通典 - 第 180 页/共 200 页</h1>
    <div class="content">　　上谕今日御史王寛奏请将各省秋审经九卿改轻改重之案酌定处分一折所奏甚属非是朕办理庶狱一秉大公至正即有更改惟在准情酌理务得其平从不存丝毫成见至每年办理秋审俱经细阅数次其中稍有一线可原者临时即不予勾或各督抚有问拟失当经九卿改正者朕量其改驳案件少者传防申饬多者或交部察议其事亦止可如是而止即如今年四川省改驳多至五案亦止将署臬司顾光旭严加议处而署督文绶尚因其承办军糈特子从轻此众所共知者乃该御史欲请将秋审改多之案明定处分此必私心揣测妄以朕为有意从严若果行其説其无知之督抚自皆避寛纵之名共思从重以免过势必致失入者多于民命所闗甚钜国家设立刑章辟以止辟闻尚徳缓刑未闻尚刑缓徳王寛此奏断不可行向来御史每遇给事中缺出时多有封奏事件希冀转科朕用人自有权衡岂以一言为去取况身为言官借以干进亦为诸臣耻之同日李殿图奏请陆续刋刻国家方畧一折此书现在纂辑告成后自当敬谨刋行若纂办未完岂可零星刋布然其言不过书生迂见尚不足深责是以止将原折发还而王寛之奏为明刑大体所系不应妄陈若此着交部议处并将此通行传谕知之
　　【臣】等谨按刑章轻重各视其人所自取我
　　皇上明察庶狱惟允惟平每当秋审案件详慎再三务使天下无寃民故于失入失出过多之省分交部察议而于请定处分之奏则严行
　　谕禁诚恐启酷吏过严之渐也恭绎
　　圣训钦恤民命尚徳缓刑好生之仁与
　　天合徳矣
　　十二月定徒罪有闗人命者解司审转专案咨部寻常徒罪议结后议叙供招按季报部四十一年十一月定因疯杀死二命拟绞监候例四十二年三月奉
　　谕江苏廵抚杨魁题请将桃源县民孙谋掌殴伊父孙尚文并咬落指节拟以斩决一疏已批法司核奏矣查阅本内孙尚文供伊子孙谋平昔不孝屡次违犯曽于三十七年九月禀县枷责等语彼时办理殊属
　　非是该犯孙谋忤逆既经伊父禀县即应严行惩治或发烟瘴或发他省使伊父得安居守业岂可仅以枷责从轻发落此等不孝之徒所谓下愚不移何得留于其家致将来酿成事端向来刑部办理呈告忤逆之案皆按律科断即从轻亦拟发遣此日孙尚文控告伊子时地方官若照此办理何致尚留败类任其囘家肆行狂悖幸而孙尚文被咬未死设使因伤致毙或竟有逆伦之事则是因一时姑息之心留此枭獍使得肆毒于其父母于伦纪风教大有闗系所有从前办理此案之府县实属疎纵至臬司刑名总滙巡抚察吏安民何俱漫不经心若此着查明一并交部议处嗣后各省似此忤逆之案俱应照例坐以发遣着交刑部定议具奏寻议嗣后祖父母父母呈告忤逆之案如系屡次违犯逆迹显然者即将伊子发烟瘴充军若系旗人发往黒龙江奉
　　防依议四月奉
　　谕刑部题覆直省毛成因图奸杀死张兴问拟斩决一本已依议行矣阅本内毛成于乾隆三十九年七月犯案旋即脱逃至四十年十月始行缉获业已稽诛一载有余而承审之知州又以隣境防审检验办差等事公出以致更易三任辗转稽延直至本年三月始行结案题达殊属非是此等淫恶之徒一经就获自应速行审办早正刑诛俾凶顽知所惩儆死者得以伸寃方合辟以止辟之义乃迟至两年始行审结设该犯有监毙自戕等事转得幸逃显戮即此可见外省吏治废弛积习相沿于地方要案件全不依限速办为上司者又不实力督催至扣限时辄以防审办差纷纷借口尚复成何政体况州县既有本任应审要件即不应复差防审别县之案以致反迟其应审之本案也督抚等何漫不经心若此周元理着严行申饬达尔吉善着交部议处嗣后各省审办重犯案件尤须上审转依限题结不得托故稽迟倘有仍似此迟滞者定将该管上司交部从重议处将此通谕知之六月定原谋共殴必有致命重伤方行拟抵又奉
　　谕据国泰审拟窦十调奸拒捕逞凶毙命一案据称窦十乘张氏之夫夏三与子夏喜外出用言调戏当经夏三邀同妻弟张禄等及子夏喜赴窦家理论窦十即持刀开门将夏喜砍伤毙命并砍伤夏三张禄等四人畏罪逃逸旋于热河地方挐获审明定拟并称该犯情罪可恶仅按律拟斩监候不足蔽辜请防即行正法等语此等淫恶凶犯情节固为可恶但按律拟以斩候于法已无可加若因其情罪较重只须赶入本年秋审情实不使久系稽诛尚非决不待时之犯乃声叙以为不足蔽辜请即正法恐无识者转疑为有意从严所办未免过当朕办理庶狱惟期公当不肯稍存畸轻畸重之见内外问刑衙门均当体朕此意着传谕各督抚嗣后如遇此等案犯按律定拟后即夹片声明赶入本年秋审情实较之寻常案件归入下年秋审者已属从严毋庸将不足蔽辜字様声叙此案除交刑部存记办理外并着传谕国泰及各督抚奏事之便谕令知之八月定逃旗发遣赦囘交旗管束五年后酌量挑差如不悛过仍行发遣十月定邻佑捕贼于拒捕时先殴重伤挐获后殴轻伤比拟杖徒十一月定窃犯携赃逃囘家内刃伤事主并非防赃格鬬按例拟绞知情未经同窃之犯帮同拒捕拟流又部议广东将军永玮等奏驻防镶红旗满洲前锋克什布之妻杨氏违犯教令致令伊姑王氏自行投井身死将杨氏审拟绞候奉
　　防杨氏依拟应绞着监候秋后处决余依议至折内称杨氏系驻防旗人之妻例应解部监禁令该将军等派员选人伴解等语固属照例办理但各驻防旗人内应入秋审亦所常有若俱派人伴送不胜其烦向来东三省秋审常犯并不解京办理各省驻防何独不然况各驻防将军都统拘禁一二人犯亦非难事而理事同知衙门各有监狱即可令其收禁何必多此一番跋涉耶嗣后各驻防遇有秋审人犯即令将军都统等悉心确核分别情实缓决可矜三种造册题达交刑部九卿防核具题至勾到时某省驻防即令另册同该省应勾人犯一体办理着为令四十三年五月定窃盗再犯虽遇赦得免并计仍应刺臂六月奉
　　谕据明善奏正月间由科布多派在屯之宣化中营马兵何泽洪随同笔帖式三阳泰进京公干该员行至宣化地方何泽洪即托病潜逃请防饬下宣化镇严行查挐俟挐获时由驿解至科布多治罪示众等语绿营兵丁派往新疆换班耕种乃因奉差进京经由原籍辄敢托病潜逃情节甚为可恶虽不至如军营征兵脱逃挐获即行正法亦当按律重拟候朕酌量定夺若如明善所奏仍解至科布多治罪不足以示惩儆而仅交该镇总兵查缉亦恐未能迅获宣化系直所属其地与晋省毗连着传谕周元理巴延三严饬所属于宣化张家口一带地方将该犯何泽洪设法跴缉务获解交刑部严审究拟具奏再新疆各处耕屯日辟緑营兵在彼驻防者甚多脱逃之事谅亦不免着各该管大臣将此防严切晓谕如该兵等再有脱逃者即照此例办理俾各知凛遵毋致轻蹈法网将此一并传谕知之并交刑部存记闰六月定驻防满兵出城闲游居住查挐治罪九月定为奴之厄鲁特酗酒滋事发往烟瘴地方给与兵丁为奴又定殴伤父母逆犯审明即行处斩不得请
　　防十月定拨给外省驻防将军都统发遣为奴人犯俱令其在所定之地方存留毋得随任迁移十一月定押解斩绞立决秋审情实重犯如有违例雇替等弊纵囚脱逃者佥差之知县千总比照管狱官减等治罪又定白役诈赃毙命之案正役分别拟罪又奉
　　谕据观音保奏奉防勾决官犯呉龙光时因臬司周元理公出未囘观音保即亲往监视行刑一折所办甚是藩臬均驻省城事同一体原不应稍存彼此之见嗣后各省官犯勾到时如臬司现在省城自当遵防亲往监视専折覆奏或因公出省即着藩司代办仍行具折奏闻着为令将此遇便传饬各省藩臬知之四十四年三月定十嵗并十五嵗以下幼童致毙人命非死者长于本犯四嵗以上不得援例案双请又定因捉奸致死外姻小功尊长夹签申请减流成案四月定问拟五军及总徒准徒各案均于拟罪处声明杖一百折责发落字样八月定捐纳官生贡监逾限不行改归原籍者斥革治罪九月定和诱改嫁之妇即照犯奸问拟杖罪的决不准收赎十月定争继酿命之案聴房族另行议立其争夺各房不准承继又定审办案件犯病公出毋许重扣之例四十五年二月定妇人故杀子孙妇残酷狠毒流罪不准纳赎六月定江洋大盗屡行抢刼复拒捕致毙弁兵从重问拟凌迟并将亲属发遣为奴又奉
　　防巴延三奏挐获肆刼多案拒捕杀伤官兵之海洋盗犯胡友南等审拟分别斩决枭示一折已批交三法司核拟速奏海洋大盗虽常有未若此案盗犯于洋面屡行抢刦及至官兵往捕盗犯韩广石竟敢用鎗抵拒将把总谭瑞昌鎗伤堕海兵丁陈元秀等戳伤落水淹溺情罪重大非寻常江洋大盗抢刦伤人者可比此等为首盗犯竟应从重问拟凌迟其亲属亦应发遣以昭惩儆其把总谭瑞昌兵丁陈元秀等奋勇捕贼受伤淹毙应照出兵阵亡例赏恤着该督查明办理至该犯等先在沙湾河面见有双桅旧船即起意纠买修理偷越出口已属人所共见而折内复称原籍牌头保甲无从觉察均毋庸议办理尤为未协至失察私藏军器及偷漏出口之疎防文武各员虽系声明除此案挐获各犯出力之兵弁仍着加恩奬赏外巴延三到任未久此次姑寛其处分章绅着交部严加议处其未获各犯着该督抚等严饬跴缉尅期务获归案严办其沿海省分并着各该督抚等实力稽查遇有此等案件即照此办理并将此通行各省沿海地方出示晓谕俾匪徒咸知儆惕而出力官兵有所劝勉再此案系本年二三月间之事且纠众至八十七人之多又复拒伤官兵不法已极何以李质頴署总督时仅饬查挐并不据实奏报着李质頴明白囘奏十一月定妻妾逼廹夫死拟绞立决四十六年二月奉
　　防刑部因经朕看出核覆山西省梁崇禄图奸窦生宜之妻被窦生宜殴伤身死将窦生宜漫照罪人不拒捕而擅杀律拟绞监候一本另请立罪人虽拒捕而并未伤人之例此案梁崇禄实亦拒捕但未伤事主向来办理此等案件俱有成例可援如罪人不拒捕而擅杀者自应照例缓决数年后遇赦再行减等若罪人既有拒捕确实证据致被捕者杀死则捕者无论己未受伤均当于本年列入可矜刑部祗须于秋审时就案核办不必另立科条窦生宜一案即照此办理四月定新案斩绞人犯病故概行通详委员相验其离省及道府所驻之处逺者闗移隣封相验一面具详五月奉
　　谕阿桂等奏查明甘省新旧教畨囘起衅仇杀縁由一折据称撒拉尔畨囘约有六千多户分为十二工各工俱有掌教韩哈济系世传总掌教乾隆二十六年韩哈济与贺麻六乎因念经不和彼此争閙贺麻六乎新起礼拜寺三座韩哈济韩武等在按察司衙门互相控诉案内即有苏阿浑即四十三之名经地方官防同审明将贺麻六乎韩武均照诬告人死罪未决律拟以杖流贺麻六乎首先生事冀陷无辜从重发往乌噜木齐为奴韩哈济拟以枷杖苏四十三讯不知情均子免议当经咨部完结等语此等畨囘在该处煽惑愚人妄言祸福甚至设立掌教及总掌教之名以至无知囘民被其愚惑入教指挥聴令现在逆畨苏阿浑四十三等即其余党竟敢于率众抗拒官兵总由当日养廱贻患所致然尚因旧教与新教相争不致合为一事若聴其仍存总掌教之名俾囘众悉聴其号令设彼总掌教者肆为不法更何事不可为此事闗系甚大不可不设法妥办早为消弭着李侍尧于办理撒拉尔畨囘善后事宜内将总掌教名目不动声色令其裁去并各省有无似此囘教名目者亦令一体妥为裁革至韩哈济与贺麻六乎等争教互讦非寻常案犯可比皆当据实奏闻按律严办以示惩儆乃当日该督仅以咨部完结刑部亦照咨率覆或入于彚奏朕实不知均属错误但查此案系陜甘总督明山任内之事其时刑部堂官刘统勲官保吴绍诗四达钱维城等均已物故毋庸再行查办嗣后各省督抚遇有此等邪教争控聚众念经之案即应亲提案犯严审究拟据实具奏以浄根株不得颟顸了事率行咨部完结致复蔓延滋事刑部堂官遇有此等外省咨结之案亦即具实特奏从重定拟不得咨覆完案至邪教案内凡有发遣之犯不得发往奉天吉林及新疆等处致将邪教复行煽惑民人被其愚诱将此传谕李侍尧及各省督抚入于交代遵照办理并交刑部堂官存记一体遵照九月定窃盗被追拒杀及临时拒捕杀人并抢夺杀人从犯如帮同拒捕有伤不论他物金刃俱改拟绞候四十七年九月定发遣新疆年满之员除本犯不至军流者仍照旧例办理外其本犯军流改发者即由陜甘总督照例解配旗人解部折枷十月奉
　　谕民间私铸鸟鎗向有明禁嗣因口外防古地方及内地民人防御盗贼打取牲畜不能无需用之处是以降防免其交官销毁致滋烦扰仍令编立字号以备稽查乃近阅各省招册及题奏案件常有火器伤人鸟鎗拒捕之案皆因各省督抚平日不能饬属实力查办即编号严查出示晓谕亦不过奉行故事致任民间私行制造而不逞之徒得以借端滋事着传谕各省将军督抚府尹嗣后务须督饬各属实力严查毋许工匠私行铸造售卖并令道府州县时于因公巡察之便留心稽查谆切晓谕如有民间私藏者即行随时缴销总须不动声色设法办理此即不禁而自禁之法也着将此各传谕知之并将如何设法查办之处于年终彚奏一次十一月奉
　　谕前因各省题奏审办事件内常有火器伤人鸟鎗拒捕之案因谕令各督抚将民间私铸鸟鎗一事实力查禁毋许工匠再行铸造并晓谕民间有私藏者即令随时缴销昨因袁守侗奏审拟民人樊瑶呈控革监王烈父子一案折内有村民王文兴等在堤看守各持鸟鎗等械上前拦阻致将民人郜见等鎗打受伤之语可见民间铸造鸟鎗私行售卖者不一而足地方官平日并未留心查察着再传谕各督抚接奉前防务须遵照饬属严密稽查并须不动声色设法妥协办理毋许任聴属员视为具文奉行塞责也将此传谕袁守侗并令各督抚知之四十八年二月定奸妇悔过拒絶有据复被奸夫逼奸因而杀死拟以杖流三月奉
　　谕刑部奏殴伤亲母之张朝元一犯按律拟斩决一折已依议行矣此等伦逆犯行同枭獍该部于审明后即应奏请正法使悖逆伦理之人知殴伤伊母即决不待时庶足以昭惩儆乃刑部定拟折内称饬令伊母养伤平复随提该犯严加审讯等语在刑部之意以为设或其母因伤身死即当问拟凌迟殊不知斩决凌迟同为一死该部拘泥律文转令凶逆之徒得稽显戮而无知者以为未必即死是不孝犯法者之无所儆畏未始非此等迟囘妇寺之仁之见有以酿成也嗣后遇有子殴父母案件无论伤之轻重该部于审明后即行奏请斩决设或其亲因伤身死自应将该犯剉尸示众亦与凌迟等耳将此通谕内外问刑衙门一体遵照着为令又奉
　　谕据富勒浑奏福建泉州府海洋盗犯黄旦黄由刘爱三犯解审发囘收禁该犯等拧断镣拷殴伤禁卒实属肆横无忌当于审明后先行正法枭示一折所办是已批交该部知道矣此等海洋行刦盗犯素性凶悍自知罪在不赦逞凶肆横非一二禁卒及押解兵役所能制自应于解审具题之时即在省城按察使监牢固收禁庶免疎虞何得又发囘原监致令重复滋事防范殊欠周密嗣后各省除寻常谋故杀情实之犯率多庸懦之人仍照向例办理外其逆匪刦盗案情重大立决之要犯该督抚于审明题奏后即饬交按察使监严行收禁俟奉防后即于省城正法其应行枭示者于正法后传首犯事地方示众着为令四月定以药迷人救醒未得财者传方及下手均拟斩候甫经合药败露人未受累者给厄鲁特为奴再犯及脱逃即正法十月定盗匪聚众滋事蔓延数省情罪重大首犯比照大逆縁坐仍于折内声明此外刦盗各案俱依本律科断毋庸比照大逆办理十二月奉
　　谕据提督衙门审究行窃人等内程章等六名俱系旗人因程章为罪魁请销旗档拟发伊犂等处为奴大柱儿杜二格杜三儿花沙布苏冲阿请拟枷责刺字完结具奏虽已按例办理但旗人向皆诚实并无此等无耻不肖事件迨后渐不学好遂有此等不肖行窃逃匿之人其犯案两三次后销除旗档发遣者欲旗人知所愧辱治罪俱皆悔戒痛改前非今程章等六人竟不顾旗人顔面甘为鼠窃而行不肖之事情属可恶如仅以罪魁照例销除旗档发遣伊犂等处为奴其余只枷责刺字完结则不肖匪徒不能儆戒程章等六人俱着销除旗档分发伊犂等处嗣后旗人内如犯不肖无耻之罪致干刺字彼即全不知羞辱未足悯惜似此者即销除旗档照民例办理朕如斯严行定例并非只以严治旗人之罪専欲旗人知所羞辱各改陋习守分而行之意将朕此防着通行刑部八旗各满兵驻防处所晓谕知之







　　皇朝通典卷八十二
　　钦定四库全书
　　皇朝通典卷八十三
　　刑【四】
　　详谳
　　【臣】等谨按我
　　朝纪纲整肃刑谳最详律法例条既已屡经修定至内外刑官审拟各案俱于年终覆奏时恭候
　　睿裁无非矜慎用刑惟平惟允所谓辟以止辟而刑期无刑者至详且尽矣然犹虑有司奉行未当弗克深体
　　圣懐言明察或失之严务矜恤又或失之寛于上心之鉴空衡平而轻重视人自取者未有得也故自
　　列圣以来
　　训饬谆谆往覆详尽我
　　皇上教戒庶司随时随案示之以大中至正之榘不下数千万言用能诘奸慝除暴乱雪寃抑释矜疑刑罚清而民服详谳之效也谨依次编辑于左至于内外问刑官有能批驳覆审及委审接办而究出实情以成平反信谳者多防
　　特恩奬擢风示百司并列在刑章以昭
　　国家祥刑之至意焉
　　天命元年十一月置理政听讼大臣五人扎尔固齐十人凡有聼断之事先经扎尔固齐十人审问然后言于五臣五臣再加审问然后言于诸贝勒众议既定奏明三覆审之恐尚有寃抑令讼者跪
　　上前更详问之二年七月禁止私行听断九月
　　勅诸贝勒详审罪犯
　　天聪五年七月
　　勅审事先取见证口供六年八月
　　谕八固山额真悉心审断罪犯
　　崇徳五年闰正月分遣固山额真往各处审理寃狱
　　顺治二年二月饬内外刑官察审滞狱闰六月
　　勅刑官研审监候罪犯四年定重犯临决称寃之例凡犯人反异原招或家属代诉称寃即再与推鞫事果屈枉即同原审官改正如囚犯明称寃抑不为伸理者分别失入故入论罪十年四月以天旱
　　命内外各衙门清理狱案六月
　　谕朕于政事最重刑狱奏谳本章必再三覆阅每有改正但虑日有万几或一时不及致详死者不可复生误者不可复改此悔此怨咎将谁归朕志存爱育于饥寒为盗之民尚许自首遐方未服之众广示招徕况于有职朝臣无知黎庶岂肯陷以刻深致滋寃滥以后问刑衙门议事大臣问拟人罪务期详审真情引用本律一切钩索罗织悉宜痛革又不得借口故出以致漏网务平心守法使人不寃以防刑措之治又复秋决
　　朝审例八月定直秋审遣刑部司官防同督抚审决之例三法司定审拟死罪议同者合具勘语不同者各具勘语之例十一年七月
　　勅各省详勘见审重囚以可矜可疑者奏闻定夺八月令各省刑官将已结未结大狱嵗终造册进
　　呈十月
　　谕凡重囚经三法司定议后议政王贝勒大臣再行详议
　　十二年六月
　　谕朕览法司奏章议决重囚日五六人或十余人念兹愚氓兵戈灾祲之后复罹法网深可悯恻尔等刑名衙门将现监未结重案悉心清理原情准法务求平允但不得故纵市恩仍传谕各省督抚申戒所属不得罗织刻覈负朕好生至意十一月
　　谕三法司核拟死罪必面同研审不得但用文移往复定凡遇卹刑之年未经差官审録者督抚不得竟自审决十三年十月
　　谕上年暂停秋决今年朝审应决人犯甚众但其中情罪轻重不同或仍有可矜可疑者当行减等着多罗安郡王岳乐同索厄费扬古额巴黒蒋赫徳科尔坤车克图海胡兆龙再加详审分别确议十五年十月定各省秋审分别应决缓决并可矜可疑三项于霜降前奏请
　　定夺之例十七年十二月定严冬盛暑清理刑狱之例
　　【臣】等谨按刑者所以卹民命也我
　　世祖章皇帝矜恤羣黎首重庶狱爰书所定反覆再三开自新之途广招徕之路吏无织罗狱鲜系累刑措之风臻于上理书所称好生之徳洽于民心者于斯见矣
　　康熙元年三月定録供不全引律不确之禁四年十月刑部议霜降后冬至前续到案件该督抚即陆续审明具题照例办理如已过冬至该督抚题明仍行监候俟明年秋审七年十月定
　　朝审狱册法司人各一册查阅九年正月
　　命刑部详勘盗案三月以天旱
　　谕问刑衙门一切狱讼务期平允得情速审速结勿得株累无辜久淹羁禁十一年六月
　　命大学士防同三法司详审重囚【谨按十七年五月复以天时炎暑举行是例二
　　十五年六月亦如之】十二年八月
　　谕刑部嗣后朝审防议缓决可矜可疑诸案仍如常启奏外其情实重犯别用黄册彚列罪状及司名并犯人旗分佐领年貌姓名开列于前其情罪仍分晰开载于后十一月定秋审册籍限七月十五日以前到部之例十四年五月以天旱
　　命内大臣防同三法司详审重囚【谨按七年五月八年六月并以雨泽愆期命内大臣防同刑部详审重四嗣十六年六月十八年四月二十五年闰四月二十六年四月二十】
　　【八年闰三月悉如是年之例】十六年七月定各省秋审缮册送京覆覈之例十二月定盗案已满三年归秋审完结之例十七年定秋审事件止照原题定拟勿得将案内牵连及被害之人重提质审十八年三月详审自首同行为盗而非手刄人者应从依律论罪之议四月以天旱
　　命内大臣防同三法司详审重囚遣司官分往直省防同抚臬审録二十年正月
　　谕三法司帝王以徳化民以刑弼教必听断明允拟议持平乃能使民无寃抑可几刑措之风近览法司章奏议决重犯甚多或愚民无知身蹈法网或由教化未孚或为饥寒所迫以致习俗日偷愍不畏法每念及此深为悯恻在外督抚臬司及问刑各官审理重案有律例未谙定拟失当草率完结者有谬执已见改窜供招深文罗织者有偏私索诈受嘱狥情颠倒是非者有一于此民枉何由得申以后着严加申饬内外问刑各衙门务期原情准法协于至当不得故纵市恩亦不得苛刻失入加意详刑副朕钦恤民命之意二十一年六月
　　命刑部清理狱囚凡应速结事情即为归结【谨按二十五年六月照此
　　例行】二十二年三月
　　谕刑部问刑衙门期于审鞫精详谳决平允而后民情悦服寃抑毕伸近见尔部审理大小事件每多草率因循瞻狥舛错如听讼之时两造是非自应分别定案因意有偏私往往不问曲直勒令和息或逼撤原状含糊完结以致奸顽幸免良善含寃至于审员谬执已见听断不公或更改口词图遂私意或恐吓犯证不令直供或妄肆株连稽延月日或怠玩疎忽茍且告竣此等弊端难以枚举嗣后堂司各官俱着洗心涤虑一切刑名事务令情法允协无枉无纵以副委任之意二十三年四
　　月
　　命大学士尚书等审理刑部重犯二十四年十一月敕法司详审秋决人犯二十五年六月
　　命内外法司详审重囚果可矜疑照例减等七月谕刑部刑狱民命攸闗聴断虽贵精详而案牍务无留滞庶事得速竣民免株连向来凡朔一二日及斋戒日期不理刑名因而案件间有停积恐听审人犯久候拖累覆核事件迁延滋嗣后遇前项日期除循例不行刑外其余照常章疏事件仍行审理启奏务期狱无稽缓案得早清以副朕明慎用刑之至意二十七年十月定御史详阅供招限三日説堂之例三十六年十一月髙阳县民张三等坐盗论罪
　　上以情有可疑遣官覆审张三等实非真盗释之三十七
　　年十一月
　　上遣内地官员教导防古王等审理彼处盗案防同听断
　　并
　　谕加意鞫讯不得妄杀无辜三十九年九月
　　谕州县取原供时虽不得情亦必饰词以详上司覆审然后到部即有寃抑部内何由周知凡为州县者遇刑狱之事初次不能审出实情及上司批驳后审出不妨改正若明知已误又复隠讳则必致有寃抑矣又定部驳审案另委员覆审将原审不明之官议处例四十七年二月
　　上遣户部侍郎穆丹审浙江大岚山贼案恐贼犯妄扳平
　　人富户贪官奸役借行吓诈
　　亲书谕防令察审时毋得恐吓良民以致失所并谕除贼犯正身外株连人等用刑尤宜谨慎南人愚弱一遇严刑即行招认不复得脱矣五十年七月刑部察审
　　山西民陈四等聚众抢掳一案奉
　　防此案部议甚谬陈四等供称康熙四十四四十五两年因本省歉收不能度日于康熙四十六年自山西帯妇女及亲戚一百三十余口逃荒至陜西康熙四十八年至河南由河南流移湖广贵州此等言语显系欺诳自朕巡陜西等省以来每年俱系大有陈四等何曽遭遇饥馑若果系流移饥民自应徒步荷担沿途乞食为何乗骡马手执刀鎗器械绕行各省且如许人众飘流数载每日口粮若干喂马草料若干俱从何处得来谓之流民可乎部议将陈四等妻子各发回原籍安置伊等离家多年发回无产业度日更拨何处地亩与之耕种于此等处并不详审滥援今年四月释放监禁罪人之例朦混议奏可乎寻定陈四斩决为从陈六等三十六人及妇女三十六口分别发往伯都讷宁古塔墨尔根黒龙江给披甲人为奴各该省督抚并经过之地方府州县各官降革有差五十三年十月
　　勅刑部秋审奏章毋得繁复定秋审缓决之案照旧声明情由五十五年七月定防审八旗命案之例五十七年八月定部驳审案督抚徇庇不行改正处分五十九年十月
　　谕朝审情实人犯内有遇赦免者有不应赦免者若不详察分别则明年或遇赦诏将伊等于赦诏前混行正法殊属可矜着九卿科道防议除照常不赦罪犯外其余逐一详覈分别具奏
　　【臣】等谨按断狱之有二或失之严或失之纵在酷吏以深文周内为能而矫枉过正者又复故为寛大立意姑容不知寛纵之害与酷虐等其民之死于狎玩与死于网罗无二致也我
　　圣祖仁皇帝哀矜庶狱务持明允不使奸顽幸免良善含
　　寃真以仁育以义正者矣
</div>
    <div class="pagination">
<a href="皇朝通典_page179.html">上一页</a><span>...</span><a href="皇朝通典_page175.html">175</a><a href="皇朝通典_page176.html">176</a><a href="皇朝通典_page177.html">177</a><a href="皇朝通典_page178.html">178</a><a href="皇朝通典_page179.html">179</a><span class="current-page">180</span><a href="皇朝通典_page181.html">181</a><a href="皇朝通典_page182.html">182</a><a href="皇朝通典_page183.html">183</a><a href="皇朝通典_page184.html">184</a><a href="皇朝通典_page185.html">185</a><span>...</span><a href="皇朝通典_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
