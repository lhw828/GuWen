<!DOCTYPE html>
<html>
<head>
    <meta charset="UTF-8">
    <title>续通志 - 第 784 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 784 页/共 1359 页</h1>
    <div class="content">
　　△刘庠

　　刘庠字希道彭城人八岁能诗蔡齐妻以子用齐遗奏补将作监主簿复中进士第为高密广平院教授英宗求直言庠上书论时事除监 
察御史里行日食甫数日苑中张具待幸庠言非所以祈天戒诏罢之会圣宫修仁宗神御殿甚宏丽庠言天子之孝在继先志隆大业不在宗 
庙之靡宜损其制以昭先帝俭德奉宸库被盗治守藏吏庠言皇城几察厉禁实近侍主之当并按仁宗外家李珣犯销金法庠奏言法行当自 
贵近始帝不豫储嗣未正庠疏言颍王长且贤宜亟立使日侍禁中阅四方章奏帝皆行之神宗立迁殿中侍御史为右司谏言中国御戎之策 
守信为上昔元昊之叛五来五得志海内为之困弊今莫若示大信舍近功为国家长利奉使契丹以英宗祥祭曰丏免晏契丹义而听之除集 
贤修撰河东转运使庠计一路之产铁利为饶请复旧冶皷铸通隰州盐矾博易以济用又请募民入粟塞下豫为足食进天章阁待制河北都 
转运使契丹侵霸州土场或言河北不可不备庠上五策料其必不动己而果然大河东流议者欲徙而北内侍程昉希功请益兵济役庠请迟 
以岁月徐观其势而顺导之朝廷是其议移知真定府又为河东都转运使召知开封府王安石欲见之竟下往奏论新法神宗谕之曰奈何不 
与大臣协心济治乎庠曰臣知事陛下不敢附安石会与蔡确争廷参礼遂以为龙图阁直学士知太原府请复宪州募民子弟剽锐工技击者 
籍为勇敢仿汉谪戍法贳流以下罪徙实河外契丹建牙云中遣骑涉内地边吏执之契丹檄取纷然又遣使议强事众疑其造兵端欲大为备 
庠奏言云朔岁俭军无见粮契丹张形示强造端首祸宜先谕以理然后饬兵观衅帝嘉使者辞顺讫以黄嵬山分水岭立新疆母丧服终知成 
都府乞禁西山六州与汉人婚姻勿蹈吐蕃取维州之害徙泰州坐失举降知虢州移江寍府滁州徙永兴军时西征无功关内骚动庠过关力 
言虚内事外恐摇根本帝感纳其忠元佑初加枢密直学士知渭州卒年六十四卒后苏颂论庠治平建储之功诏褒录其子

　　△朱京

　　朱京字世昌南丰人父轼有隐德京登进士甲科教授亳州应天府入为太学录神宗数召见论事擢监察御史时中丞及同僚多罢去京 
抗疏曰御史假之则重略之则轻今耳目之官屡进屡却则言者不若静默为贤直者不若柔从为智偷安取容虽得此百数亦何益于国耶帝 
劳之曰昨览奏疏所补多矣见者目为真御史未几论大臣除拟有爱憎之私中书言其失实谪监兴国军盐税厯太常博士湖北京西江东转 
运判官提点淮西刑狱司封员外郎元符初迁国子司业京在元佑时尝为幸太学颂或擿其语有及先朝者京亦固辞不拜徽宗初立复命之 
踰月而卒

　　钦定续通志卷三百四十四

　　●钦定续通志卷三百四十五　列传一百四十五

　　列传

　　宋 【四十九】

　　○宋四十九

　　蔚昭敏　　高化　　　周美　　　孟元　　刘谦　　　赵振　　　范恪　　　马怀德　　向宝　　　石普　　　张孜　　 
　李允则　　张亢【奎】　　刘涣【沪】　　赵滋

　　蔚昭敏
　　高化
　　周美
　　孟元
　　刘谦
　　赵振
　　范恪
　　马怀德
　　向宝
　　石普
　　张孜
　　李允则
　　张亢
　　刘涣
　　赵滋

　　△蔚昭敏

　　蔚昭敏字仲明开封祥符人父兴从太宗平太原真宗为襄王昭敏自东班殿侍选隶襄王府帝即位授西头供奉官累迁崇仪使冀贝行 
营兵马都监契丹以五千骑突至燕州城南昭敏帅部兵与战败之得其器甲咸平四年领顺州刺史定州行营钤辖兼押大阵又为镇定高阳 
关三路先锋契丹入寇帝北巡至大名契丹退趋莫州昭敏与范廷召追至莫州东三十里斩首万余级擒生口甚众拜唐州团练使累迁至殿 
前都指挥使保静军节度使卒赠侍中

　　△高化

　　高化字仲熙真定人少沈勇有力学击剑善射契丹犯河北应募转饷飞狐口杨业留戏下使捕贼酋大鹏翼获之会契丹又犯真定乃辞 
业还家从州将入京师遂隶禁军选为襄王牵■〈革龙〉官王尹京命巡内外八厢积获奸盗甚众一日王趋急召出府门马惊堕化掖之而 
起王曰微尔吾几殆益亲信之真宗即位擢御龙弩直双员都头累迁御龙骨朵直都虞候干兴初授天武右第二军都指挥使荣州刺史迁天 
武右厢都指挥使蜀州团练使天圣六年夏大雨命护汴堤夜驰至城西堤欲坏督守兵负士不能过时夏守恩方典军积材木城隅化尽取以 
塞堤乃得无患仁宗嘉之进神龙卫四厢都指挥使袭州防御使为鄜延路马步军副都总管徙泾原路权知渭州迁捧日天武四厢都指挥使 
发兵袭明珠族不利降滑州总管改兴州防御使真定路副都总管徙高阳关路修护章惠太后园陵累拜殿前副都指挥使厯建武军节度使 
以老辞管军诏入朝化又固请改武安军节度使知沧州未行改相州部有大狱己具皆当论死化疑之遣移讯果出无罪者三人以右屯卫上 
将军致仕卒年八十赠太尉谥曰恭庄化谨质少过驭军有法虽起身行伍然颇知民事焉

　　△周美

　　周美字之纯灵州回乐人少隶朔方军以材武称归京师天子召见隶禁军常令宿卫天圣初德明部落寇平凉方渠美以军候戍边与州 
将追战破之于九井原乌仑河累迁天武都虞候天昊反陕西用兵经略使夏竦荐其材擢供备库使延州兵马都监夏人既破金明诸砦美请 
于经略使范仲淹曰夏人新得志其势必复来金明当边冲今不亟完将遂失之仲淹因属美复城如故数日贼果来其众数万薄金明阵于延 
安城北三十里美领众二千力战抵暮援兵不至乃徙军山北多设疑兵夏人望见以为救至即引去既而复出艾蒿砦遂至郭北平夜鬬不解 
美率众使人持一炬从闲道上山益张旗帜四面大噪贼惧走获牛羊橐駞铠甲数千计遂募兵筑万安城而还敌复寇金明美引兵由虞家堡 
并北山而下敌即引却迁文思使徙知保定军经略使庞籍表留之改东路都巡检使败敌于金汤城焚其族部二十一元昊大入据承平砦诸 
将会兵议攻讨洛苑副使种世衡请赍三日粮直捣敌穴美曰彼知吾来必设伏待我不如闲道掩其不意世衡不听美独以西兵出芙蓉谷 【 
按长编作以兵西出芙蓉谷】 大破敌世衡等果无功未几敌复略土塠砦美迎击于野家店追北至拓跋谷以功迁右骐骥使军还筑栅于葱 
梅官道谷以据敌路令士卒益种营田岁收谷六千斛复率众繇厅子部西济大理河屠扎斡多叶二百帐焚其积聚以归庞籍仲淹交荐之除 
鄜延路兵马都监迁贺州刺史又破敌于无定河乘胜至绥州杀其酋豪因城龙口平砦敌以精骑数千来袭美从百余骑驰击破之加本路钤 
辖遂为副总管迁龙神卫四厢都指挥使通州刺史进捧日天武西厢都指挥使陵州团练使庆历中又城清水安定黑水佛堂北横山干谷土 
明柳谷雕巢卢儿原安砦十一堡安定之役谍报敌数万将大至经略使遣管句机宜楚建中分诸将兵趣城黑水以待诸将惮敌且至不肯与 
兵美曰兵尝以寡击众何自怯也卒以兵二千与建中而敌亦引去每边书至诸将各择便利独美未尝辞难然所向辄克诸将以此服之厯侍 
卫亲军马军殿前都虞候眉州防御使步军副都指挥使遂州观察使鄜延副都总管召还授耀州观察使又进马军副都指挥使卒赠忠武军 
节度使谥忠毅自陕西用兵诸将多不利美前后十余战平族帐二百焚二十一招种落内附者十一族复城堡甚多在军中所得禄赐多分其 
戏下有余悉飨劳之及死家无余资子蚤卒以孙永清为子官至引进副使 【按宋史此下有阎守泰传无事迹足录今从删】

　　△孟元

　　孟元字善长洺州人少隶禁军以挽强选补殿侍累迁散都头班指挥使擢如京使并代州兵马都监改钤辖徙高阳关路又徙真定路王 
则据贝州反元赴城下攻战被数十创又中机石坠濠中既出战愈力更募死士由永济渠穴地以进贼平改右骐骥使徙大名府路钤辖河朔 
饥权知沧州民鬻盐为生岁荒盐多不售民无以自给元度军食有余悉用易盐繇是民不转徙御史中丞郭劝言其贝州功而赏未当乃擢普 
州刺史迁宫苑使专管句麟府军马事护筑永寍堡敌不敢动为龙神卫四厢都指挥使忠州团练使高阳关马步总管迁天武捧日四厢都指 
挥使又迁步军都虞候眉州防御使并代路副都总管判京兆贾昌朝奏为大名府路副都总管徙定州路迁马军都虞候徙鄜延路卒赠遂州 
观察使

</div>
    <div class="pagination">
<a href="续通志_page783.html">上一页</a><span>...</span><a href="续通志_page779.html">779</a><a href="续通志_page780.html">780</a><a href="续通志_page781.html">781</a><a href="续通志_page782.html">782</a><a href="续通志_page783.html">783</a><span class="current-page">784</span><a href="续通志_page785.html">785</a><a href="续通志_page786.html">786</a><a href="续通志_page787.html">787</a><a href="续通志_page788.html">788</a><a href="续通志_page789.html">789</a><span>...</span><a href="续通志_page785.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
