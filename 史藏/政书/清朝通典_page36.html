<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 36 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 36 页/共 61 页
  </h1>
  <div class="content">
   乾隆元年谕旨朝鲜国馈送使臣礼仪着减半以示体恤行文该国嗣后务宜遵旨凡陋规所有悉行禁革至使臣回京之日奉天将军及山海关监督查验倘正礼外有多携礼物者严劾之若代为隐匿事觉一并议处二年朝鲜国王李昑以世子李緈早世遣使请封子李愃为世子得旨该王既称迟暮之年子李愃知识渐长舆情所在愿名位早定情辞恳切着照所请行是年遣使赍敕封安南国王弟黎维祎为安南国王十六年礼部奏缅甸国入贡照苏禄各国初次入贡之例钦颁敕谕一道即令来使赍还从之二十一年遣使赍敕封琉球国王世子尚穆为琉球国王二十六年遣使赍敕封安南国王世子黎维■ 〈礻端〉为安南国王二十七年谕安南世守藩封及者国王黎维■〈礻端〉新嗣特遣使臣等持节往封该国王于使臣莅境时先请商五拜之仪必待使臣驳定始克如礼未免狃于鄙俗实为弗当但念该国王一经使臣指示即遵定制亦可从宽弗论矣该部可传谕该国王俾知永遵三跪九叩之礼毋再陨越其送使臣之物亦止应用该国土产如食品币帛之类已足将敬所有例备程仪银两究属非体嗣后永行停止此次虽在未禁以前亦应发还俟该国谢恩使回之便令其携往礼部详悉行文该国王知之二十八年遣使赍敕封朝鲜国王李昑之孙李祘为世孙谕向来钦差大臣出使高丽闻入境时该国王备舆迎候此固属国敬礼天朝敕使以昭恭顺但满洲大臣素娴鞍马而身膺使命四牡宣勤尤不应乘用扈舆自图安适着该衙门行文该国王嗣后钦差到境止须预备马匹其旧用肩舆之处永行停止在奉使者既不致躭逸一时致忘习劳之义而外藩亦稍省繁文以示体恤着为令四十一年遣使敕封朝鲜国王世孙李祘为朝鲜国王妻金氏为王妃四十九年九月礼部奏朝鲜国王李祘生子啍年及三岁请封为世子得旨允行特派正副使持节往封并给诰敕各一道仪具大清通礼

　　?信节

　　（臣）等谨按杜典有信节一门专录周官掌节之文而以汉代铜虎符诸名附注其下自后历代俱缺焉不载顾符节之制用以征发期会自属兵家其在宾礼者使节之往来具有典制伏考大清会典钦点正副使持节乘传往封至贡使来朝回国并给邮符而沿途护送悉备章程应从附见兹谨纂辑各条仍从杜典之例以信节名篇云
　　崇德二年定朝鲜进贡及奉表奏事由礼部奏准移咨兵部给发信票移文守关官拨人伴送至盛京验票放入回部兵部仍给信票遣官伴送守关官验票放出
　　顺治元年定贡使归国差官给勘合由驿递伴送交明该督抚即还该督抚照例送出边境六年定遣正副使封朝鲜国王得旨启行工部给黄伞旗钦差牌肃静回避牌各一对兵部给邮符起程沿途夫马给兵票拨营汛兵护送至山海关出关拨旗兵送至朝鲜国界给路引载随行通事官从人及车马弓矢佩刀之数以备稽察十一年定往封琉球国正副使启行乘传给伞仗旗牌皆如例
　　康熙元年定朝鲜来使回国兵部给与山海关凤凰城路引量给官兵护送至关自关拨兵护送至凤凰城五年定往封安南国正副使启行乘传给伞仗旗牌如出使琉球之例十七年西洋国入贡给驿递夫船二十三年暹罗国入国回国由驿递护送有不能乘马者官给夫轿从人给舁夫
　　乾隆三年十一月安南贡使回国以潞河冰冻改给车辆至江南换船三十七年正月以北河尚未开冻仍照原来勘合给与车辆至江南换船凡封使启途日由礼部行工部取节及节衣其捣节及奉节仪具大清通礼

　　?馆饩

　　（臣）等谨按国初定制凡外国贡使来京设立宾馆日给廪饩至周且渥嗣是服属外臣无远弗届岁时职贡万国攸同馆舍饔饩日益增备兹敬稽大清会典汇纂于篇以昭圣朝口惠远人之至意云
　　顺治初设会同馆以待外国贡使礼部主客司满汉主事各一人提督馆事凡贡使到馆光禄寺备廪饩均照数按月支给
　　雍正二年定会同馆舍仍令外国先到者居住别拨干鱼胡衕官房一所交礼部管理如俄罗斯人先入会同馆即令朝鲜人居住此处再拨御河桥官房一所亦交礼部以备他国使臣同时至京者居住
　　乾隆二年礼部奏俄罗斯人到京居住会同馆设有彼俗庙宇他国使臣不得栖止朝鲜人役众多干鱼胡衕官房多有不便应将此房缴还工部别择安定门大街官房一所以待朝鲜每年贡使至御河桥官房仍留以备他国来使之用从之七年奉旨外国使臣在京若遇禁止屠宰其每日应得食物着照常给与永着为例八年礼部奏言内务府将正阳门外横街官房一所三十七年间半潻作会同馆按从前会同馆设立内城原以便监督稽察周其日用官兵看守严其出入今在正阳门外与设立内城之例不符但现在朝鲜安南琉球等国使臣不日来京不得不预为安顿将旧馆额设馆夫酌拨此馆居住看守俟外国贡使来京增拨官兵看守监督等不时巡视从之十三年礼部奏言外国朝贡旧有馆舍三处惟安定门大街计七十四间当时原为朝鲜随从人马殷繁增设嗣因使臣以住宿不便改馆御河桥其安定门一馆经久不住今安南贡使到京业安置横街馆内御河桥一所应留为朝鲜年贡居住但见据云南督臣题报南掌国入贡广东抚臣题报暹罗国入贡安定门一馆房宇虽多皆系奇零凑合又久未修理于观瞻未肃地安门外有原建正一真人公馆一所计八十一间整肃完固已属闲旷将此处充设贡使馆舍其安定门旧馆仍缴还内务府从之二十一年移地安门外贡使馆舍于宣武门内瞻云坊

　　?御制诗篇

　　（臣）等谨按杜典所载三恪二王后一篇经无正文说各不同汉魏隋唐以来追封先代之事率皆相沿其名不知三恪之封本难行之后世若乃推恩前代加以封爵于礼为宜而元明旧典不闻世及未足以称厚德也洪惟我圣祖仁皇帝天覆悔涵深仁大度超轶万古命访明代后裔一人量授官爵俾之承袭世宗宪皇帝祗遵遗旨命廷臣详议访得正白旗有现任知府朱之琏确系明代后裔特授为一等侯世袭以奉明祀已于吉礼历代帝王陵寝篇恭载兹伏读皇上御制新乐府二王后篇彰列圣之盛德斥往代之空文大哉圣言昭垂万禩恭禄如左
　　御制新乐府二王后一章曰三恪二王古有云受禅征伐说徒纷魏晋以降更以假不修实德修空文元之瀛国明崇礼虽加封爵未闻延及奕世享隆恩天命天聪肇东土顺治奄有中外建极尊然实取之流寇并非取之胜国者岂于明之后裔有所惭德而当待以宾康熙有成命雍正奉以遵遂求朱氏之裔赐以通侯俾世守其祀而弗禋则我祖宗兴灭继绝之意超往代讵如李唐周旋周武隋父之子孙

　　?王公百官相见礼

　　（臣）等谨按杜典执贽篇仪制今无可述应从其阙惟仪礼士相见一篇虽主于士礼而大夫相见诸仪连类及焉葢礼重交际揖让以致其敬所谓上交不谄下交不渎者于是乎在近代以来宋明礼志虽有百官相见仪颇多简畧亦未尽协于礼伏惟国朝定为王公百官士民相见之礼尊卑长幼秩然有等大清通礼详其仪节大清会典胪其体制凡皆准今酌古礼从其宜有非前代旧章所得而媲者敬稽会典参以通礼条列于左
　　王公相见
　　崇德元年定宗室外藩亲王郡王贝勒贝子公相见仪具大清通礼
　　京官相见
　　顺治元年定品官相见仪具大清会典
　　雍正五年定八旗官于本署白事都统副都统前参领侍立佐领以上官屈一膝其侍卫蓝翎侍卫及骑都尉以上之副参领署参领并视参领云骑尉以下之副参领并视佐领骁骑校等官白事于参领前屈一膝佐领前侍立步军副尉在步军统领前屈一膝翼尉前侍立步军尉城门领在统领翼尉前咸屈一膝在协尉前侍立公所白事都统副都统前男以上官侍立轻车都尉以下官屈一膝管旗务之王贝勒贝子入八分公前参领以下官咸屈一膝佐领系大臣兼摄者从其品系小京堂及科道等官兼摄者视参领系宗室于八旗都统前皆侍立前锋统领护军统领前锋参领侍卫护军参领侍卫以上骑都尉以上之各副参领署参领并视八旗参领云骑尉以下副参领署参领并视八旗佐领前锋校护军校视八旗骁骑校如八旗官白事于别旗各长官与本旗同有越分违例者该管大员并稽察八旗御史题参议处又奉旨宗室管佐领白事于王公前皆着屈一膝又定各部院在本署理事堂上官上坐司官侍立若事件繁多司官设褥席地序坐如在朝房堂官席地坐司官屈一膝白事堂官前往来皆趋过满汉司官一例遵行不得互异违者堂官指参议处其汉科道亦照满科道仪节违者议处堂官如徇情容隐察出一并议处凡京官敌体相见及属官见长官仪节并具大清通礼
　　直省文官相见
　　康熙三十三年定督抚开门视事抚先督后每月逢五逢十督抚司道府厅等官均停相见大小各官除朝贺祭祀及到任外相见不具朝服
　　雍正八年定直省官敌体相见及属官见长官仪又定司道以下官见学政盐政及钦差官仪并具大清通礼
　　直省武官相见
　　雍正八年定直省武属官见长官仪具大清通礼
　　直省文武官相见
　　顺治十二年定直省文武官相见仪具大清通礼
　　直省满汉官相见
　　顺治十八年定直省镇守将军与督抚提镇相见及其余文武各官见本省将军仪
　　康熙十二年定协领以下等官见督抚仪并具大清通礼

　　皇朝通典卷六十

　　●皇朝通典卷六十一

　　礼二十一

　　○礼二十一

　　凶一

　　△凶一

　　（臣）等谨按杜典凶礼一门所载丧制于唐以前具见梗槩矣臣等续纂五朝礼典即用其例有者补之无者阙之而杂议之有关丧制者亦依类附录以资考证伏维我朝以孝治天下列圣以来慎终之典备极周详所有礼仪具载大清会典准今古之宜揆情文之当于杜典门类节目俱已包括靡遗（臣）等谨遵会典之例分条编辑凡随时举行之制及祗奉谕旨遵行者悉纂纪于篇中末附服制一篇其一定仪注详着通礼者兹不胪举云

　　列圣大丧

　　?列圣大丧

　　（臣）等谨按杜典首载大丧初崩及山陵之制次以总论丧期帝后不分二编窃以帝后同尊而国家典制自有轻重之别今从大清会典之例分门恭纪伏维我朝列圣大事凡自初丧成服以至安奉山陵一切礼仪斟酌古今周详赅备诚孝之至通乎神明自古以来未有尽礼尽哀如斯者巳礼经云三年之丧自天子达虽有其说而厯代帝王无闻终制者我世宗宪皇帝当圣祖仁皇帝大丧欲终制三年诸王大臣请遵以日易月之典固请再三乃允所奏仍于宫中躬行素服三年之礼圣谕有曰昔世祖圣祖皆以冲龄登极一时礼制容有未备设践阼之日若朕躬之年则尽礼尽制必有朕躬所万不能逮者伏读之下仰见圣心敬体孝思善继善述莫大乎是洎世宗宪皇帝大事皇上定亲行三年丧礼实以仰承贻绪用展哀思并命诸臣详议晰今昔之异宜昭先后之同揆仰见圣朝孝治之隆超轶万古矣又杜典于丧礼之后别为谥议讳议各篇今以恭上尊谥及敬避圣讳并见大丧仪内不复分缀云
　　天命十一年八月庚戌太祖武皇帝崩是日恭奉梓宫于宫中正殿辛亥奉移于沈阳城西北隅
　　天聪三年二月奉移于山陵
　　崇德元年四月尊日福陵恭上尊谥曰承天广运圣德神功肇纪立极仁孝武皇帝庙号太祖 【 康熙元年恭改上尊谥详见吉礼】 八年八月庚午太宗文皇帝崩辛未奉安梓宫于崇政殿九月壬子奉移梓宫于山陵寝殿
　　顺治元年八月丙寅尊太宗文皇帝陵曰昭陵 【 康熙二年九月癸酉改建　昭陵十二月甲寅工成安奉　梓宫于昭陵地宫】十月辛酉恭上尊谥曰应天兴国弘德彰武宽温仁圣睿孝文皇帝庙号太宗 【 互见吉礼】十八年正月丁巳世祖章皇帝崩戊午恭奉梓宫于干清宫设几筵朝晡日中三设奠圣祖仁皇帝亲诣尚食哀恸不已太皇太后挥泪抚慰左右无不感泣己未圣祖仁皇帝谕朕惟自古圣贤之君必有显号徽称用昭功德之隆垂于万世此国家不易之巨典也仰惟我皇考大行皇帝缵绍鸿绪一寰区十有八年敬天尊祖勤政爱民奉侍慈闱克谐孝道敦睦宗族攸叙彝伦典学日新修身思永制礼作乐振武崇文敕法明刑立纲陈纪盛德之事不一而足朕方与天下臣民均切怙戴不幸龙驭上宾顾予冲人嗣膺大统仰承佑启之恩敢后显扬之礼谨考彝章宜升尊谥该部详察典礼具奏二月壬午奉移梓宫于景山寿皇殿设几筵圣祖仁皇帝三奠酒哀恋不已太皇太后再三慰谕始还宫三月癸酉恭上大行皇帝尊谥曰体天隆运英睿钦文大德弘功至仁纯孝章皇帝庙号世祖 【 互见吉礼】
　　康熙元年三月庚戌建世祖章皇帝陵曰孝陵四月辛酉奉移宝宫于孝陵六月壬寅行安葬地宫礼六十一年十一月甲午圣祖仁皇帝崩小敛时凡带履之属世宗宪皇帝皆躬奉首戴以进敬体圣祖仁皇帝孝思用孝庄文皇后昔所赐冠服次日大敛谕令王贝勒贝子公文武大臣皆入干清门内瞻仰行礼又礼部奏请公主福晋咸于干清宫丹墀齐集奉旨皇考之女朕兄弟之福晋岂可远列丹墀朕心不忍着仍入大内亲近梓宫使得尽哀朕之兄弟子侄亦皆令入干清门在丹陛上随朕行礼是日奉梓宫于干清宫中设几筵以干清宫东庑为倚庐每日躬上香奠礼凡五次己亥世宗宪皇帝谕曰朕凡事无不遵奉皇考遗旨但持服乃人子之道遗诏二十七日释服朕断然难从若此事朕不得行其志必至懑恨无已尔等宜体朕意辛丑谕曰朕惟自古贤圣之君必有显号徽称以昭功德之盛垂于万世此国家不易之巨典也仰惟我皇考大行皇帝临御六十一年早承大统寅畏小心旦明凛昭恪之忱郊祀亲升中之典监于成宪率由旧章孝奉两宫尊养兼至展敬陵庙备物尽诚总揽万几阜成兆姓蠲赋动盈千万赈恤曾不稽时水旱先筹雨旸必达宽刑肆赦德洽好生盛暑则释囹圄严寒则赈饘粥兵粮预给优赏屡颁淮河屡巡动累百万之帑金运睿谟而两河底绩鲁郊特幸行数千年之殊礼屈帝尊而九拜崇师览奏牍而利弊周知觐臣僚而贤愚立辨保全勋旧庇荫宗支广育人材敦厚风俗布昭圣武申讨不庭元裔背叛而旋踵就歼三孽逆命而克期献馘俄罗斯占喀尔喀之疆圉谕以威德即奉纳章喀尔喀逼厄鲁特之暴残纳其困穷胥登袵席噶尔丹肆毒邻境三临绝漠扫尽烽烟策妄阿喇布坦摧灭与国出师命将恢复藏地台湾置郡红苗格心南朔东西无思不服至于天纵生知日新好学讲筵时御手定六经广博士于五贤配先儒于十哲文媲二典书迈百家贯彻天文总括地理旁罗术数考正元声研索羣编鉴裁纂辑凡此难名之美善洵亘古帝王首出之一人虽复累牍连章不能颂述万一朕方与天下臣民均切怙戴不意龙驭上宾顾予冲人嗣膺大统仰承佑启之恩敢后显扬之礼谨考彝章宜升尊谥王大臣等详察典礼具奏壬寅诸王大臣等奏言万几至重难以久旷请遵遗诏二十七日释服奉谕释服之制以日易月虽始于汉文而高宗谅阴三年独非古制乎朕不能上比高宗而思慕之情何能自巳揣尔等惟恐过劳朕躬殊不知有服朕尚可稍进饘粥暂眠苫块若必强朕释服必至寝食皆废矣皇考遗命一句一字朕无不拳拳服膺止此二十七日释服之诏非敢故违而罔极深恩哀思迫切虽蹈违命之愆亦不恤也尔诸王大臣其谅之甲辰诸王大臣等复合词奏言从来天子之孝与士庶人不同孝经云天子以德教加于百姓施于四海为孝书称高宗谅阴晋臣杜预谓是释服后心丧之文盖以人君一身为郊庙社稷之享祭为吉礼必于除服举行若二十七日不即除服则祀典不免有阙大行皇帝圣学渊深若易月之制可以更易岂肯于遗诏中谆谆垂训伏乞上思郊庙神灵之所倚下念中外臣民之所托命勉遵遗诏俛顺舆疏入复叩首固请始奉旨朕览诸王大臣所奏引据经书义理明晰朕惟有呜咽悲痛耳始知为君之难祗此持服一节乃天子第一苦衷转不如臣庶尚能各尽其心虽勉从所请朕之哀思因兹愈切矣又谕曰诸王大臣敛云二十七日后应居干清宫朕思皇考六十余年所御宫殿朕即居住其中心甚不忍朕意欲居月华门外养心殿着将殿内向日一应陈设敬谨收彻葺改务令垩素以备朕居朕不敢谓遵古谅阴之礼然必如此守孝二十七月以尽朕心乙巳诸王大臣等奏言大行皇帝圣德神功颂扬莫罄尊谥庙号乃追崇大典臣等蠡测管窥未能比拟万一皇上至孝性成惟圣人能知圣人伏乞睿思亲定垂万世奉谕朕思子臣尊崇君父之心何有止极然必至允至当方孚千秋定论我皇考缵继大统本应称宗但经云祖有功而宗有德我皇考鸿猷骏烈古烁今拓宇开疆极于无外论继统则为守成论勋业则为开创朕意宜崇祖号方副丰功但追崇大典理应佥谋共协一人之心即千万人之公心一时之论即千万世之公论尔诸王大臣等可会同九卿翰詹科道文六品以上武四品以上详考旧章从公确议丁未王大臣等奏言大行皇帝功德巍焕天地化育有未周者大行皇帝实赞之祖宗经纶有未竟者大行皇帝实弘之孔子集千圣之大成大行皇帝集百王之大成史称帝尧其仁如天惟大行皇帝实与并之又按礼经称有虞氏祖颛顼而尚书所载有格于文祖格于艺祖之文则有虞氏有三祖是知凡配天者皆得称祖也廷议佥同舆情允洽惟圣字可以赞扬大行皇帝之峻德惟祖号可以显彰大行皇帝之隆功恭拟尊谥曰合天弘运文武睿哲恭俭宽裕孝敬诚信功德大成仁皇帝庙号圣祖天下万世称曰圣祖仁皇帝奏上得旨诸王大臣官员深悉我皇考一生神圣实行同心合辞恭上尊称甚惬朕意因亲刺指血将本内圣祖字圈出恭奉授大学士等赍出十二月甲寅奉移梓宫于寿皇殿世宗宪皇帝每日黎明亲诣上食三次退于观德殿席地而坐有应奏之事即于观德殿进奏至晡奠毕乃还倚庐申大祭礼成世宗宪皇帝从倚庐移御养心殿斋居素服三年如一日
　　雍正元年二月己巳恭上尊谥曰合天弘运文武睿哲恭俭宽裕孝敬诚信功德大成仁皇帝庙号圣祖 【 互见吉礼】丁卯尊圣祖仁皇帝陵曰景陵三月丙午奉移梓宫于景陵先是正月总理事务王大臣等奏言谨按宋明之礼梓宫至山陵皇帝皆不亲送宋时以亲王至宰相充之明时或以皇子亲王主之祈皇上思宋明定制之深意念宗庙社稷之重任以慰臣民之心得旨凡事当遵祖考己行典礼方为尽善前曾祖母太皇太后发引时皇考亲自恭送至祖母皇太后发引时皇考圣躬违和并有足疾尚且亲送梓宫启行诸王大臣岂能劝止乎亲送皇考梓宫至山陵朕意已定大臣等勿再强奏四月辛亥圣祖仁皇帝梓宫至景陵暂安奉飨殿世宗宪皇帝谕曰朕亲送梓宫沿途于大礼虽获免阙遗而思慕未有穷期朕欲留住山陵数日然后回京王大臣等合辞奏言驾奉皇太后在此若不回銮皇太后亦必愈加哀恸所关甚重恳请仍照原议于祭毕回京乃从之九月丁丑奉安梓宫于景陵地宫二年九月礼部奏元旦元夕庆贺礼及廷臣朝服日期得旨俟朕素服三年后照所请行十二月吏部尚书朱轼奏雍正三年二月十三日服制己满请祫祭太庙颁示天下臣民即吉释哀得旨朕受皇考四十余年顾复深恩罔极莫报谅阴三年祗以默尽一点私情非谓厯代帝王不能行之朕能行之欲立法定制以垂令名也且如祭祀朝会大典不容久旷者朕亦强徇诸王大臣之请照常举行惟有斋居素服悲哀思慕尽一己之诚于宫禁之中古人云礼之至者无文哀之深者无节朕自嗣统以迄于今抚时生感触物增凄僾见忾闻澘然出涕情不容以自禁心不容以自觉遑论其合于古制否乎昔世祖圣祖皆以冲龄登极一时礼制巳满未备设践阼之日已若朕躬之年则尽礼尽制必有朕所万不能逮者今朕抱歉之处尚多敢云尽礼乎至深山穷谷无不哀恋思慕遏密八音此皇考六十余年深仁厚泽浃髓沦肌四海臣民哀痛迫切愈久不忘出于人心之自然非有所禁约而然也夫以薄海内外凡有知识之伦尚且哀慕不忘如此况躬为子臣欲报昊天罔极之德其终身哀慕复何能巳耶三年二月行祫祭太庙礼如仪十三年八月己丑世宗宪皇帝崩是日恭奉梓宫于干清宫中设几筵皇上以干清宫南廊读书处为倚庐庚寅谕朕受皇考鞠育顾复深思昊天罔极今忽遭大故龙驭上宾朕自念生平无纤毫之报答日夜哀泣痛入五中况我皇考仰体圣祖仁皇帝付托之重教养万国臣民十三年来旴食宵衣苦心远虑备极劳瘁此朕所亲知亲见者是以薄海内外共享升平之福贻及子孙不独朕心感切仰报无由也若服制一节仍遵定例朕心实为不忍惟有行三年之丧稍尽思慕之情于万一天下臣民仍照定例行着诸王大臣即行会议具奏九月庚子谕自古臣子之于君父皆有讳名之义载在礼经着于史册所以展哀慕而致诚敬也雍正元年皇考特颁谕旨谨将圣祖仁皇帝圣讳钦定避易书写今朕绍承大位哀痛方深皇考圣讳理应恭避敬遵皇考从前钦定典则嗣后凡内外各部院文武大小衙门一切奏章文移遇圣讳上一字则书允字圣讳下一字则书正字该部敬谨遵行又谕自古圣帝明王功德大成必有显号徽称所以昭垂万世典至巨也我皇考大行皇帝乘干御极抚御万邦锡福諴民德化翔洽虔恭寅畏昭事苍穹郊祀祈年必亲必敬钦承祖烈光大前猷至孝肫诚千古未有当皇祖上宾时尽制尽情丧仪隆备亲送梓宫屡谒陵寝岁时瞻拜御容举念常伸孺慕继显谟之盛推锡类之仁震衷祗敬则朝干夕惕历久弥勤亲政忧劳则盛暑祁寒未尝稍间整纲饬纪明目达聪施措咸宜德威并用笃宗室则立学以隆教育惠八旗则赐帑以备吉凶厚臣工而加俸养廉眷忠良而建祠赐祭励廉能以察吏宏荐拔以罗才广耤田以重农桑定品式以崇节俭重道则经筵岁举爱士则科目频加隆先师五代之王封新阙里千秋之庙貌修明典礼怀柔百神厚植纲常旌扬节孝蠲逋减赋不惜亿万之帑金开垦筑堤永享万年之乐利备赈则广行积贮养兵则优赡身家律例则厘定科条决谳则特详咨酌广开言路详示朱批洞瞩羣情虑周六合大阅以诘兵戎训练以修武备睿谟独运而小丑立奏荡平圣武布昭而荒徼永图绥靖开天明道圣学高深觉世牖民震章炳焕阐圣贤之精蕴宣心性之圆机函盖古今彪烁宇宙天心协应有感必通德盛化神诸瑞毕至千古帝王之良法善政至皇祖而集其大成我祖宗之骏烈宏猷迨皇考而益征善述眇予冲予寅承丕基仰惟功德之隆宜备尊亲之典敬循礼制恭上尊谥庙号诸王大臣详察典礼具奏又谕诸王大臣奏称三年之丧难以举行请朕仍依旧制号人二十七日释服朕受皇考顾复深恩昊天罔极中心哀慕实不能自己所以欲行三年之丧以尽子臣之谊朕承皇考付托之重总期恪守贻谋勉遵先志使天下乂安永享升平之福乃朕之孝非以持服三年遂为孝也自古帝王亦有行三年之丧者今诸王大臣所引杜预心丧之说后人多议其非朕自幼读书与未曾披览典籍者有闻此等议论岂可援以为据耶若以遗诏有二十七日释服之旨此乃为天下臣民而言非指朕一人也从前皇祖圣祖仁皇帝冲龄践阼未得举行而我皇考大行皇帝即位之时军国重务速行办理之处甚多是以备准廷臣之请然素服斋居三年如一日也今经皇考十三年宵旰勤劳孜孜图治举凡大纲小纪莫不悉有章程朕今日遵守成规一如皇考在日朕亲承指授一一奉行而已辗转思维三年之丧在朕今日实属可行况昨日大学士等奏称十五日以后应照例送本办事朕已允行岂行三年之丧遂不能办理一切事务乎至于郊坛祭祀大典原可并行不悖诸王大臣所奏以日易月之说断不准行朕意已定毋得再请其如何举行三年之丧着详查典礼确议具奏乙未诸王大臣等奏言大行皇帝丕冒八挻曲成万物有与天同体之德有敬天行健之功凡运会之弥昌弥炽皆圣德之可法可传中以宅心正以体政文以敷化武以定功英以决几明以烛理宽以居之仁以行之信以成之毅以守之而皆本之于大孝运之以至诚谨按虞书曰慎乃宪说命曰惟圣时宪又曰宪天立王成宪周礼疏云悬法以示人曰宪盖惟宪天立教之圣人然后能慎法度修政事俾万世奉为成宪守而不忘若虞舜商汤周之文王武王皆是也窃谓大行皇帝尊谥于宪为宜又按礼记祖有功宗有德周公作无逸称殷有三宗而周文武之庙并称世室窃惟大行皇帝庙号宜称世宗与太祖太宗世祖圣祖并为百世不祧之庙拟敬上尊谥曰敬天昌运建中表正文武英明宽仁信毅大孝至诚宪皇帝庙号世宗天下万世称曰世宗宪皇帝庶足以显扬大德表着巍功奏上得旨诸王大臣公同议上皇考大行皇帝尊谥曰宪皇帝庙号世宗于我皇考至德鸿猷实相符合礼称祖有功宗有德庙号之称祖称宗均属尊崇之极而象功昭德惟期允当方协至公昔我皇祖圣祖仁皇帝久道成成身兼创守平定逆藩扫清朔漠神功骏烈自古莫与比隆庙号定应称祖皇考大行皇帝善继述敬天勤民十三年来宵旴忧劳咸熙庶绩昭万年之景福固百代之丕基庙号世宗正合古宗有德之意上配列祖百世不祧此乃万世之定论非在廷诸王大臣尊崇君父敷扬称颂之私情尤非朕一人哀感隆恩表章盛德之私愿所能强置一辞也在我皇考神谟垂于宇宙厚泽洽于臣民即罄厥抡扬难尽万一今据所奏敬拟上尊谥庙号详慎公当足以昭示万世朕心深为慰惬所有应行典礼该部敬拟具奏丁未奉移梓宫于雍和宫先是奉旨于雍和宫苫次居住百日诸王大臣等奏请于二十七日后还宫奉谕诸王大臣援引典礼议称朕于二十七日之后应在宫殿之中乃一定之体制等语朕思二十七日之后既不于雍和宫苫次居住则朕哀慕之思何能自释应于百日之内每日亲诣雍和宫一次奠献诸王大臣将亲诣时刻酌定具奏王大臣等奏言皇上莅官听政事务殷繁若每日亲诣雍和宫一次往来数十里难以兼办政务谨拟奉移梓宫后百日内应请皇上于数日亲诣雍和宫一次其亲诣之日或早或午不必拘定时刻如此既可展皇上之孝思而于礼典亦协得旨一月之内朕每日亲诣一次一月以外间一日亲诣一次两月以外间二日亲诣一次至是奉移梓宫皇上步行恭送安奉礼毕以雍和宫别殿为苫次是日诸王大臣遵旨议定三年丧礼具奏召入面谕曰诸王大臣所议三年丧礼援据经传斟酌典章甚为详悉朕惟皇考临御十有三年居心行政念念出于至诚此诸王大臣所共见共知者也皇考聪明天亶建极绥猷垂法万世朕虽不能企仰万一然诚之一字实欲身体力行黾勉效法以图善继善述至持服三年乃朕哀慕至情万不能巳并非欲博行三年之丧之名也况持服三年亦何足以言孝所愿吾君臣同德同心勤求治理使民物康阜海宇乂安令天下咸颂我皇考付托得人此吾君臣所当共勉者今览所奏诸王大臣深悉朕迫切苦衷俾得稍展哀忱可谓能谅朕心矣但所议尚有一二宜酌者如元旦朝贺请朕吉服升殿朝正固国家之吉典然羣臣实为朕一人称庆在二十七月之内吉服受贺朕心实切不安又称御门莅官听政用素服冠缀缨纬等语朕缟素斋居凡一切引见官员奏事降旨俱可以便殿随时举行非必须御门方可办理也至郊庙大祀朕自不敢因一己孺慕之私情有缺天祖禘尝之巨典所议朕诣行礼甚是但先期斋戒所以洁齐心志对越神明朕遇斋戒之日即当素服冠缀缨纬其视祝版亦当照例用礼服以昭敬谨朝日夕月等祀虽系遣官行礼然诚敬之心默为昭格陟降左右不啻亲承朕意于遣祭正日亦应素服冠缀缨纬方与礼意相合又所议朕躬及羣臣诸典制俱属明备皇后妃嫔及皇子持服之处尚未议及尔等一并详查典礼再议具奏己酉谕今日将议定持服三年之丧奏闻皇太后奉皇太后懿旨皇帝欲行三年之丧诸王大臣遵旨议行悉遵古制予思帝王之孝非臣民可比盖因国家典礼重大政务殷繁实有至难举行之处是以当年大行皇帝屡经降旨欲持服三年比时诸臣奏恳再三虽中心哀慕亦不得不俯从所请今皇帝必欲举行诸王大臣自应劝阻且国朝服制自有典褚亦不便轻为改易在皇帝受大行皇帝付托之重惟当善继善述勤求上理岂可执意欲行皇考所未行之制诸王大臣亦惟当殚心辅佐俾海宇乂安庶政澄清始为克尽子臣忠孝之道至于持服三年不过尽孝之一端况大行皇帝十三年以来宵旱忧勤惟愿四海升平吉祥善庆为子臣者自应仰体在天之灵绍述缵承共享和平之福以成先志若必欲重服三年以为尽孝上揆大行皇帝圣心亦未必鉴慰也持服一节朕原不敢以为克尽继述之大猷不过稍尽臣子之私情今皇太后既有此旨且责朕以行皇考所未行朕何敢当之尔诸王大臣将皇考未行之故并朕今日可行之故分晰开陈俾皇太后阅之而心安则朕意既遂而朕心亦慰矣即日诸王大臣覆奏言臣等伏思丧礼古今异宜斟酌务期至当钦奉皇上谕旨令臣等议行三年丧礼敬惟圣祖仁皇帝冲龄御极未经举行大行皇帝临御之初迭降谕旨欲三年持服以展孝思因彼时军国重务有急需整理之事是以廷臣再三奏恳虽蒙俞允二十七日释服而圣孝纯笃素服三年有如一日今伏覩皇上至性肫诚哀思迫切屡蒙训谕以仰承大行皇帝贻绪必行三年之丧于心始安伏念皇上为社稷臣民之主羣生之所倚赖皇上纯孝哀慕之心得安即海内臣民之心亦得少安是以遵旨酌议具奏又奉谕旨元旦不应受贺听政不必御门臣等正在议覆间伏读皇太后懿旨以国家典礼重大政务殷繁本朝服制旧章不便轻改慈训谆笃指示周详臣等谨遵懿旨再行定议谨议得皇帝服制于百日之内用缟素二十七月之内俱用素服诣几筵前仍用缟素遇郊庙祀典应请皇上亲诣行礼以承大典至升殿受贺所以肃万国之观瞻御门听政所以综万几之体要俱应循照典礼以时举行如此则皇上之孝思既得尽展国朝之典制亦属相符期以上慰皇太后谆切垂谕之圣心即以副皇帝遵奉慈训之至意而臣庶仰望之忱均慰矣奏入上召见总理事务大臣面传皇太后懿旨诸王大臣议奏持服之礼酌古准今情理允协知道了九月癸丑管理礼部事务多罗履郡王允礿等会议言皇上大孝深纯断自震衷举行三年丧制臣等谨考载籍详慎酌议准古今之宜揆情文之当仰遵皇太后之慈训敬体皇上之孝思国朝之典制既符臣庶之舆情均惬谨条列于左一祭祀按礼记王制丧三年不祭惟祭天地社稷为越绋而行事注谓不敢以皁废尊是天地社稷之祭三年之内于古礼本当亲行明吕坤谓祖宗不轻于父母奉祭不缓于居丧何可久废诚以天祖一理宗庙之祭亦当并举谨议凡遇天地太庙奉先殿社稷大祀皇上亲诣行礼或遣官恭代俱礼服行礼作乐先期斋戒用素服冠缀缨纬视祝版用礼服朝日夕月厯代帝王先师孔子先农等祀遣官行礼咸用礼服作乐正祭之日皇上素服冠缀缨纬宫内祭神俊百日后举行凡报祀之日若皇上亲诣行礼具常服冠缀缨纬其承办祭祀职事人员俱用常服至经筵临雍耕耤等礼俱俟二十七月释服之后举行一朝会巨典体制攸关元旦朝正共球毕集万国瞻仰朝仪最重臣等谨议二十七月之内遇元旦朝贺皇上具吉服升太和殿不宣表不作乐常朝升殿亦用吉服不作乐一御门听政典制至巨昔宋仁宗行三年之丧临朝改服孝宗于二十七日之后百官请听政援书经被冕服出应门之礼固请乃许是持服三年不废临朝听政稽之史册自古为然谨议寻常事件及引见官员俱请于便殿办理百日后恭请皇上御干清门听政一冠服按谅阴之制先儒谓上古本无可考史载魏孝文帝唐德宗释服后仍以素服练巾听政宋仁宗虽用以日易月之制改服临朝宫中实行三年之丧盖缟素不可以临朝前代行三年之丧者亦惟宫中素服而巳朱子亦云人主不免于视朝听政岂可不酌轻重而为之权制此不易之论也谨拟百日内皇上服缟素百日外请发易素服诣大行皇帝几筵前仍服缟素御门莅百官听政恭诣皇太后宫俱素服冠缀缨纬遇升殿受朝俱用吉服祭祀并一切典礼俱用礼服至二十七月服百日礼致祭礼毕皇上释服一宫中服制帝后斋体服制不容有异皇后持服自应遵照皇上举行伏惟皇后朝夕侍奉皇太后兼有祭神报祀之礼应于二十七日后在宫中素服遇一切典礼日期俱礼服恭诣大行皇帝几筵前仍用缟素妃嫔于二十七日释服二十七月之内俱素服遇一切典礼日期俱用礼服皇子与诸王臣工同一在京诸王公大臣文武官员二十七日释服百日剃头自释服后各衙门有应行典礼及朝会坐班仍用礼服吉服从事外凡入朝奏事在署办事俱素服冠缀缨纬恭诣大行皇帝几筵前则冠去缨纬二十七月服满皇上释服后俱遵吉礼行一二十七月内门神对联除太和殿中和殿保和殿坤宁宫仍照常张挂外余处俱释服后张挂一各衙门进呈本章于二十七日百官除服后俱用朱印一在京王公大臣文武官员二十七日内不作乐不宴会一年之内不嫁娶其外省官员以及军民人等仍照从前定例行其门神对联王公以下及有顶带官员俱于二十七月后张挂军民人等仍照常例行制曰可十一月丁未恭上大行皇帝尊谥曰敬天昌运建中表正文武英明宽仁信毅大孝至诚宪皇帝庙号世宗 【 互见吉礼】己未谕雍正元年我皇考请发及御门听政在皇祖梓宫奉移山陵之后今百日将届皇考梓宫尚在雍和宫若即剃头朕心不安但岁底新正又有坛庙祭祀大典朕当亲行者其礼当何如王大臣等确议具奏王大臣等奏言雍正元年元旦尚在圣祖仁皇帝大事百日之内而奉移山陵之期甚近是以世宗宪皇帝请发以及御门听政均得于奉移山陵后举行今
　　乾隆元年元旦已在世宗宪皇帝大事百日之后而山陵工程尚未告竣奉移之期尚早岁暮新正一应坛庙祭祀大典皇上亲诣行礼之处时有不同礼以义起应请皇帝于二十九日请发十二月初一日后御门听政于礼允洽从之又谕王大臣议奏乾隆元年正月初一日朕躬若往雍和宫行礼不便具礼服亦不便摘冠缨于初二日再往行礼等语正月初一日朕躬若不往雍和宫行礼朕心如何得安况有雍正元年正月初一日皇考素服往寿皇殿门下行礼之例乾隆元年正月初一日朕躬前往寿皇殿行礼毕在观德殿更素服于雍和门行礼乾隆元年正月丙申朔皇上诣雍和门行礼是日雍和宫照常三次奠献停止举哀二月戊子尊世宗宪皇帝陵曰泰陵八月谕本月十三日诣雍和宫行礼据礼部奏称请照今年元旦之例雍和门行礼朕思元旦乃天下臣民公共之大节只得勉从所请今朕一人诞辰非元年岁朝可比朕仍诣几筵前行礼九月谕礼部议奏恭送梓宫发引时朕随出寰宇尊亲牌寸门跪于街南恭候过后朕乘舆出西直门前往恭候至于灵驾到泰陵三洞桥更换小轝时朕先至隆恩门恭候到陵后安奉次日祭毕即行还京等语雍和宫奉移之日朕不忍于城内乘舆前往应步送出城再乘舆由别路前往以便跪接至三洞桥更换小轝时朕仍在旁跪候不必先至隆恩门安奉次日祭毕即回朕心实为不安朕欲在彼居住数日以申哀慕之忱着总理事务王大臣议奏十月初九日行奉移礼毕朕即在雍和宫居住恭候发引寻王大臣奏言谨按前代帝王亲送梓宫者少无成宪可稽礼曰既葬反而卒哭又曰既反哭主人与有司视虞牲有司以几筵舍奠于墓左反日中而虞是安奉既毕原无复行居住之文应请皇上遵照雍正元年世宗宪皇帝恭送圣祖仁皇帝梓宫祭毕回銮之例于次日祭后回銮实属允洽从之十月辛未奉移世宗宪皇帝梓宫于泰陵飨殿十一月乙酉冬至先期谕曰据礼部奏称本年冬至恭祭列祖陵寝世宗宪皇帝梓宫尚未奉安地宫每日照常供献应照例不行冬至致祭之礼朕思冬至祭祀关系大典若皇考梓宫前不行冬至祭祀之礼于心不安于理亦属未协着该部再议具奏礼部奏言查各陵大祭遇清明中元岁暮忌辰皆朝服行礼祭毕更素服举哀冬至日惟朝服致祭不更素服举哀是以会典丧仪内未载有冬至之祭今奉旨以冬至祭祀关系大典请于世宗宪皇帝几筵前供牲帛三献读祝致祭令赞礼官赞礼但梓宫尚未安奉地宫且在二十七月以内所有承祭执事各官应不缀冠缨素服行礼从之二年三月恭奉梓宫安葬泰陵地宫凡大丧之仪具见大清通礼

　　皇朝通典卷六十一

　　●皇朝通典卷六十二

　　礼二十二

　　○礼二十二

　　凶二

　　△凶二

　　列后大丧
　　皇后丧
　　太妃丧
　　皇贵妃丧
　　贵妃丧
　　妃丧
　　追封
　　服制

　　?列后大丧

　　（臣）等谨按国朝列后大事孝端文皇后在尊称皇太后之后孝庄文皇后在尊号太皇太后之后孝康章皇后孝惠章皇后孝恭仁皇后均以正位慈宁之曰仙驭升遐敬稽典礼世祖章皇帝圣祖仁皇帝世宗宪皇帝躬行丧礼备极哀慕诚敬之至孝圣宪皇后母仪天下四十二载皇上孝思肫笃尊养兼隆及遇大事哀毁倍至一切礼仪悉本至孝以定典章必诚必敬垂法万世臣等谨考实录记注所载各按年月纂纪如左
　　顺治六年四月乙巳孝端文皇后崩越日奉安梓宫于宫中正殿设几筵世祖章皇帝率王以下文武各官公主福晋以下官员命妇皆成服凡初祭大祭绎祭月祭百日祭一应礼仪咸与太宗文皇帝大丧礼同七年二月丁亥恭上尊谥曰孝端正敬仁懿庄敏辅天协圣文皇后 【互见吉礼】 戊子奉移梓宫于昭陵行安葬礼
　　康熙二年二月庚戌慈和皇太后崩越日奉安梓宫于宫中正殿设几筵圣祖仁皇帝率王以上文武各官公主福晋以上官员命妇皆成服每日三次上食圣祖仁皇帝亲奠献悲泣癸丑诸王大臣等以圣祖仁皇帝哀痛过甚叩请节哀庚申奉移梓宫于坝上飨殿灵驾发圣祖仁皇帝奠酒行礼攀号益切太皇太后仁宪皇太后念圣祖仁皇帝冲龄荷宗社之重不便远离紫禁亲送梓宫频降懿旨论止圣祖仁皇帝虽勉遵慈谕仍哭踊不辍五月甲午恭上尊谥曰孝康慈和庄懿恭惠崇天育圣章皇后 【 互见吉礼】乙未奉移梓宫于孝陵六月壬寅奉安于孝陵地宫二十六年十二月己巳太皇太后崩越日奉安梓宫于宫中正殿设几筵每日三次奠献圣祖仁皇帝亲上食奠酒行礼谕礼部朕孝服用布旧制国有大丧自宗室公以上服素帛今孝服俱改用布庚午诸王大臣合辞夭请节哀继又以除夕请圣驾暂还宫不允壬申奉谕太皇太后疾大渐时谕朕曰太宗文皇帝梓宫安奉己久不可为我轻动况我心恋汝皇父及汝不忍远去务于孝陵近地择吉安厝则我心无憾矣谆谆降旨朕何敢违伏思慈宁宫之东新建宫五间太皇太后在日屡曾向朕称善乃未及久居遽尔升遐今于孝陵近地择吉修建暂安奉殿即将此宫拆运所择吉处毋致缺损着拣选部院贤能官员前往敬谨料理天气甚寒务期基址坚固工程完备二十七年正月乙亥朔诸王大臣以元旦令节再三奏请节哀还宫不允惟令王以下辍哭一日乙酉奉移太行太皇太后梓宫暂安于朝阳门外殡宫圣祖仁皇帝居殡宫傍倚庐不还宫三日始设褥戊子诸王大臣合辞屡请乃还宫幕居于干清门外之左乙未行大祭礼释服先是谕曰自汉以来帝王居丧持服以二十七月易为二十七日惟魏孝文帝欲行三年之丧朕平日读史至此常称赞之今非欲遵古贤君祇念朕八岁世祖章皇帝宾天十一岁慈和皇太后崩逝全赖圣祖母太皇太后鞠养教诲以至成立遽遭大故实增痛伤哀疚靡尽今定持服二十七月少慰罔极之痛朕独持于宫中几政毫无旷废不令臣民持服一切俱不禁止如此可以遂朕本怀诸王大臣及百官士民再三陈奏请遵以日易月之制得旨勉从众请犹欲持服百日诸王大臣复固请乃止四月己酉奉移梓宫于暂安奉殿圣祖仁皇帝哭踊扶掖步行三里余始乘马在途每日号恸步行数里如初启行时辛酉奉安梓宫于暂安奉殿十月乙卯恭上尊谥曰孝庄仁宣诚宪恭懿翊天启圣文皇后 【 互见吉礼】五十六年十二月丙戌仁宪皇太后崩越日恭奉梓宫于宁寿宫正殿设几筵圣祖仁皇帝以足疾方甚舁榻近几筵前就榻成服跪哭失声奠酒三爵乃跪呼圣母念臣足疾不能尽礼惟圣母鉴之言毕大恸迷晕时世宗宪皇帝及诸皇子皆侍左右惶遽失措世宗宪皇帝急呼哭者止声于是内外寂然少顷圣祖仁皇帝始苏诸皇子内大臣环跪叩劝乃强舁榻退至侧殿圣祖仁皇帝仍哀哭不止皇子诸王大臣再四叩请圣祖仁皇帝乃还苍震门内以延禧宫为苫次丙申行奉移启奠礼先期礼部奏请简皇子恭代行礼奉谕此乃初祭朕虽艰于动履务必亲诣祭酒宁寿宫中复能得行礼乎从此永诀矣诸皇子及大臣等勿拂朕意是日遣皇子恭代行礼圣祖仁皇帝乃御榻诸几筵前跪于榻上举哀恭代行礼之皇子诣奠几前跪祭气三爵每祭一叩圣祖仁皇帝随行三拜礼众随行礼举哀毕女官奉仁宪皇太后冠服出圣祖仁皇帝皆一一顶戴跪送至燎所遣公主祭酒三爵圣祖仁皇帝在内随行三拜礼举哀毕还宫丁酉奉移梓宫于朝阳门外殡宫圣祖仁皇帝御榻哭送出宁寿宫西门举哀跪送灵驾发仰望不见始止哀还苫次丁未行大祭礼圣祖仁皇帝亲诣几筵前奠酒举哀行礼释服五十七年三月辛酉恭上尊谥曰孝惠仁宪端懿纯德顺天翼圣章皇后 【 互见吉礼】壬申奉移梓宫于山陵四月乙酉奉安于宝城地宫五十八年二月甲子尊称孝惠章皇后陵曰孝东陵时礼臣奏言古来帝后有不合葬而自为陵俱就方位定名今孝惠章皇后陵在孝陵之东不必另立陵名恭拟尊称为孝东陵得旨是
　　雍正元年五月辛丑仁寿皇太后崩越日恭奉梓宫于宁寿宫正殿设几筵举哀成服世宗宪皇帝于苍震门内设倚庐以居甲辰恭移梓宫奉安于寿皇殿世宗宪皇帝行安奉礼毕乃于顺贞门内设倚庐以居日亲奠献诸王大臣等疏言时当盛暑躬亲奠献请间两二日一诣不允八月己未恭上尊谥曰孝恭宣惠温肃定裕赞天承圣仁皇后 【 互见吉礼】乙丑奉移梓宫于景陵世宗宪皇帝谕曰皇太后素性谦谨事圣祖仁皇帝数十年未尝少懈今暂安奉仁寿皇太后梓宫于芦殿飨殿内见奉圣祖仁皇帝梓宫仁寿皇太后前一应供献及祭文不可由中门出入皆应于西门行走以仰体我皇妣谦冲至意九月丁丑朔奉安于景陵宝城地宫二年二月谕诸王大臣九卿等钦惟孝庄文皇后躬备圣德天锡纯禧诞育世祖章皇帝瑞应昌期君临万国逮我圣祖仁皇帝继圣嗣统久道化成立万世无疆之业皆我孝庄文皇帝福德兼隆之所启佑也康熙二十六年十二月慈驭升遐先期面谕我圣祖仁皇帝曰我身后之事特以嘱汝太宗文皇帝梓宫安奉己久卑不动尊此时未便合葬若另起茔域未免劳民动众究非合葬之意我心恋汝父予不忍远去务必于遵化安厝我心无憾矣再四丁宁言之恳切我圣祖仁皇帝涕泣受命爰谕诸王大臣集议佥同于康熙二十七年四月安奉梓宫于孝陵之南为暂安奉殿迄今三十余年矣朕惟礼经曰合葬非古也先儒又云神灵有知无所不通是知合与不合惟义所在今昭陵安奉日久若于左近多起山陵究非合葬之义且自孝庄文皇后安奉以来我圣祖仁皇帝历数绵长海宇乂安子孙蕃衍想孝庄文皇后在天之灵极为安妥遗命谆谆圣祖仁皇帝遵奉三十年今朕身任付托之重山陵典礼理宜斟酌尽善以垂世者莫大于此着诸王大臣九卿等会同确议具奏寻王大臣等遵旨议奏暂安奉殿自圣祖仁皇帝亲受孝庄文皇后遗命奉安三十余年景运绵长子孙蕃衍海宇乂安诚希有之吉兆稽考古礼无必当合葬之文应即暂安奉殿定为陵寝得旨是十一月辛酉尊孝庄文皇后陵曰昭西陵三年八月丙戌以孝恭仁皇后三年服阕世宗宪皇帝诣奉先殿祭告行释服礼先是圣祖仁皇帝三年服阕世宗宪皇帝以孝恭仁皇后制未满仍斋居养心殿素服莅事总理事务王大臣等奏请遵制举行吉礼得旨国家大礼皇考皇妣虽有轻重之别而朕之私衷则不容分视外边吉礼令照国家典制举行己有谕旨朕于宫中务期独尽人子之礼况今二十七月并非勉强从事沾取孝名以为观美祇求朕心之安耳礼尽则朕心自安朕意己定诸王大臣毋得再奏寻内阁九卿等奏言八月二十三日为孝恭仁皇后服阕之辰应照前圣祖仁皇帝服阕典礼择日行祫祭礼并行令顺天府尹及直省各督抚出示晓谕以慰舆情奉旨朕迭遭皇考皇妣大事追念罔极深恩莫由仰报三年以来祇于宫禁之中斋居素服默尽思慕哀戚之忱非敢自谓遵循古礼更不欲宣播于众也父母之丧人子之心则一而帝后之礼国家之制则殊今届皇妣孝恭仁皇后释服之期择日于奉先殿祭告自行家礼至于颁谕中外着不必行至是祭告奉先殿礼成回宫召诸王大臣等入谕曰父母之恩鞠育顾复为人子者终身仰报不尽而朕荷皇考皇妣之恩尤为至深至厚诚所谓欲报之德昊天罔极也三年之中如祭祀朝会国家大礼不可旷缺朕亦照例举行不过于宫中持服默尽其心究未能尽此心千万一也日月易迈己届三载礼制有定而朕心无穷此一件素服朕衣着三年今日更换不胜凄怆朕之一念岂但三年固结于中即终身之久断不能忘也谕毕天颜惨戚诸王大臣仰见圣孝诚笃莫不感动涕零十二月辛酉奉安孝庄文皇后梓宫于昭西陵宝城地宫
　　乾隆四十二年正月庚寅皇太后崩是日恭奉梓宫于慈宁宫正殿设几筵陈奠皇上痛哭失声擗踊不己百官齐集举哀上至含青斋苦次王公大臣恳请还宫不允奉谕孝服日期皇太后遗诏令朕止穿孝二十七日然追忆雍正十三年遭皇考大故朕欲持服三年因奉圣母慈谕止令穿孝百日朕并遵从今值皇太后之事朕仍当依前谕穿孝百日其余王公官臣官员等并照例二十七日而除辛卯谕曰大行皇太后坤元协德懋着徽音四十二年母仪天下尊养兼隆福德备至实古今史册所未有今忽遭仙驭升遐朕心哀痛不能稍释敬稽典礼宜隆谥号以表尊崇第至德难名实非臣下拟议所能切当朕欲亲尊为孝圣宪皇后其令大学士九卿公议可否如是及所有节次晋加徽号其中或有按例应行酌减及应增加字样仍着敬谨详议具奏又谕朕登极以来即尊养皇太后于畅春园迄今四十二年视膳问安承欢介景所以奉懿娱而尽爱敬为时最久今奄遭大故遵例于慈宁宫办理丧仪痛深罔极因念奉安梓宫于陵寝地宫诹吉鸠工尚需时日稽诸旧典理应殡宫移奉以展哀诚与其另择暂安奉殿不若畅春园为皇太后颐和娱志之地神御所安最为妥适业于九经三事殿易盖黄瓦敬设几筵谨蠲本月二十九日举行奉移礼所有应行事宜各该衙门即遗敬谨预备是日王大臣等再三恳请皇上暂还养心殿得旨午奠后暂居养心殿壬辰谕雍正十三年皇考龙驭上宾朕欲持服三年羣臣请循以日易月之制朕皆未允嗣奉圣母慈谕令朕持服百日因即遵行然百日释服仍素服满二十七月今遭圣母大故自应仍遵懿旨持服百日昨已明降谕旨矣其素服二十七月亦照前例惟遇坛庙大祀行礼及致斋三日阅视祝版先期诣坛并视朝听政诸事朕从前惟准理而行并未载在令典此时当详议及之又如王公大臣官员持服二十七日而除素服则满百日至百日后用何服色及陪祀斋戒常朝坐班并一切典礼如何定制亦当酌定章程顷检阅雍正十三年王大臣等所定条欵颇为赅括着将原折交军机大臣会同办理丧仪王大臣等悉心详议具奏乙未谕曰大行皇太后万年吉地今定为泰东陵丙申奉移皇太后梓宫于九经三事殿设几筵皇上以无逸斋为苫次王大臣等固请是日暂回圆明园居住二月丁酉皇上诣安佑宫于圣祖仁皇帝世宗宪皇帝神御前行告哀礼戊戌仍至无逸斋居住王大臣等合辞固请己亥朔皇上朝奠后回圆明园是日大学士等遵旨议奏臣等伏考历代母后尊谥自东汉明帝始建光烈之称厥后典制相仍着于史册而所上谥号类皆出于臣下由其徽音令德虽有不同而考礼定名尚易比拟故也钦惟大行皇太后诞育皇躬母仪天下备福寿者八十六载受孝养者四十二年合九州岛万国以尊亲萃五世一堂而颐乐鸿称迭晋庆典便蕃惟我皇上本至孝以定典章宣示谕旨以至德难名亲尊为孝圣宪皇后仍令臣等集议谨查孝庄文皇后徽号二十字孝惠章皇后徽号十字于恭上尊谥时俱敬列十二字今大行皇太后徽号系十八字臣等遵旨详议于徽号拟用八字又照例增加四字恭上尊谥曰孝圣慈宣康惠敦和敬天光圣宪皇后以符礼制伏候钦定得旨是庚子王大臣等奏言皇上至孝性成自皇太后慈驭升遐迄今己逾一旬而孝思肫笃哀恸弥深至奉移以来无日不躬奠几筵诚恐哀毁过甚实非仰体圣母慈爱之意恳请皇上间一二日亲诣梓宫前奠祭上不允三月壬午上率诸王贝勒文武羣臣恭奉册宝上大行皇太后尊谥曰孝圣慈宣康惠敦和敬天光圣宪皇后 【 互见吉礼】四月己酉奉移梓宫于泰东陵上恭奉启行哭泣步从里许由别路先至芦殿候迎奉安行礼奠酒举哀在途每日皆如之辛亥谕本月十八日恭奉皇妣孝圣宪皇后梓宫至泰东陵道由泰陵东经过自应朕躬恭代向皇考世宗宪皇帝皇妣孝敬宪皇后陵寝行礼而礼部仪注未经议及葢因康熙初年孝康章皇后大事未行此礼是以部臣无可援引然其时皇祖尚在冲龄廷臣又忽于礼遂致阙畧朕思皇妣升祔太庙之日朕恭捧神牌进殿门预设拜位安奉朕躬代于列祖列后皇考皇妣前行礼然后请神牌升座正可援以为例是日早朕先展谒泰陵再诣泰东陵恭阅工程毕预至泰陵分路处候梓宫至恭请灵舆暂停朕即于道旁遥向泰陵恭代行礼再奉梓宫启行朕仍先至隆恩门外跪迎安奉隆恩殿所谓礼以义起必如是于心安亦足为万世法守者交礼部增入会典遵行癸丑奉安孝圣宪皇后梓宫于泰东陵飨殿庚申奉安于宝城地宫仪具大清通礼

　　?皇后丧

　　（臣）等谨按国朝典礼孝诚仁皇后孝昭仁皇后孝懿仁皇后孝敬宪皇后大事皆在正位中宫之时载在会典列为皇后丧仪乾隆十三年孝贤皇后崩逝一切典礼皆经皇上睿裁诏定准今酌古务协其宜兹悉恭纪于次
  </div>
  <div class="pagination">
   <a href="清朝通典_page35.html">
    上一页
   </a>
   <span>
    ...
   </span>
   <a href="清朝通典_page31.html">
    31
   </a>
   <a href="清朝通典_page32.html">
    32
   </a>
   <a href="清朝通典_page33.html">
    33
   </a>
   <a href="清朝通典_page34.html">
    34
   </a>
   <a href="清朝通典_page35.html">
    35
   </a>
   <span class="current-page">
    36
   </span>
   <a href="清朝通典_page37.html">
    37
   </a>
   <a href="清朝通典_page38.html">
    38
   </a>
   <a href="清朝通典_page39.html">
    39
   </a>
   <a href="清朝通典_page40.html">
    40
   </a>
   <a href="清朝通典_page41.html">
    41
   </a>
   <span>
    ...
   </span>
   <a href="清朝通典_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
