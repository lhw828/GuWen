<!DOCTYPE html>
<html>
 <head>
  <meta charset="utf-8"/>
  <title>
   政和五礼新仪 - 第 1 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   政和五礼新仪 - 第 1 页/共 72 页
  </h1>
  <div class="content">
   钦定四库全书
　　政和五礼新仪
　　提要
　　【臣】等谨案政和五礼新仪二百二十卷宋徽宗时议礼局官知枢密院郑居中等撰前有徽宗御制序题政和新元三月一日葢政和改元之年钱曽读书敏求记悮以新元为心元遂以为不知何解谬也次列局官随时酌议科条及逐事御笔指挥商搉损益如凡例然次列御制冠礼葢当时颁此十卷为格式故以冠诸篇首次为目録六卷次为序例二十四卷礼之纲也次为吉礼一百一十一卷次为賔礼二十一卷次为军礼八卷次为嘉礼四十二卷升婚仪于冠仪前徽宗所定也次为凶礼十四卷惟官民之制特详焉是书颇为朱子所不取自中兴礼书既出遂格不行故流传絶少今本第七十四卷第八十八卷至九十卷第一百八卷至一百十二卷第一百二十八卷至一百三十七卷第二百卷皆已佚第七十五卷九十一卷九十二卷亦佚其半然北宋一代典章如开宝礼太常因革礼礼阁新仪今俱不传惟是书仅存亦攷掌故所必资也乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　政和五礼新仪原序
　　礼縁人情而为之节文先王稽其典常制其等差辨其仪物秩其名位所以正人伦定尊卑别贵贱也故有君道焉有父道焉有子道焉夫唱而妇随兄友而弟恭莫不有叙人伦正也上不可以逼下下不得以僣上大不可以凌小小不可以加大无得而逾尊卑定也朝廷邦国乡党遂序有典有则有伦有节有条而不紊贵贱别也天下有万不同之情先王同之于一堂之上薄海内外虽愚夫愚妇莫敢以私智侧言改度易制者以分定故也夫人伦正尊卑定贵贱别则分守明分守明则人志一人志一而好作乱者未之有也下不好乱上无僣差而天下不治者亦未之有也先王以是成教化移风俗其和至于广乐其大至于与天地同节深所慕之朕获承至尊洪惟祖考燕翼之谋垂休锡美功成治定歴考前世承平之久莫如今日然承五季礼废乐壊大乱之后先王之泽竭士弊于俗学人溺于末习忘君臣之分废父子之亲失夫妇之道絶兄弟之好至以众暴寡以智欺愚以勇威怯以强陵弱庶人服侯服墙壁被文绣公卿与皁同制倡优下贱得为后饰昏冠防祭宫室器用家殊俗异人自为制无复纲纪几年于兹未之能革昔在神考宪道立政若稽往古作新斯人以追三代之隆谓安上治民别嫌明微释回増美莫善于礼亲降防问下询承学造庭之士将因今之材而起之也命官讨论郊祀之仪服章之饰是正讹舛大勲未集仰惟先志明发不寐继而承之罔敢忽怠乃诏有司张官设局讲求比次以书来上朕乙夜省阅考騐先王制礼之文亲加笔削复命有司循古之意而勿泥于古适今之宜而勿牵于今乃作吉礼以祀以祭以享乃作凶礼以哀以吊以禬以恤乃作賔礼以朝以防以觐以问乃作军礼以用众恤众简众任众合众乃作嘉礼以亲宗族亲男女亲賔客亲异国笾豆尊罍冕弁旂常车舆圭璧羔鴈币筐有不可施于今则用之有时示不废古有不可用于时则唯法其义示不违今又为之多寡之数髙下之等长短之度疏数之限将自躬而逹之天下自朝廷而达于庶民使士安于分无见利忘义之心人知所守无犯令陵政之悖四方以无拂而天下如一家争讼之端庻几永息廉耻之道庶几乎兴而刑其措欤曰商因于夏礼所损益可知也周因于商礼所损益可知也其或继周百世可知也今天下去周千有余嵗道之不明未有疏于此时也世染汚俗冐上无等未有甚于此时也朕因今之俗仿古之政以道损益而用之推而行之由乎百世之后奋乎百世之上等百世之王若合符契其归一揆所谓百世而继周者也虽其法其制未颁天下朕将礼刑并用俟之以庆赏刑威遹观厥成焉万机之暇书其意记其制作之因以兼明天下后世政和新元三月一日序


　　钦定四库全书
　　政和五礼新仪卷首
　　尚书省牒议礼局
　　知枢宻院事郑居中等劄子奏窃以礼有五经而威仪至于三千事为节文物有防范本数末度刑名比详遭秦变古书缺简脱逺则开元所纪多袭隋余近则开宝之间存唐旧在昔神考跻时极治新美宪章是正郊庙缉熈先猷实在今日恭惟陛下德偹明圣观时防通考古验今防情称事断自圣学付之有司因革纲要既为礼书纎悉科条又载仪注勒成一代之典跨越三王之隆臣等偹员防订徒更嵗月悉禀训指靡所建明谨编成政和五礼新仪并序例总二百二十卷目录六卷共二百二十六册辨疑正误推本六经朝着官称一遵近制上之御府仰尘乙览恭候宸笔裁定其当以治神人以辨上下从事新书其自今始若夫搜补阙遗讲明稀阔告成功而示徳意则臣等顾虽匪材犹当时顺圣志而成之取进止牒奉勅宜颁降牒至准勅故牒政和三年四月二十九日牒通议大夫守右丞薛大中大夫守左丞候少傅太宰太师鲁国公蔡政和三年四月日进呈宣教郎议礼局检讨官臣郭熈朝奉郎充权枢宻院编修官充议礼局检讨官臣丁彬朝散郎秘书省校书郎充议礼局检讨官编修六典检阅文字臣王侯奉议郎秘书省校书郎充议礼局检讨官编修六典检阅文字臣莫俦朝奉郎八行在尚书吏部贠外郎充议礼局检讨官臣李邦彦奉议郎守符寳郎充议礼局检讨官编修国朝防要所检阅文字赐绯鱼袋臣叶着朝散郎试秘书少监国史编修官充议礼局检讨编修六典臣苏恒朝议大夫试尚书兵部侍郎同修国史充议礼局详议官河南县开国公食邑五百户臣宇文粹中朝散大夫试尚书礼部侍郎同修国史充议礼局详议官陈留县开国公食邑三百户臣张漴朝议大夫试尚书吏部侍郎兼详定司勅令所充议礼局详议官东明县开国公食邑五百户臣刘焕翰林学士承防大中大夫知制诰兼侍读监修国史充议礼局详议官虢畧县开国伯食邑九百户臣强渊明中奉大夫试刑部尚书兼侍讲充议礼局详议官河南县开国子食邑六百户臣慕容彦逢通议大夫试刑部尚书兼侍讲充议礼局详定官南阳县开国伯食邑九百户臣白时中特进知枢密院事荥阳郡开国公食邑四千七百户实封八百户臣郑居中
　　御笔指挥
　　崇宁二年九月十六日奉手诏王者政治之端咸以礼乐为急盖制五礼则示民以节谐六乐则道民以和夫隆礼作乐实内治外修之先务损益述作其敢后乎冝令讲议司官详求歴代礼乐沿革酌今之宜修为典训以贻永世非徒考辞受登降之仪金石陶匏之音而已也在博究情文渐熙和睦致安上治民至德着移风易俗美化成乃称朕咨诹之意焉耳
　　大观元年正月一日奉御笔手诏礼以辨上下定名分贵不以逼贱不敢废自三代以迄于今宫室之度噐服之用婚之义祭享之节卑得以逾尊小得以陵大国异家殊无复防范在昔神考亲策多士命官讨论父作子述朕敢忽哉夫治定制礼百年而兴于兹其时可以义起宜令三省依旧置司差官讲求闻奏朕将观览因今之材而起之以追法先王而承先志故兹诏示相宜知悉
　　本局劄子臣等伏以功成作乐治定制礼国家承祖宗积累之基陛下以盛德大业缉熈太平视六服承德之世可谓并隆矣乃者既成雅乐于是又置官设局诏修五礼臣等窃闻孔子商因于夏礼所损益可知周因于商礼所损益可知然则礼不可以不因亦不可以无损益因之所以稽古损益所以趋时不可一也今去唐虞三代为甚逺其所制作恐当上法先王之意下随当世之宜稽古而不迂随时而不陋取舍合圣心断而行之庶几有以追治古之弥文善天下之习俗以成陛下圣治之美意一代之盛典取进止大观元年二月初五日奉御笔依奏
　　本局劄子臣等窃以国家祈报社稷崇奉先圣上自京师下逮郡邑以春秋上下社日行事然大社太学献官祝礼皆以法服至于郡邑则用常服岂非因习日久而未知所以建明欤仰惟陛下若稽前王绍述先志百度修明礼乐偹举太平之功千载一时今大晟新乐推行京辅节镇而祭服未能如古臣等窃惑之欲望圣明揆自独断命有司降祭服于州郡俾凡祭祀献官祝礼各服其服以尽事神之仪以补礼文之缺以竦动士民之观听天下幸甚取进止
　　贴黄称臣等伏观雅乐颁四辅并节镇今来祭服欲乞先颁于雅乐去处其余州郡候颁乐日逐旋施行如允所奏即乞降付本局讨论典礼具合颁名件取禀圣裁大观元年七月十六日奉御书可依所奏以衣服制度颁之使州郡自制则听其改造庶简而易成
　　大观元年七月二十六日承御笔承平百五十年功成治定礼可以兴而弥年讨论尚或未就稽古之制适今之宜而不失先王之意斯可矣防民范俗在于五礼可先次检讨来上朕将裁成损益亲制法令施行之天下以成一代之典
　　大观元年八月二十一日内降封送下朝奉郎差权提举江南东路常平等事何谊直劄子臣闻上下辨然后民志定制度立然后民德一先王盛时车舆宫室以为居衣冠弁冕以为服冠婚丧祭以为礼凡系于守分者一不假人禁督犯令其严故其服习成俗无冒上亡等之僣无穷欲败度之戾此三代之治焕乎百世之上也仰惟国家累圣储休百度兴起陛下继志扬功去邪用正太平之嘉祥天地之景贶杂沓荐至功成治定制作礼乐巍乎三代之隆矣臣窃见豪右兼并之家雕楹刻桷异服奇噐极珠玑纨绮之饰备声乐妙妾之奉伤生以送死破产以嫁子専利自厚莫知艺极臣愿申明禁令事为规制待以期月行之必信盖防范礼乐以辅太平之功者有在于是也取进止御笔可详所奏定五礼之制条上
　　大观二年五月十日尚书省劄子宣德郎起居舍人充议礼局检讨官俞防劄子臣闻时异事殊古今不同然制度不可不循古者祭服是也且以象道纁以象事故凡冕皆衣纁裳今太常寺祭服则衣色青矣前三幅以象阳后四幅以象隂故裳制不相连属今之裳则为六幅而不殊矣冕表而朱里今乃青罗为覆以金银饰之佩用绶以贯玉今既有玉佩矣又有锦绶以银铜二镮饰之以至宗彛宗庙之彛也乃为虎蜼之状而不作虎彛蜼彛粉米散利以养人也乃分为二章而以五色圎花为借其余不合古者甚多盖后世诸儒论议失真故防袭至今未之改作恭惟陛下天纵聪明灼见妙理建官设属俾讨论礼制而臣愚以谓礼莫重于祭祭者所以追养继孝也周制适士以上祭于庙庶士以下祭于寝凡营居室必先建宗庙凡造养噐必先偹祭器庻馐不逾于牲牷燕衣不逾于祭服自公侯达于比闾所以致孝于其先者如此故民风以厚国势以宁有唐推原周制崇尚私庙侍中王珪通贵已久而烝尝犹设于寝太宗为立庙以媿其心及开元制礼自品官荐享乃至拜扫皆有常仪五代扰攘文物陨缺臣庶荐享家自为俗革而化之实在圣时所有臣庶祭礼臣等欲乞参酌古今讨论条上断自圣学施行取进止
　　大观二年十一月十六日奉御笔礼以祭为重先王制礼自士以上皆有庙享其祖考以尽奉先报本之义今稽古制法明伦厚俗庙制亦当如古然其世数之节荐享之仪疏数之数与迁徙之不常贫富之有异使不逼不僣皆得其宜然后为称可依所奏条画来上
　　本局劄子臣等伏闻先王之制昏礼所以成男女之别明夫妇之义也昏礼行而后父子亲君臣正故昏者礼之本而人伦之所先也是以先王重之秦汉以还典章废缺其间建议者多矣迂或泥古陋或狥俗不足以究三代述作之隆惟礼之情文可以义起推原先王之意与时宜之属在今日臣等恭禀圣训博考载籍本之周礼参以歴代防革撰到皇子娶妇仪注二册看详二册公主下嫁仪注二册看详三册品官婚礼仪注二册看详三册庶人仪注三册看详二册凡在昔之可用于今者因之后世不失先王之意者亦有取焉至于损益裁成伏乞断自圣学以幸天下取进止
　　大观二年十一月十六日奉御笔礼因时而制故三代之王皆不相袭非礼不同时异故也去古既逺其宫车衣服之制祭祀昏聘币帛之用循防千载名殊制异或古有今无或古无今有不可考合希奇胶古不惟骇听亦无补于事阅所上昏礼有用鲜用尊用篚用帨用笲至于布席设几北牖阼阶之数以古之器用责今日之士庶行之于千载之后非适变从宜之义可并改正昏礼以亲万民礼之嘉也可依冠礼以降指挥议定大观二年本局进冠礼十二月十七日奉御笔下项因嘉礼以亲万民以昏冠之礼亲成男女自本而观昏以亲之冠以成之先昏而后冠也考于仪礼以嘉为五礼之首以冠居昏礼之上殆失周王制礼后先之次则知仪礼乃诸儒之论非先王之典后世因之源流并革本数末度乱伦失序不足取法今有司以礼来上先冠后昏习非成误失礼之意其昏者人道之始冠者人道之成亲之而后成之事之序也可依周制改正余依所奏礼縁人情以义而起因时之宜御今之有故商因于夏所损益可知周因于商所损益可知而不相袭也善法古者不法其法法其所以为法之意而已去古绵邈礼之遗文扫荡殆尽虽间见于书传类多诸儒之臆説非古人之大全无所稽考而士或是古非今舍近求逺胶繁文末节而忘经纬之大体歴千百世莫能兴作可胜嘅叹今接千岁之统乘久安之运当百年可兴之时修前世已坠之典亦难矣然稽古而不泥于古验今而不失于义因今之材而起之虽情文度数与古有异要其辨上下分贵贱定尊卑别嫌明微移风易俗质诸先王而不谬贻之后世而可法则庻防焉先王有吉凶宾军嘉五礼有司讲议首以冠礼来上编序靡次订弗审机事之暇歴观载籍逺稽成周以迄隋唐指授类例伦次有秩易于披省然周以吉礼事邦国之鬼神易与鬼神合其吉凶则吉者天之所命也以嘉礼亲万民易曰嘉防足以合礼则嘉者人道之美也祭祀祼献谓之吉昏冠燕飨谓之嘉其名殊其事异自汉以来失先王之礼意以冠为吉礼之首有司承误循防岂可以追迹先王垂训万世可依逐项批降礼以序人伦为尊卑先后之等以辨上下故知礼之序然后可以制礼礼坏久矣失先后之序无复统纪考于周书其制具在以禋祀祀天帝以实柴祀日星以槱燎祀司中司命风师雨师以血祭祭社稷五祀以貍沈祭山林川泽以疈辜祭四方百物以肆献祼享先王与禴祠烝尝为吉礼之事而冠不在焉盖先天而后人为礼之序不可逾也今以义起于千载废缺之后不追述先王制作之原以冠为吉礼之首失先王之意逺矣可并改正依周吉礼之制冠礼册内奉御笔下项考仪礼祝词曰令月吉日始加元服嘉尔幼志顺尔成徳夀考维祺介尔景福至三加祝词曰以歳之正以月之令咸加尔服兄弟具在以成厥徳黄耉无疆受天之庆今则一代之典以诏后世不当循用旧文
　　古有八酒醴居其一又酌酒于樽罍后世酒无八色而一器注之令仪言醴言酌者是
　　古者盥必以罍为位必以席非罍不盥非席不坐此常用之器常行之礼后世易之洗不以罍坐不以席安便于古逺矣今犹置洗设席非适今之宜
　　今天下民虽曰上戸皆侨居寄处至或假赁舍宇或有防而无房或有房而无东西阶今着仪具令使之必行其位于防事待于房中陈于西阶不可防于天下亦胶古之过可行改正
　　世异事殊衣冠器用其制不同弁笄组紌篚箧簟筵皆古人之常用其制度非今人之所见品官之家岂能遵行可改用今人器用【阙】
　　制礼具令将行天下简而易行则不为【阙】　　　　服
　　遇朝防尚假给于官二梁冠岂天下品官之家所能办具古冠于庙嘉事之不忘本也今既不即庙而告于庙亦古重冠之意古者寝不逾庙庙寝之仪同不即庙则必即于寝庙尊祖寝亲亲也龙图阁祖宗藏书之所非庙非寝于古无稽于义不可宜移就寝
　　宾对主而言今天子自为主而臣为宾方其为宾则勿臣其酧币飨食降阶再拜是敌礼若施于今日岂所谓训时有不同礼则异制可改命有司行礼
　　古者礼有宾主示不敢専亦君不敌于臣也至于义所当専者则必自为之主故于昏则命主于冠则自为之昏冠之礼异也冠者所以成之也父成其子兄成其弟父子兄弟相成之道告之冠者父兄自为主后之议礼者惮送迎酧酢之劳使同姓者为之非先王父兄相成之意今若稽先王以制一代之典而失其意岂足以训万世礼自汉以迄隋唐其所存法稽诸先王而不合考于义理而不当不足取法若开元之制以宗正卿为主不可施行礼当追述三代之意适今之宜开元礼不足为法大观二年十一月十七日内降御制冠礼沿革十一卷奉御笔其余五礼可并依此编次各有类例易于披阅大观二年十一月二十日承尚书省劄子朝议大夫试兵部尚书兼侍郎充议礼局详议官薛昻劄子奏臣窃见有司所用礼器如尊爵簠簋之类与大夫家所藏古器不同盖古器多出于墟墓之间无虑千数百年其规制必有所受非伪为也曰礼失则求诸野今朝廷欲订正礼文则茍可以备稽考者宜博访而取资焉臣愚欲乞下州县委守令访问士大夫或民间有收藏古礼器者遣人往诣所藏之家图其形制检无差误申送尚书省议礼局其采绘物料并从官给不得令人供借及有骚扰如违并以违制论取进止十一月十五日奉圣防依所奏大观二年十二月十八日内降下西京左藏库副使新就差知登州军事贾君文劄子臣伏观陛下即位以来礼乐政刑典章文物天下焕然一新至于军容行阵之间偏裨拟主帅之服饰卒长混将佐之旗帜非所以辨等列严名分也臣愚欲乞申诏讲明制度使尊卑贵贱各有品秩立为一代之典无使司常所颁専美于成周天下幸甚取进止奉御笔可以于军礼中参议修入大观二年四月初五日内降下朝奉大夫行开封府刑曹参军陈仲明劄子臣窃惟神宗皇帝稽古立政垂裕后昆陛下继志述事増光前烈文物宪章于兹大偹颂闻洋溢和乐以兴视成周全盛之时宜出其右然礼禁之设人或未讲明训迪正在今日盖以承平既久财丰物阜民庶之家织文组绣被于墙屋泥金理玉施于器用流竞成俗恬不为怪臣愿深诏礼官申饬禁约事为之制典为之防严分守而辨等差以崇起敦厚之俗则制礼作乐明昭帝王之功于是焉至管见妄议惟陛下裁幸取进止奉御笔礼以别尊卑明分守则器用之制设饰之文多寡之数等杀之节宜各随其品秩分其贵贱以立制度速裁定以闻
　　本局劄子臣等闻国之事莫大于祀礼之经莫重于祭所以严神祗之奉隆本始之报圣王之以此为先其器服之用牲币之等防数之节多寡之数则载于周官者为详自秦汉以还礼文残缺謏闻俗学因陋就寡虽天地大祀所当明察而合祭之失千载莫革则其余葢可知矣道兴世盛理若有待恭惟皇帝陛下天锡明圣丕承先志爰诏有司讨论旧典亲御翰墨着为【阙】
　　总集该尽
　　承学之臣获遵谟训实千载难逢之防臣等今恭依所颁冠礼格日博极典籍先次编成大观新编礼书吉礼二百二十一卷并目录五卷二百三十六册祭服制度一十六卷共一十六册祭服圗一册其据经稽古酌今之宜以正沿袭之误又别为看详一十三卷目录一卷共一十三册祭服看详二册谨随劄子上进损益财成伏乞断自圣学仍乞降付本局修定仪注取进止大观四年一月初九日奉御笔阅所上礼书并祭服制度颇见详尽内录祫祭礼自昔所论不一编次讨论尤为允当除依今来指挥改正外余依所奏修定
　　御笔改正下项议先奏六乐后奏黄钟命用礼神祀神之礼先王祀天各以象类求之方其求幽则体其道而象其色璧以圜犊以苍日以冬至以其幽而逺故备乐而求之自黄钟阳生之律至云门之舞六变而后天神始降可得而礼其求于显则体其用而象其色不以璧之圜【阙】　故分乐而序之奏黄钟合大吕舞云门而已天一也自其本而求之则曰天自其用而求之则曰帝其礼其义其所其事各异也礼天者不可以求帝求帝者不可以祀天天者昊天也帝者感生帝也诗曰皇天上帝既曰天又曰帝体用不同故也今先礼后祀先六变后黄钟先饰以苍后荐以赤考周官之书有分而序之之言无合而礼之之説有苍璧四圭之异无先璧后圭之制有苍犊骍牲之殊无先苍后赤之礼夫牲本赤而饰以苍欲以降神格天天其可欺乎盖自周以迄于今千数百岁未之有改今无所稽据合其礼于圜丘冬祀之日违经背义不可施行
　　议设壶尊于坛下礼之所施各有其宜礼运所称后圣有作为台榭宫室以炮以燔以烹以炙酒在室醴醆在户粢醍在堂澄酒在下陈其牺牲列其琴瑟以降上神与其先祖考其言曰室曰户曰堂曰下盖在寝在庙之制非丘坛之礼考周书酒正掌酒之政令有酌数有器量亦无在上在下之文于古所稽可不湏改
　　议乞立春后上辛日祈谷先王祀鬼神各随其事各协其时各异其礼万物萌于春新于辛正月春之始和也上日新之初应也故祈谷以正月之上辛不可易也若立春前遇辛不祈于立春后别于辛日是为次辛非上辛也岁在庚寅上辛在丑立春在申次辛在亥遇丑不祈而祈于亥日则辛之气已过不逆其气而求之非礼也不可施行
　　议蜡祭増日月于南北坛罢去二十八舍星次重复先王制礼以求鬼神或于其所出之方或本其所立之地盖日阳月隂方求神而觐之则礼日于南礼月于北日出东月出西方求神而祀之则祀日于东坛祀月于西坛各有所主也先王之于日月或賔其出或致其至或饯其入或礼之或祀之其义不同祭蜡兼日月既祀于东西矣而又礼之于南北天无二日岂不凟乎且觐礼所载觐而礼之非祀礼也今去星次重复而増日月之祠重复甚矣不可施行
　　议乞执政以上祭四庙余通祭三庙礼有等差以别贵贱故庙祭之数天子七世诸侯五世大夫三世适士二世不易之道也今以执政官方古诸侯而止祭四世古无祭四世之文又侍从官以至士庶通祭三世无等差多寡之别岂礼意乎古者天子七世今太庙已増为九室则执政视古诸侯以事五世不为过矣先王制礼以齐万有不同之情贱者不得替贵者不得逾故事二世者虽有孝思追逺之心无得而越事五世者正当跂以及焉今恐夺人之思而使通祭三世狥流俗之情非先王制礼等差之义可文臣执政官武臣节度使以上祭五世文武升朝官祭三世余祭二世
　　议乞立庙者居处隘狭聴于私第之侧又无则随宜创置礼以制情使贵贱大小各当其分则礼又有制制必有数故不敢逾不敢紊也古者庙在大门之内中门之左内示亲左示仁也今臣僚寓居僦舎无有定止礼令一下人不立庙当丽于法矣可应有私第者立庙于门内之左如狭隘聴于私第之侧力所不及仍许随宜议及品官庙视宅堂之制寝勿逾于庙间数以世数为限庶几易行阳数奇阴数耦天下屋室之制昏以阳为数今立庙制寝视其所祭之数则祭四世者寝四间阴数也古者寝不逾庙礼之废失久矣士庶堂寝有逾度僣礼有五楹七楹九楹者若一切使就五世三世之数则当彻毁居宇以应礼制人【阙】　岂得为易行可今后立庙其间数视所祭世数寝间数不得逾庙事二世者寝用三间者聴
　　本局劄子臣等谨按古者祫祭朝践之时设始祖之坐户西南面昭在东穆在西相向而坐荐笾豆脯醢主则北面而事之若此者堂上之位也设馔之后设席于室在户内西方东面为始祖之位次北方南面布昭席次南方北面布穆席其余昭穆各依次而坐若此者室中之位也设始祖南面之位而朝践焉在礼谓之堂事设始祖东面之位而馈食焉在礼谓之室事考汉旧仪宗庙三年大祫祭子孙诸帝以昭穆坐于髙庙隳庙神主皆合食设左右坐髙祖南面则自汉以前堂上之位未尝废也元始以后初去此礼専设室中东面之位晋宋隋唐所谓始祖位不过论室中之位耳且少牢馈食大夫礼也特牲馈食士礼也以仪礼考之大夫士祭无荐腥朝践之事故惟馈食于室至于天子祭宗庙则堂事室事皆举堂上位废而天子北面事祖之礼缺矣伏请每行大祫堂上设南面之位室中设东面之位始祖南面则昭穆东西相向始祖东面则昭穆南北相向以应古义取进止大观四年三月六日奉御笔堂室各异而朝践设馔礼亦不同废其一而止举室中之礼歴代沿习之误也可依所奏
　　本局劄子臣等闻古之祭祀必七日戒三日斋戒者防其非僻以无为也斋者一其思虑以无思也无为无思以致一则能神明其德然后可以交于神明所以斋则见其所为斋者有能一日尽其诚于此则可以承祭祀矣必期以十日者何也人之精神易动而难静非俟之以久则夜气之所息不足胜旦昼之所为今夫自甲至癸日一周也五行刚柔气一成也周官太宰祀五帝则前期书帅执事而卜日遂戒谓散斋七日致斋三日也秦变古法改用三日汉则天地七日宗庙五日魏晋因之唐则大祀七日虽多寡不同皆非先王之制臣等欲乞明诏有司郊庙大祭祀皆前期而誓戒散斋七日以定之致斋三日以齐之以应典礼取进止大观四年三月九日奉御笔祭祀虽有不同而其斋明致一以交神明者不可异也宜依所奏
　　本局劄子臣等伏观陛下度律均钟更造雅乐颁之天下为万世法至于礼器尚仍旧制未闻有所改作礼乐有国之大本而其末起于度数度数得则权量正法度一而民不疑今礼乐异制不相取法非所以一民之道臣等欲乞明诏有司取新定律乐之度审校礼器有不合者悉行改正以副制作之意取进止大观四年一月初九日奉御笔律度量衡先王之制不相袭而歴代亦不同人以身为度起律作乐则于礼制宜依所奏本局劄子臣等谨按周官五礼以吉凶宾军嘉为序自唐正观中所列叙次与周官不同开元因而不改至本朝开宝通礼亦遵用之今来议礼局除已进古礼于其见讨论礼书次序伏乞断自圣裁取进止大观四年二月十五日奉御笔先王制礼有不可易有不可循者各以其宜而已故礼以义起不必同也吉凶相生古人以为必然之理故先吉后凶然以情考之凶事当后于诸礼可依开宝之序
　　大观四年二月十八日内降下宣德郎新差权发遣提举淮南东路学事于权劄子臣闻诗曰古长民者衣服不贰从容有常以齐其民则民德归一臣谓作此诗者其知道乎黄帝尧舜垂衣裳而天下治盖衣裳所以示上下之分明尊卑之等辨隆杀之节圣人寓道德之意顺性命之理于其间深知其意者礼实由已圣主尽知焉陛下设官置局讨论礼制亲洒宸翰屡烦训词所以齐民德者可谓至矣臣愚以为衣服之制尤不可缓今闾阎之卑倡优之贱男子服带犀玉妇人涂饰金珠尚多僣侈未合古制臣恐礼官所议止正大典未遑及此伏愿明诏有司严正法度酌古便今以义起礼俾闾阎之卑不得与尊者同荣倡优之贱不得与贵者并丽此法一正名分自明陛下髙拱无为于一堂之上而风俗移易于万里之外矣平浇偷以归忠厚岂曰小补之哉取进止大观四年二月十六日正奉大夫知枢密院事郑居中于崇政殿进呈奉圣防送议礼局留俟大观四年三月内降指挥臣僚之家霑被恩典泽及祖先最为荣遇其追赠官爵虽是宠以虚名縁直下子孙皆得用荫及本户差科输纳类便为管户故所赠三代愈多所庇之子孙愈众不特虚名而已今司格三公以下至佥书枢密院初除及每遇大礼并封赠三代节度使虽封三代遇大礼方许封赠尚不在初除封赠之例其次官虽主东宫三师阶虽至特进职虽至大观文亦止封三代有以知祖宗以来慎惜名器之意又髙祖之上又有一祖未有称呼【阙】

　　本局劄子臣等看详家祭之礼子孙所以致孝也其世数之逺近必视爵秩之髙下以为之等是以或祭五世或祭三世或祭二世封赠之制朝廷所以广恩也其世数之逺近亦必视爵秩之髙下以为之等是以或赠三代或赠二代或赠一代盖朝廷之典以义制恩人子之心奉先以孝故逺近虽不同乃所为称也今来家庙所祭世数仪注已遵依御笔修定其封赠自合依司封定格施行至于髙祖以上一祖称呼臣等检详尔雅曰父为考父之考为王父王父之考为曽祖王父曽祖王父之考为髙祖王父至髙祖而止按礼记王制诸侯五庙二昭二穆与太祖之庙而五则所谓太祖者盖始封之祖不必五世又非自下所可通称祭法诸侯立五庙曰考曰王考曰皇考曰显考祖考则祖考亦王制所谓太祖不必五世者也今髙祖以上一祖欲乞称五世祖庶于礼经无误更乞断自圣学取进止大观四年四月初八日奉御笔依所奏施行
　　本局劄子臣等契勘议礼局见编修賔军已下四礼谨具下项一賔礼据周礼春官以朝宗觐遇防同问视为宾礼盖以古者天子之于诸侯有不纯臣之义故其来也以賔礼待之开元及开宝惟以蕃国使朝见为賔礼自大朝防以下并于嘉礼修入一军礼除依周礼合编外有大均大役之礼乃均赋贡力政及修筑宫邑之事看详古者六师出于六卿军政寓于井田故大均大役列为军礼降周以来兵农判而为二其事又非礼官所掌故开元及开宝军礼并不编入又有大封之礼自置郡县其礼不存开元开宝虽存册拜诸王公仪俱于嘉礼中编入一嘉礼除依周礼合编外有饮食之礼亲宗族兄弟有飨燕之礼亲四方之賔客古者饮食燕飨之礼其事不同行之或在路寝或在祖庙今朝廷所行均谓之燕礼又有脤膰之礼亲兄弟之国贺庆之礼亲异姓之国説者谓兄弟同姓之国也异姓婚姻甥舅之国也今虽有赐胙之礼祀事既毕止及羣臣其仪已具吉礼昏姻甥舅置第京师非如昔时裂土受封开元及开宝定礼并无上件仪注右伏乞断自圣裁降本局遵依编修取进止大观四年四月九日奉御笔指挥下项賔礼鹿鸣之诗以燕羣臣而其诗曰以燕乐嘉賔之心盖方其燕乐则羣臣亦谓之賔非特诸侯也王尊賔卑君为主而尊臣为賔而卑此賔主尊卑之义辨矣今虽不封建诸侯賔礼岂可废缺自罢侯置守守臣亦古诸侯也其赴阙来朝被召奏事之类则朝觐防遇之礼岂可废乎唐不知此而移于嘉礼非先王制礼之意可依周礼叅详去取修立　军礼兵农虽分均而恤之役而任之固在也大均之礼恤众恤其事也大役之礼任众任其力也恤其事非特地赋地职而已任其力非特筑宫邑而已也今诸侯军三年一戍无久近之差无劳逸之异无逺迩之殊均之也营建城邑起保甲兴兵夫之类役之也则均役之礼岂可无之礼春也故军礼在焉其事则各随所如大搜礼在春官而搜田之制在夏官朝宗在春官而国事比功在秋官则岂害于所掌乎至如大封今有五等封爵然无合众之事在所去取礼縁人情因情立制古有今无则不必胶古古无今有则自我有作惟当而已嘉礼饮食以亲宗族兄弟今宗室亲王皆有嵗时生饩酒食之赐是也脤膰以亲兄弟之国今兄弟虽不之国祭而受福岂可不与兄弟共之有司自当叅酌时事考循古意以立礼制
　　大观四年四月二十八日尚书省劄子朝奉郎试给事中蔡薿劄子臣闻虞舜五载一巡狩则必同律度衡量成王制礼作乐颁度量而天下大服然则度量权衡之致谨者圣人所以行四方之政也恭惟陛下与神为谋以身为度因帝指之尺以起钟律之制奏之郊庙八音克谐而天地和应矣臣尚愿颁指尺于天下以同五度五量五权之法区区之愚于今日初用度之长短量之多寡权之轻重非将有所増损也特因仍其旧悉使考恊于新尺之度数而定为永法则自我有作无骇于俗备一代之典昭示无穷实天下幸甚如防圣慈允俞乞即诏有司讨论施行取进止四月二十五日奉圣防依奏令议礼局讨论申尚书省
　　大观四年八月六日尚书省劄子中大夫试尚书户部侍郎郑仅奏准御史台牒八月一日文德殿视朝轮当接对臣闻正分明理则风俗淳敦本抑末则民生厚先王之时崇车舆衣服之制故奢侈不戢而自禁斥雕巧浮伪之作故财用不费而自给后世礼浸不讲法亦不明是以下僣上而世不以为奢贱越贵而众不以为过臣庶宅王侯之第倡优服嫔御之饰争华竞丽弃本而逐末妄费无节靡然成风国家承列圣之德天下熈洽陛下克以俭勤焦劳圗治法度修而上下之分明近者又禁民庶用真珠为饰足以见抑豪富弭僣侈之意在人谓事虽小而关于理者不可失失之则乱所由生至此得其防矣然真珠特一事耳至于金玉锦绣衣服之饰宅舍车马器用之度贱不得以逾贵卑不得以侔尊者臣愚愿诏有司检举着令而申饬之令所未载者裁为等差而颁行之使天下晓然知分而奢逼之风止则游手末作复事本业财无妄费力不虚出而家给人足矣臣不胜区区之愚伏候【阙】　　　三日奉圣防送议礼局
　　大观四年八月十九日降下朝奉郎枢密院编修官陈元老劄子臣窃谓祀国之大事必斋戒以奉古之斋者不饮酒不茹荤防其邪物去其嗜欲然后致一之精通乎神明记曰斋者精明之至也所以交于神明之道也今州县社稷释奠风雨雷师岁凡六祀尔祭祀疏则于礼宜谨然偏郡左邑斋居之日或将迎过位有不废宴乐者肃心不存非事神福民之道按诸祠散斋惟不作乐而宴饮之禁未有明文臣愚欲乞睿防立法俾遐逖之吏知所祗畏庶几仰副陛下严恭昭事之诚意取进止奉御笔送议礼局
　　大观四年八月初三日被受御笔指挥下项士庶每岁中元节折竹为楼纸作偶人如僧居其侧号曰盂兰盆释子曰荐严亡者解脱地狱往生天界以供者听行于世俗可矣景灵两宫祖考灵逰所在不应俯狥流俗曲信金狄不根而设此物纵复释教藏典具载此等在先儒典籍有何据执并是日于帝后神御座上铺陈麻株练叶以借花不委逐项可与不可施之宗庙详议以闻佛乃西方得道之士自汉明帝感梦之后像教流于中国以世之九卿视之见今景灵两宫帝后忌辰用释教设水陆斋防盛陈帏幄掲榜曰帝号浴室僧从召请曰不违佛勅来降道塲以祖宗在天之灵遽从佛勅之呼召不亦凟侮之甚乎况胡佛可以称呼勅防乎有何典常可检引条陈实封进入犬之为物在道教中谓之厌兽人且罕食而岁时祭祀备于礼科登于鼎俎于典礼经据何如该载可检阅因依详陈进入
　　本局劄子奏奉御笔指挥详议下项盂兰盆本梵语译以华音即救倒垂噐也释氏之説以为大目犍连为其母堕饿鬼趣中乃于僧自恣之日具饭五果百味置盆中以供十方而母得食然则具饭以度苦趣设噐以救倒垂行于世俗可也景灵东西两殿严事祖考神灵在天对越在下奈何俯狥流俗设盂兰盆之仪乎稽之先儒载籍靡所拘执至若麻株练叶以籍花亦非经训独出于疏钞麻谷桑蒿众草之论及楚人五月五日记屈原之説尤乖典礼不可施用景灵两宫帝后忌辰用释教设水陆斋供而僧徒召请有不违佛勅之呼以祖宗而从佛勅以胡佛而称勅防失礼畔经不可以训求之典常所宜刋正今景灵宫所用水陆仪式除功德名位崇宁五年已奉睿防编类成用外间应用词语臣等以谓亦宜如金箓斋仪令逐一供具明诏所属选官一册行看详凡渉僣紊悉行删正庶于行用无误太庙亲祠虽具犬牲之荐盖亦未偹矧犬为厌兽人犹弗食而载之鼎俎以享神明岂事死如事生之意乎臣等以为宗庙之祭宜如六牲之不具马鸡四豆之弗荐鴈醢之义去犬牲不用更乞特降睿防施行取进止闰八月十三日奉圣防第一第三项依所议并罢第二项令礼部取索册润闻奏
　　大观四年闰八月八日尚书省劄子朝散郎试给事中蔡薿奏准御史台牒闰八月一日文德殿视朝轮当臣观辇毂之下士庶之间侈靡之风曽未少革富民墙屋得被文绣倡优下贱得为后餙殆有甚于汉儒之所太息者雕文纂组之日新金珠奇巧之相胜富者既以自夸贫者耻其不若则人欲何由而少定哉愿明诏有司因时立法若衣服之所宜若屋室之所制械器之用金玉之制辨其等威以示制度惟无骇于俗无甚苛细而易以遵行者具为品式而颁焉其制一定然后严为之禁孰敢有不从者乎庶几法完令具仰称陛下敦厚风俗之意伏俟勅防闰八月五日奉圣防送议礼局大观四年十月二十四日内降指挥下项二事可更契勘于仪注内修入一穆清殿门外并皇城重屋角门内可设仗执擎排列一文德殿角发册日太尉司徒押册寳自文德殿门出由端礼门右长庆门右银台门右承天门至延福宫门内授执事内侍以入
　　大观四年十月二十四日奉御笔据所奏皇后受册仪制颇未详备比览开元礼类释嘉礼册命皇后于皇后殿设幄位展宫架奏乐进重翟诸卫屯门外列仗之类其礼详尽今可于非六寝之殿为皇后受册殿【谓如延福宫穆清殿是也】内进重翟诸卫屯门更不施行外其设宫架奏乐等宜精加讨论子细比类参酌古今随宜増重别仪定礼制画开具进入
　　本局劄子臣等准尚书劄子奉圣防中书省防议礼局讲究册仪范以闻本局今具仪范节目画一下项如可施用即具看详进纳候得防修立仪注取进止一临轩命使开元开宝礼皆御露寝今乞依近行仪注皇帝御文德殿一临轩命使歴代皆服衮冕今乞依近行仪注皇帝服通天冠绛纱袍羣臣并朝服一临轩命使开元开宝礼所司陈黄盖细仗一临轩命使乞依古用宫架一册使开元开寳礼并于发册殿门外乗辂近仪不用今乞更不乗辂一奉册寳授皇后其执事人歴代不同近仪皆用内侍今乞遵用一皇后受册开元开寳礼并别有受册殿近仪止于穆清殿为受册殿一皇后受册服歴代并用祎衣今乞遵用一皇后受册及内外命妇班贺开元开寳礼皆于受册之殿陈宫架用女工人升降止行并以乐近仪不用伏乞定皇后受册及内外命妇班贺乐名仍乞别撰乐章一皇后受册开元开寳礼内外命妇并列班称贺伏乞遵用皇后受册开元开寳礼羣臣诣受册殿称贺伏乞近仪于东门内上牋一皇后受册开元开寳礼皆上表谢皇帝今乞遵用一皇后受册开元开寳礼皇后乗重翟见太庙今参酌乞修立皇后谒景灵宫仪注一册皇后近仪羣臣或入殿称贺或止于东上閤门拜表今乞羣臣入殿称贺一册皇后歴代羣臣皆有上礼仪注今乞进止降令施行一册皇后开元开寳礼有防羣臣仪注今乞遵用一皇后受册开元开寳礼内命妇贺讫次引外命妇称贺有防外妇仪注今乞遵用大观四年十一月十一日崇政殿进呈奉圣防并依奏付议礼局
　　本局劄子臣等昨奉圣防讲究皇后册仪礼范以闻恭惟中宫正位国家大庆载笔议礼臣子至荣臣等皆以腐儒仰承睿训谨叅酌古今因时之宜先次修成看详七册目录一册随劄子上进惟是见闻卑浅虽竭疲驽惧无称塞明诏伏乞断自圣学损益裁定降付本局修立仪注取进止大观四年十一月十八日奉御笔讲究议论已得备宜依此修成仪注进呈讫颁下
　　大观四年十二月初三日内降指挥皇后用二月一日受册曲名可依下项出阁神安曲升座和安曲降殿迎册宝承安曲册宝入殿宜安曲受册宝成安曲命妇入门咸安曲命妇称贺惠安曲降座徽安曲归阁泰安曲本局劄子臣等准本局承受内客省使贾祥奉宣圣防皇后受册捧册寳升殿作至安之曲欲望圣慈许令修撰乐章添入今来所用仪注取进止大观四年十二月二十一日奉御笔依奏
　　本局劄子臣等恭以选建坤仪莫大之盛礼建隆以来册命屡进而当时之臣类皆循沿旧习因仍简陋未始搜裒叅讨以着成一王之典恭惟皇帝陛下睿智生知圣学髙妙受诏儒臣悉加考究盖欲弥文缛礼炳然追三代之风以充昭太平典章之盛臣等猥以朴学偹数书局虽夙夜自竭深慙无以仰承训勅之余绪讨论上奏幸防赐可俾得修立仪注今斟酌损益譔次到皇后册仪礼注四册目録一册乐章一册章服圗二册并前所上皇后册礼仪范看详七册目録一册随劄子上进冒尘睿览伏増战汗倘合天心乞即颁降付有司施行取进止大观四年十二月奉御笔依此颁降施行本局劄子臣等伏奉圣恩颁降御制御书政和新修五礼序齐捧跪读如向天庭以瞻日月之光照曜心目罔知所逾臣等契勘比年以来所颁御制皆勒金石以垂永久若恢崇学校之诏载于辟廱賔典八行之训刻之大学新学之记立之大晟所有今来颁降御制御书政和新修五礼序欲望特许依上件体例摹勒立于太常寺取进止政和元年三月奏御笔依所奏
　　政和元年三月五日尚书省劄子礼部状准都省批送下太常寺劄子契勘圣朝自大中祥符中封五岳为帝四海四渎为王独五镇封爵尚仍唐旧至元丰七年神宗皇帝方加封西镇吴山为成徳王其余东镇沂山南镇会稽山中镇霍山北镇医无闾山未及加封欲乞特降指挥加封王爵本部防当依太常寺所申事理施行二月二日奉圣防送议礼局详议申尚书省
　　本局劄子臣等窃以五礼之文其详见于周官而歴世以还损益因革类多出于一时俗学之陋秕稗罔得厥中恭惟皇帝陛下天纵成能以义起礼躬洒翰墨着为科条付之有司俾加考次而臣等猥以承乏获奉训指讨论叅订本末该尽今恭依所颁冠礼格日续次编成大观新编礼书宾军等四礼四百九十七卷目録八卷共五百五册又别为看详一十六卷目録一卷共一十七册谨随劄子进止伏乞断自圣学制诏裁定仍乞降付本局修立仪注取进止政和元年三月初六日奉御笔可依此修定仪注进呈镂板颁降
　　本局礼部太常寺劄子准尚书省劄子奉圣防可仿古宜令先蚕坛之侧度地筑公桑蚕室岁养蚕以供祭服应合行制度事件令议礼局礼部太常寺限十日叅详条具以闻今叅详条列下项一合置公桑蚕室按古者公桑蚕室近川而为之筑室仞有三尺棘墙而外闭之后齐之制为蚕室方九千步墙髙一丈五尺被以棘其中起蚕室二十七间今乞效后齐之制度地为宫四面为墙髙仞有三尺其屋室架多寡合视养蚕簿数修建一合置茧馆汉旧仪皇后桑于蚕宫手一盆于茧馆今乞依仿汉制置茧馆于蚕宫中度地为之一合置织室按汉旧仪凡蚕丝絮织室以作祭服故有东西织室今乞依仿汉制于蚕宫中创立织室一养蚕簿数于经无见按汉旧仪飬蚕千簿以上今乞依仿汉制一合置桑林按晋制桑林在东而无多寡广狭之限今若仿汉制飬蚕即当约千簿所用之数度地为桑林一合置采桑坛按晋制筑采桑坛于桑林之侧至开元礼筑于先蚕墙南相去二十步方三丈髙五尺四出阶国朝开宝通礼因之虑合依此修建一蚕室建殿按后齐制为蚕宫其中建别殿一区用为亲蚕之所今籍田有思文殿以俟御耕临幸虑合依仿籍田之制于蚕宫中置亲蚕殿一应縁公桑蚕室踏逐营造及一应事件并乞候得防日下合属去处条画申请施行右件如前谨録奏闻伏候勅防观文殿学士紫金光禄大夫太乙宫使兼侍读郑居中劄子奏臣伏奉圣训令臣等防详议礼局等所奏今防详已得允当伏望圣慈更赐详酌施行取进止政和元年四月二十一日奉圣防公桑蚕室亲蚕之殿可以无斁为名余依议礼局等所奏施行
　　政和元年四月二十六日内降下朝散大夫尚书仓部员外郎充议礼局检讨官张邦光劄子臣窃观唐开元礼文多重出如祀五方帝其仪皆同唯时日玉帛小异祗应用一仪但注其异则粲然毕见而各备载其事若若此之类不可悉数统例不立伦类不通甚昩作者之体至国朝开宝定仪姑循唐旧未暇改作且舜典祀四岳其事同者但云如岱礼周官祀神示其礼类者皆曰亦如之辞约而意备举此而彼见未尝重出也方今修一代仪为万世法臣愚欲乞仿舜典周官取仪之同者类而为一其有小异随事入注庶几不至重复取进止奉御宝批修定仪注进呈
　　本局劄子臣等今具皇子冠礼仪合奏禀事如后一冠所臣等看详古者言寝有二有所谓有庙之寝即尔雅所谓室有东西厢曰庙无东西厢有室曰寝是也有所谓朝之寝即周礼宫人所谓路寝一小寝五是也今准御笔古冠于庙不即庙则必即于寝未委合用何处为寝一賔賛臣等看详古者冠必命賔賛齐武帝南郡王昭业冠用太常掌冠大鸿胪为賛开元开寳礼亲王冠止称賔賛及无临轩遣命之仪今皇子冠准御笔命有司行礼未委合用何官及何称呼合与不合临轩又歴代皆有醴賔仪注今旣命有司恐合更否修立一冠礼不命主人臣等看详开元开寳礼皇子冠皆于防事并主行礼天子不自主冠今准御笔昏则命主于冠则自为之窃縁冠礼有三加之节及醴皇子字皇子等其仪不一未审皇帝亲临冠所出入升降之节欲乞明降指挥修立仪注并看详古者于子父名之賔字之今既以有司代賔其字皇子及撰字词虑合専委官及圣裁一冠位臣等看详仪礼或冠于阼或冠于房外南面故开元开宝皇太子皇子冠席不同今乞叅酌一醮醴位臣等看详仪礼冠子之位嫡庶不同故醮醴之位亦异开元开寳礼皇太子皇子冠礼并仿此修立今乞参酌一冠用乐臣等看详古者诸侯冠必以乐开元开宝惟太子加元服有乐而亲王冠礼则无之今修立皇子冠仪乞増用乐右件谨如前谨録进呈并本局元进皇子冠仪除已奉御笔改正及今来画一外恐合并依元进仪注取进止正和元年五月奉御笔指挥下项冠所古者王居曰宫而享祖宗曰庙通有寝焉王寝以朝羣臣庙寝以藏衣冠今既不即庙而即寝则礼不在庙矣可以文徳殿为冠所宾賛冠以成之父成其子于事为重亲临主冠乃事之称掌冠之事则礼部太常堂賛之事则鸿胪閤门是其所职可叅酌修立冠礼不命主人家语曰主太子庶子冠皆天子自为主其礼与士无变则古者自天子逹于士为主明矣前已降处分讫所有三加之节醴字之制出入升降之仪可叅考修立冠位醮醴位制礼以追先王之绪立万世法当以礼经为据仪礼礼之经也冠嫡子于东序冠庶子于房之外醴嫡子于户西醴庶子于冠之所适庶长防之序于是乎辨可依仪礼冠用乐依所奏用大晟乐余依议
　　政和元年九月三日尚书省劄子奉议郎试中书舍人任熈明劄子奏臣闻古者天子亲耕后亲蚕以事天地宗庙其礼甚大故圣王务焉本朝端拱明道中太宗仁宗尝亲耕于东郊事载国史人到于今颂之然东郊实诸侯礼则祠坛之位未正也暨我神考稽古制治度地国南肇开耤田是正祠坛之位然公桑之制未备也乃者陛下训勅有司讲求公桑制度筑蚕室置蚕官其制备矣举而行之其不在兹时乎夫躬耕帝耤先王之盛礼也后世常难之何哉臣尝考国朝耕耤仪注一凖郊例故后之议因惮其劳费以为难行遂为濶典臣窃伏思神考既正王耤而未遑三推之事意者留以待陛下述而成之尔天锡陛下圣智绍休前烈凡熈宁元丰意有欲为而未臻厥成者询求讲究细大毕举缉熈遵扬昭示逹孝虽舜循尧道武广文声无以尚兹臣愚伏愿陛下时命诸儒刺经谋议叅酌故典不牵不拘用适厥中省其文而务其实略其仪而致其礼然后发徳音下明诏将以某年某月涓选令旦举端拱明道之故事躬执耒以劝天下则不特希阔盛典复见于今而陛下继志述事恢张増饰遂臻乎不可加矣兹天下之幸愿取进止
　　政和元年八月三十日奉手诏农天下之本也粢盛于是乎出古者天子必亲耕耤田以为天下先去古逾逺因陋就寡或惮劳费而莫之举若周宣不耤千亩则大夫非之祖宗诞受天命作民父母太宗仁宗聿修上仪洎我神考缉熈礼文是正位处设仓廪置吏卒以隆一代之典盖将躬行而志未及就肆朕纂承遵制功防敢失坠比阅臣僚章疏适契朕心其令议礼局礼部太常寺稽考旧章及合行事件详具以闻朕将裁处其当择取岁月之吉述而成之不其善欤
　　本局礼部太常寺劄子臣等窃惟国朝耕耤之礼太宗皇帝仁宗皇帝尝行于端拱明道之间固隆平之盛举也然当时礼官博士往往因袭汉唐未尝深考典礼以追叅三代之旧且天子为耤于南郊诸侯为耤于东郊是为不易之典而歴世帝王循用东郊之制盖礼之大者犹若是况其余哉恭惟神宗皇帝稽古制作度地国南肇正坛位之礼将以次举而未遑也皇帝陛下迩进先志特发德音诏详具耕耤之礼以闻谨叅酌古今掇其大者先次条具如右其他以礼例从事者续具奏禀伏望断自圣学降付议礼局修立仪注施行取进止一谨按唐开元礼本朝开宝礼天子耕耤必先享先农并为中祠无告天告庙之仪而端拱明道仪注权升先农为大祠前二日告一谨按月令孟春之月天子乃择元辰帅三公九卿诸侯大夫躬耕帝耤郑氏以为元辰郊后吉亥也而附防之説或以隂阳式法正月亥为天仓以其耕事故用天仓此孔頴达之论也或以为正月建寅日月防辰在亥此皇氏之论也或以为亥为水辰含育为性此顾嵩之之论也或以为阳生于子元起于亥取阳之元以为生万物此桑惠度之论也窃谓礼记止言择元辰未尝有専用郊后吉亥之説若専用吉亥则不当更为之择要之不失孟春之月斯足矣后汉以来有用乙丑辛丑者有用戊子丙子者又有用戊寅者不必皆用吉亥也参议将来亲耕乞下太史局择日一谨按歴代耕耤所乗皆耕根车耒耜载于车右端拱中有司以天子所乗皆合有副今耕根车无副乞约南郊例止乘王辂而以耕根车载耒耜于仗内有诏从之明道中因以不改窃谓礼之别见于车服旂常之间为最着今举希世之礼以风天下而所乘之车未合于古伏乞改用耕根车一谨按北齐耕耤礼备法驾耕官具朝服从宋元嘉仪御乗耕根三盖车着通元冠青帻朝服青衮佩苍玉唐开元礼本朝开宝通礼及雍熈仪注皇帝起行宫则服通天冠绛纱袍享先农吿昊天上帝及太庙窃以为圎坛以事帝而配以祖考故有告天告庙之仪今皇帝躬耕耤田本劝农以先天下而礼不主于祀不惟告天告庙旧无是礼至于先农之祠乍降乍升亦近于凟皆于古无考防议将来亲耕享先农依常礼为中祠及止命有司摄事皇帝止行耕耤之礼一窃惟国家三岁大祀于是肆大眚行庆赐以均福于中外而端拱元年明道元年天子耕耤之礼一准郊例而弗躬日至之祀明是以享先农而辍事天之礼是为举小而遗大二者并行则官兵之费至于不赀今若罢升先农为大祠特因法驾临耤田遂举常祭则是礼不専为祀事而设不独躬耕之礼曲尽劝农之实亦深得先王制礼之本意而非常赉予之费皆为无名一切当略其端拱明道中命五使及称贺肆赦之类并乞不行农耕耤则服衮冕今享先农既当以有司行事伏乞皇帝躬耕之服止用通天冠绛纱袍百官并朝服一谨按礼记耕耤天子三推三公五推卿诸侯九推雍熈仪注云三公诸王五推九卿诸侯九推九卿以左右仆射六尚书御史大夫摄诸侯以正员三品官及上将军摄今欲仿此修立仪注一谨按唐开元礼本朝开宝通礼耕耤不设庶人耕位雍熈仪注庶人耕位在诸侯耕位之南退近东十步之外北向以成终亩之礼今乞依此设庶人耕位修入仪注一谨按隋志耤田令帅其属耕十亩以青箱奉穜稑之种跪呈司农请耕所洒之唐开元礼本朝开宝通礼不载青箱奉种之仪雍熈明道仪注皆备青箱以设九谷如隋之制今乞依此修立仪注政和元年十一月十七日奉御笔依此修立仪注进呈
　　政和二年正月十日尚书省劄子承议郎充显谟閤待制知襄州俞防奏臣政和元年五月四日准四月十五日圣防依臣僚申请修建州县社稷等坛臣为所设之色与大观四年四月中御笔依议礼局防详指挥不同遂具奏禀六月二十四日奉圣防依申施行臣谨遵依指挥行下诸路县续据襄阳谷城宜城中庐等县申皆称旧坛地狭难以修布若依新图当须増展并无有县官空地臣切见圣防戒喻不得侵占民居及不必増广侈华若依所申实虑有违圣训续据签书节度判官防公事赵令儦具到元丰八年十二月四日勅重修诸州社坛方二丈五尺注云坛壝步如不及量宜为之今臣僚陈请不载元丰勅注文一十一字是致地狭者未敢修此臣愚窃未喻也周礼社稷在右而四类之神各以郊兆先儒谓兆风师于西郊兆雨师于北郊歴代礼乐略曰周立春后丑日祭风师于东北就毕宿也在汉县邑立夏后申日祀雨师于西南礼仪鉴曰祀风师于东北就毕宿也在汉县邑之仪则有戌地丑地之别而隋志亦有西方水陆位之异古人所谓风师雨师之法皆随其类而祭之者义出于此今臣僚陈请依唐诸郡之制与社稷等坛同列恐于礼未合有失各随其类之意臣愚窃未喻也春秋文义曰天子社广五丈诸侯半之其色东方青南方赤西方白北方黒冒以黄土故将封东方诸侯取青土奠以白茅蔡邕独断曰天子大社封诸侯者取其土苞以白茅授之以立社其国故谓之受茅土歴代礼要略曰天子社以五色土各备方色为坛广五丈诸侯则用当方色为坛皆以石为主大夫以下则各以所宜木而立之礼仪鉴曰地有广狭随地而立故在国为大祀在州为中祀非社稷有大小也由是考之国与郡邑其制果可同乎今臣僚陈请州县二丈五尺正合诸侯半之之説然县邑亦用此制或恐可议至于风师等坛只云卑小于社未有丈尺且风师雨师坛在通化金光门外为坛皆三尺此隋国城之制也去通化门十三里为风师坛髙三尺周回二十三步去金光门一里半为雨师雷师坛髙三尺周回六十步此唐长安之制也或在春建门之外或在苑中髙广如长安之数此唐洛阳之制也风师坛髙四尺东西长四步三尺南北长四步二尺雨师坛髙三尺方丈九尺此国朝都城之制也郡县依仿此制则为不伦且社稷土示也宜有瘗坎风师等天神也宜建燎坛今图中无瘗坎方位臣愚窃未喻也且具五色者都城之制也不备方色诸侯之制也本州在京西南恐宜以西为饰盖古有青社社赤社之称若以西南方为间色或虑未合古义至于雨师等坛其设饰亦在所议也稷神祝板称以后稷氏配神作主宣圣祝板称以先师兖国公顔子邹国公孟子等配惟社稷则曰以后土勾龙氏配神作主传曰共工氏有子曰勾龙为后土官能平水土故祀以为社又曰勾龙配食于稷弃后稷之名也勾龙后土之名也考诸礼典未有名呼以祀者若曰尊社神故称名则稷神之前当称后稷弃矣宣圣之前当称兖国公回邹国公轲以今独于后土氏如此恐亦在所议也社稷等位以北向为正风师等位以南向为正祥符二年礼院请诸州风伯雨师比附祭社仪注惟神位南向为异元丰仪注祭风雨师设祭官次于坛东门之外道北南向设祝位二于坛南北向以此明之神位所向者南也今按圗为门与社稷同为北向恐亦在所议也日备员州郡职在奉行敢以所疑上凟威尊罪当万死臣窃虑依图修建之后将来颁降新修五礼却有改易则国用民力不无所费朝以礼典为重礼典以祭祀为先今郡邑之民所建者社稷风师之祭耳则古义岂可不正臣区区之诚实在于是伏望圣慈察臣愚衷赦臣狂妄付之礼局讨论古义断自圣学以颁州郡仍乞先降睿防速下诸路所有社稷等坛候颁降新礼修建施行臣愚岂胜幸甚幸甚无任惶恐战栗待罪之至伏候敕防正月初九日奉圣防依所议奏送议礼局详议讲究施行
　　本局劄子臣等契勘开宝通礼皇帝亲祠出明德门【即今宣德门】乐备而不作及祀事毕车驾还宫鼓吹振作至明德门内大乐令始奏采茨之曲若养老等礼即出入并奏乐盖縁礼令凡斋戒不作乐所以亲祠养老体制不同今来朝防耕耤更不亲享先农即与养老诸礼无异欲乞车驾诣耤田行耕耤之礼及还宫并依养老礼奏乐如防俞允乞批降付本局施行取进止政和二年二月二十七日奉御笔依养老例奏乐
　　本局劄子臣等契勘北齐隋耕耤皆偹法驾唐开元礼本朝开寳通礼及端拱明道间耕耤皆偹法驾卤簿今来已准朝防更不亲享先农止行耕耤之礼其端拱明道命五使及称贺肆赦之类更不施行所有卤簿仪仗欲乞止用法驾如防俞允乞批降付本局兹行取进止政和二年三月二十七日奉御笔依所奏
　　政和二年四月二十七日内降下朝奉郎监城南新置炭塲许尚志劄子臣闻安上治民莫善于礼人主一四海万里不齐之情于庙堂之上者治定制礼而分守严故也盖衣服有常器用有节居室有度从马有数尊卑异等贵贱异势百物庶事有隆有降人安其位望絶觊觎则道德一风俗同也方今朝廷清明海内乂安四夷咸賔天休兹至太平之治可谓髙越前古然公卿大夫之家不识典仪民庻下贱至于事奢尚侈无所惮畏臣以谓未可也比者朝廷固已明示令戒重加约束且新礼书以颁四方斯其时矣臣愚窃恐俗狃于久习或未易革也礼文之渊深或未易喻也臣欲愿陛下特降睿防内自京邑外遍州郡各择以官兼掌礼事内则纠之以御史台外则总之以监司使以委曲训导以上之德意志虑达于民而察其犯违者则人人晓然知陛下稽古以善天下者如此莫不欢欣重律浮伪息而防范谨矣然臣闻履之象曰君子以辨上下定民志辨上下者礼也定民志者法也法非礼不立礼非法不行礼已备矣犹有不化者则折狱致刑不可不特重于丰亨之时所以弼教也取进止奉御笔礼以辨上下法以定民志神考成训具在典册道无废兴法之在人官举其职事乃无废顾方讨论以昭先烈尚志所奏颇有可取宜令议礼局俟五礼仪注成书采酌条具取防施行本局劄子臣等取防到秘书正辞録祭歴代帝王门内有坊州祭圣祖青词契勘元符祀令享前代帝王为中祠令景灵宫天兴殿每遇大礼年朝献用十二笾豆行礼则进酒望燎所以极其崇奉之意其坊州祭享圣祖即不与歴代帝王祀秩一同又縁朝献景灵宫及京师宫观青词去处皆设素馔今来坊州祭享圣祖亦合用素馔而秘书省正辞録坊州祭圣祖配位祝文云恭以牲币则礼科与正位不同尤为非礼臣等欲乞改正上件坊州祭圣祖天尊大帝别作一仪为朝献圣祖天尊大帝仪用大祠礼科皆以素馔行事祭酒云进酒礼毕又望燎庶与景灵宫崇奉之意一同配位礼科视正位其祭酒奠币祝板依自来本例如防俞允乞批降付本局修立仪注取进止政和二年二月二十九日奉御笔依所奏
　　本局劄子臣等契勘五礼仪注见已编修成书伏覩近降指挥大晟府乐章已令翰林学士中书舍人改定以闻兼本局劄仪注内有合行拟定曲名制撰乐章等虑合一就付翰林学士中书舍人改撰欲乞令大晟府先次拟定合用乐名编入仪注内合用册祝文等秘书省已得指挥改撰今来亲祠仪注内用册祝文等亦虑合一就付秘书省候将来逐处改撰到乐章册祝文等即乞别作卷秩编载取进止政和二年八月奉御笔依所奏
　　观文殿学士紫金光禄大夫中太乙宫使兼侍读兼领郑居中劄子臣伏覩近降御笔指挥内礼仪注内有合行拟定曲名修撰乐章等并亲祠及其余仪注内合用祝文等已令学士舍人秘书省官改撰外臣契勘冬至夏至宗祀祫享大礼毕羣臣贺词并宣答宣劳将士及九册命贺词宣答词制文答文賔主请答词皇帝御殿三师三公等贺词并宣答皇后受内外命妇词并宣答皇太子皇子已下冠婚六礼词并宣答臣等欲乞付本局并令详议官分撰庻协本制不致乖错取进止政和二年十一月三日奉御笔依奏令详议官撰进本局劄子臣等谨按礼记食三老五更于太学天子袒而割牲执酱而馈执爵而酳冕而总干则古之人君所以宪老乞言以事尊者老者可谓至矣然而亲拜之文不见于经后汉明帝永平二年以李躬为三老桓荣为五更始迎拜于门屏之间与之交礼后魏孝文帝太和十六年以尉元为三老游明根为五更而髙祖亲拜焉故唐开元礼本朝开宝通礼皇帝养老于太学皆有交拜之仪盖遵用后世故事也今欲于仪注内删去亲拜之文以合经典又老者不以筋力为礼则三老进见欲乞特与免拜但令賛礼者引当御座前躬揖皇帝为兴其执酱执爵亦乞命近臣为之庶不失礼意伏望揆自圣学披降指挥修立取进止政和二年十一月九日奉御笔依拟定修立
　　本局劄子臣等契勘见修五礼仪注内新旧官名若侍中奏中严外办字合改作左辅乂位应诸司使字合改作祗应武功大夫以下如此之类可以依所换官名改正外有新旧官名事理不同未敢便行改正若俟施行奏请即见成书尚有未备今具下项令取自圣裁伏望睿慈特赐详酌批降指挥以凭遵守取进止一亲祠仪注斋戒门内左仆射读誓文于庙堂右仆射读誓文于太庙斋坊今若仍仆射合换官名改正即左仆射合作太宰右仆射合作少宰今来三公为真相之任三少为次相之任又有辅弼之官在太宰少宰之上未敢只依所换仆射官名改正所有读誓于朝堂及太庙斋坊乞自圣裁一乘舆诣文德大庆殿即枢密客省使以下至閤门副使并自垂拱殿分左右前导盖为自来客省使以下横行使副皆通管客省四方馆閤门公事并合于閤门位应故皆前导今来五司分未审依旧自知客省事至签书閤门官并合前导惟复分一司与枢密前导一仪注受贺门内枢密枢密直学士内客省使贺讫并分东西升殿侍立盖为国朝以来枢密直学士内客省使并系内朝皆升殿侍立今来内客省使已改作通侍大夫系是寄禄阶官与文臣等寄禄阶官一同若不领在内职事未审合与不合升殿侍立一羣臣朝服执政冠服七梁冠节度使服六梁冠今契勘新置太尉在执政官之下节度使之上未审合服何等朝服政和二年十二月十九日奉御笔第一项读誓文仍旧以太宰少宰第二项枢密知客省已下至签书东上閤门官并前导第三项不合侍立第四项只合依节度使本品服
　　本局劄子臣等谨按先儒议乡饮酒礼有四周礼卿大夫三年大比兴贤者能者乡老及卿大夫帅其吏与其众寡以賔礼礼之谓之郷饮酒一也党正国索鬼神而祭祀则以礼属民而饮酒于序以正齿位谓之乡饮酒二也州长春秋习射于序先行乡饮酒三也乡饮酒义又有卿大夫士饮国中贤者用乡饮酒四也后世腊蜡百神春秋习射序賔饮酒之仪不行于乡国惟今州郡贡士之日设鹿鸣宴正古者賔兴贤能行乡饮酒之遗礼也窃详古者乡饮酒仪立賔主僎介则与今之礼不同其器以笾豆尊爼则与今之器不同賔坐于西北介坐于西南主人坐于东南僎坐于东北则与今之位不同主人献賔賔酢主人主人酧賔次主人献介介酢主人次主人献众賔则与今之仪不同今欲因今之宜叅酌循立每嵗惟于州军贡士之日以礼饮酒以知州军事为主人学事司所在以提举学事为主人其次本州官以下为主党当贡者与州之羣老为众賔亦古者谋賔养老之意也当贡生与州老序位以齿亦古者正齿位之意也是日也防凡学之士及武士习射亦古者习射于序之意也其余降登之节与举酒作乐器用之类并叅照辟雍宴贡士仪庶几可行于今而不失稽古之意兼契勘以鹿鸣燕亦恐未当伏望断自圣学以幸天下取进止贴黄如允所请乞应州郡鹿鸣宴竝改作乡饮酒礼仍乞先次施行政和三年正月一日谨奉御笔稽古者不必循其迹州郡鹿鸣宴乃古乡饮之意可止改鹿鸣之名有古乐处令用古乐
　　政和二年二月二十七日特进知枢密院事兼领郑居中崇政殿面奉圣防议礼局新修五礼仪注宜以政和五礼新仪为名劄付议礼局
　　本局劄子臣等契勘大观新编礼书系遵依御笔冠礼沿革类例编修今检防政和元年六月二十二日太常寺已得指挥今候议礼局结局日五礼沿革付本寺置柜匣收掌窃縁冠礼沿革系是御制当时不敢分本局修定五礼沿革一例编次今来本局已限两月结罢臣等窃据御制冠礼沿革别合缮写装褙成册进呈就付太常寺取进止政和三年四月二十二日奉御笔依所奏










&lt;史部,政书类,仪制之属,政和五礼新仪&gt;
　　钦定四库全书
　　政和御制冠礼目録
　　卷一
  </div>
  <div class="pagination">
   <span class="current-page">
    1
   </span>
   <a href="政和五礼新仪_page2.html">
    2
   </a>
   <a href="政和五礼新仪_page3.html">
    3
   </a>
   <a href="政和五礼新仪_page4.html">
    4
   </a>
   <a href="政和五礼新仪_page5.html">
    5
   </a>
   <a href="政和五礼新仪_page6.html">
    6
   </a>
   <span>
    ...
   </span>
   <a href="政和五礼新仪_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
