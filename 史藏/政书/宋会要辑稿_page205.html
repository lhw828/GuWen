<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 205 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 205 页/共 1125 页</h1>
    <div class="content">      
祥符幸射堂宴射
三年闰二月丁卯，幸开封府堂宴射。又至西堂阅太宗御书图画，上作诗，从臣皆赋。 
甲戌，增葺射堂为继照堂，设帟张乐，许士民游观三日。至道初，上居府廨，太宗命府东建堂习射。周起奏：「陛下尝所听事，臣不敢居。」 
天圣八年五月十一日，幸玉津园宴射，帝中的者七，从官奉酒、贡马称贺。殿前指挥使杨崇勋、马军指挥使夏守赟射中，帝为解箭，赐袭衣、金东带、鞍勒马。 
景佑二年十月八日，宴射太清楼，帝中的者四。
 礼 ~ 宴享二:杂宴 习射宴 天圣琼林苑赐射 玉津园宴射 宝元瑞圣苑射 
      
天圣琼林苑赐射玉津园宴射宝元瑞圣苑射
八年四月三日乙酉，幸琼林苑，赐从官射于苑亭，遂燕从臣。是日旁有五色云。 
至和二年四月四日壬辰，幸琼林苑宴射，上中的者十四。已而阅骑士射柳枝。 
嘉佑七年三月丁丑，燕琼林苑，观卫士射柳枝。 
天圣八年五月十一日，幸玉津宴射，上中的者七，从臣奉酒、贡马称贺。 
九年五月丁巳射，庆历五年八月又射。 
四年五月壬申，幸玉津观稻，遂燕从臣，射于园中，上中的者十九。 
五年八月丁巳，幸瑞圣园观刈谷，燕从臣，射于园中，观骑士射柳枝。 
庆历四年九月丁亥，召宗室燕太清，射于苑中。 
至和二年四月四日，幸琼林苑宴射，帝中的者十四。 
神宗熙宁三年四月三日，幸琼林苑宴射，帝中的者四。 
三年四月三日，幸琼林苑宴射，上中的，群臣皆贺。乃命群臣射，又特命枢密副都承旨张诚一射。酒罢，御苑门观军士射柳枝。帝自即位至是，始再幸池苑，后不复至矣。 
元丰二年四月三日辛丑，再幸宴射，上中的，群臣皆贺。乃命群臣射。御苑门观军士射柳枝，上再幸池苑。 
孝宗干道二年二月四日，车驾幸玉津园，皇帝射讫，次命皇太子，次庆王，次恭王，次管军臣僚等射，如是者三。每射四发，上前后四中的。先是，进呈合门讨论宴射旧仪，宰执奏曰：「此乃政和间《五礼新仪》所载，仪式烦苛，费亦不少，祖宗朝仪式又无所该载。」上曰：「祖宗朝想无乐，今当事节省，俟别行拟。」至是，阁门拟定节次：「其日祥曦殿常起居讫，臣僚公服系鞋。车驾至玉津园，入幄进早膳毕，皇太子以下并从驾臣僚分东西相向立。皇太子、亲王、使相、正任管军并窄衣，宰执、侍从公服系鞋。班齐，皇帝坐，鸣鞭，臣僚以次逐班奏圣躬万福，各归侍立位。皇帝临轩，有司进弓箭。皇帝射，教坊乐作。初射中，招箭班奏讫，应左右侍立并祗应臣僚阶上下就位，并再拜。入内官免拜。皇帝射毕，后坐，以次宣臣僚射。当射官执弓箭阶下再拜讫，升阶射。如射中，招箭班报中，或传旨锡赐降，降阶再拜，谢讫。射讫，侍立位。射皆毕，宣坐赐茶。皇帝起，鸣鞭，群臣并退。」从之。 
七年二月十二日，宰执奏对毕，上宣谕曰：「祖宗时数召近臣为赏花、钓鱼宴，朕亦欲暇日命卿等射，小饮。」宰执等逊谢，上曰：「君臣不相亲则情不通，早朝早奏事止顷刻间，岂暇详论治道 故思与卿等从容耳。」 
九年十二月二十二日，宰执进 
      
呈臣僚乞令太学生习射艺事，上曰：「向来玉津园宴射，唯武臣射，恐祖宗典故文臣亦当与，可并讨论以闻。」次年九月，再幸玉津园，始命文臣叶衡等皆射。 
淳熙元年三月十三日庚子，礼官言：「按《会要》，游幸池苑赐宴，诏宗室武臣射，无文臣射典故。」于是诏从驾文武臣射，用唐贞观中赐文武五品以上射于武德殿故事。 
九月十八日壬寅，再幸玉津园燕射，赐皇太子已下宴。酒三行，乐作。上临轩，有司进弓矢，上中的，皇太子进酒，率群臣再〔拜〕称贺。宣皇太子射，射中。次宣与射臣僚。文臣叶衡等皆射。上再射，复中的。保信节度郑藻、起居舍人王卿月、环卫官萧夺里懒射中，赐袭衣、(命)[金]带。上赋七言诗，丞相曾怀已下属和。还宫，都人耸观，驩动林野。 
二十七日，诏临安府择宽闲地建射圃，备百僚习射。 
四年三月十日，又射。 
绍兴十八年五月丙子，金使贺天申节，始宴射于玉津园，遂为故事。 
淳熙二年二月庚辰，宣引辅臣、使相至后苑，观步军司弓弩手射。上曰：「近来诸军射艺颇精。」每射讫，上亲视所中箭多寡，并射入铁帘浅深，赉赐有差。宴群臣于凌虚阁下，丞相叶衡等(度)席于左，少保士輵等席于右。酒三行，衡率群臣以次上寿，再拜退。诏宣劝在列。已而舞剑者进，其技精绝，上曰：「此军中之乐。」衡乞独班再奉万年之觞，上喜，饮釂，命以琉璃锺酌丞相， 及群臣，仍各第其量以赐。上曰：「兹有典故。」衡奏：「是乃祖宗赏花、钓鱼故事。」越二日，选德殿奏谢，上曰：「犹恨不得与卿 曲。」 
 礼 宋会要辑稿 礼四五 宴享二:杂宴 喜雪宴 
      
喜雪宴
【宋会要】
雍熙二年十二月一日，大雨雪。帝喜，御玉华殿，召宰臣及近臣谓曰：「春夏以来未尝饮酒，今得此嘉雪，思与卿等同醉。」酒数行，又出御制雪诗一首，令侍臣属和。 
端拱二年十二月九日，大雨雪，诏近臣于中书宴饮，令各赋诗，帝制《瑞雪歌》赐之。自后雨雪应时或祈祷获应，皆召近臣赐宴于中书。 
淳化三年十二月八日，大雨雪。帝喜，赐近臣饮宴于中书，诏令尽醉。帝作诗，亲八分书以赐之。又诏秘书监李至会馆阁官于秘阁饮宴。凡应制赋诗者三十五人。 
咸平四年十一月二十日，御龙图阁曲宴，诏近臣观太宗草行飞白篆籀八分书、古今名画。移御崇和殿，阅张去华所著《元元论》及《国田图》。是日雪诗一章，侍臣即席皆赋。 
景德元年十二月十六日，雪。资政殿大学士王钦若宴馆阁群官，帝作七言雪诗赐，令属和。 
皇佑四年十二月二十日，赐喜雪宴于中书。初，帝以愆亢责躬减膳，每见辅臣等则忧形于色。宰臣庞籍等因言：「臣等不能燮理阴阳，而上烦陛下责躬引咎，愿守散秩，以避贤路。」帝曰：「是朕诚不能感天，惠不能及民，非卿等之过也。」是夕乃得雪，翌日赐宴。 
嘉佑三年十二月十六日，赐喜雪宴于中书。先是，帝御延和殿，召从臣观河南府所进芝草。帝曰：「今日喜雪， 
      
大滋宿麦，自胜芝草之瑞也。」乃赐宴于中书。 
宣和七年十月十五日，以瑞雪降，赐太宰白时中已下辅臣宴。 
绍兴十三年十二月，雪，赐近臣御筵于尚书省。自是每岁遇雪即赐之。(至)[自]十七年止二十五年，皆赐于宰臣秦桧第。 
干道六年十二月一日，以瑞雪应时，宰执率文武百僚诣文德殿、德寿宫拜表称贺，赐宰执以下喜雪御筵于尚书省。喜雪御筵久不讲，至是始复，自是每岁初遇雪即赐。
 礼 宋会要辑稿 礼四五 宴享二:杂宴 喜雨宴 
      
喜雨宴
【宋会要】
霈，上天之贶也。」命以蒲萄酒、建茶、珍果赐近臣。诏曰：「喜此甘泽，与卿等同庆，无惜醉也。」 淳化五年四月二十三日，以时雨沾足，群臣称贺。帝谓宰相曰：「司天言荧惑与日同度当旱，今膏泽详雨字下。
 礼 宋会要辑稿 礼四五 宴享二:杂宴 观稼宴 
      
观稼宴
【宋会要】
天禧二年十月十一日，诏近臣于玉宸殿观刈小香占城稻，命赐宴安福殿。 
四年七月十一日，诏近臣及寇准、冯拯观内苑谷，遂宴于玉宸殿。 
十月二十九日，诏皇太子、宗室、近臣、诸师赴玉宸殿翠芳亭观稻诸师：疑是「诸帅」，《长编》卷九六无此二字。，赐宴，仍以稻分赐之。 
八年十一月，幸瑞圣园观稼，命从臣置酒苑门，作钧容乐。复移宴于苑殿，作教坊乐，酒五行罢。 
庆历五年九月九日，幸后苑观稻赏枨，曲宴近臣、宗室于太清楼，遂射苑中。景佑二年六月十九日，幸后苑观稻并瑞(行)[竹]，宴太清楼。 
十月八日，幸后苑观刈稻，宴太清楼，射于楼下。 
六年九月十八日，幸后苑观稻赏枨，宴近臣太清楼下。
 礼 宋会要辑稿 礼四五 宴享二:杂宴 元旦宴 
      
元旦宴
【宋会要】
太宗淳化五年正月四日，以岁节赐近臣饮宴于中书。 
真宗咸平元年正月三日，赐近臣岁节宴于吕端第。每岁节皆就私第赐宴，自此为例。 
五年正月三日，以岁旦宴近臣于向敏中第，帅臣射于本司，内职射于军器库。 
六年正月三日，以岁旦宴宗室于含芳园。 
(太平)[大中]祥符三年正月六日，宴契丹贺正使于崇政殿，不作乐。以契丹国母丧辍朝，故御便殿。
 礼 宋会要辑稿 礼四五 宴享二:杂宴 清明宴 
      
清明宴
【宋会要】
      
咸平三年二月二十五日，清明节，宴近臣于张齐贤第，帅臣于本司，内职于军器库。自后清明皆赐会。 
景德四年三月十日，清明节，宴宗室于琼林苑，近臣于玉津园。旧止会私第，至是始就园苑，其后亦或复就私第及本宫设会。 
大中祥符五年三月八日，清明节，特宴修玉清昭应宫使丁谓以下于本宫。自修宫以后，多特别赐会。 
六年二月十八日，清明节，宴近臣于陈尧叟第，宗室于潜龙园。又二日，宴帅臣于本司，内职于军器库。凡赐近臣会者，旧止待制以上，三司副使止与判官同会，是岁始复令预焉。
 礼 宋会要辑稿 礼四五 宴享二:杂宴 社日宴 
      
社日宴
【宋会要】
太宗淳化五年八月九日，社，诏近臣饮宴于中书，遣内侍以御制诗赐之。 
真宗咸平二年八月八日，社，宴近臣于中书。自后社日皆赐之。 
四年八月三十日，(杜)[社]，宴辅臣于中书，两制、馆阁官于崇文院。 
五年二月二日，社，赐近臣饮于中书。又赐殿前都指挥使以下酒食于崇政殿门外，亲王酒果，诸司使副(泊)[洎]诸班直茶酒。(是自)[自是]岁以为例。 
六年八月十九日，社，宴宗室，射于琼林苑。 
景德三年二月二十一日，驻(驆)[跸]西京，以社宴宗室于永芳园，近臣于会节园，又命帅臣、内职饮射。 
大中祥符二年八月二十七日，社，宴近臣于枢密院，以宰臣王旦私忌故也。 
三年二月十八日，社，遣中使张景宗赐近臣待制以上宴于王旦第，左右丞、侍郎、给事中、左右谏议大夫皆预。又赐殿前以下射于本司，诸司使以下射于军器库。旧制，社日赐宴于中书，不张乐，使、副以下非典事于内庭者不预会，今特恩也。自此遂为例。 
八月二日，社，赐近臣宴于王旦第，帅臣于本司。 
三日，宴宗室于宜春园，以二日郓王忌，故命改日。自是社日，宗室赐会外苑。 
仁宗天圣二年二月十三日，社，〔宴〕宗室于太清楼。八月社日，赐会如仪。(大)[天]圣后赐会，皆用先朝故事，或宰臣请罢，止命中使分赐酒果。 
六年二月二十五日，中书门下言：「宰臣张知白丧，请辍社日赐会。」从之。 
八月二十六日，诏河南、江南水灾，罢社日赐会宴。
 礼 宋会要辑稿 礼四五 宴享二:杂宴 下元节 
</div>
    <div class="pagination">
<a href="宋会要辑稿_page204.html">上一页</a><span>...</span><a href="宋会要辑稿_page200.html">200</a><a href="宋会要辑稿_page201.html">201</a><a href="宋会要辑稿_page202.html">202</a><a href="宋会要辑稿_page203.html">203</a><a href="宋会要辑稿_page204.html">204</a><span class="current-page">205</span><a href="宋会要辑稿_page206.html">206</a><a href="宋会要辑稿_page207.html">207</a><a href="宋会要辑稿_page208.html">208</a><a href="宋会要辑稿_page209.html">209</a><a href="宋会要辑稿_page210.html">210</a><span>...</span><a href="宋会要辑稿_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
