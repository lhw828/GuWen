<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 1041 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 1041 页/共 1125 页
  </h1>
  <div class="content">
   盗贼，县道可以文武臣通差，其窠阙令逐路帅臣、监司同共开具申奏。候到，送吏部处置，申取朝廷指挥。其文武官岁举武臣升陟，内将二人举堪充升陟亲民任使。到部官有举主二员、曾历监当差(遗)[遣]、考第及格人，方许注授知县、县令。」从之。 
五月六日，权吏部尚书李彦颖言：「昨降指挥，干道五年待阙职事官已添差任满之人，可与堂除外任差遣。内有任满已改官人，令赴部注授。近发下堂除知县，其任满初改官人更于部阙通注，理作堂除。本部未承许借服色之文，乞依自来堂除知县体例，许借服色。」从之。 
二年二月八日，诏琼州澄迈县令与比附琼山县令，任满循资酬赏，从广西诸司请也。 
十二日，吏部言：「欲将沿边、次边知县，日后遇有本选合出窠阙，依已降指挥通差文武臣。四选同日出榜，召官指射。如同日有四选官愿就，即差京朝官，次大使臣，次选人，次小使臣。余依逐选见行条法。」从枢密院请也。 
四年十月，臣寮言：「监司、守臣中择明习宪章、长于莅事人，岁举堪任知县、县令二员，将有举主人方许注沿边、次边知县、县令。如其间有习刑法，愿铨试律义或断案，若合格，不拘内外差注知县、县令。候任满无败阙，依文臣例与升将副差遣。」从之。 
十年十一月，诏：如文武臣指射，先注武举出身人，从本部长贰铨量讫，申枢密院审察。 
十一月二十七日，吏部尚书蔡洸言：「承务郎以上官前任知县或县令，已任满，偶缘替人未到，因改差或避亲、丁忧罢任，请依得替罢到部收使升压名次恩例。」从之。 
五年九月十六日，执政言：「先降指挥，极边、次边知县元差文臣处，并通差文武臣。昨来王佐所申武岗军绥宁知县窠阙，旧系专差武臣，今亦乞令文武通差。」从之。先是，湖南帅王佐按武岗军绥宁知县、敦武郎叶逵骚扰猺人，受赃至千九百余贯，乞重作施行。上曰：「且放罢，令取勘，何如 」王淮等奏曰：「猺人畏惧官司，若置狱取勘，追逮者众，或至骚扰生事。叶逵骚扰受赃，为帅臣所劾，自可便与行遣。」上曰：「可降三官放罢。」淮等曰：「此阙旧系帅司辟武臣。」上曰：「武臣多不晓事，记得淮上及四川阙外，诸县许通差文武臣，卿等可理会将上。」至是故又及之。 
四年四月二十二日，诏赣州瑞金知县张广，令吏部依淳熙三年八月七日指挥先授通判，理作堂除。以江西路转运副使钱佃等言「瑞金与汀州为邻，两界之冲，盗贼盘踞，追捕之速则窜入他境。自广到官，严立保伍，(机)[讥]察奸细，群盗屏迹。昨茶寇自兴国抵瑞金不能三十里，而先事有备，民赖以安，乞赐旌擢」故也。 
七月二十六日，诏吏部将广南签判、知县窠阙破格晓示，满半年以上无官愿就，具申都省，行下逐路运司使阙差人。若逐路再满半年又无定差 
      
到官，本部再行破格出阙，召官指射。如本部再破格晓示，满半年又无官愿就，具申朝廷施行。从吏部请也。 
五年正月二十四日，诏注拟知县、县令，并令吏部精加铨量，干道三年赴都堂审察指挥更不施行。 
六月四日，诏郴州宜章知县雷潀特转一官，候再任满日取旨升擢。以吏部侍郎李椿言本县有召募二百人在县置寨，恃(疆)[强]难制，潀抚驭有方，故有是命。 
十二日，臣僚言：「诸州知县不宜注授恩榜补官之人。如系极边知县、县令，虽许通差武臣，仍要铨量其人才术干略，及能兼通法律，方得注拟，其余次边知县，只令专注文臣。」诏吏部措置申尚书省。吏部言：「武臣知县、县令，除武举出身及试中七书义，或已试中断案人，许依已定(法条)[条法]差注外，其不曾经试中人，见系亲民资序，有举主二员，依小使臣呈试指挥，添试断案一场。仍止试一道，问目少立条件，比文臣铨题一半。内有能文愿随文臣铨试者，召保官二员，候铨试收试。其四川亦合依此，令赴制置司附试次边知县。谓如淮南路扬、泰、真、舒、和、黄、蕲州、高邮、无为军，京西路房州，湖南路全州，湖北路德安，江陵府复州、荆门军，利州路兴、建州，虽是次边，即与内地州军事体颇同，欲依臣僚奏请差注文臣。其恩榜补官人若年五十五岁，不许注授知县窠阙，虽破格亦不许注授县令。」上谓辅臣曰：「措置恩科甚当。向来一半文学可以出官，今止三之一耳，若便限以年，则为县者绝寡矣。」于是诏悉从之。内次边县道许通差武臣，仍依极边武臣知县格法施行。 
十一月三日，诏监司、郡守，自今以往，县令苟无大过，不得以私意轻易去留。遇有阙官去处，一依甲令，只令以次佐县兼摄。以臣僚言「今邑宰有为监司、郡守不乐者，谕令请祠寻医而去，却委 僚摄事，县库席卷而去」故也。 
十四日，工部郎官杨獬言：「广西之盗已殄，乞命选曹遴选县令，勿注推恩得仕、两举权摄正摄补官者。」上谓辅臣曰：「县令最为近民，(李)[奈]何以摄官为之，可令吏部详议以闻。」既而吏部言：「在法，知县、县令并注已改官及经关升有举主、考第人。其推恩得仕，比至经任、关升、(往)[注]授，年已六十，近降指挥已不许注授知县窠阙，即无许差注摄官条法。其广南东、西路摄官，检点皇佑、大观、绍兴条格，已是详备。目今广东合补正额待次、摄官各二十五人，共一十九处窠阙；广西正额待次、摄官各三十人，共三十五处窠阙。除海外琼州乐会、文昌县，万安军万宁、陵水县，昌化军宜伦县，或是令阙有以主簿兼县事外，其海北并系场务监当，即无县令窠阙。今乞下转运司，照条不得将不是阙官阙次辄差摄官，及不得因所摄之官就委兼权其它职事。如违，许诸司互察，御史台弹奏。」从之。 
七年 
      
正月十五日，枢密院具到审察武臣知县、县令格目：「一、知县、县令令注经任有举主、关升亲民人。一、注年未及六十无疾病人。一、注识字能书晓文义人。一、注不曾犯赃若私罪情重人。一、当官试书判二道，从长出题。一、审察臣各具己见利便札子三两件投陈。」诏吏部先次铨量，如应得今来立定格目，即具申枢密院审察，余依见行格法。 
九月二日，诏四川知县、县令候二年阙官，方许辟差。以新知剑州张瑱言四川奏辟知县、县令之弊，欲令三年无正官去处，方许奏辟一次。赵雄等奏：「择县之优异处辟差，诚为未便。」上曰：「诸司各私其亲旧，占了好县，岂容如此 」故有是诏。 
十七日，知南剑州沈维言：「自今知县须候成资，方许监司列荐。」上谓辅臣曰：「知县未及二年，功 亦未显著，难以举荐，可从之。」 
八年六月十八日，臣僚言：「京官曾任知县，因癃老昏懦遭监司或遭章按罢，即系停罢未成资任。若县丞与干官等，又系选阙格不应入。干道九年四月指挥，除建康、荆南、平江、绍兴府、明州签判外，其余州军签判许依格注授。窃详知县以癃老昏懦，虽县丞干官俱不许入，况签判比之县丞又为紧切，至如小处签判，例无通判，尤为优异。乞令本部将曾任知县因癃老昏懦遭章按罢人，且与注授县丞一次。候县丞任满，别无过犯，方与注授签判。」诏依旧法差注。 
九年正月五日，诏郴州贵阳县令，本路帅漕(县令)[铨]量讫，方许赴上。如不堪倚仗，别行奏辟。从新知潭州李椿请也。 
十五年五月二十三日，诏贺州富川、昭州立山知县二阙，行破格定差初入官注判州司簿尉人一次。贺州临贺、广州番禺、韶州曲江、广州南海、连州桂阳知县五阙，令本路运司(昭)[照]应格法定差应入县令人一次。英州真阳、钦州灵山、贵州郁林、柳州洛容县令见阙，照已降指挥下本路破格定差一次。如同日却有本等人愿就，先差本等人。以臣僚言二广县令多摄官，无所顾籍故也。 
十一年五月一日，吏部言：「京官在法理知县资序人，须实一任满，方合理当实历。其注文称，若在任未满二考，改移或寻医、侍养，并不许理为一任。即两考实历便合理当一任。今来承务郎以上官理知县资序人授知县差遣，在任已成二考，偶因丁忧罢任之人，服阕之后再行参部，缘见今知县以三年为任，本部却将似此之人作不曾实历知县一任，复令止注知县差遣，显是碍前项条法。今欲将京官任知县在任已成二考，不因罪犯，偶因忧罢之人，即照应前项条法与理当实历知县一任。」从之。 
十二年二月二十一日，臣僚言：「诸县收支如版帐钱物等，皆知县自专而丞或不预签押。其常平仓等通签河渡等钱，虽县丞通管，出入之际，易为欺弊。乞自今诸县应干 
      
收支，必使丞佐等通签，其县丞所管财赋则必使知县检察。将来如有以赃获罪，并量轻重责罚。」从之。 
七月二日，知赣州赵善佐言，乞将本州岛安远、龙南知县二阙通差选人。从之。以上《孝宗会要》。 
绍熙元年五月二日，知赣州郑汝谐言：「龙南、安远两县最为烟瘴之地，自裁减赏典之后，无人肯就。照得惠州河源县令只用举主两员改合入官，今龙南、安远去河源县界止二三百里，欲乞并与减举主二员，或职司一员。如注京官知县，与转一官，庶早得人管干县事。」吏部欲将两县如系选人注授，候任满无过犯，从旧法任内有举主三员与改合入官。龙南县如系京官知县，于新格减二年磨勘，仍占射差遣一次上；安远县于新格减三年磨勘，仍占射差遣一次上。乞各更与减一等磨勘。从之。 
二年七月二十一日，吏部言：「潼川路逐司审度到渠州大竹镇乞与兴复为县，于流江县分丞一员为大竹令，移在城驻泊兼尉，其流江知县却改为令，委是利便。本部照得即不声说有无主簿，及(夫)[大]竹镇酒税合与不合改为大竹县酒税，乞再行相度。」诏依诸司保奏到事理，主簿一员仍令驻泊兼，其酒税随县名改正。 
三年七月七日，宰执进呈吏部勘当到赣州龙南县难以废罢。留正奏云：「龙南有瘴，旧来只用两纸文字，所以有人愿就。后来朘削赏典几尽，故多阙官。」上曰：「岂可有无赏，与尽复(典赏)[赏典]。」以上《光宗会要》。
嘉泰元年五月二十六日，臣僚言：「立国之本在民，系民之休戚者最切于州县。使为州县而上下相济，有无相通，均节之利归于公家，安裕之福及于田里，则王泽得以下宣，无复叹息愁恨之心矣。今州不息县，县不恤民。乞戒饬州县，毋得循习，交相规夺，以贻民害。俾上有均节之利，下有安裕之福。」从之。以上《宁宗会要》。
淳熙十六年四月二十一日，四川安抚制置使赵汝愚言：「四川知县、县令内除合差选人并沿边县分通差四选官外，有专注京朝官知县去处，并系繁剧大邑，久无正官。兼京官员阙所在并以三年为任，惟川蜀独专法止以三十个月解替，每任之县较之内地常少半年。照得近降指挥，四川改官止以一十五员为额。本司目即节次放散过选人改官，已挨排积下淳熙十七年、十八年员数。见今四川京官知县阙多，在部京官合入知县人绝少，乞将已经本司放散过四川选人改官，从名次专令注授京官须入知县窠阙一次。仍乞今后京官知县并以三年为任满。」从之。 
闰五月十二日，权吏部尚书颜师鲁言：「知县近制并以三年为任，今或以二考缘故而罢，若许其参选，与理资任，谓之曾历亲民，何以为作邑者之劝 」吏、刑部看详，知县寻医，多是在任有公私显过，监司、郡守未欲按治，勒 
      
令寻医。今满年到部，却与三年知县无过人事体一同，委是不均。合除丁忧人外，余并以三年为满任。在法应避亲者，期亲并罢，余依限陈乞对移应入阙。其任知县人若在任成考以上，亲避期以上亲者，当日便合解罢，即与其它所谓亲戚者不同，仍许理为实历知县一任。若在任不成二考，或作缘故陈乞避亲者，即不合理为实历知县一任。从之。 
八月十一日，臣僚言：「近年应改官人须要作邑，不材之人贻害百姓。在法，诸县有繁简难易，监司察令之能否，随宜对换，仍不理遗阙。又敕，诸监司以繁简难易察换县令，而私徇者以违制论。乞申明上件指挥，今后所在知县委实才力不逮者，从本州岛具申监司。或监司自能采访，即行公共商议，不拘县之小大，择人两易。他日到部，并无妨碍。其县令亦依此施行，则能否各当其任，而民得抚字矣。」从之。 
十月三日，诏秀州华亭知县未有京〔官〕注授，令漕臣同守臣于京官选人内公共选辟一次，理作堂除。于是两浙漕臣潘景珪选择承直郎、前江南西路运干杨巘举主考第今已及格，乞先与改合入官，差充华亭知县，理作堂除，候任满别与升擢。从之。 
绍熙三年七月七日，吏部言：「江西提刑郑湜等相度，赣州龙南县难以废罢，今欲从诸司所申，照本县民庶所请，择地胜处易置县治。其合得赏祗依旧格，如无人愿就，本路监司同本州岛守臣选辟。」从之。 
二十四日，吏部言：「潼州府路诸司奏，相度到叙州南溪县新兴，移潼关山三里割隶宜宾县，以便民户输送等，委是经久利便。照得近制，缘边京官知县并通差选人，南溪县旧注京官，近改官人多不愿就。今若将三里拨隶宜宾之后，若无京官愿就，即通差选人。」从之。以上《光宗会要》。
庆元二年九月二十八日，两浙路〔转〕运副使〔赵〕师奏：「管下台州黄岩县比之台仙居、宁海诸邑地界广阔，户口繁伙，几及一倍，词讼纷纭，税赋浩瀚，素号难治。自淳熙十六年之后，吏部止是差注选人。乞下吏部，今后黄岩知县并注京官。」从之。 
三年二月二日，诏：「四川今后不得违法抽差知县、县令，有敢抽差若经营求抽差者，悉重寘典宪。其抽差过月日并不理为在任。诸司互相纠察，有敢隐蔽，令御史台觉察以闻，并与坐罪。仍立为令甲。」以臣僚言：「四蜀县令、知县违法抽差甚众，到官未几，即谋他徙。大抵非贵游之子孙即高谈之文士，往往惮烦，不肯屑就，迫于合入，姑为一来，委而去之，不过(附)[付]之佐官而已。佐官既非本职，岂肯竭力尽心 上司违法抽差，亦难以严诘峻责，纲运月解悉不能辨，故州郡拖欠总所有至数十万缗，而本州岛官兵月给有拖下累月者，此则县令抽差之所由致也。」故有是命。 
四年正月二十四日，臣僚言：「乞申严干 
      
道二年、淳熙元年指挥，令吏部常切遵守，应理知县资序之人，须要实历知县一任，方得注授通判。如不曾实历知县者，并止得注知县。仍令三省凡于堂除之间，须以体国为心，所有京官出官未曾作县之人，并不得与通判差遣。庶几法意均平，人知奋励，仰副陛下爱抚黎元之意。」从之。 
九月七日，诏沿边武臣知县，今后依铨法差注。以监察御史张岩言：「边县事体与内县不同，内县所长者民事而已，边县自边防之外，兼主民事，必有通才，乃能称职。隆兴初政，戎马方息，朝廷欲存抚复业之甿，兼为守卫之计，以防南牧，是以通差武臣，亦时良法也。在法，沿边注武臣知县，须关升亲民资序，有堪任知县、县令举主二员，赴部选量日，长贰出题试书判二道，试中者申密院。审察之日，又令具己见利便三两事。惟武举与试中七书义及断案人免书判。其立保荐铨量之法严密如此，岂容泛进!自后循袭，渐亏法意，大小使臣粗有夤缘，干堂即得边邑。既闻其端，抱虚者纷至，皆援例而前，以求幸恩，初无练历之能，辄冒民社之寄。是以数十年来，边县未闻政绩显著者，正以保荐铨量之法姑亦文具，而干堂者又得以泛进故也。自今沿边州县并令吏部先差文臣，次差武臣，一依铨法差注。其武臣须加严保荐选量之法，举主二员并要于历任处监司、帅守荐举，方理为举主，庶几熟知其人有(才通)[通才]，可任县寄者。至于铨量之法，亦当审察其才能，毋为文具。自指挥之后，更不堂差武臣县令，现任者委监司、帅守体量，有不堪其任者即申朝廷与祠禄，理作自陈。如此，则边县不至泛用不练历之人以为民害，而边防绥御之计亦庶乎得人矣。」故有是命。 
十一月十二日，臣僚言：「凡今之为令者，徒知簿书期会之为急，生财修缮之为功，催科政拙者指为愚人，凡事操切者目曰能吏。听讼之事，置而不问；字民之效，邈焉无闻。乞戒饬监司、守令，今后论荐知县，如其廷无滞讼，邑无冤民，讼诉不至于上司者，始可剡荐，不得徒以财赋为急。如或徇私行权，淹延民讼，翻异至多者，并从按治施行。」从之。 
六年正月十七日，臣僚言：「堂除知县自来祗是钱塘、仁和、会稽三县，缘系行都附郭并攒宫去处，事体既重，特加优异。昨来有就部中注拟，却夤缘理堂除，遂致泛滥，县启侥幸，犹是就部注拟之后，方敢陈乞。近来又有大侥幸者，名次未当注拟，径于朝廷陈乞，下部直差，搀夺他人当得之阙，遂使铨注之法自此而坏，堂除之例自此而创。乞特降指挥，除前三邑依旧堂除外，自余知县阙并令赴部，依公注拟。仍不许注拟之后乞理作堂除。」从之。 
嘉泰元年二月十七日，臣僚言：「广西一路诸县，县令少有正官，若无以次官处，多是于他
      
州别县差官权摄，甚至差寄居待阙右选摄官。多者一年，少(月)[者]数月，倏去忽来，志在苟得，职事废弛，冤枉莫伸。间有贪夫掊 自营，则一意聚敛，席卷而去，恬不顾恤。于是县益废坏，至有一二十年无敢注授者。其间有水土恶弱、岚瘴至重去处，加之经久权摄，事皆废坏。检照淳熙令，诸南官得替该职官循资酬赏者，如考第合磨勘，与减主一员；又令，诸广南县令任满该改官应减举主者，更减一员。窃详法意，广南县令任满有循资酬赏，改官之人，自合减举主二员。然比岁以来，广西一路县令任满到部，未闻有用举主三员得放行磨勘者。乞行下广西监司、帅臣，刷具本路诸县有水土恶弱、累年无人愿就去处，斟酌轻重，分作三等，同衔结罪保明，具申朝廷。候到，送吏部照福建、广东西路见行格法，将愿授知县选人随其地土恶弱、轻重量减举主，申取朝廷指挥，行下本部照应出(关)[阙]。在任必要实历三考，方该赏典。」从之。 
二年二月十二日，殿中侍御史林采言：「县令字民之官，于民最近，得其人则百里受福，非其人则百里受祸，不可不择也。夫作县者当以十二事为戒，自己不贪财，子弟不与政，官物不预借，公事不科罚，保正不催科，户长不代纳，簿钞不关销，税苗不失割，公人不下乡，推吏不鬻狱，差役不偏曲，推排不漏滥，凡此谓之十二事。作县之善，固不止此，然为县令之至要，若能行此十二事，其县亦治，其讼亦少。乞委诸路转运司出给版牓，行下属县，各揭于厅事之左，使凡为县令者朝夕观省。然后监司、郡守择本部县令之能行十二事、不挂民讼者，任满之日，得以名闻，择其尤者特加激劝。有一违此，即行按劾，重寘典宪。」从之。 
七月十三日，殿中侍御史林采言：「今日之为繁难大县者，宜有以示劝，乞与□□□遣一次句中所缺三字，似应作「堂除差」。。如有材力最优之人，乞从朝廷擢用，不必问其有无荐书。如不因按劾弹奏，任满批书见得委有遗阙，从吏部具申，随轻重责罚。仍乞照旧法，应作县人除丁忧已成二考，许理为一任外，余并过三考终满。如有实避亲人，即踏逐一般阙次对换。如一月无对换，即到部别注知县。揍及三考，元经按劾论列人虽已改正，亦不许通理考任，须实历三考无遗阙，方理为任。如上件作县不满及有规避作县人，内不得为院辖职事以上官，外不得为通判干官之属。所有日前曾任本州岛知县人，不许堂除本州岛通判。如已得通判人。许与一般差遣人两易，满一月后与堂除别州一般通判。其在吏部，乞依本法。」从之。 
四年三月二十日，前知英德府邵之纲奏：「乞将二广诸县久无正官注授者，令吏部四选通差。或四选中又无注授，令监司、帅守审度文武中廉〔洁〕慈惠者奏辟充填，然后考核否臧，严加黜陟。」 
      
从之。 
二十八日，中书门下省言：「吏部改官人合注知县差遣，缘拘年限出阙，是致注授不便。」诏令吏部将应干知县窠阙不拘年限，并令晓示，从便注授一次。 
十月二十八日，臣僚言：「窃惟铨曹之法莫严于注拟，注拟之官莫重于知县，而京官任子皆自儿时奏补，多有虚增年数，冀速出任。纔更一任，凭籍势力，干图荐举，二任即注知县而去。未尝更练，不习法令，轻狂妄作，无所不至。殊不知民社所寄，簿书之丛委，狱讼之曲直，财计之登耗，虽巧心敏手处之，犹恐力不暇给，今乃以年少未更事之人遽任剧繁，鲜不败事。乞自今后京官注拟知县，一遵祖宗格法，必两任有举主而后注授。仍照盐场窠阙体例，并注年三十以上有举主人。见在任者且令终满替回，依曾任县丞格法注干官、签判差遣，不许即求通判。已注未上之人，并令赴部，听别改注。庶几旧法不废，而少年者得以养成远业。」从之。 
开禧三年二月二十五日，臣僚言：「今两淮郡县骤经创残，一旦欲使安集以还旧贯，诚为不易。使委任得人，以至诚恻怛之意，思始图终，勤于朝夕，则成效可必。今见阙县令去处，须从帅守公选可与共事之人辟置在任。随县剧易，专以招集户口多寡为赏格之高下，或与改秩，或减举员，或与升擢；稍不胜任者，复许其便宜劾罢。如此，则上下相孚而规摹归一，臂指相应，而后先不紊，人人争欲以绩效自见。」从之。见任知县、县令，令监司、帅守从公审实，内不胜任之人取旨与祠禄，仍一面选辟承替。 
嘉定元年闰四月十二日，刑部侍郎、四川宣谕使吴猎奏：「朝廷严须入之令，凡改官人必须作邑，所以重民社，抑侥幸，诚良法也。然以四川观之，知县之阙有余而改官之员极寡。每岁所(故)[放]川班不过一十五员，分为四路铨注，逐路不过得三四员。以故知县常有见阙去处，有司不免破格差注，或奏辟选人及小使臣，或簿尉、监当兼权，或寄居待次官摄事。乞下四川转运司，许令改官待班人一面注授合入知县差遣。如有见阙，先与出给，就权赴官，候班到日与降付身。仍将就权月日通理三考之任。」从之。 
三年四月十九日，臣僚言：「乞明诏内外，自今治郡有声者，必须任满，方许擢用。改官人虽曾受辟，候任回须管依旧作县。」从之。 
四年二月十一日，诏令吏部将应干知县窠阙不拘年限并行晓示，听改官人从便注授一次。 
六年正月二十九日，都省言：「吏部改官人合注知县差遣，缘拘年限出阙，是致注授不行。」诏令吏部将应干知县窠阙不拘年限并行晓示，听改官人从便注授。 
七年十二月二十日，臣僚言：近岁以来，知县被罢之人往往即求改正，既得改正，即求通理。彼其被罢之时，若非台谏弹奏，即是监司、郡 
      
守按劾，不曰赃滥则曰暴酷昏谬者也。使其一时所论不能尽实，为之改正，亦合使之更历三考，以验其才否，奈何复使通理前任，曾未几时而遂脱去乎!且其心自知日月不多，更不思为久计，民何望焉 又其通理之人，类皆急于见次，不问繁难久废之县，冒昧以前。臣愚以为今后任知县人，如是以理去官，法许通理，自如旧法外，其余以罪黜罢之人，纵经改正，不许辄求通理，须管任满三考，方得改去。虽法许通理之人，亦不许注授繁难见阙去处。庶几获戾之人，勉图后效以自赎。」诏今后作县以罪罢黜之人，纵经改正，内已及一考以上者，须再满三考，其已及二考以上者，须再满二考，方听理为知县一任。 
九年正月二十五日，观文殿学士、知潭州安丙言：「潭州属县凡十有二，湘潭、浏阳、攸县三邑，财赋、民讼最称繁伙，而所注乃选人。湘潭、攸县本是注京官，浏阳亦是京官选人通差，往往中间人惮繁剧，不乐注拟。尚左因无人愿就，遂作破格关侍左并注选人。如湘乡、湘阴、益阳皆为中邑，见注京官，岂有攸为上邑，湘潭、浏阳亦中邑，乃一向注授选人!不惟失当来立法之意，且选人资望既浅，同官未必协力，吏民率多玩视。今若得京官注授，庶几资望稍重，可以复振。兼三邑旧来本是京官窠阙，乞仍旧差注京官外，有善化、宁乡两县近来户口亦繁，而善化又系附城，亦欲通注京官。如一季无京官愿注，却关侍左通注选人。庶几事任稍重，不致负圣朝字民之责。」从之。 
二月三日，臣僚言：「天圣中，近臣保举知县，必(改)[须]三年无赃私过犯，特与升陟。中兴以来，随时因革，而京官县令率以三年为定制。比来此意寖失，到官未半载，民瘼觕求而未究，教令仅敷而未浃，已多端求为再考避亲计。于是朘民膏血，厚自丰植，缔交延誉，希进交迁，斯民愁叹，一不遑恤，安望其尽心摩抚，以副陛下为民设官之意哉!乞考天圣之常宪，遵中兴之成式，特降指挥，自今京官知县必以三年为任，到任已及二年，不在避亲之限，或一考半以上以理去官，许陈乞填补二年，着为定制。如有违戾，许御史台按劾。铨曹注拟，常务遵守，如是则人无幸心，各有固志，百里得人而元元被惠矣。」从之。 
八日，吏部奏：「广西经略安抚司言：静江府古县令素来无赏，无官愿就。今乞将古县令于衔上带兼兵马监押，文臣比附龙南县令任满循资减举主体例，武臣比附邕、钦沿边都巡检，凤州河池知县，授讫转官、得替减磨勘升名体例。乞(乞)详酌立法，今后静江府古县令任满无遗阙，与循一资，占射差遣。如有改官举主三员。与改合入官。付敕令所，本所照得古县令系是四选通差窠阙，上件指挥止该载选人酬赏及武臣依所乞比附，所是京官 
      
注授，上件差遣却未有任满推赏明文，乞送吏部参酌，比拟合得酬赏。本部照得古县令任满推赏，选人循一资，与占射差遣，减改官举主二员。所有京官昨来照条比拟，将选人循一资，占射差遣一次。唯是选人减举主二员，京官不用举主，别无条法可以比拟。今参照赏格，如赣州龙南县选人县令循一资，占射差遣一次，减举主三员；京官知县转一官，减二年磨勘。即系共减磨勘六年，除选人循资、占射比折京官三年磨勘外，所有举主三员约减三年磨勘。今古县令减举主二员，若京官比拟龙南县赏格，合减二年磨勘。缘龙南系风土恶弱去处，比古县利害不同，欲更与减一年磨勘，共减三年磨勘，仍占射差遣一次。所有占射差遣，京官上所得从条合换次等，减一年磨勘，即系共减四年磨勘，委是轻重适中。」从之。 
十二月十七日，诏天水军移就天水县旧治，置天水知县兼本军判官，兼司法。如系有出身人，即兼教授。令四川制置司选辟一次。 
十二年正月七日，臣僚言：「乞明诏吏部，凡知县以罪罢斥去，许注中、下之县。虽使诏赦，只许注上、中之邑，其紧望之邑虽无同射之人，亦不许差注。所有通理一节，亦必遵照条例施行。」从之。 
九月二十七日，臣僚言：「县令之职，抚字催科，号为繁剧，而沿边诸邑亦非内地比。尉曹之官，所资弹压，而沿边诸邑亦非内地比，岂容轻畀 乞令吏部左右选，应文官注授沿边知县、县尉差遣，须年六十以下之人，其六十以上并不许差注，庶几官使得人，事功易集。」从之。 
十三年四月十日，臣僚言：「窃见朝廷创(制)[置]衡州酃县，郴州桂东、资兴县，正欲令佐得人，以安百姓，销患于未形。近来多是经营差出，或占留诸司签听。其本职却别委官暂权，多是差恩科或右选杂流之人，缓急不可倚仗，殊失创县置官之意。乞下湖南帅臣、监司，自今为始，新创三县并不许巧作名色差出，别差权摄。仰御史台觉察。见差权摄人日下还任，庶几三邑俱有正官。照得三县令、佐俱要择人，并乞下吏部，不许注恩科人；巡尉只许注武举人，不许注右选杂流人。」从之。 
七月三日，臣僚言：「当今作吏之难，莫若近民之官。于民尤近者，作县是也。县无剧易，限以三考，官卑责重，行志实难，惟求无愧于心心心心：似有误。按此文多用对句，疑此当作「一心」，以对下句「百谪」。，庶可少宽于百谪。然而才品器局，人固不齐，某廉某贪，某臧某否，清议不可泯灭，官邪所当纠绳，于是按刺之法行焉。间(曹)[遭]罢命，未忍弃捐，庸示宽恩，复许改正，俾勉图于后效，以自赎于前愆，于是通理之法行焉。而近之通理者，类以了债为言，苟焉揍考之计，于是建议者以为罪罢之人纵经改正，不许辄求通理，内已及一年以上者须再满三考，其及二考以上者须再满二考，方听理为知县一任。乞 
      
下吏部，任知县人已历一考以上为臣僚、监司、郡守论罢，非实因赃滥惨酷、曾经追摄伏办、情理深重显著之人，与照赦条除豁，被罢零考许令通理。」从之。 
九月二十九日，臣僚言：「臣闻主一邑者有知县，有县令，邑之大者付之知县，邑之小者付之县令。祖宗之法，自入仕以来已及三考，或得诸司令状，则许之注拟县令；已及六考者或举状及格，则许之改官作县。此固一定之法也。然所谓令者，其责重而职劳，(兴)[与]知县实等。幸而一任之内，五削并足，固可脱选，其有两任之后始能到班，则未免仍受邑寄。使其精力有余，不以累任亲民为难也，犹可黾勉从事。苟其不然，则恐九考作邑，力困于应酬，心劳于治理，其于狱讼、财赋之间，未必不以衰弱而反致阙误者。则知邑无剧易，均曰繁重，彼既练历涉履之久，可不思所以悯恤优易之乎!乞下吏部详酌事宜，变通其法，应两经作令满替、实历九考、有政声无过犯、举员及格改官之人，特免再作知县。其愿作县者听循旧法，其不愿者却许受签幕或干官，以当知县履历。」从之。 
十一月十九日，诏赣州瑞金县、南安军南康县知县并以兼兵马监押系衔。先是，江西提刑刘筠言：「南安军南康县当林峒之冲，本司昨来申创古城一寨，所以控扼要害，弹压未萌。赣州瑞金县接临汀、石城之交，盐子出没其间，则有狗脚巡检以任警徼追捕之责。然古城一寨，错居井邑，群勇悍之夫日与百姓为市，既于本县无所系属，将来循习，岂无繁扰之虑 瑞金去州为远，或有盗贼之警，全籍巡尉为之奔走，而狗脚诸卒素无纪律，视县道之文移恬若无有，甚至颉颃骄横，敢于犯上，渐不可长。此二寨者，若使其于县道有所统隶，则禁令自行，阶级自肃，缓急之际乃可使令。窃见南安军南安县、建昌军广昌县近旨知县兼兵马监〔押〕，欲望朝廷札下赣州南安军见任知县，并以兼兵马监押系衔者，永为定制。庶几军兵在其境内者，得以钤束而整齐之。」吏部勘会，乞下江西安抚、转运、提举、提刑司，照条连书保奏。至是，逐司审度保明来上，乞将选人承直郎以上、京官宣教郎以下并兼兵马监押，通直郎以上兼兵马都监系衔。故有是命。 
十四年四月二十五日，臣僚言：「应是右选试中文科换授京官者，如未经任人，照本条止注监当差遣后更须更历一任，若已经一任人仍须再历(一)[两]任，已经两任人仍须再历一任，已上凡县佐、郡幕干官并许通注，回日有升陟举主二员，方许注授知县。内已经一任再历两任人与减举主一员。其有宗室到部，须仰书铺重立罪赏，于射(关)[阙]状内明注委无妨嫌，方与注授，不许援三日内退阙条法复求换易。二说既行，庶几宰邑之官可得通练之才，而到部之 
      
官亦无淹郁之患，其于铨法不为无补。照得在法，右选使臣两考方当一考，即是四考方当一任。近来换授京官者，乃以所历二考即是一考，便作已经任人注授知县，不亦太滥。今若使未经任人先注(滥)[监]当一任，后注县佐等一任，则止是四考；又已经一任人止是实及一考，更历两任方成五考；又已经两任人止是实及两考，更历一任方成四考。如此则可得注授知县，其视有出身人六考、奏补人七考、举主并皆及格，及尉曹获赏改官后更历一任方许作县，实为优异。」从之。 
九月十日明堂赦文：「勘会知县、县令放罢后到部，从已降指挥不许差注繁难大县及选阙知县、县令，止许注小县并中县、下县知县县令。似此之人如该今赦，令吏部开具元犯申尚书省，酌量事理轻重，除不许注授繁难大县及选阙外，特许注授见榜上县并未应出阙中下县知县、县令一次。」 
闰十二月五日，右文殿修撰、知静江府胡槻奏：「本府十县，民淳事简，号为乐土。又多有浓赏，系是部阙京官、选人通差，人(事)[争]愿就。从昔不注右选，内惟有阳朔一县缘诸司吏人室家田产所在，知县不能谁何，间系静江府守臣选辟。其它诸县自来并无奏辟者。近年以来，诸司不知守，守率以私意妄乱辟人。照(行)[得]十县目今兴安、修仁、义宁、古县系左选，余临桂、理定、灵川、永福、荔蒲、阳朔六县尽系右选，内义宁、古县下政皆已辟右选将到，如此则八县皆系右选。又簿、尉顷年尽是左选，亦缘诸司间辟右选，后来在部亦打作左右选通差及诸司奏辟，今亦太半右选。静江系是会府，初非瘴地，不应差武臣为令，亏损事体，虐害善良。乞下吏部，照旧来格法，尽差京官选人，不许诸司仍前委辟右选。所有义宁、古县下政虽是武臣，今将次到官，欲且存留外，其余八县已差辟右选之人，乞令赴部别从注拟。今天下会府并无武臣为令，静江即非深广无人肯就，皆是佳邑，是以先欲整救外，诸郡尚余六十二县，亦有佳处，自不妨左右选通差，或从诸司荐辟，元不妨右选进身之路。」从之。 
十五年八月十七日，臣僚〔言〕：「天台属邑五，独临海附郡，其簿书期会、牒讼赋租，视他邑繁伙盖相(陪)[倍]蓰，顾乃使选人为之，秩卑望轻，权不足副，势要足以陵之，豪(疆)[强]得以侮之，吏胥得以玩之。其间不能自植立者，往往蓄缩避就，幸于苟免而已，尚奚望其以干(辨)[办]闻哉!乞下吏部，自今临海许从京官通差，庶几事权稍重，得以展布。」诏令吏部今后改差京官。 
十六年三月二十四日，吏部言：「军〔器〕少监兼权考功郎官黄泾奏：『立法贵乎中，用法贵乎一。作县被罢之人， 得通理则过宽，一切沮之则过严。旧制，非因赃滥惨酷情重之人照赦除豁，被罢零考许与通理考任许：原作「余」，据前十三年「七月三日」条所述改。，谓是立法得其中。 
      
自嘉定七年议者有请，罪罢之人纵经改正，不许辄求通理，及一考以上须再满三考，及二考以上须再满二考，乃听理为知县一任。自此照赦通理之制既格而不行，而赦文亦不复载断，而都司以为待吏之意太薄，抗疏于朝，历一考以上一时论罢，非因赃滥惨酷、情理深重之人，照赦条被罢零考许令通理条：原作「除」，据下文所述改。，嘉定十三年之请也。方其申请之时，吏部勘当虽有十一年前后之别，皆以照条为言，是照通理之条，非赦条之谓也。及吏部续行指定，于十一年以前则曰照条，以后则曰照赦条，自此例以赦条不载沮之。特不知赦条自七年冲改旧制，故八年以后因仍不复载尔。前乎十一年者例得以照条通理，后乎十一年者乃独拘于赦条而不得通理，毋乃因法之不一乎!劝沮之道，恐有未明。欲乞照嘉定十三年指挥，应任知县人历一考以上，一时按罢，有非实因赃滥惨酷、曾经追摄伏办情理深重显著之人，以遇赦为准，不问赦条载与〔不〕载，悉与除豁，被罢零考(考)通理考任。庶几立法中，用法一，吏奸不得以出入，作县者争自濯磨奋厉，以副清朝甄录之意。』本部照得嘉定五年郊祀赦文内，应任知县在任已历一考以上，一时论列或按奏放罢，其间非因赃滥及用刑惨酷、别无情理深重罢任之人，除不理被罢考内月日，余令吏部与通理考任。后承嘉定七年臣僚(写)[奏]请，是致八年、十一年两次大礼赦文内不曾载说。续有十三年十一月指挥，即是冲改嘉定七年指挥。本部今看详，本官奏请正应得(喜)[嘉]定十三年十一月臣僚奏请，委是可行。但以此通理，满罢之人到部注授，似不可与无过犯三考人一同，要须略与分别。今欲将初任知县按罢次任许通理满三考人，且与注签判或诸司干官一任，候满方许注授通判。或有遵用今来指挥，通理前任满三考之后，因交代未到，在任候代，遂致次任自成三考，将来到部，却合比同无过犯满三考人，便许注授通判差遣。」从之。
 职官 宋会要辑稿 职官四八 县丞 
      
县丞
【宋会要】
      
仁宗天圣四年七月二十一日，诏开封府开封、祥符两县各置丞一员，在簿、尉之上，仍于有出身幕职令录内选充。时两赤县簿、尉多差出外勾当，而本县阙官，祠部员外郎苏耆以为言，乃命增置。 
庆历八年四月，诏开封府畿、赤县丞不许他处奏辟。 
皇佑三年三月，诏开封府曹官、赤县丞，自今并除新改京官人，任满与免远官。初用选人一年无过迁，盖岁迁者甚众，故裁革之。 
神宗熙宁元年十月，诏京畿县丞、簿、尉除举官外，令审官院、流内铨精加选择。从权知开封府吕公着之请也。
  </div>
  <div class="pagination">
   <a href="宋会要辑稿_page1040.html">
    上一页
   </a>
   <span>
    ...
   </span>
   <a href="宋会要辑稿_page1036.html">
    1036
   </a>
   <a href="宋会要辑稿_page1037.html">
    1037
   </a>
   <a href="宋会要辑稿_page1038.html">
    1038
   </a>
   <a href="宋会要辑稿_page1039.html">
    1039
   </a>
   <a href="宋会要辑稿_page1040.html">
    1040
   </a>
   <span class="current-page">
    1041
   </span>
   <a href="宋会要辑稿_page1042.html">
    1042
   </a>
   <a href="宋会要辑稿_page1043.html">
    1043
   </a>
   <a href="宋会要辑稿_page1044.html">
    1044
   </a>
   <a href="宋会要辑稿_page1045.html">
    1045
   </a>
   <a href="宋会要辑稿_page1046.html">
    1046
   </a>
   <span>
    ...
   </span>
   <a href="宋会要辑稿_page1042.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
