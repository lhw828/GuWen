<!DOCTYPE html>
<html>
<head>
    <meta charset="UTF-8">
    <title>续通典 - 第 175 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 175 页/共 410 页</h1>
    <div class="content">
　　辽

　　宋

　　宋制凉车赤质金涂银装龙凤五采明金织以红黄藤油壁绯丝绦龙头梅红罗褥银螭头穗球云朵踏头莲花坐雁钩火珠门沓■〈釒屈〉钺频伽大小镮驾以橐驼省方在道及校猎回乘之

　　辽

　　辽制凉车省方罢猎用之赤质金涂银装五彩龙凤织藤油壁绯绦莲坐驾以橐驼

　　钦定续通典卷六十二 
 

●钦定续通典卷六十三　礼十九

　

　　嘉礼九

　　○嘉礼九

　　皇太后皇后车辂

　　皇太子亲王车辂皇太孙附

　　公侯大夫等车辂

　　主妃命妇等车

　　△皇太后皇后车辂【宋　金　明】

　　宋

　　辽

　　金

　　明

　　宋

　　宋因唐制皇后车六等一曰重翟二曰厌翟三曰翟车四曰安车五曰四望车六曰金根车初用厌翟车箱上平盘四角曲栏盘两壁纱窻龟文金凤翅前有虚匮香炉香宝绯绣幰衣络带门帘三辕凤首画梯推竿行马绯缯裹索驾六马金铜面缨辔铃攀绯屉驾士三十人武弁绯绣衫徽宗政和三年议礼局上皇后车舆之制重翟车青质金饰诸末闲以五采轮金根朱牙其箱饰以重翟羽四面施云凤孔雀刻镂龟文顶轮上施金立凤耀叶青罗幰衣一紫罗画云龙络带二青丝络网二紫罗画帷一青罗画云龙夹幔二车内设红褥及坐横辕上施立凤八香匮设香炉香宝香匮饰以螭首前后施帘长辕三饰以凤头青缯裹索驾青马六马有铜面插翟羽鞶缨攀胸铃拂青屉青包尾若受册谒景灵宫则乘之厌翟车赤质其箱饰以次翟羽紫幰衣红丝络网红罗画络带夹幔锦帷余如重翟车驾赤骝四若亲蚕则乘之翟车黄质车侧饰以翟羽黄幰衣黄丝络网锦帷络带余如重翟车驾黄骝四安车赤质金饰闲以五采刻镂龟文紫幰衣锦帷络带红丝络网前后施帘车内设褥及坐长辕三饰以凤头驾赤骝四凡驾马鞶缨之饰并从车质四望车朱质青幰衣余同安车驾牛三金根车朱质紫幰衣余同安车驾牛三自重翟车以下备卤簿则以次陈设

　　辽

　　（臣）等谨按辽元皇后之车辂皆不着于史辽之国舆于纳后仪见皇后就车于祭山仪见太后乘总纛车而其制亦无考焉

　　金

　　金皇后之车六一曰重翟车青质金饰金涂铜钑花叶段装钉耀叶二十四明金立凤一紫罗销金生色宝相帷一青罗青油幰衣各一朱丝络网紫罗明金生色云络带各二两箱明金五彩闲装翟羽二金涂■〈石俞〉石长辕凤头三横辕立鸾八香炉香宝子一副宜男锦带结朱漆柧子踏床各一扶皮板鱼一副红罗明金衣褥红罗衬褥一青罗行道褥四青罗明金生色云凤夹幔一红罗明金缘红竹帘二金涂铜叶断行马二朱红漆金涂银叶装钉梯一青罗梯寻仪褥二踏道褥十青绢裹大麻索二油蒙帕一二曰厌翟车赤质倒仙锦帷一紫罗紫油幰衣各一朱丝络网宜男锦络带各二余同重翟惟行道夹幔寻仪褥罗及裹索等用红三曰翟车黄质金饰■〈石俞〉石叶段装钉宜男锦帷黄罗油幰衣■〈石俞〉石长辕凤头三无横辕立鸾余同厌翟而罗色用黄四曰安车赤质倒仙锦帷紫油幰衣朱丝络网天下乐锦络带■〈石俞〉石长辕凤头三无横辕立鸾及香炉香宝子余同翟车而色皆用红五曰四望车朱质宜男锦帷青幰衣辕端螭头二余并同安车六曰金根车朱质紫罗紫油幰衣朱丝倒仙锦络带各二踏床褥用红绫衣寻仪褥踏道褥并用绫余并同安车又有九龙车一高二丈广一丈一尺长二丈六尺五凤车四各高一丈八尺长广如之圆辂车一方辂车一重檐车一各高一丈七尺长一丈八尺广八尺皆驾马四驾士各五十人并平巾帻生色青绯黄三色宝相花衫银褐抹带大口袴 【案宇文懋昭大金国志金后妃并用殿车其车如五花楼之状上以锦缘青毡为盖四围以帘秋冬亦用毡并用锦缘柱庙月板护泥皆饰以金玉或四轮或两轮并用朱车之四角后用金凤妃用金孔雀所载与史差异附识之以资考核云】

　　明

　　明制皇后辂高一丈一尺三寸有奇平盘前后车棂并雁翅四垂如意滴珠板辕长一丈九尺六寸皆红髹辕用抹金铜凤头凤尾凤翎叶片装钉平盘左右垂护泥板每轮辐十有八皆红髹辋以抹金钑花铜叶片装钉车毂用抹金铜钑莲花瓣轮盘装钉轴中缠黄绒驾辕诸索辂亭高五尺八寸有奇红髹四柱槛座上沉香色描金香草板十二片前左右有门高四尺五寸有奇广二尺四寸有奇门旁沉香色线金菱花槅各二下绦环板有明栨抹金铜钑花叶片装钉后红髹五山屏风戗金鸾凤云文屏上红髹板戗金云文中装雕木浑贴金凤一屏后红髹板俱用抹金铜钑花叶片装钉亭底红髹上施红花毯红锦褥席红髹坐椅一靠背雕木线金五彩装凤一上下香草云板各一红福寿板一并褥椅中黄织金绮靠坐褥四周有椅裙施黄绮帷幔外用红帘十二扇前二柱戗金上宝相花中鸾凤云文下龟文锦辂顶并圆盘高二尺有奇抹金铜立凤项带仰覆莲座垂攀顶黄线圆绦四盘上红髹下四周沉香色描金云文内青地五彩云文以青饰辂盖内宝盖红髹匡斗以八顶冒以黄绮顶心及四周绣凤九并五彩云文天轮三层红髹上雕木贴金边耀叶板七十二片内饰青地雕木五彩云鸾凤文三层闲绘五彩云衬板七十二片下四周黄铜装钉上施黄绮沥水三层闲绣鸾凤文四垂青绮络带绣鸾凤各一圆盘四角连辂座板用攀顶黄线圆绦四辂亭前后有转角阑干各二扇内嵌绦环板皆红髹计十二柱柱首雕木红莲花线金青绿装莲花抱柱其踏梯行马之属与大马辇同 【大马辇见下篇】 安车其制高九尺七寸有奇平盘前后车棂并雁翅板辕二长一丈六尺七寸有奇皆红髹用抹金铜凤头凤尾凤翎叶片装钉平盘左右垂护泥板及轮二贯轴一每轮辐十有八皆红髹轴中缠黄绒驾辕诸索车亭高四尺四寸红髹方柱四上装五彩花板十二片前左右有门高三尺七寸有奇广二尺二寸有奇门旁红髹十字槅各二后三山屏风屏后壁板俱红髹用抹金铜钑花叶片装钉亭底红髹板上施红花毯红锦褥四周施黄绮帷幔外用红帘四扇车盖用红髹抹金铜宝珠顶带莲座高六寸四角抹金铜凤头用攀绦四并红髹木鱼盖施黄绮沥水三层销金鸾凤文凤头下垂红帉錔其踏梯行马幰衣与辂同

　　△皇太子亲王车辂【皇太孙附　宋　辽　金　明】

　　宋

　　辽

　　金

　　明

　　宋

　　宋皇太子车辂之制一曰金辂车二曰轺车三曰四望车太宗至道初真宗为皇太子谒太庙乘金辂常朝则乘马真宗天禧中仁宗为皇太子亦同此制徽宗政和三年议礼局上皇太子车辂之制金辂赤质金饰诸末重较箱画苣文鸟兽黄屋伏鹿轼龙辀金凤一在轼前设障尘朱盖黄里轮画朱牙左建旗九旒右载阘戟旗首饰金龙头衔结绶及铃绥八鸾在衡二铃在轼驾赤骝四金鍐方釳插翟尾镂锡鞶缨九就从祀谒太庙则供之轺车金饰诸末紫油通幰紫油纁朱里驾马一四望车金饰诸末青油通幰青油纁朱里朱丝络网驾马一轺车四望车以次列于卤簿仗内亲王乘象辂

　　辽

　　辽皇太子金辂从祀享正冬大朝纳妃用之册皇太子仪乘黄令陈金辂皇太子升降金辂轺车金饰紫幰朱里驾一马五日常朝享官臣出入行道用之四望车金饰紫油纁通幰驾一马吊临用之

　　金

　　金世宗大定六年奏皇太子金辂典故制度奉敕详定辀旗旗首及应用龙者更以麟为饰省去障尘等物上用名件色数依上公以九为节轼前金龙改为伏鹿轼上坐龙改为凤帘褥用黄罗处改为梅红 【其制并与宋皇太子金辂同】 皇帝辂自顶至地高一丈七尺今减閷四分之一为一丈三尺二寸修广之閷亦如之

　　明

　　明皇太子金辂高一丈二尺二寸有奇广八尺九寸辕长一丈九尺五寸辂座高三尺二寸有奇平盘滴珠板轮辐轮辋悉同玉辂辂亭高六尺四寸有奇红髹四柱长五尺四寸槛座上四周线金五彩香草板前左右有门高五尺有奇广二尺四寸有奇门旁槅各二编红线绦及明栨皆红髹后五山屏风青地上雕木贴金龙五闲以五彩云文屏后红髹板皆抹金铜钑花叶片装钉红髹匡软座红绒坠座大索四下垂莲花坠石上施红毯红锦褥席红髹椅一纳板一并褥椅中红织金绮靠背坐褥四周有椅裙施红罗帷幔外用青绮缘边红帘十二扇椅雕贴金龙彩云下线金彩云板一亭内编红线绦辂顶并圆盘高二尺五寸有奇又镀金铜宝珠顶带仰覆莲座高九寸垂攀顶红线圆绦四盘上丹漆下内外皆青地绘云文以青饰辂盖亭内周围青斗栱承以丹漆匡宝盖斗以八顶冒以红绮顶心绣云龙余绣五采云文天轮三层皆红髹上雕木贴金边耀叶板七十二片内饰青地雕木贴金云龙文三层闲绘五采云衬板七十二片四周黄铜装钉上施红绮沥水三层每层七十二折闲绣五采云龙文四角之饰与大辂同第圆绦用红线辂亭前一字阑干一扇后一字带转角阑干一扇左右阑干二扇内嵌丹漆五彩云板计十四柱柱首制与大辂同亭后建红旗二以红罗为之九斿每斿内外绣升龙一左旗腰绣日月北斗竿用抹金铜龙首右旗腰绣黻字竿用抹金铜戟缀抹金铜铃二垂红缨其踏梯行马之属与玉辂同亲王象辂其高视金辂减六寸其广减一尺辕长视大辂减一尺辂座高三尺有奇余饰同金辂辂亭高五尺二寸有奇红髹四柱槛座上四周红髹绦环板前左右有门高四尺五寸有奇广二尺二寸有奇门旁槅各二及明栨后五山屏风皆红髹用抹金铜钑花叶片装钉亭底红髹施红花毯红锦褥席其椅靠坐褥帐幔红帘之制俱同金辂辂顶并圆盘高二尺四寸有奇用抹金铜宝珠顶余同金辂天轮三层用红髹上雕木贴金边耀叶六十三片内饰青地雕木五彩云文三层闲绘五采云衬板六十三片四周黄铜装钉上施红绮沥水三层每层八十一折绣瑞草文前垂青绮络带二俱绣升龙五彩云文圆盘四角连辂坐板用攀顶红线圆绦四并红髹木鱼亭前后阑千同金辂左右亦有阑干内嵌绦环板皆红髹计十四柱柱首雕木红莲花线金青绿装莲花抱柱前阑干内布花毯红旗二与金辂所树同竿上祇垂红缨五其踏梯行马之属亦同金辂皇孙车成祖永乐中定皇太孙婚礼仪仗如亲王降皇太子一等用象辂郡王无辂

　　△公侯大夫等车辂【宋　金　元　明】

　　宋

　　金

　　元

　　明

　　宋

　　宋制亲王一品二品奉使及葬并给革辂制同乘舆之副惟改龙饰为螭六引内三品以上乘革车赤质制如进贤车无案驾四赤马驾士二十五人其绯幰衣络带旗戟绸杠绣文司徒以瑞马京牧以隼御史大夫以獬豸兵部尚书以虎太常卿以凤驾士衣亦同县令乘轺车黑质两壁纱窻一辕金铜饰紫幰衣络带并绣雉衔瑞草驾二马驾士十八人真宗大中祥符三年知枢密院事王钦若言王公交车辂上并用龙装乞下有司检定制度诏下太常礼仪院详定本院言按卤簿令王公以下象辂以象饰诸末朱班轮八鸾在衡左建旗画龙一升一降右载闟戟革辂以革饰诸末左建旃余同象辂木辂以漆饰之余同革辂轺车曲壁青幰碧里诸辂皆朱质朱盖朱旗旃一区九旒二品八旒三品七旒四品六旒其鞶缨如之神宗元丰三年详定礼文所言卤簿记公卿奉引第一开封令乘轺车次开封牧隼旗次太常卿凤旗次司徒瑞马旗次御史大夫獬豸旗次兵部尚书虎旗而乘革军考之非是谨按周礼巾车职曰孤乘夏篆卿乘夏缦大夫乘墨车司常职曰孤卿建旃大夫建物请公卿以下奉引先开封令乘墨车建物次开封牧乘墨车建旗太常卿御史大夫兵部尚书乘夏缦司徒乘夏篆并建旃所以参备九旗之制诏从之徽宗时政和议礼局又上王公以下车制象辂以象饰诸末朱班轮八鸾在衡左建旗右载闟戟驾马四亲王昏则用之革车赤质载闟戟绯罗绣轮衣帘旗韬杠络带驾赤马四大驾卤簿六引法驾卤簿三引开封牧乘之王公一品二品三品备卤簿皆供革车一乘其轮衣帘旗韬杠络带绣文开封牧以隼大司乐以凤少傅以瑞马御史大夫以獬豸兵部尚书以虎轺车黑质紫幰衣络带并绣雉施红锦帘香炉香宝结带驾赤马二卤簿内第一引官县令乘之驾马皆有铜面插羽鞶缨攀胸铃拂绯绢屉红锦包尾六年礼制局言开封牧列职于朝与御史大夫同其在周官则卿大夫之职乃乘墨车可乎成周上公建常九斿侯伯七斿子男五斿大夫车旗亦各视其命之数则卿建旃当六斿大夫建物当四斿至于三斿则上士所建也其开封令宜乘墨车而建物四斿开封牧御史大夫户部礼部兵部尚书皆卿也宜乘夏缦而建旗六斿其年详定官蔡攸又言轺车非县令宜驾革车非公卿宜用凤马之绣无所经见闟戟之设尤为误谬开封令秩比大夫开封牧古之诸侯其乘皆宜墨车其驾之马令以三牧以四御史大夫以六尚书卿之任也其驾亦四则所乘之车称矣司常曰孤卿建旃大夫士建物师都建旗开封令秩视大夫宜建以物开封牧师都之任宜建以旗尚书御史大夫古之卿也宜建以旃从之七年礼制局又言昨讨论大驾六引车已经冬祀陈设讫所有驾士衣服尚循旧制宜改正请墨车驾士衣皂夏缦驾士皂质绣五色团花于礼为称从之

　　金

　　金王公以下车制一品辕用银螭头凉棚杆子月板并许以银装饰三品以上螭头不得施银凉棚杆子月板亦听用银为饰五品以上辕狮头六品以下辕云头庶人坐车平头止用一色黑油

</div>
    <div class="pagination">
<a href="续通典_page174.html">上一页</a><span>...</span><a href="续通典_page170.html">170</a><a href="续通典_page171.html">171</a><a href="续通典_page172.html">172</a><a href="续通典_page173.html">173</a><a href="续通典_page174.html">174</a><span class="current-page">175</span><a href="续通典_page176.html">176</a><a href="续通典_page177.html">177</a><a href="续通典_page178.html">178</a><a href="续通典_page179.html">179</a><a href="续通典_page180.html">180</a><span>...</span><a href="续通典_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
