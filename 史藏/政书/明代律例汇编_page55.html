<!DOCTYPE html>
<html>
<head>
    <meta charset="UTF-8">
    <title>明代律例汇编 - 第 55 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明代律例汇编 - 第 55 页/共 92 页</h1>
    <div class="content">凡阴阳术士，不许于大小文武官员之家，妄言祸福。违者，杖一百。其依经推算，星命卜课者，不在禁限。

Ⅳ：23	匿父母夫丧
凡闻父母及夫之丧，匿不举哀者，杖六十，徒一年。若丧制未终，释服从吉，忘哀作乐，及参预筵宴者，杖八十。若闻期亲尊长丧，匿不举哀者，亦杖八十。若丧制未终，释服从吉者，杖六十○若官吏父母死，应丁忧，诈称祖父母伯叔姑兄姊之丧，不丁忧者，杖一百，罢职役不叙。无丧诈称有丧，或旧丧诈称新丧者，罪同。有规避者，从重论○若丧制未终，冒哀从仕者，杖八十○其当该官司，知而听行，各与同罪。不知者不坐○其仕宦远方丁忧者，以闻丧月日为始。夺情起复者，不拘此律。
弘治问刑条例
 (一款)
弘Ⅳ：23：1	一、文职官吏人等，若将远年亡故父母诈作新丧者，问发为民。若父母见在，诈称死亡者，发口外独石等处充军○其父母丧若原籍程途三千里之上，限一年；不及三千里者，限半年，过限，匿不举哀，不离职役者，俱发口外为民(弘54；嘉Ⅳ：23：1)。
胡琼集解附例
 (二款，内一款同前)
胡Ⅳ：23：2	一、军民人等冠婚□会，及文武官员一应酒食，如有用大样博炉□锭，大样簇盘花笼插花，粘砌菓子看棹等项过多，暴殄天物，事发者，连铺行造卖人等，一体问罪。其初丧若出殡，俱不许扮戏唱词，名为伴丧，修斋设醮，鼓乐前导，及设荤酣饮。违者，丧主亲宾僧道人等各治以罪。
新例补遗
 (一款，大明律疏附例)
一、嘉靖十一年二月吏部题奉钦依：今后京官丁忧，不分南北，亦不分堂上属官，俱一例各于北京南京，关领勘合。公差官员闻丧，俱要赴京复命。事毕，关旗勘合，照回守制。在家养病省亲丁忧等官，俱不必关领勘合。南京官员公差丁忧，造册具本，差人奏缴。仍于南京吏部关领勘合，照回守制。
按：此款亦见嘉靖二十七年刊本嘉靖新例。
嘉靖问刑条例
 (一款)
嘉Ⅳ：23：1	「文职官吏人等」一款，同弘Ⅳ：23：1。
万历问刑条例
 (一款)
万Ⅳ：23：1	一、文职官吏人等，若将远年亡过父母，诈作新丧者，问发为民。若父母见在，诈称死亡者，发口外独石等处充军。其父母丧，计原籍程途每千里，限五十日，过限匿不举哀，不离职役者，俱发口外为民。
按：笺释云：「旧例(弘Ⅳ：23：1；嘉Ⅳ：23：1)二(应作三)千里以上限一年，不及二(应作三)千里者限半年，似太宽，今改。」
顺治例改口外为边外。
匿父母夫丧条，顺治律增条例二款。
一、官吏丁忧，除公罪不问外，其犯赃罪及系官钱粮，依例勾问。
按：此「大明令」文，见嘉靖三十三年刊本大明律例。
一、内外官吏人等例合丁忧者，务要经由本部京官具奏，关给内府孝字号勘合。吏典人等札付顺天府，给引照回。在外官吏人等，移交知会所在官司，给引回还。及移文原籍官司体勘，明白开写，是否承重祖父母及嫡亲父母，取具官吏里邻人等结状回报。如有诈冒，就便解部查实。仍以闻丧月日为始，不计闰，二十七个月服满起复。若有过期不行，移文催取过部。果无事故，在家迁延者，咨送法司问罪。
按：此「明会典」文。

Ⅳ：24	弃亲之任
凡祖父母父母年八十以上，及笃疾，别无以次侍丁，而弃亲之任，及妄称祖父母父母老疾，求归入侍者，并杖八十○若祖父母父母及夫犯死罪，被囚禁，而筵宴作乐者，罪亦如之。
按：顺治律有条例一款。
一、官员祖父母父母及年七十，果无以次人丁，自愿离职侍养者，听。亲终服满，方许求叙。
按此亦「大明令」文，见嘉靖三十三年列本大明律例。

Ⅳ：25	丧葬
凡有丧之家?必须依礼安葬。若惑于风水，及托故停柩在家，经年暴露不葬者，杖八十○其从尊长遗言，将尸烧化，及弃置水中者，杖一百。卑幼并减二等。若亡殁远方，子孙不能归葬，而烧化者，听从其便○其居丧之家，修斋设醮，若男女溷杂，饮酒食肉者，家长杖八十。僧道同罪，还俗。

Ⅳ：26	乡饮酒礼
凡乡党叙齿，及乡饮酒礼，已有定式。违者笞五十。
按：顺治例有条例二款。
一、乡党叙齿，士农工商人等，平居相见，及岁时宴会揖拜之礼，幼者先施。坐次之例，长者居上。如佃户见佃主，不论齿叙，并行以少事长之礼。若亲属，不拘主佃，止行亲属礼。
按：此系洪武五年令，「笺释」已引。
一、乡饮坐叙，以高年有德者居于上。高年淳笃者并之，以次叙齿而列。其有曾违条犯法之人，列于外坐，同类者成席，不许干于善良之席。主者若不分别，致使贵贱溷淆，察知或坐中人发觉，主者罪以违制。奸顽不由其主，紊乱正席，全家移出化外。
按：此系大诰文，亦见「笺释」。

明代律例汇编卷十三  兵律一　宫卫
Ⅴ：1	太庙门擅入
凡擅入太庙门，及山陵兆域门者，杖一百。太社门，杖九十。未过门限者，各减一等。守卫官故纵者，各与犯人同罪。失觉察者，减三等。

Ⅴ：2	宫殿门擅入
凡擅入皇城、午门、东华、西华、玄武门，及禁苑者，各杖一百。擅入宫殿门，杖六十，徒一年。擅入御膳所及御在所者，绞。未过门限者，各减一等○若无门籍冒名而入者，罪亦如之○其应入宫殿，未着门籍而入，或当下直而辄入，及宿次未到而辄宿者，各笞四十○若不系宿卫应直合带兵仗之人，但持寸刄入宫殿门内者，绞。入皇城门内者，杖一百，发边远充军○门官及宿卫官军故纵者，各与犯人同罪。失觉察者减三等，罪止杖一百。军人又减一等。并罪坐直日者。【余条准此。】 
胡琼集解附例
 (一款)
胡Ⅴ：2：1	「擅入午门长安等门」一款，同弘Ⅵ：79：1；嘉Ⅵ：79：1；万Ⅵ：79：1。
按：此款又见胡Ⅵ：79：13。

Ⅴ：3	宿卫守卫人私自代替
凡宫禁宿卫，及皇城门守卫人，应直不直者，笞四十。以应宿卫守卫人，私自代替，及替之人，各杖六十。以别卫不系宿卫守卫人，冒名私自代替，及替之人，各杖一百。百户以上，各加一等○若在直而逃者，罪亦如之○京城门、减一等。各处城门，又减一等。亲管头目，知而故纵者，各与犯人同罪。失觉察者，减三等。有故而赴所管告知者，不坐。
弘治问刑条例
 (一款)
弘Ⅴ：3：1	一、皇城各门各铺上直守卫该管官旗，钤束不严，及容情故纵所管军人，离直、点视不到，十名以上者，各杖一百，指挥降千户，千斤降百户，卫镇抚降所镇抚，百户及所镇抚各降总旗，总旗降小旗，小旗降军，俱调边卫带俸，食粮差操○若受财卖放者，不分人赃多寡，问罪，亦照前降调○其留守五卫，昼夜轮流点城官员，但受财卖放者，一体参问降调○若止是巡点不严，以致军士不全，问罪，还职○其各该直宿官旗军人，点视不到，一二次者，送问；三次以上者，问发边卫差操(弘110；嘉Ⅴ：3：l；万Ⅴ：3：l)。
按：「各铺」，会典作「街铺」。今仍从「大明律附例」新刻本。
胡琼集解附例
 (二款)
胡Ⅴ：3：1	皇城各门各铺一款，同弘Ⅴ：3：1；嘉Ⅴ：3：1；万Ⅴ：3：1。
胡Ⅴ：3：2	一、查得见行事例，各卫直宿千百户等官纵令军人悬带铜牌，使令营干私事，擅离信地者，问罪，照例降级，俱调边远卫分差操。但不曾该载锦衣卫上直校尉，亦无内官差使在直校尉出外营干事例。所据孙三郎系上直校尉、听候宣官赍送驾帖人数，比与上直官军，尤为紧要。今却听从长随李彦成私差，擅离信地，悬带铜牌，赍送内使宋堂告给顺天府优免户丁文书前去蓟州交割。比与军人擅离信地，其情尤重。李彦成宋堂系长随内使。擅差上直校尉出百里之外，私至有司干事，比与上直军官私差军人出外该降调边卫者，其事不轻。但系比例发落人犯，伏乞圣明裁处等因具题，奉圣旨：各犯既情重律轻，孙三郎押发陕西榆林卫充军，家小随住。李彦成发南海子充净军种菜。宋堂送司礼监，奏请发落。
新例
 (一款，大明律疏附例)
一、嘉靖七年七月刑部题奉圣旨：南京根本重地。皇城守卫官军，点闸不到的，照英宗皇帝圣旨，先行提问，按季类奏。钦此。
按：此款又见陈省刊本大明律例引「嘉靖条例」，又见嘉靖二十七年刊本嘉靖新例。
嘉Ⅴ：3：1	嘉靖问刑条
例(一款，同弘Ⅴ：3：1)
万Ⅴ：3：1	万历问刑条例
(一款，同弘Ⅴ：3：1)
按：顺治例与万历例同，惟改「其留守五卫」为「其或各卫」。
Ⅴ：4	从驾稽违
凡应从车驾之人违期不到，及从而先回还者，一日笞四十。每三日，加一等。罪止杖一百。百户以上，各加一等○若从车驾行而逃者，杖一百，发边远充军。百户以上，绞○亲管头目故纵者，各与犯人同罪。失觉察者，减三等。罪止杖一百。

Ⅴ：5	直行御道
凡午门外，御道至御桥，除侍卫官军，导从车驾出入，许于东西两傍行走外，其余文武百官军民人等，无故于上直行，及辄度御桥者，杖八十。若于宫殿中，直行御道者，杖一百。守卫官故纵者，各与犯人同罪。失觉察者，减三等。若于御道上横过，系一时经行者，不在禁限。
补遗
 (一款，明律统宗)
一、在外衙门龙亭已设，仪仗已陈，有犯者，亦准直行御道律科。
Ⅴ：6	内府工作人匠替役
凡诸色工匠行人，差拨赴内府，及承运库工作，若不亲身关牌入内应役，雇人冒名，私自代替，及替之人，各杖一百，雇工钱入官。

Ⅴ：7	宫殿造作罢不出
凡在宫殿内造作，所司具工匠姓名，报门官，及守卫官，就于所入门首，逐一点视，放入工作，至申时分，仍须相视形貌，照数点出。其不出者，绞。监工、及提调内使监官，门官、守卫官军点视。如名数短少，就便搜捉，随即奏闻。知而不举者，与犯人同罪。失觉察者，减三等。罪止杖一百。

Ⅴ：8	辄出入宫殿门
凡应出宫殿，而门籍已除，辄留不出，及被告劾，已有公文禁止，籍虽未除，辄入宫殿者，各杖一百○若宿卫人，已被奏劾者，本司先收其兵仗。违者，罪亦如之○若于宫殿门，虽有籍，至夜皆不得出入。若入者，杖一百。出者，杖八十。无籍入者，加二等。若持仗入殿门者，绞。

Ⅴ：9	关防内使出入
凡内使监官，并奉御内使，但遇出外，各门官须要收留本人在身关防牌面，于簿上印记姓名字号明白，附写前去某处干办，是何事务，其门官与守卫官军，搜检沿身，别无夹带，方许放出。回还一体搜检，给牌入内，以凭逐月稽考出外次数。但搜出应干杂药，就令自吃。若不服搜检者，杖一百，充军。若非奉旨，私将兵器进入皇城门内者，杖一百，发边远充军。入宫殿门内者，绞。门官及守卫官失于搜检者，与犯人同罪。

Ⅴ：10	向宫殿射箭
凡向太庙及宫殿，射箭、放弹、投砖石者，绞。向太社，杖一百，流三千里。但伤人者，斩。

Ⅴ：11	宿卫人兵仗
凡宿卫人，兵仗不离身。违者，笞四十。辄离职掌处所，笞五十。别处宿，杖六十。百户以上，各加一等。亲管头目，知而不举者，与犯人同罪。失觉察者，减三等。
</div>
    <div class="pagination">
<a href="明代律例汇编_page54.html">上一页</a><span>...</span><a href="明代律例汇编_page50.html">50</a><a href="明代律例汇编_page51.html">51</a><a href="明代律例汇编_page52.html">52</a><a href="明代律例汇编_page53.html">53</a><a href="明代律例汇编_page54.html">54</a><span class="current-page">55</span><a href="明代律例汇编_page56.html">56</a><a href="明代律例汇编_page57.html">57</a><a href="明代律例汇编_page58.html">58</a><a href="明代律例汇编_page59.html">59</a><a href="明代律例汇编_page60.html">60</a><span>...</span><a href="明代律例汇编_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
