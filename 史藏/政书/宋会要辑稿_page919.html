<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 919 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 919 页/共 1125 页</h1>
    <div class="content">【宋会要】
宗正寺，掌奉宗庙诸陵荐享，司宗室之籍。丞、簿以上通签寺事。又有太庙、后庙宫闱令各一人，以内侍充。后改入内内侍充。 
《两朝国史志》：宗正寺判寺事二人，以宗姓两制以上充，阙则以宗姓朝官以上知丞事。掌奉宗庙诸陵荐享之事，司皇族之籍。主簿一员，以京官充。(宗)[室]长、斋郎无(掌)[定]数。楷书四人，府吏二人，驱使官九人，庙直官一人，太庙、后庙宫闱令三人，以入内内侍充。修玉牒官无定员，掌修皇帝玉牒，序宗派，纪族属，岁撰宗室子名以进。典三人，楷书四人。陵台令以京朝官一员知永安县，无令事。又诸陵有副使、都监，以内臣充。元丰改制，所掌与旧略同，事具《职官志》。卿一人，秩正四品。少卿一人，秩从五品。丞一人，秩从七品。簿一人，秩从八品。掌凡宗室赐名立名、生亡嫁娶注籍，纂修三祖下宗藩庆系文字。绍兴十二年，以修玉牒，别创玉牒所，凡修纂，卿、少、丞皆与焉。详见玉牒所。设案二：曰属籍，曰知杂。吏额：胥长一人，胥吏一人，胥佐二人，贴书二人，楷书一人楷书一人：《宋史》卷一六四《职官志》四宗正寺条作「楷书二人」。。 
太祖开宝六年正月，以右千牛卫将军赵崇济为宗正少卿。凡寺官皆宗姓为之，时文班阙宗姓，故命崇济。 
太宗淳化三年八月，诏两庙斋宫令本司常切洒扫修葺，仍令御史纠察。 
真宗咸平二年正月，徙宗正寺于延佑坊。先是，置于阙前廊下，以地势湫窄，故徙之，仍建楼 
     
以藏宗籍。 
景德二年五月，命太常博士赵湘、殿中丞赵稹同判宗正寺。真宗以宗正职奉陵庙，其任至重。是岁赵安易卒，帝慎择宗姓朝臣有才望者领其事，以申严恭之意。湘时知兴元，稹知通州，皆有治声，驿召而命之。又赐三品服，银二百两，月俸皆见缗，仍别赐钱十千。 
七月，诏两庙常令并除秽污，务在严洁，委宗正躬亲提举。 
十一月，诏两庙差皇城司亲事官，并一年一替。 
三年七月，诏太庙殿上不得令人夜宿止，只在两廊下，其宫闱令各在本庙止宿。 
九月，宗正寺言：「新葬一品坟，已差守坟户每有申报，望就近取河南府指挥。」从之。 
四年正月，诏：「应诸司祠祭行事官自今不得于太庙宿斋。每大祀祭，用本庙室长、斋郎十二人捧俎，令宗正寺预先告报，毋得阙事。」 
七月，诏：「太庙除中书门下行事许乘马入东神门，自余并禁止。如雨，许乘马入东〔神〕门「神」字原脱，据上文补。，从者外门止。」 
大中祥符三年三月，诏宗庙新置帐设什物，令宗正寺提举收掌，不得借出外。 
五年八月，诏太庙祭前一日，少府监洗涤祭器，令行事官一员躬亲监视。 
六年五月，宗正寺言：「太庙后次北近西至后庙有屋舍，不(赏)[当]紧要，乞差使臣相度开展寺基。」从之。 
十一月，诏：「太庙每亲行礼，于祼瓒前先上香，其香案设于牙盘前。若臣僚行礼，亦设香案于牙盘前。」 
七年八月二十三日，诏御史台不得抽宗正寺职掌。 
二十 
     
七日，宗正寺言：「太庙斋郎、室长自今请于预五大飨行事无遗阙者减一选。全不赴行事者殿一选，遇恩不得放选注官。」从之。 
八年二月，诏：宗正寺〔火〕，有司奉〔属〕籍玉牒置他舍，故得无损。即日命盐铁副使段晔择地营建寺，初在延和坊，至是诏徙福善坊。自今判寺臣僚不得将家属居止。又诏：自今两庙郊社如遇祭告，委监(察)[祭]官严切钤束，俟礼毕息火烛。旧以无事管勾，故多差老疾者为宫闱令，自今委内侍省择干事者代之，每三年无遗阙，即与酬奖，仍着为令。 
四月，礼院言：「宫闱令系本职，常有祗应，不同摄事臣僚。望自今有父母丧给(暇)[假]三日，期丧二日，余并一日。如遇祠祭行事，内侍省权差人，假满依旧。」从之。 
九月二十三日，赐宗正寺殿名曰「玉牒殿」，堂曰「属籍堂」。 
十月，知宗正寺赵世长言，宫闱令欲与本寺官通签行遣公事。宰臣王旦奏：「宗正卿是赵安仁总领寺事，恐难与内侍通签，望令仍旧。」帝曰：「不若依宫观例，凡事令赵世长与宫闱令同状申，赵安仁据状单书行遣。」 
十一月，兵部侍郎兼宗正卿赵安仁言：「新修宗正寺将毕，请以《圣祖降临记》并皇宋玉牒、诸王属籍自玉清昭应宫移于本寺堂殿内秘藏，仍以漆匣檐 、红罗帕幕，用辇官 擎，依玉册例差人前导。其诸王属籍用宽衣军人 擎，以紫罗帕幕，寺官躬亲迎奉。」从之。 
九年二月，诏宗正寺宜令三司每月给公使钱十五千。 
     
是月，出度支员外郎、权知宗正寺赵世长知河阳，令太子右赞善大夫赵廓权宗正寺丞。时本寺言：「陵庙行礼官令大宗正卿一员，少卿、丞各二员，主簿一员。时止赵安仁兼卿，世长知寺事。」帝曰：「安仁尝参宰府，与世长列衔非便。」王旦请自今命京官兼主簿，郎中已上兼丞，给舍已下兼少卿，丞郎已上兼卿，以为永制。世长知事数年，忽令兼丞，亦似无谓。王嗣宗尝言文用成坐赃死，不当使之司宗正，望授外郡。帝然之。自是若卿阙，即丞以下行寺事，而无知判之名。 
三月，诏侍卫步军司选剩员兵士二十人，节级二人，供宗正寺巡宿，三年一替。 
天禧元年十一月，以卫尉寺卿丞赵鼎兼宗正寺主簿。鼎通判原州，召还，特有兹授，其月给食钱、廪米咸优常数。 
仁宗干兴元年十一月，宗正寺言：「入内供奉官秦怀志自陈先差勾当后庙，兼充本庙宫(闻)[闱]令。秩满，乞酬奖。」诏特与迁一资，自今勾当年满，更不改转。 
天圣七年四月，诏：「宗正寺应宫宅皇属男年十八、女年十五，令管勾宫宅所申本寺，牒入内内侍省差勾当婚姻人计会本宫宅，寻访衣冠士族非工商杂类及曾犯罪恶之家，人材年(几)[纪]相当，即具姓名、乡贯、住止并三代衔回牒本寺，本寺更切审访诣实以闻。候得旨，即送入内内侍省引见。」 
康定元年十二月十三日，同判太常寺宋祁言：「太庙内神御物册盝 等不用之物甚多。金银万 
     
余两，欲乞拆剥金银，仍以宗正寺西太庙宫闱令廨建神御库，令宗正寺就领其事。」从之。 
嘉佑三年五月，诏宗正寺：「自今白身人娶宗室女，须三代有官或父祖(常)[尝]任升朝官而告敕见存者，仍召京朝官委保之。其已在任者，三代虽不尽官，亦听。」 
六年十月，诏知宗正寺即管勾本司公事。遇祠祭，许见官属。时以英宗知寺事，故下此制。 
是月，诏以太常南旧府司为知宗正寺廨。 
八年正月，以新修宗正寺廨为太常寺。先是，以英宗知寺事，故特廨，而帝固辞，乃复以为太常寺。 
《神宗正史 职官志》：宗正卿，正四品；少卿，从五品；丞，从七品；主簿，从八品，各一人，掌修纂牒谱、图籍之事。凡编年以纪帝系，而载其历数，及朝廷政令之因革者，为玉牒；序同姓之亲，而第其五属之戚疏者，为属籍；具其官爵、功罪、生死及宗妇族姓与男若女者，为谱；推其所自出，至于子孙而列其名位者，为宗藩庆系录；考定世次，枝分派别，而归于本统者，为仙源积庆图。录一岁，图三岁，牒、谱、籍十岁，皆修纂以进。凡宗子生应授官者，撰名以上司封。国朝置大宗正司，以统皇属，故寺长贰不专以国姓，其典领职事止于如此。分案二，设吏六。《哲宗正史 职官志》同。 
神宗熙宁二年十二月二十三日，诏：「近制皇族非(祖)[袒]免以下更不赐名授官，只令应举。今后如遇生男女及有死亡者，即令关报。逐祖下袭公爵者，令各置籍纂录， 
     
岁终上玉牒所。其未出宫者，仰依旧入大小学。」 
三年六月八日，诏：「今后应有外居皇亲投下表章，并合门收接通进。旧居舍屋，仰宗正寺勘会本宫院儿女多、屋宇少者，趱那均给。」 
元丰六年六月二十九日，诏：「宗正寺修玉牒，照用日历所文字，并指定所书事，令本所节录。其关防漏泄，并依日历所法。」 
九月十一日，诏以监察御史杨畏为宗正寺丞。仍诏宗正寺除长贰外，自今更不专差国姓官，盖自有宗司以统皇族也。 
哲宗元佑元年正月九日，宗正寺言：「玉牒官黄履奏，自神宗皇帝登位已来，玉牒、属籍、类谱并未修，欲乞将合编年分同熙宁十年至元丰八年三月初五日终，准式编修。」从之。 
九月十六日，宗正寺言：「既许主簿通管寺事，窃恐亦合依太常寺、国子监例止通管杂务，其编纂图书乞依旧例丞纂修。」从之。 
六年八月十二日，监察御史安鼎言：「宗正寺属籍有号『宗藩庆绪录』者，按『庆绪』二字是唐安禄山子之名，今以为皇朝本支牒谱之目，其为缪戾甚矣，乞赐改易。」诏改名「宗藩庆系录」。 
七年九月十四日，宗正寺言：「本寺令宗室无服亲(运)[连]名非上下同者，如『立之』与『宗立』之类，及音同字异，皆听撰。祖宗袒免已上亲，见依上件令文撰赐名外，今来非袒免亲既许本家撰名，窃虑员数日增，取名渐多，若令依上条一一照对回避，必至拘碍，训撰不行。今欲乞令太祖、太宗、秦王下 
     
子孙无服亲各于本祖下即依令文撰名，若系别祖下无服亲，除所连名自合别取字外，余虽犯别祖下本字，并许用，所贵久远，训撰得行。」又言：「宗室撰名，自来并用两字。内取一字相连，所以别源派，序昭穆也。昨自熙宁中立法，非祖宗(祖)[袒]免亲更不赐名授官。后来逐时准大宗正司关到本家所撰名，多是重迭，有至数人而共一名者。又或与别房尊长名讳相犯，或兄弟不相连名，或只取一字为名而偏傍不相连者，名称混淆，难以分别昭穆之序。窃恐年祀寖久，流派逾远，谱籍渐无统纪。除重迭共一名者，昨来寺司申请，已得朝旨见令改撰外，所有犯别房尊长名讳、兄弟不相连名并以一字为名，恐亦合改撰。欲乞逐宫院将见今名犯尊长讳并字不相连及单名者并令改撰，仍从本寺定取一相连字取名稍宽者关宗正司，令依仿撰名，所贵稍得齐一。」并从之。 
二十七日，宗正寺言：「玉牒《宗藩庆系录》、《仙源积庆图》卷秩已多，内宗室子有未名而卒者，但曰『不及名』，既无官爵事迹可考，正欲于其父名之下总计其数注入，宗室女早卒者亦如之。」诏可。 
绍圣三年五月十三日，宗正寺言：「请太祖下有服亲外，其余并连『伯』字，太宗下子孙连『季』字，人数未多，乞依前诏止连一字，用初赐，不字训名，庶几不致违戾。」又宗正寺丞宗景年言：「请宗室赐名及非(祖)[袒]免亲本家命名，于本祖下有服亲，即音同 
     
字异，许用于别祖下。无服亲非连名，即虽本字，亦许用。其称祖者，以宣祖支子秦王下为一祖，太祖支子越王、楚王各为一祖，太宗支子魏王、昭成太子、鲁、陈、蔡、韩、吴王下各为一祖。其连名者，随祖宗之支子而下，虽兄弟数多，并为一字相连，庶几分祖字稍宽，不致乖戾。」从之。 
徽宗崇宁三年十月十四日，宗正寺丞徐处仁言：「准令，宗室宗妇、宗女应修纂事迹，岁九月上旬关大宗正司取索。又《仙源积庆图》每三年、《宗藩庆系录》每一年并于岁旦关送内阁奏闻。明年合进图册，已依关大宗正司及河南、应天府敦崇院，请皆立朝会。」从之。 
大观三年三月二十一日，诏宗室并依行第连名。如连「士」字、「之」字之类，其单名者限十日改正。 
政和三年正月十九日，宗正寺奏：「训撰宗室名，『之』字子从『公』，『子』字子从『伯』，『不』字子从『善』。『公』字、『伯』字、『善』字之子，乞依『公』字等例许撰连名。」从之。 
六年六月十六日，知邓州、京西南路安抚使许份言：「窃以宗正掌国属籍，而所掌祖簿凡二十有一。宗室蕃衍而迁除婚姻等，有司全缺关报，致注凿失实，无所稽考，修纂《玉牒》、《类谱》、《宗藩庆系录》、《仙源积庆图》每旋行取索，祖簿几成虚文，乞许令宗正寺重别取索，增广(秋)[秩]数编录。应有合注凿之事，内则吏部、大宗正司、诸宫院，外则外宗正司及宗室所任州军日下关报销凿，稽迟者严立法禁。」诏依所奏增广秩数，仍令宗正少卿闾 
     
丘吁措置。 
八月十四日，宗正寺卿闾丘吁奏：「修纂玉牒、属籍，欲自祖宗以来每朝皇子、皇女及亲贤、〔棣〕华宅各为一秩，三祖下十九宫院，太祖皇帝下以德、惟、从、世、令、子、伯、师，太宗皇帝下以元、允、宗、仲、士、不、善、汝，魏王下以德、承、克、叔、之、公、彦，各依昭穆次序，分位增广秩数。如有不连名及连名与别祖字行称呼交互有碍者，并限三日改正。」从之。 
七年八月十四日，宗正少卿闾丘吁言：「为许份奏乞重别取索增广玉牒、属籍、祖簿秩数等画一内一项，宗室宗女生亡、迁转、出适，宗妇成礼，合其三代名衔、成礼月日等报寺，入凿祖簿。有司多不画时关报，自来未〔立〕法禁。缘大宗正司、西、南两外宗正司不报已有立定杖八十断罪，乞今后供报漏落，官司、人吏并依已立内、外宗正司断罪约束指挥施行。若外住及外任宗室失申罪，亦如之。仍委大宗正司每日一次据宗室所检举行下每日：疑误，或应作「每月」。，并报本所以凭销凿。」从之。 
宣和四年二月二十九日，宗正少卿赵子崧奏：「神宗、哲宗两朝帝系类谱未曾编纂，乞就寺委官。」诏差子崧。至九月成书进呈，送宗正寺玉牒殿宝藏，诏子崧特转一官。 
五年七月十一日，臣僚言：「宗正所以崇奉玉牒。元丰董正治官，虚长贰不除，专以丞听寺事，盖与太常、秘书号为三丞，其选甚清，自来率用馆阁英俊，以重属籍之寄。比来用人寖轻，颇失本旨。请今后宗正丞依太常、秘书丞选 
      
差。」 
钦宗靖康元年五月十八日，诏宗正寺丞替成资阙。 
高宗建炎三年四月十三日，诏太常少卿一员兼宗正少卿，丞、簿并罢。 
同日，诏宗正寺吏人减半。 
绍兴二年七月二十八日，太常少卿兼宗正少卿李易言：「本寺昨缘渡江，散失玉牒、祖簿等文字。今相度欲乞令大宗正司、西南两京外宗正司及内东门司委自逐司取会。应在州、军、县、镇寄居(侍)[待]阙、见任并随司南班外官等，同宗室三代生亡年月日时、官爵及叔伯弟侄儿孙等，并宗女出嫁，夫系何官位、姓名，宗妇系何人家女，逐一开具保明报寺。本寺置籍，依逐祖字号宫院编类成(策)[册]。如续次有生亡等事，并有军前回归之人，亦行报寺，以凭书注入籍，免致散漫。」从之。 
三年四月二日，宗正寺言：「据西外宗正司申，州、军、县、镇等处，本司各无统摄，难以取会。本寺今相度欲令大宗正司、两外宗正司依元立宗支式样关牒诸路运司，移文行下诸处，委本处见任宗室或见任官一员取索县、镇、州、军次第申转运司，转运司再行保明诣实，申所管宗正司验认，无伪冒差漏，报本寺以凭编类修纂。」从之。 
六月二十三日，知大宗正丞谢伋言：「宗正之掌图牒，所以分源流之远近，定世次之疏戚。比年以来，虽间置卿，漫不省察。宣和之间，有乞附属籍而非宗室者，令图是也。近年以来，亦有诈称宗室而兴兵者，不蘉也。是远虑过防，必于无事之 
      
际，世系远近，当使天下明知之。汉律，郡国岁因计上宗室名籍。今宗正有寺而无官，以太常兼治，望令宗正寺下州县取索名籍，编修玉牒。或为宗室世系名籍远近之序颁天下，不惟有碍御宝条令，窃虑若使天下明知宗支名籍、服属远近，必致浸生伪冒，官司无以考证。兼近日根勘伪徐王，缘不知服属远近，遂至败露，礼部令勘当。欲依今来所陈事理施行。」朝旨送礼部行下宗正寺，依已降指挥，候诸路取索〔关〕报到编修成籍日申尚书省。 
九月十四日，诏取索宗室生亡、官爵、嫁娶等事，(遂)[逐]州专委通判一员。 
十二月九日，诏复置宗正少卿一员。 
四年九月十日，宗正少卿范冲言：「宗正寺依条训撰宗室赐名，具〔有〕无重迭申吏部、学士院看定，咨报中书省取旨施行。缘渡江之后，散失簿籍，无凭照据重迭。欲乞自今后如遇训名，本寺撰讫，从本寺行下大宗司勘会，如有重迭，别行改撰。」从之。 
五年五月二十六日，诏宗正寺少卿依一般寺监破衣粮亲事官四人。 
闰二月二十七日，诏复置宗正寺丞一员，仍除知婺州金华县孙纬填阙。以纬收得宗枝事迹，谙晓编类修纂属籍次第，从宗正少卿范冲请也。 
四月二十六日，宗正少卿范冲等言：「宗枝文字参合照应编类修纂，共成下项：一、欲以《仙源庆系属籍总要》为名。一、太祖皇帝、太宗皇帝，一、秦王，一、母氏，一、始生、一、宗妇，一、宗女，一、宫院，一、官 
      
爵，一、寿考，一、赐谥。如可依此修纂，乞降下遵守。」从之。 
五月七日，宗正少卿范冲等言：「本寺见遵依圣旨编类修纂《仙源庆系属籍总要》，有申请事件。」并从之。「一、今来将已降指挥宗正司取索报到宗室等家状，与本寺丞孙纬收到从来宗支等文字一处参照编类修纂。所有应宗司未取索缴报到州军去处，欲乞朝廷严赐行下三京宗司，依元立到式样催督，(远)[速]行取索，勘验保明报寺。一、合用纸札、朱红，今欲据每月合用数目从本寺直牒临安府收买供送。一、本寺除职级见有二人外，其旧额手分、贴书、楷书各四人，并各减半了当。今来止有知杂属籍两案内手分各有壹名，欲于主行编修属籍案内复置手分一名，于本寺守(关)[阙]贴书内不候及年，先次隔等便行试补填阙一次。如无合格之人，即于诸寺监库务及应干官司去处踏逐指差。内抽差到人候及一年，若不愿归司者，即与拨填入额，其请给、迁补、出职并依本寺见行条法。一、乞下左藏库量行支降钱三百贯文，付寺充和顾及审量食钱并杂支使用。其使不足，申乞接续支降。」 
六月十六日，诏宗正寺编修到太祖皇帝庆系，令先次进呈。 
八月二十四日，宗正寺丞孙纬言：「修纂祖宗庆系，宗室所供文字即无皇后与公主，似为阙典。纬欲将本家收到本朝诸书检讨编类，别作一项修入《庆系总要》。」从之。 
十一月二日，诏：「宗正寺编 
      
类修纂《仙源庆系属籍总要》，已投进了当，专一修纂官寺丞孙纬与转一官，胥长、胥史各支绢五疋，胥佐三疋，贴书楷书二疋。」 
七年七月二十四日，宗正寺言：「太祖皇帝下『希』字子欲连作『与』字，太宗皇帝下『崇』字子欲连作『必』字，亲贤宅『居』字子欲连作『多』字。〔棣〕华宅『卿』字子欲连作『茂』字，魏王下『夫』字子欲连作『时』字。」从之。 
八年十二月十七日，诏：「宗正寺编修太祖、太宗、秦王下《仙源庆系属籍总要》令接续修纂，合行事件并依已得指挥。」本寺少卿张绚言：「昨来编修太祖、太宗、秦王下《仙源庆系属籍总要》，今来已及二年有余，诸处文字渐多，若不乘时接续修纂，切虑岁久文书浩渺，卒难考正，编类费工，欲将续到宗室事迹与已编修属籍再行参合照应编纂。」故有是命。 
九年八月十五日，诏令东京留守司搜访属籍文字缴申尚书省，从(司封)[司封]员外郎薛嘉言请也。 
十年闰六月二十九日，宗正少卿江公亮等言：「承朝廷送下搜访到东京已经进呈《宗藩庆绪录》并宗室班位、宗女宗妇簿，共一十五册，约二千余板。本寺再行参照得与近来取会应诸路报到事迹等各有异同，及缺文差讹去处颇多，委是文字浩大，卒难尽行编修。今欲乞依绍兴五年本寺丞孙纬已编修进呈体例，将《太祖皇帝庆系》先次进呈，其《太宗皇帝庆系》并《秦王庆系》续行编修进呈。兼契勘绍兴五年系修写二本，一本进 
      
入，一本在寺崇奉。今检准在京日进呈玉牒条例，系入内内侍省差承受官一员进呈毕，迎奉安奉。今来编修到亦系祖宗庆系，今乞比附进玉牒条例，更不乞差承受官外，止乞(今)[令]本寺官进呈讫，迎奉赴寺安奉。」从之。 
十一年八月十一日，诏：「宗正寺编修太祖皇帝下《仙源庆系属籍》已进呈讫，少卿江公亮、丞邵大受各与减磨勘二年，人吏量行犒设。」 
</div>
    <div class="pagination">
<a href="宋会要辑稿_page918.html">上一页</a><span>...</span><a href="宋会要辑稿_page914.html">914</a><a href="宋会要辑稿_page915.html">915</a><a href="宋会要辑稿_page916.html">916</a><a href="宋会要辑稿_page917.html">917</a><a href="宋会要辑稿_page918.html">918</a><span class="current-page">919</span><a href="宋会要辑稿_page920.html">920</a><a href="宋会要辑稿_page921.html">921</a><a href="宋会要辑稿_page922.html">922</a><a href="宋会要辑稿_page923.html">923</a><a href="宋会要辑稿_page924.html">924</a><span>...</span><a href="宋会要辑稿_page920.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
