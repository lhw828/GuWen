<!DOCTYPE html>
<html>
<head>
    <meta charset="UTF-8">
    <title>续通典 - 第 134 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 134 页/共 410 页</h1>
    <div class="content">　　太子仆丞　主簿　厩牧署

　　左右卫率府副率以下官属

　　左右司御率府

　　左右清道率府

　　左右监门率府

　　左右内率府

　　太子旅贲中郎将

　　太孙官属附

　　△太子六傅【三太　三少】

　　唐制太子太师太傅太保各一人掌辅导太子少师少傅少保各一人掌晓三师德行以谕皇太子奉皇太子以观三师之道德自太师以下唯其人不必备 【泰和初赵宗儒进太子太傅文宗召访政理对曰尧舜之化慈俭而已愿陛下守之帝纳其言又卢钧守太子太师帝元日大飨含元殿钧年八十升降如仪音吐洪畅举朝咨叹】 宋太子太师太傅太保太子少师少傅少保皆不常设仁宗升储置三少各一人参政李昉兼掌宾客及升首相遂进少傅此宰相兼宫僚之始也丁谓兼少师冯拯兼少傅曹利用兼少保 【时丁谓冯拯曹利用皆为太子太傅谓请师傅等十日一赴资善堂宾客以下只日互陪侍讲学士从之】 是时实为东宫官余多以前宰执为致仕官若太子太师太傅太保以待宰相官未至仆射者及枢密使致仕亦随本官高下除授太子少师少傅少保以待前执政唯少师非经顾命不除若因迁转则递进一官至太师即迁司空真宗天禧末皇太子同听政乃以首相兼少师自后神宗钦宗孝宗光宗在东宫皆不置宁宗开禧后建置不常多以时宰兼之辽南面官有太子太师 【太宗大同元年见太子太师李崧】 太子太傅 【世宗天禄五年见太子太傅赵莹】 太子太保 【大同元年见太子太保赵莹】 太子少师 【圣宗太平十一年见太子少师萧从顺】 太子少傅 【兴宗重熙中耶律哈里为太子少傅】 太子少保 【大同元年见太子少保冯玉】 金亦有太子太师太傅太保少师少傅少保掌保护东宫导以德义 【石琚于世宗时拜左丞兼太子少师尝请命太子习知故事或谮之曰琚希恩东宫世宗察其无他以此言告之琚对曰臣本孤生蒙陛下拔擢备位执政兼师保之任臣愚以为太子天下本当使知民事遂言及之耳因请解少师】 元东宫三师三少不恒有明太子太师太传太保掌以道德辅导太子而谨护翼之太子少师少傅少保掌奉太子以观三公之道德而教谕焉无定员无专授洪武元年太祖有事亲征虑太子监国别设宫僚或生嫌隙乃以朝臣兼宫职李善长兼太子太师徐达兼太子少傅常遇春兼太子少保三年礼部尚书陶凯请选人专任东宫官罢兼领庶于辅导有所责成帝谕以江充之事可为明鉴立法兼领非无谓也由是东宫师傅止为兼官加官及赠官惟永乐闲成祖幸北京以姚广孝专为太子少师留辅太子自是以后终明世皆为虚衔于太子辅导之职无与也

　　△太子宾客

　　唐制太子宾客四人掌待从规谏赞相礼仪宋仁宗至道元年建储初置宾客二人以他官兼真宗天禧四年参政任中正枢副钱惟演参政王曾并兼太子宾客执政兼东宫官始此南渡后不置宁宗开禧三年景宪太子立始以执政兼宾客后复省理宗景定元年度宗升储以朱熠皮龙荣沈炎并兼宾客辽南面官太子宾客院有太子宾客金无此官元武宗至大元年仁宗在藩邸开宫师府姚燧年已七十遣正字吕诚如汉四晧故事起燧为太子宾客明太子宾客与三师三少俱为东宫大臣无定员无专授洪武元年太祖有事亲征太子监国以治书侍御史文原吉范显祖兼太子宾客十三年九月置四辅官以王本杜佑龚斆为春官杜斆赵民望吴源为夏官皆兼太子宾客

　　△太子詹事【丞　主簿　司直】

　　唐制詹事府詹事一人少詹事一人掌统三寺十率府之政少詹事为之贰宋自仁宗升储置詹事二人神宗钦宗升储并置二人皆以他官兼登位后省孝宗干道元年庄文太子立置詹事二人踰月诏太子詹事遇东宫讲读日并往陪侍七年光宗正储位以敷文阁直学士王十朋敷文阁待制陈良翰为太子詹事不兼他官非常制也理宗景定元年度宗升储以杨栋兼詹事辽南面官太子詹事院有太子詹事少詹事金詹事院有太子詹事少詹事掌总统东宫内外庶务 【世宗大定初显宗为皇太子选东宫官属张浩荐杨伯雄遂起为少詹事后进左谏议大夫翰林直学士会太子詹事阙宰相复举伯雄上曰伯雄不可一日去朕左右而东宫亦须辅导遂以太子詹事兼谏议伯雄知无不言匡故甚多后宫僚有诡随者人必称杨詹事以愧之】 元世祖至元时立詹事院置左右詹事各一人副詹事各二人 【时完颜泽以大臣子选为裕宗王府僚属及裕宗为皇太子署詹事长入参谋议出掌环卫小心慎密太子甚重之又王约为太子副詹事仁宗以詹事院诸事循轨大喜尝字而不名谕群臣曰事未经王彦博议者勿启又谓中丞托迪曰在詹事而不求赐予者惟彦博与汝二人耳】 以后废置不常至文宗天历中改为储政院置院使六人同知二人佥院二人同佥二人院判二人顺帝至正中复立詹事院增置同知詹事二人掌辅翼皇太子之任明詹事府詹事一人少詹事二人詹事掌统府坊局之政事以辅导太子少詹事佐之凡入侍太子与坊局翰林官番直进讲尚书春秋资治通鉴大学衍义贞观政要诸书前期纂辑成章进御然后赴文华殿讲读讲读毕率其僚属以朝廷所处分军国重事及抚谕诸番恩义陈说于太子凡朝贺必先奏朝廷乃具启本以进其所属府僚暨坊局官与翰林职互相兼试士修书皆与焉 【孝宗时张元祯以太常卿兼翰林学士仍侍经筵日讲掌詹事府事上疏劝经筵宜讲太极图西铭东宫兼讲孝经小学孝宗欣然嘉纳亟索太极图以观曰天生斯人以开朕也又吴宽为詹事府詹事孝宗在东宫学少闲宽率僚属上疏曰窃惟东宫讲学自寒暑风雨朔望令节外一岁之中不过数月一日之内不过数刻况其闲又多闲歇人生八岁出就外傅居宿于外诚欲离近习亲正人也庶民且然况有天下者乎即曰习读于内终不若出就外傅亲近儒臣讲明正道所得为多也】

　　丞唐置二人掌判府事知文武官簿假使凡敕令尚书省二坊符牒下东宫诸司者皆发焉宋无辽南面官太子詹事院有詹事丞金亦无之元至元时詹事院有詹事丞二人明詹事府亦有府丞二人

　　主簿唐置一人宋无辽南面官太子詹事院有詹事主簿金亦无之元储政院有照磨二人管句二人明詹事府主簿厅主簿一人南京詹事府主簿一人

　　司直唐置二人掌纠劾宫僚及率府之兵皇太子朝则分知东西班监国则詹事庶子为三司使司直一人与司议郎舍人分日受理启状太子出则分察卤簿之内宋无辽南面官太子司直司有太子司直金元皆无明春坊有左司直郎二人左清纪郎一人右春坊亦如之俱不常设掌弹劾宫僚纠举职事文华殿讲读毕诸臣班退有独留奏事及私谒者则共纠之

　　△太子庶子【中允　司议郎　中舍人　舍人　通事舍人　谕德　赞善　崇文馆学士　洗马　文学　校书　正字　典膳　药藏　内直　典设　宫门等郎】

　　唐制左春坊左庶子二人掌侍从赞相驳正启奏总司经典膳药藏内直典设宫门六局皇太子出则版奏外办中严入则解严右春坊右庶子二人掌侍从献纳启奏 【德宗时赵宗儒罢相为太子右庶子屏居慎静奉朝请而巳迁吏部侍郎帝召见劳曰知卿杜门六年故有此拜】 宋左右庶子不常设盖以储闱之建随宜制官以备僚寀多以他官兼领 【仁宗出合帝选僚佐谓宰臣曰翊善记室府属也王皆受拜今王尚少宜以张士逊为友令王答拜于是以户部郎中直昭文馆为寿春王友迁谏议大夫兼太子右庶子改左庶子士逊言诣资善堂升阶列拜而皇太子总跪受宜诏皇太子坐受之帝不许又邵元为颖王府翊善及东宫建为右庶子又高宗以普安郡王为皇子进封建王诏建王府置直讲赞读各一人史浩兼直讲一日讲周礼言膳夫掌膳羞之事岁终则会惟王及后世子之膳不会至酒正讲掌饮酒之事岁终则会惟王及后之酒不会而世子不与焉以是知世子膳羞可以不会世子饮酒不可以无节也王作而谢曰敢不佩斯训及建王为皇太子浩除起居郎兼太子右庶子又梁周翰字符褒真宗在储宫知其名征为左庶子因令取其所为文章周翰悉纂以献】 辽南面官左春坊有太子左庶子右春坊有太子右庶子金无此官元世祖至元时置詹事院有中庶子一人至正时宫傅府同明左右春坊有大学士及庶子各一人大学士掌太子上奏请下启笺及讲读之事皆审慎而监省之左右庶子等各奉其职以从 【永乐时周述进左春坊右谕德兼侍读从皇太子居守南都上谕之曰汝素厚重尤资匡弼太子虽聪明纯谨然智或未逮行或过中必须尽言庶称朕意仁庙居守中外无失政德泽浃于人心述力为多宣德中升左庶子世宗嘉靖闲童承叙为讲官上御文华殿承叙进讲周书立政扁极陈王业艰难周公夹辅之忠词意婉切上改容听焉及册正储位乃以承叙为左春坊左庶子兼翰林侍讲慎辅导之选也又邻济擢左春坊左庶子在辅导之职言无不从宠遇殊厚奉令旨授皇孙经明于启迪又吴宽廷对第一侍孝宗于东宫及即位以旧臣进春坊左庶子】

　　中允唐置二人宋东宫官中不设以中允为阶官 【太宗太平兴国中和■〈山蒙〉擢进士第迁光禄寺丞献所著文赋五十轴召试中书擢太子中允又神宗熙宁初程颢以吕公着荐为太子中允监察御史里行前后进说神宗以正心窒欲求贤有才为言务以诚意感动主上】 辽南面官左春坊有太子中允 【圣宗太平五年见太子中允冯若谷】 金无此官元至元中立詹事院有中允一人顺帝至正时宫傅府同明左右春坊左右中允各二人 【太祖洪武初赵文授教谕历任岳州府学教授成祖时诏选老学之士能讲说者尚书蹇义以文名上成祖召至御前面谕授左春坊左中允赐宴俾辅仁宗于东宫文进讲经史敷绎明尽应制有作悉寓箴规睿旨嘉奖】

　　司议郎唐置二人掌侍从规谏驳正启奏宋无此官辽南面官左春坊有太子司议郎金不设元储政院有司议二人明左春坊有左司谏二人右春坊亦如之皆不常设掌箴诲鉴戒以拾遗补过凡有启事于东宫与司直清纪执笔纪令旨规正其伪谬者

　　中舍人唐置二人贰右庶子掌侍从献纳启奏皇太子监国下令书则画日至春坊右庶子宣传中舍人奉行宋至道天禧时置中舍人一人神宗钦宗升储亦置宁宗嘉定初除二人辽南面官右春坊亦有太子中舍人金元明皆无

　　舍人唐置太子舍人四人掌令书表启宋置一人或二人不常设辽南面官有太子舍人金元明皆无

　　通事舍人唐置八人掌导宫臣辞见承令劳问宋不设辽南面官右春坊有太子通事舍人金元皆无明置詹事府有通事舍人二人

　　左右谕德唐置左右各一人宋左右谕德不常设或置一人或二人多以他官兼领 【真宗时冯元通五经帝召见讲易迁太子中允皇子为寿春郡王王旦又荐元宜讲经资善堂乃擢左正言兼太子右谕德又仁宗以寿春郡王开府诏宰相择耆德方正有学术之士咸荐崔遵度命与张士逊并为王友上作七言诗以宠之储宫建命为左谕德又神宗出阁简选宫僚韩琦荐齐恢贤乃进左谕德又孝宗干道七年诏庶子谕德轮日入宫】 辽南面官左右春坊有左右谕德金詹事院有左右谕德掌赞谕道德侍从文章元至元时立詹事院有左右谕德各一人 【至元时焦养直以集贤院侍讲学士傅太子于宫中启沃诚至帝闻之大悦升太子谕德又李好文为谕德以孝经大学论语孟子中庸摘其要略释以经义又取史传及先儒论说有关治体而协经旨仿真德秀大学衍义之例为书十一卷名曰端本堂经训要义奉表以进诏付端本堂命太子习焉】 明左右春坊谕德各一人

　　赞善唐置左右赞善大夫各五人宋有资善堂翊善 【高宗时范冲历官侍读会皇子建国公出就傅命冲以徽猷阁待制为资善堂翊善而朱震兼赞读时冲震皆名德老成极天下之选一时号称得人】 辽南面官左右春坊有左右赞善大夫金亦有左赞善右赞善掌同谕德元詹事院亦有左右赞善各一人至正时宫傅府同明左右赞善各二人

　　崇文馆学士唐置二人宋无辽南面官左春坊文学馆有崇文馆学士崇文馆直学士金元明皆无

　　洗马唐置司经局洗马二人掌经籍出入侍从图书上东宫者皆受而藏之宋无此官辽南面官左春坊司经局有太子洗马 【道宗大安时刘辉为太子洗马】 金有司经正副掌经史图籍笔砚等事元无此官明司经局洗马一人掌经史子集制典图书刊辑之事立正本副本以备进览凡天下图册上东宫者皆受而藏之

　　文学唐置三人分知经籍侍从文章宋无辽南面官司经局有太子文学金不设元至正时宫傅府置文学二人明亦不设

　　校书唐置四人掌校刊经史宋无辽南面官司经局有太子校书郎 【太平五年见太子校书郎张昱】 金亦无之元詹事院有校书郎二人明司经局亦有校书二人

　　正字唐置二人宋无辽南面官司经局太子正字金不设元宫傅府置正字二人明司经局正字二人

　　典膳郎唐置典膳局典膳郎二人丞二人掌进膳尝食丞为之贰每夕更直于厨宋无辽北面官有皇太子祗应司金詹事院有典食令丞承奉膳羞掌饮令丞承奉赐茶及酒果之事元太子饮膳之事掌于家令明无

　　药藏郎唐置药藏局郎二人丞二人掌和医药丞为之贰皇太子有疾侍医诊候议方药将进宫臣莅尝如尚药局之职宋辽皆无金詹事院有侍药奉药承奉医药元储政院置典医监达噜噶齐二人卿三人太监二人少监二人丞二人经历知事各一人领东宫太医修合供进药饵其属广济提举司达噜噶齐一人提举同提举副提举各一人行典药局达噜噶齐一人大使副使各二人典药局达噜噶齐一人大使副使直长各二人明无

　　内直郎唐置内直局内直郎二人丞二人掌符玺衣服伞扇几案笔砚垣墙宋辽皆无金掌宝二人掌奉宝谨其出入侍正侍丞掌冠带衣服左右给使之事又有内直郎元典宝监卿太监少监丞各二人经历知事各一人明无

　　典设郎唐置典设局典设郎四人丞二人掌汤沐灯烛汛扫铺设宋无辽南面官左春坊典设局有典设郎金元明皆无

　　宫门郎唐置宫门郎二人丞二人掌宫门管钥宋无辽南面官宫门局有宫门郎金元明皆无

　　△太子家令【丞　主簿　食官署　典仓署　司藏署】

　　唐制家令寺家令一人皇太子出入则乘轺车为导祭祀宾客则供酒食赐予则奉金玉货币凡床几茵席器物非取于将作少府者皆供焉总食官典仓司藏三署宋有主管左右春坊事二人以内臣兼同主管左右春坊事二人以武臣兼承受官一人以内侍兼辽南面官太子家令寺有太子家令金有家令掌营缮栽植铺设及灯烛之事元家令司家令二人掌太子饮膳供帐仓库又设府正司府正废置不常明无

　　丞唐置二人掌判寺事宋无辽南面官太子家令寺有丞金亦有家丞掌同家令元亦置家丞二人又设府正司府丞废置不常明无

　　主簿唐置一人宋无辽亦有之金无元家令司有典簿二人照磨一人府正司同明无

　　食官署唐置食官署令一人掌饮食酒醴凡四时供送设食皆颛焉供六品以下元日冬至食于家令厨者宋辽金皆无元储膳司卿四人少卿二人丞二人主事二人照磨一人掌皇太子饮膳之事明无

　　典仓署唐置令一人丞二人掌九谷酰醢庶羞器皿灯烛凡园圃树艺皆受令焉宋辽皆无金置司仓副掌仓廪出纳薪炭等事元明皆无

　　司藏署唐置令一人丞二人掌库藏财货出纳营缮宋辽皆无金置司藏副掌库藏财货出入之事元典用监卿四人太监二人少监二人经历知事照磨各一人掌供须文成藏珍三库内府供给缎疋宝货等物明无

　　△太子率更令【丞　主簿】

　　唐制率更寺令一人掌宗族次序礼乐刑罚及漏刻之政太子释奠讲学齿冑则总其仪出入乘轺车为导居家令之次宋无辽南面官太子率更寺有太子率更令金元明皆不设

　　丞唐置一人宋无辽亦有之金元明皆无

　　主簿唐置一人宋无辽亦有之金元明皆无

　　△太子仆【丞　主簿　厩牧署】

　　唐制仆寺仆一人掌车舆乘骑仪仗丧葬太子出则率厩牧令进路亲驭宋无辽南面官太子仆寺有太子仆金有仆正副仆掌车马厩牧弓箭鞍辔器物等事元置资武库提点大使各一人掌军器冀用库提点大使各一人掌鞍辔明无

　　丞唐置一人宋无辽金亦有之元明皆无

</div>
    <div class="pagination">
<a href="续通典_page133.html">上一页</a><span>...</span><a href="续通典_page129.html">129</a><a href="续通典_page130.html">130</a><a href="续通典_page131.html">131</a><a href="续通典_page132.html">132</a><a href="续通典_page133.html">133</a><span class="current-page">134</span><a href="续通典_page135.html">135</a><a href="续通典_page136.html">136</a><a href="续通典_page137.html">137</a><a href="续通典_page138.html">138</a><a href="续通典_page139.html">139</a><span>...</span><a href="续通典_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
