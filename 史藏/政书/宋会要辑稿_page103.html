<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 103 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 103 页/共 1125 页
  </h1>
  <div class="content">
   二十七日，中书门下省言：「奉迎太庙、别庙神主赴行在所奉安，其奏告进发合用御书祝文并御封香，顺祖一室亦合告迁。」诏：「祝文令学士院修撰进入，香令入内内侍省请降。仍差内侍一员前去，候香、祝文到，令张铢选日奏告进发。」 
四月六日，宰执进呈：太常少卿张铢自温州奉迎太庙神主至行在。赵鼎奏曰：「当集文武百寮望拜于门外，即具威仪迎入奉安所。」上曰：「俟有司十日奉安毕，朕当躬行欸谒之礼。然国朝故事，太庙尚质，至于惟幄、几案之属，虽不必华，亦须粗备。」孟(便)[庾]奏曰：「陛下崇奉宗庙，纵有小费，亦不当较也。」 
六年八月十六日，尚书省言：「已降诏巡幸，所有太庙神主，礼合迎奉前去。」诏恭依。 
七年四月二日，三省言：「迎奉神主已到建康府，所有太庙殿宇合行修建。」诏令守臣限一月修盖，其临安府太庙殿宇可赐本府充圣祖殿。 
八月十八日，礼部侍郎吴表臣言：「明堂大礼前一日，车驾诣太庙朝享，于道君皇帝、宁德皇后几筵亦合行祭告之礼。缘大礼受誓戒后系散斋日分，弗亲丧事，若临期祭告，实有所妨。乞于大礼未受誓戒以前行祭告几筵之礼。」从之。 
十二月十一日，中书门下省言：「已降旨，来春复幸浙西，所有太庙神主合先次进发。」诏恭依。 
十二年五月十九日，太庙奉安所言：「绍兴九年夆享太庙，(上)[止]用六笾六豆，今朔祭、五享，并用十二笾豆。依近得旨，将来十月内夆享，复用少牢、太牢，其祭器缺少一位。兼见管祭器内亦有损弊者，乞下所属检讨制造，雅饰添修。」从之。 
二十六日，礼部、太常寺言：「太庙毁室之后，修建别庙，安奉大行皇帝神主。欲于见今太庙北墙外展套地步九丈，可以修建别庙殿室三间。其合修筑墙围，并修立别庙南棂星门，及修砌班道等，并乞依图本修筑安立。兼依大观二年建置别庙礼例，系各置神厨并斋舍，遇祭享，各差行事官。缘太庙别无地步，欲就用太庙神厨、斋舍。」从之。 
六月二十日，太常寺言：「近讨论大行皇后祔庙典礼，内修建别庙合用神幄、祭器、什物、帏幕、湿香、木炭，乞下所属应副。」从之。 
十三年九月十八日，上曰：「太庙窄隘，宿斋处与神御殿逼近，人迹喧杂，行礼不肃。可令展套地步，添盖宿斋处所。若要规模 
      
宏壮似旧日，则不可，至于崇奉之意，须当依旧也。」 
十五年九月二十二日，上宣谕辅臣曰：「昨有遗火，朕以太庙在迩，终夕不安。可令于庙左右各撤去屋宇二十余步，以备不虞。」 
十二月二十七日，入内内侍省东头供奉官、睿思殿祗候王晋锡言：「恭承处分，令宣押太常寺使臣王彦能等省记大礼朝享太庙合用礼器。今检对御府《博古图》指说画到样制，及未有样制尊罍等五百九十六件、副，合行讨论制造。」诏令段拂、王鈇讨论，同王晋锡制造。 
十六年三月二十六日，礼部、太常寺言：「给事中段拂奏，乞厘正郊庙祭器之数，依政和六年已行旧制。谨按《周祀》，朝事馈食，加笾豆各八，羞笾豆各二，其数各二十有六。《礼记》：天子之豆二十有六，诸公十有六，诸侯十有二。《诗》『陈馈八簋』。古制甚明，徽宗皇帝诏书已有明文。今讨论，各依政和六年厘正郊庙礼器之数，于天地、宗庙，每神位前用笾豆各二十有六，簠簋各八。乞下礼器局增造。缘祭器既增倍于旧数，其正庙七间，通九间，祖宗神主，地步窄狭。今相视，欲从西增建六间，通一十三间，为十一室。东西两间为夹室，则可以随宜安设。仍乞增置廊庑及西城门，以应庙制。」并从之。 
五月十五日，礼部、太常寺言：「在京庙制，每室东设牖，西墙作(佑)[鹢]室藏祖宗帝、后神主。又有东西夹室。见今行在修盖太庙，内鹢室合用金钉朱户、黑漆趺座，乞一就制造。」从之。 
八月十五日，礼部、太常寺言：「两浙转运司奉旨增修太庙殿室、廊庑、神门。先相视到墙内地步，充添盖殿宇外，所有创盖祭器屋六椽、库屋五间，及掇移妨碍册宝殿三门，亦未有地步。今看详，欲依两浙转运司相度，展套省仓屋三间地步，东西阔九丈，南北长一十丈。乞下户部拆起应副。」从之。 
十七年三月二十一日，诏：「太庙周围合留空地，令临安府措置摽拨，毋令侵占，引惹火烛。」 
十九年五月三日，太庙奉安所言：乞修盖将来大礼斋殿等。太常寺相视得初献厅搭盖斋殿地步。若每遇大礼，旋行绞缚，椽木植、甃砌物料等所用甚广。今若修盖，别无妨碍，贵得永久应奉车驾宿斋严洁，免致逐番费扰。并监官直舍西南墙角开门，通夹墙内空地巡道，委是利便。乞下两浙转运司依图本修盖。」从之。 
二十六年九月二十四日，礼部、太常寺言：「今年十二月一日腊享太庙、别庙，同日朔祭。若先朔祭，而又腊享，未有一日内行两祭之礼。欲依淳化三年故事，止行腊享，权停当月朔祭。」从之。 
二十七年五月二十五日，臣僚言：望诏礼官讲求配享功臣、七祀旧典。太常寺看详：「臣僚陈请夆享，合设七祀、配享功臣，及冬享设配享功臣，腊享七祀，依仿《政和五礼新仪》合设位次，差礼官行事，用牲牢、祝文、礼料、酒齐。」从之。 
七月二十三日，御 
      
药院言：「八月十九日懿节皇后生辰，〔依〕元丰令例排办酌献物色。数内合用翠毛浮动罗花五十枝，系铺翠镂金，真金纸制造。今禁止翡翠、销金，欲以药玉假翠叶、漆金纸充代。其遇徽宗皇帝、昭慈圣献皇后、显恭皇后、显肃皇后生辰酌献，并依此例。」从之。 
二十九年十月十九日，礼部、太常寺言：「将来大行皇太后神主祔庙，依(体)[礼]例，祔庙日先行祔谒太庙之礼。至日，俟题大行皇太后神主毕，依礼例合诣英宗室东壁，西向，祔祖姑之下。缘即今太庙殿室比之在京窄狭，难以于英宗室前设位。今参酌比附，欲权宜趱那于室外之东，依(议)[仪]西向设幄，诣大行皇太后神主前行礼。合于徽宗皇帝室内显肃皇后鹢室之次修置鹢室一座。」诏恭依。 
三十一年五月十一日，太常寺言：「九月一日系明堂大礼。前一日，皇帝亲行朝享太庙之(日)[礼]。所有九月朔祭，依淳化三年郊祀故事权停。」从之。 
十一月二十四日，礼部、太常寺言：「礼官讨论恭文顺德仁孝皇帝祔庙，当遵本朝已行典故，迁翼祖而祔钦宗。今翼祖当迁于夹室，其殿宇更不须增展，止合依位序迁于诸室内修置鹢室。」从之。 
三十二年二月二十七日，太常少卿王普言：「谨按《通典》，神主之制，有匮有(跌)[趺]，其匮底、盖俱方，底自下而上，盖从上而下，与底齐。今太庙祖宗帝、后主之匮，有盖无底。虽于鹢室牙床各设(跌)[趺]座，然祭飨迁奉之时惟匮盖大覆神主，其下徒手承之。又以千雍匮盖千雍：疑当作「手推」。，而神主在中，不免欹侧动摇，有乖严肃。兹者恭文顺德仁孝皇帝虞主、神主之匮，欲依《通典》，并造底盖。仍乞添造祖宗帝后神主匮底，庶得合于礼制，兼亦便于迁奉。」从之。 
绍兴三十二年七月一日，孝宗即位，未改元。礼部、太常寺言：「皇帝登极，亲享太庙，依仪令设大次，就用斋殿小次左殿下东 之东，西向；并南神门外东西馔幔。并乞令仪鸾司同临安府应办施行。」从之。 
二日，礼部、太常寺言：「今来亲享，尚在秋暑，若开门稽缓，日高行事，虑失严肃。其日皇城门及宫门乞并早四刻开，太庙棂星门早六刻开。除合从驾宰执、使相并非侍祠文武臣僚外，其余侍祠行事、执事、陪祠官及宗室，并先赴太庙以俟，免于棂星门外迎驾起居。」从之。 
孝宗皇帝隆兴二年九月十五日，礼部、太常寺言：「准已降旨，郊祀大礼修饰太庙殿室等，立□换柱，遍泥诸室，权告迁祖宗帝后神主赴初献厅奉安。所有神主还殿室正奉安，时前奏告，合降香烛及奏告酒脯、奉安礼料、酒齐、烛、炭等，及牲币器物，致(齐)[斋]行礼置使，差官前导、陪位，并差 擎、援(位)[卫]克择之类，乞依礼例施行。」并从之。自后遇郊修饰庙殿等，率如上仪；如告迁别庙神主，权奉安于册宝殿。 
干道五年二月二日，诏：「太常寺官遇季点太庙殿室法物并册 
      
宝法物，及本寺寄顿金玉礼器，可令亲往，取赤历点对物色名件，用印，严洁封 ，具有无损失申尚书省。」 
十二月十六日，奉安所言：「昨本庙墙(内)外居民遗火，延至墙上，事体至重。今潜火军兵宿屋在外，接连东墙，虑停灯火。乞令去拆，却于棂星门里东墙下空地，令转运司造宿屋三间，遇夜，量差数人在门外起居亭内止宿，以备不测探烟。及令临安府于庙外墙下增置缸栏贮水。马步军司填补合差潜火军兵四十人。其庙南及西墙外居民去墙不数尺，引檐接墙，及士庶等家栽植竹木，乞下所属相度措置，存留空地。又西南行路，遇夜幽僻，常聚众作喧，虑引火盗，乞下所属徙置，巡铺遇夜巡(惊)[警]。」并从之。 
六年四月十四日，工部言：「据奉安所省记，棂星门外东西照直华表柱为界，合留地步三丈二尺，南北三丈，毋得搭造棚厦竹 之类。今墙外欲酌中空留一丈五尺，应在丈尺之内，并令拆去。」从之。 
三十日，礼部言：「 令所看详，诸臣寮导从至太庙、景灵宫墙，并禁呵喝；非荐献行事，不得由棂星门。及太常寺定到禁止张盖，亦合修入条令。」并从之。先是太常少卿林栗等尝有是请，礼部乞下敕令所看详，及令太常寺条具合宜，奏请行之。 
九年六月二十七日，临安府言：「今岁郊祀合修饰太庙鸟巢古色铜祭器共二千一百七十二件。缘禁止铜器，工匠改业，乞下军器所，就用修整圆坛祭器铜匠一就修整。」从之。 
淳熙元年十二月二十七日，太常少卿颜度言：「太庙崇奉祖宗，事体至重，遇有远近遗火、乞依玉牒所等处，时暂差人防护。」诏依，令殿前司差一百人。既而六年二月十四日，太庙奉安所言：「元降指挥令殿前马步军司共差护卫禁军五十人、巘火洒熄军兵三十人。今共阙一十九人，乞下逐司贴差执役。后有逃亡、事故之人，从本庙牒报逐司差拨禁军填阙。内护卫军兵指名踏逐。」诏特依，诸处不得援例。 
十二年七月十三日，臣僚言：「臣备员台察，职预监祭两年。窃见太庙东畔墙外，朝夕喧噪。又检照淳熙五年三月臣僚奏，其墙外有随墙直栏，所以拒喧噪者，使之不得近墙也，然制度率略。乞于近墙元置直栏处，如法改置杈栅，庶免喧噪。」诏两浙转运司候大礼毕改造。 
淳熙十六年十月十九日，臣僚言：「太庙祭器、祭服、神帐、神幔，有破弊不任修葺者申换，而器服之破弊有难易久近之不同，改造当随其物，不必拘于同时。乞将逐室神幔内蒲合、席褥常切检视损坏，每岁一易，其不堪者候大礼毕焚瘗。」从之。 
绍熙二年六月二日，礼部、太常寺言：「今来大礼，诣别庙安穆、安恭皇后二室行礼，合添制真玉饰俎案三十只，乞下文思院制造。」从之。 
庆元六年八月十四日，礼部、太常寺言：「将来大行太上 
      
皇帝神主祔庙，合于太庙内添一室，修制鹢室等。乞令临安府、转运司预先相视地步，修盖施行。」从之。 
嘉定十四年正月二十八日，诏：「太庙内添置石室一所，并开柜子门一座，令两浙转运司、临安府盖造，务要如法，毋致苟简。」先是太庙奉安所言：「嘉定十三年十一月，内东壁居民于旬日两次遗火，逼近宗庙，设有不测，岂不利害 若不预申防虞事件，仓卒难以救护。一、欲乞于皇帝位版屋西壁围墙宽阔去处，拆开围墙，添置柜子门一座，里外关锁。或(制)[致]不测拥塞，街路不通，启开救护。一、欲乞照玉牒所体例，添置石室一所于蛇亭池，于北壁面东，计置起造石室一带三间，以备不虞。所有见盖乐工屋一十二间，内五间移盖于蛇亭池子之西。外有乐工屋七间，拆去后壁夹墙，(车)[东]移向后七尺，庶得于石室四向宽阔，实为便当。一、欲乞令皇城司差亲从官五百人，殿前司差军兵一千人，自今以始，依中军体例，各司籍定前项差拨人数，专充防守宗庙，庶免误事。」故有是命。
 礼 宋会要辑稿 礼一五 庙 议 
      
庙议
又 
        
太祖建隆元年正月二十三日，太常礼院上言：「伏以王者应天顺人，显受元穹之命；祖文宗武，合陈清庙之仪。今景运惟新，孝思追远，旧章未举，阙孰甚焉!请下百官议立宗庙。」从之。 
二十九日，文武百官、兵部尚书张昭等言：「据权判名表、主客郎中任彻状言，『按尧、舜、禹皆立五庙，盖二昭二穆与其始祖也。商建立六庙，盖昭穆亲庙之外，祀契与汤也。周立七庙，盖亲庙之外，祀太祖及文王、武王也。汉初立庙，悉不如礼。魏晋采《周官》，始复七庙之制，江左相承不改。然七庙之中，犹虚太祖之室，斯皆考法于前古，定议于一时。隋文帝代周，平陈，博采两朝 议，但立高、曾、祖、祢四庙而已。唐因隋制，庙止四亲，盖由始兴之君、有功之祖，皆在亲庙之中。故隋唐之初，定二昭二穆，立为四庙。自唐、梁而下，至于前朝，定庙之规，不易其法，有司立议，无能异同。谅由稽古之制，可不改也。臣以为，建立四庙，深合礼文』者。臣昭等(处)[据]任彻所议，伏以王者孝惟报本，礼极奉先。瘗方泽而燎圜丘圜丘：原作「怀近」，据《宋大诏令集》卷一三八改。，为邦大典；左宗庙而右社稷，有国常经。其坛墠之规、昭穆之数，百王不易，三代同风。伏惟陛下承光宅之丕基光：原作「先」，据《宋大诏令集》卷一三八改。，遵武灵之洪绪。讴歌自逼，华裔知归。欲畴宣孟之勋，式合商周之典。其所立太庙七室，及追尊四亲庙，请如彻议。」制曰恭依。 
干德二年正月八日，吏部尚书张昭上言：「自汉魏以来，凡追谥宗庙帝后，例多复谥，于后谥上一字皆与帝上一字同。窃见国家追崇 
      
四亲庙，自翼祖简恭皇帝已上三庙，后谥上一字并与帝谥同，唯宣祖昭武皇帝庙明宪皇后谥不同。望依三祖庙，将来改葬安陵，玉册谥请曰昭宪皇后。」诏曰恭依。 
二月七日，太常礼院言：「唐开成六年，太常奏，昭成皇太后谥号，已牒礼部，以『太』字非便。礼部报曰：『入庙称后，义系于夫；在朝称太后，义系于子。此并载在史册，垂之不刊。今百司文牒及奏状，参详典故，恐不合除太字。如谥册入陵、神主入庙，即当去太字。』奏可。又大中三年十二月诏曰：『太常博士李稠所进状言：追尊顺宗、宪宗谥号，礼官请别造神主及改题事，请集通儒详定。且令都省集议闻奏。』议曰：『以臣等所议，当以新谥典册告于陵庙，正得其宜；神主不改造、不重题，为得礼。』中书门下上言：『改造改题，并无所据；酌情顺理，题则为宜。』况今士族之家通行此例，虽尊卑有异，而情理则同。望就神主改题则为通允。」诏可，命宗正少卿赵洙遂改题昭宪皇后神主。 
太宗太平兴国元年十二月十四日，太常礼院上言：「大行皇帝山陵礼毕，神主祔庙，孝明、孝惠二后合奉一后配食。谨按：唐睿宗肃明、昭成二后并飨于仪坤庙，至睿宗崩，独昭成以帝母之重升配太庙，肃明止飨于仪坤。近代周世宗正惠、宣懿二后先崩，正惠元无位号，宣懿居长秋之位，其后礼官集议，以宣懿配食。今孝明、孝惠二后，伏望将来以孝明皇后配享于别庙。」从之。 
真宗至道三年六月六日，诏：大行皇帝祔庙，令都省集议定皇后合食之礼。咸请以懿德皇后符氏升配。宗正卿赵安易言：「今百官议论苟且，隳渎尊卑。若序以后先，当用淑德皇后尹氏配食，在懿德之上。」遂诏有司详讨以闻。礼官言：「按太平兴国中进册定谥，皆以懿德居上。淳化元年，宗正少卿赵安易言：别庙祭飨，懿德在淑德之上，臣未测升降之由，乃有司乱昭穆，为逆祀。其时敕旨依旧懿德在上。又按《江都集礼》，晋景帝即位，夏侯夫人应合追尊，散骑常侍任茂、傅玄等议云：夏侯夫人初归景帝，未有王基之道，不及景帝统百揆而亡，后妃之化，未着远近，追尊无经义可据。臣等窃以今之所议，正与茂、玄议同。且淑德配合之初，潜跃之符未兆；懿德辅佐之始，藩邸之位已隆，然未尝正位中宫，母临天下。岂可生无尊极之位，设升配飨之崇，于人情不安，于典籍无据。唐顺宗祔庙后十一年，始以庄宪皇后升配；宪宗祔庙后二十五年，始以懿安皇后升配。今请虚位，允 旧仪。」 
诏尚书省集学士、两省、知杂御史，诸司四品、尚书省六品以上，及礼官同详定。上议曰：「先王制礼，布在方策。虽宪章垂于百代，亦沿革出于一时。自非通儒，多昧中道。窃以淑德皇后生无位号，没始追崇，况在初潜，早已薨谢。懿德皇后飨封大国，作 
      
配先朝，虽不及临御之期，且夙彰贤懿之美。若以二后之内，则升祔当归懿德。又详晋任茂、傅玄等议，夏侯夫人不合追尊，如淑德允为合宜。夏侯初归景帝，未有王基之兆，不及景帝统百揆而亡。淑德归聘之时，乃是周世，及先帝建节兖海，遽以沦谢，此不及统百揆而亡也。在懿德则不然，先帝尹正京邑，固已疏封越国，晋邸之建，实有内助之功，则是及统百揆而亡也。又详周世宗正惠、宣懿配食故事，当时兵部尚书张昭、太常博士聂崇义同议，以正惠追尊位号，请以宣懿为配。其时周朝以太后在位，疑宣懿祔庙之后，立忌非便。昭等引晋哀帝时何太后在上，尊所生周氏为太妃，封其子为琅邪王；及太妃薨，帝奔丧琅邪第，七月而葬。此则奔丧行服，尚不以太后在上为厌降，即忌日废务，于理无嫌。今礼官引唐顺、宪宗二庙飨虚(仁)[位]之文，今既有追册二后，即虚室亦为非便。伏请奉懿德神主升配太宗室。又按张昭等议，以周世宗神主祔庙，必若宣懿同祔，即正惠神主请加『太』字。今若升祔懿德，即请加淑德『太』字，仍旧别庙。」诏曰：「礼非天降地出，酌于人情。都省以懿德皇后虽未正位中宫，亦合配飨先帝。恭依所请，庶 从宜。至于『太』者尊极之称，加于母后，施之宗庙，礼即未安。淑德皇后不加『太』字，仍旧别庙祭飨。」 
咸平元年三月二十五日，判太常礼院李宗讷等上言：「伏见僖祖称曾高祖，顺祖称高祖，翼祖称曾祖，宣祖称祖，太祖称伯，文懿、惠明、简穆、昭宪皇后并称祖妣昭：原脱，据《宋史》卷一○六《礼志》补。，孝明、孝惠、孝章皇后并称伯妣。详 旧典，参考近仪，爰自唐朝，降及五代，咸有称祖妣及伯之文，圣朝因之，遂为定式。谨按《尔雅》曰：父为考，母为妣；父之考为王父，父之妣为王母；王父之考为曾祖王父，王父之妣为曾祖王母；曾祖王父之考为高祖王父，曾祖王父之妣为高祖王母。又曰：父之晜弟，先生为世父，后生为叔父。以此观之，唯父母得称为考妣，考妣已上皆称王父、王母，伯则称曰世父。今之称号深虑未合典经，欲望僖祖止称庙号，顺祖而下即依《尔雅》之文，立此新制，救其前失。」诏下尚书省集官议定。 
户部尚书张齐贤等上言曰：「按《王制》曰『天子七庙』，三昭三穆，并太祖之庙而七。《商书》曰：『七世之庙，可以观德。』三代而下，(乞)[迄]至于今，可谓不刊之典也。其间或有兄弟继及，亦移昭穆之列，是以《汉书》曰：『为人后者为之子。』故为所后服斩衰三年，所以尊本祖而重正统也。又《礼》云：『天子绝期丧。』安有宗庙中有伯氏之称乎 其唐朝及五代有称者，盖礼官之失，非正典也。请自今有事于太庙，则太祖并诸祖宗称孝孙、孝曾孙嗣皇帝，太宗室称孝子嗣皇帝。如此，则昭穆之位，允合大伦。其《尔雅》考妣、王父之文，盖周公着以教人，使知父祖亲疏之节，本不 
      
谓宗庙言也。历代既无所取，于今亦不可行。」诏僖祖止称庙号，太祖并诸祖室称孝孙、孝曾孙，令太常礼院别加详定。 
礼院上言：「谨按《春秋左氏传》：文公二年，跻鲁僖公。《正义》云：『礼，父子异昭穆，兄弟昭穆同。』此明闵、僖兄弟继统，同为一代。又鲁隐公、桓公继及，皆为穆位。又按《江都集礼》，晋建武中惠、怀二主兄弟同位异座，以正昭穆。及《尚书》盘庚有商及王，并《史记》阳甲至小乙兄弟四人相承，故不称嗣子，而曰及王及：原作「尺」，据《宋史》卷一○六《礼志》改。，明不继兄之统也。又按《唐书》，中宗、睿宗皆处昭位，敬宗、文宗、武宗三帝昭穆之时同为一代。今者简编之内，稽类例以甚明；宗庙之中，序昭穆而可定。伏请自今每有司摄事，或皇帝朝飨太庙，僖祖室曰曾高祖僖祖文献皇帝、曾高祖(姚)[妣]文懿皇后崔氏；顺祖室曰高祖顺祖惠元皇帝、高祖妣惠明皇后桑氏；翼祖室曰曾祖翼祖简恭皇帝、曾祖妣简穆皇后刘氏。皇帝并称『孝曾孙』。宣祖室，请依《礼记》正文，曰皇祖考宣祖昭武皇帝、皇祖妣昭宪皇后杜氏；皇帝自称孝孙。太祖室，请依唐德宗在位故事，曰皇伯考太祖英武圣文神德皇帝、伯妣孝明皇后王氏。每大祭，太祖、太宗昭穆同位，皇帝自称孝子。太宗室请依礼部正文，曰皇考太宗神功圣德文武皇帝、皇妣懿德皇后符氏；皇帝自称孝子。其别庙称谓，亦请依此。」诏宜令都省集两制、尚书省四品以上官参议以闻。 
既而 臣上言：「伏以英武圣文神德皇帝受天明命，开国承家，恢复土疆，抚宁亿兆，固已为宋皇帝者，太祖矣。神功圣德文武皇帝缵承大宝，临御四方，混一寰区，交修礼乐，固以为宋皇帝者，太宗矣。古者祖有功，宗有德，皆先有其实，而后正其名。今二圣相承，功业固已高矣，谥号固已定矣，谓之太祖、太宗，则百世不(桃)[祧]之庙矣。岂有祖宗之庙已分二世，昭穆之位翻同一代 其所以如此者，由兄弟继统故耳。若如前议引《汉书》云『礼，为人后者为之子』，以正父子之道，以定昭穆之义，则至公而无疑也。必若以兄弟继统同为一代，则是太宗不得自为世数也；不得自为世数，则何以得宗乎 不得为宗，则何以得为百世不祧之主乎 不为百世不祧之主，则巍巍圣功，于此尽矣，为人臣者，其得已乎 」 
又云：「《春秋正义》『礼，父子异昭穆，兄弟昭穆同』，此盖论鲁国诸侯之事，但言兄弟昭穆同，亦不言昭穆不可异，此又不可为证也。臣等详按：若兄弟相代而异昭穆，设令兄弟四人皆立为君，则祖父之庙即以从毁，故先儒因作此说。据此，是先儒虑鲁诸侯之国，五庙之中忽增四世，则祖父之庙毁矣，安得以此为圣朝比哉!当今太祖为开基之主，太宗为继统之君，二帝相承，僖祖已降，四庙为六世，一昭一穆言之，则上无毁庙之嫌，下有善继之美，于礼为大顺，于时 
      
为合宜，何嫌而谓不可乎 」「又云：「鲁之隐、桓、闵、僖，晋之惠、怀，商之(汤)[阳]甲、小乙，唐之中、睿，敬、文、武等，皆兄弟继统，同为一代。以此比方，弥谓天壤。何者 拟人必于其伦。故臣等谓，前代兴王，立功业者则有之，如太祖、太宗兄弟开基继统，则未之有也，岂宜以百世不祧之庙，翻不得自为世数，而同位异座者乎 」「又云：「太祖室请依唐德宗在位故事，曰皇伯考。按唐自玄宗至德宗，皆父子相传，无兄弟继及，德宗在位，何得有皇伯考乎 臣等又详故事宜为昭穆者，有先朝之旨四焉：嗣位之初，制曰『承理命而莫获固辞』，言『理命』者，以古观之，则柩前即位也；柩前即位，非父子之义而何 此宜为昭穆一也。丧纪之时，以日易月，二十七日而终，是君臣父子之服，此宜为昭穆二也。嗣位逾年未听乐，百官表请，诏答云：『其如不德，夙奉先皇，人虽谓为天伦，我实均为父事。』此又宜为昭穆三也。郊天之际，皆以太祖配焉，既已配天，则严父之谓。此又宜为昭穆四也。有先朝之旨，四诏具在，皆可覆详，盖当时有司不能钦承行之，所以因循至于今日。因而正之，于礼为顺，一则不违先旨，一则允合旧经，亦足以上报先朝万分之一也。臣等愚闇，不识变通，集会都堂，敢申前议。」 
翰林学士守湜等上言：「伏以百王之制，以功德为祖宗；七庙之中，以父子为昭穆。圣贤垂范，典礼具存。恭惟太宗以上圣之姿，缵下武之运。盛德大业，垂于无穷，百代不迁，盖其宜矣。然今定昭穆之位，则太宗，皇帝之弟也。切详三代而下，至于唐朝，兄弟相继则多，昭穆异位，未之见也。况古之鸿儒贺循、温峤之徒，议其事者甚众，历代遵守，以为定规。今详所议，皇帝有事于太祖庙室，称孝孙。凡此二者，臣窃疑焉。欲望重下有司，审加详定。如前代帝王有兄弟相继而昭穆异位，及天子于伯父、叔父有称孝孙者，即依遵守行〔之〕；如其不然，则望依历代之仪，庶无差失。」诏宣令太常礼院详都省及两制所议，再检讨典故以闻。 
礼院言：「按《礼记 祭统》曰：『祭有昭穆者，所以别父子远近、长幼亲疏之序而无乱也。』《公羊传》，公孙婴齐为兄归父之后，《春秋》谓之仲婴齐。何休云：『弟无后兄之义，为乱昭穆之序，失父子之亲，故不言仲孙，明不以子为父孙。』《开宝通礼义纂》云：『父为昭居上，子为穆居下，父子异位，以崇本也。孙以祖列，递为昭穆，斯则长幼之节、亲疏之序得而正之，明上下也。』晋贺循(义)[议]兄弟不合继位昭穆，云：『商人六庙，亲庙四，并契、汤而六，比有兄弟四人相袭为君者，便当上毁四庙乎 如此此：原脱，据《宋史》卷一○六《礼志》补。，四代之亲尽，无复祖祢之神矣。又商纪成汤为君，合十二代，而正代唯六。《易干凿度》曰：商帝乙，六代王也。以此言之，明兄弟不为正代也。』温峤议兄弟相继、藏主夹室之事，云：『若以一帝为一代，则当不得 
      
祭于祢，乃不及庶人之祭也。』夫兄弟同代，于恩既顺，于义无爽。《通典》玄宗朝禘夆仪：布昭穆之座于户外，皇伯考中宗、皇考睿宗并座于南厢，北向，同列穆位。又唐《郊祀录》，德宗朝祝文以中宗为高伯祖。《续曲台礼》云：『贞元十年，给事中陈京议《夆祭图》，中宗、睿宗俱列昭位。户部尚书王绍等五十六人同陈京议，始与礼合，诏从之。』晋王导、荀崧等议曰：『礼，大宗无子，则立支子，又曰为人后者为之子，无兄弟相为之文。所以舍至亲、取远属者，盖以兄弟一体，无父子之道故也。』窃以七庙之制，百王是尊，至于祖有功、宗有德，则百世不迁之庙也。父为昭，子为穆，则万世不刊之典也。今议者引《汉书》曰『为人后者为之子』，又曰『安得宗庙有伯氏之称』 自今皇帝有事于太庙，则太祖室称孝孙』。如此，则是以太宗为太祖之后也。殊不知弟不为兄后，子不为父孙，《春秋》之深旨也。父谓之昭，子谓之穆，《礼记》明文。况复稽贺循、温峤之格言，考王导、荀崧之通论，则为人后之说，岂可施之于先帝乎 臣等又按：太宗飨祀太祖二十有二载，称曰孝弟，此前朝不易之制，又安可追改乎 昔唐玄宗谓中宗为皇伯考，德宗谓中宗为高伯祖，则伯氏之称复何不可 臣等参(请)[议]，自今合祭日，太宗与太祖依典礼同位异座，皇帝于太祖位仍旧称孝子，余并遵旧制，则祖宗之烈克播于无疆，昭穆之仪适遵于前典。」诏可。 
景德元年五月十四日，太常礼院上言：「按至道三年诏书，太宗皇帝庙室奉懿德皇后符氏配飨。当时议者以淑德、懿德二后俱未尝居后位、母天下，若便升祔，有涉嫌疑，故于议状之中两取朝旨。今明德皇后母四海，正位内朝，祔庙有期，望遵典故。」诏太常礼院与崇文院检讨同详定以闻。太常礼院上言：「伏以先王制礼，虽着于不刊，历代从宜，亦行于沿革。上稽古义，旁酌人情，事或有因，理则无爽。虽一帝一后，具载典经，并祔俱升，亦存方策。谨按汉宣帝则有许后、王后，虽无偕配之说，亦行别祭之事。唐之睿宗则有昭成、肃明二后，先天初以昭成配，开元末以肃明祔。此时儒官名臣，步武相接，宗庙重事，必有据依。推之闺门，亦可拟议。晋骠骑将军胡峤有三夫人，峤薨，诏问学官陈舒，舒谓秦汉之后废一娶九女之制，妻卒更娶，无复继室。生既加礼，亡不应贬。朝旨以李氏卒于峤之微时，不沾赠典，王、何二氏并追加章绶。唐太子少傅郑余庆将立家庙，祖有二夫人，礼官韦公肃议与舒同。」又云：「晋南昌府君有荀氏、薛氏，景帝庙有夏侯氏、羊氏，睿宗有昭成皇后、肃明皇后，鲁公颜真卿庙有夫人商氏、继夫人柳氏，是皆二人并祔，显有典据。伏况余庆、真卿以博学驰声，公肃以习礼为事，苟云非正，必不轻言。以此质疑，(遵)[宜]堪遵用。恭以懿德 
      
皇后、明德皇太后咸以令范，作配先朝。懿德以婉(应)[嫕]之姿，久资于内辅；明德以肃雍之美，着位于中宫。虽先后有殊，在尊亲一贯。况懿德久从升祔，不可中移；明德继受崇名，亦当配室。或从并列，深谓协宜。伏请以懿德皇后、明德皇后同祔太庙太宗室，以先后次之。又缘宗庙大典，更乞都省集议。」诏令尚书省集翰林学士、两省、御史台官、尚书省六品以上、诸司四品以上同议定以闻。尚书都省言：太常礼院所议理从长，事皆师古，望依所奏为定。诏可。 
大中祥符六年七月十二日，中书门下上言曰：「臣闻追孝之心，所以教民而化下；顺美之志，所以箴阙而输忠。人祇胥和，家图攸正。矧惟宗(佑)[鹢]之重，必协礼经之宜。伏惟皇帝陛下祗绍宏图，诞敷盛德。仪刑典法，保佑苍黔。而躬受元符，交修茂实。鸿基累盛，在克施以绍膺；文庙显亲，独礼容而未称。臣等是用讨论王制，启迪天衷。伏以元德皇太后翊赞先朝，茂扬内则。诞生上嗣，继抚中区。既毓德于尧门，寔宣功于妫汭。徽音所洽，绵宇攸同。自陛下顺考古经，今遹追慈训，奉尊名各于徽册，修时飨于閟宫。虽如在之悲每增于霜露，而合飨之礼犹阙于蒸尝。未升侑于祖宗，止别祠于寝庙。诚遵典故，尚郁孝思。臣闻母之贵焉必由于子，子之孝也必本于亲。后稷诸侯，故姜嫄异祭于帝喾；开元王者，故昭成祔飨于睿宗。旧典可知，舆情难夺。臣今与礼官共议，欲改上元德皇太后徽名曰元德皇后，升祔太宗皇帝庙室。所冀诞彰孝治，协契人心，扬不匮之烈辉，佑无(强)[疆]之丕绪。」诏答曰：「朕绍承天绪，钦奉宗祊，每思积累之祥，敢怠洁丰之飨。洪惟圣妣，早辅先朝。沙麓表祥，河洲着范。载惟冲眇，实荷庆灵。永怀顾复之恩，寔动凄濡之感。卿等职当寅亮，志在倾输，爰贡封章，备陈典故。谓孝为德本，必尽蒸蒸之心；礼缘人情，宜笃亲亲之教。愿从升祔，式慰孝思。载览忠规，特俞勤恳。所请恭依。」翰林学士晁迥、文武百官等相继上表陈请，诏答如之。 
二十一日，中书门下上言：「得详定所状：『准诏改上元德皇后徽名，升祔太宗庙室。按唐先天元年祔昭成、肃明二皇后于仪坤庙，肃明皇后虽睿宗在藩之日已立为妃，缘昭成皇后以帝母之尊，故位居其先。今元德皇后伏请升祔于懿德皇后之上。』臣等伏以扬名显亲，百代之彝范；沿情教爱，万姓之式瞻。伏惟元德皇后兆协曾沙，功参炼石。尧门载育，早播于徽音；禹服缵承，诞降于鸿绪。陛下遹追先训，茂阐宸猷。思结凯风，感深濡露。肇新徽称，已极于孝思；首祔太宫，允符于公论。愿俞懃请，庶协旧章。伏乞依详定所请典礼施行。」诏曰：「朕以眇质，仰承庆基。顾复之恩，增悲于罔极；蒸尝之典，期协于大中。祗徇奏封，肇偕升侑偕：原作「诸」，据《宋大诏令集》卷一三八改。。卿等奉予孝治，稽 
      
乃礼文，采仪坤之旧章，着昭成之先食。省览云毕，感咽良多。载念尊亲，盖惟极致，在乎陟降，非敢措辞。唯以祔庙之岁时，用为合飨之次序。矧素膺于慈训，宁永志于冲谦。思抑畏以攸遵，庶明灵之来格。宜恭以元德皇后神主祔于明德皇后之次。」 
仁宗干兴元年七月五日，礼仪院言：「大行皇帝山陵礼毕，神主祔庙。所有配室，有庄穆皇后郭氏、庄怀皇后潘氏，未审以何后迁祔庙配食。今计议，以庄穆皇后郭氏曾母仪天下，欲请依周世宗宣懿皇后、太祖孝明皇后例，迁祔庙配食。检会至道三年太宗皇帝祔庙之时，准 令尚书省六品以上、诸司四品已上官集议祔飨，欲望下尚书都省，一例集官，再行定议。」诏可。翰林学士承旨、判尚书都省利瓦伊等议曰：「作配宸居，缉熙于内治；类德坤象，(谥)[谧]静〔于〕中闱。盖以休应灵符，母仪天宇。黄气满室，则生以凝祥；白石剖文，则处而表异。窃以庄穆皇后，爰自青墙振盖，兰殿佩瑜，洎乎上帝是依，大人继照，既齐明〔于〕建极，乃总顺于长秋。采翚成章，金螭备玺。宣阴教之纯茂，昭懿范之肃雍。大练为规，继流芳于简册；《卷耳》助化，复载美于声诗。盖作合之有光，实祔飨以为允。其若丽轨平台之际，荐蘩盘石之初，虽邦媛之有归，而天极之未瞩。或追尊建号，(或)[咸]增感慕之怀；若配室着仪，难被遵行之典。今以礼仪院集议，庄穆皇后曾母仪天下，欲请迁祔庙食者。礼本前经，事存往制；酌斯公论，克 大猷。请依所奏施行，谨具众议以闻。」诏恭依。 
康定元年十二月十三日，同判太常寺兼礼仪事宋祁言：「准中书送下直秘阁赵希言奏，『太庙自来有寝无庙，因堂为室，东西十六间，内十四间为七室，两头各一夹室。按礼，天子七庙，亲庙五，祧庙二，共为七庙。今又不迁僖、顺二祖，若以太祖、太宗兄弟继及，亦可迁僖祖一室，皆不显著庙号。伏见国家诸处建立宫殿，安供先帝御客，兴工不细，未若宗先圣礼制，修正宗庙，每主一庙堂、一寝室。费此宫殿，未足为多。如未暇分立七庙，则于今庙室前起立一庙堂，以后殿十二间为寝，更于庙内立一祧庙，仍遂室门题书庙号』者。臣按周制有庙有寝，以象人君前有朝、后有寝也。庙藏木主，寝藏衣冠。至秦乃出寝于墓侧，故陵上更称寝殿，后世因而不改。今宗庙无寝，盖本于兹。郑康成谓周制立二昭二穆，与太祖、文、武共为七庙。此一家之说，未足援正。自大儒荀卿、王肃等皆云：天子七庙，诸侯五，大夫三，士一，降杀以两之义。则国家定七世之数，不用康成之说也。僖祖至真宗方及六世，不合便立祧庙。自周、汉两帝各自立庙，晋、宋以来多用同殿异室之制。国朝以七室代七庙，祖宗相承，行之已久，即同殿之制，不可轻改。希言又称每室不显著庙号，然此一节， 
      
差似有理。况沿旧增饰，不为难行。欲望七室各榜其门曰『某祖某宗之庙室』，既无改作，因 典章。所请于今庙内别立一堂，以今殿为寝，及作祧庙等事，更张体大，恐未可从。」诏如祁所奏。 
庆历四年六月十四日，同判太常寺吕公绰言：「窃见真宗皇帝谥以文明武定章圣元孝，而立后之谥皆连『庄』字，在昔无简册之据。当今变祖宗之例，盖古者妇人无谥，皆从夫谥以为称，故文王之妃曰文母，宋共公之夫人曰共姜。圣朝祖宗诸后谥号共遵此制，是以僖祖文献之后曰文懿，顺祖惠元之后曰惠明，翼祖简恭之后曰简穆，宣祖昭武之后曰昭宪。太祖之谥有『大孝』，故太祖之后曰孝明、孝惠、孝章；太宗之谥有『圣德』，故太宗之后曰懿德、明德、元德、淑德。昔真宗在御，有司追谥潘、郭二后曰庄怀、庄穆；及厌代之日，庄穆升配，有司失于论请，遂使后谥不系于帝。其后奉慈诸后，继循前失。谨按干德礼例，改谥明宪皇后曰昭宪，以从宣祖之谥。今真宗皇帝谥有『章圣』，伏请改上五后『庄』谥为『章』。」诏下两制、礼官详议。翰林学士承旨丁度等言：「公绰所引后从帝谥，及后汉故事，汉世帝谥上于一字此句当有脱误。，与今典制不同。真宗五后，祔庙日久，神道贵静，难从改谥之礼。」既而公绰复言：「真宗五后尊谥，终未合典法。宜于郊礼前遣官先上宝册，庶循先朝加上六后尊谥故事。」于是诏恭依。 
八月二十五日，太常礼院言：「改上诸后尊谥，然神主题号已久，据礼文惟初祔庙室即命官题主。唐大中三年追尊顺宗、宪宗谥，博士李稠请以改题下议都省，而右司郎中杨发等引周、汉、魏、晋至隋以来并无此制。唯国朝干德中改上昭宪皇后谥，中书门下特请改题。是时礼官皆援古以为不可。及大中祥符中增上六室帝谥，天圣初又增上真宗武定之谥，止告庙，更不改题，实为得礼。今宜如故事，只依以册宝告庙，更不改题神主。」从之。《宋史》：将郊，所司导五后宝、册赴三庙，各于神门外幄次以待，奏告毕，皆纳于室。 
五年闰五月二十九日，诏中书门下曰：「朕有事于太庙，格于奉慈，(母)[每]怀保育之仁，俨若见乎其位。惟时禘夆之飨，未升昭穆之序，礼久不讲，心靡遑宁。恭惟章献皇太后辅佐先帝，母仪道备，实荷顾托，参决万几，忧勤十年，助成大治助：原脱，据《太常因革礼》卷九八补。。章懿皇太后徽柔静惠「懿」原作「献」，又「静」下衍「恭」字，并据《太常因革礼》卷九八改正。，顺迪法度顺：原脱，据《太常因革礼》卷九八补。。受帝之佑，笃生冲眇，永锡景祚，启兹灵长。章惠皇太后肃雍思齐惠：原作「宪」，据《太常因革礼》卷九八改。，阃掖攸宪，率正内职，维德之行，矧是菲躬，实赖抚护。越三后厌代，多历年所，肆馈合食，犹隔閟宫。有司不时讨论，使国有阙典，朕甚惧焉。其令礼官稽爰故籍，议升祔之礼，中书门下审加详考，以称朕意。」 
六月十八日，太常礼院言：「奉诏议升祔三后事，窃惟宗庙之位所以奉先烈，配祔之礼所以严时飨，典制具在，今昔所遵。 
      
谨按唐肃明皇后本中阃之正，昭成皇后缘帝母之尊，开元中并祔睿宗之室。国朝懿德、明德、元德三后亦同祔太宗皇帝庙。恭惟章献明肃皇太后母仪天下，辅承丕业，章懿皇太后诞生圣躬，恩德溥大，伏请迁祔真宗皇帝庙，序于章穆皇后郭氏之次。章惠皇太后虽先朝遗制，尝践太妃之贵，然明道中始加懿号，与章怀皇后事体颇同，伏请迁于皇后庙，序于章怀之次。又『太』者生事之礼，不当施于宗庙。至如章献明肃皇太后以顾(记)[托]之重，(者)[有]临御之劳，朝廷追遹丕德，崇尚徽称；若题之别庙，则义无所嫌，且属之配室，则礼或未顺。况太庙诸室，皇后并无四字之名!伏请改上章献明肃皇太后曰章献皇后刘氏，章懿皇太后曰章懿皇后李氏，章惠皇太后曰章惠皇后杨氏。如此，则协李唐之故事，孚本朝之正典。如允所陈，乞再行集议，以示奉先慎重之意。」诏两制至待制、御史中丞同议以闻。 
七月十九日，翰林学士王尧臣等言：「奉诏同详议三后升祔事。伏详章献明肃皇太后、章懿皇太后迁祔真宗庙室，序于章穆皇后之次，请如礼官所议。其改上章献明肃皇太后曰章献皇后，章惠皇太后曰章惠皇后，迁于皇后庙，序于章怀皇后之次，揆于礼意，窃所未安。伏以章献明肃皇太后在先帝时正位中壸，受遗辅政，垂将一纪，勤劳帝室，阜康生民，故盛烈丕功，非一惠可举。况谥告于庙，册藏于陵，庙无容异时更有轻改。矧升祔庙鹢，本极孝思之报，若裁损尊名，恐非严奉之仪；而又博询典故，参质人情，有增崇之文，无追减之例。其章献明肃之号伏请如旧。章惠皇太后拥佑圣躬，慈均顾复，故景佑中已膺『保庆』之册，义专系子，礼须别(词)[祠]。请加称章惠皇太后，依旧飨于奉慈庙。」 
尧臣等又言：「准中书省送下龙图阁直学士李昭述奏：『伏以礼缘人情，孝为德本。母之贵必由于子，子之孝必极于亲，此古今之通谊也。伏见太常礼院所议章献皇后、章懿皇后并祔(直)[真]宗庙室，序于章穆皇后郭氏之次，窃有所疑。按祥符中，中书门下言：准诏改上元德皇太后徽名曰元德皇后，升祔太宗庙。且唐开元中昭成、肃明皇后并祔睿宗之室，肃明虽睿宗在藩已立为妃，缘昭成以帝母之尊，故位居其上。今元德皇后伏请升祔于明德皇后之上。当时诏书谕以元德平昔谦抑之意，因而未许。恭以章懿皇后膺天眷命，诞育圣躬，靡及奉养之礼，止极追尊之号。今升祔有期，议论为重。稽开元、祥符之旧，考昭成、元德之谊，恭请序章懿皇后于章穆皇后、章宪皇后之上。』诏送两制详定。臣等详：先朝始议升配元德之时，有司奏请序在明德之上。是时先帝深酌礼意，决于圣衷，乃诏曰：『载念尊亲，盖惟极致，在乎升降，非敢措辞。唯以祔庙之岁 
      
时，用惟合飨之次序。恭以元德皇后神主祔于明德皇后之次。』今陛下祗事宗庙，特颁明制，以升祔三后。参访近臣、礼官之议，请以章献、章懿并祔真宗庙室，叙在章穆之次。其章惠归祔后庙，此则远承先帝之制，近仍别庙之序。其李昭述所请以章懿在章穆、章献之上，盖循当时有司之请，未本先圣申诏之意。伏 章穆升祔，岁月已深，奉慈三室，先后素定，若再议升降，则情有重轻。乞从祥符旧章，于礼为顺。」 
乃诏中书门下复议。议曰：「伏以清庙之尊，配食犹重。或称古者祔止一后，而语无经见之明；或谓历世祭有别园，而理非孝道之极。而使继室之祀，泥古而不通；以贵之亲，掩恩而难议。必俟元圣，肇经大猷。先帝德极天元，孝通神理。每惟开元旧典创而未备，故继自圣虑，揭为新仪，奉升二后，并飨太宗庙室。觉终古而未悟，畅罔极之至怀，上当心灵，外尽昭报。是以神克妥侑，邦介繁祉。陛下膺(袭)[缉]熙之运，谨遹追之谋，而献、懿别祠，依违一纪，慎重体大，翘勤孝思， 情戢而未喻，严鹢虚而有待。今乃沛然下诏，发于至诚，尚复退托谦劳，博询延问。质于礼官之议，覆以近臣之详，参考既同，陟序惟允。盖闻缘人情以制礼，则切而有实；奉先训以作古，则显而易遵。故成宪在前，文考之意也；配食一体，二慈之宜也；奉承无私，陛下之孝也。臣等不胜大愿，请如礼官及学士等所议，奉章献明肃皇太后、章懿皇太后升配真宗庙室，章献明肃尊谥如故。章惠皇太后仍飨奉慈别庙，皆得礼之变，顺祀无违者矣。其李昭述建言以章懿叙于章穆之上，本其推奉，极于尊崇。按祥符之诏书，繄章圣之特旨，今议者虽据前比，臣等犹所未安。其位叙先后，欲乞继自圣怀，制为定礼，使昭示万世，永永无穷。余请付外施行。」 
二十三日，诏曰：「国之大典，无若宗庙之制之为重也。比朕以奉慈三室未登禘夆之位，四时之感，每怀靡宁，故命奉常讲求旧章，而又参质于近臣，考详(千)[于]宰司，庶无谬违，以谒诚尽礼。而卿等稽众正论，奉章来上，乃曰『缘人情以制礼，则切而有实；奉先训以作古，则显而易遵。』载味此言，实契朕意。祗览祥符之诏，深(厚)[原]文考之旨，极意尊亲之际，重行升降之辞，故以祔庙之岁时，用为合飨之次序，义无差别，情靡重轻。矧在菲凉，钦率成宪，今日之议，敢或异诸!宜循先朝祔元德故事，恭依礼官所议，奉章献明肃皇太后、章懿皇太后序于章穆皇后之次。上致奉先之顺，下成继志之美，永修明祀，冀飨灵心。」 
八月二十五日，诏升祔二后，依元德皇后故事改题神主。 
皇佑二年二月七日，天章阁侍讲赵师民上言：「臣闻夏商以往，谥号盖简；有周之初，典文寖兴。《礼记》载武王之事，追王太王、王季、文王者，谓太王、王季既尊以称号，
  </div>
  <div class="pagination">
   <a href="宋会要辑稿_page102.html">
    上一页
   </a>
   <span>
    ...
   </span>
   <a href="宋会要辑稿_page98.html">
    98
   </a>
   <a href="宋会要辑稿_page99.html">
    99
   </a>
   <a href="宋会要辑稿_page100.html">
    100
   </a>
   <a href="宋会要辑稿_page101.html">
    101
   </a>
   <a href="宋会要辑稿_page102.html">
    102
   </a>
   <span class="current-page">
    103
   </span>
   <a href="宋会要辑稿_page104.html">
    104
   </a>
   <a href="宋会要辑稿_page105.html">
    105
   </a>
   <a href="宋会要辑稿_page106.html">
    106
   </a>
   <a href="宋会要辑稿_page107.html">
    107
   </a>
   <a href="宋会要辑稿_page108.html">
    108
   </a>
   <span>
    ...
   </span>
   <a href="宋会要辑稿_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
