<!DOCTYPE html>
<html>
<head>
    <meta charset="UTF-8">
    <title>钦定大清通礼 - 第 46 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清通礼 - 第 46 页/共 98 页</h1>
    <div class="content">　　大沽海口神于天津
　　永定河神于芦沟桥及石景山
　　滹沱河神于正定及平山
　　大通口神于安东
　　洞庭湖神于巴陵
　　江海潮神于海宁
　　鄱阳湖神于鄱阳
　　黄运龙神于武渉及清河之清口
　　漳河神于临清及馆陶
　　卫源神于辉之百泉
　　介休水神于介休
　　河东盐池神于安邑
　　盐井龙神于定逺及姚州
　　泉源神于郁林
　　大渠龙神于宁夏
　　河源神于河州口外
　　青海神于塞外九月九日祭
　　海阳山神于兴安六月朔日祭
　　鎭海龙神于鎭海凡祭日有司具祝文饬庙户洁埽祠宇拂拭神案备执事人具器陈羊一豕一簠簋各二笾豆各十鑪镫具陈祝文于案左陈帛一香盘一壶一爵三于案右主祭官朝服诣祠引赞礼生二人引入拜位前立乃迎
　　神司香自右奉香盘进主祭官三上香讫引赞赞跪叩兴主祭官行三跪九叩礼兴司帛自右跪授帛主祭官受帛拱举授司帛兴献于案司爵酌酒实爵自右跪授爵主祭官受爵拱举授司爵兴献于正中退司祝跪读祝引赞赞跪主祭官跪读祝毕主祭官行三叩礼兴司爵酌酒献于左又酌酒献于右退乃彻馔送
　　神引赞赞跪叩兴主祭官行三跪九叩礼兴执事者以祝帛送燎礼毕各退各祠仪同
　　右直省山川专祠













　　钦定大清通礼卷十二
　　钦定四库全书
　　钦定大清通礼卷十三
　　吉礼
　　太嵗
　　祀
　　太嵗之礼初春为迎嵗暮为祖正殿奉
　　太嵗神位南向【神位依年建干支黄纸墨书某年太嵗之神覆于位上豫设龛内】两庑
　　十二月神位司春秋者东位西向司夏冬者西位东向嵗以孟春上旬诹吉及嵗除前一日遣官将事豫期承祭官分献官暨执事官各于邸第致斋太常寺卿具祝版省牲牢率属洁除殿庑内外展
　　神幄恭请殿庑
　　神位奉安于神座如式
　　右诹吉致斋供具
　　至日五鼓太常寺官具器陈正殿牛一羊一豕一豋一铏一簠簋各二笾豆各十琖三十鑪一镫二设案一于殿中少西北向供祝版设案一于东西向陈帛一【色白】香盘一尊一爵三陈福胙于尊爵之旁加爵一两庑东西各二案陈设均与正殿同又设尊案各一于庑南陈帛六【色白】香盘二尊二爵六凡牲陈于俎帛实于篚尊实酒承以舟疏布幂勺具乐部率太常协律郎设中和韶乐于殿内东西陈乐舞于乐悬之次太常寺设洗于东阶下少南承祭官位中阶下分献官位承祭官后甬道左右均北面司祝司香司帛司爵各一人分立祝案尊案之次司乐协律郎乐工歌工舞佾序立东西乐悬之次典仪一人立殿外东阶掌燎率燎人立燎鑪南均如常仪
　　右陈设辨位
　　昧爽承祭官分献官朝服诣坛赞礼郎豫引分献官至拜殿北阶下左右只竢赞引太常寺赞礼郎二人引承祭官由拜殿南左门入出北右门降阶诣盥洗位赞礼郎赞盥洗承祭官盥手毕引至拜位前北面立分献官均就拜位序立典仪赞乐舞生登歌执事官各共廼职武舞执干戚进赞礼郎赞就位承祭官就位立典仪赞迎
　　神司乐赞举迎
　　神乐奏保平之章辞曰协兹五纪嵗月日辰天惟显思神职攸分于赫太嵗统驭百神承天之德隂隲下民协律郎举麾工鼓柷乐作赞礼郎赞诣
　　神位前引承祭官升东阶入殿左门诣香案前立赞上香司香跪奉香承祭官举炷香次三上瓣香毕赞复位引承祭官复位赞跪叩兴承祭官行三跪九叩礼分献官均随行礼兴协律郎偃麾工戞敔乐止【凡乐以举麾鼓柷作以偃麾戞敔止后同】典仪赞奠帛爵行初献礼有司揭尊幂勺挹酒实爵司乐赞举初献乐奏定平之章辞曰礼崇明祀涓选休成洁斋涤志量币告诚祈福维何福我苍生陈馈奉酎瞻仰云旌乐作司乐举节舞干戚之舞【凡舞以节领之导引进退后同】司帛司爵进至
　　神位前司帛奉篚跪奠于案三叩兴司爵奉爵立献于正中皆退司祝至祝案前跪三叩兴奉祝版跪案左乐暂止典仪赞读祝赞礼郎赞跪承祭官暨分献官皆跪司祝读祝辞曰维某年月日
　　皇帝遣某官某致祭于某年
　　太嵗之神曰【兹当孟春嵗既暮矣】谨以牲帛酒果庶品之仪致祭尚
　　飨读毕兴以祝版跪安篚内叩如初兴退乐作赞礼郎赞叩兴承祭官暨分献官均行三叩礼兴两庑赞礼郎引分献官各诣
　　神位前上香执事生奠帛献爵毕引分献官复位如仪乐止武功之舞退文舞执羽籥进典仪赞行亚献礼司乐赞举亚献乐奏嘏平之章辞曰百末兰生有飶其香升歌清越磬管锵锵牲牷肥腯嘉荐令芳神其歆止在上洋洋乐作舞羽籥之舞司爵奉爵献于左如初献仪乐止典仪赞行终献礼司乐赞举终献乐奏富平之章辞曰执事有严再拜稽首三爵既升以妥以侑颙若有孚肃兹笾豆神其歆止人民曼寿乐作【舞同亚献】司爵奉爵献于右如亚献仪两庑以次毕献乐止文德之舞退典仪赞
　　赐福胙执事生二人奉福胙进至
　　神位前拱举由中道出降阶诣拜位右立接福胙执事生二人由西庑降阶进至拜位左立赞礼郎赞跪承祭官跪左右执事生皆跪赞饮福酒右生进福酒承祭官受爵拱举授于左次受胙如饮福之仪毕赞礼郎赞叩兴承祭官三叩兴又赞跪叩兴承祭官暨分献官均行三跪九叩礼兴典仪赞彻馔司乐赞举彻馔乐奏盈平之章辞曰王省惟嵗有报有祈六气无易平衡正玑嘉生蕃祉泽及蜎飞百礼以洽承神吉辉乐作彻毕乐止典仪赞送
　　神司乐赞举送
　　神乐奏丰平之章辞曰神兮旋驭肃瞻景光灵颷上下无体无方嘉承惠和亿兆溥将嵗嵗大有神其廸尝乐作赞礼郎赞跪叩兴承祭官暨分献官均行三跪九叩礼兴乐止典仪赞奉祝帛馔送燎司祝司帛诣
　　神位前咸跪三叩司祝奉祝司帛奉篚兴司香跪奉香司爵跪奉馔兴以次恭送燎所两庑香帛馔均送焚燎【嵗暮并奉纸书干支送燎】赞礼郎引分献官退承祭官避立拜位之西竢祝帛过复位立典仪赞望燎赞礼郎引承祭官诣燎位视燎赞礼郎告礼毕太常寺官恭请
　　太嵗神位并两庑
　　神位复于龛内如仪各退
　　右行礼
　　嵗孟夏常雩后间不雨遣官祷于
　　太嵗坛与
　　天神
　　地只同日举行文武官应陪祀者咸与祈祷【以参之一分祈】前期各于邸第致斋一日太常寺具祝文【翰林院随时撰拟】洁器陈备脯醢果实埽除殿内外至日设乐悬乐舞于殿上承祭官位阶下执事官司乐协律郎乐工歌工舞佾序立如常祀仪陪祀官位庭中左右东西各五班重行异等纠仪御史二人礼部祠祭司官二人分立祀官左右均素服将事
　　迎神乐奏需丰之章辞曰持元化兮富媪神秉嵗籥兮六气均驰云车兮风旂殷阗阗兮天门情徬徨兮孔殷神之来兮康我民
　　初献乐奏宜丰之章辞曰荐嘉币兮芳醴清练予素兮升飶馨纷肸蠁兮格歆甘膏沃兮神所令亚献乐奏晋丰之章辞曰启山罍兮摄椒浆侑神宫兮灵洋洋族云兴兮使我心若惠嘉生兮降康终献乐奏协丰之章辞曰清斚兮三扬翟籥兮载愉灵回翔兮六幕泽霶霈兮遍八区
　　彻馔乐奏应丰之章辞曰礼仪备兮孔时音繁会兮彻不迟昭灵贶兮迓蕃祉田多稼兮汜濩之送神乐奏洽丰之章辞曰顾亿兆兮诚求渥甘防兮神之休庆时若兮百昌遂惠我无疆兮嵗有秋凡仪节皆典仪唱赞举乐皆司乐唱赞初献舞干戚之舞亚献终献舞羽籥之舞两庑不分献不饮福受胙余仪与常祀同
　　右祈告
　　既得雨与
　　天神
　　地只同日报祀遣原祈雨官将事及陪祀官咸致斋前期具祝版眂割牲至日陈设牲牢豋铏簠簋笾豆与常祀同承祭官陪祀官均朝服行礼其余仪节乐章均如祈告仪雨潦祈晴冬旱祈雪报亦如之右报祀
　　祀
　　眞武神之礼每嵗
　　万寿圣节遣官一人诣
　　显佑宫将事是日庙祝洁埽庙宇内外太常寺官具器陈设果盘五饼饵盘十有五鑪一镫二设案一于南少西北向供祝版设案一于东西向陈礼神制帛一【色白】香盘一茶琖三设洗于东阶下少南和声署官设乐于西阶上鼓一笙一管二云璈一篴二板一承祭官拜位在殿内正中司祝司香司帛司琖各一人分立祝案尊案之次典仪立于殿东檐下掌燎立燎鑪之南黎明承祭官朝服诣庙赞引太常寺赞礼郎二人引承祭官由左侧门入赞盥洗承祭官盥手毕升东阶入殿左门至拜位前北面立典仪赞执事官各共廼职赞礼郎赞就位承祭官就位立典仪赞迎
　　神和声署乐作辞曰居所躔星轸象纬环拱辰贞元运转藏用显仁宥宻基命毓和葆顺洁粢醴以昭信日襄哉赞大钧赞礼郎赞诣上香位引承祭官诣香案前立赞上香司香跪进香承祭官举炷香三上瓣香毕赞复位引承祭官复位赞跪叩兴承祭官行三跪九叩礼兴典仪赞行初献礼司帛司琖各进至
　　神位前司帛奉篚跪奠于案三叩兴司琖奉茶琖立献于案正中皆退司祝至祝案前跪三叩兴奉祝版跪案左乐暂止赞礼郎赞跪承祭官跪赞读祝司祝读祝辞曰维某年月日
　　皇帝遣某官某致祭于
　　眞武之神曰兹朕诞辰惟
　　神永逺黙佑谨以茶果庶品之仪致祭尚
　　飨读毕兴以祝版跪安篚内叩如初兴退乐作赞礼郎赞叩兴承祭官行三叩礼兴典仪赞行亚献礼司琖奉茶琖献于左如初献仪退赞行终献礼奉茶琖献于右如亚献仪退典仪赞送
　　神赞礼郎赞跪叩兴承祭官行三跪九叩礼兴典仪赞奉祝帛送燎司祝司帛诣
　　神位前咸跪三叩司祝奉祝司帛奉篚兴司香跪奉香兴以次恭送燎所承祭官避立拜位西旁竢祝帛过复位立典仪赞望燎赞礼郎引承祭官诣燎位视燎赞礼毕乐止引承祭官退执事官皆退右祀眞武庙
　　祀
　　司火神之礼嵗六月下旬三日遣官一人将事祀日庙祝洁埽庙宇内外太常寺具祝版备器陈牛一羊一豕一果实五盘鑪镫具殿中少西设案北向供祝版东设一案陈礼神制帛一【色赤】尊一爵三香盘一和声署设乐于西阶下　【器数见祀眞武礼】太常寺设洗于东阶下少南设承祭官拜位于殿内正中司祝司香司帛司爵各立祝案尊案之次典仪立殿东檐下掌燎率燎人立燎鑪旁承祭官朝服行三跪九叩礼升降均由东阶出入殿左门迎神上香奠帛读祝三献爵送神望燎仪均与祀
　　眞武同
　　祝辞曰维某年月日
　　皇帝遣某官某致祭于
　　司火之神曰惟
　　神令司赤帝德炳离明届此良辰爰修专祀鉴兹特典绥我蒸民尚
　　飨
　　乐辞曰离正南方位烛照光九围粒民火食功用不违瓘斚明粢我民所慰履祥霭戢鹑尾息融风降福禧
　　右祀火神庙
　　祀
</div>
    <div class="pagination">
<a href="钦定大清通礼_page45.html">上一页</a><span>...</span><a href="钦定大清通礼_page41.html">41</a><a href="钦定大清通礼_page42.html">42</a><a href="钦定大清通礼_page43.html">43</a><a href="钦定大清通礼_page44.html">44</a><a href="钦定大清通礼_page45.html">45</a><span class="current-page">46</span><a href="钦定大清通礼_page47.html">47</a><a href="钦定大清通礼_page48.html">48</a><a href="钦定大清通礼_page49.html">49</a><a href="钦定大清通礼_page50.html">50</a><a href="钦定大清通礼_page51.html">51</a><span>...</span><a href="钦定大清通礼_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
