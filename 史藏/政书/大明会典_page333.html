<!DOCTYPE html>
<html>
<head>
    <meta charset="UTF-8">
    <title>大明会典 - 第 333 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 333 页/共 713 页</h1>
    <div class="content">諭百官致斋二日
一前期一日、太常卿同光禄卿奏省牲如常仪。
是日、
上亲填祝版於文华殿 【白楮版墨书、如遇遣官之岁、则中书官代填】 遂告於
庙。告辞曰、
孝玄孙嗣皇帝[御名]明日往祭
夜明等神於
夕月坛。谨诣
祖宗列圣帝后神位前、恭预告
知 【遣官则否】
一陈设
夜明之神 【东向】
犊一　　　羊一　　豕一　　豋一
鉶二　　　簠簋各二　　　　籩十
豆十　　　金爵三　白瓷酒盏三十
酒尊三　　玉用白璧一　　　帛一 【白色】
篚一　　　祝案一
从位一坛 【南向】
籩十　　　豆十　　帛十 【青红黄各一、白六、玄一】
一正祭。是日免朝。锦衣卫备随朝驾。申时
上常服。乘舆。由西长安门出。至坛北门入。至
具服殿、具皮弁服出。导引官导
上由中门入。典仪唱乐舞生就位、执事官各司其事。内赞奏就位。
上就拜位。典仪唱迎神。乐作。乐止。内赞奏两拜。 【传赞百官同】 典仪唱奠玉帛。乐作。内赞奏陞坛。导
上至
夜明神位前。奏跪。奏搢圭。司香官捧香跪进於
上左。内赞奏上香。
上三上香、讫。捧玉帛官以玉帛跪进於
上左。内赞奏献玉帛。
上受玉帛、奠讫。奏出圭。奏復位。乐止。典仪唱行初献礼。乐作。内赞奏陞坛。导
上至
神位前。奏搢圭。捧爵官以爵跪进於
上右。
上受爵。内赞奏献爵。
上献讫。奏出圭。奏诣读祝位。奏跪。 【传赞眾官皆跪】 乐暂止。赞读祝。读祝官跪读祝毕。乐復作。奏俯伏、兴、平身。 【传赞百官同】 奏復位。
上復位。乐止。典仪唱行亚献礼。乐作。 【仪同初献、惟不读祝】 乐止。典仪唱行终献礼。乐作。 【仪同亚献】 乐止。太常卿进立於坛前之右、唱答福胙。内赞奏诣饮福位。导
上至饮福位。奏跪。奏搢圭。光禄卿捧福酒跪进於
上左。内赞奏饮福酒。
上饮讫。光禄官捧福胙跪进於
上左。内赞奏受胙。
上受讫。奏出圭。俯伏、兴、平身。奏復位。
上復位。奏两拜。 【传赞百官同】 典仪唱彻饌。乐作。执事官彻饌讫。乐止。典仪唱送神。乐作。内赞奏两拜。 【传赞百官同】 乐止。典仪唱读祝官捧祝、进帛官捧帛、掌祭官捧饌、各诣瘞位。乐作。内赞奏礼毕。乐止。导引官导
上入具服殿、易常服。陞輦。还。参拜於
庙。致辞曰、
孝玄孙嗣皇帝[御名]祭
夜明等神回还。恭诣
祖宗列圣帝后神位前、谨用参拜。毕。
还宫 【遣官则否】
一分献官仪注。初献读祝、献官朝上跪、至俯伏、兴、平身。赞引引献官由北级上、至神位前。赞搢笏、上香、献帛、献爵、讫。赞出笏、復位。亚终献。
上復位。赞引引献官至神位前。赞搢笏、献爵出笏、復位
一祝文
维嘉靖　年岁次　月　朔　日
嗣天子[]御名谨昭告於
夜明之神。惟
神、鐘阴之精。配阳之德。继明於夕。有生共赖。既惟五星列宿、咸司下土、各有攸分。眇予之资、仰承
帝命、君此生民。兹者时维秋分、爰遵典礼、以玉帛牲醴之仪、用修常祭干
神。惟
神歆鉴。福我邦民。尚享
一乐章
迎神 【凝和之曲】
阴曰配合兮承阳宗。式循古典兮斋以恭。睹
太阴来格兮、
星辰罗从。予拜首兮迓
神容
初献 【寿和之曲】
神其来止。有严其诚。玉帛在篚。清酤方盈。奉而奠之。愿鉴微情。夫祀兮云何。祈佑兮群氓
亚献 【豫和之曲】
二觴载斟。乐舞雍雍。
神歆且乐。百职惟供。愿顺轨兮五行。祈民福兮、惟
神必从
终献 【康和之曲】
一诚以申。三举金觥。鐘鼓鍧鍧。环佩琤琤。鉴予之情、愿永保我生民
彻饌 【安和之曲】
礼乐肃具。精意用申。位坎居歆。纳兹藻苹。彻之弗迟。仪典肃陈。
神其鉴之、佑我生民
送神 【保和之曲】
礼备告终兮
神喜旋。穹碧澄辉兮素华鲜。
星辰从兮返
神乡。露气清兮霓裳蹁躚餚羞兮束帛。荐之於瘞兮罔敢愆。予拜首兮奉送。愿永貺兮、民乐丰年
夕月坛总图 【东向】
（见图）
夕月坛祭祀图
（见图）
夕月坛陈设图
正位 【东向】
（见图）
从位 【南向】
（见图）

大明会典卷之八十四
郊祀四
祈穀【今罢】

嘉靖十年定
一前期五日、
上诣牺牲所视牲。先一日告
庙、及还参拜、俱如
大祀之仪。告辞、曰明日恭视
祈穀牲仪。参辞、曰恭视
</div>
    <div class="pagination">
<a href="大明会典_page332.html">上一页</a><span>...</span><a href="大明会典_page328.html">328</a><a href="大明会典_page329.html">329</a><a href="大明会典_page330.html">330</a><a href="大明会典_page331.html">331</a><a href="大明会典_page332.html">332</a><span class="current-page">333</span><a href="大明会典_page334.html">334</a><a href="大明会典_page335.html">335</a><a href="大明会典_page336.html">336</a><a href="大明会典_page337.html">337</a><a href="大明会典_page338.html">338</a><span>...</span><a href="大明会典_page334.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
