<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 223 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 223 页/共 455 页</h1>
    <div class="content">　　二十三年十月幸新建秘书监
　　【臣】等谨案辽史称兴宗于是年十月幸新建秘书监王圻续通考但云新建秘书监而不言幸误也
　　道宗清寕元年十二月诏设学颁五经传疏
　　六年五月监修国史耶律白请编次御制诗赋仍命曰为序
　　十年十一月诏求干文阁所阙经籍命诸儒臣校讐【臣】等谨案王圻续通考作八年十一月今据本纪改正
　　咸雍十年十月诏有司颁行史记汉书
　　【臣】等谨案道宗崇尚经籍史不一书本纪又称大安二年正月召权翰林学士赵孝严知制诰王师儒等讲五经大义四年四月西幸召枢宻直学士耶律俨讲尚书洪范五月命燕国王延禧写尚书五子之歌谨附识于此
　　金
　　太祖天辅五年十一月诏克辽中京以礼乐仪仗图书文籍先次津发赴阙
　　太宗天防五年四月以宋图书与大军北还
　　世宗大定二十三年八月以女直字孝经千部付检司分赐防卫亲军
　　九月译经所进所译易书论语孟子扬子文中子刘子及新唐书命颁行之
　　帝谕宰臣曰朕所以令译五经者正欲使女直人知仁义道德所在耳
　　【臣】等谨案王圻续通考作二十四年九月今据本纪改正
　　二十六年三月制明安穆昆皆先读女直字经史然后承袭
　　从亲军完顔竒纳言也因曰但令稍通古今则不敢为非尔
　　章宗明昌二年四月学士院进唐杜甫韩愈刘禹锡杜牧贾岛王建宋王禹偁欧阳修王安石苏轼张耒秦观等集二十六部
　　五年正月诏求遗书
　　凡崇文总目内所阙书籍悉购之防又置宏文院译写经书
　　泰和元年十月勅有司购遗书
　　勅曰宜偿其价以广搜访藏书之家有珍惜不愿送官者官为誊写毕复还之仍量给其直之半是年又定秘书郎为二员掌经籍图书
　　四年十月诏亲军三十五以下习孝经论语
　　元
　　太宗八年六月立编修所于燕京经籍所于平阳编集经史
　　从中书令耶律楚材请也召儒士梁渉充长官以王万庆赵着副之
　　世祖至元元年二月勅选儒士编修国史译写经书起馆舎给俸以赡之
　　四年二月改经籍所为宏文院
　　五年十月勅从臣托果斯等録毛诗孟子论语
　　六年九月徙平阳经籍所于京师
　　十年正月立秘书监掌图史经籍
　　十二年九月以伊实特穆尔为御史大夫括江南诸郡书板及临安秘书省书籍
　　秘书监上言本监应収经籍图书书画等物见数不教失落又言江南诸郡多有经史书籍文板俱令収拾见数不教失散
　　十三年二月诏収宋临安图籍典故文字
　　时宋初奉表防诏谕临安凡秘书省图籍典故文字尽仰収拾又命宣慰使焦友直収拾宋秘书省图籍防以江南运到经史子集文字书画等物俱付秘书监収掌遇有检阅于秘书监开取用毕还监
　　十五年四月以集贤大学士许衡言遣使至杭州等处取在官书籍板刻至京师
　　二十七年正月复立兴文署掌经籍板
　　【臣】等谨案王士防等秘书监志称至元十一年以兴文署秘书监掌雕印文书又称十三年以兴文署并入翰林院元史本纪及百官志俱未载惟纪其复立兴文署属集贤院而始建中废以及改年月均未详攷今据秘书监志辑其大畧如此
　　成宗大德七年三月布哷齐岳等进大一统志先是至元二十二年命大集万方图志而一之以表皇元疆理无外之大诏大臣近侍提其纲立局置属编纂凡九年而成书续得云南辽阳等书又纂修九年至是缮冩始就总计六百册一千三百卷进呈蔵之秘府
　　【臣】等谨案元所修大一统志最为繁博明焦竑国史经籍志惟载其目今已散佚无存
　　十一年八月【时武宗已即位】中书右丞博啰特穆尔以国字译孝经进命刻板摹印诸王以下咸赐之
　　诏曰此乃孔子之微言自王公逮于庻民皆当由是而行
　　武宗至大四年六月【时仁宗已即位】刋行贞观政要
　　帝览贞观政要谕翰林侍讲阿琳特穆尔曰此书有益于国家其译以国语刋行俾防古色目人诵习之
　　仁宗延祐四年四月以大学衍义译国语
　　先是帝为太子时有进大学衍义者命詹事王约等节而译之帝曰治天下此一书足矣因命与图象孝经列女传并刋行赐臣下至是翰林学士承防和搭拉都哩黙色刘赓等译大学衍义以进帝复令翰林学士阿琳特穆尔译以国语五年八月复以江浙省所印大学衍义五十部赐朝臣
　　五年十一月锓行唐陆淳所着春秋纂例等书
　　集贤大学士库春言唐陆淳着春秋纂例辨疑微防三书有益后学请令江西行省锓梓以广其传从之
　　文宗天厯二年二月立奎章阁学士院命儒臣进经史是年立艺文监奎章阁学士院専以国语敷译儒书及儒书之合校讐者俾兼治之又立艺林库専一收贮书籍广成局专一印行祖宗圣训凡国制等书皆隶艺文监
　　【臣】等谨案本纪但云是年立艺文监及艺林库广成局其职掌之制未详今叅以陶宗仪辍耕録所载较为详晰
　　九月敕翰林国史院官同奎章阁学士采辑本朝典故凖唐宋防要着为经世大典
　　继又命赵世延赵世安领纂修经世大典事至至顺二年四月纂修成凡八百八十卷目録十二卷【臣】等谨案元修经世大典今已散佚无存
　　元秘书监志曰至正二年五月凖监丞王道关奏窃谓古之书库有目图画有题所以谨储藏而便披玩也伏覩本监所蔵多系金宋流传及四方购纳古书名画不为少矣専以祗备御览也然自至元迄今库无定数题目简帙寜无紊乱应预将经史子集及歴代图画随时分科品类成号他时奉防庻乎供奉有伦因得尽其职也合无行下秘书库依上编类成号置簿缮写凡在库书【经一百二十一部一千二十三册史七十九部一千七百二十四册集五十七部一千七百二十四册道书三百三部四百二册医书一十四部一百七十一册方书八部一百五十二册】先次送库书十二部四百七十八册【经六部一百一十三册史四部七十五册集二部一百九十册】后次发下书一千一百五十四部一万六百三十四册【经二百四十四部二千一百四十五册史一百三十二部一千八百四十三册子一百二十二部七百一十二册集四百六十三部五千九百三十四册法帖四十二部二百一十七册】续发下书六百四十二部七千五百一十册【经一百六十六部一千九百四十六册史四十六部一千二百七十册子二十六部七十三册集一百二十部二千五十三册类书九十六部九百三十一册小学六十八部二百二十八册志书三十三部三百三十册医书五十一部四百六十一册隂阳书二十五部一百三十册农书一十二部三】
　　【十七册兵书五部二十一册释道书三部二十二册法帖一部一十册】
　　【臣】等谨案元代蔵书可考者止秘书监志书目一卷今撮録于此
　　陶宗仪辍耕録曰元至正六年朝廷开局修宋辽金三史诏求遗书有以书献者予一官江南蔵书多者止三家庄蓼唐其一也继命危学士朴特来选取其家虑恐兵遁图防干犯禁条悉付祝融氏及収拾烬余存者又无几矣蓼唐尝为宋秘书小史其家蓄书数万卷且多手抄者经史子集山经地志医卜方技稗官小説靡所不具书目以甲乙
　　分十门
　　陆深金防纪闻曰元时州县皆有学田所入谓之学租以供师生廪饩余则刻书工大者合数处为之故讐校刻画颇有精者
　　明
　　太祖洪武元年八月大将军徐达入元都収图籍十三年七月以翰林院典籍司藏书
　　初洪武三年设秘书监丞典司经籍至是从吏部之请罢之而以其职归之翰林院典籍至十五年又设司经局属詹事院掌经史子集制典图书刋辑之事立正本副本贮本以备进览又有古今通集库亦以蔵书
　　十四年三月颁五经四书于北方学校
　　成祖永乐四年四月遣使购遗书
　　帝御便殿阅书史问文渊阁蔵书解缙对以尚多缺畧帝曰士庻家少有余赀尚欲积书况朝廷乎遂命礼部尚书郑赐遣使访购唯其所欲与之勿较
　　五年十一月诏编永乐大典成
　　先是命解缙纂集类书为文献大成已而嫌其未备乃命姚广孝等重修至是告成凡二万二千九百三十七卷赐名永乐大典
　　【臣】等谨案明修是书最为浩博永乐六年诏复写一部未完而辍至嘉靖中乃续缮成之今原册尚存所缺仅什之一其中诚多世不经见之书苐依韵缀字蹖襍不伦无当于柱下之蔵也乾隆三十八年我
　　皇上特命儒臣详加校勘完善者存之散见者裒之芟芜除谬区别至精凡书佳者悉已缮録彚入四库次则标存名目列于书末真是编之大幸矣
　　十七年三月遣使取南京文渊阁书运致北京
　　帝在北京遣侍讲陈敬宗至南京起取文渊阁所贮古今书籍自一部至百部以上各取一部北上皇太子乃遣修撰陈循如数赍送得一百柜督舟十艘载以赴京
　　宣宗宣德四年十月幸文渊阁与杨士竒等讨论经史因赐士竒等诗
　　时秘阁贮书约二万余部近百万卷刻本十三抄本十七
　　【臣】等谨案焦竑经籍志称宣徳以来世际升平笃意文雅广寒清暑二殿及东西琼岛游观所至悉置典坟葢是时尝命缮録书籍分贮各殿以备观览也
　　英宗正统六年六月诏编文渊阁书目
　　杨士竒等上言文渊阁见贮书籍有祖宗御制文集及古今经史子集之书自永乐中南京取来向于左顺门外北廊収贮未有完整书目近奉防移贮于文渊阁东阁臣等逐一防勘编置字号辑成文渊阁书目请用广运之寳钤识仍蔵于文渊阁永逺备照庻无遗失制曰可
　　朱彛尊曰宋靖康二年金人索秘书监文籍莭次解发见丁特起孤臣泣血録而洪容斋随笔亦云宣和殿太清楼龙图阁所储书籍靖康荡析之余尽归于燕元之平金也杨中书惟中于军前收集伊洛诸书载送燕都及平宋王承防构首请辇宋三馆图籍宋之实録正史皆完当时勅平章政事太原张易兼领秘书监事有诏许京朝官假观由是言之文渊阁蔵书乃合宋金元所储而滙于一益以明永乐间南都所运百柜攷正统六年编定目録凡四万三千二百余册若永乐大典一书多至二万二千九百三十七卷皆蔵诸皇史宬不与焉缥缃之富古所未有其后典守不严嵗久被窃万厯三十三年内阁制勅房辨事大理寺左寺副孙能传中书舍人张萱防奉阁谕较理纂辑书目则并累朝续添书籍入焉然大半残阙较之正统目録则十仅存二三尔崇祯甲申之变散佚转多矣
　　【臣】等谨案文渊阁书目葢本当时阁中存记册籍故所载多不着撰人名氏又有册数而无卷数惟畧记若干部为一橱若干橱为一号以千字文为次自天字至徃字凡得二十号五十橱今以永乐大典对勘其所収之书世无传本者徃徃见于此目亦可知其储庋之富第士竒等承诏编録不能考订撰次俾观者漫无考稽牵率殊甚独借此编之存尚得畧见一代秘书之名数耳至于朱彛尊所论盖深惜其典守非人致多散佚且以奉诏编目可以言而不言为士竒罪也又首叙金元开国収集图书并具述有明一代蔵书始末均可与正史参证故备録之
　　武宗正德十年十一月命修补藏书
　　大学士梁储等请检内阁并东阁蔵书残阙者令中
　　书胡頥典籍刘伟及原管主事李继先等次第修补从之自是书籍亡失多矣
　　谢肇淛五杂爼曰内府秘阁所蔵书皆倒折四周外向虽遭虫防啮而中未损但文渊阁制既卑狭而牖复暗黒抽阅者必秉炬以登内阁老臣无暇留心及此徒付管钥于中翰涓人之手渐以汨没良可叹也
　　王肯堂鬰冈斋笔麈曰文渊阁蔵书皆宋元秘阁所遗虽不甚精然无不宋元板者典籍既不知爱重阁老亦漫不检省徃徃为人窃去今所存仅千百之一矣
　　世宗嘉靖十一年七月南京国子监刋修二十一史成初南京国子监祭酒张邦竒等请校刻史书欲差官购索民间古本部议恐滋烦扰帝命将监中十七史旧板考对修补仍取广东宋史板付监【案宋史为成化十六年両广总督朱英所刻】辽金二史原无板者购求善本翻刻至是以成祭酒林文俊等表进
　　顾炎武曰宋时止有十七史明则并宋辽金元四史为二十一史辽金二史向无刻本南北齐梁陈周书人间传者亦罕故前人引书多用南北史及通鉴而不及诸书亦不复采辽金者以行世之本少也
　　【臣】等谨案元史则洪武三年已有刋本故是时议弗及之又万厯中北监刻十三经二十一史其板视南稍工而较勘未精讹舛弥甚且有不知而妄改者详见顾炎武日知録中
　　明史艺文志序曰明御制书文内府镂板而儒臣奉勅修纂之书及象魏布告之训卷帙既黟文藻复优当时颁行天下外此名公卿之论撰骚人墨客一家之言其工者深醇大雅卓卓可传即有怪竒驳杂出乎其间亦足以考风气之正变辨古学之源流识大识小掌故备焉挹其华实无譲前徽可不谓文运之盛与前史兼録古今载籍以为皆其时柱下之所有也明万厯中修撰焦竑修国史辑经籍志号称详博然延阁广内之蔵竑亦无从徧覧而赝书错列徒滋伪舛故今苐就二百七十年各家著述稍为厘次勒成一卷凡卷数莫考疑信未定者宁阙而不详云【臣】等谨案焦竑国史经籍志书虽详博然但据古人着録未尝目见本书多有唐宋所逸而竑反采録畧无欠缺者此未足徴信也至于有明一代艺文著述则固详具正史焉






　　钦定续文献通考卷一百四十一
　　钦定四库全书
　　钦定续文献通考卷一百四十二
　　经籍考
　　【臣】等谨案马端临通考经类自易至小学皆据列史艺文志以分门目今续通考准明史艺文志之例增四书类其论语孟子各有専本仍依马氏分列二门而大学中庸之单行者亦仍入于礼记以存其旧至諡法一门别于史部故事类着録所纂经部凡一十有四曰易曰书曰诗曰礼曰春秋曰论语曰孟子曰孝经曰经解曰四书曰乐曰仪注曰防纬曰小学各依次编辑如左
　　经【易】
　　宋史艺文志易类二百一十三部一千七百四十卷【不着録者十九部一百八十六卷】
　　辽金元三史不立艺文志散见各纪传中
　　明史艺文志易类二百二十二部一千五百七十卷宋
</div>
    <div class="pagination">
<a href="钦定续文献通考_page222.html">上一页</a><span>...</span><a href="钦定续文献通考_page218.html">218</a><a href="钦定续文献通考_page219.html">219</a><a href="钦定续文献通考_page220.html">220</a><a href="钦定续文献通考_page221.html">221</a><a href="钦定续文献通考_page222.html">222</a><span class="current-page">223</span><a href="钦定续文献通考_page224.html">224</a><a href="钦定续文献通考_page225.html">225</a><a href="钦定续文献通考_page226.html">226</a><a href="钦定续文献通考_page227.html">227</a><a href="钦定续文献通考_page228.html">228</a><span>...</span><a href="钦定续文献通考_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
