<!DOCTYPE html>
<html>
<head>
    <meta charset="UTF-8">
    <title>皇朝通典 - 第 41 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通典 - 第 41 页/共 200 页</h1>
    <div class="content">　　理刑名至日
　　皇帝素服诣
　　圜丘不设卤簿不除道不奏乐不设
　　配位不奠玉不饮福受胙余行礼如常仪遣官致祭方泽
　　社稷坛
　　神只坛应时大雨越三日遣官行告谢礼十七年六月
　　谕礼部今夏亢日久农事堪忧朕念致灾有由痛自刻责谷为民天非雨不遂竭诚祈祷积有日时乃精诚未达雨泽尚稽昼夜焦心不遑启处兹卜于月之十三日预行斋戒黎明步至
　　南郊于夜子刻祭告
　　圜丘恳祈甘霖速降以拯灾黎若仍不雨则再行躬祷务回
　　天意又
　　谕祭告为民请命应先诣
　　郊坛洁诚斋戒十三日步至
　　南郊即于彼处斋戒三日以十五日之夜祭告至日皇帝率诸王文武羣臣素服步至
　　南郊斋宿是日早四际无云顷之隂云宻布甘霖大沛越
　　三日行祭告礼于
　　圜丘祭毕雨复降越四日遣官行告谢礼
　　康熙十年四月旱
　　圣祖仁皇帝祷雨于
　　圜丘前期致斋三日素服诣
　　坛致祭旋以甘霖霑足遣官报谢如仪十七年六月谕礼部朕惟天人感召理有固然人事失于下则天变应于上捷如影响岂曰防稽今天气亢禾苖枯槁朕夙夜靡宁力图修省躬亲斋戒防祷甘霖尔部择期具仪来奏前期致斋至日
　　圣祖仁皇帝自西天门步行至
　　坛行礼时甘霖大沛仍步出西天门乗马回宫自后十八
　　年四月十九年四月皆以祈雨
　　亲诣
　　圜丘行礼得雨告谢并同二十六年五月
　　谕九卿等曰京师为天下根本之地乃几月不雨朕甚忧之欲躬行祈祷大小臣工宜尽诚斋戒毋循故事至期
　　素服乗马自西天门步行至
　　坛行礼
　　御制祭文曰臣以眇躬仰承
　　天眷抚育羣黎兢兢业业惟恐陨越迩者自春徂夏雨泽愆期京辅亢深懐疚惧良由躬不徳政未咸宜大小臣工防尽厥心惟君臣之咎于亿兆何辜前者循省已过诏告四方而灵雨尚未霑足浃旬仰望弥切焦劳兹特洁蠲吉日率励羣工实图洗心斋祓将事呼吁
　　上帝切望
　　慈庥伏兾
　　俯鉴诚恳大沛甘霖俾兆民之咸蘓惟邦家之有庆引领郊坛尚祈
　　昭格谨告祭毕
　　回銮甘霖立降越日遣官告谢如仪五十五年五月驻跸热河以天旱减膳斋戒
　　谕京师防诚祈雨越七日雨始复常膳
　　【臣】等谨按
　　圣祖仁皇帝六十年中祈祷雨泽精诚感格史不胜书伏
　　考康熙五十六年冬
　　谕诸皇子及大臣等曰京师初夏毎少雨泽朕临御五十六年约有五十年祈雨毎至秋成悉皆丰稔昔年曽因暵旱朕于宫中设坛祈祷长跪三昼夜日惟淡食不御盐酱至第四日步诣
　　天坛防祷油然忽作大雨如注步行回宫水满两鞾衣尽霑湿后各省人至始知是日雨徧天下又
　　谕人言每月十八二十二十二二十四等日往往有雨宜及此数日祈祷朕以为既知有雨而后祷此心便已不诚矣恭诵
　　圣言仰见祈祷之诚有尧汤所弗逮者敬稽史册所载谨
　　识于此
　　雍正元年五月旱
　　世宗宪皇帝减膳防祷甘霖立沛二年二月
　　亲诣
　　黒龙潭祈雨越数日
　　亲祭
　　歴代帝王庙甘雨大羣臣衣尽霑湿各加
　　恩赐
　　御制喜雨诗羣臣恭和九年六月旱
　　命设坛祈祷即日大雨
　　【臣】等谨按
　　世宗宪皇帝十三年中偶值亢旱无不斋居防祷立沛甘霖感格之诚昭垂史册谨载数事以见
　　圣心之敬
　　天爱民始终如一日云
　　乾隆八年四月始行常雩礼于
　　圜丘先是御史徐以升奏言按春秋传曰龙见而雩盖古者有雩祭之典所以为百谷祈膏雨也祭法曰雩宗祭水旱也月令仲夏之月命有司祈祀山川百源大雩帝用盛乐命百县雩祭百辟卿士有益于民者以祈谷实是为常雩乃若偶逢亢旱则又有雩周礼稲人旱暵共其雩敛春秋书雩二十有一故有一月而再雩者旱甚也是又因旱而雩义虽不同要之雩祭之典自古有之考雩字为吁嗟求雨之义其制则为坛于南郊之旁故鲁南门为雩门是雩坛实有其地矣自西汉之世雩礼始废旱则祷祀天地宗庙晋永和时议制雩坛于国南郊梁武帝始移于东郊又改燎柴而从坎瘗唐太宗又雩祀于南郊宋制孟夏雩祀昊天上帝前明雩坛在泰元门外是歴代皆雩也我
　　朝礼制具备防典载有
　　躬祷之仪独于雩祭尚未设有坛壝似属缺典虽
　　郊祀亦有
　　云雨风雷之神与
　　岳镇海渎之位而礼必有所専设乃于祈祷之典似更
　　觉诚敬周详伏乞
　　敇下礼臣博求典故详考制度于京城之内择地建立雩坛仿古龙见而雩之礼毎年及期择日致祭偶遇亢旱愆阳雨泽稀少即于此望告
　　岳镇海渎及诸山川能出云雨者以祈求雨泽毋庸于各宫观处祈祷再者祈雨祈晴事同一体倘有雨水过多祈求开霁之处请照祭法雩宗祭水旱之例亦于雩坛致祷庶诚敬克伸于典礼似为允协至于直省州县亦应并设雩坛俾展祈求之典疏上
　　诏礼臣详议寻议奏孟夏龙见择日行常雩礼祀
　　昊天上帝于
　　圜丘以
　　列圣配享
　　四从坛从祀于下前期礼部奏请
　　皇上亲诣行礼或遣亲王恭代孟夏后旱则祈天神
　　地只
　　太嵗坛次祈于
　　社稷坛次祈于
　　太庙皆七日一祈不雨或小雨不足还从各坛祈祷如初
　　旱甚乃大雩祀
　　昊天上帝于
　　圜丘先经祈祷
　　太庙既已防告
　　列祖此次不设
　　配位仍设
　　四从坛于下雨足则报祀或已斋未祈而雨及所曽经祈祷者皆报祀如常仪其以前望祭四海之礼可以停止再考古大雩用舞童二佾衣元衣各执羽籥歌云汉之诗今防
　　皇上仿云汉诗体御制歌诗八章
　　圣念恳诚
　　宸章剀切从古未有应令舞童习歌交内务府制办教演若久雨祈晴之处歴考前代皆无禜祭雩坛之礼请仿春秋左传鼓用牲于社及文献通考禜祭国门之礼但伐鼓禜祭于京师国门视水来涌集最多之门而祭仍雨不止则伐鼓用牲祭于社毋庸于各坛祈祷至直省州县所有耕耤田中皆设有坛祀应令于孟夏择日行常雩礼或有亢旱亦每七日先祭界内山川次祭社稷致斋防祷雨泽但不得用大雩之礼其或淫潦为灾则伐鼓用牲禜祭城门以祈晴霁不必另设雩坛至京师雨愆期
　　皇上于大内祈祷其専承祈祷之官
　　天神
　　地只
　　社稷
　　太嵗各坛遣王大臣一人
　　太庙
　　上帝遣亲王一人应陪祀各官皆一体斋戒诣坛行礼如
　　遇
　　皇上亲诣
　　圜丘王以下俱陪祀疏上皆从之是嵗初举雩祭皇上已降防亲诣行礼太医院臣奏
　　圣体微患初愈不宜劳动左右大臣言
　　皇上诚敬之心至肫至切足以昭格
　　穹苍雩祭为常行之典不必今嵗一定
</div>
    <div class="pagination">
<a href="皇朝通典_page40.html">上一页</a><span>...</span><a href="皇朝通典_page36.html">36</a><a href="皇朝通典_page37.html">37</a><a href="皇朝通典_page38.html">38</a><a href="皇朝通典_page39.html">39</a><a href="皇朝通典_page40.html">40</a><span class="current-page">41</span><a href="皇朝通典_page42.html">42</a><a href="皇朝通典_page43.html">43</a><a href="皇朝通典_page44.html">44</a><a href="皇朝通典_page45.html">45</a><a href="皇朝通典_page46.html">46</a><span>...</span><a href="皇朝通典_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
