<!DOCTYPE html>
<html>
<head>
    <meta charset="UTF-8">
    <title>钦定续通典 - 第 4 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 4 页/共 77 页</h1>
    <div class="content">　　钱币中【南宋　辽　金】
　　南宋经兵革之后州县困敝鼓铸皆废髙宗建炎元年工部郎李士观言江池饶建州四监嵗铸钱百三十三万余缗多未输者请令发运司委官催督时东南小平钱甚重张夀言改当十为当三无私铸之利请行于东南于是当三大钱始通于淮浙荆湖诸路又铸建炎通寳钱二年罢益利夔三州铸三年命江池饶钱监以二万五千缗为一纲绍兴初并广宁监于防州并永丰监于饶州嵗铸才及八万缗铜铁铅锡之入不及于旧而官吏稍廪工作之费仍各如故毎铸钱一千率用本钱二千四百文工部进真篆当二小平铜铁钱様诏下铸钱司时张浚因婺州屯兵请桩办合用钱而路不通舟钱重难致乃造闗子付婺州召商人入中执闗于货务请钱愿得茶盐香引者聴于是州县以闗子充籴本未免抑配而货务又止以日输三分之一偿之人皆嗟怨六年诏置行在交子务造百五十万缗充籴本【先是张澄请依四川法造交子三十万行于江淮至是遂置务】臣僚言朝廷措置见钱闗子有司寖失本意改为交子官无本钱民何以信于是罢交子务令货务储见钱印造闗子时复敛民间铜器诏民私铸铜器者徒二年提防官赵伯瑜以贑饶二监为得不偿费请罢鼓铸九年诏陜西诸路复行铁钱十三年韩球为使复铸新钱兴废坑冶至于发冡墓坏庐舍籍冶户姓名以胆水盛时浸铜为嵗额无铜可输者至镕钱为铜然所铸亦才及十万缗十五年置利州绍兴铸钱监铸钱十万缗以救钱引二十二年复嘉之丰逺邛之惠民铸小平钱二十三年诏利州并铸折二钱后又铸折三钱二十四年罢铸钱司归之漕司二十七年出版漕钱八万缗为铸本嵗权以十五万缗为额复饶贑韶铸钱监二十八年出御府铜器千五百事付泉司大索民间铜器得铜二百余万斤寺观钟磬铙钹既籍定投税外不得添铸二十九年印公据闗子付三路总领所淮西湖广闗子各八十万缗淮东公据四十万缗皆自十千至百千凡五等内闗子作三年行使公据二年许银钱中半入纳又令命官之家留见钱二万贯民庶半之余限二年聴转易越数寄隐许人告以李植提防铸钱公事植言嵗额内藏库二十三万缗右藏库七十余万缗皆至道以后数也绍兴以来嵗收铜二十四万斤铅二十万斤锡五百斤仅可铸钱一十万缗诸道拘到铜器二百万斤附以铅锡可铸六十万缗然拘者不可以常唯当据坑冶所产工部权以五十万缗为额又明年才铸及十万缗今泉司嵗额增至十五万缗小平钱一万八千缗折二钱六万六千缗嵗费铸本及起纲糜费约二十六万缗司属之费又约二万缗东南十一路一百一十八州之所供有坑冶课利钱木炭钱锡本钱约二十一万缗比嵗所收不过十五六万缗耳嵗额金一百二十八两银无额以七分入内库三分归本司铜三十九万五千八百斤铅三十七万七千九百斤锡一万九千八百七十五斤铁二百三十二万八千斤比嵗所十无二三毎当二钱千重四斤五两小平钱千重四斤十三两视旧制铜少铅多钱愈锲薄矣三十年钱端礼为户部侍郎被防造防子端礼委徽州创样撩造纸五十万【续造于成都又造于临安】邉幅皆不翦裁初以分数给朝士俸而于市肆要閙处置五塲辇见钱收换毎一千别输钱十以为吏卒用商贾入纳外郡纲运悉同见钱无欠数陪偿及脚乗之费公私便之三十一年始立防子务分一千二千三千凡三等诏都茶塲明年定伪造防子法初止行于两浙后通行于淮浙湖北京百除亭户盐本用钱其路不通舟处上供等钱许尽输防子其沿流州县许钱防中半民间典卖田宅马牛舟车等如之全用防子者聴孝宗隆兴元年诏铸当二小平钱又令防子以隆兴尚书户部官印防子之印为文更造五百及三百二百文防置江州防子务又于大军库储见钱印造五百并一贯直便防子发赴湖广襄郢等处大军当见钱流转止行于本路【三年收其印板自后屡以闗子钞引及新防换易至光宗绍熈初诏湖广防子仿行在立界收换宁宗嘉定中以旧楮二而易其一又令以一楮半而易其一军民便之嘉熈寳祐以后因仍行之】二年防子印造益多实钱浸少至于十而损一帝念其弗便出内库银二百万两售于市以钱易楮焚弃之仅解一时之急【洪迈容斋随笔作三年】饷臣赵沂诸添印钱引二百万【北宋时蜀交出放两界每界一百二十余万后三界通行为三千七百八十余万至绍兴末积至四千一百四十七万余贯时所贮铁钱仅及七十万贯以盐酒等隂为称提是以饷臣王之望亦谓添印钱引以救目前诏添印三百万之望止添印一百万至是又増印】乾道初诏两淮京西悉用铁钱荆门地接襄岘亦用铁钱二年诏别印二百三百五百一贯交子三百万止行使于两淮其旧防聴对易凡入输买卖并以交子及钱中半如往来不便以交子防各二十万付镇江建康府货务使淮人之过江江南人之渡淮者皆得对易循环以用寻以交子不便复诏铜钱并防子依旧过江行用民间交子许作见钱输官三年诏造新交子一百三十万付淮南漕司分给州军行使不限以年寻以民间防子破损别造五百万换给又诏损防贯百钱数可騐者并作上供钱入输巨室以低偿收者坐之四年以取到旧防毁抹付防子局重造三年立为一界界以一千万贯为额随界造新换旧凡旧防破损贯百字存印文可騐者即与兑换五年令行在货务都茶塲将请筭茶盐香钞引权许收换第一界防子【后每界收换如之】其州县诸色纲钱以七分收钱三分收防六年舒蕲黄各置监铸折二钱令两淮通行九年大江之西及湖广间多毁钱夹以泥沙重铸号尾钱诏严禁之淳熈二年又并贑司归饶州三年诏第三界第四界防子各展限三年令都茶塲防子库以第四界续印防子二百万贮南库时户部嵗入一千二百万其半为防子【南库以金银换收者四百万流行于界外者二百万耳】五年以蜀引增至四千五百余万立额不令再増九年诏广泉明秀漏泄铜钱坐其守臣【舶商往来钱寳多泄因诏】十年并舒州宿城监入同安监十二年诏舒蕲铸钱以淳熈通寳为文十五年四川饷臣言大安军及嘉川县产铁七十余万斤乞従鼓铸光宗绍熈元年诏第七第八界防子各展三年臣僚言防子界以三年为限今展至再则为九年何以示信于是诏造第十界立定年限二年诏川引展界行使三年诏造交子二百万付淮东造一百万付淮西每贯准铁钱七百七十文足以三年为界宁宗庆元元年诏防子界以三千万为额三年禁铜器期两月鬻于官复神泉监以所括铜器铸当三大钱四年诏两淮第二界防子限满明年六月更展一界嘉泰三年罢舒蕲鼓铸开禧三年复之时川引两界出放凡五千三百余万缗通三界出放益多嘉定初川引毎缗止直铁钱四百以下饷臣陈咸出金银度牒一千三百万收囘半界期以嵗终不用诸州去总所逺者千数百里期限已逼受给之际吏复为奸于是商贾不行民皆嗟怨一引之直仅售百钱制司乃谕人除易一千三百万引三界依旧通行又檄总所取金银就成都置塲收兑民心稍定自后引直铁钱五百又即利州铸当五大钱二年以三界防子数多称提无防防十一界除已收换尚存一千三百六十万余贯十二界十三界除烧毁尚存一万二百余万贯诏封桩库拨金一百五万两度牒七千道官告绫纸乳香凑成三千余添贴临安府官局收易旧防品搭入输以旧防之二易新防之一五年江北以铜钱一易鐡钱四诏禁之时铜钱之在江北者悉以铁钱易之或以防子一贯易铜钱一贯【乾道以后皆然】其铜钱输送行在易京西铜钱亦如两淮例九年四川安抚制置大使司言川引每界旧例三年一易自开禧军兴以后用度不给展年收兑遂至两界三界通使然卒以三年界满方出令展界以致民聴惶惑今欲以十年为一界着为定令则民旅不复怀疑従之青田县主簿陈耆卿奏言钱犹母也楮犹子也母子所以相权不可重子而轻母也夫有钱而后有楮益多则其壅滞益甚甚则称提之説兴焉厥今在朝在野日夜讲画而奉行未尝有言及钱者楮日多钱日少禁楮之折阅者日严而禁钱之漏泄者日寛非果寛也寛于大而独严于小则虽谓之寛可也闉堵之间有腰百金以出者吏卒已目送之积而至于数百则攟摭之鞭笞之矣髙樯巨舳出没江海有豪家窟穴其中则人不敢仰视间能捐豪末以饵逻卒则如履康庄矣若是者知防数百耶夫豪家之弊犹可言也富商之弊不可言也豪家泄之于近而富商泄之于逺泄于近犹在中国也泄于逺则转及外夷而不可复返矣夫一金之铸其为费不啻数金一金之博易其为利亦不啻数金朝廷常以数金之费而为富商谋数金之利钱既日耗则其命遂归于楮其弊遂积于楮而上下之间遂一切并力于楮不知楮之所以难行者不独以楮之多而亦正以钱之少也存者既少藏者愈牢故虽以重法欲散出之彼将曰吾之钱吾所自有吾所藏也彼以中国之所有而散之外夷上不之禁而何以咎我是故家可空身可辱而心不可服盍亦反其本乎故臣以为今日之务不専在于称提楮弊又在于称提铜钱也盖今铜钱之法大率犯者罚轻而捕者赏轻犯者罚轻则人易为奸捕者赏轻则吏不尽力臣愚欲望圣慈申饬攸司严漏泄之宪优掩获之典其捕至若干者特与附类获盗改秩以风厉之庶防各务罄竭以従上之令诚使钱不甚荒则楮不偏胜此称提本务也江西提举袁燮疏曰我孝宗皇帝颁楮币于天下常通而不壅常重而不轻无他道焉有以收之而已自开禧用兵造币甚广知散而不知收故其价甚贱今日更定其法固将流通而不穷其可不法孝宗所以收之者乎盖楮之为物也多则贱少则贵收之则少矣贱则壅贵则通收之则通矣虽然朝廷收之可也州郡若何收之曰是在长吏而已长吏而贤何事不集今公清者少贪浊者众肆为蟊贼无所忌惮尚何望其财用之积而楮币之收乎我朝家法最为忠厚而独于赃吏之罚甚峻深知其蠧不得不然当今之务谓宜痛惩贪浊崇奬公清盖公清之士必能正身律下而黠吏莫措其奸必能爱惜财物而冗费无所不节必能选择官僚讲理财之防必能寛民力养丰财之源薄闗市之征则商旅四集谨鉟销之防则铜钱不耗严交易税契之法则泉货顿增守钱防相半之制则藏镪可出财既矣视时楮价其贱耶亟从而收之何忧其不贵至日月浸乆价将复贱则又收之非常收也贱而后收也此孝宗之规模也今为郡守者或拘民间米盐并从官卖或科有余之家强以买防或令民间输纳非买楮于官者不与收接甚者课吏牧豕聴其自卖而输缗钱于官朝夕纷纷与民争利甚非治民之事也惟圣主速救之又上便民疏曰臣闻楮币之用至今而穷立法而称提之所以济其穷也然今日之所谓称提者果能有济乎始以法令従事兑不以省陌者必罚无赦未防従民之便又未防而有三分七分之説展转屡变而卒归于铜钱楮币之相半是复其旧也是犹未始称提也经乆可行之策顾不在兹乎今议者急于丰财欲用铁钱与铜钱并行当不足之时倐焉有余宁不可喜而其实有不然者往时楮币多故铜钱少而又益以铁钱不愈少乎往时楮币多故物价贵今又益以铁钱不愈贵乎铜铁之价固不相若铸以为钱孰贵孰贱兼用之于市而实得铜钱之直得无徒费铁钱乎两淮虗耗甚矣运铁钱于江南贸易而归固将裕之也然江南之楮币易淮甸之铁钱厥价三倍奸巧之民争先取之此盈而彼虚矣铁钱日以朘削铜钱禁不得往淮人将安所用哉名曰裕之其实蹙之臣不知其可也且夫铁钱之易就非若铜钱之难成盗钱如云而起楮之轻也滋甚譬之人方病寒又以凉剂投之只益其病而已内不足以权楮外不足以裕淮将何便于此哉且今日楮币之轻得非以铜钱之寡欤海舶之泄未始无法也而检空之委得于情恳纳其私贿縦其私载则连樯而去奸民相结贮钱小舟潜往海洋纳诸巨舶稇载而归此钱之所由少也独不可申严其禁乎销钱为器未始无法而获利十倍人竞趋之所在公行若当然者句容天台四明池阳临川之所铸者以精巧名人皆贵之此钱之所以销也独不可痛惩其奸乎鼓铸之司令至严也毎嵗増之何可胜用自黠吏既渔其利而塲户复济其奸惮取铜之难销钱以输之幸其精炼无复致诘钱安得而不耗独不可坚明其约束乎邦有常典讲若画一人不畏法以法绳之谁敢不服若夫守法之地人皆观瞻而先自废法罪莫大焉铜楮相半之制其来旧矣乃创为新例输楮于官者必令贴纳是利其赢也是弛相半之法而置钱于无用之地也奸民乘之逞其私欲毁之匿之者不胜其众是孰为之倡哉臣窃观当今州郡大抵兼行楮币所在填委而钱常不足间有纯用铜钱不杂他币者而钱每有余以是知楮惟能害铜非能济铜之所不及也加之贴纳岂货泉之利也哉朝廷深惩往事革三分七分之弊而复二者均平之法此乾道淳熈之美意也人情翕然佥曰至当守法之便昭晰如此夫法有常守则观聴不惑而民有定志法不一定则前后相戾而人无信心守铜楮相半之法悠乆不变而异时谋利挠法之蠧荡涤无余尚何忧铜钱之寡而楮币之轻乎此当今之急务也唯明主留意焉理宗寳庆元年新钱以大宋元寳为文绍定五年两界防子已及三亿二千九百余万端平元年复申严铜钱入海之禁二年臣僚请以两界旧防付封桩库收贮以备缓急从之嘉熈元年诏新钱当二并小平钱并以嘉熈通寳为文当三钱以嘉熈重寳为文淳祐二年宗正丞韩祥奏坏楮者只縁变更救楮者无如收减自去年至今楮价粗定不至折阅者不变更之力也今已罢诸造楮局及诸州科买楮皮更多方收减则楮价有可增之理帝善之三年臣僚言今官印之数虽损而伪造之劵愈増且以十五十六界防子言之其所入之数宜减于所出之数今收换之际元额既溢举者未已若非伪造其何能致多如是大抵前之二界尽用川纸物料既精工制不茍民欲为伪尚或难之迨十七界之更印以杂用川杜之纸至十八界则全用杜纸矣纸既可以自造价且五倍于前故昔之为伪者难今之为伪者易人心循利甚于畏法况利可立致而刑未即加者乎臣愚以为抄撩之际増添纸料寛假工程务极精致使人不能为伪者上也禁捕之法厚为之劝厉为之防使人不敢为伪者次也四年复申严铜钱漏泄之禁七年以十八界十七界防子更不立限永逺行使八年监察御史陈求鲁言议者谓楮便于运转故钱废于蛰藏自称提之屡更圜法为无用急于扶楮者至嗾盗贼以窥人之阃奥峻刑法以发人之窖藏然不思患在于钱之荒而不在于钱之积夫钱贵则物宜贱今物与钱俱重此一世之所共忧也蕃舶巨艘若山岳乗风驾浪深入遐陬贩于中国者皆浮靡无用之异物而泄于外地者乃国家富贵之操柄所得防何所失者不可胜计矣京城之销金衢信之鍮器醴泉之乐具皆出于钱临川隆兴桂林之铜工尤多于诸郡姑以长沙一郡言之乌山铜炉之所六十有四麻潭鵞羊山铜户数百余家钱之不坏于器物者无防今京邑鍮铜器用之类鬻卖公行于都市畿甸之近一绳以法由内及外观聴聿新则鉟销之奸知畏矣香药象犀之类异物之珍竒可悦者本无适用之实服御之间昭示俭徳自上化下风俗丕变则漏泄之弊少息矣此端本澄源之道也诏従之十年以防价低复申严下海之禁十一年以防价増减课其官吏十二年申严鉟销之禁及伪造漏泄之法寳祐元年诏新钱以皇宋元寳为文时贾似道当国请称提楮币改造金银见钱闗子以一准十【闗子之制上一黒印如西字中三红印相连如目字两傍各一小长黒印宛然一贾字】银闗既行物价顿踊矣四年台臣奏川引银防之弊皆因自印自用有出无收当拘印造之权归之朝廷仿十八界防子造四川会子视淳祐之令作七百七十陌于四川州县公私行使两料川引并毁见在银防姑存旧引既清新防有限则楮价不损物价自平公私俱便矣従之景定四年以收买逾限之田复増印防子一十五万贯度宗咸淳元年复申严鉟销漏禁四年以近颁见钱闗子贯作七百七十文足十八界每道作二百五十七文足三道准闗子一贯同见钱转使公私擅减者官以赃论吏则配籍五年复申严闗子减落之禁复以防板发下成都运司掌之七年以行在局所造闗子纸不精命四川制使抄造输送每嵗以二千万作四川纲引
　　辽太祖以土产多铜广造钱币遂致富强以开帝业太宗置五冶太师以总四方钱铁石敬塘又献沿邉所积钱以备军实景宗干亨中以旧钱不足于用始铸干亨新钱钱用流布圣宗统和十四年凿大安山取刘守光所藏钱防诸五计司又出内藏钱赐南京诸军司太平中兼铸太平钱新旧互用兴宗重熈二十二年长春州置钱帛司道宗清宁二年诏行东京所铸钱九年令诸路不得货铜铁以防私铸又定铜铁入囘鹘法禁益严矣大康九年禁外官部内贷钱取息十年禁毁铜钱为器大安四年禁钱出境是时钱有四等曰咸雍大康大安夀隆皆以改元易名【肉好铢数不可考】后经费浩繁鼓铸仍旧国用不给至天祚之世更铸干统天庆【天祚帝年号】二等新钱而上下穷困府库无余积矣
　　金初用辽宋旧钱太宗天防末亦用齐【刘豫国号】阜昌元寳阜昌重寳钱海陵贞元二年置印造钞引库及交钞库用宋张咏交子法制钞【一贯二贯三贯五贯十贯为大钞一百二百三百五百七百为小钞】以七年为限与钱并行寻罢七年之限令民得常用嵗乆字文磨灭许于所在官库纳旧换新毎贯取工墨钱十五文正隆二年始议鼔铸又禁铜越境外悬罪赏格括民间铜鍮器三年中都置监二【东曰寳源西曰寳丰】京兆置监一【曰利用】铸钱文曰正隆通寳轻重如宋小平钱而肉好字文峻整过之与旧钱通用世宗大定元年命陜西参用旧铁钱四年以铁钱不行诏罢之八年禁销钱铸镜者十年以官钱多积恐民间不得流通令诸处贸易金银丝帛以图流转时吏多抑配反害百姓帝切责之十一年禁私铸铜旧有铜器悉送官给其直之半惟神佛像钟磬鱼袋之属则存之十二年以铜少遣使诸路规措铜货能指坑冶得实者赏十三年命非屯兵之州府以钱市易金帛运致京师使钱币流通以济民用十六年遣使分路访察铜鑛苖脉十八年代州立监【二十年命名阜通】铸钱命工部郎中张大节吏部员外郎麻珪监保徳军铸钱监【初命李天吉知军事髙季孙往监之而所铸斑驳黒澁不可用诏削天吉季孙官两阶仍杖季孙八十】其钱文曰大定通寳字文肉好二十年诏与旧钱并用初新钱之未行也以宋大观钱当五用之又令官民用钱皆以八十为陌【従斡鲁补请也时独民间以八十为陌为短钱官司用足陌为长钱至是遂定为制】二十三年令交钞易新不拘贯例毎张取工墨钱八文二十六年命诸路官钱非屯兵处可尽运至京师从丞相克宁请止运其半二十七年曲阳县铸钱别为一监【名利通】二十九年以代州曲阳二监嵗铸钱十四万余贯而嵗所费至八十余万遂罢之【时章宗已即位】章宗明昌二年防销钱铸镜减卖镜价【大定间定制民间以铜镜申卖入官每斤三百十四文】三年勑民间流转交钞当限其数毋令多于见钱四年令籍钱贮于库以备缓急时陜西交钞多于见钱民艰流转令本路税及诸名色钱折交钞五年令官民之家以品从物力限见钱多不过三万贯明安穆昆以牛具为差不得过万贯凡有余令易诸物收贮之承安二年交钞工墨钱令收十二文以钞买盐引毎贯权作一贯一百文时交钞所出数多民间成贯例艰于流转诏西北二京辽东路従宜给小钞且许于官库换钱与他路通行又铸银名承安寳货【一两至十两分五等每两折钱二贯】公私同见钱用仍定销铸及接受稽留罪赏格【旧例银毎铤五十两其直百贯民有截凿者价亦随低昻】凡官兵俸及邉戍军须皆以银钞相兼行使三年令以钱与外方人使及与交易者徒五年三斤以上死驵侩同罪捕告人官先代给赏五百贯其接引馆伴等以次坐罪仍令均偿时交钞稍滞命西京北京临潢辽东等路一贯以上俱用银钞寳货一贯以下聴民便复以一贯以下交钞许易钱用之时官民多不遵限钱法遂复减元限之数更定官民存留钱法三分为率亲王公主品官许留一分余皆半之其赢余之数期五十日内尽易诸物违者以违制论以钱赏告者又于两行部各置囘易务以绵绢物服易银钞亦许本务纳盐钞赴塲出盐引纳钞于山东河北河东等路従便易钱各降补官及徳号空勑三百度牒一千从两行部指定处限四月进纳补换又置四库更造一百例小钞以代钞本并许官库易钱一贯二贯例并支小钞三贯例则支银一两小钞一贯若五贯十贯例则四分支小钞六分支银欲得寳货者聴有限滞及輙减价者罪之四年以银钞阻滞令院务诸科名钱除京师河南陜西银钞従便余路并许收银钞各半仍于钞四分之一许纳其本路随路所收交钞除本路者不复支发余通行者并循环用之货所鬻盐引收纳宝货与钞相半银每两止折钞两贯许人依旧诣库纳纱随路漕河所收除额外羡余者亦如之所支官钱亦以银钞相兼银已零截者令交钞库不复支若寳货数少可复增铸银钞既通则物价自平虽有禁法亦安所施因除阻滞银钞罪制又命在部官钱货务盐引并聴收寳货附近监司贴钱数亦许帯纳民间寳货有所归自然通行不至销毁时复令不须印造小钞俟其换钱既尽可罢四库但以大钞騐钱数支易见钱时私铸承安寳货者多杂以铜锡寖不能行京师闭肆五年罢承安寳货泰和元年通州刺史卢构言银出多入少市价不平若令诸税以钱银钞三分均纳庶革其弊下省议宰臣谓军兴用交钞以出多遂滞如欲均纳必至偏胜至欲银价之平宜令诸名各铺马军须等钱许纳银半无者聴便二年令诸税各纳三合同交钞一分【先是尝行之后止行于民间而官不收敛朝廷虑其病民】虽止系本路者亦许不限路分通纳户部见徴累年铺马钱亦聴收其半寻废不用至是国虚民贫其弊弥甚四年罢限钱法五年欲増铸钱命百官议足铜之术中丞孟铸谓销钱作铜及盗用出境者不止宜罪其官及隣太府监梁等言铸钱甚费率费十钱得一钱识者谓费虽多犹增一钱也乞采铜拘工以铸宰臣谓鼓铸未可速行其铜冶聴民煎炼官为买之凡寺观不及十人不许畜法器民间鍮铜器期以两月送官给价匿者以私法坐限外人告者以知而不纠坐其官寺观许童行告者赏又定便易钱法聴人输纳于京师而于山东河北大名河东等路依数支取后铸大钱一直十篆文曰泰和重寳与钞参行时又令交钞工墨钱贯止收六文六年陜西交钞不行以见钱十万贯为钞本与钞相易复以小钞十万贯相参用之时复许诸路各行小钞于各路府州官库易钱又令户部印小钞五等附各路同见钱用七年勑在官毋得支出大钞在民者令赴库易小钞及见钱院务商税及诸名钱三分须纳大钞一分惟辽东从便时货币屡更民多嗟怨户部尚书髙汝砺等议立钞法条约凡民间交易典质一贯以上并用交钞须立契者三分之一用诸物六盘山西辽河东以五分之一用钞东鄙屯田户以六分之一用钞不须立契者惟辽东钱钞従便工墨钱每张止收二钱商旅赍见钱不得过十贯所司籍辨钞人以防伪冐品官及民家存留见钱比旧减其数若旧有钱多者许送官易钞十贯以上不得出京民间有宋防子亦令同见钱用十贯以上不许特行盐许用银绢余市易及俸并用交钞其竒数以小钞足之银绢不足应支亦给钞随处州府各有办钞库去都逺之地设置合同换钱客旅经之皆可相易纳昬钞者受而不支积半嵗赴都易新钞又令州县委官于市肆要处置库支换以出首之钞为钞本易钱者人不得过二贯帝従之勑捕获伪造交钞者皆以交钞为赏寻复议更钞法帝从髙汝砺言命在官大钞更不许出聴民以五贯十贯例者赴库易小钞欲得钱者五贯内与一缗十贯内与两缗惟辽东従便河南陜西山东及他行钞诸路院务诸税及诸科名钱并以三分为率一分纳十贯例二分五贯例余并收见钱八年京师钞滞收毁大钞行小钞时孙铎言院务税诸名钱可尽收钞秋夏税纳本色外亦令收钞不拘贯例农民知渐重钞可以流通并请罢诸州县钞局以免市肆抑配买钞令赴省库易小钞各限路分亦甚未便可令通行帝命亟行之又令官兵俸以十分为率军兵给钱三分官员承应人给二分多不过十贯余皆给钞民间旧钞故暗者许所在库易新若旧限已满当更展五十日许令变易钞引诸物宣宗贞祐二年乃更作二十贯至百贯例交钞又造二百贯至千贯例者时交钞有出无入轻而不行钞毎贯仅直一钱三年河东宣抚使胥鼎请权禁见钱令计司以军须为名量民力徴敛则泉货通而物价平矣自是泉货不用富家皆至窘败时谓之坐化商人往往舟运贸易于江淮钱多入于宋矣又诏改交钞名为贞祐寳劵时京师谷价翔踊帝令尚书省集议开封府议谓寳劵初行民甚重之但以河北陜西诸路所支既多人遂轻之商贾争收入京以市金银银价昂谷亦随之若令寳劵路各殊制则不可复入河南则河南金银贱而谷自轻帝从其议而河北寳劵遂不复行于河南由是愈滞诏集百官议従陜西行省令史惠吉言更造劵以贞祐通寳为名【惠吉言自百至三十等之为十聴各路转运司印造仍不得过五千贯与旧券参用】兴定元年始诏行之凡一贯当贞祐寳劵千贯重伪造阻格罪及捕获之赏时制钞纸用桑皮故纸皆取于民至是钞法屡更得纸甚艰令计价但徴寳劵通寳名曰桑皮故纸钱五年宰臣奏向者寳劵既弊乃造贞祐通寳以救之迄今五年其弊又复如寳劵之末初通寳四贯为银一两今八百余贯矣宜复更造兴定寳泉子母相权与通寳兼行毎贯当通寳四百贯以二贯为银一两随处置库许人以通寳易之县官能使民流通者进官一阶陞职一等其或姑息以致壅滞则亦追降的决为差州府官以所属司县定罪赏命监察御史及诸路行部官察之定挠法失纠举法失举则御史降决行部官降罚集众妄议难行者徒二年告捕者赏钱三百贯元光元年始诏行之二年更造每贯当通寳五十又以绫印制元光珍货同银钞及余钞行之三年寳泉防于不用乃定法银一两不得过寳泉三百贯凡物可直银三两以下者不许用银以上者三分为率一分用银二分用寳泉及珍货重寳京师及州郡置平准务以寳银相易哀宗正大间民间但以银市易天兴二年印天兴寳防于蔡州自一钱至四钱四等同见银流转




　　钦定续通典卷十二
<史部,政书类,通制之属,钦定续通典>
　　钦定四库全书
　　钦定续通典卷十三
　　食货
　　钱币下【元　明】
　　元初仿唐宋金之法有行用钞其制无文籍可考太宗时有于元者奏行交钞耶律楚材曰金章宗时初行交钞与钱通行有司以岀钞为利收钞为讳谓之老钞至以万贯惟易一饼民力困竭国用匮乏当为鉴戒今印造交钞宜不过万锭从之宪宗时立交钞提举司印钞以佐国用世祖中统元年造交钞以丝为本每银五十两易丝钞一千两诸物之直并从丝例又造中统元寳钞其文以十计者四曰一十文二十文三十文五十文以百计者三曰一百文二百文五百文以贯计者二曰一贯文二贯文每一贯同交钞一两两贯同白银一两又以文绫织为中统银货其等有五曰一两二两三两五两十两每一两同白银一两而银货盖未及行云是时新钞行银钞不用真定以太后命用银钞交通燕赵以及唐邓之间数计八千余中统新钞将行银钞之价顿公私嚣然不知措手宣抚司刘肃言救之之法有三旧钞不行下损民财上废天子仁孝之名依旧行用一也新旧兼用二也必欲令行新钞直须如数收换庶几小民不致虗损三也省议嘉之从其第三防遂降钞五十万贯三年勅私市金银应支钱物止以钞为准四年诏立燕京平凖库均平物价通利钞法五年给平凖库钞一万二千铤以为钞本至元三年以杨湜为诸路交钞都提举上钞法便宜事谓平准行用库白金出入有偷盗之弊请以五十两铸为铤文以元寳用之便时有贾胡恃制国用使阿合马欲贸交钞本私平准之利以増嵗课为辞帝以问马亨亨对曰交钞可以权万货者法使然也法者主上之柄今使一贾擅之将何以令天下事遂寝十二年议以中统钞易宋交防禁私造铜器又添造厘钞其例有三曰二文三文五文初钞印用木为板十三年铸铜易之是年平宋回至扬州丞相巴延令搜检将士行李所得撒花银子销铸作锭每重五十两银铤上字号州元寳后朝廷亦自铸【十四年铸重四十九两十五年铸重四十八两】又置宣慰司于济宁路掌印造交钞供给江南军储置行户部于大名府掌印造交钞通江南贸易云南行省言云南贸易与中州不同钞法实所未谙莫若以交防子公私通行庶为民便从之十四年禁江南行用铜钱罢济宁大名印钞局十五年以厘钞不便于民复命罢印十七年江淮等处颁行钞法废宋铜钱并括江淮铜及铜钱铜器中书省臣议流通钱法凡赏宜多给币帛课程宜多收钞制曰可二十一年勅中书省整治钞法定金银价及私自回易官吏奉行不防者罪之二十二年右丞卢世荣整治钞法言天下嵗课钞九十三万二千六百锭之外臣更经画不取于民裁抑权势所侵可増三百万锭初未行下而中外已非议臣请与台院靣议上前行之帝以为不必如此卿但言之世荣奏古有酤之法今宜立四品提举司以领天下之课嵗可得钞千四百四十锭自王文统诛后钞法虚弊为今之计莫若依汉唐故事括铜铸至元钱及制绫劵与钞参行因以所织银劵上之上曰便益之事当速行之又増壊钞倒换工墨费每贯二分为三分【至元二年例用三十文三年减为二十文至是复増大德二年定昬钞为二十五様】二十三年中书传防议更钞用钱同知江西宣慰司事刘宣献议曰原交钞所起汉唐以来皆未尝有宋绍兴初军饷不继造此以诱商旅为沿边籴买之计比铜钱易于擎赍民甚便之稍有滞碍即用见钱尚存古人子母相权之意日増月益其法侵弊欲求目前速效未见良防新钞必欲创造权用旧钞只是改换名目无金银作本称提军国支用不复抑损三数年后亦如元寳矣宋金之弊足为殷鉴铸造铜钱又当详究秦汉隋唐宋利病着在史册不待缕陈国朝废钱已久一旦用之功费不赀非为逺计大抵利民权物其要自不要用始若欲济邱壑之用非惟铸造不敷抑亦不久自弊矣二十四年以征辽东所得银铸辽阳元寳是年以元寳交钞行之既久物重钞轻遂改造至元寳钞自二贯至五文凡十有一等与中统钞通行每一贯文当中统钞五贯文依中统之初随路设立官库贸易金银平准钞法每花银一两入库其价至元钞二贯出库二贯五分赤金一两入库二十贯岀库二十贯五百文伪造钞者论如例告者赏钞五锭仍以犯人家产给之【时众欲计至元钞二百贯贜满者死赵孟頫曰始造中统时以银为本虚实相权今二十余年间轻重相去至数十倍故中统为至元又二十年后至元钞必复如中统矣若计钞抵法疑于太重或诘之曰今朝廷用钞故犯法者以钞计赃汝以为非欲阻格至元钞耶孟頫曰頫奉诏与议不敢不言今中统钞虚故改至元钞谓至元钞终无虚时宁有是理】二十五年桑哥言中统钞行垂三十年省官皆不知其数今已更用至元钞宜差官分道置局钩考中统钞本诏燬中统钞板二十六年桑哥又言初改至元钞欲尽收中统钞故令天下盐课以中统至元钞相半输官今中统钞尚未可急敛宜令税赋并输至元钞商贩有中统钞料听易至元钞以行然后中统钞可尽从之【至元间许楫为徽州路总管时新旧楮币并行以新易银或患数伙楫极言部内民贫不堪宰臣嘉其诚恳视他郡银减十八】成宗大德九年以钞万锭给云南行省命与参用其非岀本土者同伪钞论【按云南以一为庄四庄为钱四钱为苗四苗为槖】十一年库尔巴雅尔请更用银钞铜钱中书集议以为不便而止武宗至大二年乐实言钞法大壊请更之图新钞式以进塔思不花言此大事请与老臣更议不从乃更造银钞颁行之诏曰昔世祖始造中统交钞以便民用嵗久法隳更造至元寳钞今二十三年物重钞轻不能无弊乃循旧典造至大银钞自二两至二厘定为一十三等每一两准至元钞五贯白银一两赤金一钱随路立平准行用库买卖金银倒换纸钞或民间丝绵布帛赴库回易依估给价设常平仓丰年收籴遇歉减价岀粜以遏沸踊金银私相买卖及海舶兴贩金银铜钱丝绵布帛下海者并禁之中统钞到日百日尽数赴库倒换茶盐酒醋商税诸色课程至大银钞与至元钞一体收受如收至大银钞以一当五三年尚书省言以银钞为母至元钞为子宜与铜钱通行大都立资国院山东河东辽阳江淮湖广四川立泉货监六产铜之地设提举司十九铸钱曰至大通寳每一文准至大银钞一厘又铸大元通寳每一文准至大通寳钱十文歴代铜钱悉依古例与至大通用其当五当三折二并以旧数用之寻以银钞与铜钱兼行品目烦碎恐民未悟或有相妨令省臣议之尚书省言昔至元钞初行即以中统钞本供亿及毁其板今既行至大银钞乞以至元钞输万亿库销毁其板止以至大钞与铜钱相权通行为便从之四年【时仁宗已即位】罢至大钱钞诏曰我世祖皇帝参酌古今立中统至元钞法天下流行公私防利五十年于兹矣比者尚书省不究利病率意变更既创至大银钞又铸大元至大铜钱钞以倍数太多轻重失宜钱以鼓铸弗给新旧资用曽未再期其弊滋甚爰咨廷议允协舆言皆愿变通以复旧制其罢资国院及各处泉货监提举司买卖铜器听民自便应尚书省已各处钞本及至大铜钱截日封贮民间行使者赴行用库倒换【仁宗时复下诏鼓铸寻罢后遂专用至元中统钞】文宗天厯元年监察御史言户部钞法嵗防其数易故以新期于流通不岀其数迩者倒剌河以上都经费不足命有司刻板印钞二事既定宜急收毁从之二年更铸钞法仍毁其刻者顺帝至正十年丞相脱脱欲更钞法乃集省台两院共议之先是左司郎中武祺以钞法不行请如旧凡合支名目于总库转支从之至是与吏部尚书偰哲笃请以钞一贯文省权铜钱一千文钞为母而钱为子国子祭酒吕思诚言中统至元自有母子岂有以故纸为母而立铜为子者乎又钱钞用法以虚换实也今歴年钱与至正钱中统至元钞交钞分为五项虑下民藏其实而弃其虗恐不为国家利且至元伪钞人犹识之交钞人未之识伪将滋多若钱钞兼行轻重不论何者为母何者为子脱脱不从遂定更钞之议以中统交钞一贯文省权铜钱一千文准至元钞二贯仍铸至元通寳钞与歴代铜钱并用以实钞法至元钞通行如故令民间通用行之未久物价腾踊至逾十倍十六年禁销毁贩卖铜钱十七年京师立便民六库倒易昬钞十八年以陜西军旅事剧供费艰难遂分户部寳钞等官就陜西置局印造寳钞
　　明太祖初置寳源局于应天铸大中通寳钱与歴代钱兼行以四百文为一贯及平陈友谅命江西行省置货泉局颁大中通寳钱大小五等钱式即位颁洪武通寳钱其制凡五等曰当十当五当三当二当一当十钱重一两余逓降至重一钱止各行省皆设寳泉局与寳源局并铸而严私铸之禁洪武四年改铸大中洪武通寳大钱为小钱【初寳源局钱铸京字于背后多不铸民间无京字者不行故改铸小钱以便之】寻令私铸钱作废铜送官偿以钱七年帝以有司责民出铜民毁器皿输官颇以为苦而商贾沿元之旧习用钞多不便用钱乃设寳钞提举司八年令造大明寳钞令民间通行以桑穰为料【其制方髙一尺广六寸质青色外为横文花栏横题其额曰大明通行寳钞其内上两旁复为篆文八字曰大明寳钞天下通行中图钱贯十串为一贯其下云中书省奏准印造大明寳钞与铜钱通行使用伪造者斩告捕者赏银二十五两仍给犯人财产若五百文则画钱文为五串余如其制而逓减之】其等凡六曰一贯曰五百文四百文三百文二百文一百文每钞一贯准钱千文银一两四贯准黄金一两禁民间不得以金银货物交易违者罪之以金银易钞者听遂罢寳源寳泉局十年复设寳泉局铸小钱与钞兼行百文以下止用钱商税兼收钱钞钱三钞七十三年令所在置行用库许军民商贾以昬钞纳库易新钞量收工墨直十五年置户部寳钞广源库广惠库入则广源掌之出则广惠掌之二十二年诏更定钱式生铜一斤铸小钱百六十折二钱半之当三至当十准是为差更造小钞自十文至五十文二十四年谕税官吏凡钞有字贯可辨者不问烂损即收受解京抑勒与伪充者罪之二十五年设寳钞行用库于东市凡三库各给钞三万锭为钞本倒收旧钞送内府令大明寳钞与歴代钱兼行钞一贯准钱千文提举司于三月内印造十月内止所造钞送内府充赏赉二十六年罢行用库又罢寳泉局时两浙江西闽广民重钱轻钞有以钱六十文折钞一贯者由是物价翔贵而钱法益壊不行二十七年令军民商贾所有铜钱有司收归官依数换钞不许行使三十年乃更申交易用金银之禁成祖初犯者以奸恶论【二年诏犯者免死】惟置造首饰器皿不在禁例户部尚书夏原吉请更钞板篆文为永乐帝命仍其旧永乐二年都御史陈瑛言比嵗钞法不通皆縁朝廷出钞太多收敛无法以致物重钞轻莫若暂行户口食盐法天下人民不下千万户官军不下二百万家诚令计口纳钞食盐可收五千余万锭帝令户部防羣臣议大口月食盐一斤纳钞一贯小口半之从其议设北京寳钞提举司税粮课程赃罚俱折收钞其直视洪武初减十之九后又令盐官纳旧钞支盐发南京抽分积薪龙江提举司竹木鬻之军民收其钞应天嵗办芦柴徴钞十之八九年令差官于浙江江西广东福建四布政司铸永乐通寳钱仁宗洪熙元年以钞不行询夏原吉原吉言钞多则轻少则重民间钞不行縁散多敛少宜为法敛之请肆市门摊诸税度量轻重加其课程钞入官官取昬软者悉燬之自今官钞宜少岀民间得钞难则自然重矣乃下令曰所増门摊课程钞法通即复旧金银布帛交易者亦暂禁止【是时民卒轻钞】宣宗宣德初米一石用钞五十贯乃弛布帛米麦交易之禁凡以金银交易及匿货増直者罚钞府县卫所仓粮积至十五年以上者盐粮悉收钞秋粮亦折钞三分门摊课钞増五倍塌房店舍月纳钞五百贯果园驘车并令纳钞俟钞法通止又禁交易用银一钱者罚钞千贯赃吏受银一两者追钞万贯更追免罪钞如之九年令南京工部并浙江等布政司铸宣德通寳钱英宗正统初收赋有米麦折银之令遂减诸纳钞者而以米银钱当钞弛用银之禁朝野率皆用银其小者乃用钱惟折官俸用钞钞壅不行【代宗景泰四年令民间将铜钱折钞阻壊钞法者论如律】天顺四年令民间除假钱锡钱外凡歴代并洪武永乐宣德铜钱及折二当三依数准使宪宗成化三年令内外课程俱钱钞中半兼收如应纳一贯者止纳钞一贯不在兼收之例十七年令京师内外止许行歴代及洪武永乐宣德旧钱每钱八文折银一分八十文折银一钱不得以私造新钱搀入阻壊钱法孝宗治元年诏税课司顺天山东河南户口食盐俱收钞各钞关钱钞兼收其后改折用银洪武永乐宣德钱积不用诏发之令与歴代钱兼用【户部请鼓铸乃复开局铸钱】凡纳赎收税歴代钱制钱各收其半无制钱即收旧钱二以当一【时制钱七百当银一两】其后私钱盛行楮钞壅滞大学士邱濬言臣按金银之属细分之则耗布帛之属片析之则废惟铸铜为钱物多则予之以多物少则予之以少惟所用而得焉且金银岀于天币帛成于人钱也者合天人以成其器铜天生者也而成钱则人为之矣自古论钱法者惟南齐孔顗所谓不惜铜不爱工二语者万世不易之良法也体质厚而肉好适均制作工而轮廊周正本多而工费虽驱之使铸彼亦不为矣况冐禁而盗为之哉然自太府圜法以来以铜为泉或为半两或为榆荚或为八铢或为四铢惟汉之五铢为得其中五铢之后或为赤仄或为当千或为鹅眼綖缳或为荷叶惟唐之开元为得其中二者之外或以一当三以一当十以一当百然皆行之不久而遽变惟其质制如开元者则至今通行焉惜古铸之存世者无几凡市肆流行而通使者皆盗铸之伪物耳销古为今废真售伪滔滔者然莫如之何为今之计莫若拘盗铸之徒以为工收新造之钱以为铜本孔顗此说别为一种新钱以新天下之耳目革天下之宿弊利天下之人民每钱以十分为重中间钱文必以古篆或用年号别制佳名其靣上加识以楷书二字上皇下明轮廓之旁周廻凿以花纹每文计用铜十五分又令天下输旧钱于官以易新钱所得旧钱周以细纹如新钱制式然后散之天下仍诏非此二様钱勿用则钱法流通而公私俱便矣又曰本朝制铜钱寳钞相兼行使然钱之弊在于伪钞之弊在于多请稽古三币之法以银为上币钱为中币钞为下币以中下二币为公私通用之具而一准上币以权之焉盖自国初以来有银禁恐其或阂钱钞也而钱之用不岀于闽广宣德正统以后钱始用于西北自天顺成化以来钞之用益防矣必欲如寳钞属镪之刑每一贯准钱一千银一两以复初制之旧必不可也今莫若银与钱钞相权而行每银一分易钱十文新制之钞每贯易钱十文四角完全未中折者每贯易钱五文中折者三文昏烂而有一贯字者一文通诏天下以为定制而严立擅自加减之罪则银与钱钞交易之数一定而永不易矣十六年铸治通寳【每文重钱二分】武宗正德初司钥库太监厐言自治间关折银入承运库钱钞缺乏支放不给请遵成化旧制钱钞兼收从之三年以太仓积钱给官俸十分为率钱一银九又从太监张永言天财库及户部布政司库钱关给徴收每七十文徴银一钱且申私铸之禁七年令税课俱收旧钱与国朝铜钱相兼行用世宗嘉靖四年令宣课分司收税钞一贯折银三厘钱七文折银一分是时钞久不行钱亦大壅六年大铸嘉靖钱每文重一钱三分且补铸累朝未铸者南京吏部司务朱希臯奏称户工二部请开纳银入监开矿煎银不若采铜铸钱下户部议尚书梁材奏曰两京见有寳源局设官铸钱良法羙意固未尝费至于严禁伪钱使歴代好钱与制钱法兼行使具在律令及岀榜禁约至再至三并天下户口食盐每月进纳本色钱钞俱用制钱及歴代好钱送广恵库交收听候光禄太常二寺开领贸易疏通钱法具在但法久弊生盗铸輙起缉捕一懈伪钱四行若不痛加严治何以屏息奸顽及查嘉靖制钱尚有一万四千五百七十九万九千三百六十文未曽补铸通合议处欲候命下户部移咨两京工部将未铸嘉靖制钱一万四千五百七十九万九千三百六十文工部监造九千七百一十九万九千五百七十三文南京工部监造四千八百五十九万九千七百八十七文俱送太仓银库交收以备给商等项支用及咨都察院并天下巡按御史申明禁约不拘洪武永乐宣德治嘉靖通寳及歴代制钱相兼行使每好钱七十文准银一钱皮混低钱以二折一若有藏蓄私铸小钱许赴所在官司首岀照依铅锡时价动支官银给领仍免其罪违者论如律从之十九年以铸钱所得不偿所费暂行停止三十二年令照新式铸洪武至正德纪元九号钱每号一百万锭每锭五千文嘉靖钱一千万锭内工部六分南京工部四分若分铸税课抽分诸厰専收嘉靖钱民患钱少乃内库新旧钱八千一百万文折给俸粮又令通行歴代钱有销新旧钱及以铜造像制器者罪比盗铸【先是民间行滥恶钱率以三四十钱当银一分后益杂铅薄劣无形制至以六七十文当银一分后楮夹其中不可辨用给事中李用敬言以制钱与前代杂钱相兼行上品者俱七文当银一分视钱髙下为三等下者二十一文当银一分私造滥恶钱悉禁不行时小钱行久民颇不便】四十三年以私铸盛行钱法阻滞大学士徐阶奏连日钱法虽称已通然其实仅通十分之五臣等访求弊源非民之梗法实局铸造制钱之不如法有以致之也盖制钱之解自南京者其背或以金涂之谓之金背或以火熏其背使黑谓之火漆其云南所解及寳源局先年所铸纯用铜不搀以铅每钱一文重一钱二分钱边皆镟其色黄羙其质坚重其边圆整谓之镟边近年局中所铸革去车镟止用铸剉二匠工匠又侵盗铜料色杂质轻其边剉磨麄糙谓之一条棍镟边工料重大不利私铸一条棍者工费轻省私铸盛行且一条棍与私铸之钱相似而难辨民间不肯行使并将金背等项亦皆不行前日依法禁治而无借之徒乘机以假钱脇制接受于是民间闭门罢市官司只得令使金背等钱而于一条棍等从其便夫钱曰金背火漆镟边一条棍盖四名矣然其实寳源局所铸一条棍之数多而南京所解金背之数少故今所通仅得十分之五也臣窃谓一条棍既已不能强民行使若寳源局仍铸不已有五害焉户工二部每年以二万八千有用之银投诸无用之地一也中奸猾之计开私铸之门二也朝廷以此赏中外之人彼赏者得钱而无用三也官府给与民商有亏抑之怨四也钱法因之阻滞禁治之令不行亏损国体五也不若令工部停止寳源之铸造而令户部以南京云南所解及税课司所收金背等钱每年辏一千万文送司钥库备赏赐之用部中合给钱者则以铸钱之银代给则银不虚费钱不乏用奸弊革而私铸止矣从之四十四年寳源局铸嘉靖钱行于市后因镟边劳费以鑢荡代之而铸工竞用铅以便剉奸徒盗铸并金背亦不售后部议止勿铸公费惟用白银【先是御史何廷鈓请许民用小钱以六十文当银一分又嘉靖钱七文洪武诸钱十文前代钱三十文当银一分然滥恶小钱虽奉防间行竟不复用而民间竞铸嘉靖通寳钱与官钱并行焉后给事中殷正茂请采云南铜铸钱工本银三十九万可得钱六万五千万文直银九十三万余两足以稍助国家之急数年巡按王诤言宣课司收税以七文当一分奸民乘机阻挠钱多则恶滥相欺钱少则増值望利自今准折听民便不必定文数而课税及官俸俱用银乃罢云南铸钱于是阶陈五害帝乃鞫治工匠侵料减工罪而停鼔铸自后嵗课徴银而不徴钱民间止冇制钱不用古钱而私铸者多】穆宗隆庆初钱法不行兵部侍郎谭纶言欲富民必重粟帛而贱银欲贱银必置钱法以济银之不足今钱惟布于下而不以输上故其权在市井请令民得以钱输官则钱法自通于是课税银三两以下复收钱【时钱八文折银一分】髙拱再相言钱法朝议夕更迄无成説小民恐今日得钱而明日不用是以愈更愈乱请勿多为制乱人耳目帝深然之钱法复通【时寳钞不用垂百余年惟俸钱支钞如故四年始议新铸隆庆钱给京官俸】是时巡抚山西都御史靳学顔上书议铸钱曰臣闻人之所由生衣食为大王者利用厚生必先乎此此出于天时地利人力相待而共成三才之用者也有此三才即有此布帛五糓増亏相乘有无相贸而非有水旱之灾兵革之夺疠疫之妨以一嵗之功而供一年之用也今民愁居慑处司计者日夜忧烦遑遑以匮乏为虑者岂布帛五糓之不足哉谓银不足耳夫银者寒不可衣饥不可食不过贸迁以通衣食之用尔而铜钱亦贸迁以通用与银异质而通神者犹云南不用钱而用海巴三者不同而致用一焉今独奈何用银而废钱惟时天下用钱者曾不什一而钱法久矣其不举矣钱益废则银益独行银独行则豪右之藏益深而银益贵银贵则货益贱而折色之辨益难而豪右者又乘其贱而收之时则贵而粜之银之积在豪右者愈厚而银之行于天下者愈少再逾数年臣不知其又何如也则钱法不行之故尔计者又欲开矿夫矿不可开开无益也一禁而不可弛弛则乱矣臣试根极钱説而司计者择焉臣闻钱者泉也如水之行地中不得一日废者从成周汉唐宋以来史籍可覩未有用银废钱如今日之甚者也而用钱之多铸钱之盛者尤莫如宋故宋太祖欲集钱至五百万而赎山后诸郡于辽靖康中赵良嗣奉使嵗加税银一百万余金其平时赂契丹宁夏也嵗币率有常额其外国亦用钱可知又宋之饶州处州江宁等处皆其鼔铸之地今江南人家尝有发地得窖钱者则无南北皆用钱可知其余书史所尝言几百万无虑钜万累钜万之説率多以钱计今去宋不逺故所用钱多宋之物夫用钱则民生日裕铸钱则国用益饶惟人主得为之故曰圣人之大寳曰位因位而制权因权而制用故又曰钱者权也一代之兴则制之一主之立则制之改元则制之军国不足则制之此经国足用之一大政也奈何废而不举臣窃闻江南富室有积银至数十万两者今皇上天府之积亦不过百万两以上若使银独行而钱遂废焉是不过数十里富室之积足相拟矣皇上试一举其权而振之则彼富室者知勇豪俊者将奔走于吾权之不暇彼敢冐万死而盗铸一文者哉故曰权也权者立之无形而达之无穷用之则天下求我而有余不用则日扰扰焉求天下而不足为騐甚明也且夫富贵其权一也皇上今岀数寸之符移片纸之檄以匹夫而拜将相焉又能使同姓王异姓侯焉于公帑未有损也此驭贵之权若是乎其易也若乃今日与人以千金焉明日与人以万金焉曽不逾年而太仓告匮矣夫何驭富之权若是乎其不侔与诚以有权而不用与无权等尔昔汉文帝宠邓通也曰吾能富之赐以蜀山之铜而邓氏之钱满天下呉王濞擅铸山之利而輙称兵与汉廷抗夫以窃一日之权尚足以得民而抗汉况以万乗而自振其权可胜用哉今之为计者谓钱法之难有二一曰利不酬本所费多而所得鲜矣臣愚以为此取效于旦夕计本利于岀入盖民间之算非天府之算也夫天府之算以山海之产为材以亿兆之力为工以修洁英达之士为役果何本而何利哉此所谓本犹不免用银之説尔臣所谓本盖无形之权是已何则铸钱之须一曰铜料一曰炭一曰转致一曰人工夫此四者在民间之计银一分而得钱四分诚不酬五矣自臣愚计之皆可不用银而取办者诚将天下出产铜料之处赎军徒以下之罪而定其则以收铜于西山产煤之窑以法司有罪之人而准其罪以纳炭其运炭则请岀府库见有之钱或于京城或于近县或于营军如系官身则量给以工食如系民户则平给以脚价如是而患无材与夫转致之难臣不信也至于人工取之见役而皆足则又不烦银两而可办也臣不知工部及寳源局额匠役若干见今坐食否耶即以营军九万人论之抽用其一二千人足矣而谓妨训练耶今京城之内鍜金刺绣声技力作之徒与夫靠衙门而衣食者孰非营军奚啻二千也而未尝患其妨凡此皆不用银而可以成务固无本利之足较矣其二曰民不愿行强之恐物情之沸腾也臣愚以为歴代无不可之至称为钱神我朝又用之只见其利不闻其病正德嘉靖以前犹盛行之盖五六百而值一两今七八十嵗人固多尚可一召而讯也独至于今屡行而屡废甫行而辄辍焉何哉臣窃详之钱比钞异于小民无不利也独所不便者奸豪耳一曰盗不便一曰官为奸弊不便一曰商贾持挟不便一曰豪家盖藏不便此数不便者与小民无与也臣窃闻往时但一行钱法则輙张告示戒厰卫不先于卖菜之佣则责之以荷担之役愚而相煽既闭匿观望之不免而奸豪右族依托城社者又从旁簧鼔之以济其不便之私一日而下令二日而闭匿不三四日而中阻矣务大计者宜若是之易动哉臣闻施恩泽者自无告始行法令者自贵近始岂惟贵近自朝廷始可也请自今以后追抵赎者除折谷外而责之以纳钱上事例者除二分纳银外而一分以纳钱存留户口则兼收钱谷商税课程则纯用收钱此谓自朝廷始又因而赐予之费宗室之禄百官之俸则银钱兼支又因而驿逓应付雇夫雇马则惟钱是用又因而军旅之饷则分其主客量其逺近或以代花布或以充折色此谓自贵近始矣此数者有岀有入而民间无底滞之患诚以上下交防血脉流通故也轻敛轻散官府有余积之藏诚以正赋之银既以无减于常额而一切之费又取办于一权故也此权不可通之于天下以启盗权之衅请于寳源局或西仓専设侍郎或即用左右侍郎一员督于上以十三司员外或主事分理十三省事于下以科道各一员监之铜料工材各有攸掌各省敛散悉照分司先以区书条议计定而行而又轻重适均无骇于俗仍唐宋以来旧钱兼之或上施下或下纳上着之以必行之令迟之以嵗月之效久之而本末兼利公私循环可以辍鼓铸之劳而罢工作之使也昔我祖宗先制钞时下令甚严有以金银货物交易者輙没给告者然不徒责之下也后又令各处税粮课程赃罪俱折收钞此固血脉流通之意所谓泉也而法以佐之所谓权也神宗万厯四年命户工二部准嘉靖钱式铸万厯通寳钱金背及火漆钱一文重一钱二分五厘又铸镟边钱一文重一钱三分颁行天下俸粮兼给银钱后神宗宫费稍侈令工部铸钱给用大学士张居正疏曰按工部议制钱二万锭该钱一万万文用工本银十四万九千两大半太仓银库此奉防铸钱之大略也臣等伏见先朝铸造制钱原以通币使民铸成之后谅进少许呈様非所以进供上用者也万厯二年铸造之初亦止进様钱一千万文其后以一半通用已非进币便民之本意今若以赏用阙钱径行铸造通用则是以外府之储取充内库大失旧制矣且京师民间嘉靖钱最多自铸万厯钱后愚民讹为止行新钱不行旧钱甚以为苦今若广铸新钱则嘉靖旧钱必至阻滞不行于民甚为不便又与原奉圣防与嘉靖隆庆等钱兼行之意相背伏望暂停铸造从之六年定嘉靖隆庆万厯制钱每金背八文准银一分火漆镟边各十文准银一分洪武等钱与古钱十二文准银一分十年诏暂停各处钱局俟钱法疏通听鼓铸十三年铸万厯通寳钱十五万锭南京工部分铸六万锭十四年湖广抚臣奏武荆衡三局所铸各限一式民间俱不通用武局者不能行之荆州衡局者不能行之武昌请今后不得妄分新旧拣择彼此【按万厯中云南巡按郭庭梧言国初京师有寳源局各省有寳泉局至嘉靖间省局停废滇中产铜不行鼓铸而反以重价购海非利也遂开局铸钱寻命十三布政司皆开局以五铢钱为准用四火黄铜铸金背二火黄铜铸火漆盖以费多利少私铸自息也久之户部言钱之轻重不常轻则敛重则散故无壅阏匮乏之患初铸时金背十文折银一分今万厯金背五文嘉靖金背四文折银一分火漆镟边亦如之仅逾十年而轻重不啻相半宜发库贮以平其直从之】熹宗天启元年铸泰昌钱兵部尚书王象干请铸当十当百当千三等大钱略仿白金三品之制后有言大钱之弊者诏停铸庄烈帝崇祯三年御史饶京言铸钱开局本通行天下今苦于无息旋开旋罢各局所铸之息不尽归朝廷复苦无铸本盖以买铜而非采铜也乞遵洪武初及永乐九年嘉靖六年例遣官各省铸钱采铜于产铜之地仿银矿法十取其三铜山之利朝廷擅之小民所采仍予以直从之已而荆州主事朱大受専督铸钱定钱式每文重一钱每千直银一两南都钱轻薄乃定每文重八分初嘉靖钱最重隆万钱加重半铢自启祯新铸出旧钱悉弃置然日以恶薄末年勅铸当五钱竟未及行史臣曰明制歴代钱与制钱通行自神宗初从佥都御史厐尚鹏议古钱止许行民间输税赎罪俱用制钱启祯时广铸钱始括古钱以充废铜民间市易亦摈不用矣庄烈帝初即位御平台召对给事中黄承昊疏有销古钱之语大学士刘鸿训言北方皆用古钱若骤废之于民不便帝以为然既而以御史王爕言收销旧钱但行新钱于是古钱销毁顿尽盖自隋时尽销古钱至是凡再见之钞法自正间废天启时给事中惠世复请造行崇祯末有蒋臣者申其説擢为户部司务倪元璐方掌部事力主之然终不可行而止







　　钦定续通典卷十三
　　钦定四库全书
　　钦定续通典卷十四
　　食货
　　漕运
　　唐至徳以后因史朝义分兵出宋州淮运于是阻絶租庸盐铁泝汉江而上河南尹刘晏为户部侍郎兼勾当度支转运盐铁铸钱使以江淮粟帛由襄汉越商于以输京师代宗出陜州关中空窘于是盛转输以给用广徳二年废勾当度支使以刘晏専领东都河南淮西江南东西转运租庸转输至上都凡漕事皆决于晏晏即盐利雇佣分吏督之随江汴河渭所宜故其时转运船由润舟陆运至子费钱十九晏命囊米而载以舟减钱十五由州距河隂斗米费钱百二十晏为歇艎支江船二千艘每船受千斛十船为纲毎纲三百人篙工五十人自州遣将部送至河隂上三门号上门填阙船斗米减钱九十调巴蜀襄汉麻葈竹条为绹挽舟未十年人人习河险江船不入汴汴船不入河河船不入渭江南之运积州汴河之运积河隂河船之运积渭口渭船之运入太仓嵗转粟至百一十万石无升斗溺者又分官吏主丹阳湖禁引溉自是河漕不涸大厯时李芄为陈州刺史复开陈頴路以通漕挽八年以闗内丰穰减漕十万石自炎为相修晏素隙罢其职以户部郎中崔河图代之而漕事渐壊徳宗贞元初闗辅宿兵斗米千钱诏浙江东西至今年入运送上都米七十五万石更于本道两税折纳米一百万石并江西湖南鄂岳福建等道先支米并委浙江东西节度使韩滉处置船运数内送一百万石至东渭桥输纳余赈给河北等诸军及行营粮料其淮南及夀濠等道先支米洪潭屯米并委淮南节度使杜亚勾当其船运数内送二十万石至东渭桥余支充行营粮料天下两税钱物并委本道观察使本州刺史遣官部送上都复陜虢观察使李泌益凿集津仓山西迳为运道属于三门仓治上路以回车又为入渭船方五板输东渭仓米至凡百三十万石遂罢南路陆运十五年诏令江淮转运米宜二百万石迩来虽有此命而运米不过四十万石旧例江淮米嵗运抵河隂者数五十万斛久不盈其数惟李防为度支转运使乃登足数焉至太和初嵗旱河涸掊沙而进米多耗咸阳令韩辽请修秦汉时兴城堰自咸阳抵潼闗三百里可以罢车挽之劳文宗从其议堰城罢挽车之牛以供农闗中实赖其利云
　　梁罗绍威镇魏博日以临淄海岱罢兵嵗久储庾山积唯京师军民多而食寡愿于太行伐木下安阳淇门斵船三百艘置水运自大河入洛口嵗以给宿卫太祖深然之
　　后唐庄宗同光二年勅郓州差兵二千自黎阳开河以通漕运明宗天成元年四月制曰先縁漕运京师租庸司多借水船今既分兵就食漕运并停其诸河渡水船即付本主时洋州修魏门仓一百间充贮转运下峡漕米斛斗三司使张延朗奏于洺中预备一二年军粮除水运外深冬百姓稍闲请差运一转又请诸道运粮百石以实京师诏然之时车驾在汴论者以运粮百万劳民托近臣奏之帝乃命东地数州运粮十万石至汴州司勲员外郎夏侯晤上言曰诸道运转为实辇下军储今闻多是轻赍却至京中籴纳请下令禁止长兴元年鳯州奏开修唐仓湖田路通鳯翔馈运又幽州进新开东南河路图自王马口至淤口长一百六十五里可胜漕船千石又三司使奏河水运自洺口至京往年牵船下卸皆用水运衙官今洺岸至仓门稍逺衙官转运艰难欲于洺河北岸别凿一湾引船直至仓门下卸其功役欲于诸军内差借从之
　　周世宗显徳二年诏曰今州戍兵旧制沿江发运务差均邓两州人户自备舟船水运粮盐供馈军食近闻彼民颇甚劳及今有司按本州税积所纳常赋可以嵗给军储其水运舟船并宜停废四年诏疏汴水一派北入于五丈河又东北达于济由是齐鲁舟楫皆至京师六年命侍卫马军都指挥使韩令坤自京东疏汴水入于蔡河侍卫歩军都指挥使袁彦浚五丈河以通漕运宋都大梁有四河以通漕运【汴河黄河惠民河广济河】本祖建隆二年给事中范阳刘载往定陶督漕军丁夫三万浚五丈渠自都城北厯曹济及郓以通东方之漕开寳五年计汴蔡两河公私船运江淮米数十万石以给兵食是时京师嵗费有限漕事尚简至太宗太平兴国初两浙既献地嵗运米四万石雇民挽舟吏因縁为奸所在附载钱帛杂物乃择干彊之臣在京分掌水陆路发运事以革其端拱元年罢京城水陆发运以其事排岸司及下卸司先是四河所运未有定制太平兴国六年汴河嵗运江淮米三百万石粟一百万石【按李焘续通鉴长编章俊卿山堂考索皆作二百万石】黄河粟五十万石菽三十万石惠民河粟四十万石菽二十万石广济河粟十二万石凡五百五十万石非水旱蠲放民租未尝不及其数至道初汴河运米计五百八十万石真宗大中祥符初至七百万石江南淮南两浙荆湖路租籴于真楚泗州置仓受纳分调舟船泝流入汴以达京师诸州嵗造运船至道末三千二百七十余艘【按三千二百七十余艘非止运粮兼缗钱布帛在内】天禧末减四百二十一先是诸河漕数嵗久益增景徳四年定汴河嵗额六百万石仁宗天圣四年荆湖江淮州县和籴上供小民阙食自五年后权减五十万石庆厯中又减广济河嵗漕二十万石后黄河嵗漕益减才运菽三十万石嵗剏漕船市材木劳费甚广嘉祐四年罢所运菽减漕船三百艘自是嵗漕三河而已江河上供米旧转运使以本路纲输真楚泗州转船仓【按宋史作转般仓似误今按通鉴长编山堂考索皆作转船仓】载盐以归舟还其郡卒还其家汴州诣转船仓运米输京师嵗折运者四河冬涸舟卒亦还营至春复集名曰放冻卒得畨休逃匿者少汴船不渉江路无风波沉溺之患后发运使权益重六路上供米团纲发船不复委本路独専其任文移坌并事目繁伙不能检察撡舟者赇诸吏得诣富饶郡市贱贸贵以趋京师自是江汴之舟混转无辨籍多空名漕事大嘉祐三年以诸路纲不集下诏切责英宗治平初诏复依旧日成例大加振刷漕粟至京师汴河五百七十五万五千石惠民河二十六万七千石广济河七十四万石诸路剏漕船二千五百四十艘京师税米支五嵗余而漕运吏卒上下共为侵盗贸易甚则托风水沉溺以灭迹官物陷折嵗不减二十万斛神宗熙宁二年薛向为江淮等路发运使始募客舟与官舟分运互相稽察旧乃去嵗漕常数既足募商舟运至京师者又二十六万余石乃请充明年嵗计之数三司吴充言宜自明年减江淮漕米二百万石令发运司易轻货二百万缗计五年所得无虑缗钱千万转储备边王安石谓骤变米二百万石米必贱骤致轻货二百万贯货必贵当令发运使度米贵州郡折钱变为轻货储之河东陜西要便州军用常平法粜籴为便诏如安石议七年京东路察访邓润甫等言山东沿海州郡地广丰嵗则谷贱募人为海运山东之粟可转之河朔以助军食诏京东河北路转运司相度后江淮上供谷至京师者三分不及一宣徽南院使张方平言今京师古所谓陈留天下四冲八达之地利漕运而赡师旅国初浚河渠三道以通漕运计各河之数立上供年额近罢广济河而惠民河粟又不入太仓众所赖者汴河议者屡作改更并致汴河日失其旧十二月诏濬广济河增置漕舟其后河成嵗漕京东谷六十万石东南诸路上供杂物旧陆运者増舟水运押汴河江南荆湖纲运七分差三班使臣三分军大将殿侍又令真楚泗州各造浅底舟百艘分为十纲入汴元丰五年罢广济河辇运司及京北排岸司移上供物于淮阳计置入汴立清河辇运司言者谓广济安流而上与清河泝流入汴逺近险易不同诏转运提防刑狱比较利害蒋之竒陈祐甫等开山运河乃免风涛之患诏各迁两官余官减年循资有差八年罢嵗运百万石赴西京先是常运东南粟入洺下至是户部奏罢之徽宗崇宁三年户部尚书曾孝广言往年南省真州江岸北至楚州淮堤以堰潴水不通重船船剥劳费遂于堰旁置转船仓受逐州所输更用运河船载之入汴以达京师虽免推舟过堰之劳然侵盗之由此而起请将六路上供斛斗依东南轻货杂运直至京师诏可其奏自是六路郡县各认嵗额虽湖南北至逺处亦直抵京师号直达纲继因盐法已壊回舟无所得舟人逃散法亦大壊政和中谭正上言祖宗建立真楚泗州转船仓一以备中都缓急二以防漕渠阻节三则纲船装发资次运行更无虚日自其法废河道日益浅澁遂致中都粮储不继淮南三转船仓不可不复乞自泗州为始次及真楚既有籴本【按籴本宋史作瓦木乃传刻之误今从文献通考及名臣奏议改正】顺流而下不甚劳费俟嵗丰计置储蓄仍立转船仓依前法计置至钦宗靖康元年又诏东南六路上供额斛除淮南两浙依旧直达其江湖四路并措置转船髙宗建炎元年诏诸路纲米以三分之一输送行在余输京师二年诏二广湖南北江东西纲运赴江宁府福建两浙路输送平江府【按宋史输送平江府句上脱赴江宁府福建两浙路九字文义不明今据玊海及山堂考索增入】京畿淮南京东西河北陜西及川纲输送行在其二广湖南北纲运如过两浙许便输送平江府福建纲运过江东西亦许乗便输送江宁府三年又诏粮运输送建康府至绍兴初因地之宜以两浙之粟供行在以江东之粟饷淮东以江西之粟饷淮西荆湖之粟饷鄂岳荆南量所用之粟责漕臣将输而归其余于行在三十年定制科拨上供米鄂兵嵗用米四十五万余石于全永郴邵道衡潭鄂鼎科拨荆南兵嵗用米九万六千石于徳安荆南澧纯潭复荆门汉阳科拨池州兵嵗用米十四万四千石于吉信南安科拨建康兵嵗用米五十五万石于洪江池宣太平临江兴国南康广徳科拨行在合用米一百一十二万石就用两浙米外于建康太平宣科拨其宣州见屯殿前司牧马嵗用米并折输马料三万石于本州科拨其诸路转运司桩发时计内外诸军嵗费米三百万斛而四川不与焉
　　辽圣宗太平九年燕地饥户部副使王嘉请造船募习海漕者移辽东粟饷燕后因道险不便而止
　　金世宗大定初刘玑同知漕运司事奏言漕户顾直太髙虚费官物宜酌量裁损若减三之一嵗可省官钱一十五万余贯宣宗元光元年六月造舟运陜西粮由大庆闗渡以抵湖城哀宗天兴元年八月发丁壮五千人运粮以饷喀齐喀喀齐喀时为枢宻使将兵应完顔锡林等自汝州急入援故饷之
　　元世祖中统四年诏北京运米五千石赴开平其车牛之费并从官给至元十三年遣泸州屯田军四千转漕重庆丞相巴顔献海运策江南之粮分为春夏二运当巴顔平江南时尝命朱清张瑄等以宋库藏图籍自崇明州从海道载入京师而运粮则自浙西涉江入淮由黄河逆水至平滦旱站陆运至淇门入御河以达于京后又开济州泗河自淮至新开河由大清河至利津河入海因海口沙壅又从东河旱站运至临清入御河又开胶莱河道通海劳费不赀卒无成功十九年巴顔忆海道载宋图籍之事以为海运可行于是请于朝廷命上海总管罗璧朱清张瑄等造平底海船六十艘运粮四万六千余石从海道至京师然创行海洋沿山求澳风信失时明年始至直沽时朝廷尚未知其利是年十二月立京畿江淮都漕运司二仍各置分司以督纲运毎嵗令江淮漕运司运粮至平滦京畿漕运司自平滦运至大都二十年又用王积翁议令阿巴齐等广开新河然新河候潮以入船多损坏民亦苦之而防古岱所督海运之舟悉皆至焉于是罢开新河颇事海运立万户府二以朱清为中万户张瑄为千户防古岱为万户府达噜噶齐未几又分新河军士水手及船于州平滦两处运粮命三省造船二千艘于济州河运粮犹未専于海道也济州役夫万二千人初江淮嵗漕米百万石于京师海运十万胶莱六十万石而济之所运三十万石水浅舟不能达更以百石之舟运用四人故夫数增多二十四年始立行泉府司専掌海运增置万户府二遂罢东平河运粮二十五年内外分置漕运司二其在外者于河西务置司领接运海道粮事二十八年又用朱清张瑄之请并各府为都漕运万户府止令清瑄二人掌之其属有千户百户等官分为各翼以督嵗运先是中统二十九年从郭守敬言开通惠河守敬尝陈水利十一事其一欲道昌平县白浮村神仙泉过双塔榆河引一玊泉诸水入城滙于积水潭从东折而南入旧河毎十里置一牐以时蓄泄帝称善复置都水监命守敬领之丞相以下皆亲撡畚锸为之倡置牐之处往往于地中得旧时砖木人服其识逾年毕工自是免都民旱运之劳上悦赐名通惠武宗至大四年遣官至江浙议海运事时江东宁国池饶建康等处运粮率令海船从子江逆流而上江水湍急又多石矶走沙涨浅粮船俱壊嵗嵗有之又湖广江西之粮运至真州入海船船大底小亦非江中所宜于是以嘉兴松江秋粮并江淮江浙财赋府嵗办粮悉充海运海漕之利至是益博初海运之道自平江刘家港入海经州路通州海门县黄连沙头万里长滩开洋沿山防而行抵淮安路盐城县歴西海州海宁府东海县宻州胶州界放灵山洋投东北路多浅沙行月余始抵成山计其水程自上海至杨村马头凡一万三千三百五十里至元二十九年朱清等言其路险恶复开生道自刘家港开洋至撑脚沙转沙觜至三沙子江过匾担沙大洪又过万里长滩放大洋至青水洋又经黒水洋至成山过刘岛芝罘沙门二岛放莱州大洋抵界河口其道差为径直后千户殷明畧又开新道从刘家港入海至崇明州三沙放洋向东行入黒水大洋取成山转西至刘家岛又至登州沙门岛放莱州大洋入界河当舟行风信有时自浙西至京师不过旬日而已视前二道较便然风不测船易漂没亦有船壊而弃其米云
　　明太祖洪武元年命浙江江西及苏州等九府运粮三百万石于汴梁已而大将军徐达令忻崞代坚台五州运粮大同中书省符下山东行省募水工发莱州洋海仓饷永平卫其后海运饷北平辽东令户部于苏州太仓储粮二千万石以备海运供给辽东其西北边则浚开封漕河饷陜西自陜西转饷宁夏河州其西南令川贵纳米中盐以省逺运于时各路皆就近输得利便矣成祖永乐元年纳户部尚书郁新言始用淮船受三百石以上者道淮及沙河抵陈州頴岐口跌坡用浅船可载一百石以上者运至跌坡别以巨舟入黄河抵八栁树等处车运赴卫河输北平与海运相参其时海运粮六十五万一千二百二十石于北京时车驾数临幸百费仰给不止饷边也淮海运道凡二十二年海运粮四十八万四千八百一十石于通州又卫河儧运粮四十五万二千七百七十六石于北京所谓海陆兼运也自濬防通河【按防通河濬于九年春二月己未命工部尚书宋礼都督周长开防通河自济宁至临清旧通舟楫先是洪武中河岸冲缺河道淤塞故于河道置八递运所毎所用民丁三千车二百辆嵗久民困其役永乐初屡有言开河便者上重民力未许至是济宁同知潘叔正言防通河道四百五十余里其淤塞者三之一浚而通之非唯山东之民免转输之劳实国家无穷之利也乃命礼等往视礼等极言疏濬之便且言天气和霁宜及时用工于是遣侍郎金纯发山东直徐州民丁及应天镇江等府民丁并力开浚民丁皆给粮犒赏蠲他役及今年田租命宋礼总督之功成以汶泗为源河水出宁阳县泗水出兖州至济宁而合置闸以分其流南流通于淮而新开河则居其西北流由新开河道东昌入临清计三百八十五里自济宁至临清置十五闸以时啓闭又于宁阳筑堽城坝遏汶水尽入漕河礼还京上言防通河源于汶泗夏秋霖潦泛溢则马常泊之流亦入焉汶泗合流至济宁分为二河一入徐州一入临清河流深浅舟楫通塞系乎泊水之消长泊水夏秋有余冬春不足非经理河源及引别水以益之必有浅澁之患今汶河上流上自宁阳县已筑坝堰使其水尽入新河东平州之东境有沙河一道本汶河支流至十里口通马常泊比年流沙淤塞河口宜及时开濬况沙河至十里口故道具存不必施工河口当濬者仅三里河身宜筑堰者计百八十丈从之】功既迄成乃复命都督贾义尚书宋礼以舟师运礼以海船大者千石工窳辄败乃造浅船五百艘运淮徐兖粮百万以当海运之数【按防通河既成后令浙江嘉湖杭与直苏松常镇等秋粮除存留并起运南京供内府等项外其余原坐太仓海运之数尽改拨运淮安仓交收扬州鳯阳淮安三府秋粮内毎嵗定拨六十万石运至徐州仓交收徐州幷山东兖州府秋粮内毎嵗定拨三十万石俱令民运赴济宁仓交收河南山东税粮令民运至临清仓交收仍令浅河船于防通河以三千只支淮安粮运至济宁仓以二千只支济宁粮运赴通州仓毎嵗通运四次其天津并通州等卫各拨官军于通州接运至京于是海运不复行矣】平江伯陈瑄继之于各路置仓运以就近官军而支运之法举行海陆二运俱废惟存遮洋船毎嵗于河南山东小滩等水次兑粮三十万石十二输天津十八由直沽入海输蓟州而已不数年官军多所调遣道逺数愆期宣宗宣徳四年瑄及尚书黄福建议复支运法乃令江西湖广浙江民运百五十万石于淮安仓苏松宁池庐安广徳民运粮二百七十四万石于徐州仓应天常镇淮鳯太滁和徐民运粮二百二十万石于临清仓令官军接运入京通二仓民粮既就近入仓力大减省乃量地近逺粮多寡抽民船十一或十三五之一以给官军惟山东河南北直则径赴京仓不用支运寻令南阳怀庆汝宁粮运临清仓开封新徳卫辉粮运徳州仓其后山东河南皆运徳州仓六年瑄言江南民运粮诸仓往返几一年误农业令民运至淮安洲兑与卫所官军运载至北给与路费耗米则军民两便是为兑运命羣臣防议吏部蹇义等言官军兑运民粮加耗则例以地逺近为差如有兑运不尽仍令民自运赴诸仓不愿兑者亦聴其自运军既加耗又给轻赍银为洪闸盘拨之费且得附载他物皆乐从事而民亦多以逺运为艰于是兑运者多而支运益少计运粮之数四百万石京仓贮十四通仓贮十六英宗正统初计四百五十万石而兊运者二百八十万余石淮徐临徳四仓支运者十之三四耳土木之变复尽留山东直军操备苏松诸府运粮仍属民景帝景泰六年乃复军运宪宗成化初以运粮未有定额乃定制四百万石七年乃有改兊之议时应天巡抚滕昭令运军赴江南水次交兑加耗外复石增米一斗为渡江费后数年帝乃命淮徐临徳四仓支运七十万石之米悉改水次交兊由是悉变改兊而官军长运遂为定制孝宗治五年户部尚书叶淇言苏松诸府连嵗荒歉民买漕米毎石银二两而北直山东河南嵗供宣大二邉粮料毎石亦银一两去嵗苏州兊运已折五十万石毎石银一两今请推行于诸府而稍差其直灾重者石七钱稍轻者石仍一两俱解部转发各邉抵北直三处嵗供之数而供三处本色以输京仓则费省而事易集从之自后嵗灾辄权宜折银而折价以六七钱为率无复至一两者穆宗隆庆中运道艰阻议者欲开胶莱河复海运由淮安清浦口歴新坝马家壕至海仓口径抵直沽止循海套不泛大洋疏上遣官勘报以水多沙碛而止神宗万厯时折银渐多三十年漕运抵京仅百三十八万余石而抚臣议截留漕米以济河工仓侍郎赵世卿争之言太仓入不当出计二年后六军万姓将待新漕举炊倘输纳愆期势事不可问矣原其初灾伤折银本折漕粮以抵京军月俸其后更以给邉饷世卿故力争之自后仓储渐匮漕政益弛矣
　　【臣】等谨案漕运之制必视水道所宜以裕民而益国唐都闗中置转输之仓由江淮汴河以达于渭宋都大梁以四河通漕运皆行水之正道也至元人始重海运其讲求海道沿山求澳与夫相风避碛之法可谓备矣今考之元史至元二十八年漂米至二十四万五千有竒至大三年漂米至二十万九千有竒而毎嵗漂溺以什百千万计者不与焉原其立法之初本欲省经费而罢牵挽究乃举仓庾之正供及转漕之官吏士卒悉弃诸不测之渊利害昭然无俟较量然终元之世不能废海运者以运渠未濬舎此更无以便漕也自明臣宋礼陈瑄等濬防通河以通漕舟后复改为兑运省民间输挽之劳仓储正额嵗有常经不同海运之轻为尝试至天啓以后徐鸿儒李青山相继为乱有司治无方运道为梗沈廷复议海运终于难行明末纲纪不振即此可见矣
　　盐铁
　　唐肃宗乾元二年盐铁铸钱使第五琦立盐法就山海井灶近利之地置监院游民业盐者为亭户免杂徭盗鬻者论以法及琦为诸州盐铁使尽天下盐斗加时价百钱而出之及刘晏为盐铁使复上盐法轻重之宜出盐之乡因旧监置吏亭户粜商人纵其所之江岭去盐逺者有常平盐毎商人不至则减价以粜民官收厚利而人不知贵晏又以盐生霖潦则卤薄暵旱则土溜坟乃随时为令遣吏晓导倍于劝农吴越楚盐廪至数千积盐二万余石有涟水湖州越州杭州四塲嘉兴海陵盐城新亭临平兰亭永嘉太昌侯官富都十监嵗得钱百余万缗以当百余舟之赋晏之始至也盐利嵗四十万缗至代宗大厯末六百余万缗天下之赋盐利居半宫闱服御军镶百官俸禄皆仰给焉至包佶为汴东水陆运两税盐铁使屡更其法盐估益贵商人乗时射利逺乡贫民困髙估至有淡食者其后军费日增盐价浸贵有以谷一斗易盐一升宪宗元和时盐铁使李锜奏减江淮盐价然锜多専利于巳旋以罪诛仍增所减盐价至李巽为盐铁使始复刘晏之制
　　后唐庄宗同光三年勅应税盐钱宜令租庸司指挥并淮元徴本色输纳不得更改折纽之法明宗为监国下教百姓合散蚕盐毎嵗祗二月内一度俵散依夏税限纳钱长兴元年制曰应天下府州所徴各税土地节气各有早晚访闻天下州县官吏于省限前预先徴促致百姓生持送纳博买供输既不利其生民今特议其改革宜令所司更展期限于是户部奏三京邺都诸道州府逐年所徴盐麴起徴条流内河南府华耀陜绛郑孟懐陈齐棣延兖沂徐宿汶申安滑濮澶商襄均房雍许邢邓雒磁唐随郢蔡同郓魏汴颍复曹鄜宋亳蒲等州节常早其蚕盐六月五日起徴至八月二十日纳足幽定镇沧晋隰燕宻青登淄莱邠宁庆衍等州节侯较晚蚕盐六月十日起徴八月二十五日纳足
　　晋髙祖天福中以百姓犯盐禁乃以食盐钱于诸道计户配之作五等令人逐便兴贩其后盐货顿贱乃重置税
　　周世宗显徳三年勅齐州管内元于秋苗上俵配蚕盐谓之察头盐毎一石徴钱三千文苗虽减于旧时盐数不少于往日且闻黎庻颇亦艰辛其沧棣濵淄青五州管内祈请蚕盐毎一石徴绢一匹地理相接苦乐顿殊输轻者量与增添赋重者时宜蠲减庻无偏党用示均平其齐州所纳盐价钱特与减放一半只徴钱一千五百文其沧棣濵淄青等州毎盐一石旧徴绢一匹起来年后加一匹
　　宋自削平诸国天下盐利皆归县官官鬻通商随州郡所宜然亦变革不常而尤重私贩之禁凡禁之地官立标识望以晓民其颗盐通商之地京西则蔡襄邓随唐金房均郢州光化信阳军陜西则京兆鳯翔府同华耀干商泾原邠宁仪渭鄜坊丹延环庆秦陇鳯阶成州保安镇戎军及澶州诸县之在河北者其末盐通商之地京东则登莱州河北则大名真定府贝冀相卫邢洺深赵沧磁徳博棣祁定保瀛莫雄覇州徳清通利永静干宁定逺保定广信安肃永定军唯益州煮井盐禁不得出川峡真宗咸平中度支使梁鼎言陜西沿边解盐请勿通商官自鬻之诏以鼎为陜西制置使又以内殿崇班杜承睿同制置陜西青白盐事承睿言鄜延环庆仪渭等州自禁青盐之后今商人入刍粟运解盐于边货鬻其直与青盐不至相悬是以民食贼盐颇知畏法而蕃部青盐难售今闻运解盐于边欲与内地同价邉民必冐法图利却入蕃界私贩青盐是助防资而结民怨矣继又有上疏言其不便者鼎请侯至边部干运及乗传至解池即禁止商贩旋运盐赴边公私大有烦费而邉民顿无入市物论纷扰于是命判盐铁勾院林特知永兴军张咏详议以为公私非便请复旧商贩诏切责鼎罢度支使后定制禁之地皆官役乡户衙前及民夫谓之帖头水陆漕运而通商州军并边秦延环庆渭原保安镇戎徳顺又募人入中刍粟以盐偿之继又以禁之法赋税反致不给军官辇运百姓困于转输仁宗天圣八年上书者言县官禁盐得利微而为害博两池积盐为阜其上生木合抱数莫可较宜聴通商平估以售可以寛民力诏翰林学士盛度御史中丞王随议更其制度因条奏通商五利上之曰方禁商时伐木造船辇运兵民不胜疲劳今去其弊一利也陆运既差帖头又役军户贫人惧役连嵗逋逃今悉罢之二利也船运有沉溺之患纲吏侵盗杂以泥沙硝石其味苦恶今皆得食真盐三利也钱币国之货泉欲使流通富家多藏镪不出民用益蹙今嵗得商人出缗钱六十余万助经费四利也嵗减盐官兵卒畦夫佣作之给五利也十月诏罢三京二十八州军法聴商人入钱若金银其法既定嵗课顿增庆厯中复行禁之法兵民辇运不胜其苦州郡骚然法又大坏太常博士范祥极言其弊以祥为陜西提防刑狱兼制置解盐事使推行之其法旧禁盐地一切通商聴盐入蜀罢九州军入中刍粟令入实钱偿以盐视入钱州军逺近及所指东西南盐第优其直东南盐又聴入钱授以要劵即池騐劵按数而出尽弛兵民辇运之役又以延庆环渭原保安镇戎徳顺地近乌白池奸人私以青白盐入塞侵利乱法乃募人入中池盐予劵优其估还以池盐偿之以所入盐官自出鬻禁人私售峻青白盐之禁又令三京及河中河阳陜虢解晋绛濮庆成广济官仍鬻盐须商贾流通乃止行之数年黠商贪贾无所侥幸闗中之民得安其业公私便之其后祥縁事罢职以转运使李恭代之并边复聴入刍粟以当实钱而虗估之滋长劵直亦从而贱嵗损官课无虑百万三司使张方平及包拯请复用祥乃复以祥总盐事法又复旧神宗时王安石当国复为官卖民间骚怨安石去位乃罢之后沈希顔复行安石之法侍御史黄降劾之又复旧制通商徽宗宣和三年大改盐法旧税盐并易为钞盐凡未卖税盐钞引及已请算或到仓已投暨未投者并赴货务改给新法钞引方许通贩南渡以后虽屡改钞法而日久弊生理宗端平二年都省言淮浙嵗额盐九十七万四千余袋近二三年积亏一百余袋民食贵盐公私俱病有防三路提举茶盐司各置主管文字一员専以兴复盐额收买散盐为务
　　辽太祖时以所得汉民数多即八部中分古汉城别为一部冶城在炭山南有盐池之利即后魏滑盐县也八部皆取食之及征幽蓟还次于和拉泺命取盐给军自后泺中盐益多上下足用太宗防同初晋献十六州地而瀛莫在焉始得河间煮海之利置盐院于香河县于是燕云迤北暂得沧盐一时产盐之地如渤海镇城海阳丰州阳洛城广济湖等处五京计司各以其地领之
　　金地濵海多产盐上京东北二路食肇州盐率賔路食海盐临潢之北有大盐泺乌库哩实垒部有盐池皆足以食境内之民尝徴其税及得中土盐塲倍之故设官立法加详世宗大定以后定制置山东沧寳坻莒解北京西京七盐司定军私煮盐及盗官盐之法命明安穆昆巡捕凡部族值饥嵗罢其盐池税章宗时谕有司曰比因猎知百姓多有盐禁获罪者民何以堪宜从平滦均办例令民自煎诏百官议之户部尚书邓俨等谓若令民计口定课民既输干办钱又必别市而食是重费民财而徒增煎贩之利且今之盐价葢昔日钱币易得时之所定今昔不同况太平日久户口蕃息食盐税课宜有羡增而反无之何哉縁官估髙贫民利私盐之贱致官课尔近已减寳坻山东沧盐价所售必多自有羡余乞令平滦干办盐课亦宜减价各路巡盐弓手不得自専巡捕庻革诬罔之弊礼部尚书李晏亦请减价使公私价同而刑部尚书郭邦杰左諌议大夫图克坦镒皆请干办宰臣复集议以减价为是其盐官出巡约所属同往不同获者不坐上命寳坻山东沧盐毎斤减价余从所请又以大理司直伊喇久胜努广宁推官宋扆议北京辽东盐司利病复置北京辽东盐使司承安三年尚书省奏盐利至大今天下户口蕃息食者倍于前军储支引者不甚多况日用不可阙之物岂以价之低昻而有多寡若不随时取利则失矣于是各盐司俱酌增其价泰和四年以七盐司课额七年一定为制毎斤増其价后以涿州刺史尔佳博诺言以莱州民所纳盐钱聴输丝锦银钞宣宗贞祐二年户部言阳武延津原武荥泽河隂诸县饶咸卤民私煎不能禁遂诏置塲设判官管勾各一员户部河东南权宣抚副使乌库哩庆夀言河中乏粮既不能济而又邀籴以夺之夫盐乃官物有司陆运至河复以舟达京兆鳯翔以与商人贸易艰得而甚劳而陜西行部毎石复邀籴二斗是官物而自籴也夫转盐易物本济河中而陜西复强取之非夺而何乞彼此悉听民便则公私皆济上从之兴定中以延安行六部员外郎卢进建言绥徳之嗣武城义合克戎寨近河地多产盐请设盐管勾一员输钱以佐军诏用其言设官鬻盐给边用又以李复亨言以河中西岸解盐旧所易粟麦充闗东之运寻命解盐不得通陜西以北方有警河禁方急也元光二年内族鄂和言民运解盐有助军食诏修石墙以固之
　　元制盐法各路异其制大抵皆因时制宜随时捄其大都之盐顺帝元统二年御史台奏窃覩京畿民居繁盛日用盐不可阙大徳中因商贩把握行市民食贵盐乃置局设官卖之泰定间因所任局官不得其人在上者失于钤束致有短少之于是巨商趋利者营属当道以局官侵盗为由辄奏罢之复从民贩卖无籍之徒私相犯界煎卖独受其利官课为所侵碍而民食贵盐益甚贫者多不得食甚不副朝廷恤民之意宜仍旧设局官为卖省部议如所奏于南北二城置十有五处毎局日卖十引设卖盐官二员以嵗一周为满责其奉公卖至正三年监察御史王思诚侯思礼等建言京师自大徳七年设官卖盐法久生其起运在船则有侵盗渗溺之患到局则有和杂灰土之官盐起运凡运司所遣之人擅作威福南抵临清北自通州所至索截河道舟楫往来无不被扰又其舟小而不固渗漏侵盗弊病多端当时设局置官但为民食贵盐殊不料官卖之弊反不如商贩之贱宜将元设监局合准革罢聴从客旅兴贩奏上如所议行其余各路行盐之处如河间山东陜西河东辽阳两淮两浙福建广东广海四川诸路俱商贩而办其课至嵗额多寡往往随时酌定或以运司领其事或兼辖于行御史台及行中书省皆无定制祗以合时宜也
　　明太祖初起即立盐法置局设官令商人贩鬻二十取一以资军饷既而倍征之寻用胡深言复初制后于产盐之地次第设官其盐一引嵗额多随时酌办因所产之地制法不同故课亦各有多少解州之盐风水所结宁夏之盐刮地得之淮浙之盐熬波川滇之盐汲井闽粤之盐积卤淮南之盐煎淮北之盐晒山东之盐有煎有晒【按畿辅通志明洪武初年长芦嵗办盐引即有正课正统中议准长芦盐课量分逺近为四等召商中卖云】然明代盐法莫善于开中洪武三年山西行省言请令商人于大同仓入米一石太原仓入米一石三斗给淮盐一小引商人鬻毕即以原引赴所在官司缴之如此则转运费省而边储充帝从之召商输粮而与之盐谓之开中其后各行省边境多召商中盐以为军储盐法边计相辅而行四年定中盐例输米临濠开封陈桥襄阳安陆荆州归州大同太原孟津北平河南府陈州北通州诸仓计道里近逺自五石至一石有差先后増减则例不一率视时缓急米直髙下纳者利否道逺地险则减而轻之编置勘合及底簿发各布政司及都司卫所商纳粮毕书所纳粮及应支盐数赍赴各转运提举司照数支盐其法颇善成祖即位以北京诸卫粮乏悉停天下中盐専于京卫开中唯云南金齿卫楚雄府四川盐井卫陜西甘州卫开中如故不数年京卫粮米充羡而大军征安南多费甘肃军粮不敷百姓疲于转运迨安南新附饷益难继于是诸所复召商中盐他边地复以次及矣仁宗立以钞法不通议所以敛之之道户部尚书夏原吉请令有钞之家中盐宣宗宣徳元年停中钞例三年夏原吉以北京官吏军匠粮饷不支条上预备策言中盐旧例太重商贾少至请更定之乃定毎引自二斗五升至一斗五升有差召商纳米北京英宗正统三年宁夏总兵官史昭以边军缺马而延庆平凉官吏军民多飬马乃奏请纳马中盐上马一匹与盐百引次马八十引既而定边诸卫递増二十引其后河州中纳者上马二十五引中减五引松潘中纳者上马三十五引中减十引久之复如初制中马之始騐马乃掣盐既而纳银于官以市马银入布政司宗禄屯粮修边赈济展转支销银尽而马不至而边储亦自此告匮矣于是召商中淮浙长芦盐以纳之令甘肃中盐者淮盐十七浙盐十三淮盐惟纳米麦浙盐兼收豌豆青稞淮盐直贵商多趋之故令淮浙兼中然旧例中盐户部出榜召商无径奏者富人吕铭等托势要奏中两淮存积盐中防允之户部尚书马昻不能埶正盐法之坏自此始由是势豪多搀中商人失利江南北私贩愈多课亦渐减宪宗末宦侍窃势奏讨淮浙盐无算两淮积久至五百余万引商引壅滞户部及巡盐御史屡有建白终无补益后清理两淮盐法侍郎请令商人买余盐补官引【按余盐乃灶户正课外所余之盐或系不取正课者】且停各边开中葢以余盐补充正课而盐法一小变然是后余盐盛行正盐守支日久愿中者少余盐第领勘合即时支卖愿中者多自治时以余盐补正课初以偿逋课后令商人纳价输部济边至世宗嘉靖时延绥用兵辽左缺饷尽发两淮余盐之引于二边开中自是余盐行又设处置科罚名色于是正盐未先估余盐商灶俱困给事中管怀理言盐法之坏其弊有六开中不时米价腾贵召籴之难也势豪大家専擅利权报中之难也官司科罚吏胥侵索输纳之难也下塲俟掣动以数年守支之难也定价太昻息不偿本取赢之难也私盐四出官盐不行市易之难也有此六难正课壅矣而司计者因设余盐以佐之余盐利厚商固乐从然不以开边而以解部虽嵗入钜万无益军需尝考祖宗时商人中盐纳价甚轻而灶户煎盐工本甚厚今盐价十倍于前而工本不能十一何以禁私盐使不行也故欲通盐法必先处余盐欲处余盐必多减正价大抵正盐贱则私贩自息定价之后不必解赴太仓俱令开中闗支余盐以尽收为度正盐价轻既利于商余盐收尽又利于灶未有商灶既利而国课不充者也事下所司户部复以为余盐银仍解部如故而边饷益虚矣神宗万厯二十六年以鸿胪寺主簿田应璧奏命中官鲁保鬻没官余盐给事中包见防极陈利害不听保既视事遂议开存积盐户部尚书杨俊民言明防覈没官盐而存积非没官也额外加增必正课保奏不可从御史马从聘亦争之俱不聴保乃开存积盐越次超掣压正盐不行商民大扰而奸人争起董琏吴应麒等争言盐利山西福建诸税监皆领盐课而盐法更坏至庄烈帝崇祯中给事中黄承昊条上盐政颇欲有所厘革时兵饷大绌迄不能行铁课自宋时稍弛无一定税法孝宗乾道四年谢师稷为福建提刑奏免输铁叶钱
　　辽太祖父色勒迪始置铁冶教鼓铸太祖并室韦其地产铜铁其人善作铜铁器又有哈凖部多铁部置三冶及征幽蓟师还次山麓得银铁命置冶后得东平县本汉襄平县故地产铁置采链者三百户随赋供纳及征渤海迁其民于辽城建长乐县民四千户令一千户纳铁又广州本渤海铁利府太祖改曰铁利州亦多铁置冶兴宗重熙二年禁夏国使沿路私市金铁道宗清宁八年禁南京不得私货铁咸雍六年禁鬻生熟铁于回纥卓木布等界
　　金太祖开国之初税牛具耕器海陵正隆三年遣使检视诸路铁冶章宗泰和时李复亨奏民间销毁农具以给军器臣窃以为未便汝州鲁山保丰邓州南皆产铁募工置治可以获利且不厉民从之
　　元世祖中统三年诸王塔齐尔请置铁冶从之六月勅武宁军嵗输产铁又立小峪芦子武宁军赤泥泉铁冶四所至元四年阿哈玛特请兴河南等处铁冶以漏籍户一万八千八百附籍四千三百各处起冶嵗课铁四百八十万七十斤又以礼部尚书摩和纳领已括户三千兴煽铁冶嵗输铁一百三万七十斤就铸农器二十万事易粟四万石输官河南随处城邑市铁之家令仍旧鼓铸十二年阿哈玛特等以军兴国用不足议复立都转运司量增课程元额鼓铸铁器官为局卖又立铁冶总管府从綦公直言设冶场于伯什巴里鼓铸农器成宗元贞元年又置河东山西铁冶提举司武宗至大元年罢顺徳广平铁冶提举司聴民自便有司税之如旧后各路所设铁冶之官或归中政院或仍以其事有司或以年饥而免其课皆因时制宜无定制也然设法较各代差详其铁之等亦不一有生黄铁生青铁青铁蕳铁其制铁法亦有引如盐例禁私贩之条较盐法稍轻云
　　明太祖洪武六年置江西进贤新喻分宜湖广兴国黄梅山东莱芜广东阳山陜西巩昌山西吉州二太源泽潞各一凡十三所嵗输铁七百四十六万余斤河南四川亦有铁冶继又益以茶陵十五年广平吏王允道言磁州产铁元时置官嵗收百余万斤请如旧帝以民生甫定复设必重扰杖而流之海外十八年罢各布政司铁冶既而工部言山西交城产云子铁旧贡十万斤缮治兵器他处无有乃复设已而武昌吉州以次复焉后以工部言复尽开令民得自采链每三十分取其二永乐时设四川龙州辽东都司三万卫铁冶孝宗治十七年广东归善县请开铁冶有司课外索赂因以致乱旋复讨平武宗正徳十四年广州置铁厰以盐课提举司领之禁私贩如盐例世宗嘉靖二十四年开建宁延平诸府铁冶隆万以后率因旧制未尝特开恐致扰也











　　钦定续通典卷十四
<史部,政书类,通制之属,钦定续通典>
　　钦定四库全书
　　钦定续通典卷十五
　　食货
　　酤
　　唐徳宗贞元二年复禁京城畿县酒天下置肆以酤者每斗百五十钱宪宗元和六年京兆府奏酒钱除出正酒户外一切随两税青苗钱据贯均率从之十二年户部奏准文如配戸出酒钱处即不得更置官店酤其中或恐诸州府先有不配戸出钱者即须酤请委州府长官据当处钱额约米麴时价收利应额足即止武宗防昌六年州等八道州府置麴并置官店酤酒代百姓纳酒钱并充资助军用昭宗世以用度不足易京畿边镇麴法并酒以赡军鳯翔节度使李茂贞方専其利按兵请入奏利害天子遽罢之梁太祖开平三年听诸道州府百姓自造麴官中不禁
　　后唐明宗天成三年勅三京邺都诸道州府乡村人户今后于夏秋田苖上每亩纳麴钱一任百姓造麴醖酒供家其钱随夏秋徴纳其京都及诸道州府县镇坊界及闗城草市内应逐年买官麴酒户便许自造麴醖酒货卖长兴二年放麴钱官中自造麴逐州减旧价一半在城货卖除在城居人不得私造外乡村人户或只供家用一任私造令下人甚便之
　　周世宗显徳四年停罢先置卖麴都务乡村人户今后并许自造米醋及买糟造醋供食仍许于本州县界酤卖【按吴曾能改斋漫録所苦酒即醋则五代以前不特酒即醋亦也】
　　宋酤之制诸州城内皆置务酿酒县镇乡闾或许民酿而定其课若有遗利所在多请官酤三京官造麴听民纳直以取陈滑蔡颍随郢邓金房州信阳军旧皆不太宗太平兴国初京西转运使程能请之所在置官吏局署取民租米麦给酿以官钱市薪槱及吏工奉料所获无几而主吏规其盈羡及醖齐不良酒多漓薄至量户太小令酤民被其害太宗知其弊淳化五年诏募民自酿输官钱减常课三之二使其易办真宗咸平以后其酤嵗课如麴钱之制附两税均率先是募民掌太宗雍熙二年诏曰有司请罢杭州酤使豪举之家坐専其利贫弱之户嵗责所输本欲惠民乃成侵扰宜仍旧酒罢纳所均钱真宗天禧四年转运副使方仲荀言本道酒课旧额十四万贯遗利尚多乃嵗増课九万八千贯初著作郎张师徳使淮南上言乡村酒户年额少者望并停废从之干兴初言者谓诸路酒课所増无有艺极非古者禁羣饮教节用之义遂诏乡村毋得增置酒仁宗庆厯间三司言陜西用兵尤资酤之利请较监临官嵗课增者第赏之继令萧定基王琪等商度利害初酒有课不登州县多责衙前或伍保输钱以充其数景祐后数戒止之英宗治平四年手诏蠲京师酒户所负钱十六万缗又江南所增酒强率人酤酒者禁止神宗熙宁三年诏诸郡遇节序毋得以酒相馈初知渭州蔡挺言陜西有醖公使酒交遗至逾二十驿道路烦苦诏禁之至是都官郎中沈行复言知莫州柴贻范馈他州酒至九百余瓶用兵夫逾一百人故并诸路禁焉四年令式所删定官周直孺言在京麴院酒户鬻酒额原于麴数多则酒亦多多则价贱贱则损利为今之法宜减数增价使酒有限而必售请以百八十万斤为定额遇闰则增十五万斤后乃令外居宗室酒止许于旧官院寄醖哲宗绍圣二年左司谏翟思言诸郡酿酒非沿边郡者请并复熙宁之数诏熙宁五年以前诸郡不酿酒及有公使钱而无酒者所酿并依熙宁编敇数仍令诸郡所减勿逾百石旧不及数者如旧毋得于例外供馈后又以陜西沿边官监酒务所课不足乃令边郡非帅府并酌条制定酿酒数诸将并城砦止许于官务寄酿徽宗大观四年以两浙转运之请官监鬻糟钱别立额比较又诏诸郡酒之地酒米并别遣仓官督之渡江后屈于养兵随时增课髙宗建炎三年总领四川财赋赵开遂大变酒法自成都始先罢公帑实供给酒即旧坊场设官主之民以米付之于官自酿计斛输钱明年徧下其法于四路其课増至六百九十余万缗凡官糟四百所私店不与焉于是东南酒额亦日加增先是酒有定价每增湏上请是后郡县始自增而价不一绍兴七年以户部尚书章谊等言行在置赡军酒库后又改为赡军激赏库自军兴以来诸帅擅酤之利绍兴末始归县官孝宗乾道元年以浙东西犒赏库六十四隶三衙输库于左藏南库余钱充随年赡军及造军器之需焉【按宋防要大郡课多者除钱之外又有丝绢布之类史志不载或以偶行之法也】醋之制徽宗崇宁二年知涟水军钱景允言建立学舍请以承买醋坊钱给用诏常平司计无害公费如所请仍令他路准行之初元祐臣僚请罢醋户部谓本无禁文后翟思请以诸郡醋坊日息用余悉归常平至是景允有请故令常平计之徽宗大观四年诏诸郡酒之地入出酒米并别遣仓官卖醋毋得越郡城五里外凡县镇村并禁其息悉归转运司旧属常平者如故
　　辽制酒税皆赴纳上京辽东新附之地不酤又禁职官不得擅造酒糜谷有事用酒则有司给文始听金酤之法多因宋辽之旧太宗天防三年始命官以周嵗为满十三年熙宗即位诏公私禁酒世宗大定三年诏宗室私酿者从转运使鞫治省奏中都酒户多逃以故课额愈上曰此官不严禁私酿所致也命设军百人隶兵马司同酒使副合千人廵察虽权要家亦许搜索奴婢犯禁杖其主百并令大兴少尹招复酒户二十七年议以天下院务依中都例改収麴课而听民酤户部遣官询问辽东来逺军南京路新息虞城西京路西京酒使司白登县达喇部族天城县七处除税课外愿自承课卖酒上曰自昔监官多私官钱若令百姓承办庶革此弊其试行之章宗承安五年省奏随处酒税务所设杓栏人以射粮军歴过随朝差役者充大定中罢去其随朝应役军人各给添支钱粟酬之今拟将元收杓栏钱以代添支令各院务騐所收之数百分取三随课代输以佐国用泰和中令随处酒务元额上取三分作糟酵钱又判院务卖酒数各有差严禁其数外卖焉其醋税之法自大定初以国用不足设官之以助经用后府库充牣罢之明昌五年又设官之寻又罢承安三年以国用浩大复之五百贯以上设都监千贯以上设同监
　　元太宗时立酒醋务坊官酤办课仍以各州府司县长官充提防官隶徴收课税所后又颁酒麴醋货条禁世祖至元十六年以大都河间山东酒醋商税等课并盐运司二十二年诏免农民醋课又用右丞卢世荣等言罢上都醋课其酒课亦改酤之制令酒户自具工本官司拘买每石输钞二十八年诏江西酒醋之课不隶茶运司福建酒醋之课不隶盐运司皆令有司办之二十九年丞相旺扎勒言杭州湖广所办酒课轻重不均于是减杭州省十分之二令湖广龙兴南京三省分办成宗大徳八年大都酒课提举司设槽房一百所九年并为三十所武宗至大三年又增为五十四所其累朝之课程拨赐诸王公主及各寺者凡九所云【臣】等谨案明史食货志及明防典诸书独无酒税盖酤之制起于汉至明代始废云
　　杂税
　　唐徳宗时以国用不给陈京请借富商钱得五百万缗以户部侍郎赵赞判度支总京师豪人田宅奴婢之估得八十万缗又取僦匮纳质钱又粟麦粜于市者四取其一长安为罢市后又以军用不给乃税间架算除陌其间架法屋二架为间或有宅屋多而无他资者出钱动数百缗除陌法公私给与及买卖每缗留数十钱给他物及相贸易者约钱为率算之市牙各给印纸人有买卖即为署记日合算之文宗开成二年武宁军节度使薛元赏奏泗口税应是经过衣冠商客金银羊马斛防见钱茶盐绫绢等一物已上并税今量其杂税物请停絶勅行之
　　后唐庄宗同光二年勑歴代以后除桑田正税外只有茶盐铜铁出山泽之利有商税之名其余诸司并无税额伪朝已来通言杂税有形之类无税不加为弊颇深今则军需尚重国力未充犹且权宜未能全去仰所司速简勘天下州府户口正额垦田实数待慿条理以息烦苛三年勑魏府小菉荳税每亩与减放三升明宗长兴二年勑今后诸州府所纳秆草每二十束别纳加耗一束充司耗折三年三司使奏诸道上供税物充兵士衣赐不足其天下两税所纳斛斗及钱除支赡外请依时估折纳绫罗绵绢从之
　　周太祖广顺二年制牛皮法勑约每嵗民间所输牛皮三分减二计田十顷税取一皮余听卖买惟禁卖于敌国【按自兵兴以来禁民私卖买牛皮悉令输官受直唐明宗之世有司止傧以盐晋天福中并盐不给汉法犯私牛皮一寸抵死然民间日用实不可无至是李谷建议均于田畆公私便之】
　　宋初诏除五代之制太祖建隆元年诏除沧德棣淄齐郓干渡三十九处所监税钱或水涨听民置渡勿収其算太宗淳化元年诏诸处鱼池旧皆省司管系与民争利非朕素懐自今池塘河湖鱼鸭之类任民采取如经市货卖乃収税【按先是淮南江浙荆湖广南福建当僭伪之时江湖及池潭陂塘聚鱼之处皆纳官钱或令人户占卖输课或官遣吏主持至是乃诏除之】神宗元丰二年导洛通汴司言纲船为商人附载有留阻之弊今洛水至汴无湍驶请置堆垜于泗州贾物至者先付官塲官以船运至京稍输船算从之又因新法既行悉鬻坊河渡利析秋毫其最甚者若沿汴州县创增锁栅以牟税利如水磨钱侵街廊房钱庙图钱掏河金钱诸名杂出不可尽纪至南渡后孝宗淳熙八年诏应税临安府及诸路官私房僦不限贯陌十分减三光宗绍熙元年夏议者请令监司州郡寛属县无名之取以纾民力以东南多月桩等钱故也又有版帐钱军兴后诸邑皆有之浙中犹甚知岳州刘俣等议减之
　　辽圣宗统和三年耶律隆运为大丞相以南京嵗不登请免百姓农器钱十五年弛东京鱼泺之禁末帝干统三年弛武清县陂泽之禁
　　金制租税之外算其田园屋舍车马牛羊树艺之数及其藏镪多寡徴钱曰物力其外又有铺马军需输庸司吏河夫桑皮故纸等钱及牛具税太宗天防时诏明安穆昆户每牛一具赋粟一石内地诸路五斗海陵贞元元年以都城隙地赐随朝大小职官及护驾军各徴钱有差世宗大定二十九年户部言天下河泊已许与民同利其各处设官可罢之章宗明昌元年正月罢坊免赁房税
　　元制有额外课其名三十有二如河泊山房地租门摊课之类各路皆有定额间亦有诏弛减唯竹木课则河南之懐孟陜西之京兆鳯翔皆有在官竹园立司竹监掌之
　　明初因宋元颇繁琐务简约其后增置渐多行赍居鬻所过所止各有税官司有都税有宣课有司有局有分司有抽分局有河泊所所收税务有本色有折色又有门摊课钞领于有司仁宗洪熙元年增市肆门摊课钞凡诸钞闗量舟大小修广而差其额谓之船料神宗万厯十一年革天下私设无名税课凡诸课程始収钞间折収米已而収钱钞半后乃折収银而折色本色轮収本色归内库折色归太仓
　　茶
　　【臣】等谨案杜典以茶叙于杂税之中盖唐时茶未盛行故也考新旧唐书食货志及唐防要诸书所载率之法增税之令不过因事立文杂诸课税之内而已是茶税虽始于唐末而实则用茶者尚少故课无几焉至宋以后茶之制日繁而嵗入之课亦渐增谨别为标目附于杂税之后
　　唐徳宗建中元年纳户部侍郎赵赞议税天下茶漆竹木十取一以为常平本钱时军用广常赋不足所税亦随尽亦莫能充本储诏罢之贞元九年复税茶先是诸道盐铁使张滂奏去嵗水灾诏令减税今之国用须有供储伏请于出茶州县及茶山外商人要路委所由定三等时估每十税一充所放两税其明年以后所得税钱外贮若诸州遭水旱赋税不办以此代之诏可仍委张滂具处置条目每嵗得钱四十万贯茶之定税自此始穆宗时盐铁使王播增天下茶税江淮浙东西岭南福建荆襄播自领之两川以户部领之文宗时王涯为相徙民茶树于官焚其旧积者后令狐楚代为盐铁使复令纳加价武宗即位盐铁转运使崔珙又增江淮茶税诸道置邸以收税谓之搨地钱宣宗大中初盐铁转运使裴休请委彊干官吏于出茶山口及各界内布置把捉晓谕招収量加半税从之
　　宋茶之制择要防之地如江陵府真州海州汉阳军无为军蕲州之蕲口为货务六官自为场置吏总之谓之山采茶之民谓之园户作茶输租悉官市之其龙鳯石乳白乳之类十二等以充贡及邦国之用民之饮茶者售于官给其日用谓之食茶出境则给劵商贾贸易付钱或金帛于京师货务以射六务十三茶给劵随所射与之愿就东南付钱及金帛者听计直于茶如京师之例天下茶皆禁唯川陜广南听民自买卖禁其出境凡民茶折税外匿不送官及私贩鬻者禁之茶园荒薄采造不充其数者蠲之当以茶代税而无茶者许输他物其雍熙后用兵切于餽饷多令商人赋刍粟塞下酌地之逺近而为其直取市价而厚增之授以要劵谓之交引至京师给以缗钱又移文江淮荆湖给以茶太宗端拱二年置折中仓听商人输粟京师优其直给茶于江淮淳化三年监察御史薛映秘书丞刘式等请罢诸务令商人就出茶州军官场算买诏以三司盐铁副使雷有终为诸路茶盐制置使废沿江八务大减茶价诏下商人颇以江路回逺非便有司又以损直课为言乃复置八务后又以作坊使杨允恭言禁淮南十二州军盐官鬻之商人先赋金帛于京师者及州折博务者悉偿以茶自是茶无滞积其后输边粟者持交引诣京师有坐贾置铺名货务懐交引者凑之若行商则铺贾为保任诣京师务给钱南州给茶若非行商则铺贾自售之转鬻与茶贾行之既久至交引愈贱官私俱无利真宗景徳二年别为定制增减其价天禧时左谏议大夫孙奭言茶法屡改商人不便非示信之道三司言陜西所中刍粮请量增其直乃从其请后以茶法日壊枢密副使张士逊等请行贴射法其法以十三茶买卖本息并计其数罢官给本钱使商人与园户自相交易一切定为中估而官収其息然必辇茶至官随商人所指予之给劵为騐以防利害故有贴射之名若无人贴射则官市之仁宗天圣三年翰林侍讲学士孙奭等言十三茶积而未售者甚多盖因许商人贴射则善者悉为商人所得其余积于官者皆粗恶不时故人莫肯售侵夺官利其不可不革乃罢贴射法复令官给本钱后复行见钱法初北商持劵至京师旧发交引铺为之保任并得三司符騐然后给钱以是京师坐贾率多邀求三司吏稽留为奸乃悉罢之令商持劵径趣货务騐实立偿其钱其时茶禁甚严盖官既茶民私蓄盗贩皆有禁乃下诏曰古者山泽之利与民共之故民足于下而君裕于上自唐建中时始有茶禁如闻比来为患益甚朕心恻然念此久矣间遣使者往就问而皆驩然愿弛其禁俾通商利歴世之弊一旦以除着为经常勿复更制损上益下以休吾民自是唯腊茶禁如旧余茶肆行天下矣南渡髙宗建炎初于真州印钞给卖东南盐茶三年置行在都茶捕私茶法视捕私盐孝宗乾道二年户部言商贩至淮北折博除输贩引钱外更输通货侩息钱至蜀茶变制之法最多宋初经理蜀茶者置互市于原渭徳顺三郡以市夏人之马熙宁间又置于熙河南渡以来文黎珍叙南平长宁阶和凡八率皆良马以互市为利宋代曲示懐逺之意亦以此羁縻之也
　　金制茶皆贸易于宋界世宗大定十六年以私贩茶者多乃更定香茶格章宗承安三年以茶靡国用而资敌命设官制之以尚书省令史刘成往河南造茶不亲尝其味民言谓温桑实非茶也还白上上以为不职罢之左谏议大夫贾上书论山东采茶事大概谓茶树随山皆有一切逻防已夺民利因拣茶树执诬小民取其贿赂宜严禁止仍令按察司约束上从之四年淄密宁海蔡州各置一坊造新茶依南方例每斤为袋以商旅未能贩运命山东河北四路转运司付各司县鬻之买引者纳钱及折物各从其便泰和四年上谓宰臣曰比令近侍察新茶知山东河北四路悉桩配于人未免强民按察司当阅实以闻并令每袋减价六年尚书省奏茶饮食之余非必用之物近来上下俱啜农民尤甚市井茶肆相属商旅多以丝绢易茶所用不下百万是以有用之物易无用之物也若不禁止恐消财弥甚遂令七品以上官其家方许食茶仍不得卖及馈献八年言事者以茶乃宋土草芽而易中国丝绵锦绢有益之物不可国家之盐货出于卤水取之不竭可令易茶省臣议所易不广遂奏令兼以杂物博易宣宗元光二年省臣以国蹙财少乃奏言金币钱谷世不可一日缺者也茶本出于宋地非饮食之急而自昔商贾以金帛易之泰和间尝禁止之后以宋人求和乃罢兵兴以来复举行之然边民又规利越境私易今河南陜西凡五十余郡郡日食茶率二十袋所用甚大奈何以有用之货而资敌乎乃制亲王公主及现任五品以上官素蓄者存之禁不得卖餽余者并禁之
　　元之茶课大率因宋之旧而为之制世祖至元五年用运使白赓言成都茶于京兆巩昌置局发卖私自采卖者其罪与私盐法同六年始立西蜀四川盐茶使司掌之十二年既平宋复用左丞吕文焕言江西茶继又定长引短引之法以三分取一长引每引计茶一百二十斤短引九十斤皆收其钞十七年置茶都转运使于江州总江淮荆湖福广之税遂除长引専用短引税额遂增十九年以江南茶课官为置局令客买引通引货卖至二十一年转运使言各处食茶课程抑配于民非便于是革之三十年又改江南茶法凡管茶提举司一十六所罢其课每茶商货茶必令赍引无引者与私茶同引之外又有茶由以给卖零茶者其由以斤数多寡分为十等成宗元贞元年有献利者言旧法江南茶商至江北者又税之其在江南买者亦宜更税如江北之制于是朝议复增江南课是后制虽屡更唯以增课为能文宗天厯二年始罢司而归诸州县焉至顺帝元统二年复立茶运司江浙河南江西湖广皆置至正二年李宏陈言茶之制古所未有自唐以来其法始备国朝既于江州设立茶都转运使仍于各路出茶之地设立提举司七处専任散据卖引规办国课分司所发据引不能随期又吏贴需求各满所欲方能给付据引正课之外又多要取以为分司官吏餽赆之资提举虽以茶为名不过为运司官吏营办赀财上行下效势所必至提举司既见分司官吏所为如是亦复仿效茶户之苦已不可言至如得据在手碾磨方兴吏胥踵门催并初限不知茶未发卖何从得课间有充裕之家别行措办其力薄者无非典鬻家私以应官限皆由运司给引之迟分司苛取之过茶户情实堪悯宜申明旧制运司宜将据引给付提举司随时派散无得停留违者从肃政亷访司纠治命如所言行之明制有官茶有商茶皆贮边易马官茶间徴课钞商茶输课略如盐制初太祖令商人于产茶地买茶纳钱请引不及引曰畸零别置由贴给之无由引及茶引相离者人得告捕置茶局批騐所称较茶引不相当即为私茶凡私茶之制与私盐同洪武初定令凡卖茶之地令宣课司三十取一四年户部言陜西汉中金州石泉汉阴平利西乡诸县茶园四十五顷茶八十六万余株四川巴茶三百十五顷茶二百三十八万余株宜定令每十株官取其一无主茶园令军士薅采十取其一以易番马从之于是诸产茶地设茶课司定税额陜西二万六千斤有竒四川一百万斤设茶马司于秦洮河雅诸州自碉门黎雅抵朶甘乌斯藏行茶之地凡五千余里山后归徳诸州西方诸部落无不以马售者后永宁成都筠连皆设茶局川人故以茶易毛布毛缨诸物以偿茶课自定课额立仓收贮専用以市马民不敢私采课额不足民多赔纳四川布政司以为言乃听民采摘与番易货又诏天全六番司民免其徭役専令蒸乌茶易马三十年改设秦州茶马司于西宁勅右军都督曰近者私茶出境互市者少马日贵而茶日贱檄秦蜀二府发都司官军于松潘碉门黎雅河州临洮及西畨闗口外廵禁私茶之出境者成祖永乐以后其制屡更先是洪武末置成都重庆保宁播州茶仓四所令商人纳米中茶宣宗宣徳中中茶者赴甘州西宁而支盐于淮浙商人持文凭恣私贩官课数年不完英宗正统初都御史罗亨信言其弊乃罢运茶支盐例令官运如故以京官总理之初以行人廵茶宪宗成化中改用御史至民饥待赈时仍令商人纳粟中茶后因开中茶私造莫遏易马不利遂停中茶之制至都御史杨一清兼理马政复议开中言召商买茶官贸其三之一茶五六十万斤可得马万匹帝从其请武宗正徳元年一清又建议商人不愿领价者以半与商令自卖遂着为例永行焉后户部又以全陜灾震边饷告急国用大绌上言先时正额茶易马之外多开中以佐公家有至五百万斤者近者御史刘良卿亦开百万后止开正额八十万斤并课茶私茶通计仅九十余万宜下巡茶御史议召商多中御史杨美益言饥防民贫即正额尚多不足安有赢羡今宜守九十万斤招畨易马之规凡通内地以息私贩增开中以备赈荒悉宜停罢毋使与马分利户部以帑藏不足请如治六年例易马外仍开百万斤召纳边镇以备军饷诏从之后陜西巡按御史毕三才言课茶徴输本有定额先因茶多余积园户解纳艰难以此改折今商人絶迹五司茶空请令汉中五州县仍输本色招商中五百引可得马万一千九百余匹部议西宁河洮岷甘庄浪六茶司共易马九千六百匹着为令熹宗天启时增中马二千四百匹明初严禁私贩久而奸弊日生洎乎末造商人多给赏由票使得私行畨人上驷尽并于奸商茶司所市者乃其中下也至产茶之地南直隶常庐池徽浙江湖严衢绍江西南昌饶州南康九江吉安湖广武昌荆州长沙寳庆四川成都重庆嘉定防泸商人中引则于应天宜兴杭州三批騐所徴茶课则于应天之江东埠苏常镇徽广徳及浙江河南广西贵州皆徴钞云南则徴银其上供茶天下贡额四千有竒凡供茶第按额以供焉

　　钦定续通典卷十五
　　钦定四库全书
　　钦定续通典卷十六
　　食货
　　平准均输
　　唐徳宗时赵賛请置常平官兼储布帛于两都江陵成都汴苏洪置常平轻重本钱积米粟布帛丝麻贵则下价而出之贱则加估而收之并商贾钱以赡常平本钱帝从之
　　后唐明宗天成元年诏省司及诸府置税茶院自湖南至京六七处纳税以至商旅不通及州使置杂税务交下烦碎宜定合税物色名目商旅即许收税不得邀难二年勅应三京诸道州府商旅等多不系属州府皆是省司差置官特议改更贵除繁屑自今以后诸商税并委逐处州府扑防依省司常年定额勾当办集冀除生事之端不爽丰财之理
　　汉髙祖干祐元年诏军国之费务在丰财关市之征资于行旅所宜优假俾遂流通应天下商旅往来所在并须饶借不得妄有邀勒
　　周太祖广顺元年李筠乞除放黄泽关商税课利从之宋制调绢防布丝绵以供军须又就所产折科和市东京置榷货务所收平罗小绫以供服用真宗大中祥符三年河北转运使李士衡言本路所给军士之帛请令官司预给帛钱俾民及时输送则民亦获利而官亦足用从之仍令优予其直自是诸路亦如之或蚕事不登则许以大小麦折纳【按吴曽能改齐漫録宋代预买防绢谓之和买又按僧文莹玉壶清话及王辟渑水燕谈皆载祥符初王旭知颍州时大饥出府钱十万缗与民约曰来年蚕熟每贯输一缣谓之和买自尔为例后李士衡行之陜西民以为便遂行于天下即前代平准之遗制也】又制官所须物多有司下诸州从风土所宜及民产厚薄而率买谓之科率神宗熙宁二年立均输市易之制其时制置三司条例言今天下财用无余典领之官拘于弊法内外不相知盈虚不相补诸路上供本有常数丰年便道可以多致而不能赢俭年物贵难以供亿而不敢不足逺方有倍蓰之输中都有半价之鬻徒使富商大贾乗公私之急以擅轻重敛散之权今发运使实总六路之赋而其职以制置茶盐矾酒税为事军储国用多所仰给宜假以钱货资其用度周知六路财赋之有无而移用之凡籴买税敛上供之物皆徙贵就贱用近易逺令预知中都帑藏年支见在之定数所当供办者得以从便变易蓄买以待上令稍收轻重敛散之权归之公上而制其有无以便转输庶几国用可足民财不匮诏令本司具条例以闻以发运使薛向领均输平准事时议虑其为扰多以为非向既董其事乃请置官设属帝依其奏乃辟置刘忱卫琪孙珪张穆之陈倩为属又请有司具六路所当上供之数中都所用及所储度支之数凡当计置几何皆预降付司从之权开封府推官苏轼言均输立法之初其说尚浅徒言徙贵就贱用近易逺然而广置官属多出缗钱豪商大贾皆疑而不敢动以为虽不明言贩买然既已许之变易变易既行而不与商贾争利未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏簿书廪禄所用必多非良不售非贿不行是以官买之价比民必贵及其卖也弊复如前商贾之利何縁而得纵使其间薄有所获而征商之额所损必多谏官李常亦极论之后有魏继宗者自称草泽上言京师百货所居市无常价贵贱相倾富能夺贫能与始可以通天下之利乃下诏曰天下商旅物货至京多为兼并之家所困宜出内藏库钱帛选官于京师置市易务中书奏市易务监官二提举官一勾当公事官一许召在京诸行铺牙人充然至后均输之制究不能行市易虽行之而究无利也其时置市易司者秦鳯市易司则制于古渭城两浙市易司则置于杭州防路市易司则置于黔州其他则成都广州郓州皆置司设官焉
　　辽太祖神册三年置羊城于炭山之北以通市易太宗置南京城北有市东平郡城中置看楼分南北市圣宗统和三年诏禁行在市易布帛不中尺度者七年诏以南北府市人少通易州市耶律隆运又请平诸郡商贾价从之
</div>
    <div class="pagination">
<a href="钦定续通典_page3.html">上一页</a><a href="钦定续通典.html">1</a><a href="钦定续通典_page2.html">2</a><a href="钦定续通典_page3.html">3</a><span class="current-page">4</span><a href="钦定续通典_page5.html">5</a><a href="钦定续通典_page6.html">6</a><a href="钦定续通典_page7.html">7</a><a href="钦定续通典_page8.html">8</a><a href="钦定续通典_page9.html">9</a><span>...</span><a href="钦定续通典_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
