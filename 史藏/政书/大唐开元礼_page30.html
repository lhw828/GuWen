<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 30 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 30 页/共 52 页</h1>
    <div class="content">　　陈设
　　尚舍奉御设御幄坐青阳太庙设文官解剑席于寅陛之左设武官解剑席于辰陛之右太乐令展宫悬于青阳太庙之庭设举麾位于堂上夘陛之南余并如孟春陈设之仪
　　銮驾出宫
　　右并如孟春出宫之仪
　　读令
　　其日诸卫列仗于青阳太庙之庭皇帝升自夘陛典仪一人升立于青阳太庙东北侍中诣青阳太庙东北称诏刑部郎中升自辰陛余并如孟春读令之仪
　　仲春令
　　仲春之月日在奎昏弧中旦建星中其日甲乙其帝太皡其神勾芒其虫鳞其音角律中夹钟其数八其味酸其臭羶其祀户始雨水桃始华仓庚鸣鹰化为鸠食麦与羊其器疏以达是月也安萌芽养防少存诸孤择元日命人社令有司省囹圄去桎梏毋肆掠止狱讼是月也日夜分雷乃发声始电蛰虫咸动启户始出先雷三日奋木铎以令人曰雷将发声有不戒其容止者生子不备必有防灾日夜分则同度量钧衡石角斗甬正权概是月也毋作大事以妨农事毋竭川泽毋漉陂池毋焚山林献羔开氷先荐宗庙上丁释奠于先圣先师仲春行秋令则其国大水寒气总至冦戎来征行冬令则阳气不胜麦乃不熟民多相掠行夏令则国乃大旱暖气早来虫螟为害
　　銮驾还宫
　　右并如孟春还宫之仪
　　皇帝于明堂读季春令
　　陈设
　　尚舍奉御设御幄坐于青阳右个设文官解劔席于夘陛之左设武官解劔席于巳陛之右太乐令展宫悬于青阳右个之庭设举麾位于堂上辰陛之南余并如仲春陈设之仪
　　銮驾出宫
　　右并如仲春出宫之仪
　　读令
　　其日诸卫列仗于青阳右个之庭皇帝升自辰陛典仪一人升立于青阳右个东北侍中诣青阳右个东北称诏刑部郎中升自己陛余并如仲春读令之仪
　　季春令
　　季春之月日在胃昏七星中旦牵牛中其日甲乙其帝太皡其神勾芒其虫鳞其音角律中姑洗其数八其味酸其臭羶其祀户桐始华田鼠化为鴽虹始见萍始生食麦与羊其器疏以达荐鲔于宗庙是月也生气方盛阳气发泄勾者毕出萌者尽达不可以内布徳行恵发仓廪赐贫穷赈乏絶开库府出币帛赒天下勉牧守聘名士礼贤者是月也时雨将降下水上腾命有司循行国邑周视原野修利隄防导达沟渎开道通路无有障塞田猎罝罘罗网罼翳餧兽之药毋出国门是月也命虞人毋伐桑柘鸣鸠拂其羽戴胜降于桑后妃斋戒亲东乡躬桑禁妇女毋观省妇使以劝蚕事蚕事既登分茧称丝效功以供郊庙之服无有敢惰是月也命工帅令百工审五库之量金鐡皮革筋角齿羽箭干脂胶丹漆毋或不良毋悖于时毋或作为淫巧以荡上心季春行冬令则寒气时发草木皆肃国有大恐行夏令则人多疾疫时雨不降山林不收行秋令则天多沈隂淫雨早降兵革并起
　　銮驾还宫
　　右并如仲春还宫之仪







　　大唐开元礼卷九十九
　　钦定四库全书
　　大唐开元礼卷一百　　　　唐　萧嵩等　撰嘉礼
　　皇帝于明堂读孟夏令
　　皇帝于明堂读仲夏令
　　皇帝于明堂读季夏令
　　皇帝于明堂读孟夏令
　　礼部尚书先读令三日奏读月令承以宣告前三日尚舍施大次于朱雀门外道东西向尚舎奉御设御坐守宫设文武侍臣次于大次之后文官在左武官在右俱西向设羣官次于壁水南门之外文官在东武官在西俱北上前一日尚舍奉御设御幄坐于明堂左个近北南向守宫设三品以上及诸司长官坐于堂上文官于御坐东南西向武官于御坐西南东向俱重行北上【无长官者次官一人升判官不合】设刑部郎中读令坐于御坐西南东向有案设文官解劔席于辰陛之左设武官解劔席于午陛之右皆内向太乐令展宫悬于明堂左个之庭设举麾位于堂上已陛之西东向一位于乐悬东南西向典仪设三品以上及应升坐者位于悬南文左武右俱重行北向相对为首设非升坐者位文官四品五品于县东六品以下于其南絶位俱西向武官四品五品于悬西六品以下于其南当文官俱东向皆重行北上设典仪位于悬之东北賛者二人在南差退俱西向奉礼设门外位各于次前俱每等异位重行相向北上
　　銮驾出宫
　　出宫前三日夲司宣摄内外各供其职守宫设从驾之官五品以上次于承天门东西朝堂如常前二日太乐令设宫悬之乐于殿庭如常仪其日未明七刻捶一鼔为一严【三严时节前一日侍中奏裁】侍中奏开宫殿门及城门未明五刻捶二鼔为再严侍中版奏请中严奉礼设从驾羣官五品以上位文官于东朝堂之前西向武官于西朝堂之前东向俱重行北上从驾羣官五品以上俱集朝堂次各服其服【其六品以下并驾发之前预赴明堂所俱就次各服其服】所司陈小驾卤簿未明二刻捶三皷为三严诸衞之属各督其队与钑防以次入陈于殿庭舍人引从驾羣官各就朝堂前位诸侍衞之官各服其器服侍中中书令以下俱诣西上閤奉迎【侍中负寳如式】乘黄令进金辂于西上閤外南向千牛将军一人执长刀立于辂前北向黄门侍郎一人在侍臣之前賛者二人又在黄门之前侍中版奏外办太仆卿奋衣而升正立执辔皇帝服通天冠绛纱袍佩赤玉御舆以出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛伏举麾鼓柷奏太和之乐千牛将军前执辔皇帝既升辂太仆卿立授绥侍中中书令以下夹侍如常黄门侍郎进当銮驾前跪奏称黄门侍郎臣某言请銮驾进发俛伏兴退复位【凢黄门侍郎奏请皆进当銮驾　前跪奏称具官臣某言讫俛伏兴】銮驾动又称警跸黄门侍郎与賛者夹引以出千牛将军夹辂而趍驾至太极门偃麾戛敔乐止出太极门鼔柷奏采茨之乐出嘉徳门戛敔乐止【凢乐皆协律郎举麾工鼔柷而后作偃麾戛敔而后止】至承天门外侍臣上马所黄门侍郎奏请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马诸侍卫之官各督其属左右翊驾在黄麾内符寳郎奉六寳与殿中监后部従侍中中书令以下夹侍于辂前賛者在供奉官人内侍臣上马毕黄门侍郎奏称请勅车右升侍中前承制退称制曰可黄门侍郎退复位千牛将军升讫黄门侍郎奏称请銮驾发引退复位銮驾动称警跸鼓传音如常鼔吹振作而行其従驾之官在武队后如常仪
　　读令
　　其日依时刻诸衞勒所部屯门列仗及明堂左个之庭如常先至羣官俱集次各服其服驾将至通事舎人各引先至羣官俱就门外位驾至大次门外回辂西向千牛将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂御舆之大次繖扇华盖侍衞警跸如常仪通事舍人引文武五品以上从驾之官皆就门外位太乐令帅工人入就位协律郎入就举麾位典仪帅賛者先入就位通事舍人引群官非升坐者入就位刑部郎中以月令置于案覆以帊令史二人俱绛公服对举案立于武官五品西南郎中立于案后东面侍中版奏外办皇帝降舆出次曲直华盖侍衞警跸如常仪入自朱雀门皇帝初入门太乐令令撞賔之钟左五钟皆应鼔柷奏太和之乐皇帝升自已陛入即御坐南向坐符寳郎奉寳置于御坐侍臣夹侍如常仪戛敔乐止典仪一人升立于左个东南西向通事舍人引公王以下入就北面位上公初入门舒和之乐作【凡公行皆作舒和之乐】公至位乐止羣官立定典仪曰再拜賛者承传【凡典仪有词賛者皆承传】在位者皆再拜侍中前跪奏称侍中臣某言请延公主等升俛伏兴又侍中称制曰可侍中诣左个东南西面称制延公王等升堂上典仪承传堂下賛者又承传在位者皆再拜通事舍人次引北面位者各诣其陛公初行乐作至解剑席乐止公王以下俱升席跪解剑俛伏兴脱舄通事舎人各引升立于坐后刑部郎中引案进立于午陛下侍中跪奏请读月令俛伏兴又侍中称制曰可侍中退复位刑部郎中再拜就解剑席跪解剑俛伏兴脱舄取令持案者仍立于下通事舍人引刑部郎中奉令升自午陛诣席西东向跪置令于案俛伏兴立于席后堂上典仪唱就坐公王以下及刑部郎中并就坐俛伏兴坐刑部郎中读令每句一絶使言声可了读令讫堂上典仪唱可起公王以下皆起通事舍人引公王以下及刑部郎中俱降刑部郎中以令置于案与羣官俱跪佩劔俛伏兴纳舄通事舍人各引还本位公初行乐作至位乐止立定典仪曰再拜在位者皆再拜通事舍人引北面位者出公初行乐作出门乐止侍中跪奏称侍中臣某言礼毕俛伏兴还侍位皇帝兴太乐令令撞黄钟之钟右五钟皆应太和之乐作皇帝降坐御舆以出之便次警跸侍衞如来仪出门乐止通事舍人引东西面位者次出
　　孟夏令
　　孟夏之月日在毕昏翼中旦婺女中其日丙丁其帝炎帝其神祝融其虫羽其音征律中中吕其数七其味苦其臭焦其祀灶蝼蝈鸣蚯蚓出王生苦菜秀食菽与鸡其器髙以粗是月也以立夏先立夏七日礼部奏曰某日立夏盛徳在火皇帝乃斋立夏之日皇帝亲帅百官迎夏于南郊还反行赏命有司賛杰俊遂贤良举长大行爵出禄必当其位是月也继长増髙毋有壊隳毋起土功毋发大众毋伐大树命有司巡行县鄙命农勉作毋休于都毋或失时是月也驱兽毋害五糓毋大田猎是月也命太常修鞞皷均琴瑟管箫执干戚戈羽调竽笙篪簧饬钟磬柷敔命有司为人所祀山川百源大雩上帝用盛乐以祈糓实农乃登麦皇帝乃以彘尝麦先荐宗庙是月也聚蓄百药靡草死麦秋至断薄刑决小罪出轻系蚕事毕命妇献茧于后孟夏行秋令则苦雨数来五糓不滋四鄙入保行冬令则草木蚤枯后乃大水败其城郭行春令则蝗虫为灾暴风来格秀草不实
　　銮驾还宫
　　皇帝既还大次侍中版奏请觧严【将士不得轻离部伍】皇帝停大次一刻顷捶一皷为一严转仗衞于还如来仪三刻顷捶二皷为再严将士布队仗侍中版奏请中严五刻顷捶三皷为三严谒者賛引各引群官序立于次前文武侍臣诣大次奉迎乘黄令进金辂于大次门外北向千牛将军立于辂右侍中版奏外办太仆卿升执辔皇帝御舆出次繖扇侍衞警跸如常仪皇帝升辂太仆卿立授绥黄门侍郎奏称请銮驾进发退复位銮驾动称警跸如常仪黄门侍郎賛者夹引千牛将军夹辂而趍至侍臣上马所黄门侍郎奏称请銮驾权停勅侍臣上马侍中前承诏退称制曰可黄门侍郎退称侍臣上马賛者承传文武侍臣皆上马毕黄门侍郎奏称请勅车右升侍中称制曰可黄门侍郎退复位千牛将军升讫黄门侍郎奏称请銮驾进发退复位皷传音銮驾动皷吹振作而还文武群臣皆从如来仪驾至承天门外侍臣下马所銮驾权停文武侍臣皆下马千牛将军降立于辂右讫銮驾动千牛将军夹辂而趋驾入嘉定门太乐令令撞防宾之钟左五钟皆应鼔柷奏采茨之乐至太极门戛敔乐止入太极门鼔柷奏太和之乐驾至横街北当东上閤回辂南向侍中进当銮驾前跪奏称侍中臣某言请降辂俯伏兴还侍位皇帝降辂御舆以入繖扇侍卫警跸如常仪侍臣从至閤戛敔乐止初文武羣臣至朝堂通事舍人承防勅羣臣并还皇帝既入侍中版奏请解严叩钲将士各还其所
　　皇帝于明堂读仲夏令
　　陈设
　　尚舍奉御设御幄坐于明堂太庙设文官解劔席于已陛之左设武官解劔席于未陛之右太乐令展宫悬于明堂太庙之庭设举麾位于堂上午陛之西余并如孟春陈设之仪
　　銮驾出宫
　　右并如孟夏出宫之仪
　　读令
　　其日诸卫仗列于明堂太庙之庭皇帝升自午陛典仪一人升立于明堂太庙东南侍中诣明堂太庙东面称制刑部郎中升自未陛余并如孟夏读令之仪
　　仲夏令
　　仲夏之月日在东井昏亢中旦危中其日丙丁其帝炎帝其神祝融其虫羽其音徴律中宾其数七其味苦其臭焦其祀灶小暑至螳螂生始鸣反舌无声食菽与鸡其器髙以粗养壮佼农乃登黍皇帝乃以雏尝黍羞以含桃先荐宗庙令人毋艾蓝以染毋烧灰毋暴布门闾毋闭挺重囚是月也日长至隂阳争死生分君子斋戒处必掩身无躁止声色毋或进薄滋味毋致和节嗜欲定心气百官静事无刑以定晏隂之所成鹿角解蝉始鸣半夏生木槿荣是月也毋用火南方可以居髙明可以逺眺望可以升山林可以处台榭仲夏行冬令则电冻伤谷道路不通暴兵来至行春令则五谷晚熟百螣时起其国乃饥行秋令则草木零落果实早成人殃于疫
　　銮驾还宫
　　右并如孟夏还宫之仪
　　皇帝于明堂读季夏令【读土令礼附】
　　陈设
　　尚舍奉御设御幄坐于明堂右个设文官解劔席于午陛之左设武官解劔席于申陛之右太乐令展宫悬于明堂右个之庭设举麾位于堂上未陛之西余并如仲夏陈设之仪
　　銮驾出宫
　　右并如仲夏出宫之仪
　　读令
　　其日诸卫列仗于明堂右个之庭皇帝升自未陛典仪一人升立于明堂右个东南侍中诣明堂右个东南称诏刑部郎中升自申陛余并如仲夏读令之仪
　　季夏令
　　季夏之月日在栁昏火中旦奎中其日丙丁其帝炎帝其神祝融其虫羽其音徴律中林钟其数七其味苦其臭焦其祀灶温风至蟋蟀居壁鹰乃学习腐草为萤食菽与鸡其器髙以粗命渔师伐蛟取鼍登龟取鼋命泽人纳材苇是月也命太常合秩刍以养牺牲以供皇天上帝名山大川四方之神以祀宗庙社稷之灵以为人祈福是月也命染工染采黼黻文章必以法故无或差贷黒黄苍赤莫不质良毋敢诈伪以给郊庙祭祀之服以为旗章以别贵贱等级之度是月也树木方盛乃命虞人入山行木毋有斩伐不可以兴土功不可以合牧守不可以起兵动众毋举大事以摇养气举大事则有天殃是月也土润溽暑大雨时行烧薙行水利以杀草如以热汤可以粪田畴可以美土疆季夏行春令则谷实鲜落国多风欬人乃迁徙行秋令则丘隰水潦禾稼不熟孕多女灾行冬令则风寒不时鹰隼早鸷四鄙入保
　　銮驾还宫
　　右并如仲夏还宫之仪
　　季夏土王之日读土令
　　皇帝服黄纱袍佩黄玉居太庙太室余行事皆如仲夏读令之仪
　　土令
　　中央土其日戊巳其帝黄帝其神后土其虫倮其音宫律中黄钟之宫其数五其味甘其臭香其祀中霤食稷与牛其器圜以闳




　　大唐开元礼卷一百
<史部,政书类,仪制之属,大唐开元礼>
　　钦定四库全书
　　大唐开元礼卷一百一　　　唐　萧嵩等　撰嘉礼
　　皇帝于明堂读孟秋令
　　皇帝于明堂读仲秋令
　　皇帝于明堂读季秋令
　　皇帝于明堂读孟秋令
　　陈设
　　礼部尚书先读令三日奏读月令承以宣告前三日尚舍直长施大次于白虎门外道北南向尚舍奉御设御坐守宫设文武侍臣次于大次之后文官在左武官在右俱南向设羣官次于壁水西门之外文官在南武官在北俱东上前一日尚舍奉御设御幄坐于总章左个近东西向守宫设三品以上及诸司掌官坐于堂上文官于御坐西南北向武官于御坐西北南向俱重行东上【无长官者次官一人升判官不合】设刑部郎中读令坐于御坐西北南向有案设文官解劔席于申陛之左设武官解劔席于酉陛之右皆内向太乐令展宫悬于总章左个之庭设举麾位于堂上申陛之北南向一位于乐悬西南北向典仪设三品以上及应升坐者位于悬西文左武右俱重行东向相对为首又设非升坐者位文官四品五品于悬南六品以下于其西絶位俱北向武官四品五品于悬北六品以下于其西当文官俱南向皆重行东上设典仪位于悬之东南賛者二人在西差退俱北向奉礼设门外位各于次前俱每等异位重行相向东上
　　銮驾出宫
　　前出宫三日本司宣设内外各供其职守宫设从驾之官五品以上次于承天门外东西朝堂如常前二日太乐令设宫悬之乐于殿庭如常仪其日未明七刻捶一鼔为一严【三严时节前一日侍中奏裁】侍中奏开宫殿门及城门未明五刻捶二鼔为再严侍中版奏请中严奉礼设从驾羣官五品以上位文官于东朝堂之前西向武官于西朝堂之前东向俱重行北上从驾羣官五品以上俱集朝堂次各服其服【其六品以下并驾发之前预赴明堂所俱就次各服其服】所司陈小驾卤簿未明二刻捶三皷为三严诸衞之属各督其队与钑防以次陈于殿庭谒者引从驾群官各就朝堂前位诸侍衞之官各服其器服侍中中书令以下俱诣西閤奉迎【侍中负玺如式】乘黄令进金辂于西閤外南向千牛将军一人执长刀立于辂前北向黄门侍郎一人在侍臣之前賛者二人又在黄门之前侍中版奏外办太仆卿奋衣而升正立执辔皇帝服通天冠白纱袍佩白玉御舆以出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛伏举麾皷柷奏太和之乐千牛将军前执辔皇帝升辂太仆卿立授绥侍中中书令以下夹侍如常黄门侍郎进当銮驾前跪奏称黄门侍郎臣某言请銮驾发引俛伏兴退复位【凡黄门侍郎奏请皆进当銮驾前跪奏称具官臣某言讫俛伏兴】銮驾动又称警跸黄门侍郎与賛者夹引以出千牛将军夹辂而趍驾至太极门偃麾戛敔乐止出太极门鼔柷奏采茨之乐出嘉徳门戛敔乐止【凡乐皆协律郎举麾工鼓柷而后作偃麾戛敔而后止】至承天门外侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马诸衞之官各督其属左右翊驾在黄麾内符寳郎奉六寳与殿中监后部从侍中中书令以下夹侍于辂前賛者在供奉官人内侍臣上马毕黄门侍郎奏称请勅车右升侍中前承诏退称制曰可黄门侍郎退复位千牛将军升讫黄门侍郎奏称请銮驾发引退复位銮驾动称警跸皷传音如常皷吹振作而行其从驾之官在武队后如常仪
　　读令
　　其日依时刻诸衞勒所部屯门列仗及总章左个之庭如常先至羣官俱集次各服其服驾将至通事舍人各引先至羣官俱就门外位驾至大次门外廻辂南向千牛将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂御舆之大次繖扇华盖侍衞警跸如常仪通事舍人引文武五品以上从驾之官皆就门外位太乐令帅工人就位协律郎入就举麾位典仪帅賛者先入就位通事舍人引群官非升坐者入就位刑部郎中以月令置于案覆以帊令史二人俱绛公服对举案立于武官五品西北郎中立于案后南面侍中版奏外办皇帝御舆出次曲直华盖侍衞警跸如常仪入自白虎门皇帝初入门太乐令令撞賔之钟左五钟皆应鼔柷作太和之乐皇帝升自申陛入即御坐西向坐符实郎奉寳置于御坐侍臣夹侍如常仪戛敔乐止典仪一人升立于左个西南北面通事舍人引公王以下入就东面位公初入门舒和之乐作【凡公行皆作舒和之乐】至位乐止群官立定典仪曰再拜賛者承传【凡典仪有词賛者皆承传】在位者皆再拜侍中前跪奏称侍中臣某言请延公王等升俛伏兴又侍中称制曰可侍中诣左个西南北向称制延公王等升堂上典仪承传堂下賛者又承传在位者皆再拜通事舍人以次引东面位者各诣其陛公初行乐作至觧劔席乐止公王以下俱升席跪觧劔俛伏兴脱舄通事舍人各引升立于坐后刑部郎中引案进立于酉陛下侍中跪奏请读月令俛伏兴又侍中称制曰可侍中退复位刑部郎中再拜就觧劔席跪觧劔俛伏兴脱舄取令持案者仍立于下通事舍人引刑部郎中奉令升自酉陛诣席北南向跪置令于案俛伏兴立于席后堂上典仪唱就坐公王以下及刑部郎中并就位俛伏坐刑部郎中读令每句一絶使言声可了读令讫堂上典仪唱可起公王以下皆起通事舍人引王公以下及刑部郎中俱降刑部郎中以令置于案与群官俱跪佩劔俛防兴脱舄通事舍人各引还本位公初行乐作至位乐止立定典仪曰再拜在位者皆再拜通事舍人引东面位者出公初行乐作出门乐止侍中跪奏称侍中臣某言礼毕俛伏兴还侍位皇帝兴太乐令令撞黄钟之钟右五钟皆应太和之乐作皇帝降坐御舆以出之便次警跸侍衞如来仪出门乐止舍人引南北面位者以次出
　　孟秋令
　　孟秋之月日在翼昏建星中旦毕中其日庚辛其帝少皡其神蓐收其虫毛其音商律中夷则其数九其味辛其臭腥其祀门凉风至白露降寒蝉鸣鹰乃祭鸟用始行戮食麻与犬其器廉以深是月也以立秋先立秋七日礼部奏曰某日立秋盛徳在金皇帝乃斋立秋之日皇帝亲帅百官迎秋于西郊还赏帅武人于朝乃命将帅选士厉兵简练杰俊専任有功以征不义诘诛暴慢以明好恶顺彼逺方是月也命有司修法制缮囹圄具桎梏禁止奸慎罪邪务搏执瞻伤察创视折审断决狱讼必端平戮有罪严断刑天地始肃不可以赢是月也农乃登糓皇帝尝新先荐宗庙命百官始收敛完隄防谨壅塞以备水潦修宫室坯墙垣补城郭孟秋行冬令则隂气大胜介虫败糓戎兵乃来行春令则其国乃旱阳气复还五糓无实行夏令则国多火灾寒热不节人多疟疾
　　銮驾还宫
　　皇帝既还大次侍中版奏请觧严【将士不得辄离部伍】皇帝停大次一刻顷捶一皷为一严转仗衞于还如来仪三刻顷捶二皷为再严将士布队仗侍中版奏请中严五刻顷捶三皷为三严谒者賛引群官序立于次前文武侍臣诣大次奉迎乘黄令进金辂于大次门外南向千牛将军立于辂右侍中版奏外办太仆卿升执辔皇帝御舆出繖扇侍衞警跸如常仪皇帝升辂太仆卿立授绥黄门侍郎奏称请銮驾发引退复位銮驾动称警跸如常仪黄门侍郎賛者夹引千牛将军夹辂而趍至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马毕黄门侍郎奏称请勅车右升侍中称制曰可黄门侍郎退复位千牛将军升讫黄门侍郎奏称请銮驾发退复位皷传音銮驾动皷吹振作而还文武羣官皆从如来仪驾至承天门外侍臣下马所銮驾权停文武侍臣皆下马千牛将军降立于辂右讫銮驾动千牛将军夹辂而趋驾入嘉德门太乐令令撞宾之钟左五钟皆应鼔柷奏采茨之乐至太极门戛敔乐止入太极门鼔柷奏太和之乐驾至横街北当东上阁回辂南向侍中进当銮驾前跪奏称侍中臣某言请降辂俯伏兴还侍位皇帝降辂御舆以入繖扇侍卫警跸如常仪侍臣从至閤戛敔乐止初文武羣官至东朝堂通事舍人承防勅羣官并还皇帝既入侍中版奏请解严叩钲将士各还其所
　　皇帝于明堂读仲秋令
　　陈设
　　尚舍奉御设御幄坐于总章太庙设文官解劔席于申陛之左设武官解劔席于戌陛之右太乐令展宫悬于总章太庙之庭设举麾位于堂上酉陛之北余并如孟秋陈设之仪
　　銮驾出宫
　　右并如孟秋出宫之仪
　　读令
　　其日诸衞列仗于总章太庙之庭皇帝升自酉陛典仪一人升立于总章太庙西南侍中诣总章太庙西南称诏刑部郎中升戌陛并如孟秋读令之仪
　　仲秋令
</div>
    <div class="pagination">
<a href="大唐开元礼_page29.html">上一页</a><span>...</span><a href="大唐开元礼_page25.html">25</a><a href="大唐开元礼_page26.html">26</a><a href="大唐开元礼_page27.html">27</a><a href="大唐开元礼_page28.html">28</a><a href="大唐开元礼_page29.html">29</a><span class="current-page">30</span><a href="大唐开元礼_page31.html">31</a><a href="大唐开元礼_page32.html">32</a><a href="大唐开元礼_page33.html">33</a><a href="大唐开元礼_page34.html">34</a><a href="大唐开元礼_page35.html">35</a><span>...</span><a href="大唐开元礼_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
