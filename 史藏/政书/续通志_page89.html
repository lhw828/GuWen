<!DOCTYPE html>
<html>
<head>
    <meta charset="UTF-8">
    <title>续通志 - 第 89 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 89 页/共 1359 页</h1>
    <div class="content">州西斩统军罗索完颜罗索克咸州 【按辽史云天庆三年三月阿古达率五百骑突至咸州四年举兵攻寍江州考金史太祖攻寍江州前 
无以五百骑至咸州事及克寍江州后乌楞古败辽兵于咸州完颜罗索克咸州亦非太祖亲至也辽史又云天庆元年女真部长阿古达来朝 
四年攻寍江州据此则太祖为节度使四年而后称帝考金史康宗于癸巳岁崩太祖袭位至岁乙未以羣臣劝进乃称尊号是为节度使止二 
年也续通鉴纲目不载攻咸州事其袭位年月与金史且辽史则因误记而失事实尔】 是月乌奇迈萨哈希卜苏率官属诸将劝进愿以新岁 
元日恭上尊号太祖不许阿里罕普嘉努宗翰等进曰今大功已建若不称号无以系天下心太祖曰吾将思之
　　收国元年 【恭读　　御制全韵诗题金太祖云白山黑水本灵区勿吉七部原同俗东方云气生异人端重善射炳智烛以此诸部渐 
归附素衣朱襮从于沃适值辽政渐不纲混同迎战似神告女真满万不可敌至是其言验如卜建国称帝遂号金败辽达噜穷追逐一百廿年 
帝业开天相抑亦由人勖按金太祖初生时即有五色云气之瑞固由天相然英谟叡略算无遗策知人善任人乐为用故辽宋之事虽成于天 
会间而规模实自此始诚如　圣论所定也谨录于此】 　春正月壬申朔羣臣奉上尊号是日即皇帝位帝曰辽以兵铁为号取其坚也兵铁 
虽坚终亦变坏惟金不变坏金之色白于是国号大金色尚白改元收国丙子帝自将攻黄龙府辽遣都统耶律鄂尔多左副统萧伊苏右副统 
耶律章努都监萧色佛哷骑二十万步卒七万拒之帝率兵次寍江州西辽使僧嘉努来议和国书斥帝名且使为属国庚子进师逼达噜噶城 
帝登高望辽兵若连云灌木状顾谓左右曰辽兵心贰而情怯虽多不足畏也遂趋高阜为阵宗雄以右翼先驰辽左军左军却左翼出其阵后 
辽右军皆力战罗索尼楚赫冲其中坚凡九陷阵宗翰以中军助之帝使宗干往为疑兵宗雄已得利击辽右军辽兵遂败乘胜追蹑至其营会 
日暮围之黎明辽军溃围出逐北至阿噜冈辽步卒尽殪师还夏四月辽耶律章努来致书帝以书辞慢侮留其副遣章努回报书亦如之五月 
甲戌拜天射柳故事五月五日七月十五日九月九日拜天射柳岁以为常六月己亥朔辽耶律章努复以国书来犹斥帝名帝亦斥辽主名以 
复之且谕之使降秋七月戊辰以弟乌奇迈为安班贝勒国相萨哈为古伦贝勒希卜苏为爱满贝勒弟舍音为古音贝勒辽使萨哈以书来留 
之不遣九百奚营来降八月戊戌帝亲征黄龙府次混同江无舟使一人道前乘赭白马径涉曰视吾鞭所指而行诸军随之水及马腹后使舟 
人测其渡处深不得其底九月遂克黄龙府遣萨喇还遂班师癸巳以萨哈为古伦乌赫哩贝勒阿里罕为古伦英实贝勒冬十一月辽主自将 
七十万至图们驸马萧特默林牙萧扎拉等将骑五万步四十万至沃棱泺帝自将御之十二月己亥行次约罗诸将曰辽兵众其锋未易当吾 
军远来人马疲乏宜驻于此深沟高垒以待之从之遣都古尔讷尼楚赫镇达噜噶丁未获辽督饷者知辽主以章努叛西还二日矣诸将曰今 
辽主既还可乘怠追击之帝曰敌来不迎战去而追之欲以此为勇耶众皆悚愧愿自効帝复曰诚欲追敌约赍以往无事餫馈若破敌何求不 
得众皆奋跃追及辽主于呼岱巴冈兵止二万帝曰彼众我寡兵不可分视其中军最坚辽主必在焉败其中军可以得志使右翼先战兵数交 
左翼合而攻之辽兵大溃金师驰之横出其中辽兵败绩死者相属百余里所获不可胜计萧特默等焚营遁去遂班师瓜尔佳萨哈取开州博 
勒和下德邻城萨里罕降
　　二年春正月戊子诏四方来降者加优恤诸部官民巳降或为军所俘获逃遯而还者勿以为罪官其部长使从其居处闰月高永昌据东 
京叛辽夏四月乙丑以斡鲁统内外诸军讨高永昌华沙布等被害五月斡鲁等败永昌托卜嘉擒永昌以献戮之东京州县及南路系辽女真 
皆降诏除辽法省税赋置明安穆昆以斡鲁为南路都统德特贝勒额图珲破辽兵六万于昭苏城秋九月始制金牌冬十二月庚申朔诏明年 
改元天辅
　　天辅元年 【按大金国志云太祖在位六年以天辅元年为称帝之始考宏简录载太祖珠赫店战胜后于次年开国建元收国与金史 
同续通鉴纲目亦于宋政和五年书女真完颜阿古达称帝国号金建元收国则大金国志明系脱误而天辅实改元之始非称帝之始也】 春 
正月舍音取泰州夏四月辽秦晋国王耶律聂哷来伐都古尔讷罗索博勒和将兵二万会咸州路都统乌楞古击之五月丁巳诏自收寍江州 
以后同姓为婚者杖而离之秋七月戊申以完颜沃棱知东京事冬十二月甲子乌楞古等败耶律聂哷兵于蒺藜山拔显州干懿豪徽成川惠 
等州皆降是月宋使登州防御使马政以国书来 【按诸帝纪内数见之典如诸国聘问往来与夫春水秋山禘享谒陵祈雨劝农之类岁以 
为常兹俱于初见处书之后不复叙其或因行常典而别有关要则虽屡见必书以存其事实】 其略曰日出之分实生圣人窃闻征辽屡破勍 
敌若克辽之后五代时陷入契丹汉地愿畀下邑 【按金史载宋使登州防御使马政以国书来是宋先通好也宋史载金使李善庆来是金 
先通好也宋史又载遣赵有开马政报聘不至而复是未至金国也金史载马政书来则是已至也考宋以得辽人李良嗣献取燕之谋欲藉金 
以成夹攻之势而金初无所资于宋则金不应先为通好自以金史为正但所载宋书仅有乞地之语未及夹攻岂宋之始愿并欲不劳而获耶 
今各仍其原文而所谓开端之迹兆祸之基亦因可见】
　　二年春正月庚寅辽双州节度使张崇降使索多如宋报聘约夹攻 【按续通鉴纲目载金遣李善庆索多以礼物来修好诏蔡京等谕 
以夹攻之意未言索多来约夹攻是欲夹攻者本系宋人启贪见而昧祸机故不顾与契丹数百年之好若金则兵力自足胜辽何藉夹攻乃金 
史并未载宋来约夹攻而但载使索多如宋约其夹攻恐系沿误今仍原文而附识之】 所请之地得者有之二月癸丑朔辽使耶律努格等来 
议和辛酉贝勒都古尔讷罗索来见帝以辽主近在中京而敢辄来皆杖之和勒博双宽等劾奏咸州都统乌楞古命阇格代为都统而鞫治之 
乌楞古坐降穆昆三月壬辰辽使耶律努格以国书来庚子以罗索为万户镇黄龙府夏五月丙申命呼图克昆如辽六月甲寅诏有司禁民凌 
虐典雇良人及倍取赎直者甲戌辽通祺双辽等州八百余户来归命分置诸部择膏腴之地处之秋七月癸未诏博啰水路完颜珠勒呼渤海 
大嘉努等六穆昆之民可具其登耗以闻呼图克昆还自辽耶律努格复以国书来丙申呼图克昆如辽辽户二百来归处之泰州诏遣阿里库 
理嘉努德勒岱招谕未降者仍诏色埒等其降附新民善为存抚八月呼图克昆还自辽耶律努格托迪复以国书来九月戊子诏选善属文者 
以为国书诏令闰月庚戌朔以降将霍石韩庆和为千户九百奚部萧实伊逊北部额里页汉人王六儿王伯龙契丹特默高从佑等各率众来 
降辽耶律努格以国书来冬十月癸未以龙化州降者张应古刘仲良为千户乙未以降者李孝功渤海二哥为千户十二月甲辰遣贝勒珠卜 
以定辽地谕高丽耶律努格以国书来辽懿州节度使刘宏以户三千并执辽候人来降以为千户
　　三年春正月甲寅东京人为质者永吉等五人结众叛事觉伏诛诏继有犯者并如之三月耶律努格以国书来夏五月壬戌诏与辽和其 
兵兴以前诸部民有犯罪流窜亡入于辽者明谕诸路千户穆昆徧与询访其官称名氏地里具录以上六月辛卯辽遣太傅实讷埒等奉册玺 
来命摘册文不合者数事复之索多还自宋宋使马政及其子宏来聘索多受宋团练使帝怒杖而夺之宋使还复遣贝勒色埒赫噜等如宋秋 
七月辛亥辽人杨询卿罗子韦各率众来降命各以所部为穆昆八月己丑颁女真字九月以辽册礼使失期诏诸军过江屯驻冬十一月实讷 
埒等复以国书来
　　四年春二月色埒赫噜还自宋宋使赵良嗣王晖来议燕京西京地三月甲辰帝以辽人和议无成惟饰虚辞以为缓师之计乃议进讨辛 
酉诏咸州路都统司以兵会于浑河辽实讷埒以国书来夏四月乙未帝自将伐辽以辽使实讷埒宋使赵良嗣等从行五月甲辰次浑河西使 
宗雄先趋上京遣降者马乙持诏谕城中上京拒守帝谓实讷埒赵良嗣等曰汝可观我用兵以卜去就帝亲临城督将士诸军鼓噪而进自旦 
及巳栋摩以麾下先登克其外城留守托卜嘉以城降赵良嗣等奉觞为寿称万岁是日赦上京官民诏谕辽副统伊都壬戌次沃赫河宗干言 
地远时暑军马罢乏若深入敌境粮馈乏绝恐有后艰帝乃班师命分兵攻庆州秋七月癸卯至自伐辽冬十月戊辰朔日有食之十一月东京 
留守司乞本京官民质子增数番代帝不许曰诸质子已各受田庐若复番代则往来动摇可并仍旧十二月宋复使马政来请西京之地
　　五年春二月分诸路明安穆昆之民万户屯泰州以博勒和统之赐耕牛夏四月乙丑朔宗翰请伐辽诏诸路预戒军事五月辽都统耶律 
伊都等诣咸州降闰月辛巳古伦乌赫哩贝勒普嘉努为温贝勒诏乌奇迈贰国政以舍音为乌赫哩贝勒普嘉努为温贝勒宗翰为伊拉齐贝 
勒秋七月庚辰诏议亲征以连雨罢冬十一月辛丑以杲为内外诸军都统帅师伐辽以昱宗翰宗干宗望宗盘等副之甲辰诏诸军见可而进 
无淹师期事有从权毋须申禀若克中京所得礼乐仪仗图书文籍并先次津发赴阙
　　六年春正月乙亥都统杲取中京遂下泽州二月庚寅朔日有食之己亥宗翰等败辽奚王锡默于北安壬寅都统杲遣使奏捷命分遣将 
士招降山前诸部宗翰驻北安遣希尹等略地获辽护卫耶律实讷埒知辽主猎鸳鸯泺杀其子晋王众益离心遂报都统杲进兵袭之三月杲 
出青岭宗翰出瓢岭追辽主于鸳鸯泺辽主奔西京宗翰复追至白水泺不及获其货宝壬申西京降希尹追辽主于伊实部不及乙亥西京复 
叛是月辽秦晋国王耶律聂哷即位于燕夏四月复取西京壬辰遣图克坦乌济高庆裔于宋戊戌都统杲自西京趋白水泺遣耶律坦招徕西 
南诸部西至夏栋摩罗索招降天德云内寍边东胜等州获阿苏而还时山西城邑诸部虽降人心未固辽主保阴山耶律聂哷在燕京都统杲 
遣宗望入奏请帝临军五月辛酉宗望来奏捷耶律聂哷遣使请罢兵戊寅使杨勉以书谕聂哷使之降六月戊子朔帝亲征辽发自上京乌奇 
迈监国是月耶律聂哷卒秋七月甲子诏诸将无得远迎以废军务壬午希尹以阿苏见杖而释之八月己丑次鸳鸯泺都统杲率官属来见癸 
巳帝追辽主于大鱼泺昱宗望追及辽主于石辇铎与战败之辽主遁己亥次居延北辛丑中京将完颜珲楚败契丹奚汉六万于高州贝勒玛 
奇死之昱宗望追辽主于谔勒哲图不及九月庚申次草泺栋摩平中京部族之先叛者及招抚沿海郡县节度使耶律慎思领诸部入内地归 
化奉圣二州降冬十月丙戌蔚州降每获一州下诏存恤赦罪免逋以安反侧十二月帝伐燕京戊子次居庸关庚寅辽统军都监高陆等来送 
款帝至燕京入自南门使尼楚赫罗索陈于城上帝乃次于城南辽知枢密院左企弓虞仲文枢密使曹勇义副使张彦忠参知政事康公弼佥 
书刘彦宗奉表降辛卯辽百官诣军门叩头请罪诏一切释之壬辰帝御德胜殿羣臣称贺甲午命左企弓等抚定燕京诸州县辽萧妃与官属 
数人遁去诏发兵追之黄龙府叛宗辅讨平之
　　七年春正月丁巳辽奚王和勒博僭称帝甲子辽平州节度使时立爱降壬申诏招谕和勒博癸酉以时立爱言招抚诸部己卯宋使来议 
燕京西京地庚辰宜锦干显成川豪懿等州皆降甲申诏诸将无纵军士动扰新附人民以废农业二月乙酉朔命萨巴招谕兴中府降之辽来 
隰迁润四州皆降壬辰诏谕逃散未降之民存恤迁户毋辄骚动癸巳诏显咸东京诸路关津无禁民往来宋使赵良嗣来请加岁币以代燕税  
【按宋以岁币输辽百余年未尝形其匮乏至于会金攻辽造衅失计及后加币代税借括许约而所费转多诚如通鉴辑览　　御批辽币虽 
废金币旋加失算之中更为失算而危亡之患即因之以兴也谨录于此】 及议画疆与遣使贺正旦生辰置榷场交易并计议西京等事乙巳 
诏都统杲录用新附之民有材能者戊申诏与宋燕京六州之地癸丑大赦是月改平州为南京以张觉为留守三月戊午以都统杲等言召耶 
律玛展伊都乌合道拉等责以谋叛命杖道拉七十余并释之宋使卢益赵良嗣马宏以国书来夏四月丁亥遣斡鲁宗望袭辽主于阴山壬辰 
复书于宋辽兵复犯奉圣州林牙达实壁龙门东二十五里都统斡鲁闻之遣卓哩罗索马和尚等率兵讨之生获达实悉降其众癸巳诏自今 
军事若皆中覆不无留滞应此路事务申都统司余皆取决枢密院命实古讷博勒和监护长胜军及燕京豪族工匠由松亭关徙之内地己亥 
次儒州斡鲁宗望等袭辽权六院司喀勒扎于白水泺获之其宗属秦王许王等降闻辽主留辎重青冢遣宗望罗索尼楚赫等追袭及之宗望 
追及辽主决战大败之获其子赵王实讷埒及传国玺五月甲寅南京留守张觉据城叛丙寅次野狐岭已巳次拉林泺受俘诏曰辽主孽虽自 
作尝居大位伶仃去国深所不忍如招之肯来尽付戚属并宗族勿去舆帐善存抚之其实讷埒以下及诸官吏并释其罪且加抚慰奚路都统 
达兰攻苏库卓琳托纽所部十三岩皆平之又遣奚马和尚攻萨必达噜噶并五院司诸部执其节度使里和勒博为其下所杀六月壬午朔次 
鸳鸯泺是日栋摩败张觉于营州丙申帝不豫将还上京命宗翰为都统昱与斡鲁副之驻兵云中以备边己酉次鄂都山驿召安班贝勒乌奇 
迈秋八月辛巳朔日有食之乙未次浑河北安班贝勒乌奇迈率宗室百官上谒戊申帝崩于布图泺西行宫 【宋史作五月】 年五十六九 
月癸丑梓宫至土京谥曰武元皇帝加谥应干兴运昭德定功睿神庄孝仁明大圣武元皇帝庙号太祖陵曰睿陵
　　太祖收国二年天辅七年在位九年

　　○太宗

　　太宗皇帝讳晟本讳乌奇迈世祖第四子太祖母弟也初为穆宗养子收国元年十月命为安班贝勒太祖征伐常居守天辅七年六月太 
祖次鸳鸯泺有疾至鄂都山驿召帝赴行在诏曰今辽主尽丧其师奔于夏国辽官多啰约索等劫其子聂哷而立之巳留宗翰等措画朕亲巡 
已久功亦大就所获州郡正须绥抚是用还都八月中旬可至春州汝率内戚迎我若至豹子崖尤善八月乙未会于浑河北戊申太祖崩九月 
</div>
    <div class="pagination">
<a href="续通志_page88.html">上一页</a><span>...</span><a href="续通志_page84.html">84</a><a href="续通志_page85.html">85</a><a href="续通志_page86.html">86</a><a href="续通志_page87.html">87</a><a href="续通志_page88.html">88</a><span class="current-page">89</span><a href="续通志_page90.html">90</a><a href="续通志_page91.html">91</a><a href="续通志_page92.html">92</a><a href="续通志_page93.html">93</a><a href="续通志_page94.html">94</a><span>...</span><a href="续通志_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
