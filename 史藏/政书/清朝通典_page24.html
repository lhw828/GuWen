<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 24 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 24 页/共 61 页
  </h1>
  <div class="content">
   大内祀神（臣）等谨按钦定满洲祭神祭天典礼一书知堂子之祭为我圣朝敬事天神之令凡遇大事及每岁元旦春秋二季有祈有报又凡大出征必告凯旋则列纛而拜皆亲诣行礼祀典尊崇敬诚悫着谨考典文与郊社以义相从大内之祀即以类载仪节备详永垂亿禩焉
　　国朝初建堂子在盛京抚顺门外太祖高皇帝建国之初有谒拜堂子之礼
　　天聪九年八月太宗文皇帝以征察哈尔奏凯师还亲诣堂子行拜天礼崇德元年五月大军征明太宗文皇帝亲率王贝勒等诣堂子行礼拜纛出师是岁定制每年元旦皇帝率亲王以下副都统以上及藩王等诣堂子上香行三跪九拜礼十二月亲征朝鲜出师之日设卤簿吹螺奏乐亲诣堂子行礼于堂子外建立八纛吹螺奏乐拜纛启行次年班师诣堂子行礼七年三月以锦州捷闻亲率王贝勒等诣堂子行礼
　　顺治元年四月世祖章皇帝命王贝勒帅师平定中原亲诣堂子奏乐行礼拜纛出师九月既定燕京即建堂子于长安左门外玉河桥东街门北向内门西向正中为祭神殿南向前为拜天圜殿殿南正中设大内致祭立杆石座次稍后两翼分设皇子致祭立杆石座次亲王郡王贝勒贝子公各以次序列北向东南为上神殿南向
　　康熙十三年正月以吴三桂叛逆遣大将军王等帅师出征圣祖仁皇帝亲诣堂子行礼祭纛以行十四年闰五月以平定察哈尔凯旋圣祖仁皇帝率大将军王暨诸大臣诣堂子行礼三十五年二月亲征噶尔丹率诸王大臣诣堂子行礼祭纛出师六月凯旋诣堂子行礼五十七年十一月以遣大将军王等帅师出征策旺阿喇布坦御太和殿设卤簿出征大将军王等以下俱戎服不出征者蟒服以从诣堂子行礼乃鸣角祭纛启行
　　雍正七年六月以大兵进剿准噶尔遣大将军出师北征世宗宪皇帝率大将军以下及诸王大臣诣堂子行礼祭纛出师
　　乾隆十三年十一月以遣大学士经略金川皇上率经略大学士及王公大臣等诣堂子行礼祭纛出师次年凯旋祗告如礼十四年五月奉谕旨堂子之祭乃我朝先代循用通礼所祭之神即天神也列祖膺图御宇既稽古郊禋而燔柴典重举必以时堂子则旧俗相承遇大事及春秋季月上旬必祭天祈报岁首最先展礼定鼎以来恪遵罔怠且不易其名重旧制也考诸经训祭天有郊有类有祈谷祈年礼本不一兵戎国之大事故命遣大将必有事于堂子正类祭遗意而列纛行礼则禡也我祖宗于行营中或别有征讨不归告堂子则望祭而列纛行事其诚敬如此朕思出师告遣则凯旋即当告至乃天地宗社俱巳祝册致虔且受成太学而堂子则弗之及祠官疏略如神贶何祀典攸关彝章宜备着议政王大臣详议具奏朕亲为裁定王大臣等遵旨议上大兵凯旋皇帝告祭堂子之礼请载入会典从之十九年四月谕礼部等衙门王公等建立神杆理应按照爵秩等次设立整齐以肃观瞻着每翼作六排每排六分乃以未分封皇子等列于前其次则亲王郡王贝勒贝子公等分为六层设立神杆皇子内已受封爵者其神杆视所封爵立于应立之处所有石座不必移动神杆各按爵次更换每年修整一次交礼部会同内务府总管查看绘图进呈着为例寻礼部等衙门议奏谨遵谕旨神杆立座每翼为六排每排为六分皇子神杆列于前其次亲王郡王贝勒贝子公各按排建立但查左翼亲王现有七位今一排建立六杆应将第七位亲王神杆列于次排郡王之首其郡王贝勒贝子公俱按次接续右翼亲王四位郡王六位贝勒二位贝子一位公十七位人数多寡不一不能每排俱得六人之数通将亲王列于前其次郡王贝勒贝子公按一排六分之数通融接续叙立奏入从之四十三年八月皇上恭谒祖陵至盛京命修葺盛京堂子四十七年正月初四日祭祈谷坛仍于初一日亲诣堂子行礼先是定制元旦行礼值祈谷坛斋戒将可否展期于初五日行礼之处具奏得旨遵行是年以元旦行礼礼成还宫时尚在未入斋戒以前仍导迎作乐用昭大典凡仪节制度详具大清会典及钦定满洲祭神祭天典礼大内祭神大礼肇自盛京既恭建堂子以祀天又于清宁宫正寝恭设神位以祀神至顺治元年定为坤宁宫祭神之礼皆如清宁宫例每日奉朝祭神位于祭神殿西位东向日昧爽行礼奉夕祭神位于西北南向申刻行礼惟斋戒忌辰并禁止屠宰等日期不祭余日皆祭每月朔则祭神翼日则祭天季春季秋月朔 【 或二四八十月或上旬诹吉】则立杆大祭前期一二日宫内报祭大祭之日恭请神位于堂子内祭毕复请入宫大祭翼日则祭天春夏秋冬四季则有献神之祭均用马牛金币祗荐如礼岁于十二月二十六日恭请神位供于堂子正月初二日自堂子恭请神位入宫四月初八日浴佛节请神至堂子礼毕请神还宫其仪节并详大清会典及钦定满洲祭神祭天典礼

　　皇朝通典卷四十三

　　●皇朝通典卷四十四

　　礼四

　　○礼四

　　吉四

　　△吉四

　　山川
　　耤田
　　先蚕

　　?山川

　　（臣）等谨按礼经所载五狱四渎望秩隆焉其余山川之神亦咸崇报享本朝定制义法悉协敬稽祀典于岳镇海渎有时巡展祭有因事遣祭有所专祭于名山大川有奉特典崇建庙祀者并着于篇至于封祀龙神原非即海渎之本神而昭德报功载在祀典相沿巳久即盐井之神亦与山川义近谨从类附惟黑龙潭玉泉龙神宜在京都祀典之列另立专门故不以附于此篇
　　顺治元年定礼以五岳五镇四海四渎配享方泽坛又立地祇坛以五岳五镇四陵山四海四渎之祇为正位以京畿名山大川天下名山大川之祇为从位凡岳镇海渎所在地方有司岁以春秋仲月诹日致祭祭东岳泰山于山东泰安州 【 今升为府】祭西岳华山于陕西华阴县祭中岳嵩山于河南登封县祭南岳衡山于湖广衡山县祭北岳恒山于直隶曲阳县 【 移祭见后】祭东镇沂山于山东青州府祭西镇吴山于陕西陇州祭中镇霍山于山西霍州祭南镇会稽山于浙江会稽县祭北镇医巫闾山于辽东广宁卫 【 今改为县】祭东海于山东莱州府望祭西海于山西蒲州 【 今升为府】 祭南海于广东广州府望祭北海于河南济源县 【 移祭见后】祭河渎于蒲州祭江渎于四川成都府祭淮渎于河南唐县祭济渎于济源县三年加封黄河龙神为显佑通济金龙四大王之神封运河龙神为延庥显应分水龙王之神令河道总督以时致祭八年正月世祖章皇帝亲政遣官致祭岳镇海渎定制恭遇庆贺大典颁布恩诏则遣官致祭岳镇海渎以各衙门四品以上堂官将军诹吉将行先期陈祝文香帛于中和殿皇帝亲阅遣之十七年三月以科臣粘本盛条奏下礼部议覆改祀北岳于山西浑源州
　　康熙六年七月圣祖仁皇帝亲政遣官致祭岳镇海渎十六年四月命内大臣觉罗武默纳侍卫费耀色等诣长白山审验明晰酌行祀礼九月奉谕旨长白山发祥重地奇迹甚多山灵宜加封号永着祀典以昭国家茂膺神贶之意礼部奏请依岳镇之例封为长白山之神照五岳例春秋致祭令宁古塔将军遣官在黑龙江地方望祭遇有庆典即令祭北镇官前往望祭奏上从之十八年五月以湖南用兵屡捷咸言湖神助顺敕封为洞庭湖之神遣官致祭二十一年二月以平定云南遣官致祭岳镇海渎长白山三月圣祖仁皇帝东巡盛京驻跸吉林乌喇地方于松花江岸东南设幄次望祭长白山之神二十二年正月遣官往祀鸡公山神令有司春秋致祭二十三年十月圣祖东巡躬祀泰山之神至黄河遣官祭河神庙十一月遣官致祭岳镇海渎长白山嗣是东巡及南巡所过名山大川均照例致祭二十五年五月副都御史徐元珙疏言祀典所载致祭北海尚沿宋明旧制于河南济源县系在京之南于义未合况北岳已改祀浑源州则北海应请改祀于混同江庶方位允协下部议行之二十七年十月以孝庄文皇后升祔太庙遣官致祭岳镇海渎长白山三十五年封大沽海口之神遣官致祭时由天津海道运米盛京以备赈济海神効灵往来迅驶立庙天津春秋致祭三月圣祖仁皇帝北征驻跸噶尔图遣大学士致祭山川之神及出卡伦遣祭域外山川之神圣驾至克噜伦河遣祭河神均与因事遣祭岳渎礼同三十六年二月西巡至保德府及横城均遣官致祭河神凡所过名山大川均遣官致祭七月以平定朔漠致祭岳镇海渎长白山三十七年七月以霸州等处新河告竣赐名永定河封为永定河之神建庙于芦沟桥祀之九月圣祖仁皇帝东巡遣大学士致祭松花江之神三十九年六月河臣疏言江南安东县海口拦黄坝拆去水势流通海神効灵请建庙崇祀诏改名大通口封为大通口海神春秋致祭四十年正月加黄河龙神昭灵効顺封号四十二年三月圣祖仁皇帝五十万寿遣官致祭岳镇海渎长白山是年圣祖仁皇帝巡幸山西经过驻跸地方应祭岳渎均遣官致祭又西巡至潼关遣官致祭西岳华山四十三年二月封淮神为长源佑顺大淮之神五十二年三月圣祖仁皇帝六十万寿遣官致祭山川如四十二年之礼五十七年十二月以孝惠章皇后升祔太庙遣官致祭岳镇海渎长白山六十年三月以御极六十年大庆遣官致祭山川如五十二年之礼六十一年建江海潮神庙于浙江之尖山春秋致祭十一月世宗宪皇帝登极遣官致祭岳镇海渎长白山
　　雍正元年二月以恭上圣祖仁皇帝尊谥遣官致祭岳镇海渎长白山十二月以册立皇后遣官致祭如礼二年八月加四渎封号江渎曰涵和河渎曰润毓淮渎曰通佑济渎曰永惠均遣官赍送祭文香帛令督抚布政使大员致祭又加四海龙神封号东海曰显仁南海曰昭明西海曰正恒北海曰崇礼均遣官赍送祭文香帛令地方官致祭又加大沽海口神广惠封号加洞庭湖神涵元汇利封号均致祭如仪又封云南各盐井神为普润龙王之神令地方官立庙春秋致祭三年三月封山东临清州河神为福漕漳河之神馆陶县河神为惠济漳河之神又封青海水神为灵显青海之神先是大军西征道经青海于塞外严寒之候涌泉济军督臣奏请封号从之并令委官致祭又河南抚臣奏言百泉之上卫源神祠通漕济通请列祀典从之五年二月以黄河澄清遣官分往江南清河河南武陟二县致祭河神庙五月重修江南宿迁县早河河神庙春秋致祭十二月遣官致祭河源之神于河州口外六年封河东盐池神为昭惠阜裕盐池之神七年建江神庙于湖北武昌府春秋致祭又封浙江蛟门山龙神为涵元昭泰镇海龙神又封宁夏大渠龙神为宁渠普利龙王之神八年建海神庙于浙江海宁县【 今升为州】先是奉谕旨朕惟古圣人之制祭礼也凡山川岳渎之神有功德于民生能为之御灾捍患者皆载在祀典葢所以荐歆街昭格崇德报功也雍正二年浙江海塘潮水冲决发帑修筑比年以来塘工完整灾沴不作居民安业今年潮汛盛长几至泛滥官民震恐幸而水势渐退堤防无恙此皆神明默垂护佑惠我蒸民者也兹特发内帑十万于海宁县敕建海神之庙以崇报享着该督遴委贤员度地鸠工务期制度恢宏规模壮丽崇奉祀事用荅明神庇民御患之休烈寻建庙工成御制碑文敕加宁民显佑浙海之神封号遣官致祭是年又建湘江神庙于湖南长沙府春秋致祭又建河源神庙于甘肃河州加封为开津广济佑国庇民昭应河源之神先是奉谕旨古称黄可之神上通云汉光启图书礼曰三王之祭川也皆先河而后海此之谓务本惟神泽润万国福庇兆民自古及今功用昭著我朝自定鼎以来仰荷神庥尤为彰显至于澄清于六省之遥阅历于七旬之久稽诸史册更属罕闻朕思江南河南等处皆有庙宇而河源相近之处向来未建专祠考河源发于昆仑地隔遥边人稀境僻其流入内地之始则在秦省之西宁地方朕意欲于此地特建庙宇专祀河源之神九卿详议具奏寻议于河州口外择地建庙春秋致祭御制碑文勒石从之又封直隶滹沱河神为长源永济滹沱河神春秋致祭九年建永定河神惠济庙于石景山遣大臣致祭十五闰五月建望祭长白山享殿于温德亨山 【 今名望祭山】七月建洪泽湖神庙于高家堰春秋致祭是年又封广西兴安县陡河海阳山神为安流襄绩海阳山神十一年封广西郁林州泉神为昭德沛泽泉源之神十三年九月皇上登极遣官致祭岳镇海渎长白山十一月以恭上世宗宪皇帝遵谥遣官致祭山川如礼
　　乾隆元年八月奉谕旨南北河工与浙江海塘关系国计民生最为紧要当朕即位年咸庆安澜理宜虔修祀典以答神贶部臣议于清河武陟海宁三处神祠照例赍送祭文香帛令总督致祭又令直隶总督往石景山致祭永定河神从之二年四月以恭奉世宗宪皇帝配享南郊遣官致祭岳镇海渎长白山十二月以册立皇后恭上皇太后徽号遣官致祭山川如礼三年立海神庙于江南宝山县春秋致祭八年八月皇上东巡盛京遣官致祭北镇医巫闾山长白山十二年六月谕内阁奉圣母皇太后懿旨泰山灵岳坤德滋生近在鲁邦宜崇报享朕不敢违爰遵慈训亲奉銮舆秩于岱宗旋跸青齐观风泽以昭崇圣法祖教孝省方巨典大学士等会议以闻寻议奏古者因名山以升中原有燔柴之礼圣祖仁皇帝因仪文度数书阙有间议封禅者尤多不经特允廷议以祀五岳礼致祭今皇上东巡致祭泰山应遵康熙二十三年之例举行惟是致祭方岳向未用乐谨案周礼大司乐奏蕤宾歌函钟舞大夏以祭山川是山川之祭自古用乐今特举盛典秩于岱宗请用中和韶乐令儒臣增撰乐章太常协律郎率乐生豫习备用从之十三年二月谕稽古巡狩翕河乔岳典礼攸隆朕兹亲祀孔庙有事于泰山其岳渍等祀皆宜荐馨用申诚敬着各该督抚就近遴委大员致祭东巡至泰安日亲诣岳庙于配天门降舆由仁安门入三上香行一跪三拜礼翼日致祭如仪十四年四月以平定金川恭上皇太后徽号遣官致祭山川如二年之礼十五年九月以册立皇后恭上皇太后徽号遣官致祭山川如十四年之礼十月皇上巡幸中州亲诣嵩岳庙上香翼日致祭均与十三年祭岱宗礼同并以御道所经遣官致祭河渎及卫源神祠十六年二月皇上南巡江浙凡銮舆所经于山东遣官致祭泰岳又亲诣岱庙行礼于江南则河渎淮渎江渎之神皆遣官致祭并亲祭清河河神庙至浙遣官祭海神庙及南镇会稽山如礼又凡往返渡河渡江致祭之处皆亲诣上香行礼嗣是南巡所过名山大川均致祭如礼 【 二十二年二十七年三十年四十五年四九年六次　南巡并同】　是年六月封永定河神为安流广惠之神庙名惠济即将芦沟桥石景山二处旧庙酌加修葺工竣遣官告祭并饬有司春秋展祀十二月以皇太后六旬万寿恭上徽号遣官致祭山川如十五年之礼十九年八月皇上东巡盛京望祭长白山渡松花江祭江神九月祭北镇医巫闾山嗣是东巡盛京均致祭如礼 【 四十三年四十八年　四巡　盛京并同】　又吉林东门外有望祭北海之处遣官致祀如仪二十年六月以平定伊犁恭上皇太后徽号遣官致祭山川如十四年之礼是岁以遣大兵西征所过之山一曰阿勒台山一曰珠尔库柱山一曰博克达山一曰阿拉克山皆以诏旨读文致祭二十二年三月皇上南巡驻跸杭州奉谕旨浙海之神自雍正八年海塘告成时特加褒封敕于海宁县地方建庙崇祀迩年以来海皮不扬塘工巩固朕省方浙中亲临踏阅见大溜直趋中小亹两岸沙滩自为捍御滨海诸邑得庆安澜利及生民实资神明显佑应于杭州省城之观潮楼敬建海神之庙以昭朕崇德答佑至意应行事宜该部查例具奏礼部奏言悉遵雍正八年敕建海宁海神庙事宜举行从之乃建庙于观潮楼敕封为平潮利涉浙海之神嗣是南巡皆亲诣行礼 【二十七年三十年四十五年四十九年南巡至海宁并亲诣海神庙行礼】四月皇上亲临徐州阅视河工以河溜刷深神明默佑令地方官建河神庙于云龙山之北加封为显佑通济昭灵効顺广利安民金龙四大王之神二十四年十一月以荡平回部遣官致祭山川如二十年之礼二十五年定西域山川祀典每岁春秋令驻札大臣致祭其祭文香帛由京师赍往二十六年十二月以皇太后七旬万寿恭上徽号致祭山川如十六年之礼三十二年三月谕东西二淀为畿辅汇萃清流之所迩年潴蓄安恬节宣有藉近淀村庄田土泛溢无虞而菰蒲鱼蠏之饶利赖于民生者更大兹者春巡郊甸循览河堤凤艇乘流祥飙助顺尤足征神贶之昭宜建专祠用答灵佑着该督方观承卜地兴工特崇庙祀以示妥神报功之典三十五年八月皇上六旬万寿遣官致祭山川如礼三十六年二月以新葺泰山祠庙蒇工恭逢皇太后八旬大庆皇上祗奉安舆瞻礼岱庙并亲诣岳顶行上香礼十二月以恭上徽号遣官致祭山川如二十六年之礼三十九年四月封陕西太白山神为昭灵普润太白山之神建祠祀之四十一年二月以平定两金川集勋奏凯皇上亲奉皇太后东巡展礼泰岱四月以恭上徽号遣官致祭山川如三十六年之礼四十二年二月陶庄开放引河工成命建河神庙岁以春秋致祭御制碑文纪之八月定两金川山川祀典每岁春秋致祭十月陕西抚臣奏请修葺华岳庙从之四十三年八月谕海为众水朝宗最昭灵应乃各处海神咸有庙祀惟北海自山海关至盛京一带向未专建庙宇以隆禋祀尚属阙典朕叔次诣盛京恭谒祖陵跸途循海而行瞻望甚近宜先申虔祭以迓灵庥着该部于滨海地方择地望祭派庄亲王永瑺行礼所有应行事宜各衙门即速照例备办并着周元理于山海关澄海楼相近处所度地建立北海神庙即行绘图呈览候朕降旨发帑兴工俾庙貌崇闳以妥神佑又谕辽河双源遥引合而为巨流河襟带神皋恬波涵润实为陪都境内大川朕恭谒祖陵跸路所经舟梁利涉缅念河神之功甚溥顾该处向无祠祀典尚阙焉着迈拉逊德成会同将军府尹于勘估城工之便在濒河高阜处所度地计工奏闻请帑专建河神庙以昭妥侑九月谕运河发源遥远自东北来入英莪边门西流几及千里会辽入海萦护三陵滋演万年灵脉长川襟带并卫陪都厥功甚巨自宜虔崇庙祀以答神庥着交迈拉逊德成会同将军府尹于盛京城东度地鸠工奏闻请帑兴建河神庙以昭妥侑又谕前己降旨于山海关之澄海楼旁建立北海神庙兹稽考祀典北海原于河南济源县望祭河南地属中州且非滨海固于事理未协嗣今改于吉林东门外望祭虽属北境然距海尚远亦非所宜所有春秋秩祀及遇告祭典礼自应恭移于此以协方位至吉林之松花江导源长白襟带神皋为本朝发祥之地绵演亿万载景祚灵长厥功甚巨自宜虔崇庙祀用迓神庥己谕令吉林将军福康安于吉林城外滨江处所度地鸠工兴建松花江神庙其一切祀事即照从前望祭北海之制着礼部载入会典遵行四十五年二月皇上南巡渡河日亲诣陶庄河神庙瞻礼
　　（臣）等谨按四十二年陶庄开放引河工成敕建庙宇以答神贶至是年二月初十日亲临瞻礼以仪封漫工未成默致虔祷适引河放溜奏至御制诗以志事十一日仪封两坝自行合龙即告工成详见御制河复记仰维圣神感召之速丕应傒志诚为史册所罕闻四十五年八月皇上七旬万寿遣官致祭山川如三十五年之礼四十七年二月命侍卫阿弥达驰往西宁务穷河致祭河神三月谕朕前岁南巡驻跸金山即敬书金山灵区安澜恒佑宏仁广济至德尊神牌位供奉神祠及回銮渡江时虽有风涛而御舟稳渡实赖神佑不可不崇昭秩祀以答灵庥着该部载入祀典嗣后每遇致祭之期着该部封香帛祝文送往交该督抚亲诣金山寺行礼四十八年三月河南抚臣奏言重修中岳庙告成请赐碑记御制诗一章迭庚午禋祀诗韵命勒石四十九年十一月河南兰阳睢宁新堤并引河工成命建河神庙于南岸御制碑文纪之五十年正月以御极五十年嘉庆迭臻遣官致祭山川如四十五年之礼 【 是年遣祀　　北海改于山海关致祭定为制】凡致祭山川仪节具大清通礼

　　?耤田

　　顺治十年三月诏举行先农祀典十一年二月世祖章皇帝行耕耤礼亲祭先农坛坛在正阳门外太岁坛西南坛北为正殿东南为观耕台台前为耤田东北为神仓前为收谷亭定制岁以清明节后亥日祭先农坛礼成即行耕耤礼及秋玉粒告成所司以闻择吉收贮神仓以供天地宗庙社稷之粢盛
　　康熙十一年二月圣祖仁皇帝行耕耤礼亲祭先农坛前期遣官祗告奉先殿雍正二年二月世宗宪皇帝行耕耤礼亲祭先农坛躬耕三推毕复加一推颁发新制三十六禾词使工歌左右随行礼毕王以上行庆贺礼停止筵宴自是每岁皆亲耕如仪是年耤田内产瑞谷一茎四穗者三本一茎三穗者三本一茎两穗者十二本顺天府尹张令璜奏进羣臣请宣付史馆从之次年所产尤多有至一茎九穗者丰泽园所植稻亦然并以羣臣表贺宣付史馆四年八月谕国以民为本民以食为天朕念切民依举行耕耤之礼殚竭精诚为民祈谷于上帝乃
　　雍正二年三年耤田特产嘉禾今岁所产自一茎双穗至九穗皆硕大坚好异于常谷朕见之心甚慰悦特令宣示廷臣葢实有见于天人感召之理捷于影响无纤毫之或爽朕以至诚肫恳之心每岁躬耕耤田以重农事即蒙上帝隆鉴迭产嘉谷以昭休应岂人力之所强为乎礼曰天子为耤千亩诸侯百亩则耕耤之礼亦可通于臣下矣朕意欲地方守土之官俱行耕耤之礼使之知稼穑之艰难悉农民之作苦量天时之晴雨察地方之肥硗凡为官者存重农课稼之心凡为农者无苟安怠惰之习于养民务本之道大有裨益九卿详议具奏寻奏上请令奉天府尹各直省督抚及府州县卫官于所治地方择洁净之地设立先农坛及耤田自雍正五年为始每岁仲春亥日各率所属行礼如仪所收米粟敬谨收贮以供祭祀之粢盛其祭先农坛之礼如祭社稷凡大小武职官与文职官一体与祭俾知耕耤巨典从之又以吉林黑龙江二处将军皆有民社之任令照直省之例建立先农坛致祭耕耤以重农事
　　乾隆三年三月皇上行耕耤礼前期六日幸丰泽园演耕至日亲祭先农坛遂诣耤田行三推礼毕复加一推礼成上御斋宫王以下行庆贺礼五年三月礼部奏亲耕典礼原可闲岁举行今逢闰岁春寒更衣行礼不无过于烦劳请暂行停止其致祭先农坛遣官行礼从之八年二月谕向来先农坛亲祭始用中和韶乐遣官则同小祀之例不用中和韶乐按日月坛中祀虽遣官仍用中和韶乐惟不饮福受胙朕思国家之大事在农先农坛宜在中祀之例此次遣亲王恭代即着照日月坛之例用中和韶乐永着为令十三年三月皇上东巡是年致祭先农坛遣官恭代顺天府府尹率属行耕耤礼自后恭遇时巡省方遣官恭代顺天府府尹率属行耕耤如礼十九年三月重修先农坛先是奉谕朕每岁亲耕耤田而先农坛年久未加崇饰不足称朕祗肃明禋之意今两郊大工告竣应将先农坛宇修缮鼎新其外壖隙地老圃于彼灌园殊为亵渎应多植松柏榆槐俾成阴郁翠庶足以昭虔妥灵该部会同查明具奏总理工程王大臣等遵旨详议次第修缮疏上从之二十三年二月谕吉亥耤亩所重劭农黛耜青箱畚鏄蓑笠咸寓知民疾苦之意而设棚悬彩以芘风雨义无取焉吾民凉雨犁而赤日耘虽袯襫之尚艰岂炎湿之能避且片时用而过期撤是中人数十家之产也其饬除之三十七年三月皇上行耕耤礼臣工以圣寿六旬以上请遣官恭代不许嗣是亲耕皆依古制三推弗行加一之礼又是年大学士等遵旨议准郊天仪注并酌定躬诣先农坛行礼仪节皇上御礼轿自外北天门入内北天门循太岁殿后转至先农坛东北隅降舆诣坛行礼礼成仍于降舆处御礼轿诣太岁殿上香
　　（臣）等谨按是年大学士等遵旨议准郊天仪注并酌定先农坛行礼仪节三十九年奉谕年逾六旬始如此酌量节减谨详载南郊篇云四十七年三月皇上亲祭先农坛行耕耤礼五十年三月皇上亲祭先农坛行耕耤礼十月谕每岁春三月应祭先农坛行耕耤礼礼部俱先期将祭祀日期及一应事宜预行具题虽属照例办理但国家典礼以实不以文朕临御以来兢兢以敬天勤民为念郊坛大祀无不躬亲即耤田亲耕亦从未堂稍惮烦劳虽本年寿已七十有五犹亲举三推之典惟是春秋已高或恐步履稍逊若二三年后自揣精力如常偶一举行岂非熙朝盛事至本年甫经亲行耕耤明岁应否躬莅自应候朕酌行乃礼部仍照例具题竟似每岁俱应亲诣行礼者然岂不转为具文耶我国家受命延洪纯嘏敷锡世世子孙若能皆似朕之敬勤不倦自必景祚绵长享国久远朕所用古稀天子之宝特于干清宫存贮一分若我子孙内有享永祚而登上寿者亦得钤用此宝洵为社稷灵长之福嗣后我子孙继承亦禩惟当不懈益勤凡遇亲耕典礼若年在六十以内礼部自应照例具题年年躬行耕耤若年逾六十令礼部先期以亲莅或遣官之处具本题请庶巨典不尚虚文而展礼益昭诚敬着为令凡耕耤祭先农仪具大清通礼

　　?先蚕

　　乾隆元年建先蚕祠于安定门外北郊每岁季春已日遣太常寺卿一人以少牢致祭七年七月大学士鄂尔泰等奏言古制天子亲耕南郊以共粢盛后亲蚕北郊以共祭服我皇上亲耕耤田以示重农至意乾隆元年议建先蚕祠宇所以经理农桑之道蚌为周备今又命议亲蚕典礼伏思躬桑亲蚕历代遵行但蚕坛向在安定门外前明以来遗址久经罢废考唐宋时后妃亲蚕多在宫苑之中伏读圣祖仁皇帝御制耕织图序于丰泽园之北治田数畦环以溪水陇畔树桑旁立蚕舍是育蚕之事圣祖仁皇帝亲加讲求今逢重熙累洽礼明乐备之时亲蚕大典关系农桑自应遵旨举行以光典礼请交内务府礼部详议奏上从之乃建先蚕坛西苑之东北坛东南为先蚕神殿西向坛东为观桑台前为桑园浴蚕河在宫墙之东自北垣流入由南垣出设闸启闭木桥二蚕署蚕室均在桥之东西向定制皇后亲蚕之年豫日设立先蚕西陵氏神位于蚕坛之上前二日皇后于正殿致斋至日以一太牢亲祀行三献礼翼日 【 蚕未生则诹日】皇后诣桑坛行躬桑礼蚕事毕蚕母率蜸妇择茧之圆洁者贮筐恭献以告蚕事之登择吉皇后复诣蚕坛亲临织室行缫三盆手礼遂布于蚕妇之吉者使缫而朱绿元黄之以供郊庙黼黻之用 【 蚕母二人于内外命妇中择高年娴礼仪者充之蚕妇二十七人择内苑熟悉蚕事者充之】九年三月皇后亲飨先蚕坛翼日行躬桑之礼十一年二月谕从前建立蚕祠未议皇后亲蚕之礼是以照祭祀例遣官今既举行皇后亲蚕典礼若遇不行亲祭之年自应遣妃一人恭代所有行礼仪注大学士会议具奏寻议上嗣后年皇后亲蚕或遣妃恭代礼部两请具题如遇遣妃恭代之年着内务府请旨十四年二月谕礼部奏称本年三月内先蚕祭期请照例遣妃致祭此于礼意未协夫妃所恭代者代皇后也有皇后则妃可承命行事皇贵妃未经正位中宫则亲蚕之礼尚不当举行何得遣妃恭代应照皇帝不亲行耕耤顺天府尹致祭先农之例于内务府总管或礼部太常寺堂官奉宸苑卿内酌派一人致祭方足以明等威而昭仪制是年遣内务府堂官行礼十六年三月吉已宜飨先蚕恭逢皇上南巡礼部先期奏请照皇后不行亲祭之年遣妃一人恭代奉旨皇后行礼后再遣妃恭代是年仍遣内务府堂官行礼仪具大清通礼

　　皇朝通典卷四十四

　　●皇朝通典卷四十五

　　礼五

　　○礼五

　　吉五

　　△吉五

　　太庙
　　时享【荐新附】
　　大祫

　　?太庙

　　（臣）等谨奉社典于天子宗庙一门具详历代建庙之制钦维本朝列祖以来太庙尊崇之典远隆前代敬稽大礼一为升祔入庙一为加上尊谥一为恭进册宝谨汇着于篇中至时享祫祭并仿杜典之例各列一门云
　　天聪十年四月太宗文皇帝受尊号建国大清改元崇德即盛京立太庙于抚近门东
　　崇德元年四月追尊始祖为泽王高祖为庆王曾祖为昌王祖为福王恭上太祖尊谥曰承天广运圣德神功肇纪立极仁孝武皇帝庙号太祖皇太后尊谥曰孝慈昭宪纯德贞顺成天育圣武皇后前殿安奉太祖太后神位后殿安奉四祖神位太宗文皇帝亲行大飨之礼
　　顺治元年九月世祖章皇帝定鼎燕京立太庙于端门左南向恭奉太祖承天广运圣德神功肇纪立极仁孝武皇帝神士孝慈照宪纯德贞顺成天育圣武皇后神主大行皇帝神主奉安太庙十月恭上大行宽温仁圣皇帝尊谥曰应天兴国弘德彰武宽温仁圣睿孝文皇帝庙号太宗前一日遣官祭告天地社稷至日遣官祭告太庙二年七月恭进太祖武皇帝孝慈武皇后太宗文皇帝玉册玉宝奉安太庙五年四月以重修太庙遣官祗告恭奉神牌暂安后殿六月工成遣官祗告奉安神位于正殿十一月追尊太祖以上四世始祖泽王为肇祖原皇帝始祖妣为原皇后曾祖庆王为兴祖直皇帝曾祖妣为直皇后祖昌王为景祖翼皇帝祖妣为翼皇后考福王为显祖宣皇帝妣为宣皇后世祖章皇帝亲诣后殿奉安神位致祭如时享仪七年二月恭上大行皇太后尊谥曰孝端正敬仁懿庄敏辅天协圣文皇后八年正月恭奉孝端正敬仁懿庄敏辅天协圣文皇后神主升祔太庙前一日遣官祗告至日世祖章皇帝亲诣恭行祗见太祖武皇帝孝慈武皇后太宗文皇帝礼恭奉神主奉安于太宗文皇帝神位之次行大飨礼如仪九年二月恭进肇祖原皇帝原皇后兴祖直皇帝直皇后景祖翼皇帝翼皇后显祖宣皇帝宣皇后孝端文皇后玉册玉宝奉安太庙十年正月太庙悬庆成灯定制每岁悬灯自正月初七日起至十七日止十八年正月圣祖仁皇帝登极三月恭上大行皇帝尊谥曰体天隆运英睿钦文大德弘功至仁纯孝章皇帝庙号世祖十一月恭奉世祖体天隆运英睿钦文大德弘功至仁纯孝章皇帝神主升祔太庙圣祖仁皇帝恭代行祇见太祖武皇帝孝慈武皇后太宗文皇帝孝端文皇后礼恭奉神主奉安于太祖武皇帝神位之西旁东向行大飨礼如仪是月恭进世祖章皇帝玉册玉宝奉安太庙
　　康熙元年四月恭改上太祖承天广运圣德神功肇纪立极仁孝睿武弘文定业高皇帝孝慈昭宪敬顺庆显承天辅圣高皇后尊谥恭加上太宗应天兴国弘德彰武宽温仁圣睿孝隆道显功文皇帝尊谥先是礼部奉圣祖仁皇帝谕我国家诞膺天命抚御寰区实由太祖皇帝神功圣德肇造丕基太宗皇帝伟烈显谟恢弘大业暨世祖章皇帝克绍鸿绪奄有多方朕以眇躬缵承大统追思祖宗贻谋燕翼启佑无疆欲抒孝悃仰报隆庥稽考古制宜进尊称以昭功德于奕世兹宜加上太祖皇帝尊谥为二十字加上太宗皇帝尊谥为十八字庶展朕追享孝思应行典礼尔部即详察开列具奏其举行之期或在世祖章皇帝祔享之前或在祔享之后着一并察例具奏礼臣奏言加上太祖皇帝太宗皇帝尊谥典礼重大似应在世祖章皇帝祔享之后再为举行得旨是至是举行恭进册宝奉安如仪二年五月恭上慈和皇太后尊谥曰孝康慈和庄懿恭惠崇天育圣皇后九年闰二月谕礼部慈和皇太后诞育朕躬未遂孝养思慕之忱每切于怀虽已上尊谥但今升祔太庙配食皇考典礼重大其应进谥号着议政王贝勒大臣九卿科道会同详议具奏寻议上太祖高皇帝皇后称高皇后太宗文皇帝皇后称女皇后今慈和皇太后配祀世祖章皇帝前上孝康慈和庄懿恭惠崇天育圣尊谥亦宜加上尊谥为章皇后得旨是五月恭奉孝康慈和庄懿恭崇天育圣章皇后神主升祔太庙十三年恭进孝康章皇后玉册玉宝奉安太庙二十七年十月恭上大行太皇太后尊谥曰孝庄仁宣诚宪恭懿翊天启圣文皇后是月恭奉孝庄仁宣诚宪恭懿翊天启圣文皇后神主升祔太庙大臣二人恭奉世祖章皇帝孝康章皇后神主避立于旁圣祖仁皇帝恭奉孝庄文皇后神主奉安于拜位恭代行祗见太祖高皇帝孝慈高皇后太宗文皇帝礼恭奉神主奉安于孝端文皇后神位之次大臣二人恭请世祖章皇帝孝康章皇后神主奉安于拜位孝康章皇后神主于宝座行大飨礼如仪三十三年恭进孝庄文皇后玉册玉宝奉安太庙五十七年三月恭上大行皇太后尊谥曰孝惠仁宪端懿纯德顺天翼圣章皇后十二月恭奉孝惠仁宪端懿纯德顺天翼圣章皇后神主升祔太庙先是奉谕旨皇太后系朕嫡母神牌升祔太庙应安奉于慈和皇太后神牌之上王大臣等遵旨议奏得旨是五十九年恭进孝惠章皇后玉册玉宝奉安太庙六十一年十一月世宗宪皇帝登极
　　雍正元年二月恭上大行皇帝尊谥曰合天弘运文武睿哲恭俭宽裕孝敬诚信功德大成仁皇帝庙号圣祖八月恭加上太祖承天广运圣德神功肇纪立极仁孝睿武端毅弘文定业高皇帝孝慈昭宪敬顺仁徽庆显承天辅圣高皇后太宗应天兴国弘德彰武宽温仁圣睿孝敬敏隆道显功文皇帝孝端正敬仁懿哲顺庄敏辅天协圣文皇后孝庄仁宣诚宪恭懿至德翊天启圣文皇后世祖体天隆运定统建极英睿钦文大德弘功至仁纯孝章皇帝孝惠仁宪端懿慈淑纯德顺天翼圣章皇后孝康慈和庄懿恭惠温穆崇天育圣章皇后尊谥于太庙并恭上仁孝皇后尊谥曰仁孝恭肃正惠安和俪天襄圣皇后孝昭皇后尊谥曰孝昭静淑明惠正和钦天顺圣皇后孝懿皇后尊谥曰孝懿温诚端仁宪穆奉天佐圣皇后先是大学士等奉世宗宪皇帝谕朕仰荷祖宗眷佑缵承大统恭上皇考圣祖仁皇帝尊谥敬念太祖高皇帝太宗文皇帝世祖章皇帝三圣相承功高德盛载考典章加上尊谥因念孝庄文皇后肇基翊运启佑两朝朕在冲龄备膺慈爱孝康章皇后诞育先皇懿徽流庆孝惠章皇后德隆福厚笃爱朕躬朕意亦宜并加尊谥但追尊固出至情而推崇必遵定礼尔等酌古准今会同确议俾朕得稍展思慕之诚又念仁孝皇后作配皇考孝敬宽仁坤仪懋着孝昭皇后恪恭温顺树范宫闱孝懿皇后徽音淑德慈抚朕躬恩勤备至均应恭上尊谥以昭示万年内阁九卿翰詹科道会同详察典礼具奏寻议上得旨是至是举行世宗宪皇帝亲诣行礼是月恭上大行皇太后尊谥曰孝恭宣惠温肃定裕赞天承圣仁皇后九月恭奉圣祖合天强运文武睿哲恭俭宽裕孝敬诚信功德大成仁皇帝神主孝诚恭肃正惠安和俪天襄圣仁皇后神主孝昭静淑明惠正和钦天顺圣仁皇后神主孝懿温诚端仁宪穆奉天佐圣仁皇后神主孝恭宣惠温肃定裕赞天承圣仁皇后神主升祔太庙先是王大臣等奏恭请四后同祔圣祖庙尊谥并加仁字又奏恭上仁孝仁皇后尊谥仁字重复谨请改易恭上孝诚恭肃正惠安和俪天襄圣仁皇后尊谥奉谕曰朕惟母后升祔太庙大典攸关欲伸臣子之孝思必准前代之成宪务得情理允协乃可昭示万年诸王大臣等奏请四后同祔太庙引据宋朝太宗真宗四后祔庙之礼朱子及有宋诸儒皆以为允当览奏既得展朕孝敬无穷之心复合前代斟酌尽善之典不觉悲慰交集恭维孝诚仁皇后元配宸极孝昭仁皇后孝懿仁皇后继位中宫孝恭仁皇后诞育朕躬母仪天下按先儒祔庙之议一元后一继后一本生以次并列今母后升祔位次当首奉孝诚仁皇后次奉孝昭仁皇后次奉孝懿仁皇后次奉孝恭仁皇后如此庶于古礼符合而朕心亦安矣至是升祔太庙世宗宪皇帝恭代行祗见列祖列后礼于太宗文皇帝神位之次以次奉安神位行大飨礼如仪六年十二月恭进太祖高皇帝孝慈高皇后太宗文皇帝孝端文皇后孝庄文皇后世祖章皇帝孝惠章皇后孝康章皇后圣祖仁皇帝孝诚仁皇后孝昭仁皇后孝懿仁皇后孝恭仁皇后玉册玉宝奉安太庙世宗宪皇帝亲诣行礼先是大学士等遵旨议奏列祖列后玉宝修平旧篆敬镌加上尊谥新造玉册并旧进玉册一同珍奉至是告成恭进如仪十三年九月皇上登极十一月恭上大行皇帝尊谥曰敬天昌运中表正文武英明宽仁信毅大孝至诚宪皇帝庙号世宗恭上孝敬皇后尊谥曰孝敬恭和懿顺昭惠佐天翊圣宪皇后
　　乾隆元年正月谕国家式崇太庙并奉先殿妥侑列祖神灵岁时祗荐明禋典礼允宜隆备今庙貌崇严而轩棂榱桷年久未经增饰理宜敬谨相视慎重缮修以昭黝垩示新之敬着该部会同内务府详议具奏三月恭加上太祖承天广运圣德神功肇纪立极仁孝睿武端毅钦安弘文定业高皇帝孝慈昭宪敬顺仁徽懿德庆显承天辅圣高皇后太宗应天兴国弘德彰武宽温仁圣睿孝敬敏昭定隆道显功文皇帝孝端正敬仁懿哲顺慈僖庄敏辅天协圣文皇后孝庄仁宣诚宪恭懿至德纯徽翊天启圣文皇后世祖体天隆运定统建极英睿钦文显武大德弘功至仁纯孝章皇帝孝惠仁宪端懿慈淑恭安纯德顺天翼圣章皇后孝康慈和庄懿恭惠温穆端靖崇天育圣章皇后圣祖合天弘运文武睿哲恭俭宽裕孝敬诚信中和功德大成仁皇帝孝诚恭肃正惠安和淑懿俪天襄圣仁皇后孝昭静淑明惠正和安裕钦天顺圣仁皇后孝懿温诚端仁宪穆和恪奉天佐圣仁皇后孝恭宣惠温肃定裕慈纯赞天承圣仁皇后尊谥于太庙先是谕礼部尊祖孝亲谊应并重报本追远礼有加隆兹者恭上皇考大行皇帝尊谥缅维贻燕之谟宜备追崇之典太祖高皇帝太宗文皇帝肇造洪基创垂大业世祖章皇帝统一方夏抚有万邦骏烈鸿猷敷扬莫罄皇祖圣祖仁皇帝深仁厚泽沦浃寰区久道化成功齐覆载朕自冲龄仰蒙慈爱宫庭抚育厚眷独锺仰思圣德之难名恒念洪恩之莫报天宗庙之徽称有制而报本之忱悃无穷应详察典礼酌古准今恭议加上太祖太宗世祖圣祖尊谥以展孝思此朕追慕之至情崇先之特典后世子孙不得奉为成式又敬念列祖尊谥既己加崇列后并应恭议加上尔等详酌典礼敬议具奏寻议上得旨是至是躬诣太庙致祭行礼二年三月恭奉世宗敬天昌运建中表正文武英明宽仁信毅大孝至诚宪皇帝神主孝敬恭和懿顺昭惠佐天翊圣宪皇后神主升祔太庙皇上恭代行祗见列祖列后礼毕奉安神主于西旁世祖章皇帝神位之次行大飨礼如仪三年二月兴工修太庙先期亲诣祗告恭奉后殿四祖四后神牌中殿列祖列后神牌暂安前殿六月后殿工竣恭奉四祖四后神牌还御前一日亲诣祗告四年九月前殿工竣致祭太庙皇上亲诣行礼如祫祭仪是月恭进太祖高皇帝孝慈高皇后太宗文皇帝孝端文皇后孝庄文皇后世祖章皇帝孝惠章皇后孝康章皇后圣祖仁皇帝孝诚仁皇后孝昭仁皇后孝懿仁皇后孝恭仁皇后加上尊谥重造玉册改镌玉宝世宗宪皇帝孝敬宪皇后新制玉册玉宝奉安太庙皇上亲诣行礼四十二年三月恭上大行皇太后尊谥曰孝圣慈宣康惠敦和敬天光圣宪皇后五月恭奉孝圣慈宣康惠敦和敬天光圣宪皇后神主升祔太庙皇上恭代先行祗见列祖列后礼次行祗见世宗宪皇帝孝敬宪皇后礼奉安神位致祭如仪是月恭奉孝圣宪皇后玉册玉宝奉安太庙四十七年七月谕前以列朝宝册系随时镌造玉质颜色不能一律整齐特命英廉福隆安将和阗贡玉慎选良工敬造列朝宝册一分以奉太庙其旧藏之册宝恭送盛京太庙尊藏以昭祖宗功德之成于万代意深远也今据将列圣宝册敬谨镌造完成奏闻请旨朕惟我国家受天庥命列圣相承玉检金绳虔申对越自朕躬继序以来仰荷上苍眷佑中外蒙庥迄今年逾古稀日理万几孜孜不倦无日不以敬天勤民为念皆祗承祖宗之彝训永维余庆笃念前徽所有此项镌成宝册本年孟冬时享阅视祝版之日着礼部堂官谨敬安设中和殿俟朕亲加阅视后次日于朕行礼以前先派宗室亲王赍捧供奉一切应行仪注俱照升祔之礼并着该衙门先期详议具奏其旧藏一分册宝仍照前旨于明岁敬诹吉日再行简派皇子恭送盛京太庙尊藏以志文谟武烈显承佑启之盛礼部等遵旨议定奏上从之十月孟冬朔恭奉新造册宝尊藏太庙皇上亲诣行礼如仪四十八年七月奉旨派皇十一子皇十五子皇十七子及怡亲王永琅等恭送旧藏册宝至盛京太庙尊藏九月皇上驾至盛京入太庙诣册宝案前行礼如仪
　　（臣）等谨案杜典于天子宗庙后有后妃庙以下诸条其典为今之所无并从删去惟亲王以下家庙应从大清通礼之例退列于吉礼之末至升祔礼内列圣列后神主有制造书写扫青等仪载在大清通礼兹不复述云

　　?时享【荐新附】

　　（臣）等谨案杜典时享一门附入荐新葢详历代之制即随文以见也钦惟我朝礼制随时酌定条理具备当太宗文皇帝建国之初每岁清明除夕亲祭太祖陵寝是实时享之始洎崇建太庙岁凡元旦清明中元除夕万寿节以祭且荐新焉世祖章皇帝定为四孟月及清明除夕万寿节之制太庙祭礼岁有七皆时享也敬考典策备载是篇迨后举行祫祭则除夕之祭归于祫祭门恭载又恭建奉先殿以后凡遇庆辰令节及每月荐新之礼俱于奉先殿恭行谨立奉先殿一门于后详述其仪若夫列圣以来世隆躬祀皇上敬勤绍绪五十年来每岁亲享太庙对越申虔圣孝之隆有纪载所不能尽者云
　　崇德元年四月太宗文皇帝亲享太庙五月有以新樱桃献者命荐于太庙又命凡新进果品五谷皆先荐太庙然后进御着为令七月中元节亲享太庙自后中元节致享并同十二月除夕祭太庙自后除夕致享并同三年正月祭太庙自后元旦致享并同十月万寿节祭太庙自后恭遇圣节致享并同五年二月清明节祭太庙自后清明节致享并同
　　顺治元年九月定太庙时享每岁孟春于正月上旬诹吉孟夏孟秋孟冬皆于朔日行礼又定宗庙乐章六奏用平字二年正月定万寿节祭太庙仪二月礼部奏言凡遇清明等节盛京四祖庙令守庙总管官献酒果从之 【 谨案是时于盛京太庙崇称为四祖庙云】闰六月礼部以秋祭太庙奏上得旨太庙盛京四祖庙俱以七月朔用牛羊致祭七月时享太庙世祖章皇帝亲诣行礼自后时享皆亲诣如仪三年正月定制盛京祖庙于岁除清明及庆贺祭如京师例牲用生四年三月内院礼部会同议奏祭太庙应荐熟牛至于进上胙肉应停止得旨依议八年二月定制亲享太庙饮福受胙如祀圜丘礼三月定制祀太庙斋戒三日上亲诣或遣官恭代俱于太和殿设斋戒牌铜人各衙门亦设斋戒牌大内及宗室并斋戒官之家不祀神六月定岁暮之祭大月于二十九日小月于二十八日其清明祭各官不必陪祀十三年六月定制祭太庙日驾于黎明出宫
　　康熙元年正月时享太庙圣祖仁皇帝亲诣行礼自后每岁时享皆亲诣如仪十二年九月定祭太庙时用黎明先期斋戒皇帝于别殿致斋十二月定执事官及乐舞生之数二十四年正月圣祖仁皇帝亲享太庙礼毕谕曰往见赞礼郎宣读祝版至朕名声辄不扬父前子名前经所载朕对越之次惟惧诚敬稍有未至无以昭格神灵为子孙者通名于祖父岂可涉于慢易嗣后俱应高声朗读无庸顾忌又谕内阁学士等曰前见太庙致祭时执事官奉福胙由雨神位闲趋走于尊祖敬宗之意未协且亚献礼唱为次献亦与汉文不符玺等会同礼部察例奏闻寻议奏执事各官应从外旁趋走唱次献应改为亚献得旨是
　　雍正元年正月时享太庙世宗宪皇帝亲诣行礼自后行礼皆亲诣如仪又命庙祭派王二人散秩大臣御史各二员部属侍卫各四员稽察失仪及扈从人等任意行走着为例八年正月谕初五日时享太庙但朕颊旁偶长小热颗二三日即可平复展期初十日至期亲诣行礼十一年正月谕享祀太庙向无上香之仪朕意应确议增添至奠帛献爵时恭立拜位无跪献之仪大学士会同礼部酌古准今敬谨定议寻议奏唐以前典制尚有三代■〈火苪〉萧之礼至宋代始有上香之仪并于每位前跪三上香其奠帛献爵亦如之爵以三献明洪武定制无上香奠帛之仪爵两献亦不跪至嘉靖改从宋制本朝会典因洪武所定而酌增之有奠帛有三献爵而无上香之仪臣等敬谨详议大祀莫重于郊坛而孝享莫大于配天至宗庙宜与社稷坛同查祭社稷坛时皇上亲诣大社大稷前跪上香则太庙上香自应一例至奠帛献爵太庙社稷俱不亲献是以皇上于拜位前恭立所以亚于郊坛也似应仍照旧仪奏上从之十三年九月皇上登极是月定三年内享太庙仪皇上亲诣或遣官恭代俱用礼服作乐先期斋戒用素服冠缀缨纬视祝版用礼服
　　乾隆元年正月时享太庙皇上亲诣行礼自后时享皆亲诣如仪二年七月时享太庙是日大雨奉旨令陪祀王公于戟门分献官陪祀百官于两庑廊下行礼十二年十月谕曰向来祭享太庙献爵献帛例用侍卫及太常寺官朕御极后俱令用宗室人员葢因宗支繁衍实惟祖德所贻一气感孚昭格尤为亲切且使骏奔走执豆笾有事为荣亦得服习礼仪陶镕气质意葢有在但演习礼节太常实所专司宗室既非所属未必听其指授嗣后每逢祭祀之期着派宗人府王公一人前往监视俾进退优娴执事有恪以昭诚敬十三年正月命审定坛庙祭器仿古制造大学士等遵旨议定太庙之笾编竹为之以绢饰里顶及缘均髤漆画以文采豆与簠簋皆用木髤漆饰以金玉豋用陶铏则范铜而饰以金贮酒以尊孟春时享用牺尊孟夏时享用象尊孟秋时享用着尊孟冬时享用壶尊岁暮大祫用山尊皆范铜为之献酌用玉爵十七年礼部等奏定太庙后殿奠帛献爵一如前殿用宗室官之制均用觉罗官又奏定祭太庙日遇雨雪分献官陪祀王公于两庑廊下戟门行礼陪祀百官于左右门行礼三十七年十一月大学士等遵旨议定郊天仪注并议定时享太庙仪节皇上诣庙时乘辇由阙左门入西北门至太庙北门外御礼舆入左门循东墙行至戟门外东阶下降舆步入左门升陛进殿行礼礼成升舆亦如之凡时享太庙仪具大清通礼
　　（臣）等谨案乾隆三十七年大学士等遵旨议定郊天仪注并议定时享祫祭太庙仪节三十九年奉谕年逾六旬始如此酌量节减谨详载南郊篇云

　　?大祫

　　（臣）等谨案杜典列禘祫一门以叙历代禘祫之制其为典礼本未能合一又众说纷纭不皆合于古训我朝定制行祫祭而未尝行禘祭洪维世祖章皇帝推本太宗文皇帝除夕享庙之精意定为祫祭之礼每岁之中大祫时享为祭有五典制明备五年一禘之祭诚无俟于举行矣且自世祖章皇帝肇举祫祭以来圣祖仁皇帝世宗宪皇帝岁皆亲诣行礼皇上御极五十年来思切奉先礼隆追远每岁祫祭必亲诣行礼兹恭书最初一次以见例至于合享即吉之礼敬惟世宗宪皇帝圣作于前皇上圣述于后孝治之隆超越万古谨汇纪于篇
　　顺治十六年七月世祖章皇帝定太庙祫祭之制每年岁除前一日奉后殿列祖列后神牌中殿列圣列后神牌于前殿行大祫礼前一日遣官告其致斋视牲请阅祝文等仪均与时享同是年世祖章皇帝亲诣行礼十七年三月饬工部修造祫祭神位器皿十二月祫祭亲诣如仪十八年正月圣祖仁皇帝登极十二月祫祭太庙亲诣行礼
　　康熙元年十二月祫祭太庙圣祖仁皇帝亲诣行礼自后每岁暮祫祭皆亲诣行礼闲遣官恭代如仪四十年十二月祫祭太庙礼成谕曰朕自御极以来一切祀典必敬谨斋戒躬亲展祭以尽昭事之诚四十年于兹矣每当临祭之时朕无一事不敬此礼部太常寺起居注官所共知从来祭祀登降起立莫不如常这次行礼将毕微觉头眩朕之身体稍逊于前于此可见祀典关系重大朕恐精力偶有不周谕诸大臣等着议奏自是闲行遣官恭代如仪
　　雍正元年十二月祫祭太庙世宗宪皇帝亲诣行礼自后岁暮祫祭皆亲诣如仪二年十二月吏部尚书朱轼言皇上至仁大孝居丧三年犹如一日今服制已满请祫祭太庙即吉释哀得旨朕览朱轼所奏当之甚愧朕受皇考四十余年顾复深恩罔极莫报谅阴三年祗以默尽一点私情非谓历代帝王不能行之事朕能行之思欲立法定制以垂令名也且如祭祀朝会大礼不容久旷者朕亦勉徇诸王大臣之请照常举行惟有斋居素服悲哀思慕尽一己之诚于宫禁之中古人云礼之至者无文哀之深者无节朕自嗣统以迄于今抚时生感触物增凄僾见忾闻澘然出涕情不容以自禁心不能以自觉遑论其合于古制否乎昔世祖圣祖皆以冲龄登极一时礼制容有未备设世祖圣祖践阼之日己若朕躬之年则尽礼尽制必有朕所万不能逮者今朕抱歉之处尚多敢云尽礼乎至所奏三年以来深山穷谷无不哀思恋慕遏密八音等语此乃皇考六十余年深仁厚泽浃髓沦肌四海臣民哀痛迫切感激思慕愈久不忘出于人心之自然非有所禁约而然也夫以薄海内外凡有知识之伦尚且哀慕不忘如此况躬为子臣欲报昊天罔极之德其终身哀慕复何时能己耶朕之衷曲非欲表暴于人特因奏章过于称扬朕心滋媿故畧为宣写以示中外三年二月世宗宪皇帝以圣祖仁皇帝服制二十七月期满亲诣太庙行祫祭礼礼成谕顺天府尹直省督抚朕惟古昔帝王以孝治天下诚以孝者天之经地之义民之则也故鲁论云慎终追远民德归厚矣朕以眇躬缵承大统永惟皇考圣祖仁皇帝顾复洪慈恩德罔极中心哀痛什伯恒情以日易月实所不忍特以郊庙大祀朝会重典不容久旷时亦勉从诸王大臣之请遵礼举行惟于宫庭内素服斋居默尽此心每抚时触景辄增凄怆僾见忾闻之际哀发于中澘然出涕古人云情之至者无文哀之至者无节实非有所仿而行亦非欲以立法定制垂誉于天下后世也终身孺慕宁有己时今诸臣据二十七月即吉之文合词公请祫祭释服朕以礼制情勉允所请于雍正三年二月十二日祫祭太庙释服即吉伏念皇考圣祖仁皇帝御极六十一年深仁厚泽普遍寰区宾天之日凡京畿直省海澨山陬士农工贾白叟黄童莫不号呼哀泣孺慕之诚三年有如一日今举行吉礼应敷告天下朕嗣位以来惟日兢兢严恭寅畏不敢怠息庶几克荷皇考圣祖仁皇帝付托之重羣黎百姓受皇考圣祖仁皇帝教育深恩当勉励忠诚勤守职业言慈言孝克友克恭农夫尽力于田亩工商致精于器用毋尚奢侈毋事游惰共期归真还朴比户可封以无负皇考六十余年培养渐摩之至德于朕奉先思孝之心实有赖焉该地方官遍行晓谕俾薄海黎庶咸悉朕意十三年九月皇上登极十二月祫祭太庙皇上亲诣行礼
　　乾隆元年十二月祫祭太庙皇上亲诣行礼自后每岁暮祫祭皆亲诣如仪二年十一月礼臣奏言古礼天子三年丧毕合先祖之神而飨之谓之吉祭今世宗宪皇帝服已二十七月请于亲诣泰陵释服后祫祭太庙恭行吉礼得旨于十一月二十四日亲诣太庙行祫祭礼三十七年十一月大学士等遵旨议准郊天仪注并定祫祭太庙行礼仪节皇上亲诣肇祖原皇帝前上香至列祖列宗位前钦派皇子亲王分诣同时上香毕仍各复其位行礼如常仪又酌定诣庙时降辇降舆各仪节并与时享同凡岁暮祫祭太庙仪具大清通礼
　　（臣）等谨案康熙年闲御史李时谦疏请举行禘礼圣祖仁皇帝命下九卿等会议礼部尚书张玉书等议曰臣等综考体制言禘者不一有谓虞夏禘黄帝殷周禘帝喾皆配祭昊天于圜丘者有谓祖之所自出为感生帝而祭之于南郊者有谓圜丘方泽宗庙为三禘者先儒皆辨其非而言宗庙之禘又不一说有谓禘祭止及毁庙不及亲庙者有谓长发之诗为殷之禘雍之诗为周之禘而亲庙与毁庙皆兼祭者惟唐赵匡陆淳皆以为禘异于祫不兼羣庙王者既立始祖之庙又推始祖所自出之帝而以始祖配之故名为禘至于三年一祫五年一禘经无明文其说始于汉懦而后之议礼者咸宗之汉唐宋所行禘礼亦莫考始祖之所自出止于五岁之中行一祫一禘两大祭于其宗庙而已大抵夏商以前有禘之祭而其制未详汉唐以后有禘之名而与祫无别惟周以后稷为始祖以帝喾为所自出之帝而太庙之中原无帝喾之位故祫祭不及帝喾至禘祭时乃诗设帝喾之位以稷配焉行于后代不能尽合故宋神宗谕廷臣议罢禘礼明洪武初御史答禄与权请举禘祭众议亦以为不必行诏从其议至嘉靖中乃立虚位祀皇初祖帝而以太祖配享事属不经礼亦旋罢洪惟我国家受天显命世德相承定鼎之初追上四祖尊称以肇祖原皇帝始基王迹故立庙崇祀以肇祖始夫太庙之中以受命之君为太祖允宜特尊者也我太祖高皇帝功德隆盛与天无极自当为太庙万世之祖上而推所自出则缔造之业肇祖为最着今太庙祭祀四孟分祭于前殿后殿以各伸其尊岁暮祫祭于前殿以同将其敬一岁之中自肇祖以下屡申祼献仁孝诚敬己无不极五年一禘之祭不必举行从之仰见圣祖礼制折衷尽善垂法于亿万世焉谨附识于此
　　功臣配享
　　（臣）等谨案太庙时祫典有专隆兹已敬登于太庙之次至两庑配享之礼则以侑食庙庭敬从附载并叙其蒙国厚恩列庑先后之次以昭勋伐又如开国时诸王近邀旷典追复封号并令配享用显功宗谨详录圣谕于篇仰见我皇上彰阐忠勋恩眷宗亲之至意焉
　　崇德元年四月以武功郡王礼敦巴图鲁配享太庙设位东庑 【 王妃并配】 以直义公费英东宏毅公额亦都配享太庙设位西庑
　　顺治元年以武勋王扬古利配享太庙设位西庑九年六月追谥功臣图尔格为忠义公图赖为昭勋公配享太庙设位西庑十一年三月以多罗慧哲郡王额尔衮多罗宣献郡王界堪多罗通达郡王雅尔哈齐配享太庙设位东庑 【 王妃并配】
　　雍正二年正月以大学士一等公谥文襄图海配享太庙设位西庑图海子孙等具疏请恩世宗宪皇帝谕曰此出自圣祖皇考所遗恩旨尔祖茂着功勋尔等其法祖报効各本奋勉是年定功臣配享仪八年五月以怡贤亲王允祥配享太庙设位东庑是年定王配享仪九年追加直义公费英东为信勇公忠义公图尔格为果毅公昭勋公图赖为雄勇公文襄公图海为忠达公
　　乾隆十年以大学士鄂尔泰配享太庙设位西庑遵奉雍正十三年世宗宪皇帝遗诏举行十五年二月以定边左副将军固伦额驸喀尔喀扎萨克和硕超勇襄亲王策凌配享太庙设位西庑先是蒙古亲藩未有与配享者谕以王系两朝勋旧名勒旗常宜膺特典且示中外一体之意特令配享并照和硕王之例崇祀贤良祠二十年四月以致仕大学士张廷玉配享太庙设位西庑奉谕致仕大学士张廷玉历事三朝宣力年久勤劳夙着受恩最深前以其年届八旬精神衰惫特加体恤准令退休实朕优念老臣本怀至于配享太庙一事系奉皇考世宗宪皇帝遗诏遵行而恩礼攸隆则非为臣子者所可要请及朕赐诗为券又不亲赴宫门谢恩自不得不示以薄谴用申大义今张廷玉患病溘逝要请之愆虽由自取皇考之命朕何忍违且张廷玉身在皇考时勤慎赞小心书谕原属旧臣宜加优恤应仍谨遵遗诏配享太庙以彰我国家酬奖勤劳之盛典四十三年正月奉谕睦亲彰善王政宜先继绝昭屈圣经所重朕自临御以来闲日恭阅列祖列宗实录一册因得备知祖宗创业艰难及尔时懿亲荩臣勤劳佐命底定中原伟伐殊功实为从古所未有而当时策勋锡爵荣号崇封所以酬答者本从优厚迨其后或有及身缘事旋被降削者或有子孙承袭更易封号者迄今平情准理若不为之溯述阐扬追复旧恩于心实有未惬因念睿亲王多尔衮当开国时首先统众人关扫荡贼氛肃清宫禁分遣诸王追歼流寇抚定疆陲一切创制规模皆所经画寻即奉迎世祖车驾入都定国开基以成一统之业厥功最着顾以摄政有年威福不无专擅诸王大臣未免畏而忌之遂致殁后为苏克萨哈等所构授款于其属人首告诬以谋逆经诸王定罪除封其时我世祖章皇帝实尚在冲龄未尝亲政也夫睿王果萌异志则方兵权在握何事不可为且吴三桂之所迎胜国旧臣之所奉止知有摄政王耳其势更无难号召即我满洲大臣心存忠笃者自必不肯顺从然彼诚图为不轨无难潜锄异己以逞逆谋乃不于彼时因利乘便直至身后以敛服僭用黄龙衮指为觊觎之证有是情理乎况英亲王阿济格其同母兄也于追捕流贼回京时诓报李自成身死且不候旨班师睿王即遣员斥责其非并免王公等往迎之礼又因阿济格出征胁令巡抚李鉴释免逮问道员及擅至鄂尔多斯土默特取马会议其罪降为郡王平日办理政务秉公持正若此是果有叛志无叛志乎又实录载睿王集诸王贝勒贝子公大臣等遣人传语曰今观诸王贝勒大臣但知谄媚于予未见有尊崇皇上者予岂能容此昔太宗升遐嗣君未立英王豫王诡请予即尊位予曰尔等若如此言予当自刎誓死不从遂奉皇上缵承大统似此危疑之时以予为君予尚不可今乃不敬皇上而媚予予何能容自今以后有尽忠皇上者予用之爱之其不尽忠不敬事皇上者虽媚予予不尔宥也且云太宗恩育予躬所以特异于诸子弟者葢深信诸子之成立惟予能成立之每览实录至此未尝不为之堕泪则王之立心行事实能笃忠荩感厚恩深明君臣大义尤为史册所罕觏使王彼时如宋太宗之处心积虑则岂肯复以死固辞而不为邪说摇惑耶乃王之身后久抱不白之冤于泉壤心甚悯焉假令当时王之逆迹稍有左验削除之罪果出于我世祖圣裁朕亦宁敢复翻成案乃实由宵小奸谋构成冤狱而王之政绩载在实录皆大有功而无判逆之迹又岂可不为之昭雪乎昨于乾隆三十八年因其茔域久荒特敕量为缮葺并准其近支以时祭扫然以王之生平尽心王室尚不足以慰彼成劳朕以为应加恩复还睿亲王封号追谥曰忠补入玉牒并令补继袭封照亲王园寝制度修其茔墓仍令太常寺春秋致祭其原传尚有未经详叙者并交国史馆恭照实录所载敬谨辑录添补宗室王公功绩传用昭彰阐忠勋至意又如豫亲王多铎从睿亲王入关肃清京辇即率师西平流寇南定江浙实为开国诸王战功之最乃以睿亲王之诬狱株连降其亲王之爵其后又改封信郡王虽至今承袭罔替但以王之勋绩超迈等伦自应世胙原封以彰殊眷岂可以风影微眚辄加贬易乎朕以为应复其原封又诸王中披坚执锐拓土开疆共成一统之业者如礼亲王代善后改封康亲王郑亲王济尔哈朗后改封简亲王肃亲王豪格后改封显亲王克勤郡王岳托后改封平郡王当时具茂着壮猷克昭骏烈载在宗盟今其子孙所袭均非始封之名外人不知妄疑宗藩当国家缔造时有大勋劳而后人均不得长延带砺似为阙典即其本支承家袭庆以去祖渐远几忘其先世锡封之由弗克顾名奋效所系于宗室子孙者甚重况功臣世封内如扬古利之英诚公费英东之信勇公额亦都之果毅公俱以本号相传其子孙承袭者各能溯勋阀以宣伟绩不失故家乔木之遗今以亲贤世冑竟改其初封嘉号何以垂诒奕禩示酬庸追本之义乎朕以为应复其原号着交军机大臣会同宗人府悉心妥议具奏其余宗室诸王贝勒等如有显著功绩其封爵后经降夺者除本人身罹重愆自不当复邀优典若系承袭之子孙获咎议处着仅当斥其本身而不当追贬其祖宗封爵方为平允亦着一并会查议奏再配享太庙诸王仅有通达武功慧哲宣献四郡王其太祖太宗世祖时戮力行闲栉风沐雨之亲藩如向所举数人皆未之及葢由当时议礼诸王各怀私意遂尔没其勋伐不得同侑馨香岂足以彰公道所有睿亲王礼亲王郑亲王豫亲王肃亲王克勤郡王俱着补置牌位配享太庙用以妥功宗而昭渥典至通达郡王系显祖之子武功慧哲宣献三郡王系景祖之子当时虽身与配享第以宗支而论则己在觉罗之列是以宗室王公表传内未经列传但思宗室传既限于支派国史传又以属在宗潢令此四王无所附丽亦觉欠缺着并交国史馆查明四王事实补为立传列于国史诸大臣传之前即或当时纪载简少其功绩无由稽核无妨不拘详畧各立一传以征信实并将此通谕知之寻宗人府会同军机大臣议奏礼亲王代善睿亲王多尔衮郑亲王济尔哈朗豫亲王多铎肃亲王豪格克勤郡王岳托奉旨配享太庙所有东叙叙次礼亲王应在宣献郡王之下睿亲王等以次列叙得旨依议是年又奉谕超勇亲王额驸策凌移于东庑怡贤亲王之次凡功臣配享仪具大清通礼
　　（臣）等谨案杜典功臣配享之后有天子七祀一条葢于五祀外增司命泰厉为七惟或祀行废井或祀井废行历代相沿制各不同且四时分祭各于其所而岁暮合祀则即庙庭之中为位以祭其地亦复不一今考我朝自顺治八年定制每岁正月祭司户之神于宫门外道左南向四月祭司灶之神于大内大庖前中道南向六月祭中溜之神于文楼前西向七月祭司门之神于午门前西角楼东向十月祭司井之神于内府大庖井前南向中溜门二祀太常寺掌之户灶井三祀内务府掌之其岁暮合祭之礼于是年停止十五年十二月复行合祭于太庙西庑阶下神位俱东向遣太常寺堂官致祭十八年正月奉旨停其祭祀经议政王大臣奏罢太庙阶下合祭之祀从之自后不复举行谨附载于此以存典故至杜典杂议数条今无可采或有附见本门者亦无庸析出并从删去

　　皇朝通典卷四十五
  </div>
  <div class="pagination">
   <a href="清朝通典_page23.html">
    上一页
   </a>
   <span>
    ...
   </span>
   <a href="清朝通典_page19.html">
    19
   </a>
   <a href="清朝通典_page20.html">
    20
   </a>
   <a href="清朝通典_page21.html">
    21
   </a>
   <a href="清朝通典_page22.html">
    22
   </a>
   <a href="清朝通典_page23.html">
    23
   </a>
   <span class="current-page">
    24
   </span>
   <a href="清朝通典_page25.html">
    25
   </a>
   <a href="清朝通典_page26.html">
    26
   </a>
   <a href="清朝通典_page27.html">
    27
   </a>
   <a href="清朝通典_page28.html">
    28
   </a>
   <a href="清朝通典_page29.html">
    29
   </a>
   <span>
    ...
   </span>
   <a href="清朝通典_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
