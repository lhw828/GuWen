<!DOCTYPE html>
<html>
<head>
    <meta charset="UTF-8">
    <title>续通志 - 第 1303 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1303 页/共 1359 页</h1>
    <div class="content">
　　沈承礼湖州乌程人镠辟置幕府署处州刺史镠子元瓘以女妻之出守台州佐嗣立掌亲兵俶袭位命知威武军节度使充两浙都钤辖 
使从征江南俶遣承礼率水陆数万人助平毗陵因攻润州城中兵夜出焚外栅诸将皆欲驰救承礼曰古人有言击东南而备西北者此之谓 
也命士皆擐甲蓐食坚壁不动他垒不设备者悉惊扰独承礼所部敌人不敢窥丹阳平遂率兵抵金陵 【按承礼助攻金陵事迹宋史失载 
今据十国春秋增辑】 时冬至军中皆聚饮承礼谓将士曰城中以我节序宴亨必不备我宜出不意图之乃召敢死士千人爇火薄城下陷其 
东门士多攀垒而登江南遂降录其功真授福州节制俶既献地徙镇密州卒

　　钦定续通志卷六百




　　●钦定续通志卷六百一　载记八

　　载记 【八】 

　　闽

　　○闽 

　　王审知　　延翰　　鏻　　昶　　曦　　延政　　 【附】 留从效　　陈洪进

　　王审知 
　　王延翰 
　　王鏻 
　　王昶 
　　王曦 
　　王延政 
　　附 

　　△王审知 

　　王审知字信通光州固始人父恁世为农兄潮为县史唐末羣盗起寿州人王绪攻陷固始闻潮与弟审邽审知俱材勇召置军中以潮为 
军校时蔡州秦宗权以绪为光州刺史令会击黄巢绪迟留不行宗权攻绪绪率众南奔自南康入临汀陷漳浦有众数万绪军法毋得携老弱 
而潮与二弟奉母以行绪怒欲斩其母三子同辞曰事母犹事将军也杀其母焉用子为绪赦之会母死不敢哭夜殡道左时望气者言军中当 
有暴兴者 【按绪军法母得携老弱以下欧史不载今据新唐书潮传增辑】 绪性猜忌视部将有材能者多因事诛之众惧军次南安潮说 
其前锋将刘行全曰今将吏有材能者必死吾属不自保朝夕况欲图成事哉行全大悟乃选壮士数十人伏篁竹闲合绪至跃出擒之囚之军 
中绪后自杀行全曰生我者潮也推潮为主潮固辞不得乃除地植剑祝曰拜而剑三动者立之至审知剑跃于地众以为神皆拜之审知让潮 
而自为副潮令于军曰今天子蒙尘当出交广入巴蜀以干王室于是悉师将行 【按潮固辞不得以下亦据潮传增入】 会泉州刺史廖彦 
若为政贪暴泉人苦之闻潮治军有法耆老相率遮留潮即引兵围彦若逾年克之光启二年福建观察使陈岩表潮泉州刺史景福元年岩卒 
其壻范晖自称留后岩旧将多归潮言晖可取状潮遣审知攻晖久不克审知请班师潮不许又请潮自临军且益兵潮报曰兵与将俱尽当自 
往审知惧乃亲督士卒攻破之晖见杀是岁唐以潮为福建观察使潮以审知为副使审知状貌雄伟常乘白马军中号白马三郎干宁四年潮 
卒审知代立唐以福州为武威军拜审知节度使累迁同中书门下平章事封琅邪王 【按王潮传载干宁中升福州为威武军即拜潮节度 
使检校尚书左仆射潮病以审知权节度让审邽不许诏审知检校刑部尚书节度观察留后厚事朱全忠全忠荐为节度使通鉴载升福州为 
威武军以潮为节度亦在干宁三年九月审知为节度在光化元年十月据此则武威之升在潮卒之前潮已先秉节旄也与欧史异武威军额 
职方考亦然新书及通鉴作威武者误】 梁太祖即位拜中书令封闽王升福州为大都督府时杨行密据有江淮审知岁遣使泛海自登莱入 
贡审知性俭约好礼下士中朝人士多依之又建学四门以教闽士之秀者招来海中蛮夷商贾海上有黄崎波涛为阻一夕雷电震击开为港 
闽人以为审知德政所致号为甘棠港同光三年卒谥忠懿追谥曰昭武孝皇帝庙号太祖

　　△王延翰 

　　延翰字子逸审知长子唐同光四年拜延翰节度使是岁庄宗遇弒中国多故延翰乃取司马迁史记闽越王无诸传宗将吏曰闽自古王 
国也不王何待于是军府将吏上书劝进十月建国称王而犹禀唐正朔延翰为人长大美皙如玉其妻崔氏陋而淫审知丧未朞延翰多选良 
家子为妾崔氏辄幽之别室系以大械刻木为人手以击其颊又以铁锥刺之一岁中死者八十四人审知养子建州刺史延禀本姓周氏自审 
知时与延翰不协延翰立以其弟延钧为泉州刺史延钧怒二人因谋作乱十二月延禀延钧皆以兵入执延翰弒之而延钧立

　　△王鏻 

　　鏻 【通鉴作璘】 审知次子初名延钧既立更名鏻唐拜为节度使累加检校太师中书令封闽王初延禀与鏻之谋乱也延禀兵先至 
巳杀延翰而鏻兵始至延禀自以养子让鏻鏻既立延廪还建州鏻饯于郊临诀谓录曰善继先志母烦老兄复来鏻衔之长兴二年延禀率兵 
击鏻攻西门使其子继雄转海攻其南门鏻遣王仁达拒之仁达伏甲舟中伪立白帜请降继雄信之登舟伏发刺杀之枭首西门兵溃执延禀 
杀之廷禀子继升守建州闻败奔钱唐长兴三年鏻上书言楚王马殷吴越王钱镠皆为尚书令今皆已薨请授臣尚书令唐不报鏻遂绝朝贡 
鏻好鬼神道家之说道士陈守元以左道见信建宝皇宫以居之谓鏻曰宝皇命王少避位后当为六十年天子鏻欣然逊位命其子继鹏权主 
府事既而复位遣守元问宝皇六十年后将安归守元传宝皇语曰六十年后当为大罗仙人鏻乃即皇帝位受册于宝皇以黄龙见真封宅改 
元曰龙启国号闽追尊审知为皇帝立五庙置百官以福州为长乐府闽地狭国用不足以中军使嶭文杰为国计使文杰多察民闲阴事致富 
人罪籍其赀以佐用闽人皆怨又荐妖巫徐彦曰陛下左右多奸臣不质诸鬼神将为乱鏻使彦视鬼于宫中文杰与内枢密使吴英有隙英病 
在告文杰使彦诬以谋反收英下狱杀之英尝主兵得军士心军士闻英死皆怒是岁吴人攻建州鏻遣其将王延宗教之兵士不肯进曰得文 
杰乃进鏻惜不与其子继鹘请与之以纾难乃以槛车送军中军士磔文杰于市明日鏻赦至已不及龙启三年改元永和王仁达以杀延禀功 
典亲兵鏻忌之尝问仁达曰赵高指鹿为马以愚二世果有之邪仁达曰秦二世愚故高指鹿为马非高能愚二世也今陛下聪明朝廷官不满 
百动静皆知之敢有作威福者族之而已鏻惭赐金帛慰安之退谓人曰仁达智勇在吾世犹可用不可遗后世患卒诬以罪杀之鏻妻早卒继 
室金氏贤而不见答审知婢金凤姓陈氏鏻嬖之立为后陈氏与嬖吏归守明百工院使李可殷私通鏻婢春燕有色其子继鹏烝之鏻病风疾 
继鹏因陈氏求春燕鏻怏怏与之次子继韬怒谋杀继鹏继鹏惧与皇城使李仿图之是岁十月飨军于大酺殿鏻言见延禀来仿以为鏻病甚 
令壮士先杀李可殷于家明日晨朝鏻无恙诘可殷死状仿惧而出与继鹏率皇城卫士入卫士刺鏻不死宫人不忍其苦为绝之陈氏及继韬 
归守明皆为仿所杀谥曰惠皇帝庙号太宗 【按通鉴作谥曰齐肃明孝皇帝庙号惠宗与欧史异】 

　　△王昶 

　　昶鏻长子初名继鹏既立更名昶改元通文以李仿判六军诸卫事仿既弒鏻心疑惧不自安多养死士为备昶患之因大享军伏甲执斩 
之枭首于市仿部兵千人叛烧启圣门夺仿首奔钱唐晋天福二年昶遣使朝贡京师晋高祖遣散骑常侍卢损册封昶闽王拜其子继恭临海 
郡王损至闽昶称疾不见令继恭主之损还昶无所答继恭遣其佐郑元弼随损至京师贡方物致书晋大臣述昶意求以敌国礼往来高祖怒 
下诏暴其罪归其贡物不纳以元弼下狱寻赦之遣归昶亦好巫拜道士谭紫霄为正一先生又拜陈守元为天师而妖人林兴以巫见幸事无 
大小兴辄以宝皇语命之而后行四年夏 【按十国春秋宫中虹见以下皆系通文四年三月以后事昶遇害在四年七月考昶称通文四年 
乃晋天福四年也通鉴载此数事亦在天福四年欧史于此作三年夏后又云是岁夏术者言宫中当有灾则并作三年事显系讹误今改正】  
宫中虹见林兴传神言此宗室将为乱之兆也乃命兴率壮士杀审知子延武延望及其子五人后兴事败亦被杀而昶愈惑乱立父婢春燕为 
皇后又遣医人陈究以空名堂牒卖官昶弟继严判六军诸卫事昶疑而罢之代以季弟继镛 【按通鉴作继镕】 募勇士为宸卫都以自卫 
其赐子独厚于他军控鹤都将连重遇拱宸都将朱文进皆以此激怒其军是岁夏术者言宫中当有灾昶徙南宫避灾而宫中火昶疑重遇军 
士纵火内学士陈郯以便佞为昶所亲信昶语之郯反以告重遇重遇惧夜率卫士纵火焚南宫昶挟爱姬子弟黄门卫士斩关出宿于野次重 
遇迎延羲立之延羲令其子继业率兵袭昶继业弒之及其妻子皆死无遗类谥曰圣神英睿文明广武应道大宏孝皇帝 【按欧史不载昶 
谥号今据通鉴补入】 庙号康宗

　　△王曦 

　　曦审知少子初名延羲既立更名曦遣使朝贡于晋改元永隆铸大铁钱以一当十泉州刺史余廷英尝矫曦命掠取良家子曦怒召下御 
史劾之廷英进买宴钱十万又献皇后钱十万乃得不劾曦尝嫁女朝士有不贺者笞之御史中丞刘赞坐不纠举将加笞谏议大夫郑元弼切 
谏曦曰卿何如魏郑公乃敢强谏元弼曰陛下似唐太宗臣为魏郑公可矣曦喜乃释之曦弟延政为建州节度使封富沙王与曦有隙数举兵 
相攻曦由此尽戮宗室谏议大夫黄峻极谏贬漳州司户参军校书郎陈光逸上书疏曦过恶五十余事曦命卫士鞭数百不死悬颈于木久乃 
绝国计使陈匡范增算商之法以献曦曰匡范人中宝也已而岁入不登其数借于民以足之匡范以忧死曦后知之剖棺断尸弃水中曦性既 
淫虐妻李氏悍而酗酒贤妃尚氏有色而宠李仁遇曦甥也以色嬖之用以为相曦常为牛饮羣臣醉不胜有私弃酒者辄杀之连重遇弒昶惧 
为国人所讨与朱文进连婣以自固曦心疑之常诮重遇等李氏妒尚妃之宠欲图曦而立其子亚澄乃使人谓重遇等曰上心不平于二公柰 
何重遇等惧六年三月曦出游醉归遣壮士拉于马上而弒之谥曰睿文广武明圣元德隆道大孝皇帝 【按曦谥号欧史亦不载今据通鉴 
</div>
    <div class="pagination">
<a href="续通志_page1302.html">上一页</a><span>...</span><a href="续通志_page1298.html">1298</a><a href="续通志_page1299.html">1299</a><a href="续通志_page1300.html">1300</a><a href="续通志_page1301.html">1301</a><a href="续通志_page1302.html">1302</a><span class="current-page">1303</span><a href="续通志_page1304.html">1304</a><a href="续通志_page1305.html">1305</a><a href="续通志_page1306.html">1306</a><a href="续通志_page1307.html">1307</a><a href="续通志_page1308.html">1308</a><span>...</span><a href="续通志_page1304.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
