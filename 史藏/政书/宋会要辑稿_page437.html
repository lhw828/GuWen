<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 437 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 437 页/共 1125 页</h1>
    <div class="content">七月十三日，诏左藏南库支降会子一万二千贯，付殿前司，委官前去犒设许浦水军。以其初拨隶本司故也。 
十九日，上谓辅臣曰：「江州副都统刘光祖极精细，好兵官。闻财赋甚窘乏，无以激赏士卒，可于鄂州总领所支钱三万缗与之。」 
十一年二月二日，诏：「今后因病身故官兵，本司具军额、职次、姓名，保明有无家累，关报所属，实时大历内开落名粮，随历批勘请给两月，趁次旬宣限支给。」以枢密院言「已降指挥，殿前马步军司官兵因病患身亡，其家累特与支破请给两月。访闻所属以会门为名，动经月日，方始批放，有失存恤之意」故也。 
五月二十七日，诏：「四川驻札御前诸军将士戍边滋久，常轸朕怀，可令总领所支拨桩管钱三十万道，特与犒设一次。」 
六月二十四日，诏两浙转运司、淮东西、湖广、四川总领所依淳熙十一年上半年已支过钱数，付逐军主帅，充淳熙十一年下半年添支诸军口累重大之家。十一年十二月二十三日至十五年十二月终。上下半年添支诸军钱皆如之。 
十二年九月十九日，淮东总领吴琚言：「本路先准已降指挥，内外诸军差出牧马并更戍官兵，免分擘口券，特令每人支盐菜钱三十文、米二升半。照对镇江屯驻诸军，每遇差出盱眙、高邮军、梅、楚州守戍，所支盐菜钱米，自来粮料院直候到戍守处方起支。比其更替，又自离戍日，即便住支，往回并无支破钱米。窃见步军司差出六合县守戍人，自出门日起支，其更替到寨日方始住支，理合一体。」从之。 
十三年正月一日，诏：「殿前司马军旧司、步军司官兵、诸班直军兵、皇城司亲从亲事辇官等人，并依则例，令主帅并所隶官司，各日下从实开具所管人同合支钱数，报提领封桩库所。以桩库所(以)桩管会子降付逐处，实时当官支给。其出戍人，依赦文仰主帅将降到则例报所在州军。候到，令知、通同部辖兵将官给散。马军行司主帅开具所管人同合支钱数，报建康府，实时于降去第七界会子内支给。屯驻大军于屯驻州府仰知、通同兵将官据合支钱数，以本处应桩管朝廷会子支给。如不敷，或无桩管会子去处，于上供并诸司不以是何名色窠名内取拨给付。州府军监禁、厢军等准此。」以尚书省言：「庆寿赏给则例：殿前司马军旧司步军司统制七十贯，统领四十贯，正将二十五贯，副将十五贯。拨发官同副将例，准备将十二贯，额外比正员下一等。谓如额外统制支统领四十贯之类，至准备将不减。使臣至带甲入队官兵九贯，傔人、辎重、火头五贯。队外官兵三贯。班直、行门二十五贯，余人十贯。班直下军兵三贯。皇城司亲从亲事官五贯，院子三贯，辇官五贯。后苑厨子、御厨、仪鸾司、翰林司将校兵级四贯，军头司将校兵级四贯。御药院工匠、御酒库、御丝鞋所、内东门司、内藏库、内军器库、修内司、御马院、骑御马直、左右骐骥院将校兵级，德寿宫摆铺将校兵级，并造作人三贯。步军司厢军并行在百司军兵、逐处自行招刺人一贯五百。差出人准此。行司统制五十贯，统领三十贯，正将二十贯，副将十五贯。拨〔发〕官同副将例。准备将十(员)[贯]，额外比正员下一等，至准备将不减。使臣至带甲、准备带甲人入队官兵六贯，傔人、辎重、(大)[火]头四贯。队外官兵二贯五百。殿前司摧锋军、左翼军，许浦水军，兴州、兴元府、金州、镇江府、鄂州、江陵府、池州驻札大军统制四十贯，统领二十五贯，正将二十贯，副将十五贯。拨发官同副将例，准备将十贯，额外比正员下一等，至准备将不减。使臣至带甲、准备带甲入队官兵五贯，傔人、辎重、火头三贯，队外官兵二贯。诸州府军监拣中禁军二贯五百，禁军、土军、水军二贯，厢军、铺兵一贯。诸路安抚司忠义军亲兵二贯五百。」 
十九日，镇江府驻札御前诸军统制张诏言：「出戍楚州高〔邮〕军官兵请庆赏给钱，以楚州四千八百九十一人，计请钱二万三千一百一十八贯；高邮军六百八十七人，计请钱三千二百八十七贯。今据楚州申：本州岛自来不曾有朝廷桩管钱物，兼系全行展免上供去处，亦无诸司合拨窠名等钱。本州岛别无那兑支拨去处。又据高邮军申：本军目今未有钱支给，申转运司、提举司，取指挥行下支拨。已上二项共二万六千三百九十六贯，乞下镇江府于桩管会子内支给。本司差官押发前去逐处布押官交割，点名俵散。」从之。 
二十四日，诏：「平江府顾径港摆泊当番海船适轻雪寒，可令守臣到岸，〔依〕则例将总辖官、船主、梢上招头、 手等特与犒设一次。据合用钱数，日下于桩管会子内支拨，差官同主兵官给散。」 
十二月二十一日，诏：「积雪冱寒，军人不易。其行在殿步司及诸军可依已支雪寒钱体例，再支一次。令主帅并所隶官司各日下将见管人数从实保明，报提领封桩所，并实时以见钱降付逐处，当官支给。」以二十四日权侍卫马军司职事梁师雄言：「所有诸处差出并在军半分请给等共五百八十九人，粮料院以无体例，不肯批放。窃详逐人亦隶兵籍，各有家累，比之在寨全分请给之人，尤不为易。乞下所属，将前项差出等有家累官兵，自今岁为头，每年特与依例批放雪寒钱，及下提领封桩库所，再支一次，给付他家应付使用。」从之。 
二十八日，诏殿前司差出有家累及在军半分请给等官兵共一千六百四人，依军司已得指挥施行。 
十四年正月二十三日，诏弓弩手、枪手并于镇江府桩管钱内各特支犒设一贯。其枪手撺数，仰本军斟酌审验讫，开具闻奏。以镇江府都统制张诏等言：「准御前札子，镇江府驻札御前诸军，今春所进兵帐等一一躬亲审验，并要实年甲、斗力，以备抽摘，发赴行在引呈。恐须薄犒设，却具奏来。本司诸军应管如右：弓箭手正带甲一万六十二人，准备带甲二千三百八十六人。弩手正带甲八千八百四十二人，准备带甲一千八百二十八人，计二万三千一百一十八人。诸军见管枪手正带甲五千六百八十人，准备带甲一千四百六十四人。除审验年甲外，未审合与不合审验撺数。」故有是诏。又，三月六日，侍卫马军副都指挥使雷世贤言：「已将本司兵帐内弓箭手八千三百六十一人、弩手四千三百一十七人躬亲审验的实年甲、各人斗力外，有见管枪手共三千八百七十人，亦行审验年甲，撺数了当。委实各人少壮，武艺精熟，所有犒设，合取圣裁。」诏弓弩手、枪手并于建康府桩管钱内各特支犒设一贯。 
二月十三日，诏封桩库支会子五万六千五十八贯四百，西上库支会子二十四万八千四百六十四贯六百，充殿前马步军司教阅犒设。 
六月十九日，殿前副都指挥使郭〔均〕贴黄缺言：「今年下半年累重官兵六千七百四人，合用添支钱四万八百六十六贯。三万一百七十四贯年例漕司科降，一万六百九十二贯未有支拨去处。乞将四千八百二十六贯令漕司贴科，余令本司自备。」从之。 
十二月十五日，诏归正忠义人兵添支米，特更与展支一年。以殿前司言：「昨承指挥，远来充军，理宜优恤。每月添支米数相兼养(瞻)[赡]。续准(备)指挥，更特与展支一年。今来将及一年，缘并皆家累重大，指拟添支米相兼养(瞻)[赡]。乞下所属照应见请券历，依旧勘支。照得递年各降指挥，更特与展支。」故有是诏。 
淳熙十六年六月二十一日，诏两浙转运司、淮东西、湖广、四川总领所依淳熙十六年上半年已支散钱数，付逐军充当年下半年添支口累重大之家，仍委主帅一并点名支散。绍熙元年至绍熙五年终，每年各分上下半年，预于一月前枢密院检举取旨。添支诸军钱亦如之。 
绍熙二年二月三日，诏：「为雪寒，行在殿步司及诸军，可依已支雪寒钱体例，更支柴炭钱一次。令主帅并所隶官司，各日下将见管人实数保明，报提领封桩库所，并实时以见钱降付逐处，当官支给。」 
十二月二十五日，诏：「马军行〔司〕官兵连日排立，可依淳熙十二年郊祀大礼体例，使臣各特支钱三贯， 用军兵各支二贯，令户部支给。」 
二十六日，诏：「为天寒，应从驾诸班直亲从亲事官并诸军指挥军兵、将校等，并特依淳熙六年郊礼例，增三分给赐柴炭。愿依例折钱者听。」 
庆元元年七月二日，枢密院进呈建康都统制吴(羲)[曦]乞钱二十万缗，以为营运赡军之资。先是，又乞全支到任犒军钱，御笔已依所乞。余端礼、郑侨同奏曰：「旧例：朝廷只是减半与犒军钱。」上曰：「今若全支，便为成例，后来必有攀援者，宜别作名色与之。」端礼等曰：「陛下圣明，洞见他日利害。」于是别降指挥，借拨并按例，共支十五万贯。 
六年九月十七日，诏：「马军行司军兵连日排立，可依绍熙五年明堂大礼体例，使臣各特支钱三贯，效用军兵各支二贯，令户部支给。」 
开禧元年十二月三日，诏行在诸军依年例支雪寒钱。内被差出戍官兵之家，特与(信)[倍]支一次。自是岁有此命。 
二年正月十一日，诏：「雪寒，军人不易。行在殿步司及诸军，可依自来雪寒钱数，再支柴炭钱一次。令主帅并所隶官司，各日下将见管人数从实保明，报提领封桩库所，并实时以见钱降付逐处，当官支给。」自是岁有是命。 
五月十四日，诏：「内外诸军各有调发战守之人，并已支犒外，在寨及自余差出未经支犒官兵，令户部四总领所日下每人各特支犒设钱二贯，毋致漏落。」 
六月九日，诏：「诸军因出战间有阵亡及因伤归栅身亡、并出戍暴露病患身故之人，除推恩外，阵亡人可并依旧放行全分诸般请给一年；因伤身死于栅中人，支破半年；曾经出戍暴露病患身故人，支破一季。并令所属，按月帮勘，给付各家。」继而枢密院言：「窃虑所立限满，老幼失所，理宜存恤。」诏：「诸军阵亡等人请给，除今来已立年限帮支外，候今限满日，内阵亡人更特与展支半年；因伤死于栅中人，展支一季，出戍暴露病〔患〕身故人，展支两月。」 
三年正月十五日，三省、枢密院言：「节次已降指挥，隆冬已支出戍官兵犒设，又倍支戍兵口累雪寒钱，并降钱赈给都城贫民外，行在诸军不曾差出官兵，亦宜优恤。」诏令封桩库每名特支犒设钱两贯，并(巳)[以]见钱支降。 
五月十四日，诏：「三衙所差更替、屯戍官兵，当此备边之(降)[际]，即与常年更戍事体不同。起发犒设，合行优异。权依开禧三年殿司已支等则数目，支给一(以)[次]。以后更戍官兵，却依旧例支给。」 
六月五日，三省、枢密院言，诸处戍守军兵当此隆暑，宜加优恤。诏每人各特支犒设钱两贯。两淮令行府，湖北、京西、四川令宣抚司，各就便取拨有管官钱，目下照数分拨，付逐军主兵管，点名给散。 
十五日，三省、枢密院言：「诸军摆铺及诸路摆铺兵级，当此边事未宁，时方暑伏，传送军期文字，(季)[委]是有劳，理宜支犒。」诏令户部并四总领所各随所隶地分，每人特支犒设钱三贯。 
十二月十三日，中书门下省言：诸路宣抚都、副统制及行在三衙马军行司、诸路都统司统制官以下，并已各赐金两、战袍、缗钱外，所有同、权、额外、未填阙、降授统制以下兵将官，亦合等第支犒。」诏令封桩库将同、权、额外、未填阙、降授统制以下兵将，依正官例，减半支给。内战袍不减。外路都统制司、马军行司等处，依此施行。不曾被受朝廷付身之人，止依本等，给赐合用战袍。 
嘉定三年三月二十二日，诏：「收捕峒寇阵亡官兵钱米，已支半年，更特支半年。内伤归栅身死，已支一季，更特支一季。暴露因病身死，已支两月，更特支两月。」从臣僚之言也。 
四月十一日，诏：「兵兴以后，旱蝗相仍，物价踊贵，都城尤甚。行在诸军，宜加优恤。可于内藏库拨钱会共二十万贯，支犒一次。照雪寒例，倍支钱会，中半给散。如不敷，于封桩库贴降。」 
七年十月一日，诏：「雨水连绵，三衙军人内有口累重大之家，理宜优恤。令封桩支拨官会一万二千贯付殿前司，一百二十贯付马军司龙卫等指挥，一千五百贯付步军司。各仰照应嘉定七年下半年添支口累重大钱则例，日下给散一次。」八年四月十二日，以时雨未霁，亦有是命。 
同日，枢密院言：「雨水连绵，殿前司、步军司各有昨来阵亡并孤遗妻口老小，及目今病患官兵，理宜存恤。」诏令封桩库支拨会子一千五百贯付殿前司，六百贯付步军司。仰各司取见的实孤幼病患人数，斟酌照等例给散一次。 
八年五月八日，枢密院言：「近因时雨未霁，令封桩库支拨官会付三衙。照应嘉定八年上半年添支口累重大钱则例，给散一次。已将见请累重官兵人数逐一点名俵散讫。今来窃虑各司尚有不该请添支累重钱官兵，其间岂无老小重大贫乏之人，合议矜恤。照得近据殿前司有散不尽钱一千一百一十六贯，马军司有支不尽钱三十四贯八百。」诏令封桩库日更支降会子一万贯付殿前司，一百二十贯付马军司龙卫等指挥，并通凑见桩管散不尽钱数，并支降会子二千贯付步军司。仰各将见管不该请添支累重钱贫(之)[乏]官兵，特与斟量支犒一次。 
九月十一日，知真州六合县刘昌诗言：「本县屯戍岁一更替。去年蒙拨到人马，逐名点拣，并无老弱残疾；兼日逐教阅，颇谙事艺，亦熟地里，军民之心，上下和协。今若循例更替，不唯徒废两项起发钱米，且又往来迢递，动涉月余。乞权留人马在县守御一年，缓急可使，诚为利便。」〔诏〕权行存留一年，统制官特支钱五十贯，统领官三十贯，正副将五员各一十贯，准备将七(员)[贯]，入队官兵每(各)[名]两贯，不入队人各一贯五百。令尚书省日下于户部窠名钱内照数科降。 
九年闰七月五日，京湖制置赵方言：「江陵都统制史(志)[忠]辛苦奉职，明效可数。今不幸遂为病人，忠又至廉，家无余财。乞褒赏而锡赉之，不特施恩于忠，且将以为奉职至廉者之劝。」诏令京西、湖北制置司于本司见桩管行在会子内支拨三千贯付史忠，充起发盘费。 
十二月九日，枢密院言：「淮东西沿边州县各有见出戍官兵。目今隆冬，合议支犒。」诏：「统制官特支钱三十贯，统领官二十贯，正将一十贯，副将七贯，准备将五贯，拨发训练官三贯，部队将合干人两贯，官兵每名一贯。仰各州于有管官钱内以一色会子照数日下一并点名给散。续(其)[具]的实支散过人钱数目，申取指挥科降，拨还元借窠名，不得稍有泛滥减 。仰更切契勘。如有见差开壕烧窑等的实工役、别项官兵及民兵、忠义等人，并照今来所降指挥等则，更切斟酌，特与支犒一次，不得泛滥。续并具实支用过人〔钱〕数目各项，保明开具，申枢密院。」湖北、京西沿边州县亦颁是命。 
十年四月二十一日，枢密院言：「诸处出戍官兵，旧例系分擘口券前去。访闻在塞家口，却至赡给不敷，合宜优恤。」诏诸军见出戍官兵，特与并免分擘口券，全给其家。所有本身每日合添支钱，并与添作一百文。自今降指挥日为始。内更愿依旧分擘者听。 
十一年三月十二日，枢密院言：「诸军摆铺官兵及诸路摆铺兵(给)[级]，承传往来，军期递角，委是不易，理宜支犒。」诏令户部并淮东西、湖广、四川总领所各随所隶地分，将见在铺执役人数，每人特支犒设钱三贯。 
十二年六月十七日，枢密院言：「京东刘全首先倡义，率众来归。念其忠节，实可嘉尚。今虽见任淮东总管，宜加优异。」诏刘全特与转武翼大夫，特赐金带一条，许令服系；更特赐钱五千贯，于淮东转运司朝廷桩管钱内支破。 
十一月一日，枢密院言：「殿前司见行择日教阅本司诸军马军官兵呈使器械，并呈试骁骑。」诏除本司自行支犒外，令桩库日下支降官会二万贯付殿前司，更特等第支犒一次。 
十二月八日，诏：「盱眙军、楚州、光州、濠州、安丰军、淮阴县、光山县、固始县、安丰县、霍邱县出戍、战御、筑城、开濠等工役大军，并武定诸军人兵，又差出沿边往来巡逴雄胜军人兵内，统制官特支钱五十贯，统领官三十贯，正将二十贯，副将一十五贯，准备将一十贯，拨发训练官七贯，部队将合干人四贯。官军武定军人兵每名二贯。其逐州县屯驻兵效并淮阴县屯驻水军内，统制官特支钱三十贯，统领官二十贯，正将一十贯，副将七贯，准备将五贯，拨〔发〕训练官三贯，部队将合干人二贯，官兵每名一贯。合用钱仰各州县于有管官钱内以一色会子照数日下一并点名给散。续行开具的实支散过人钱数目，申取指挥科拨，还元借窠名，不得稍有泛滥减 。」以枢密院言久戍极边，隆寒暴露，乞议支犒故也。十五年十二月，亦有是命，并入海州。 
十四年三月七日，侍卫步军司言：「殿前司去岁令收回司骑军等带甲教阅阵队并呈试骁骑，轮使器械，蒙降官钱二万贯，应副犒赏。本司今岁差发下菰西溪牧放人马，递年于三月内呈有有：疑当作「省」。。欲照例将骑军教阅阵队，呈试骁骑及使器械一次。所是入教人兵合支犒设，实缘本司财计素窄，别无宽余钱物劳赏。乞降指挥下所属支降官钱，付本司按教骑军激犒。」诏除本司自行支犒外，令封桩库日下特支降官会七千贯付步军司，更特与等第支犒一次。 
十二月三日，枢密院言：「汀、赣州解到寄招叉镋手共三百人，见在殿步两司权管。今来合行试验支犒，部押发遣前去淮西安抚司交管。」诏：「叉镋手每名特支官会一十贯，殿前司步军司部押将官每员三十贯，训练官每员一十五贯，队将每员一十贯，教头、旗头每人七贯，将司医人每人五贯，白直每人三贯。其钱令封桩库日下照应支拨，仍令承旨司检详所于试验日逐一点名给散发遣。」十五年七月十二日招发到一百人，起发前去扬州。十月八日九十一人，起发前去扬州。七月十四日，庆元府招发到水军一百五十人，起发前去池州，并如之。
十五年正月十六日，皇帝受恭膺天命之宝赦文：「应内外诸军将士等，及忠义官兵并沿边创置军分，及拘集见今守御民兵等，并诸路安抚司神劲、忠义军亲兵，诸州府军监禁军、土军、水军、厢军、铺兵，并特与犒设一次。仍令户部检照淳熙十三年正月一日赦文则例，行下合属去处。」既而户部检具则例：内外诸军并见今出戍军兵、忠义官兵并沿边并并置军分，及拘集见今守御民兵去处，统制五十贯，统领三十贯，正将二十贯，副将十三贯，拨发官同副将例，准备将十二贯，额外比正员下一等。谓如额外统制只支统领三十贯之类，至准备将免减。使臣至带甲、准备带甲入队官兵各十贯，傔人、辎重、火头各六贯，队外官兵各四贯，诸路州府军监拣中禁军在寨人各两贯五百，禁军、土军、水军各二贯，厢军、铺兵各一贯。诸路总领所忠义官兵及民兵等，令制置司总领所并各照则例支拨，付部辖兵将官给散。所有诸路安抚司神劲等军，并诸州府军监厢、禁军、土军等，并令所在州郡知通照则例给散。其合用钱，许于逐处桩管或上供及诸司不以是何名色官钱内取拨兖支，具数闻奏。诏：「忠义官兵并沿边并创置军分及拘集见守御民兵等，令并照三衙内外大军一体支犒。其诸军统制、将佐等，已该赦转官外，并与(诏)[照]赦支给犒设。三衙江上安抚司忠义、亲兵各二贯五百，班直押行门三十贯，余人十二贯。班直下军兵各四贯，皇城司亲从亲事官各七贯，院子五贯，辇官各七贯。后苑厨子、御厨、仪鸾司、翰林司将校兵级各五贯，军头司将校兵级各五贯，御药院工匠、御酒库、御丝鞋所、内东门司、内藏库、内军器库、修内司、御马院、骑御马直、左右骐骥院将校兵级、寿慈宫摆铺将校兵级各四贯，枢密院亲兵各三贯，省马院、军器所、牛羊司、金吾街仗司各二贯。令户部今来立定则例，遍牒合属去处，支犒施行。」 
十七年三月七日，诏：「绍兴府五攒宫见管防守将校军兵四百九十三人，并诸色祗应人一百七名，每岁雪寒钱，与照临安府体例，于本府经总制钱内支给。具已支散数目申尚书省。以检察宫陵所言：「昭慈、永佑、永思、永阜、永崇陵五攒宫军兵等，元系步军司差拨赴宫防守祗应，分擘文历，在绍兴府经总制库支请诸般请给，并依步军司禁军体例支破。数内每次雪寒，各人一贯，未蒙支给。」故有是命。

 兵 宋会要辑稿 兵二一 监牧 
宋会要辑稿 兵二一

监牧
牧养上下监二监。大中祥符四年十一月， 牧制置使(奉)[奏]请以在京诸坊监及诸军病马就京城西开远门外草地，分作两监，量破草料牧放。诏以为牧养上下监。马重病者送下监，轻者上监。 
太宗雍熙二年九月，太宗幸天驷监阅马，诏宰相、枢密、三司节度使、上将军、翰林枢密直学士军校自选名马军校：疑有脱误。。既而帝亲选赐之，历四监而还。 
真宗景德二年二月，以郑州养马务病马于京城置坊养饲之。 
大中祥符元年六月， 牧制置司言：内外牧月供马籍，未有惩劝之法。今为定式以付之，违者欲差置其罪。」从之。 
二年五月，诏：「在京养马院务坊监槽头刷刨，各依元旧军例支给请受外，槽头每人日别支口食米豆各一升，刷刨日支米一升。如阙刷刨，于长行内拣差。阙槽头，于刷刨内不拘名次选小心勤劳者，依例奏补。其节级即于槽头内拣差，委提调使臣常切觉察。如有慢易不得力者，申群牧司勘断讫，勒充长行。」 
九月，诏左右骐骥院及诸坊监马数自今旬奏月日。省日奏之繁也。 
三年正月，诏：「左右骐骥院及诸坊监马官，自今并以三年为满。如笃知马事欲留者， 牧司保荐以闻，当徙 他监。」 
四年十二月，诏：「 牧司在京两院坊监，自今病患马数，令医兽人逐匹当监官使臣前看验，排所患病名轻重，分作两等记号，委 牧司官员点检过，转送与养马务养放、医疗。如本务人少，即于坊监押那差拨。其医较抛死马数，并令养马务一面(官)[管]认，比较施行。每年所管医疗马，至年终，据本务应管病马内抛死数目比较。其使臣勾当二周年，即将前界医较抛马比较，分数开坐。以抛马一分至三分，乞与改转二分已下，赏钱五十贯；三分已上，一十六〔贯〕；四分、五分已上，不支赏；六分已上，罚一月俸；七分已上，罚一季俸；八分已上，勘罪以闻，乞行严断。又两院坊监止养好马，如有转却病马并在坊监抛死数目，候至年终比较，一处算数。如比诸坊监最少，即给赏钱。若是数多，即相度第等科罚。仍委两骐骥院监官或 牧官员逐时点阅病患马数，逐旋转送，无致积压。候至十二月终，须管尽转与养马务医疗，即不得公然启幸藏隐，留在坊监，致有来年，方始转送。如违，其干系人并劾罪科断。其使臣三周年一度磨勘，及兽医人比较，将转却病笃与死数一处纽算分数，并依元 施行。」 
五年四月， 牧制置使言：「左右骐骥六坊监见饲马万七千匹，所费刍粟四百万。今请止留马二千，余悉遣就淳泽滥放牧。」或言有给用，可信宿而至，岁省刍粟三百余万。从之。 
七年九月，诏自今坊监兵士有会诸作工艺，并令止绝，不得更于诸处交陈文状，有所规避。 
天禧二年六月，诏：「应内外臣僚，自今有差出勾当公事，若经马监州军路分过往，如不系管辖，不得辄于坊监内安下。如违，仰 (艺)[牧]司具职位、姓名以闻。」 
神宗熙宁三年三月六日，诏以左右天驷四监并作左右天驷两监。 
八年二月十一日，诏权废罢左右天坊。 
八年三月，诏：「牧养监裁减兵员，其将校委步军司比类军分移隶，兵士依废左右天坊例施行。」从 牧司所请也。以上《国朝会要》 
高宗建炎三年四月十三日，诏左右骐骥院官吏减半。 
绍兴四年三月二十日，诏左右骐骥院今后入殿供进祗应御马每匹每分支破十分草料。 
二十一年三月三日，诏交址郡王大礼，给赐马二匹，令广南西路经略安抚司一面应副。 
二十六年八月二十一日，诏骐骥院左右教骏四指挥，每指挥通见管人数，权作一百人为额。先是，在京日共二千九百四十八人。绍兴八年十月十日，诏每指挥权作五十人为额，至是以本院言差使不足，故有是命。以上《中兴会要》 
孝宗干道九年五月十八日，诏左右骐骥院、御前马院：「近年诸处进马数多，阙人照管养马，限一月并招刺教骏一百五十人。今后遇阙，于御前马院马监拣刷谙练鞍马子弟招刺。如不足，一面收刺。御马院同此制。」以上《干道会要》 
诸州监务。诸州牧马监附。河南府洛阳监。旧曰飞龙院，太平兴国五年改牧龙坊。景德四年十一月，陈尧叟奏请以东京右养马务人员、兵士送河南府牧龙坊牧养，在京送去少嫩马，仍改为洛阳监。天圣六年十一月， 牧司言废监，见马支配诸军兵级，充本京厢军，其地募民耕佃。景佑二年五月复置。 
大名府大名三监。太平兴国三年，内置养马务，改牧龙坊。景德二年五月，分为二坊。七月，改为大名第一、第二监。大中祥符二年，又置第三监于洺州境。 
洺州广平二监。建隆二年置养马务，改牧龙坊。景德二年七月，改为广平监。大中祥符三年闰三月， 牧置使言河北孳生马多，可更于邢、洺、赵州境标地万顷，以广放牧。因诏增置第二监。景佑二年废其一。 
卫州淇水二监。周显德中，置牧马监。建隆初增葺，后改东西牧龙坊。景德二年七月，改为淇水监，后又分为第一、第二监。熙宁七年四月，合并为一。 
管城原武监。旧曰马务。建隆初增葺，后改为牧龙坊。景德二年二月，分为第一、第二牧监。七月，改为广武监。大中祥符二年，改原武监，仍合为一。熙宁七年四月废并，分擘 马于洛阳单镇两监牧放。 
同州沙苑二监。建隆初葺故地为监，后改牧龙坊。景德二年七月，改为沙苑监。治平六年十一月，分为二监，每监牧马四千五百匹。 
相州安阳监。周显德中置马坊，建隆初增葺，后改牧龙坊。景德三年七月改今名。 
澶州镇宁监。建隆初，濮州置养马务。开宝八年移于澶州，后改牧龙坊。景德二年七月，改今名。干兴元年十二月废。 
白马灵昌监。旧龙马监。后改牧龙坊。景德二年七月，改为灵昌监。天禧三年河决， 牧司请以监马送大名淇水五监牧放，候水落别为规画，后遂废。 
邢州安国监。大中祥符二年，河北诸监言邢、赵草地甚广，宜置监牧。遣 牧判官括视闲田，得万余顷，可牧马万匹。其年八月，置监养放，孳生鞍马。景德二年春废，后给充天庆观庄田。 
郓州东平监。大中祥符元年十一月置，天禧五年正月废。 牧司请以监马分配诸处，其地分募民分佃之。熙宁七年二月六日废。 
中牟县淳泽监。大中祥符四年置，干兴元年四月废。 
许州单镇监。大中祥符六年七月， 牧制置使言单镇有牧地，诏置监。自天圣五年，凡再置而废。 
同州病马务。景德元年置。初以以沙苑监官兼主之，别养本监及诸处病马。天圣二年，别差使臣勾当。 
真宗咸平六年十二月， 牧司言牧龙坊兵士乞给皮毛裘牧放。上曰：「迥野苦寒，赐之可也。若郊野之内被毳牧马，有类胡服，可令以皁紬表之以赐。」 
景德二年七月四日， 牧司言：「按唐《六典》，凡马有左右监，仍以土地为名。欲将诸州牧龙坊改为监，以本州岛军土地为名。先是，诸坊借用奉使印，今请各铸印给用。」从之。 
大中祥符二年二月，帝谓知枢密院王钦若等曰：「诸州(防)[坊]监各有提点使臣，唯京师监牧本司官员无暇纠察。可差使臣二人提点坊监，仍隶本司统辖。」又 牧制置使上言：「提点坊监使臣相度：同州沙苑监自来祇养牝马，乞改充孳生监。缘无四时草地，初冬即须还，与河北诸监不同。自前亡失马数甚多，生驹皆不壮健。欲令 牧副使阎承翰等相度，如别有草地，可四时牧放，即具以闻。如须初冬还，即罢经度。」从之。 
仁宗景佑元年三月二日，定夺所言：「臣僚起请，乞废河北马监等事。今勘会河北诸监所管鞍马不少，即未见逐色有无岁数过大及病患孳生马数。乞差官往彼拣选编排，各别立项申奏。」从之。 
四月二十五日，河北都转运使杜衍等言：「准敕，同 牧判官边调相度，将大名广平两监见管马数拨并，就便牧放。已将广平两监马数内第一监拨赴大名两监。其广平第二监拨与安阳淇水第一监，就草地牧放去讫。今点记下三岁大马三千一百四十匹，乞令便拨赴左右厢大马监收管。」从之。 
二年二月七日， 牧司言：「洺州废罢广平两监。缘此监兴置年深，自来少有抛死。今拣到好骨格马一千九百余匹，欲乞且存留广平监，以就养牧。」诏存留一监。 
庆历五年闰五月二十八日， 牧司言：「同州沙苑一监见管草地一万一千四百六十余顷，所管马才及一千八百余匹，请自本司那官一员检案。」从之。 
皇佑元年四月二十五日， 牧司言：「许州长葛马监乞更不令知县并都监管勾，专令许州知州、通判今后要兼同监牧事，仍令通判逐季往本监点检诸般官物。」从之。 
治平四年神宗即位，未改元。六月十七日，诏同州沙苑监令隶陕西提举监牧司。本监使臣，亦令选举，更不属左厢提点。 
十九日， 牧司言：「欲令河北、河东、陕西有都总管，各于本路近环庆系官草地置监一所，令陕西监牧司将马约定年额，牵送上京外，据余数逐旋分拨与诸路马监。久远既成伦序，即本路马军可以自办。」从之。 
十一月十四日，环庆路经略使李肃之、鄜延路经略使陆诜、陕西制置解盐判官李师锡并言：「本路无系官草地，又密迩西界，难以兴置马监。其同州沙苑监近割属陕西监牧司，可以增添马。」诏陕西四路都总管司，更不兴置马监。仰陕西监牧司广市善种，务令(审)[蕃]息，以备逐路诸军阙马。又诏河东路都总管司于太原府交城县置马监。先是，遣尚书(北)[比]部员外郎崔台符往河北东路按官田，将以牧马。汾州得故牧马地三千二百顷，其中有民先佃者，令纳刍豆，以备寒月马上槽秣饲。仍俟明年春，于沙苑监移牡牝五百匹，往本监牧养。 
熙宁元年，诏河南诸大马监为孳生监。仍量度宜畜牧地土。在外诸监马地分属两使。时分置河北、河南监牧使，仍有是旨。 
八月五日， 牧司言：「系牧马监县令，逐县主簿同管兼令本监主簿同管勾帐籍官物。」从之，仍令转运提刑司不得差出。 
二年五月，河北监牧使崔台符言：「诸马监各有奇巧工匠及有会奇艺者不少，欲乞尽拣送本监，换厢军入监。」从之。 
八年闰四月五日，诏沙苑监令复属 牧司，余北京元城等八监并废罢之。时废河南、河北两监牧司，故有是诏。 
</div>
    <div class="pagination">
<a href="宋会要辑稿_page436.html">上一页</a><span>...</span><a href="宋会要辑稿_page432.html">432</a><a href="宋会要辑稿_page433.html">433</a><a href="宋会要辑稿_page434.html">434</a><a href="宋会要辑稿_page435.html">435</a><a href="宋会要辑稿_page436.html">436</a><span class="current-page">437</span><a href="宋会要辑稿_page438.html">438</a><a href="宋会要辑稿_page439.html">439</a><a href="宋会要辑稿_page440.html">440</a><a href="宋会要辑稿_page441.html">441</a><a href="宋会要辑稿_page442.html">442</a><span>...</span><a href="宋会要辑稿_page438.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
