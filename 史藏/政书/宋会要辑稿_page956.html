<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 956 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 956 页/共 1125 页</h1>
    <div class="content">
九月十五日，三省言：「太学生自元佑改用诗赋以来，不得专意经术。又试补之际，察视不严，考校之官，不复精选，取人猥多，致后来补中之人，无阙可拨，动须岁月，方得入学。今既罢诗赋，专用经术，又拨开封府解额尽归太学，其在学解额既优，即所教养之士岂当尚如元丰兴学之初 应日前在学生，并乞重行补试。」诏：「依元丰旧例，应系籍生员，今年冬及来春补外舍，并自朝廷差官考校。已系籍人，所取不得过三分，新补不得过一分半。已系籍人，经补试一次不中者，再试，并依新补人例。」

二十三日，详定重修 令所请依旧令国子监印卖编修 格式，命官并习刑法人许置。

十月八日，诏：「太学上舍生并免再试，其恩例各依旧条。内舍人除元丰年升补人免试外，余并令再试。如再试中，即与依旧充内舍。所有今举得解生员，并元丰年补中外舍人，亦并免再试。」

十二月十八日，翰林学士承旨、详定国子监条制蔡京言：「奉 详定国子监三学并外州军学制，今修成《太学 令式》二十三册，以绍圣新修为名。」诏以来年正月一日颁行。

建中靖国元年十月七日，臣僚言：「伏 熙宁、元丰中所除太学官，并系朝廷高选。自元佑中除授冗滥，绍圣中患之，遂复举行学官选法。其元佑所除无出身人充内外学官者，一切罢去。而近者内外学官除授复轻。欲望见今无出身人别与合入差

      
遣，一依元丰选格施行。伏 神宗皇帝重修太学，严立选试之法，考校官虽委太学博士，至其余试院官，却有自朝廷选差，及于内侍省差官，关防严密。自元佑中，一切废弛。绍圣中，置院差官，痛革元佑之弊。而近者因臣僚上言，罢去此法，至今(大)[太]学 试关防之法至为苟简。欲望选补外舍生，一依元丰旧法。伏 神考元立三舍生及国子生员额，各有多寡，以为升进人材之序，并有意义。今来国子监起请，以借内舍生及国子生员(关)[阙]增收外舍生未合拨入人数，及将在学年月满，参长假学生勒住，不令依名次拨入，却先拨年月未满之人，即非元丰所立条意。乞改正施行。」从之。
崇宁元年十月二十七日，宰臣蔡京言：「奉诏，天下皆兴学贡士，以三舍考选法遍行天下，听每三年贡入太学年：原作「行」，据《宋史》卷一六五《职官志》五改。。上舍试仍别为考，分为三等。若试中上等，补充太学上舍；试中〔中〕等、下等者，补充内舍，余为外舍生。仍建外学于王国之南，待其岁考行艺，升之太学。今具外学条件：外学官属：司业一人、丞一人、博士十人、学正五人、学录五人，职事人系学生充。学录五人、学谕十人、直学二人，斋长、斋谕每斋各一人。外舍生三千人，太学上舍一百人，内舍三百人。欲候将来贡试到合格人，即增上舍作二百人，内舍作六百人。处上舍、内舍于太学，处外舍于外学。外学置斋一百，讲堂四，每斋五间，三十人。太学自讼斋合移于外学别置。诸路定到并入外学，(侯)[候]依法考选校试合格，升之太学，为上舍、内舍生。见今太学外舍生，且令依旧在太学，候将来外学成日，别取旨挥。外学并依太学 、令、格、式施行。」从之。

二年二月二十九日，臣僚言：「乞诏有司，每遇有制书、手诏、告词，并同赏功罚罪事迹，录付准奏院。本院以印本送太学并诸州军，委博士、教授揭示诸生。」从之。

三年正月九日，中书舍人薛昂言：「窃见太学外舍生日破钱二十八文，内舍又加二文，米、面、蔬、肉、薪炭、料物之直，尽在其中。契勘朝廷岁赐钱三万五千贯赡给生员，每年支用不尽。欲望特诏添给太学上舍、内舍、外舍月给食钱，各添四百文。」

十一月四日，幸太学，遂幸辟廱，诏国子司业吴絪等转官、改官、循资、赐章服。文武学生授官，免省试，免文解，赐帛有差。先是，十月六日，礼部太常(司)[寺]参酌修定仪注，皇帝诣国子监，谒至圣文宣王陈设。有司豫设皇帝行礼御幄于庙殿之东，南向，又设宰臣已下从官及礼部、祠部郎中、太常讲筵官、本监并太学官幕次于国子监门外近东，量地之宜。至日，太常设笾豆、酒爵、香灯等各于神位前，如仪行事。其日，皇帝服靴袍，乘辇将至，礼、祠部郎官、太常、本监并太学官、学生迎驾起居。车驾由国子监门入，至御幄降辇。皇帝归御幄，礼直官、太常博士、太常卿

      
立于御幄前东向，礼直官、通事舍人引宰臣、亲王、开府仪同三司、执政官、御史台、太常寺，合门引尚书侍郎、两省侍从官、殿中监以上、宗室正任以上、武臣观察使以上，并起居郎、舍人、讲筵官、礼、祠部郎官、太常、本监并太学官各入殿庭北向，重行立定。合门报班齐，太常卿诣御幄前，俛伏跪奏：「太常卿臣某言：请皇帝行酌献之礼。」奏讫俛伏，兴。帘卷，礼直官、太常博士、太常卿前导，皇帝出幄，升自东阶，诣至(神)[圣]文宣王神座前。太常卿奏请皇帝跪，又奏上香，再上香，三上香。侍臣执爵诣酒尊所，太官令酌酒，以授侍臣。侍臣跪，以爵进，皇帝受爵三。祭酒奠爵，俛伏，兴。太常卿奏再拜，皇帝再拜。赞者曰拜，在位官皆再拜。太常卿前导，皇帝降自东阶，归御幄，帘垂。太常卿诣御幄前，俛伏跪奏：「太常卿臣某言：礼毕。」奏讫俛伏，兴，帘卷。皇帝出幄，乘辇赴太学。礼、祠部郎官、太常丞、博士，及本监、太学官分诣殿上配坐十哲及两廊从祀分奠如常仪。幸太学，所司豫于敦化堂之后设次一，又设次一于堂上稍北当中，两间南向，内铺御座。又设宰臣、亲王、开(封)府仪同三司、执政官以下，至殿中监及观察使、宗室正任以上，并起居郎、舍人、讲筵、讲书、执经官、礼、祠部郎官、太常、本监并太学官坐于御座之南东西，重行异位。太学生座于东西两廊，俱相向并北上。又设宰臣以下从官次于中门之外。至日，皇帝于文宣王庙酌献礼毕，乘辇幸太学，入至敦化堂。上降辇入次，帘垂，更衣、幞头、仪襕。礼直官、通事舍人引与讲官皆系鞋，侍立官同入，就堂下北向位。讲书、执经官、学生各于堂下东西相向立。候合门报班齐，皇帝出次，升御座。班首奏圣躬万福，应在位皆躬身应喏讫。合门使诣御座前，班首承旨，临阶西向，宣升堂讫退。通事舍人喝拜，宰臣、亲王、开府仪同三司、执政官、尚书侍郎、两省侍从官、从殿中监以上，及礼、祠部郎中，太常、本学、本监官重行北向再拜讫，分左右升堂，各就位后少立。起居郎、舍人分左右侍立。礼直官、通事舍人引讲书及执经官就北向位，班首奏圣躬万福。合门使宣升堂，舍人喝拜，讲书及执经官再拜讫，分东西升堂，分立于御座左右，讲书官在东西向，执经官在东西向相对。学生就北向立，舍人喝拜，在位者俱再拜，分立于东西两廊，皆北上。内侍进书按，以书授执经官，稍前，进于案上。舍人喝拜，就坐。宰臣以下并堂上坐。座位图进，合门供进，讲书官讲毕，通事舍人曰「可起」，群臣皆起，并降阶，分东西相向立。执经官降阶，讲书官于御座前致祠讫，降阶北向。通事舍人喝拜，如有宣答，即再喝拜。起居舍人降阶，并归本班。合门使宣坐赐茶，通事舍人、礼直官引宰臣以下至起居郎、舍人、讲书、执经、礼、祠部郎官、太常、本
      
监并太学官各就北向立。通事舍人喝拜，宰臣以下再拜讫升堂，各立于位后。学生各就北向位。通事舍人喝再拜，应在位皆再拜讫，各分东西廊，以北为上立。舍人喝「各就坐」，上下皆就座。赐茶毕，礼直官、通事舍人引堂上官降阶，就北向位。通事舍人喝拜，在位官俱再拜讫，礼直官、通事舍人引以次出。学生就北向位，通事舍人喝拜，学生俱再拜讫退。若有特旨，临时谢恩。皇帝降座，还次以俟。皇帝服靴袍，乘舆赴辟廱，礼部郎官、太常寺、太学官并赴陪位立班，其太学生并赴辟廱。皇帝诣至圣文宣王殿东御幄前，帘卷，皇帝出幄，礼直官、太常博士、太常卿前导。皇帝升殿，诣至圣文宣王香案前。太常卿奏：请皇帝上香，再上香，三上香。又奏请再拜，皇帝再拜。赞者曰拜，在位官皆再拜讫。礼直官、太常博士、太常卿前导，皇帝临御幄，帘垂以俟。皇帝幸辟廱讫，还内如来仪。从之。
十六日，宰臣蔡京等言：「伏 车驾临幸辟廱，亲书手诏，面赐国子司业吴絪等。乞下有司模勒刊石，颁赐诸路州学。」从之。

四年七月一日，诏罢三京国子监官，各置司业一员。

五年正月二十四日，诏罢书画、筭、医学令，附于国子监。

大观元年三月二十四日，翰林学士薛昂言：「按《唐六典》，国子监有博士、助教。乞置国子博士四员，国子正录各二员，与太学官分掌教导。」从之。

九月十五日，又言：「乞国子、太学、辟廱博士共置二十员，各以《易》、《诗》、《书》、《周礼》、《礼记》为定额。国子并太学每经一员，辟廱二员，并选元始经登科人。」从之。

二年五月二十日，中书省据学制局状：「奉御笔：『古之学者三年通一经，至十五年则五经皆通。熙宁中，迪士以经术期，故止专一经。今已三十余年，士益习矣。思得多闻博习之才，而虑专门之流弊，可自今学生愿兼他经者听之。兼经多者，计所多量立升进之法，使天下全材异能得以进焉。』尚书省札付学制局，修立到诸学生本经外愿兼一经或二经等条。奉御笔：『比阅所著法，颇密而难行。士固有皓首终身通一经不能究者，兼习五经，盖以待博识多闻之才，是为难能，不可立为常法。应兼三经以上，所在学考选校定在学一年，取分数多、八行之中兼有行实，每路岁贡二人入太学，长贰审试以闻，量材拔用。其在学生愿兼一经者听。』臣等今依御笔旨挥，修立兼经之制。经术深妙，既令兼治，恐当更俟以渐。今修立，诸学生本经外愿兼一经或二经者听。臣等看详，本经之外各兼一经，则五经已有二十五色。谓如本经治《易》，而所兼或《诗》、《书》，或《周礼》、《礼记》之类。又有兼二经，则其色额又多。若于试卷内明见其色额之异，则就试人姓名灼然可见。又况州郡人少去处，则私弊尤难关防。今将本经与所兼经每季轮与一经就

      
试，谓如今经治《易》，而兼治《诗》，则正月试《易》义，四月试《诗》义之类。则卷子内不见色额之异，可以久远通行，不致私弊。今修立诸私试经义，以所习经及兼经轮以一经就试。右并入太学、辟廱、诸路州学通用令。臣等看详，今来兼经既系别为奖劝之制，则所兼之经多少不同，所应之人有无不一。若试选兼经之法一 施于州郡之学，则节目既多，事难齐一。况州郡学校私试已阅习其文艺，至贡士举院试笔，别为一项，逐经分场引试，庶得要而易行，可以经久。免试《论语》、《孟子》，以中二经为上等，一经而在十名内者为中等，余为下等，别牓晓示。诸内舍生兼经曾入第二等以上者，听与贡士兼经人同试。诸兼经虽试中，而本经不与贡士举升补者，不在类聚比校之限。右并入太学、辟廱通用令。贡士举院试兼经，每经十五号取合格者一号。右入太学、辟廱通用格。诸兼经人初入州学，以状自陈，别为一籍。曾入第二等已上者，其所中经，候升贡日，教授据籍契勘，(例)[列]于贡状。右入诸路州学令。诸兼经人曾预贡士举，院试入上中下三等者，遇释褐或殿试唱名日，别作一项，具名闻奏。右入太学、辟廱通用令。御史唱名，若上舍释褐人，曾与贡士举，院试兼经(人)[入]上等者，与升一甲。本甲上名不及十名者，仍通升十名；中等升十名，下等升五名。已上如系第一甲者，即便不升。仍并与内外学官之选。右入三省通用令。」从之。
八月二十七日，上批：「国子监印造监本书籍，差舛颇多，兼版缺之处，笔吏书填，不成文理，颁行州县，锡赐外夷，讹谬何以垂示 仰大司成专一管勾，分委国子监、太学、辟廱官属正录、博士、书库官分定工程，责以岁月，删改校正，疾速剜补。内大段损缺者，重别雕造。仍于每集版(未)[末]注入今来校勘官职位、姓名，候一切了毕，印造一监，令尚书礼部覆行抽摘点检，具有无差舛，保明闻奏。今后新行书籍，仰强渊明不得奏乞差官置局。今贴改《毛诗》一册降出。」

三年四月八日，知枢密院事郑居中等言：「修立到国子监太学辟廱 令格式、申明、一时旨挥，乞冠以『大观重修』为名，付尚书礼部颁降。」从之。第一卷内为国子生随行亲若及一年，其吏部出官试可与免。《职官志》：诏诸路赡学余钱，并起发在京学事支用。

四年二月九日，礼部尚书郑久中、大司成汪澥等言：「大观二年，国子生校定契勘展季升补之人，公试分数若不理为内舍考察，缘本条与四季人通取，及言外舍生公试应升补，即是四季、三季之人包括在内。如合依辟廱疏说，即去年国子生校定却行改正，移易升黜，虑致繁紊。兼被去取之人互有词说。乞截自今后施行。」从之。

八月十二日，诏：「博士太学五员，国子五员，辟廱十员，率以二人共讲一经。又

      
如国子博士专掌训导，国子生随行亲生员既少，职事甚简。兼国子生随行亲并处太学，可就委太学博士兼领。其国子博士并省。并辟廱博士亦省五员，以五员为定额。命官正、录太学各三员，辟廱各五员。其学录自有学生充职之人，可(大)[太]学省命官学录一员，辟廱省命官学录二员，国子命官正、录各二员。今既省博士，即命官正、录亦难专设，可就委太学正、录兼领。辟廱自有学生直学四人，其命官直学可省。辟廱见差巡检使臣一员，兵士一百人，本以修置辟廱之时权宜设置，巡察贼盗，自后因之，为永远窠名，专令管干辟廱地分。不唯地分狭小，职事太简，兼自有城南巡检管认地分，显属冗占官兵。其辟廱专置巡检官兵可行省罢。国子监监库官元丰、绍圣间并不曾设置，自崇宁二年创差一员后来，辟廱援例，所管事务不多。可就委指使主管，库官省罢。国子监公厨使臣《绍圣格》止二员，崇宁后来，养外舍于辟廱，太学生员数少，公厨事务颇简，于崇宁四年添置一员，显属员冗，可省后来复置官一员。私试誊录，起自近岁，元丰、绍圣曾所未闻。太学、辟廱月试可并依《绍圣格》施行，更不誊录。」
闰八月二日，尚书省言：「勘会吏部见行选试学官，除教授系投所业，见依条收试施行，其试太学博士、正、录，系取应选人奏拟召试。若令吏部逐旋奏拟召试，切虑趁试不及。」诏令吏部将应选合该召试之人，一面晓示召试。

二十三日，诏裁减国学长贰，岁举改官大司成十五员，祭酒、司业各八员。

政和元年五月七日，诏两学博士、正、录依元丰旧制选试，朝廷除授。

二年正月二十七日，臣僚言：「元丰六年，召试学官六十余人，而所取纔四人，皆一时知名士，程文具在，至今人皆诵之。大观四年、政和元年秋试学官，大率三人取一，校之元丰，无虑数倍。乞自今学官每十人取一。」从之。

五月二十二日，诏大司成张邦昌降两官，提举西京嵩山崇福宫。国子祭酒路瓘、国子司业韦寿隆、耿南仲并降两官，送吏部。皆以训导无素，生徒犯法，故黜之。

八月十一日，臣僚言：「师儒之官，比年立试选之法，归之吏部。陛下旋命参以选格，皆自朝廷除授，独试学官之法尚未闻罢去，士之由学校以进者，上舍不入上五名，升补不与上十名，殿试不在甲科，职事未尝与选，与夫公试不与上三名之类，往往无复学官之选。夫选之如是之难，而一试之侥幸，乃遂得之，则其难易不等，又晓然矣。伏望罢去试选之法，悉取于学校。」从之。

三年四月三日，宣义郎黄冠言：「今天下士自乡而升之县学，自县而升之州，则通谓之选士，其自称则曰外舍生；而升之内舍，则谓之俊士，其自称则曰内舍生；而贡之辟廱，然后谓之贡士，其自称也亦以

      
是。世之商贾、工技、巫医、卜筮盗进士之名者，固不待禁而止矣。」从之。
闰四月四日，手诏：「近览(大)[太]学生私试程文，词繁理寡，体格卑弱，言虽多而意不逮。一幅或二百言，用之字冗，二十有六。为文之陋，于此为甚。自今太学辟廱师儒校试考选，日后有犯，黜之文理。纵复合格，亦居下流。」

五月二十四日，诏：「太学、辟廱有官学生，如升补上等，依有官人附贡士升二等差遣，赐上舍出身；文行优者，取旨推恩。」从大司成刘嗣明请也。

七月六日，尚书省言：「检会从事郎、陈州教授李璆状：自崇宁元年补试入太学，四年十一月缘父荫补(大)[太]庙斋郎。大观元年第一等升补内舍，当年累成上舍上等校定。政和元年赴上舍第三人，合释褐人数。承朝旨，合候殿试。政和二年殿试，赐第一等上舍及第。伏 学令节文，诸有官贡士附试合格者，上等升二等差遣。及同年有官附试上等人李纲已蒙推恩了当。」诏李璆依李纲例，与承务郎，仍除国子博士。

十二日，臣僚上言：「今后应学生非实有请益，而辄至师长位，因而有所干请者，严行规罚。」诏依奏，有犯依学规第一等罚。

四年四月九日，诏：「辟廱太学按乐于庭，八音克谐。司成刘嗣明班序恩数可依直学士例，司业以下并转一官，选人循两资，学生量与推恩。仍召两学生赴公相听宣示。」

五月二十四日，吏部言：「勘会近承 ，荫补入官人在学及一年，许参选。本部相度，欲乞除太学人合理入学月日外，其在诸州军府入学年月之人，并不理。」从之。

六月十三日，尚书省言：「契勘诸州升贡士，其奏状并贡籍自来多随贡士秋间同到辟廱，本学旋行点检贡状，间有不合升贡之人，遂行驳退回州，不唯本人道途往返劳役，及有因而饰非，妄乱陈诉，致亏士行。」诏令诸州候升补上舍毕，限十日具应贡之人，依贡状式急递至辟廱，预先点检。若有违碍，限当日入递，行下本州岛，更不升贡。

九月二十三日，臣僚言：「伏见大观学法，职事受赂，已有明禁。迩者(大)[太]学、小学教谕受赇□□论，而州县学校独未及之。」诏太学辟雍、州县学职事人应受赂，并依政和四年二月三日小学旨挥。茶果酒食之类皆是。

五年二月一日，诏礼部尚书白时中、侍郎张崇、员外郎翁彦深、尚佐均、大司成刘嗣明、国子司业陈询、监丞高述各降三官，嗣明知颍州，询送吏部。以言者论其申请，欲以国子两与上舍者，并依太学内舍三试之法，升选太优。寻令供析，故有是命。

四月五日，将(坐)[作]监陈奇言：「昨因缮修国子监三学，窃见监门内旧有碑石，刊《建隆三年重修监记》，逮今一百五十余年，碑亭巍然，与门墙殿阁例皆欹漏。今修完已见次第，虽已许建亭立碑，缘未曾差书撰官。」诏差冯熙载书撰。

二十四日，国子

      
监、辟廱奏：「臣僚言，自今后士人有犯规制，屏之。待其改过自新，于屏斥年限不复犯罪，然后可复收于籍。诏令国子监、辟廱立法。今修立下条：诸学生于屏斥限内犯罪而经决，而情轻及经赎、会恩原者，杖罪别理三年，徒罪五年，以犯日为始。教授审量，提举学事司验实听入。即犯不孝不悌、假名代笔、缘学士请托，若有私及受赃者，不在审量之限。」从之。
九月二十七日，大司成冯熙载等言：「昨来国子监奏请，长贰遇入局日分升诸堂，月诣五斋。」诏辟廱依此。

六年七月二十一日，诏以御书大成殿榜付国子监揭之，仍许宰执、侍从往观。明年，大司成王孝迪请模刻入石，置善阁下，从之。

八月八日，臣僚言：「愿诏中外师儒之官，详诲诱之方，明考选之法。凡程校文艺，大 以熙、丰为标准，体制各随其所长。务得通经笃学之士，黜浮伪剽窃之文，以矫揉之，庶得真材实能，以待朝廷之用。」诏札下太学、国子监、辟廱。

十五日，诏令太学辟廱提举学事司：「自今有人材拔俗者，不待考选校定之数，具实状以闻，朕将不次用之。」

十二月二十二日，诏有官无出身、杂出身通仕、登仕、将仕郎、校尉，许入学作国子生，许附贡士。

七年四月十四日，礼部拟修下条：「诸移籍入太学者，为国子生随行亲，应通理月日，考试校定者，其岁首私试，不理诸州学生。谓随行入学者。虽于法应移籍入太学，而本年在学已及三季已上者，候岁终，本州岛校定试毕，听移。」从之。
</div>
    <div class="pagination">
<a href="宋会要辑稿_page955.html">上一页</a><span>...</span><a href="宋会要辑稿_page951.html">951</a><a href="宋会要辑稿_page952.html">952</a><a href="宋会要辑稿_page953.html">953</a><a href="宋会要辑稿_page954.html">954</a><a href="宋会要辑稿_page955.html">955</a><span class="current-page">956</span><a href="宋会要辑稿_page957.html">957</a><a href="宋会要辑稿_page958.html">958</a><a href="宋会要辑稿_page959.html">959</a><a href="宋会要辑稿_page960.html">960</a><a href="宋会要辑稿_page961.html">961</a><span>...</span><a href="宋会要辑稿_page957.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
