<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 442 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 442 页/共 455 页</h1>
    <div class="content">　　又宾童龙国传曰其国与占城接壤或言如来入舍卫国乞食即其地气草木人物风土大类占城惟遭防能持服葬以僻地设斋礼佛婚姻偶合酋出入乘象或马从者百余人前后赞唱民编茅覆屋货用金银花布有昆仑山莭然大海中与占城及东西竺鼎峙相望其山方广而高其海即曰昆仑洋诸往西洋者必待顺风七昼夜始得过故舟人为之谚曰上怕七州下怕昆仑针迷舵失人船莫存此山无异产人皆穴居巢处食果实鱼虾无室庐井灶
　　真腊
　　宋宁宗庆元中真腊防占城并有其地
　　时改其国名曰占腊至元代仍称真腊
　　【臣】等谨按马端临考不载改名占腊事元史亦无事可见
　　明太祖洪武三年遣使赍诏抚谕真腊
　　四年其国巴山王忽尔那遣使进表朝贡十六年遂遣使赍勘合文册赐其王参荅甘武者持逹志凡国中使至勘合不符者即属矫伪许絷防以闻十九年赐之印永乐三年遣使告防命官徃祭并封其王参烈婆毘牙子参烈昭平牙为王其国数被占城侵扰帝勅占城王罢兵修好景泰后其使不常至
　　明史真腊传曰在占城南顺风三昼夜可至其国城隍周七十余里幅员广数千里国中有金塔金桥殿宇三十余所王嵗时一防罗列玉猿孔雀白象犀牛于前名曰百塔洲盛食以金盘金碗故有富贵真腊之谚民俗富饶天时常热不识霜雪禾一嵗数稔男女椎结穿短衫围梢布刑有劓刖刺配盗则去手足番人杀唐人罪死唐人杀番人则罚金无金则鬻身赎罪【唐人者诸番呼华人之称也凡海外诸国皆然】以十月为嵗首闰悉用九月夜分四更亦有晓天文者能算日月薄蚀其地谓儒为班诘僧为苎姑道为八思班诘不知读何书由此入仕者为华贯先时项挂一白线以自别既贵曳白如故俗尚释教僧皆食鱼肉或以供佛惟不饮酒其国自称甘孛智后讹为甘破蔗万厯后又改为东埔寨
　　满剌加
　　明成祖永乐元年十月遣中官尹庆使满剌加
　　其地无王亦不称国服属暹罗嵗输金四十两为赋庆至宣示威徳及招徕意其酋拜里迷苏剌大喜遣使至京帝嘉之封为满剌加国王其使者言王慕义愿同中国列郡请封其山为一国之镇御制碑文勒山上末缀以诗九年王率妻子陪臣来朝宴赐甚厚十二年王子母干撒于的儿沙来朝告其父讣即命袭封十七年率妻子陪臣来朝并诉暹罗见侵状帝赐勅谕暹罗二十四年西里麻哈剌以父殁嗣位来朝宣徳六年暹罗谋侵其国遣使三人附苏门荅剌贡舟入诉复使赍勅谕暹罗正统十年从其使者请赐王息力八密息瓦儿丢八沙防国勅书及蠎服伞葢以镇服国人又王欲亲诣阙下从人多赐一巨舟以便逺渉景泰六年封速鲁擅无荅佛哪沙为王天顺三年封其王子苏丹芒速沙成化十七年封王子马哈木沙为王正徳末佛郎机强举兵侵夺其地王苏端妈末出奔遣使告难时世宗嗣位勅责佛郎机令还故土谕暹罗诸国王以救灾恤隣之义迄无应者满剌加竟为所灭后改名麻六甲
　　明史满剌加传曰在占城南顺风八日至龙牙门又西行二日即至或云即古顿逊唐哥罗富沙有山出泉流为溪土人淘沙取锡煎成块曰斗锡田瘠少收民皆淘沙捕鱼为业气朝热暮寒男女椎结身体黝黒间有白者唐人种也俗淳厚市道颇平自为佛郎机所破其风顿殊商舶稀至多直诣苏门荅剌然必取道其国率被邀刼海路几断其自贩于中国者则直逹广东香山澳接迹不絶云
　　彭亨【柔佛丁机宜附】
　　明太祖洪武十一年彭亨王麻哈剌惹荅饶遣使赍表来朝
　　至永乐九年复遣使至其王名巴剌密剌逹罗息泥十年十四年两遣郑和报之
　　明史彭亨传曰彭亨【一作湓亨一作彭坑】在暹罗之西其国土田沃气常温米粟饶足煮海为盐酿椰浆为酒上下亲狎无防贼然惑于神刻香木为像杀人祭赛以禳灾祈福至万厯时有柔佛国副王送其子至彭亨娶王女王置酒亲戚毕防婆罗国王子为彭亨王妺婿举觞献副王而手指有巨珠甚羙副王欲之许以重贿靳不与副王怒即归国发兵来攻彭亨人出不意不战自溃王与婆罗王子奔金山浡泥国王【彭亨国王妃兄也】率众来援副王乃大肆焚掠而去当是时国中鬼哭三日人民半死浡泥王迎其妹归彭亨王随之而命其长子摄国已王复位次子素凶悍遂毒杀其父弑其兄自立又柔佛传曰柔佛近彭亨一名乌木礁林永乐中郑和遍厯西洋无柔佛名或言和曽经东西竺山今此山正在其地疑是东西竺万厯间其酋好搆兵隣国丁机宜彭亨屡被其患华人贩他国者多就之贸易时或邀至其国国中覆茅为屋列木为城环以池无事通商于外有事则召募为兵称强国焉地不产谷常易米于隣壤男子薙髪徒跣佩刀女子蓄髪椎结其酋则佩双刀字用茭蔁叶以刀刺之婚姻亦论门阀王用金银为食器羣下则用磁无匕筯俗好持斋见星方食莭序以四月为嵗首居防妇人薙髪男子则重薙死者皆火葬所产有犀象玳瑁片脑没药血竭锡蜡嘉文簟木棉花防榔海菜燕窝西国米庵吉柿之属始其国吉宁仁为大库忠于王为王所倚信王弟以兄疏已潜杀之后出行堕马死左右咸见吉宁仁为祟自是家家祀之
　　又丁机宜传曰哇属国也幅甚狭仅千余家柔佛黠而雄丁机宜与接壤时被其患后以厚币求婚稍获宁处其国以木为城酋所居旁列钟鼓楼出入乘象以十月为嵗首性好洁酋所食啖皆躬自割烹民俗类哇物产悉如柔佛酒禁甚严有常税然大家皆不饮惟细民无籍者饮之其曹偶咸非笑婚者男徃女家持其门户故生女胜男防用火葬华人徃商交易甚平自为柔佛所破徃者亦鲜
　　巴喇西
　　明武宗正徳六年巴喇西遣使臣来朝
　　其国在南海去中国絶逺使臣沙地白自言始奉王命舟行四年半遭风飘至西澜海舟壊止存一小艇又飘流八日至得吉零国居一年至秘得居八月乃遵陆行阅二十六日抵暹罗以情告王获赐日给且赐妇女四人居四年迄今年五月始附番舶入广东得逹阙下
　　阿鲁
　　明成祖永乐九年阿鲁王速鲁唐忽先遣使来朝时附古里诸国至【见土贡考】十七年王子叚阿剌沙遣使来
　　明史阿鲁传曰阿鲁亦名亚鲁近满剌加顺风三日夜可至风俗气大类苏门荅剌田瘠少收盛艺芭蕉椰子为食男女皆祼体以布围腰
　　【臣】等谨按王圻续考阿鲁后载九州山谓与满剌加隣其山产沉香黄熟香永乐七年郑和徃谕诸番遣官兵入山采香得径八九尺长六七丈者六株香味清逺黒花细纹其山人皆骇叹天朝之兵威力若神考明史亦不载


　　钦定续文献通考卷二百三十九
　　钦定四库全书
　　钦定续文献通考卷二百四十
　　四裔考
　　西南夷
　　明太祖洪武初西南夷来归者即用原官授之
　　其土官衔号曰宣慰司曰宣抚司曰招讨司曰安抚司曰长官司以劳绩之多寡分尊卑之等差而府州县之名亦往往有之
　　明史土司传曰西南诸蛮有虞氏之苗商之方西汉之夜郎靡莫卭莋僰爨之属皆是也自巴防以东及湖湘岭峤盘踞数千里种类殊别厯代以来自相君长原其为王朝役使自周武王时孟津大防而庸蜀羗髳防卢彭濮诸蛮皆与焉及楚庄蹻王滇而秦开五尺道置吏沿及汉武置都尉县属仍令自保此即土官土吏之所始欤迨有明踵元故事大为恢拓分别司郡州县额以赋役听我驱调而法始备然其道在于羁縻彼大姓相擅世积威约而必假我爵禄宠之名号乃易为统摄故奔走惟命然调发日繁急而生变恃功怙过侵扰益深故厯代徴发其害各半要在于抚绥得人恩威兼济则得其死力而不足为患
　　又曰初西南夷来归即授原官其土官袭替必奉朝命虽在万里外皆赴阙受职天顺末许土官呈缴勘奏则威柄渐弛成化中令纳粟备赈则规取日陋孝宗虽发愤厘革而因循未改嘉靖九年始复旧制以府州县等官騐封宣慰招讨等官武选验封者布政司领之武选者都指挥领之于是文武相维比于中土矣
　　又按明史土司传首湖广次四川次云南次贵州次广西而以广东琼州附于后皆明世所谓西南诸蛮也宪宗成化十八年马平主簿孔性善上言溪峒蛮獠虽常梗化乱岂无因昔陈景文为令猺獞皆应差徭厥后抚字乖方始仍反侧诚使守令得人示以恩信谕以祸福亦当革心帝嘉纳之惜未能实究其用此可为治蛮之宝鉴矣
　　湖广土司
　　【臣】等谨按明史湖广土司曰施州曰永顺曰保靖今以一统志考之则施州即今之施南府属湖北永顺即今之永顺府属湖南保靖则今为县属永顺府在明世则皆谓之湖广蛮者也
　　明太祖洪武三年湖广慈利土官搆诸蛮入防官军平之
　　先是帝克武昌湖南诸郡望风归附元时所置宣慰安抚长官司之属皆先后迎降授以原官已而梗化至是慈利安抚使覃垕连搆诸蛮入防征南将军周德兴讨平之五年复命邓愈为征南将军率师平散毛等三十六洞而副将军呉良复平五开古州诸蛮凡二百二十三洞籍其民一万五千收聚溃散士卒四千五百余人平其地未防五开五谿诸蛮乱讨平之十八年五开蛮呉面儿反势獗甚命楚王桢等击斩九谿诸处蛮獠俘获四万余人诸苗始惧而靖沅道沣之间十年内亦寻起寻灭虽开国之初师武臣力实帝控制之道恩威备焉永乐初苗告继絶袭冠带益就衔勒垂百年而五开铜鼓间又纷纷多警【臣】等谨按湖广土司传湖南古巫郡黔中地也其施州卫与永保诸土司境介于岳辰常德之西与川东巴防相接壤南通黔阳谿峒深阻易于防盗元末滋甚陈友谅据湖湘间噉以利资其兵为用诸苗亦为尽力有乞兵旁寨为之驱使者友谅以此益肆及太祖殱友谅于鄱阳进克武昌湖南诸苗乃归降然此后实叛服不常云
　　景帝景泰初年蛮贼侵掠黔楚诸郡邑
　　时英宗北狩中原所在侵扰苗势殊炽总兵官宫聚奏贼西至贵州龙里东至湖广沅州北至武冈南至播州之境不下二十万围困焚掠诸郡邑而所领官军不及二万前后奔赴不能解平越之围乞急调京边军及征麓川卒十万以资调遣久而师徴不至更易他帅浸淫六七载至天顺元年总督石璞调总兵官方瑛始尅期征勦破天堂小坪墨溪二百二十七寨禽伪王侯伯等百余人斩贼首千四百余级夺回军人男妇千三百余口于是苗患渐平
　　明史土司传曰苗患萌发于贵州而蔓衍于湖南皆生苗为梗诸土司初无动摇而永保诸宣慰世席富强每遇征伐輙愿荷戈前驱国家亦赖以挞伐故永保兵号为虓防嘉隆以还徴符四出而湖南土司均备臂指矣
　　施州
　　明太祖洪武十四年命改施州为卫
　　施州隋为清江郡改施州明初仍之至是改为卫置军民指挥使司属湖广都司领军民千户所一曰大田领宣抚司三曰施南曰散毛曰忠建领安抚司八曰东乡五路曰忠路曰忠孝曰金峒曰龙潭曰大旺曰忠峒曰髙罗领长官司七曰摇把峒曰上爱茶峒曰下爱茶峒曰劒南曰木册曰镇南曰唐崖领蛮夷长官司五曰镇逺曰隆奉曰西泙曰东流曰腊壁峒又有容美宣抚司者亦在境内领长官司四曰椒山玛瑙曰五峰石寳曰石梁下峒曰水尽源通墖平初帝即呉王位甲辰六月湖广安定宣抚使向思明遣长官硬彻律等以元所授勅印来上请改授乃命仍置安定等处宣抚司二以思明及其弟思胜为之又置怀德军民宣抚司一以向大旺为之统军元师二以南木潘仲玊为之抽拦不用黄石三洞各置长官一以没叶大虫硬彻律为之簳平洞设元帅府一以向显祖为之梅梓麻寮二洞各置长官一以向思明唐汉明为之皆新降者丙午二月容美洞宣抚使田光寳遣弟光受等以元所授勅印来上命光寳为四川行省防政行容美等处军民宣抚司事仍置安抚元帅治之并立太平台宜麻寮等十寨长官司至是宣宁侯曹良臣帅兵取桑植容美洞元施南道宣慰使覃大胜弟大旺副宣慰覃大兴光寳子答谷等皆来朝纳元所授金虎符命施州宣慰司东乡诸长官司以流官参用五年忠建元帅墨池遣其子驴吾率所部溪洞元帅阿巨等来归附纳元所授诰勅置忠建及沿边溪洞长官司以墨池等为之二月征南将军邓愈平散毛柿谿赤谿安福等三十九峒散毛宣慰司覃野旺上伪夏所授印十五年江夏侯周德兴移师讨水尽源通墖平散毛诸峒置施州卫军民指挥使司十五年置施南宣抚司施州卫十七年覃野旺子起剌来朝命为本司佥事景川侯曹震言散毛等洞蛮时冦掠为民患如招之再负固请发兵讨二十二年命忠建宣抚司田忠孝代父职时其父思进年八十余乞致仕故有是命明年凉国公蓝玉克散毛洞禽剌惹长官覃大旺等万余人置大田军民千户所施州卫以蓝玉奏散毛镇南大旺施南等洞蛮叛服不常黔江施州卫兵相去逺难应援今散毛地与大水田连宜置千户所守御乃改散毛为大田命千户石山等领土兵一千五百人置所镇之时忠建施南叛蛮结寨于龙孔玊遣将攻之禽宣抚覃大胜余蛮退走玉复分兵搜之杀获男女一千八百余人械大胜及其党八百二十人送京师磔大胜于市余戍开元给衣粮遣之
　　成祖永乐四年三月命改散毛施南仍为宣抚司先是洪武初诸土司长官来降者皆予原官蛮苗呉面儿之难诸土司地多荒废长官亦罢承袭至永乐二年故土官之子覃友谅等以招复蛮民请仍设治所以其户少降为散毛施恩长官司大田千户所是年覃友谅覃添富来朝仍改为宣慰又龙潭安抚田应虎来言其祖父自宋元来俱为安抚自蛮乱并其地入散毛隔逺难治乞仍旧从之又髙罗安抚田大民言招复蛮民四百余户乞还原职治所木册长官田谷佐唐厓长官覃忠孝并言父祖世为安抚洪武时大军平蜀民惊溃治所废今谷佐等招集三百余户请袭许之五年正月镇南长官覃兴等来朝称系世职洪武中废今招徕蛮民三百户乞仍旧既五峰石寳长官张再武亦以袭职请从之同时设东乡五路安抚以覃忠为之施南设石梁下峒椒山玛瑙水尽源通墖平三长官司以向潮文刘再贵唐思文为之容美既复设忠路忠孝金峒三安抚施州卫以覃英田大英覃添贵为之皆因洪武间蛮乱民散废其治今忠等以故官子侄来朝奏请复设并从之
　　宣宗宣德二年设劒南长官司等皆以其酋长为之先是忠路安抚司等各奏前元故土官子孙牟酋蛮等各拥蛮民久据谿洞今就招抚请设官司授以职事帝以驭蛮当顺其情所授宜有等杀部议四百户以上设长官司四百户以下设蛮夷官司元土官子孙量授以职遂设劒南长官司忠路安抚揺把峒上爱下爱二茶峒三长官司及镇边隆奉二蛮夷官司皆东乡五路安抚东流腊壁峒二蛮夷官司散毛宣抚石关峒长官司西坪蛮夷官司金峒安抚皆授其酋长从所招官司管属
　　世宗嘉靖三十三年诏湖广川贵总督并节制容美十四司
　　初容美土司田世爵与把隘土官向元楫累世相仇元楫防世爵佯为讲好以女嫁之谋夺其产因诬元楫以奸有司恐激变令自捕元楫下狱论死世爵遂发兵尽俘向氏并籍其土皆没入之久之抚按知其谋责与元楫对状世爵不出隂与罗峒土舍黄中等谋叛于是湖广廵按周如斗请移荆南道分廵施州卫以便控制调广西清浪等戍军以实行伍督臣冯岳等言施州地势孤悬不可久居戍军亦非一时可集当移荆瞿守备于施州九永守备于九谿上荆南道备巡厯至世爵骄横有司不能摄治独久系元楫何为宜假督臣以节制容美之权问世爵抗违之罪如不悛即绳以法从之
　　穆宗隆庆四年金峒土舍覃壁作乱伤官军命所司相机勦抚
　　时抚按请治失事诸臣罪兵部言本卫孤悬境外事起仓猝宜从寛贳以责后功帝然之故有是命五年巡抚刘慤以覃壁平条陈五事一以川东所辖巫山建始黔江万县改属上荆道一以荆州去施州卫逺不便巡厯夷陵西有傅友德所辟取蜀故道名百里荒者抵卫仅五百余里请以巴东之石砫司巡检施州卫之州门驿三防驿并移近地俾闾井联络而于百里荒及东卜垅仍创建哨堡令千户一员督班军百人戍守一施州卫延袤颇广物产最饶卫官朘削致民逃夷地为乱宜裁通判设同知抚治民蛮均平徭赋勿额外横索一金峒世官不宜遽絶贷覃胜罪降安抚为峒长聴支罗所百户提调一施州所辖十四司应袭官舍必先白道院始许理事其擅立名号者请严治并令兵巡道毎歳经歴施州预行调集各官舍奬谕令赴学观化俱从之
　　神宗万厯十一年命施州卫施南等宣抚各官仍聴镇筸参将节制
　　从湖广抚按所奏载入勅书以一事权
　　明史土司传曰崇祯十二年容美宣抚田元疏言六月间抚治两臣调用土官臣即捐行粮战马立遣土兵七千令副长官陈一圣等将之前行悍军邓维昌等惮征调遂与谭正賔结七十二村鸠银万七千两赂巴东知县蔡文陞以逼民从军之文上报阻忠义而啓边衅命抚按核其事时中原冦盗充斥时事日非即土司徴调不至亦不能问矣永顺
　　明太祖洪武五年命置永顺等处军民宣慰使司时永顺宣慰使顺德汪伦堂厓安抚使月直遣人上其所受伪夏印诏赐文绮袭衣遂有是命领湖广都指挥使司领州三曰南渭曰施溶曰上溪长官司六曰腊惹洞曰麦着黄洞曰驴迟洞曰施溶溪曰白崖洞曰田家洞
　　【臣】等谨按明史土司传曰永顺汉武陵隋辰州唐溪州地也宋初为永顺州嘉祐中溪州刺史彭仕羲叛临以大兵乃降熙宁中筑下溪州城赐名防溪元时彭万潜自改为永顺等处军民安抚司此时明命建置亦仍其名
　　英宗天顺二年谕永顺土官调兵防勦贵州东苗至成化三年又调永顺兵征都掌蛮十三年以征苗功宣慰彭显英进阶奬劳治七年以贵州平苗功宣慰彭世骐进阶褒奬十四年世骐以北边有警请帅土兵一万赴延绥助讨贼部议不可赐勅奬谕并赐奏事人路费钞千贯免其明年朝觐以方聴调征贼妇米鲁故也
　　武宗正德六年永顺土舍彭世麟以计禽四川贼防闻奬赉有差
　　四川贼蓝廷瑞鄢本恕等及其党二十八人倡乱两川乌合十余万人僭王号置四十八营攻城杀吏流毒黔楚总制尚书洪钟等讨之不克已而为官军所遏乏食乃佯听抚刼掠自如廷瑞以女结婚于世麟世麟伪许之因与约期廷瑞本恕及王金珠等二十八人皆来防世麟伏兵禽之余贼渡河官兵追斩及溺死者七百余人总制巡抚以闻各加奬赉论者以是役世麟为首功明年贼刘三等自遂平趋东臯宣慰彭明辅等以土军追击之贼仓卒渡河溺死者二千人斩首八十余级事闻命永顺宣慰格外加赏仍给明辅诰命嗣是有保靖两宣慰争两江口之议词连明辅主者议逮治明辅乃令蛮民奏其从征功悉辞香炉山应得陞赏以赎逮治之辱部议悉已之嘉靖六年论禽岑猛功免应袭宣慰彭宗汉赴京而加宗汉父明辅祖世骐银币
　　世宗嘉靖三十三年十二月调永顺土兵协勦倭贼于苏松
　　明年永顺宣慰彭翼南统兵三千致仕宣慰彭明辅统兵二千俱防于松江时保靖兵败贼于石塘湾永顺兵邀击贼奔王江泾大溃保靖兵最永顺次之帝降勅奬励各赐银币
　　明史土司传曰先是永顺兵勦新塲倭倭故不出保靖兵为所诱遽先入永顺土官田菑田丰等亦争入为贼所围皆死之及王江泾之战保靖犄之永顺角之斩获一千九百余级倭为夺气盖东南战功第一云
　　神宗万厯二十五年调永顺兵赴援辽东
　　时东事急调永顺兵万人赴援宣慰彭元锦请自备衣粮听调既而支吾有要挟之迹命罢四十七年兵部言前调元锦兵三千人援辽已半载到关者仅七百余人命究主兵者至次年以檄调八千仅以三千塞责又上疏称病为巡抚所劾得防切责元锦不得已行兵抵通州北闻三路败衂遂大溃于是巡抚徐兆魁言调兵八千费逾十万今奔溃虚糜无益罢之保靖
　　明太祖洪武元年诏升保靖安抚司为宣慰以其酋为之
　　保靖唐溪州地宋置保静州元为保靖州安抚司明太祖初起时彭世雄率属归附命仍其旧官至是以彭万里朝贡乃升为宣慰
　　宣宗宣德四年七月命择众所推服者为保靖宣慰司先是永乐初以保靖族属大虫可冝等互仇杀遣使赍勅抚谕之三年辰州卫指挥龚能等招谕筸子坪等三十五寨生苗廖彪等因设筸子坪长官司以彪为之十二年筸子坪贼呉者泥自称苗王与蛮民苖金龙等为乱官军平之未几者泥子呉担竹复诱苖呉亚麻纠贵州答意蛮叛亦平之至是兵部奏保靖旧有二宣慰一为人所杀一为杀人当死其同知以下官皆缺请改流官治之帝以蛮性难驯流官不谙土俗故有是命
　　孝宗治十二年保靖土官相仇杀谕镇巡官速勘以闻
　　从永顺宣慰司奏也初彭万里授宣慰领白崖大别大江小江等二十八村寨万里卒子勇烈嗣勇烈卒子药哈俾嗣年防万里弟麦谷踵之子大虫可宜杀之而据其十四寨其后勇烈之弟勇杰嗣传子南木杵孙显宗曽孙仕垅与大虫可宜之子忠忠子武武子胜祖及其子世英代为仇敌而武于正统中随征有功授两江口长官胜祖于成化中亦以功授前职并随司理事无印署治初胜祖年老世英无官恐仕珑夺其地援例求世袭奏行覈实仕珑輙沮之以是仇恨益甚两家所辖土人亦各分党仇杀永顺宣慰使彭世麒取胜祖女复左右之互相攻击奏诉无宁嵗廷议世英归所据小江七寨于仕珑止领大江七寨聴仕珑约束其原居两江口系喉要地请调清水溪堡官兵守之而徙世英于沱埠以絶争端奏上从之此治十六年六月事也至正德十四年两江口土舍彭惠与宣慰彭九霄复搆怨永顺宣慰彭明辅与之连姻助以兵力遂与九霄往复仇杀数年不息死者五百余人前后讦奏累八十余章守巡官系惠于狱明辅率众刼之去防复捕系诏都御史呉廷举勘处请以大江之右五寨归保靖大江之左二寨属辰州设大刺巡检司流官一人主之惠免迁徙仍居沱埠以土名目协理巡检事部覆从之
　　世宗嘉靖三十三年诏调保靖土兵征倭
　　命宣慰彭荩臣帅所部三千人赴苏松明年遇倭于石塘湾大战败之贼北走平望诸军尾之于王江泾大破之録功以保靖为首勅赐荩臣银币并三品服令统兵益击贼先是保靖兵追倭至新塲倭二千人伏不出土舍彭翅引军探之中伏与所部皆死赠翅一官并赐棺殓具及王江泾防进荩臣为昭毅将军既复加右参政管宣慰司事
　　神宗万厯四十七年命调保靖土兵援辽
　　明年宣慰彭象干亲统兵五千至涿州病中夜兵逃散者三千余人严防责统兵者并勅监军道沿途招抚明年象干病不能行遣子侄率亲兵出关战于浑河全军皆殁天啓二年进象干都督佥事赠彭象周绲天祐各都司佥书以浑河之役一门殉战义烈为诸土司冠

　　钦定续文献通考卷二百四十
<史部,政书类,通制之属,钦定续文献通考>
　　钦定四库全书
　　钦定续文献通考巻二百四十一
　　四夷考
　　西南夷
　　四川土司
　　明太祖洪武初置四川布政司使招谕诸蛮
　　帝畧定边方首平蜀置布政司使招谕诸蛮次第归附
　　明史四川土司传曰四川土司诸境多有去蜀逺去滇黔近者如乌东川近于滇乌撤镇雄播州近于黔太祖首平蜀招谕诸蛮故乌防乌撤东川芒部旧属云南者皆于四川不过嵗输贡赋示以羁縻然夷性犷悍嗜利好杀争相竞尚焚烧刼掠习以为恒去省窎逺莫能控制附近邉民咸被其毒皆由规模草剏禾尝设立文武为之钤辖听其自相雄长虽受天朝爵号实自王其地以故终明之世常烦挞伐惟建昌松茂等处设立卫所播州改遵义平越二府以后稍安辑云
　　【臣】等谨按明史四川土司曰乌撤乌防东川镇雄曰马湖曰建昌【宁畨越巂盐井防川附】曰茂州曰松潘曰天金六番曰黎州曰播州曰永宁曰酉阳曰石柱今以一统志考之云南之昭通府即昔日之乌撤乌地镇雄本称府降为州属昭通府东川今为府属云南布政使司若马湖则昔为府今并入四川之叙州建昌则昔为卫今改置寜逺府【寜畨越巂为卫盐井为盐源县防川为防理州】茂州直四川布政使司松潘旧为卫今改属龙安府天全六番今为天全州治碉门城属雅州府黎州今为清溪县亦属雅州播州今为遵义平越二府地永寜今为县属湖南酉阳今为永顺县属湖南永顺府石柱今为宣慰司在明世则皆谓之四川蛮者也
　　乌□　乌防　东川　镇雄
　　元世祖至元十年乌撒部始内附
　　乌撒者蛮名也其部在中庆东北七百五十里旧名巴凡兀姑后名巴的甸自昔乌杂蛮居之时所辖部六曰乌撒阿头易溪易娘乌防閟畔其东西又有芒布阿晟二部乌蛮之裔折怒始强大尽得其地因取逺祖乌撤为部名宪宗征大理累招不降至是始附十三年立乌撒路
　　十五年以乌防路云南行省
　　仍诏谕乌防路总管阿牟置立站驿修治道路其一应事务并聴行省赛音谔徳齐节制二十二年乌叛命四川行院伊苏岱尔将兵讨之马湖路总管汝作以蛮军三百为助降西崖酋长阿者等百余户【臣】等谨按元史地理志止有乌撤乌防宣慰司今贵州威寜州无乌防路考一统志古为窦地甸汉为牂牁郡地唐时乌蛮阿统居此至十一世孙乌始强号乌防部宋时封阿杓为乌防主元初归附至元间置乌路云
　　二十四年立乌撒乌防宣慰使以东川芒部之先是二十一年改乌撒路军民总管府为宣抚司至是升宣慰司二十八年立东川路又置芒部路军民总管府
　　明史土司传曰乌防乌撒东川芒部古为窦地的巴东川大雄诸甸皆乌裔也元初置乌防路遂以东川芒部皆于乌防乌撒等处宣慰司乌撒富盛甲诸部元尝置军民总管府而于东川置万戸府地势并在蜀之东南与滇黔壌土相接皆据险阻深与中土声教隔离
　　顺帝至元元年诏以乌撒乌之地四川行省先是文宗至顺元年云南诸王图沁及万戸布呼等叛乌防土官禄余杀乌撒宣抚司官吏降于布呼罗罗诸蛮俱叛与布呼相应禄余以蛮兵七百余人拒乌撤顺元界立关固守罗罗斯权土官宣慰撤加伯等多附之合乌蛮兵万人攻建昌县图沁布呼等势愈猖獗乌撤禄余亦乘势约连东川芒部诸蛮欲攻顺元诏督诸军分道进讨又以乌防乌撤及罗罗斯地接西番与碉门相为唇齿命宣政院督所属军民严加守备闰七月芒部路九村夷人阿斡阿里自陈本四川今撤加伯与云南连叛愿备丁粮助大军进征事闻诏嘉慰之十月乌路土官阿朝归顺四川官军分道进兵及禄余等战败之即夺其关隘以导顺元诸军十一月罗罗斯撒加伯乌撒阿答等合诸蛮攻建昌官军败之于本托山下二年正月战于金马山诛布呼等余兵皆溃独禄余等据金沙江诏趣兵讨之败乌撒蛮兵射中禄余乌防东川蛮兵夷獠等皆欵附云南平遣使报防六月乌撤罗罗蛮复杀戍军撒加伯又杀掠为乱东川路总管普折兄那臭防禄余兵杀乌撒宣慰使东川路府判等三年二月禄余言于四川行省自父祖世为乌撒土官素无异心曩为布呼诱胁比闻诏谕而期限已过乞再降诏赦即率四路土官出降仍乞改属四川省永寜路冀得休息事闻诏诸大臣杂议之至是诏四川
　　明太祖洪武十四年遣内臣赍勅谕乌防乌撒诸部长帝既平蜀规取云南大师皆集于辰沅欲并剪诸蛮以通蜀道故遣使谕之时征南将军傅友徳已分遣都督胡海洋等帅师五万由永宁趋乌撒自率师由曲靖循格孤山而南以通永宁之兵捣乌撒元右丞实卜闻海洋兵至聚兵赤水河大军继进皆遁友徳令诸军筑城版揷方具诸蛮大集友徳屯兵山冈持重以待既知士勇可用乃纵兵接战有芒部诸酋率众来援实卜兵与合锋甚鋭大军鼓噪而前酋长多中槊坠马死蛮众力不支斩获甚众皆率众遁遂城乌撒克七星关以通毕节又克可渡河于是东川乌防芒部诸蛮震詟皆望风降附
　　十五年置东川乌撒乌防芒部诸卫指挥使司
　　时以云南已降附谕诸部长率土人随疆界逺近开筑道路各广十丈凖古法以六十里为一驿又勅征南将军以诸部虽降恐大军一还仍复啸聚宜悉送其酋长入朝又以贵州已设都指挥使然地势偏东宜于实卜所居之地立司以便控制已乌撒诸蛮伺官军散处果复叛帝以曲靖普安乌撒建昌势在必守其东川芒部乌且留屯大军荡扫诸蛮戮其渠长方可分兵守御乃命安陆侯吴复等征乌撒乌防诸叛蛮并谕勿与蛮战于关索岭上当分兵直捣其巢使各奔救其家之不暇必不敢出抗大师俟三将军至破禽之嗣是西平侯沐英防友徳击乌撒大破之斩获数万计又谕友徳等师防后必戮其渠魁尽搜余党使智穷力屈诚心欵附方可留兵镇守又谕宜乘兵势修治道途令土酋谕其民各输粮一石给军为持久计
　　十六年以云南所属乌撒乌防芒部三府四川布政使司
　　明年割云南东川府四川布政使司并乌撒乌芒部皆改为军民府而定其赋税并定茶盐布疋易马之数
　　二十一年命西平侯沐英征东川
</div>
    <div class="pagination">
<a href="钦定续文献通考_page441.html">上一页</a><span>...</span><a href="钦定续文献通考_page437.html">437</a><a href="钦定续文献通考_page438.html">438</a><a href="钦定续文献通考_page439.html">439</a><a href="钦定续文献通考_page440.html">440</a><a href="钦定续文献通考_page441.html">441</a><span class="current-page">442</span><a href="钦定续文献通考_page443.html">443</a><a href="钦定续文献通考_page444.html">444</a><a href="钦定续文献通考_page445.html">445</a><a href="钦定续文献通考_page446.html">446</a><a href="钦定续文献通考_page447.html">447</a><span>...</span><a href="钦定续文献通考_page443.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
