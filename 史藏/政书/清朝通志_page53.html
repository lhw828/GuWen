<!DOCTYPE html>
<html>
<head>
    <meta charset="UTF-8">
    <title>清朝通志 - 第 53 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 53 页/共 121 页</h1>
    <div class="content">　　△嘉礼一 
　　（臣）等谨按郑樵通志嘉礼一门首列天子加元服皇太子冠诸侯大夫士冠天子纳妃后天子册妃嫔夫人皇太子纳妃公侯大夫士婚礼诸曰次以元工冬至受朝贺谨考朝会之仪所以正名分辨等威万国朝宗共球毕集用昭中外一统之盛礼无大于此者我朝自崇德元年以元旦冬至万寿圣节定为三大节朝贺之礼顺治元年定皇太后三大节礼仪并为万世遵行谨序列于篇首次以常朝御门听政经筵临雍诸大典仪节详备并见大清通礼兹惟恭载列朝定制之大者着于篇中
　　皇帝三大节朝贺之礼
　　天命元年正月朔太祖高皇帝御殿行庆贺礼始制朝仪
　　天聪元年正月朔太宗文皇帝率诸具勒大臣拜天毕御殿受朝是日诸贝勒文武羣臣各按旗序行三跪九叩头礼国制每于除夕元旦陈乐舞设大宴是日以太祖丧撤乐停宴
　　崇德元年定元旦进庆贺表笺奏乐又定元旦前三日至第九日止各官皆朝服
　　顺治元年正月苜世祖章皇帝御殿受朝贺停筵宴免上表并年例进献二年十二月更定朝仪又定元旦前后七日王公百官皆朝服八年四月定三大节礼仪凡元旦冬至上诣皇太后宫行礼毕还宫升太和殿鸣钟鼓作乐诸王文武百官行庆贺礼九月颁庆贺表式于各藩王及督抚提镇各衙门是年定朝佰赐羣臣坐之仪凡大朝常朝行礼毕赐羣臣坐郡王以上进殿内贝子以下在丹陛上百官在丹墀内均照班次跪行一叩头礼坐皇帝进茶王公百官均就坐次行一叩礼光禄寺执事官授羣臣茶羣臣受茶就座次行一叩礼饮毕复行一叩礼至十二年十月礼部复议贝子公以上同诸王行礼毕进殿内两旁列坐从之又定三大节在外文武官均设香案望阙行礼与京朝官同九年设纠仪司员凡御殿日设礼部司官四人于王公行礼处设吏部礼部司官各四人于百官行礼处纠仪
　　康熙元年定王公百官班位亲王世子郡王长子贝勒贝子入八分镇国公辅国公在丹陛上序立不入八分公民公以下分为六班其次各照职衔不论加级违者察处十六年复位百官班位九品共为九班官有兼衔则从其衔之大者二十年设满汉纠仪御史各二人侍立纠仪
　　雍正元年正月世宗宪皇帝诣寿皇殿行礼不升殿受贺二年正月朔御殿受朝贺宣表三年正月朔御殿受朝贺以圣祖仁皇帝大丧未逾三年表文但呈进不宣读八年定各直省望阙朝贺设纠仪官省会以道员一人如无道员以府同知一人外府以同知一人无同知则用通判州县俱用教官一人监视礼仪如有越次失仪及迟误不到者纠仪官揭报督抚指名题参盛京以盛京礼部司官二人
　　乾隆元年正月朔皇上御太和殿中和乐设而不作诸王公文武百官朝鲜使臣进表行庆贺礼表文不宣读十二月礼部奏乾隆二年元旦礼仪奉谕今岁元旦乃朕御极元年朝正大典礼制攸关且在皇考大事百日之外是以勉从诸王大臣所请御殿受朝明年元旦尚在二十七月之内升殿受贺朕心不忍不必升殿行礼二年十二月奉谕朝贺时令大学士于殿内赐茶是年更定汉官东西班位七年令外省官在京者一例入班行礼八年奉谕御殿及筵宴日殿内止大臣赐茶侍卫等均着侍立不必赐坐赐茶时若侍卫轮流奉授不无舛错遗漏嗣后授茶时着礼部前期取应坐之王公大臣数目每一人令侍卫一人授茶仍依次接回庶不致舛错遗漏十八年停止外省藩臬等官进表笺庆贺二十二年增设朝会纠仪官员于仪仗之后昭德贞度二门阶下东西各设满汉御史二人礼部司员二人侍卫二人严行稽察二十四年礼部议准凡大朝之期百官仗外侍立各有品级班次从前未经标示一定地位嗣后遇升殿日交鸿胪寺于仪使之外照常朝坐班例设立红漆木牌预先按次排班如有参差断续错综者令纠仪官查参二十七年定庆贺题本式而用黄绫内加黄签二十八年更定庆贺本章俱用黄纸其面页仍用黄绫黄签凡三大节表式及朝贺仪及元旦万寿圣节太和殿筵宴仪均见大清通礼
　　右元旦朝贺
　　崇德元年定长至进表庆贺不设宴
　　顺治元年十一月南郊礼成上行殿受诸王贝勒及文武羣臣朝贺八年定长至节于次日御殿受贺
　　康熙二年二月停止在外各衙门赍进冬至庆贺表文六年十一月冬至次日御殿诸王大臣上表庆贺以世祖章皇帝配天礼成颁诏大赦
　　雍正年十一月冬至次日御殿受朝贺以圣祖仁皇帝配天礼成颁诏天下
　　乾隆三年十一月十三日冬至以值圣祖忌辰改于十四日行礼次日御殿受朝贺二十四年十一月冬至次日御殿受朝贺以回部平定颁诏中外凡冬至朝贺典礼与元旦仪同
　　右冬至朝贺
　　崇德元年定万寿圣节进表朝贺与元旦同二年十月万寿节上御笃恭殿内外亲王贝勒及朝鲜质子及文武各官上表称贺进献鞍马黄金缎匹等物四年十月万寿节御殿受贺次日赐诸王贝勒文武诸臣大宴五年十月万寿节颁诏大赦上谕内院大臣曰今日乃朕诞辰内外诸王贝勒及文武羣臣莫不欢忭但小民及罪人等亦宜加恩令其同沾膏泽尔等可于朕未御殿时先宣读赦书宜毕来奏宣读毕复奏上乃御崇政殿受王公百官朝贺如仪赐羣臣宴于礼部七年十月万寿节自二十二日至二十八日王以下章京以上俱朝服以国中方避痘停止作乐
　　顺治三年正月定外藩蒙古各旗庆贺圣节进献牛羊令于每年元旦贡献牛羊时一并奏进入年四月定万寿圣节朝贺仪凡遇万寿节卤簿大贺全设上先诣太庙行礼次诣皇太后宫行礼毕升太和殿鸣钟鼓作乐诸王文武百官行庆贺礼宜省文官知州以上武官守备以上各差官进庆祀表十四年正月万寿节停止朝贺
　　康熙元年三月万寿节上率诸王大臣诣圣祖母皇太后圣母皇太后宫行礼毕御殿受诸王百官朝贺四十二年三月万寿节停止筵宴朝贺先是正月诸王大臣奏今年三月十八日皇上五旬大庆逢圣驾巡阅南河臣等请于贺发之前预行庆贺礼恭进鞍马缎匹等物上谕曰朕之诞辰尔等如此进献在外督抚亦必效之朕必不受朕素嗜文学尔等诸臣有以诗文献者朕当留览焉既而大学士等及部院诸臣恭进庆祝万寿无疆屏上复却之于是大学士及部院诸臣复以庆祝万寿屏文缮写册页进呈奏曰臣等恭制此屏皆敷陈我皇上功德实事乞赐留览得旨屏内所书之词俱已载在册页朕留册页即与留屏无异此屏朕必不受也届期上诣皇太后宫行礼停止朝贺仍颁诏天下五十年万寿节御殿受朝贺奉谕朕于寿日停止朝贺已二十余年兹诸王羣臣以今岁富五十年升平之会特请御殿行礼以惬中外官员士子及兵民人等仰望之心朕勉顺舆情应如所请届期上率诸王大臣诣皇太后宫行礼毕御殿受庆贺如仪停止筵宴五十二年三月以六旬万寿受朝贺颁诏天下是年直省官员绅士者庶先期赴阙分建彩棚自西直门至畅春园相属二十里礼部奏言每岁恭遇万寿圣节王以下文武各官朝服七日在畅春园蟒袍服今岁恭遇万寿六旬大庆非寻常可比应自三月初一日起至月终咸朝服蟒袍补服嗣后每遇十年照此例行得旨着自初一日至二十日届期上奉皇太后御辇陈大贺卤簿由畅春园回宫直隶各省官员士庶夹道跪迎耆老等进献万年寿觞上停辇慰劳徧赐老人等寿桃及食品诸王文武大臣等并于诵经处跪迎上霁容俯视皆赐以食品遣官祇告天地太庙社稷颁诏天下是日上率诸王大臣诣皇太后宫行礼毕御殿王以下文武各官及致仕给还官员行庆贺礼八旗兵丁直隶各省耆老士庶齐集午门外叩祝行礼上回宫内大臣侍卫内阁翰林院礼部都察院詹事府等衙门侍直官员诣干清门行礼是日上奉皇太后幸畅春园王以下满汉文武官员直隶各省耆老士庶仍于各诵经处跪送是月宴汉大臣官员士庶年九十以上者三十三人八十以上者五百三十八人七十以上者一千八百二十三人六十五以上者一千八百四十六人于畅春园正门内皇子等出视食品宗室子执爵授饮上升座命扶掖八十以上老人至御前亲视饮酒越二日宴八旗大臣官员兵丁闲散等年九十以上者七人八十以上者一百九十二人七十以上者一千三百九十四人六十五以上者一千十二人于畅春园正门前如前仪翼日八旗满洲蒙古汉军老妇齐集畅春园皇太后宫前随召九十以上者入宫门内八十以上者至丹墀下七十以上者集宫门外大臣妻年老者亦皆召至宫门内赐坐皇太后同上亲视颁赐茶果酒食等物其余皆皇又率宗室子以次颁给并赐衣饰彩缎数珠银两有差准诸臣奏编纂万寿盛典六十年正月以御极六十年大庆命皇子等恭代告祭永陵昭陵福陵二月亲谒暂安奉殿孝陵孝东陵告祭遣官告祭天地太庙社稷三月万寿节诸王大臣百官合词请上尊号上谦襄不许并命停止庆贺及诏赦恩赉等仪直省老人王年丰等诣阙叩祝并进士产诸物皆却之仍赏赉有差赐宴王公以下文武各官年六十以上者于干清宫合千余人分颁赏赉命名曰千叟宴
　　雍正元年十月万寿节停止朝贺筵宴令中外臣工毋得建立道场五年十月万寿节停止朝贺筵宴并谕内外诸臣毋得建立经坛进献珍玩各省督抚请进京庆祝万寿不许
　　乾隆元年八月万寿节上诣雍和宫行礼毕还宫诣皇太后宫行礼停止庆贺五年八月万寿节御殿受朝贺先是臣工以皇上三十万寿请行庆贺大礼奉谕仍照常年之例行若有在常例之外者俱着停止六年八月万寿节恭遇上巡幸热河上诣皇太后行宫行礼毕御行殿扈从诸王贝勒贝子公及文武大臣官员暨外藩蒙古王以下各官行庆贺礼先是七月礼部奏言八月十三日万寿圣节恭遇圣驾巡幸扈从王大臣官员应于行宫前行庆贺礼其班位王公大臣在网城内三品以下官在网城外在京王公大臣官员于午门前行庆贺礼其筵宴应请停止从之嗣是每岁巡幸热河恭遇圣节庆贺之礼俱照此行惟每阅十年恭逢大庆始于京师行御殿受贺礼十五年八月万寿节御殿受朝贺奉旨着传谕各省文武大臣不得具折奏请来京二十五年八月万寿节御殿受朝贺三十五年八月万寿节御殿受朝贺四十五年八月万寿节御山庄行殿受朝贺五十年正月上御极五十年大庆颁诏天下举行千叟宴赐王公宗室内外文武大臣官员绅士兵农等年六十以上者宴于干清宫合三千人列席于阶上阶下一品及九十以上者亲赐巵酒其余命皇子及宗室子授爵人各赐御制千叟宴诗及杖并以次赏赉有差凡万寿节庆贺与元旦朝贺仪同
　　右万寿圣节朝贺
　　皇太后三大节朝贺
　　（臣）等谨按郑氏通志不载皇太后朝贺仪盖由列代以来仪文未备无从纪述故也恭惟我朝列圣以孝治天下御极之始尊奉慈宁每遇皇太后三大节亲率王公大臣行庆贺礼皇上尊养圣母皇太后孝思诚笃典礼加隆允宜敬辑盛典详着于篇以昭圣代承欢迓福之懋典为亘古所未有焉
　　顺治三年正月世祖章皇帝诣皇太后宫行礼毕受诸王大臣朝贺自后元旦冬至朝贺皆先诣皇太后宫行礼岁以为常八年定皇太后三大节礼仪届日皇太后仪仗全设皇帝皇后诣皇太后宫皇太后升内殿皇帝皇后先行礼毕还宫公主和硕福晋以下都统尚书子命妇以上俱诣皇太后宫行礼十年二月皇太后万寿节以祭社稷坛斋期移于前一日行庆贺礼
　　康熙八年定元日冬至次日太皇太后皇太后庆贺礼仪详见大清会典十八年二月太皇太后圣寿节奉懿旨以春分斋戒更于后二日补行庆贺礼三十九年十月皇太后六十圣寿圣祖仁皇帝率羣臣行庆贺礼四十九年十月皇太后七十圣寿圣祖仁皇帝率羣臣行庆贺礼如三十九年之仪六十一年十二月王大臣等奏请雍正元年元旦诣皇太后宫行庆贺礼奉懿旨停止行礼
　　乾隆二年正月停止天大臣等诣皇太后宫行礼前期奉上谕朕前降旨明年元旦停止御殿受朝皇太后前照常行礼今奏知皇太后蒙降懿旨明年元旦尚在世宗宪皇帝服制二十七月之内皇帝既不受朝其王公大臣赴慈宁宫行礼亦着停止五年十一月定皇太后万寿圣节大小臣工咸服蟒袍七日不理刑名著为令六年十一月皇太后五十万寿上率诸王大臣行庆贺礼七年十一月以皇太后圣诞适届冬至日于三日之前预行庆贺礼十六年十一月皇太后六十万寿加上徽号上率王公大臣等行庆贺礼颁诏天下二十六年十一皇太后七十万寿加上徽号上率王公大臣行庆贺礼颁诏天下是年以皇太后圣诞日适逢南郊斋期改于前三日预行庆贺礼三十六年十一月皇太后八十万寿加上徽号上率王公大臣行庆贺礼颁诏天下三十七年十一月万寿节奉谕奉皇太后懿旨向来每遇庆典令节皇帝诣慈宁宫朝贺至永康左门外即降舆步入今皇帝春秋己逾六旬虽体气强健精力如常而礼数过劳之处亦宜随时撙节嗣后元旦行礼在慈宁门东阶下降舆万寿行礼在慈宁门西阶下隆舆并就门旁着内监设便座以资小憩以示惓惓爱护之意钦此朕钦永慈命敢不祇遵着传谕各该行门载入仪注敬谨遵照
　　（臣）等谨按我皇上尊奉慈闱崇仪告备孝治特隆胥九州岛万国以祝厘合五世一堂而笃庆凡诸推恩锡类掖辇颐和侍萱殿之起居备璇宫之孝养往牒未有伦比盛典独冠古今向遇朝贺行礼皇上祗谒慈宁于永康左门降舆步入必诚必敬积久益虔伏读壬辰年上谕及御制诗皇太后圣寿节慈宁宫行礼即事成什注云今恭奉惩旨以朕年谕六旬虽精力强健亦宜随时撙节命嗣后元旦于慈宁门东阶下降舆万寿节于西阶下降舆并就门旁预设便座以资小憩懿训为昭孝思维则礼节详明昭示万世洵为亘古以来未经表见之备福隆礼矣
　　常朝
　　崇德元年每月初五十五二十五日御殿听政及各官谢恩仪凡王以下各官遇升赏等事于每月常朝日行谢恩礼
　　顺治八年礼部议定谢恩仪注王以下各官以上升级授官谢恩王贝勒贝子公大臣等出师凯于受赏谢恩王以下文武各官以上及喀尔喀贡使朝见俱设卤簿奏乐鸣钟鼓上御太和殿鸣赞官唱赞行礼王以下官员以上钦命婚娶者或于中和殿或于位育宫俱朝服行礼不唱赞其常时赏赉谢恩便服行礼亦不唱赞从之九年定常朝仪注每月于初五十五二十五日上御太和殿文武各官朝服行礼如是日不御殿赴任及朝见官员均在午门外行礼文武各官均于是日齐集坐班外藩王公告吉来朝及喀尔喀厄鲁特入贡使臣亦于常朝日行礼又定八旗武臣除大朝常朝外每月初一初十二十日具公服于午门外分翼坐班如遇巡幸除朝期外每月于午门外坐班用常服十二年定朝期王以下公以上在午门内朝房齐集十八年定王公百官行礼位次常朝日如遇御殿文武升赏各官及京官外升外官来京应行礼者不论品级皆于殿前行礼
　　康熙九年令都察院纠察诸王大臣失仪者二十年设常朝纠仪御史及司员凡常朝及八旗上朝坐班之日班首班末皆以满汉御史各一人监察吏部礼部亦派满汉司员监察如有失仪指名题参
　　雍正二年遣侍卫四人监察朝班又定凡御殿日未明以前鸿臆寺官左右各二人引左右翼官从两掖门人各就本班坐鼓严咸起立听唱赞由仗南引进依次排班行礼
　　乾隆元年三月奉谕每月逄正朝期鸿臆寺照例奏请御殿此二十七月之内如遇国家重大典礼万不可己者间一御殿外此概不举行从前谕旨甚为明晰似此朝会常仪理应停止矣二十七月之后再行奏请二年申严常朝坐停仪三年定每月八旗官员坐班日礼部兵部各派司员二人稽察又定文武月选官谢恩仪凡文武官选授之后吏兵二部开列名单知会鸿胪寺俟领凭领札十日之内鸿臆寺传集演礼四品以上于午门外五品以下于天安门外谢恩逾期不到者四品以上指名题参四品以下送吏兵二部察议汇奏十六年礼部奏上朝官员宜朝服亲投职名由东西掖门分入以便稽察常朝坐班各部院大臣宜董率庶僚按期到班毋许旷阙从之十七年礼部奏常朝坐班向无定时今定春冬以辰正夏林以卯正届期各官依次列坐后至者指参从之
　　御门听政
　　顺治二年定每日奏事吏户礼兵工五部轮流首奏刑部常列三班并令翰林科道同奏事官齐进侍班记注
　　康熙六年七月圣祖仁皇帝亲政行庆贺礼是日御干清门听政嗣后日以为常十八年九月谕大学士等朕每日听政一切折出票签应商酌者皆国家切要政务得失所系今后起居注官除照常记注外遇有折木启奏俱令侍班记注二十一年九月定御门晷刻奏夏以辰初初刻秋冬以辰正初刻为期二十三年五月谕九卿詹事科道等御史卫执蒲奏请御门听政或以五日或以二三日为期其意盖欲君臣之间政事余暇稍得休息也朕自躬亲庶政宵旱勿遑念致治之道务在精勤励始图终弗宜有间二十余年以来于凡用人行政事无巨细罔不殚心筹划早夜孜孜有如一日郊庙禋享必躬执事间有不亲诣之寺皆甚非得己至于内殿斋居几微悉谨左右■〈执上目下〉御咸所稔知在朕未明求衣辨色视朝日与大小臣工率作省成用熙庶绩近念尔诸臣奏事劳苦少展御门晷刻俾得从容入奏非图便安迩年海字敉宁政事渐简顷复谕部院事务应得归并者酌量合奏期于简要清省从此民生日康刑清政肃部院章奏当不期省而自省若必预定三日五日以为奏事常期非朕始终励精之意也二十四年五月定大朝之期奏章交送内阁停止启奏
　　雍正元年四月世宗宪皇帝御门听政二年定吏部奏事在各部院衙门之后三年饮每听政日于翰林院编修检讨内按俸以四人侍班班在科道之上七年十二月谕内阁十五日御门办事奏事大臣及引见官员等俱着用补服嗣后朕临御前殿照常用朝服至御门理事只用补服遇应服蟒袍之日亦补服蟒袍永着为例
　　乾隆元年十一月上御门听政先是雍正十三年十二月谕曰据礼部奏请初十日御门办事今百日甫过朕即御正门理事心实不安朕受皇考付托之重所有国家政务在便殿随时办事不敢畧有旷废其御门之期俟明春再行请旨至是年二月复奉谕曰礼部奏请二月十三日御门听政朕思百日之后虽阅两月皇考梓宫尚在雍和宫朕即御门听政心实不忍可俟梓宫奉移山陵后再行请旨十月奉移世宗宪皇帝梓宫礼成至是月上始御门听政如仪二年文月上御门听政以遇雨赏诸臣纱有差十一月令御门日设毡垫于大艀士等跪所谕曰向来御门听政大学士等俱不设毡垫惟圆明园奉皇考特旨铺设而干清门尚仍其旧原定制之意盖以君尊臣卑预防专擅之渐然亦不系乎此况古有三公坐论之礼大学士等皆年老大臣当此严寒就地长跪朕心特切轸念嗣后着铺毡垫以示优礼至意是月复论曰朕御门听政之时翰林院修撰编检与科道一同侍班翰林班次在科道之上科道悬带数珠而翰林未有定制朕思侍从之臣理应画一嗣后修撰编检亦着一体悬带数珠以肃朝仪凡御门听政之典常日部院章奏未奉圣旨者折本下内阁积若千件得旨御门听政内阁宣布在京部院寺各部院寺官检所应进奏事于函饬陪奏官属吏部转饬侍班官具吉服依期毕会其佉并见大清通礼恭遇圣驾驻跸圆明园御勤政殿听政契事及启奏折本皆如御干清门听政之仪
　　经筵
　　顺治九夫定每岁春秋仲月各举经筵一次大学士知经筵事以尚书左都御史通政使大理卿学士等官侍班以翰林院官二人进讲十四年议准每岁春秋行经筵礼豫期礼部行知钦天监诹吉内阁酌定讲官人数均具疏奏闻经书讲章令讲官撰拟内阔改定恭呈御览
　　康熙二十四年定制以大学士尚书左都御史侍郎学士詹事充经筵讲官满汉各八人岁以满汉官各二人分讲经书至日皇帝御文华殿满汉讲官各一人进讲四子书义毕皇帝阐发书义宣示臣工讲官暨侍班官跪聆毕兴满汉讲官各一人进讲经义毕皇帝阐发经义各官跪聆亦如之各官至丹墀行礼毕讲官入殿内赐坐赐茶礼成皇帝还宫是日赐燕于太和门东廊二月文华殿告成行经筵礼前一日祇告皇师帝师王师先圣先师传心殿至日上御文华殿进讲如仪自后恭遇经筵行礼并同
　　雍正三年谕自古修已治人之道载在经书帝王御宇膺图咸资典学我圣祖仁皇帝天亶聪明而好古敏求六十余年孜孜不倦朕幼承庭训时习简编自即位以来更欲以研经味道之功为敷政宁人之本于八月二十三日为释服之期尔等可择日举行经筵典礼
　　乾隆五年奏准衍圣公入觐来京恭遇经筵即令入班听讲七年二月谕今日举行经筵典礼礼部据向例以天雨奏请改期朕思经筵大典业经祭告自应举行但执事诸臣例应在丹墀内行礼未免衣冠沾湿着衣雨服列班驾到即入殿进讲讲毕即奏礼成其阶下行礼殿内赐茶诸仪停止嗣后遇雨皆照此例
　　临雍
　　顺治九年定皇帝视学先期礼部具题差行人召衍圣公五经博士各氏后裔乘传赴京观礼是年二月上丁日世祖章皇帝幸太学行释奠礼毕诣彝伦堂御讲幄国子监祭酒讲四子书司业讲经宣制以勉太学生翼日衍圣公及祭酒等上表行礼赐衍圣公内院翰林官祭酒司业五经博士各氏后裔及礼部太常光禄鸿胪寺各执事官宴于礼部越二日于午门前赐衍圣公貂冠朝服满汉祭酒司业锦缘领袖纻丝袍监丞五经博士各氏后裔笔帖式纻丝袍助教肄业生白金各有差各氏后裔并送监读书广国子监乡试中额十有五名又颁敕谕一道勉励诸生祭酒奉置采亭率属前导至太学开读祭酒率众行礼毕刊刻悬设彝伦堂越三日衍圣公等于午门外谢恩十七年重修文庙落成视学礼仪与九年同
　　康熙八年二月上丁圣祖仁皇帝幸太学行释奠礼讲学于彝伦堂颁敕谕一道赐衍圣公国子监祭酒以下与顺治九年同
　　雍正二年正月谕帝王视学大典所以尊师重道为教化之本朕览史册所载多称幸学近日奏章仪注相沿未改此臣下尊君之词朕心有所未安今释奠伊迩朕将亲诣行礼以后奏章仪注称幸非宜应改为诣学二月上丁世宗宪皇帝诣学典礼与康熙八年同其在京进士举人与观礼者与贡监生同赐白金
　　乾隆二年谕国学文庙特命易盖黄瓦是年奏准闵氏冉氏言氏卜氏颛孙氏端木氏世袭五经博士均照五氏之例行取陪祀并取闵冉等氏各二人赴京观礼三年仲春上视学典礼与雍正二年同重颁勅谕一道训励诸生四配十二哲后裔暨元圣周公裔东野氏来京观礼者均送监读书是年召见衍圣公暨五经博士各氏后裔等十有八人奉谕尔等皆圣贤后裔因朕视学来京特行召见尔等既为圣贤之后即当心圣贤之心凡学圣贤者非徒读其书而己必当躬行实践事事求其无愧方为不负所学况身为圣贤子孙尤与凡人不同不能实加体验徒骛读书之名实与祖德家风不能无忝尔等务须勤思勉励克绍先传以副朕谆切期望之意四十八年上亲诣释奠礼成特命创建辟雍于彝伦堂之南先是有以复建辟雍请者部议以太学乏水而止至是禀承圣谕汲井引泉甃为圜水正殿穹隆桥门四达前列牌楼镌御书学海节观圜桥教泽匾额旁列御碑亭二恭镌御制国学新建辟雍圜水工成碑记御制三老五更说御制上丁释奠后临新建辟雍讲学得近体四首及御论二篇前为钟鼓楼规制悉由睿定四十九年冬告成五十年二月上亲诣释奠礼成御新建辟雍讲学新定以大学士二人讲书祭酒二人讲经上亲宣玉音讲大学为人君止于仁为人臣止于敬为人子止于孝为人父止于慈与国人交止于信易经君子以自强不息王公大臣衍圣公以下内外官员进士举人肄业生等圜桥听讲者三千余人皆行礼如仪是日瑞雪飞霙上命随从官员各予纪录一次并加赐执事官员紬一匹听讲诸生缎一匹其余赐燕赏赉加额悉如前仪
　　皇朝通志卷四十二
　　●皇朝通志卷四十三 
　　礼略八 
　　○礼略八 
　　嘉礼二 
　　△嘉礼二 
　　（臣）等谨按郑樵通志载天子纳后妃天子册立妃嫔夫人之仪兹谨据本朝会典通礼所述皇帝大婚册立皇后暨册封妃嫔之典着于篇中其仪节之详备见于通礼者不复具载而皇子亲王以下婚仪公主以下下嫁之仪以次附见焉
　　皇帝大婚册立皇后礼
　　崇德元年四月册立中宫嫡妃为皇后是日设黄幄于清宁前设黄案于幄内王公百官朝服序立崇德殿前太宗文皇帝御殿阅册宝命正副使持节至清宁宫宣读册文行册立礼礼成正副使持节复命皇后率公主王妃命妇于太宗文皇帝殿前行六肃三跪三拜礼诸妃率公主王妃命妇诣中宫行六肃三跪三拜礼上御殿诸王大臣进满洲蒙古汉字三种表文次第宣读行庆贺礼
　　顺治八年八月世祖章皇帝大婚册立皇后前期题定纳采大征礼数大婚前一日遣官祭告天地太庙届日质明上朝服出御太和殿视册宝授册封使臣礼部官前导由协和门出诣皇后邸是日先遣亲王二人奏请皇太后至位育宫上出宫步迎至太和门内皇太后由太和殿入宫册封使臣既至皇后邸内院官读册宝文毕献皇后皇后跪受望阙行六肃三跪三叩礼毕皇后升辇至太和殿阶下皇后降辇由中道入宫礼部堂官奏请上御中和殿率诸王入宫于皇太后前行三跪九叩礼毕上复御中和殿皇后率诸王妃朝见皇太后行六肃三跪三叩礼毕礼成皇后还宫诸王妃入侍皇太后燕上出御太和殿赐诸王及察哈尔额驸阿布鼐亲王土谢图亲王卓礼克图亲王等并贝勒文武羣臣宴毕上回宫皇太后乘辇还慈宁宫上恭送如初次日上御太和殿诸王贝勒文武羣臣上表行庆贺礼颁诏天下十一年六月册立皇后行大婚礼前期谕礼部诹吉日拟定仪注及大婚之日御太和殿阅册宝宣制命正副使持节诣皇后邸行册立礼有司具仪驾卤簿奉迎皇后升辇入宫大婚礼成次日上御太和殿文武羣臣上表行庆贺礼赐宴颁诏天下
　　康熙四年九月圣祖仁皇帝大婚册立皇后前期一日行大征礼届期上御太和殿阅册宝毕授册封使臣捧至皇后第宣读皇后谢恩行礼毕銮仪卫陈仪使车辂鼓乐前导皇后由大清中门行御道至太和殿阶下降舆内监奉册宝前导恭侍命妇十人祗迎人中宫上具礼服诣太皇太后宫皇太后宫行礼还宫行合卺礼毕上升太和殿赐皇后亲属及诸王百官筵宴皇后诣太皇太后宫筵宴诸王以下免行礼公主王妃以下免会次日皇后诣太皇太后皇太后宫行朝见礼次日上御太和殿王以下文武各官上表行庆贺礼颁诏天下十六年八月册立皇后前期遣官祗告天地太庙后殿圣祖仁皇帝亲诣奉先殿告祭熙日设节案于太和殿正中设册宝案于左右 【同日　　　册封　　贵妃　　安嫔　　敬嫔　　端嫔　　荣嫔　　惠嫔　　宜嫔　　僖嫔设　　贵妃册宝案　　嫔册案于左右次稍后以后遇同日　　　册封　妃　　嫔仪节并同】 上御太和殿阅册宝王公百官咸朝服按翼序立乃宣制命正副使持节行册立礼副使至景运门内监接奉节册宝入宫皇后受册宝行礼如仪 【　　　贵妃　　嫔各行受　　　　册礼】 内监出以节授正副使正副使还至后左门复命上率王公大臣诣太皇太后皇太后宫行礼次日皇后礼服诣太皇太后皇太后宫皇帝前行礼各如仪公主福晋命妇免随行礼越三日上御太和殿王公百官上表行庆贺礼如仪免公主福晋命妇诣中宫行礼颁诏天下二十八年七月册立皇贵妃为皇后先期遣官告祭太庙至日行册立礼颁诏天下
　　雍正元年十二月册立嫡妃为皇后前期遣官告祭天地太庙社稷至期行册立礼俱如仪惟庆贺典礼得旨后三年后补行次日颁诏天下三年十月上御太殿王以下文武大臣官员进表补行庆贺册立皇后礼礼毕御干清宫皇后率妃嫔行六肃三叩礼次日妃嫔率公主王妃命妇诣皇后宫行庆贺礼均如仪
　　乾隆二年十二月册立嫡妃为皇后先是雍正十三年十二月谕礼部朕祗遵皇太后懿旨立嫡妃富察氏为皇后应行典礼尔礼部详察具奏干降元年二月礼部拟定典礼具奏得旨册立皇后典礼着于二十七月后举行至是始行册立礼前期遣官告祭天地太庙社稷至日御太和殿宣制遣使皇后受册宝均如仪次日上率王公大臣诣皇太后宫行庆贺礼毕御太和殿王公百官上表称贺如仪皇后率贵妃妃嫔诣皇太后宫行庆贺礼毕内监请皇上御内殿皇后率贵妃妃嫔行礼毕还宫贵妃率妃嫔及公主王妃命妇诣皇后宫行礼是日颁诏天下十五年八月册立摄六宫事皇贵妃为皇后先是十三年册命皇贵妃摄六宫事至是年行册立礼前一日遣官告祭天地太庙社稷至日御殿遣使受册宝庆贺行礼诸仪均与乾隆二年同凡太婚之礼制下礼部徧布诸司供备诹纳采大征奉迎吉日以闻会工部制金册金宝翰林院撰制册文进呈钦定送内阁恭镌如仪命尚书一人充纳采使内府总管一人充副使凡册立之礼制下礼部尚一人赴内阁承制乃诹吉以闻徧在有司供备恭制册宝如仪以大学士充册立使尚书充副使凡册封皇贵妃命下礼部诹吉以闻工部制册礼部制宝均以仈送内阁镌字如仪正使以大学士尚书充副使以侍郎内阁学士充先一日遣官祗告太庙后殿奉先殿至日内銮仪卫设皇贵纪仪使于本宫门外使至宣册宝受册宝及朝见行礼共如仪册封遗妃仪命下所司供备册宝均以金遣官祗告内銮仪卫设贵妃仪仗千本宫门外宣册宝受册宝及朝见并如册封皇贵妃之仪册封妃仪命下所司制册印均以金遣官祗告内銮仪卫设妃采仗于本宫门外宣册印受册印及朝见仪俱与贵妃同册封嫔仪命下所司制册以金奏请命使 【不遣官祗告】 至日内銮仪卫设嫔采仗于本宫门外宣册受册仪均与妃同
　　皇子亲王以下婚仪
　　凡皇子指婚内务府豫札钦天监诹吉日并列大臣命妇中偕老者奏襄婚事既得旨以告于福晋家届期赞事大臣偕福晋父蟒袍补服诣干清门东阶下福晋父北面跪赞事大臣西面称有旨今以某氏女作配与皇子某为福晋福晋父承旨讫行三跪九叩礼退乃诹吉纳币奉迎命卺品物礼节如仪婚礼既成翼日皇子及福晋夙兴朝服内务府管领妻二人导诣皇太后皇帝皇后前行朝见礼皇子三跪九叩福晋六肃三跪三叩其有妃嫔所出者次诣所出妃嫔前行礼皇子二跪六叩福晋四肃二跪二叩各如仪凡亲王将及冠访朝臣女或外藩王女年齿相当者秦闻请旨命下以次行礼定婚纳币成婚如仪如奉旨赐婚者是日王朝服诣太和殿前谢恩如仪既成婚之明日王及福晋夙兴朝服诣大内谢恩行礼如皇子婚仪凡世子郡王纳币礼降于亲王一等若聘外藩亲王女鞍马甲冑缯帛白金器如亲王聘外藩郡王女之数婚礼既成馈赠外藩亲王郡王及福晋送女来者并女之兄弟及隋从男妇衣物均如亲王例凡长子贝勒婚仪纳币礼数降于郡王一等凡贝子宗室公宗室将军闲散宗室婚仪各以次降一等其仪物并见大清通礼
　　公主以下下嫁仪
　　凡公主下嫁之礼内务府豫札钦天监诹指婚吉日并列大臣命妇中偕老者奏襄婚事既得旨礼部以告于额驸家届期赞事大臣偕额驸蟒袍补服诣干清门东阶下额驸北面跪赞事大臣西面称有旨今以某公主择配某入额驸祗受命行三跪九叩礼退初定筵宴皇帝御保和殿赐额驸父等宴如太和殿宴礼宴毕内务府鸿臆寺官引额驸父等至干清门西阶下行三跪九叩礼退是日皇后率皇贵妃贵妃妃嫔诣慈宁宫皇太后升宝座筵宴额驸毋及诸妇行礼各如仪内监引额驸母及诸妇诣皇后宫行六肃三跪三叩礼退于归合卺礼成翼日行朝谢礼公主额驸夙兴朝服公主诣皇太后皇帝皇后前行礼其有妃嫔所出者并诣所出妃嫔前行礼额驸诣慈宁门外东阶下干清门外内右门外行礼各如仪凡郡主将及笄访外藩蒙古王子年齿相当者奏闻请旨命下以次行礼若奉旨赐婚者额驸先诣干清门谢恩如公主指婚之仪成婚之明日额驸偕郡主夙兴朝服诣大内谢恩行礼如亲王纳福晋仪凡县主出嫁纳币视郡主降一等筵宴仪准郡王郡君出嫁筵宴仪准贝勒县君筵宴仪准贝子乡君筵宴仪准宗室公其纳币礼数各以次降一等其仪并见大清通礼
　　颁朔
　　（臣）等谨按郑志读时令一条备载汉唐时立春立夏大暑立秋立冬读五时令之仪兹考帝王授时协令典章莫大于颁朔我朝一道同风正朔之奉远讫四海颁朔仪节备着于会典通礼谨甄录大节着于篇中
　　顺治二年时宪书成钦天监进呈御览世祖章皇帝御武英殿文武各官咸朝服齐集午门外颁朔行礼是年题定每年十月初一日钦天监官奉恭进皇帝皇太后皇后时宪书至太和门丹墀左行三跪九叩礼授内府官奉时宪书入恭进皇帝皇太后皇后是日黎明贝子公暨文武各官咸朝服集午门外钦天监官先陈设颁给王公百官时宪书于红案上鸿臆寺官宣制曰钦天监进某年时宪书其赐王公百官颁行天下宣毕羣臣行三跪九叩礼毕亲王郡王各令所属依次跪领贝子公亲跪领文武官各以其长一人跪领回署颁给所属官各退十八年定朝鲜国每年十月朔遣使赍咨赴部恭领时宪书豫刮钦天监封送仪制司本司郎中朝服于司署颁发来使跪领赉回本国
　　康熙三十二年颁时宪书于内扎萨克科尔沁等二十四部落均以各来使请安之便按名给发五十三年颁时宪书于外扎萨克喀尔喀等十有五部落与科尔沁等部落同
　　雍正三年定颁给清海扎萨克王台吉等时宪书于每年领俸币时一同给发七年定各省布政使司每岁四月由钦天监颁发考定时宪书式敬谨刊刷钤盖库贮钦天监时宪书印信凡见任文武大小官及在簎有职官举人贡生等各给一本以彰敬授人时之意至各省民户繁多势难徧给应将所刻书板发贮公所听匠役或书坊备纸刷印赴布政使司钤盖钦天监时宪书印发卖俾深山僻坏咸知时序月令
　　乾隆二年覆准散给青海北萨克王台吉等时宪书于每年五六月闲同俸币给发似觉稍迟应先期于每年十月将次年时宪书由兵部交驿站发往青海散给十九年定孟冬颁朔于午门亲王郡王贝勒亦令亲领行礼是年颁时宪书于杜尔伯特部落与喀尔喀部落同二十八年颁时宪书于哈密辟展喀什噶尔英吉沙尔叶尔羌和阗乌什阿克苏哈喇沙尔土鲁番伊犁库车沙雅尔等十三部落俱由理藩院给发
　　册封亲王世子郡王
　　（臣）等谨按郑志有册封诸王侯一条我朝监古定制无册封藩国之典兹谨循会典通礼所载册封亲王亲王世子郡王仪节着于篇中而册封公主及福晋夫人等仪附见焉
　　凡册封亲及亲王世子命下礼工二部制册宝皆以金若嗣封王则注名于册宝世相传授豫期礼部诹吉奏请命内大臣散秩大臣一人为正使内阁学士翰林院学士礼部侍郎一人副之诣王邸第正使持节前行副使奉制册礼部官奉宝随行王率所属官朝服跪迎入门行三跪九叩礼宣制册宣宝王退立拜位行三跪九叩礼毕正使奉节出王率属出大门外跪送如仪封使回还节有司退若册封郡王制册宝皆银质金饰余与亲王及世子同凡册封郡王长子贝勒贝子命下工部制制册以纸前期礼部奏请命内阁侍读学士侍读翰林院侍读学士侍讲学士侍读侍讲一人为正使礼部郎中员外郎一人副之迎节册受册送节均如诸王仪凡册封公主命下工部部制册以金礼部诹吉奏请命正副使持节往封如亲王之仪公主率侍女跪迎于仪门内道右受册送节均如仪凡亲王世子郡王福晋长子贝勒贝子夫人闲五岁礼部汇疏请行册封礼制册封使各如其夫爵节册视汇封人之数福晋等迎节册受册送节各如公主仪凡郡主县主县君闲五岁礼部汇请遣使册封制册用纸仪注与福晋夫人同
　　三老五更
　　（臣）等谨按郑志载三老五更□条历叙汉明帝安帝暨曹魏后魏后周之制牵率附会伊古以来未有定论读我皇上御制三老五更说三老记及题张廷玉三老五更议折衷千古之疑昭然若揭日月
　　乾隆五十年新建辟雍讲学礼成巨典辉煌超轶万古恭读御制国学新建辟雍圜水工成碑记有云若夫三老五更之说予以为括于养老化俗之仪而非天子所必应并行而不遗者盖弗见于诗书乃特出杜氏通典之私耳且予向有三老五更之说己明辟其谬兹不复缀乎辞御制上丁释奠后临新建辟雍讲学得近礼四首有云三五昔经着说详谓他杜撰失荒唐注云三老五更之说不见诸书惟礼记出汉儒非孔子之言左传始有三老冻馁之文注疏者纷纷不一而蔡邕独断遂有父事兄事之说白虎通直以为老更各一人且曰父一而已不宜有三其谬更甚杜佑通典亦宗其说真成杜撰矣向尝着说辟之详见三老五更说今命刻于辟雍碑阴大哉圣言旷然若发蒙矣兹编谨存三老五更之目恭载御制文于卷中以昭析古今议礼家之迷误焉
　　御制三老五更说
　　三老五更之说不见于诗书其见于礼记者盖出于汉儒非孔子之言惟左传三老冻馁之文为最古然传谓公聚朽蠧而三老反不见养遇非与五更相提并论也注三老五更者多矣或谓上中下寿或谓工商农而不及五更或谓明天地人与五行之事或谓取象三辰五星或谓知三德五事者各以臆度不堪儇指矣至蔡邕独断及有父事兄事之说而白虎通之谬直以为老更各一人且曰父一而已不宜有三吁可怪哉天子养老即所以教孝于天下何至以父事之且即其说父一而已则天子已自有父今复事一人是非二父乎腐儒执虚文而谬大义真不直一噱耳邕复解更为叟谓豕亥之讹夫叟与老同既有老又何藉叟为哉予以谓三者天地人之数养老自以三举其数耳若夫五更则更事之说为近而五伦五常莫不具于此人数不必其备行之以敬诚恺悌则中和位育将在是矣后儒一切穿凿之论何足数哉
　　御制三老记
　　予既为三老五更之说以辟诸家之谬然以三老之称数典于左氏其何以称三老则求其解而终不得其辞兹以三余之暇书辟雍诗册有三老之语临池下愰然悟曰三老之言实出孟子所谓老而无妻老而无夫老而无子此非三老而何孟子虽出左氏后而此语自由古以传故即继之曰文王发政施仁必先斯四者可知文王时即有三老之称左氏提其纲孟子晰其目耳支晏子对叔同叹齐之将为陈氏所云公弃其民三老冻馁乃指一国鳏寡独穷之民之无恤者设以上寿中寿下寿论之岂八十以下之老即可以弗恤乎其余附会之论愈说愈远然总于辟雍养老兴贤有何涉乎自是而三老之称徧于乡闾所谓三老董公壶关三老之类不一而足盖耆艾而长于乡者即可称三老而非定三人也夫予三老五更之说成于戊戌逮今又六年求其说而不得而笔下偶得之是不可以不记且此六年中何尝不读孟子而未有会兹偶会之益见理不可不日穷书不可不日读宁渠呈已之是显人之非以为博闻广识而已哉
　　御制题张廷玉三老五更议
　　戊戌年为三老五更说亦既辟其踳驳而勒之新建辟雍之碑矣今秋驻避暑山庄检续书之四库全书内文颕集中有三老五更议之篇而挂漏其名因命检文津阁之书乃知为张廷玉所撰憬然忆之事在乾隆戊午为廿七月既阅诸礼毕举之时于视学之前曾向军机大臣等谈及三老五更而咨其可行与否彼时鄂尔泰依违其闲张廷玉则断以为不可于是奏此议而遂寝其说葢鄂尔泰固好虚誉而近于骄者张廷玉则善自谨而近于懦者且二人彼时皆可望登此度者也以今观之则廷玉之议为当设尔时勉强行之必有如廷玉所谓资后人之议者矣若朕戊戌年之所为三老五更说戊戌去戊午历四十年其事早巳忘之葢戊午朕方廿八岁而戊戌则六十有八此亦足验四十年闲学问识见之效而年少时犹未免有好名泥古之意至今则洒然矣兹观廷玉之议与朕之说不约而同树之前旌焉因命并勒辟雍碑以识已学之浅深及弗掩人之善也夫廷玉既有此卓识何未见及朕之必不动于浮言遵皇考遗旨令彼配享太庙而临休致归里时乃有求入庙之请此所谓老衰而戒之在得乎朕又以廷玉之戒为戒且为廷玉惜之
　　乡饮酒礼
　　顺治元年定京府及直省府州县每岁于正月十五日十月初一日举行乡饮酒礼设寡介主人众宾之席顺天以府尹为主直省府以知府州以知州县以知县为主大宾择乡里年高有得之人位于西北介以次长位于西南三宾以宾之次者为之位于宾席之西众宾序齿列坐司正以教职为之主扬觯以罚失仪者赞礼读法以生员为之以申明朝廷之法敦序长幼之节二年定顺天府详稽乡饮酒旧制移送礼部题请施行嗣复每岁由顺天府具题将所举宾介等姓名履历呈部存案乡饮酒读律令曰律令凡乡饮酒序长幼论贤良年高有德者居上其次序齿列坐有过犯者不得于与违者罪以违制失仪则杨觯者以礼贵之
　　康熙元年定奉天府州县行乡饮酒礼仪与顺天同四年定锦州府州县行乡饮酒礼仪与奉天同
　　雍正元年谕乡饮酒礼乃敬老尊贤之古制近闻年久视为具文应饬令加谨举行是年顺天府举行乡饮酒礼特命礼部堂官前往监礼岁以为常
　　乾隆二年覆准乡饮之典必宾介得人始足以示观感而兴教化应通行严饬嗣后所举宾介务择齿德兼优允协乡评之人如地方官徇情滥举即应题参若所举得人而不法之徒或有藉端阻挠者亦应严加究治十八年覆准各省乡饮竟有频年阙畧不举致旷大典者应令各省督怃转饬所属府州县每岁遵照定例于正月十月举行二次其宾介之数据旧仪所载乡饮酒图有大宾介宾一宾二宾二宾众宾与大僎一僎二僎三僎之名按仪礼宾若有遵者诸公大夫则既一人举觯乃入注言今文遵为僎又曰此乡之人仕至大夫者来助主人乐宾主人所荣而遵法者也或有无来不来用时事取又曰不干主人正礼也谓之宾者同从外来耳大国有孤四命谓之公又疏言一人举觯为旅酬始乃入即是作乐前入又戴记坐僎于东北以辅主人所谓席于宾东助主人乐宾者也其言主人亲速宾及介而众宾自从之至于门外主人拜宾及介而众宾自入三揖至于阶三让以宾升拜至献酬辞让之仪繁及介省矣至于众宾升受坐祭立饮不酢而降皆无一言及僎者所谓不干主人正礼者也嗣后应令顺天府及直省府州县先期访绅士之年高德劭者一人为宾次为介又次为众宾皆由州县详报府尹督抚核定举行其本地有仕至显官偶居乡里愿来观礼者依古礼坐于东北顺天府及直省会城一品席南向二三品席西向各府州县三品以上席南向四五品席西向无则阙之不立一僎二僎三僎之名不入举报之内仍将所举宾介造具姓名籍贯清册送部存案以昭慎重
　　皇朝通志卷四十三
　　●皇朝通志卷四十四 
　　礼略九 
　　○礼略九 
　　军礼一
　　△军礼一
　　（臣）等谨按郑樵通志列军礼于宾礼之后恭查军礼中有天子亲征大阅大狩诸大典不应后于宾礼兹谨遵大清通礼次第序于宾礼之前郑志所载有天子诸侯将出征类宜造禡并祭所过山川軷祭田猎讲式命将出征宣露布大射乡射合朔伐鼓祭马祖时傩诸目兹遵会典序军礼之大者曰皇帝亲征曰亲征凯旋曰命将出征日凯旋郊劳曰献俘受俘曰大阅曰大狩递着于篇以昭圣代神武觐扬之盛烈郑志所载诸目统巳该备于篇中矣至合朔伐鼓祭马祖为祠祭司及太仆寺之职掌不必列于军礼而时傩一节亦非礼之重者皆不复述焉
　　皇帝亲征
　　崇德元年十月太宗文皇帝亲统大军往征朝鲜先期告天告庙颁行军律令乃分兵为左右翼圣驾出抚近门设卤簿吹螺奏乐恭谒堂子行三跪九叩礼复于堂子外建立八纛吹螺奏乐行三跪九叩礼毕遂启行二年朝鲜国王服罪请降
　　康熙三十五年二月圣祖仁皇帝以厄鲁特噶尔丹悖天虐众宜及时翦灭遣发大兵分道并进躬统六师由中道声罪致讨钦天监择日启行前期三日分遣官祗告天地太庙社稷太岁颁行军律令至日遣官致祭道路火炮之神圣驾出宫进堂子街门行三跪九叩礼毕致于礼旗纛之神圣驾启行至西巴台遣使赍勅往谕噶尔丹躬率前锋军进发唶噶尔丹知圣驾亲征惊遁圣驾至克鲁伦河尽获铠甲器械庐帐老弱于涂复率前军追至托诺分兵遣平北将军追摄圣驾回銮是年九月噶尔丹收集散亡复图侵掠大将军报至圣祖仁皇帝亲巡行北边经理机务奉谕朕出塞试鹰当减从而往诸色人等不得告请从行钦天监择定行军日期左翼于十七日起程右翼于十八日起程至十九日圣祖仁皇帝驾发京师十月至白塔向归化城十一月至和坦和硕渡河是时河冰未冻独于渡处数里结为坚冰车马坦行厄鲁特来降者络绎不绝噶尔丹知部曲溃散遣使纳欵复颁勅谕遣使赍往招抚乃自栋斯垓统军回銮三十六年二月圣祖仁皇帝三举北征仍分两路出师圣驾巡晋及奏就近调遣口外王贝勒台吉等先传谕旨止其请安进贡各地方大员止许单身至黄河两岸迎接时哈密巳擒道子俘送军前青海八台吉恳请来朝厄鲁特之部长宰桑等皆纳疑求降噶尔丹仰药自杀丹济拉诺颜格隆等携其尸来归朔漠荡平圣驾自黄河舟行回銮
</div>
    <div class="pagination">
<a href="清朝通志_page52.html">上一页</a><span>...</span><a href="清朝通志_page48.html">48</a><a href="清朝通志_page49.html">49</a><a href="清朝通志_page50.html">50</a><a href="清朝通志_page51.html">51</a><a href="清朝通志_page52.html">52</a><span class="current-page">53</span><a href="清朝通志_page54.html">54</a><a href="清朝通志_page55.html">55</a><a href="清朝通志_page56.html">56</a><a href="清朝通志_page57.html">57</a><a href="清朝通志_page58.html">58</a><span>...</span><a href="清朝通志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
