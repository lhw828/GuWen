<!DOCTYPE html>
<html>
<head>
    <meta charset="UTF-8">
    <title>续通志 - 第 467 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 467 页/共 1359 页</h1>
    <div class="content">先败走忠义亦引却宗叙勒本部遮击之麾帐下士三百舍马步战贼不得逞大军整列复至合势击之贼遂败去复与赫舍哩志寍等追至七 
渡河又大败之元帅忠义遂留宗叙自从贼平入为右宣徽使宋兵据海州将谋深入诏以宗叙为元帅右监军驻山东分守要害敌不得西四 
年入朝奏曰暑月在近顿兵边陲飞挽颇艰乞俟秋凉进发乃从其请九月渡淮宗叙出唐邓北至襄阳屡战皆捷明年宋人请和军还除河南 
路统军使河决李固渡分流曹单之闲诏遣都水监梁肃视河决宗叙言河道填淤不受水故有决溢之患今欲河复故道卒难成功沿河数州 
骤兴大役人心动摇恐宋人乘闲构为边患梁肃亦请听两河分流以杀水势遂止不塞十年召至京师拜参知政事十一年奉诏巡边六月至 
军中将战有疾诏以右丞相赫舍哩志寍代宗叙还七月疾甚遗表言朝政得失及边防利害使其子上之薨初宗叙尝请募贫民戍边屯田给 
以廪粟使贫者无艰食之患而当家免更代之劳世宗善其言而未行也十七年上谓宰臣曰戍边之卒冒寒暑往来朕甚闵之往岁参政宗叙 
尝言此事可谓尽心于国者今诏以两路招讨司乌库哩实垒部族临潢泰州等路分置堡戍详定以闻世宗追念宗叙闻其子孙家用不给诏 
赐钱三千贯明昌五年配享世宗庙庭

　　 昂

　　郓王昂本名乌达布世祖最幼子也常从太祖征伐天辅六年昂与素赫以兵四千监护诸部降人处之岭东就以兵守临潢府抑不能抚 
御降人苦之多叛亡者帝闻之诏安班贝勒乌奇迈曰比遣昂徙诸部多致怨叛素赫驻兵不与讨袭致使降人复归辽主违命失众当寘重法 
若有所疑则禁锢之俟师还定议时太宗居守希卜苏副之希卜苏劝太宗因国庆可薄其罚于是杖昂七十拘之泰州而杀素赫天会六年权 
元帅左都监十五年为西京留守天眷三年为平章政事皇统元年封漆水郡王二年制诏昂署衔带皇叔祖字封郓王是岁薨 【按熙宗纪 
皇统二年漆水郡王昂薨追封郓王此云封郓王后乃薨所载互异】 子郑嘉鹤寿鹤寿在忠义传

　　郑嘉
　　衷
　　庆善努

　　郑嘉

　　郑嘉皇统初以宗室子授定远大将军除磁州刺史天德闲为右谏议大夫累迁会寍尹安化军节度使改益都尹海陵伐宋为浙东道副 
统制与工部尚书苏保衡以舟师自海道趋临安至松林岛 【续通鉴纲目及宋史俱作陈家岛】 舟人望见敌舟请为备郑嘉问去此几何 
舟人曰以水路测之且三百里风迅行即至矣郑嘉不晓海路舟楫不之信有顷敌果至见我军无备即以火礟掷之郑嘉顾见左右舟中皆火 
发度不得脱赴水死子承晖自有传

　　衷

　　衷本名绰哈中都司属司人世祖曾孙祖巴噶布琳封郓王 【按本传载衷世祖曾孙祖巴噶布琳封郓王是巴噶布琳乃世祖子也考 
世系表世祖子十一人无巴噶布琳其封郓王者为昂昂之名则乌达布也本传恐有误】 父乌里官至特进大定中收衷充合门祗候授代州 
宣锐军都指挥使厯寍海蠡州刺史除顺义军节度使移镇镇西泰和六年致仕衷孝悌贞谨深悉本朝婚礼皇族婚嫁每令衷相之治复有能 
称其在寍海蠡州赋役无扰大安初追赠辅国上将军

　　庆善努

　　庆善努名承立字献甫统军使古绅之子平章博索之从弟也贞佑初为武卫军副都指挥使兼提点近侍局言呼沙呼专权僭窃后呼沙 
呼伏诛愈见宠幸以为殿前右副都点检三年元兵围中都诏以庆善努为宣差便宜都提控率所募兵往援俄为元帅右都监兴定元年元兵 
及夏人回经寍州庆善努以兵邀击败之进元帅左都监行帅府事于鄜州二年败夏人于玛吉峰三年夏人据通秦寨遣提控纳哈塔迈珠击 
败之夏人遁去四年破夏兵于宥州遂围神堆府援兵大至复击走之正大四年李全据楚州诏以庆善努为元帅同总帅额尔克将兵守盱眙 
已而全军盱眙界二帅迎敌大败死者万余委弃资仗甚众时军无见粮民疲奔命诸相不肯正言枢密判官白华拜章乞斩之以谢天下不报 
降为定国军节度使八年正月凤翔破两行省徙京兆居民于河南令庆善努守之时止有病卒八百瘦马二百惧不能守屡上奏请还不许十 
月弃京兆还朝行至阗乡不听入见未几代图克坦乌登行省事于徐州天兴元年 【原文作正大九年按是年正月改元开兴四月改元天 
兴哀宗纪以天兴纪元今依纪改正】 自徐引兵入援选精锐一万五千与徐帅完颜鄂伦统之行次杨驿店遇萨纳台军遂溃鄂伦战死庆善 
努被擒诱之使招京城不从左右以刀砍其足亦不降即杀之鄂伦丞相萨布之侄元光闲例以诸帅为总领鄂伦以丞相故独不罢金朝防近 
族而用疏属故博索鄂伦辈皆心腹倚之

　　钦定续通志卷一百九十五

　　●钦定续通志卷一百九十六

　　宗室传

　　金 【四】

　　○金四　宗室传十六

　　肃宗诸子
　　穆宗诸子
　　康宗诸子

　　△肃宗诸子

　　肃宗二子温国公讷古库崇国公富勒呼

　　△穆宗诸子

　　昌　　　　　　勖【宗秀齐】

　　穆宗五子长达兰次乌页次富察次富埒赫次萨古 【按宗室传例有标题肃宗穆宗子原史失载今据宗室表补】

　　昌
　　勖

　　 昌

　　昌本名达兰 【按宗室表勖先而达兰次之今考本传称弟勖则是达兰兄也故列之勖传之前】 宗翰袭辽主于鸳鸯泺辽都统玛格 
奔使达兰追及之获辽枢密使德勒岱及其子摩格纳颜以还太祖自将袭辽主于大鱼泺留辎重于草泺使达兰雅穆守之奚路兵官珲楚不 
能安抚其众遂以达兰为奚六路军帅镇之久之讨噶珊苏库部奚人奚人据险战杀且尽苏库卓琳括纽十三岩皆平其后抚定奚部及分南 
路边界表请设官镇守诏依东京渤海列置千户穆昆辽外戚约尼扎古雅部族在建州达兰击之擒其队将克尔叟博斯呼降民户千余进降 
约尼二部再破兴中兵降建州官属扎古雅势蹙亦降兴中建州皆平诏第将士功赏抚安新民达兰请以约尼九营为九明安帝以都林有功 
使领四明安扎古雅仍为亲管明安五明安之都帅命达兰择人授之达兰与刘彦宗举萧公翊为兴中尹郡府各以契丹汉官摄治皆从之及 
宗翰宗望伐宋达兰为六部路都统达兰阿里康破宋兵二万于杞覆其三营获京东路都总管胡直孺及其二子与南路都统制随师元及其 
三将遂克拱州降宁陵破睢阳下亳州宋兵来复睢阳又击走之擒其将石瑱大军北还达兰为元帅左监军徇地山东取密州又取巨鹿刘豫 
以济南府降诏以豫为安抚使治东平达兰以左监军镇抚之大事专决焉天会十五年为左副元帅封鲁国王初朱人既诛张邦昌太宗诏诸 
将复求如邦昌者立之或举折可求达兰力举刘豫豫立为帝号大齐数年无尺寸功遂降豫为蜀王达兰为右副元帅宗弼俱在河南宋使王 
伦求河南陕西地于达兰明年达兰朝京师倡议以废齐旧地与宋熙宗命羣臣议会东京留守宗隽来朝与达兰合力宗干等争之不能得达 
兰弟勖亦以为不可既退达兰责之勖曰苟利国家岂敢私邪是时太宗长子宗盘为宰相位在宗干上达兰宗隽附之竟执议以河南陕西地 
与宋久之宗盘跋扈尤甚宗隽亦为丞相达兰持兵柄谋反有状宗盘宗隽皆伏诛诏以达兰属尊有大功因释不问出为行台尚书左丞相手 
诏慰遣达兰至燕京愈骄肆不法复与翼王呼兰谋反熙宗乃下诏诛之达兰自燕京南走追而杀之于祁州并杀翼王及宗人胡勒希图达兰 
二子威泰乌达布而赦其党与 【按大金国志云达兰庶子名勖字勉道后为平章今考达兰弟实名勖拜平章政事志恐误】

　　 勖

　　勖本名乌页好学问国人呼为秀才年十六从太祖攻宁江州太宗嗣位召与谋政事宗翰宗望定汴州太宗使勖往劳之宗翰等问其所 
欲曰惟好书耳载数车而还女真初无文字及破辽获契丹汉人始通契丹汉字于是诸子皆学之天会六年诏求访祖宗遗事以备国史命勖 
与邪律迪延掌之勖等采摭遗言旧事自始祖以下十帝综为三卷详略咸得其实自太祖与高丽议和凡女真入高丽者皆索之至十余年不 
巳勖上书以谏从之十五年同中书门下平章事预平宗盘之难诏以皇叔祖字冠其衔勖力辞皇统元年撰定熙宗尊号册文召勖饮于便殿 
</div>
    <div class="pagination">
<a href="续通志_page466.html">上一页</a><span>...</span><a href="续通志_page462.html">462</a><a href="续通志_page463.html">463</a><a href="续通志_page464.html">464</a><a href="续通志_page465.html">465</a><a href="续通志_page466.html">466</a><span class="current-page">467</span><a href="续通志_page468.html">468</a><a href="续通志_page469.html">469</a><a href="续通志_page470.html">470</a><a href="续通志_page471.html">471</a><a href="续通志_page472.html">472</a><span>...</span><a href="续通志_page468.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
