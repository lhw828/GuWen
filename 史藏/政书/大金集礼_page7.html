<!DOCTYPE html>
<html>
<head>
    <meta charset="UTF-8">
    <title>大金集礼 - 第 7 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大金集礼 - 第 7 页/共 17 页</h1>
    <div class="content">　　并宰执以次摄差并差左右率府典仪主节大乐令协律郎各一賛者礼直官掌书【収册収宝】各二通事十符宝郎八舁宝盖官十八匣册十八
　　元申又有请中严外办及承制侍中二员并中书下侍郎礼仪使仪注内亦有
　　正月十日口禀下项仪礼除奏告就南郊台行礼外并准行
　　五礼精义册命大事先告天地宗庙示不敢专社稷地只之属不必皆告合省去此节止告天地宗庙今奏告天地虽有圆丘方丘未经行礼合依册后已经遣使奏告之仪
　　前一日仪銮司设座于武徳殿南向设羣臣次于门外大乐令设宫悬于庭设协律郎举麾位于乐悬西北东向閤门设百官班于庭又设典仪位于班位之东北賛者二人在南少退俱西向设册使副次于殿门之东又设册使副受命位于百官班前又设册宝幄次二于殿后东厢俱南向
　　前一日尚书工部奉册宝并床匣进入
　　其日诸卫勒所部略列黄麾细仗于庭符宝郎奉八寳升置左右吏部侍郎奉册匣礼部侍郎奉宝盖于合立节处左右置于床讫出门外入百官班大乐令协律郎乐工典仪赞者各入就位羣官等依时刻各服朝服侍中版奏中严通事舎人引羣官入就位东西相向立以北为上又引册使副立于东偏门外西向门下侍郎引主节奏节立于殿下东廊横阶道北读册中书令引册中书侍郎帅举捧官奉册床立于节南读宝侍中引宝门下侍郎帅举捧官奉宝床立于册床之南俱西向侍中版奏外办殿上索扇协律郎举麾宫悬奏曲服朔朢冠服出自东房
　　曲直华盖警跸皆如常仪
　　即座南向帘卷乐止通事舎人引册使副入宫悬奏曲使副就受命位乐止侍中中书令门下侍郎中书侍郎举捧官依旧西面立羣臣合班横行北面立定典仪曰再拜賛者承传皆再拜班首起居又再拜閤门官引侍中承制降诣使副东北面西称有制使副稍前揖躬再拜侍中宣曰命公等持节授皇太子册宝宣讫又俱再拜侍中还班门下侍郎引主节诣册使所主节以节授门下侍郎门下侍郎执节面西授太尉太尉受付主节立于使副之左右中书侍郎引册床门下侍郎引宝床立于册使东北面西以次授太尉太尉皆捧受册床置于北宝床置于南侍中中书令礼仪使举捧官及床者退于东西阶道之左右相向立门下侍郎中书侍郎还班位典仪賛曰再拜賛者承传皆再拜羣官拜讫分班归东西相向位举捧册宝床者进引册官引册床先行读册官次之引宝官引宝床次行读宝官又次之举捧官各分左右通事舎人引册使副随之以行持节者前导使副初宫悬奏曲出门乐止侍中出班升奏侍中臣某言礼毕索扇帘降宫悬奏曲降座入自东房乐止通事舎人引羣官在位者以次出先是有司预设太尉司徒本品革车卤簿于门外左右排列俟使副出门鼓吹振作
　　卤簿依本品合得人数如无卤簿鼓吹即以锦衣人代
　　礼仪使举捧官执节者并擡人以册宝少驻于东宫门太尉司徒及读册官暂归幕次閤门官引入东宫俟至殿下位鼓吹止
　　有司宿供张东宫殿设太子座于扆前垂帘又设东西房于座之左右稍北又设受册位于殿庭东阶之南西向大乐令设宫悬于庭协律郎设举麾位于殿上又设册宝幄次及行事官幕次于门外左右其日储卫于门外略设黄麾细仗于庭上设帘并扇左右各十红伞一禀定坐麒麟金浮图
　　在东阶栏干外又设举册宝案位于使副之前北向又设左庶子位于北厢南向质明执事官大乐令各就位东宫官属俱朝服诣禁閤迎导从如仪主衣二人奉空顶帻绛纱袍
　　禀定空顶帻绛纱袍玉带
　　以従至受册殿后閤左庶子奏中严册使副入门宫架奏曲俟册使庭中立定乐止册在北寳在南使副立于床后礼仪使帅持节者立于前举捧册宝官立于册宝床左右读册宝官各立于其后左庶子奏外办太子服空顶帻绛纱袍左庶子引太师抱之出宫悬奏曲太子降自东阶【升降并左庶子引】伞扇引従至阶下望御座所在立乐止册使进立于右宣曰有制左庶子賛再拜太傅代拜册使宣曰制遣太尉姓名司徒姓名恭授皇太子册宝左庶子賛再拜太傅代拜册使副少退俟升阶乐作册使出就次册使行鼔吹振作如来仪至殿门外止册使副入俯伏跪奏太尉臣姓名司徒姓名奉制授皇太子册寳礼毕俛伏兴退册使少退时中书令侍中及举捧官帅擡舁人奉册宝以次进于太子前宫悬奏曲册宝床自东阶升并置于楹间册床在北宝床在南中留读册宝官立位并去帕及盖擡舁人执之退立于西朶殿前举捧官分左右相向立读册宝官各立于床之东西向立既定乐止左庶子引太子自东阶升宫悬奏曲伞扇止于帘外退于左右朶殿前
　　于座前南向立乐止中书令诣册床南立北向称中书令姓名谨读册读毕降自东阶立栏外第一墀上西向次侍中诣宝床南立北向称侍中姓名读宝读毕降阶立于中书令之北西向左庶子引升座宫悬奏曲坐定乐止举捧官以次招擡舁人持帕盖覆匣床奉置殿之左右册床在东宝床在西置讫举捧官以次降阶立于中书令侍中之后立定合班北面左庶子賛再拜拜讫降自东阶出
　　册宝等物并分付左庶子
　　受册讫左庶子奏礼毕司賛引东宫官以次进就北向位班首初行宫悬奏曲至位乐止賛者曰再拜班首已下皆再拜賛者引班首自西阶升乐作至阶乐止进当座前北向躬致辞称贺讫降自西阶乐作至位乐止赞者曰再拜班首已下皆拜左庶子前承令降自西阶诣东宫官前西北东向称有令宫官等皆拜左庶子宣曰祗奉圣恩授以册宝荣幸之至兢厉増深所贺知赞者曰拜宫官皆再拜讫退左庶子跪奏称礼毕降座宫悬奏曲入东房乐止归閤宫悬奏曲至閤乐止在位者以次出通事舍人引太师抱诣帝后所御殿谢左庶子賛再拜太傅代拜讫礼毕择日亲谢两宫太后如谢后仪同日遣左庶子诣太庙谢除祝版不用外并如奏告之仪
　　宋会要该旧制皇太子册用玉石简六十枚今请増七十五枚又太常因革礼皇太子玉册五十枚册匣随册为之五礼精义该后齐用竹简十二枚或以白玉为之又该北齐简制其词多寡则出临时已上随代不同拟依所撰册文用见在已有册简随文多寡用之五礼精义该皇太子宝以黄金为之方一寸龟纽文曰皇太子宝已上制度狭小看详若比诸王印四边各増一分用金成造龟纽其文曰皇太子宝其绶并册宝合用诸物等拟依册后已行制度成造其匣等并用朱漆以金镀银妆
　　用黄麾细仗并同册后仪
　　已禀讫用遣使仪十二日再禀定只用临轩册礼前一日【云云同前】出门外入百官班羣官等依时刻各服常服其日东宫官应从者各服其服以序诣閤奉迎太子出就次大乐令协律郎乐工典仪賛者各入就位侍中版奏中严【云云同前】太尉皆捧受门下侍郎中书侍郎礼仪使举捧册宝官及舁牀者退立通事舎人引太子太师抱之入就版位西北立主衣二人奉空顶帻绛纱袍以从三师三少以次导从如式立于东南面西以北为上初入门宫悬奏曲至位乐止通事舎人引太尉立于版位之西面东司徒立于西南面北节在太尉东少南面西册宝床在司徒西南面东左庶子立于太子之右面西司徒就床取册进面东授太尉持节者俯跪节太尉称有制左庶子賛太子位右代拜册使宣曰制遣太尉姓名等授太子册宝左庶子賛再拜太傅代拜册使少退引册宝及读册宝并举捧官帅擡舁人奉册寳以次进于太子前中书侍郎立于册匣东北面南中书令诣册匣西北立南向举匣官去匣盖捧册官捧中书令称姓名读册读毕跪左庶子进诣读册官前跪受册中书令还位左庶子退授太子太傅代受以授掌书举捧官复盖讫中书侍郎复引册置于床少立门下侍郎立于宝盖东北面西南侍中诣宝盖北立南面举捧及读宝并受授引置于床并同上仪左庶子賛再拜太傅代拜持节者加节衣賛皇太子退如来仪典仪曰再拜賛者承传在位者皆再拜羣官拜讫分班归东西相向位举捧官舁册宝者进册床先行引册官次之寳床次行引宝官次之举捧官各分左右通事舎人引册使【云云同前】在位者以次出
　　诣内殿及两宫谢并谢太庙并同前
　　谢礼毕次日受贺于禀定合行礼位宰执王公已下并宗室文武羣官及东宫师少已下官属等俱服本品服集于殿门外左庶子跪请内严少顷又跪言外备太子常服出太师抱之左右侍卫如常仪即座南向礼直官先引一品官入初至殿阶太师抱立座前一品官升自东阶至殿上以序重行北向以东为上典仪曰再拜賛者承传在位者皆再拜答拜【太傅代拜】班首少前躬致贺词讫复位典仪曰再拜答拜【太傅代拜】礼直官引一品官降阶以次出太子即座礼直官又引文武二品已下羣官入就庭皆以序横行北向典仪曰再拜賛者承传在位者皆再拜躬身不答拜班首少前躬致贺词讫复位典仪曰再拜賛者承传皆再拜如前躬身不答拜礼直官引二品已下羣官以次出太子即座礼直官引东宫师少官入初至殿阶太师抱立座前师少升自东阶至殿上以次重行北向以东为上典仪曰再拜答拜【太傅代拜】班首少前躬致贺词讫复位典仪曰再拜答拜【太傅代拜】讫礼直官引师少出太子即座礼直官引詹事已下宫官入就庭皆以序横行北向典仪曰再拜班首少前称臣某等躬致贺辞讫复位典仪曰再拜詹事已下皆再拜讫礼直官引詹事已下宫官以次出左庶子跪言礼毕太师抱还宫左右侍卫如常仪朔朢受东宫官贺亦如上仪二月五日以册礼既毕诏谕天下
　　大定八年册命仪
　　大定八年五月六日诏曰朕恭膺景命寅奉丕图既承九庙之尊深惟国本庶系四海之望用永皇基斯古昔之宏规亦邦家之先务天兴上嗣庆自中宫绍中国之建储稽礼经而立嫡肆遵彜典式示寰区皇子楚王某资赋聪明才兼文武刚健而循理端厚而寡言从师友则进学敏修道古今则经耳成诵造庭匪懈见孝敬于问安养志无违表忠勤于视膳至于疏封大国益尽小心操履谦和姿仪肃谨盖神明之胄异禀而天地之祐滋是以叶继照于重离观主鬯于洊震上以纂祖宗创业之绪下以慰臣民引领之诚其以某为皇太子仍令有司择日备礼册命主者施行布告中外咸使闻知五月七日呈省前代典礼既已降诏立为皇太子虽未受册礼其一切礼数与已受册礼无异晋书云太子出会在王公之上宋事实太子与宴在王公之上宋会要太子与亲王别班起居唐开元礼皇太子若来朝则皇太子朝出讫引王公已下入通典卤簿图太子紫盖今来看详如遇入朝与宴依前项典故合在王公之上常朝日仍独班起居候退方引亲王以次班若与宴既在王公之上自当礼絶百僚今拟于御座之左西向设位比王公坐位少前其朝服紫袍玉带玉双鱼袋伞用紫罗表里坐麒麟金浮图交椅用金镀银栲栲圏靠背上仍用双戯麒麟
　　五月十四日依海陵庶人伞用梅红罗表黄绫里改造
　　合用冠冕制度五月十一日勅防委内藏库官监造七年十二月试得小短再造
　　御前五月十三日批劄防卫二十人【自来特防差】掌宝二人【拥差内祗充儤使】导引官十六人【差班祗人充儤使】小底一十人【自来差官员家子弟或宫籍监人充】过食小底二十人【自来尚食局拨到系百姓】导从六十二人【差中都射粮军】厨子二十人【自来尚食局拨到系百姓或宫籍监人】马小底十人管事十人管鞍四人茶酒四人仪銮四人下帐灯火十人库本把四人【并左右监门每日轮差到】防驾军十人牌子头一名【把门守宿】十四日下吏部又下工部导从人数服色依贞元仪式定到系常用六十二人【伞子二人不在其数】并服梅红罗绣双盘凤袄子金花幞头金镀银束带应用引从物锣唾盂子水罐等并合用银金镀并奉勅防月给五百贯石外麴米麦春秋绫罗绵绢一例比附増添十五日奏定钱五百贯粟五百石麴八十秤黄米八十石小麦八十石春衣罗八十疋绢三百疋秋衣绫八十疋绢三百疋绵一千四百两
　　七年八月五日拟奏昨奉勅防册皇太子事候奉安了日举行今来有无准备于行从之十七日奏定用来年正月十七日谢庙行二十三日受册及谢庙礼数合用卤簿检到开元开宝礼全数计二千二十人五礼新仪二千三百七十三人有无依上项典故唯复裁减据其间制度与大驾同者拟依前来造皇太子金辂用龙凤处改用麟鸾纯用红黄处改用梅红又开宝礼皇太子升降辂合用舆舆制似辇而小今若比拟平头辇减小成造见得别无窒碍所有文余亦拟依金辂制度施行九月十七日勅防卤簿人数斟酌裁减余准奏十二月五日拟奏依五礼新仪临轩册命时皇太子服逺游冠朱明衣诣太庙服衮冕并减定谒庙卤簿人数用六百人勅防准外卤簿用一千人七日拟奏宋会要该册皇太子列黄麾大仗于殿庭照到五礼新仪黄麾大仗系五千二十五人缘来前上尊号时殿庭立仗用三千人今拟依五礼新仪用黄麾半仗二千二百二十五人外据仁政殿上表陈谢依五礼新仪文徳殿用黄麾细仗一千四百二人从之右册命于大安殿为上亲册故重其礼表谢于仁政殿为在下谢上不敢再劳圣驾御大安殿并准奏
　　唐宋典故内皇太子册宝制度该册用玉石简六十枚宝以黄金为之龟纽文曰皇太子宝方二寸厚一寸行用匣盖等物合用黝漆【黑色】外有册简前后四枚刻龙填金为捧防之状依前来金辂制度改用麟十二月一日勅防捧防册简依典故用龙余并准奏元申宋会要太常因革礼皇太子册玉石简六十枚前后四枚刻龙填金为捧防之状贯以金煞首尾结为金花饰以帉錔衬以红罗泥金夹帕借以锦褥成以黝漆匣长九尺五寸濶尺二寸髙八寸覆以金夹帕络以【阙】　红丝结绦衬以法锦褥安以黝漆金叶装床其竿饰以螭首其黝漆匣用金涂缕银花凤叶装加以腰舆行马饰皆凤绦以鱼钓竿为螭首又宋会要皇太子宝以黄金为之注云宝方二寸厚一寸系以朱组大绫连玉环金防金检长五寸濶二寸厚二寸悉里以红锦加红罗泥金帕纳以小盝以金装内设金床又盝二重皆幅以红罗泥金帕盝及腰舆行马皆银装金泥他法物皆银为之钑花涂以金又案五礼精义云皇太子宝以黄金为之龟纽文曰皇太子宝又令云文皇太子宝为之不行用其封令书用春坊印今拟锦以龙凤处改为麟鸾纯用红处改为梅红他物并依上典故制度成造
　　九月二十九日差待制张等三员监看成造册宝并法物礼部外郎赵扬等三员监看成造匣盝床等十二月一日命侍讲张景仁撰册文礼部侍郎刘仲渊书册篆宝五日差工部侍郎张仲愈等二员提防编排仪仗并谒庙卤簿二十五日命右丞相良弼告天地枢宻使志宁告宗庙平章守道摄侍中奉宝右丞石琚摄中书令奉册读引宝门下侍郎引册中书侍郎各一行礼侍中二押乐太常卿一正官外并三品官摄充并差捧册捧宝二大乐令典仪賛者协律郎引太子典賛仪各一符宝郎四太博二通舎五詹少左右庶子左右谕徳左右率府仆正中允各一宝盝官八舁匣官十六十二月二十三日拟奏下项仪礼准外册命日皇太子乗舆至翔龙门东宫官导従不乘马
　　册皇太子前三日合遣使同日奏告天地宗庙
　　奏告天地于自来拜天处宗庙在庙庭中通告用祝文香酒等
　　册前一日宣徽院帅仪銮司设御座【在坛台上】于大安殿当中南向设皇太子次于门外之东西向又设文武百寮应行事官东宫官等次于门外之东西廊又设册宝幄次于殿后东厢俱南向【册东宝西】又设受册位于殿庭横阶之南
　　工部官与监造册宝官公服自制造所导引册宝床由宣华门入计会宣徽院进呈讫赴幄次安置
　　大乐令帅其属展乐悬于庭
　　其日兵部帅其属设黄麾仗于大安殿门之内外其日质明文武百寮应行事官并朝服
　　朝服谓法服
　　入次东宫官各朝服自东宫乘马导従至左翔龙门外下马入就次通事舎人分引百官入立班东西相向次引侍中中书令门下侍郎中书侍郎及捧舁册宝官诣殿后幄次前立少顷奉册宝出幄次由大安殿东降至庭中褥位权置讫
　　在受册位近东稍北西向册北宝南
　　奉引册宝官立于其后皇太子服逺游冠朱明衣出次执圭三师三少已下导従立于门外侍中奏中严符宝郎奉八宝由东西偏门分入升置御座之左右侍中奏外办内侍承防索扇扇合皇帝服通天冠绛纱袍以出曲直华盖侍卫如常仪鸣鞭讫宫悬乐作皇帝出自东序即御座炉烟升扇开帘卷乐止典賛仪引皇太子入门宫悬乐作至位乐止师少已下従入立于皇太子位东南西向典仪賛皇太子再拜搢圭舞蹈又再拜奏圣躬万福又再拜讫引近东西向立师少已下并奉引册宝官等各赴百官东西班乐作至位乐止通事舎人引百官俱横行北向典仪賛再拜在位官皆再拜搢笏舞蹈又再拜起居又拜讫百官各还东西班师少已下并行事官各还立位典賛仪引皇太子复受册位乐作至位乐止侍中承防称有制皇太子已下应在位官皆再拜【行事官不拜】躬身侍中宣制曰册某王为皇太子俱又再拜通事舎人太常博士引中书令诣读册位中书侍郎引册匣置于前捧册官西向跪捧皇太子跪读毕俯伏兴皇太子再拜中书令诣捧册位捧册授皇太子搢圭跪受册讫以授右庶子右庶子跪受讫俯伏兴右庶子以册兴置于床中书令已下退复本班次通事舎人太常博士引侍中诣捧宝位门下侍郎引宝盝立于其右侍中奉宝授皇太子搢圭跪受宝讫以授左庶子左庶子跪受讫俯伏兴左庶子以宝兴置于床侍中已下退复本班典仪賛再拜典赞仪引皇太子退初行乐作左右庶子帅其属舁册宝床押以出
　　在皇太子前行
　　出门乐止侍中奏礼毕内侍承防索扇扇合帘降鸣鞭乐作皇帝降座入自西序还后阁侍卫如来仪扇开乐止侍中奏解严所司承防放仗卫以次出皇太子入次改服公服还东宫导从如来仪
　　册后二日兵部设黄麾仗于仁政殿门之内外陈设并如大安殿之仪
　　惟不设坛台及八宝
　　百官服朝服皇太子公服至次改服逺游冠朱明衣通事舎人引百官入至阶下立班东西相向典賛仪引皇太子执圭出次立于门外侍中奏中严少顷又奏外办索扇鸣鞭并如大安殿仪
　　皇帝出自东序
　　通天冠绛纱袍或朔朢冠服
　　即座帘卷通事舎人引百官俱横行北向典仪賛拜在位官皆再拜搢笏舞蹈又拜起居又再拜讫分班皇太子捧表入
　　艺文类聚梁武册太子表谢
　　至拜表位立俟閤门使将至单跪奉表閤门使接表讫俯伏兴典仪賛拜搢圭舞蹈又再拜俟读表讫侍中承防退称有制典仪賛再拜搢圭舞蹈又再拜讫典賛仪引皇太子退侍中奏礼毕扇合鸣鞭入西序还后閤侍卫如来仪侍中奏解严放仗百官以次出
　　后二日百官奉表称贺如常仪
　　其日质明东宫应従官各服朝服所司陈卤簿金辂于左掖门外皇太子服逺游冠朱明衣升舆以出至金辂所降舆升辂左庶子已下夹侍三师三少乗马导従余官亦皆乘马以従
　　东行由太庙西阶转至庙
　　不鸣铙吹至庙西偏门外降辂步进由东偏门入幄次改服衮冕出次执圭自南神东偏门入宫官并太常寺官従于其后皇太子入诣殿庭东阶之东西向立典仪賛再拜讫升自西阶诣始祖神位前北向再拜讫以次诣逐室行礼并如上仪讫降自西阶复西向位俟典仪称礼毕出东神北偏门谒别庙如上仪讫归幄次改服逺游冠朱明衣出次步至庙门外升辂过庙门鸣铙而行至右掖门外降辂升舆以入将士各还本所
　　后一日于东宫受羣官贺如元正受贺仪
　　册曰维大定八年嵗次戊子正月甲子朔十七日庚辰皇帝若曰自昔有天下之君必严于宗庙惟时主宗庙之器莫重乎元良朕丕荷燕谋中兴桓拨惟休大厯用卜于无疆永言孝思敢忘于嗣服盖传家而虑世及始自夏商以来立嫡以正诸侯有若春秋之训其承天序匪出服私咨尔楚王某祥发中闱体钟上嗣生而岐嶷学则缉熈烂然揭前星之明温其涵少海之润文武之艺卓尔良能仁孝之心充于固有职在于问安视膳未尝不承顺其难古制有监国抚军抑克堪负荷其任固足以増重邦家之本允协亿兆之心涓兹吉辰昭以备物今册尔皇太子于戏象取明两位为国储以恩则父子之伦以义则君臣之分义不可或阙臣于君则必以忠恩不可少忘子事父则莫如孝矧左右前后皆其正当尊所闻行所知惟出入起居罔不钦勿游于佚淫于乐用光我祖宗之显徳以对兹典册之闳休
　　大定二十七年册皇太孙仪
　　大定二十七年十一月十七日制曰朕膺上天之眷命绍烈祖之庆基洪惟永图早建元嗣上以承休于累祖下以系望于多方嗟继体之云亡赖贻谋之有托盖天下大器可不正其本欤而世嫡皇孙所谓无以易者矧其贤徳之着宜贰宸极之尊肆举彜章式孚有众皇孙开府仪同三司尚书右丞相原王綦祥开甲观秀出天支夙挺温文日隆孝敬性姿超异自幼已若于成人学问敏明所得必臻于至理昨晋封于王社俾作牧于神州政成于旬月之间美审乎舆人之诵爰立作相厯试诸艰益彰时序之能大副师言之锡顾垂统必资于善继而奉鬯不可以乆虚是用正名兹惟合礼今立綦为皇太孙所有合行典礼宜令有司条奏以闻布告中外咸使闻知
　　太常寺检讨到晋书愍懐太子第二子臧永康元年立为皇太孙五月太孙之东宫车服侍従皆愍懐之旧又王隠晋书诏立臧为皇太孙文武官属即转为太孙官属又晋起居注诏以太常成粲为太孙太傅又齐书永明十一年文惠太子梦立南郡王为皇太孙居东宫今来恭奉诏书命立皇太孙所有合行礼数即与前来命立皇太子时礼数无异及一切服用并所乘鞍辔等并合一体施行今检讨防拟定下项十一月十九日尚书省先具第二第三第四拟闻奏奉勅防并依旧劄付礼部照会据所呈其余事理除従人数目并嵗支钱别行外并合一体施行虽未受册其一切礼数与已受册同晋书云太子出会在王公之上唐开元礼皇太子朝出引王公已下入前来已依此典故每入朝在王公上仍独班起居候退方引亲王以次班若与宴于御座之左西向设位比王公座位少前其朝服紫袍玉带玉双鱼袋
　　仪制
　　皇太子赴朝亲王宰执许相见外其余百官宗室并回避
　　前来导从并服梅红罗绣双盘凤袄子金花幞头金镀银束带锣唾盂子水罐并用银金镀伞用梅红罗表黄绫里坐麒麟金浮图校椅金镀栲栲圏靠背上用双戏麒麟
　　大定二年六月奏定依典故于宫城里横门外许用伞并自来遇朝防至左嘉会门免伞下马若遇雨雪用伞近前至宣明门
　　制文
　　皇太子称令防内外百官及东宫三师对皇太子称名三少以下并称臣及言奏仍俱称殿下
　　自来本宫官依例言清躬万福
　　前来防酌典故奏定皇太子逐日视事及见师少宾客服小帽子皂衫玉束带三师相见展皁三少并展紫并左右率府仆正副仆正典賛仪侍正侍承遇当直承应许服金带
　　前来见师少官属于承华殿并出入由承华正门已上拟闻奏施行并依前来已行礼例乞开具
　　大定二年五月奉御前批劄定到护卫人从等奉勅防月给钱粟麴麦春秋罗绫绢绵等其后嵗给钱五万贯已上拟取防勅裁
　　皇太孙官属名称止合依前项晋典故施行
　　尚书省奏劄奉勅防东宫诸局分承应人元设多少人后来如何设到许多人写了奏知寻送户礼兵三部勘到元设并在后添设到人数根因支破料钱等事及随局分见合设承应人拟到下项准奏外细车小底二十人入殿小底六人不入殿八人过食十五人【防卫已奏定二十人】下项大定二年设置
　　导引【班祗人充系儤使】元设一十六人今拟依旧导从【三贯石】元设六十二人大定十年三月添二十人
　　已下照勘得并系奏过或特添収
　　今拟六十二人细马小底【四贯石】元设一十人大定三年六年七年十年节次添至三十人今拟一十五人细车小底【四贯石】元设一十人节次于大定三年四年七年十年添至三十人今拟一十五人鞍辔小底【四贯石】元设四人在后添设四人共八人今拟六人入殿小底【十贯石大定二年五月収入殿当年九月収不入殿】元设一十一人在后添【阙】人今拟八人不入殿小底【四贯石】节次収三十四人今拟一十人过食小底【四贯石】元设二十人在后添设五人今拟二十人厨子【四贯石】元设二十人在后添设二十人今拟二十人汤药【四贯石】元设四人在后添设三人今拟四人下帐【四贯石】元设一十人节次于大定六年七年十年十二年十七年添至三十一人今拟一十五人典设【四贯石】元设四人大定七年添设二人今拟四人司藏本把【四贯石】元设四人节次于大定三年十年添设二人今拟四人下项大定二年已后设置
　　执旗二人【四贯石】大定七年収今拟依旧鹰坊子二十人【四贯石】大定十九年十二月添设二十人今拟一十人冠带小底四人【四贯石】大定三年四年节次添设今拟三人剥鹿六人【阙贯石】大定十年三月设今拟四人铺陈一十一人【四贯石】节次于大定七年十年十七年収到今拟六人笔砚小底四人【六贯石】大定三年十五年节次収到今拟二人书画小底四人【四贯石】节次于大定三年十五年収到今拟二人司藏知书二人【两贯石】大定六年添差今拟依旧司仓本把四人【四贯石】大定二年九月定十年三月収到今拟依旧中侍二十一人【四贯石】大定十五年闰九月収二十人十六年十一月収女直一名今拟一十七人医兽九人【四贯石】大定十七年五月见有医兽四人又奏添一名大定二十三年十一月又申兵部差四人今拟四人马羣子三十人【两贯石】大定六年十七年二十三年节次添差今拟一十五人牛羣子七人【两贯石】今拟五人駞羣子二人【两贯石】今拟依旧
　　二十六年十二月七日奏禀司天台选择到册命皇太孙吉日并太常寺检拟到册命皇太孙合行事理开具下项奉勅防卤簿依前来所拟用六百人余并准奉行行册礼拟来年三月初九日辛亥临轩册命依前来礼到拟于大安殿行礼
　　前期三日合行遣使奏告天地宗庙
　　册礼后二日皇太孙奉表称谢拟依前来于仁政殿行礼
　　皇太孙冠服制度拟依前来受册日服逺游冠朱明衣谢庙服衮冕合用金辂并舆照得旧有舆辂然前来曽于宣考灵车前排设缘当日系是兼用吉仪今拟就用皇太孙宝拟依前来以黄金为之方【阙】寸厚一寸龟纽文曰皇太孙宝
　　皇太孙册拟用玉石简六十枚前后四枚刻龙为防捧之状前来刻龙处拟用麟奉勅防依典故用龙
　　合用仪仗拟依前来大安殿册命用黄麾半仗二千二百六十五人仁政殿称谢用黄麾细仗一千四百二人皇太孙谢庙卤簿前来拟用六百人奉勅防用一千人皇太孙受册礼日前来拟自东宫乗马宫官导从至翔龙门外奉勅防令乗舆东宫官导从不乗马
　　依前来合差撰册文并书册文篆宝官共二员今拟左諌议黄乆约修撰党懐英
　　二十七年二月九日奏禀太常寺检照前来礼部拟定到临轩册命皇太孙并谢上及谢庙等仪注开具下项从之
　　册前一日宣徽院帅銮仪司设御座【在坛台上】于大安殿设皇太孙次于大安殿门外之西廊又设册宝幄次于殿后东厢俱南向【册东宝西】又设皇太孙受册位于殿庭横阶之南
　　工部官与监造册宝官公服自制造所导引册宝床由宣华门入计会宣徽使进呈讫赴幄至次安置
　　大乐令帅其属展乐悬于殿庭
　　其日兵部帅其属设黄麾仗于大安殿门之内外册命日质明文武百寮应行事官并朝服
　　朝服谓法服
　　入次皇太孙服逺游冠朱明衣升舆以出东宫官属各朝服导従皇太孙至左翔龙门外降舆入就次通事舎人分引百官入诣殿庭立东西班相向次引侍中中书令门下侍郎中书侍郎及捧舁册宝官诣殿后幄次前立少顷奉册宝出幄次由大安殿东降至殿庭褥位权置讫
　　在受册位近东稍北西向册北宝南
　　奉引册寳官立于其后皇太孙出次执圭师少以下导従立于殿门外侍郎奏中严符宝郎奉八宝由东西偏门分入升殿置于御座之左右侍郎奏外办内侍承防索扇扇合皇帝服通天冠绛纱袍以出曲直华盖侍卫如常仪殿上鸣鞭讫宫悬乐作皇帝出自东序即御座炉烟升扇开帘卷乐止典赞仪于皇太孙位东南西向典仪曰再拜皇太孙再拜搢圭舞蹈又再拜奏圣躬万福又再拜讫引皇太孙近东向立乐作至位乐止师少已下并奉引册宝等官各赴百官东西班通事舎人引百官俱横行北向典仪賛拜在位官皆再拜搢笏舞蹈再拜起居又再拜讫百官各还东西班师少已下并行事官各还立位典賛仪引皇太孙复受册位乐作至位乐止侍中进前承防称有制皇太孙已下应在位官皆再拜【行事官不拜】躬身侍中宣制曰册某王某为皇太孙皇太孙已下又拜通事舎人太常博士引中书令诣读册位中书侍郎引册匣置于前捧册官西向跪捧皇太孙跪读毕俯伏兴皇太孙再拜中书令诣奉册位奉册授皇太孙皇太孙搢圭跪受册讫以授右庶子右庶子跪受讫俯伏兴右庶子以册兴置于床中书令以下退复本班次通事舎人太常博士引侍中诣奉宝位门下侍郎引宝盝立于其右侍中奉宝授皇太孙皇太孙搢圭跪受宝讫以授左庶子左庶子跪受讫俯伏兴左庶子以宝兴置于床侍中以下退复本班典仪曰再拜皇太孙再拜讫典赞仪引皇太孙退初行乐作左右庶子帅其属舁册宝床匣以出
　　在皇太孙前行
　　皇太孙出殿门乐止侍中诣御座前奏礼毕内侍承防索扇扇合帘降鸣鞭乐作皇帝降座入自西序还后閤侍卫如来仪扇开乐止侍中奏解严所司承防放仗百官仗卫以次出皇太孙还宫导从如来仪
　　册命后二日兵部帅其属设黄麾仗于仁政殿门之内外殿上下陈设并如大安殿之仪
　　惟不设坛台及八宝
　　百官朝服皇太孙公服至次改服逺游冠朱明衣通事舎人引百官入至殿陛下立班东西相向典賛仪引皇太孙出次执圭立于殿门外侍中奏中严少顷又奏外办索扇鸣鞭并如大安殿仪皇帝出自东序
　　冠服取防
　　即御榻帘卷通事舎人引百官俱横行北向典仪賛拜在位官皆再拜搢笏舞蹈又再拜起居又再拜讫分班皇太孙捧表入至拜表位立俟閤门使将至单跪捧表閤门使接表讫俯伏兴典仪曰拜皇太孙再拜搢圭舞蹈又再拜俟读表讫侍中进前承防退称有制典仪曰再拜皇太孙再拜讫躬身侍中宣制讫典仪曰拜皇太孙再拜搢圭舞蹈又再拜讫典賛仪引皇太孙退侍中奏礼毕扇合鸣鞭皇帝降御榻入自西序还后閤侍卫如来仪侍中奏解严所司承防放仗百官仗卫以次出后二日百官奉表称贺如常仪
　　谢庙日质明东宫应従官各朝服所司陈卤簿金辂于左掖门外皇太孙服逺游冠朱明衣升舆以出至金辂所降舆升辂左庶子以下夹侍师少乗马导従余官亦皆乗马以従
</div>
    <div class="pagination">
<a href="大金集礼_page6.html">上一页</a><span>...</span><a href="大金集礼_page2.html">2</a><a href="大金集礼_page3.html">3</a><a href="大金集礼_page4.html">4</a><a href="大金集礼_page5.html">5</a><a href="大金集礼_page6.html">6</a><span class="current-page">7</span><a href="大金集礼_page8.html">8</a><a href="大金集礼_page9.html">9</a><a href="大金集礼_page10.html">10</a><a href="大金集礼_page11.html">11</a><a href="大金集礼_page12.html">12</a><span>...</span><a href="大金集礼_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
