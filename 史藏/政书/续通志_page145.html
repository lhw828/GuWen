<!DOCTYPE html>
<html>
<head>
    <meta charset="UTF-8">
    <title>续通志 - 第 145 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 145 页/共 1359 页</h1>
    <div class="content">与太平等七公主皆开府而主府官属尤滥皆出屠贩纳赀售官降墨敕斜封授之故号斜封官尝请昆明池为私沼帝曰先帝未有以与人者 
主不悦自凿定昆池延袤数里司农卿赵履温为缮治累石肖华山隥彴横邪回渊九折以石瀵水又为宝炉镂怪兽神禽间以璖贝珊瑚不可 
涯计崇训死主素与武延秀乱即嫁之是日假后车辂自宫送至第帝与后为御安福门临观翌日大会羣臣太极殿主拔翠服出向天子再拜 
南面拜公卿公卿皆伏地稽首武攸暨与太平公主偶舞为帝寿赐羣臣帛数十万夺临川长公主宅为第旁撤民庐怨声嚣然第成禁藏空殚 
假万骑仗内音乐送主还第天子亲幸宴近臣公主独孺月帝后复幸第大赦天下时主与长寍定安三家厮台掠民子女为奴婢左台侍御史 
袁从一缚送狱主入诉帝为手诏喻免临淄王诛庶人主方览镜作眉闻乱走至右延明门兵及斩其首 【按旧书武延秀传韦庶人败延秀 
与公主在内宅格战良久皆斩之与本传异】 追贬为悖逆庶人睿宗即位诏以二品礼葬之赵履温谄事主尝褫朝服以项挽车庶人死蹈舞 
承天门呼万岁临淄王斩之
　　成安公主字季姜始封新平下嫁韦捷捷以韦后从子诛主后薨
　　睿宗十一女
　　寿昌公主下嫁崔真
　　安兴昭怀公主蚤薨
　　荆山公主下嫁辥伯阳
　　淮阳公主下嫁王承庆
　　代国公主名华字华婉刘皇后所生下嫁郑万钧
　　凉国公主字华庄始封仙源下嫁辥伯阳 【按吴缜纠谬云温彦博传载曾孙曦尚凉国长公主而公主传止有凉国公主下嫁辥伯阳 
又荆山公主亦嫁辥伯阳二者必有一误今考旧书辥稷传亦云子伯阳尚仙源公主仙源为凉国旧封则凉国之下嫁伯阳无疑也倘温曦实 
尚荆山而史误欤抑别有凉国长公主而史阙欤】
　　辥国公主始封清阳下嫁王守一守一诛更嫁裴巽鄎国公主崔贵妃所生三岁而妃薨哭泣不食三日如成人始封荆山下嫁辥儆又嫁 
郑孝义
　　金仙公主始封西城县主景云初进封太极元年与玉真公主皆为道士
　　玉真公主字持盈 【旧书玄宗纪云赐名摘盈】 始封崇昌县主俄进号上清玄都大洞三景师天宝三载上言曰先帝许妾舍家今仍 
叨主第食租赋诚愿去公主号罢邑司归之王府玄宗不许固请乃许之薨宝应时
　　霍国公主下嫁裴虚己
　　玄宗二十九女 【按吴缜纠谬玄宗二十九女按其名数乃有三十人则二十九字误也】
　　永穆公主下嫁王繇
　　常芬公主下嫁张去奢 【按吴缜纠谬言肃宗张皇后传载去盈尚常芬公主此处则云去奢今考旧书后传亦云去盈奢今当是盈字 
之误】
　　孝昌公主蚤薨
　　唐昌公主下嫁辥锈
　　灵昌公主蚤薨
　　常山公主下嫁辥谭又嫁窦泽
　　万安公主天宝时为道士开元新制长公主封户二千帝妹户千率以三丁为限皇子王户二千主半之左右以为薄帝曰百姓租赋非我 
有士出万死赏不过束帛女何功而享多户耶使知俭啬不亦可乎于是公主所禀始不给车服后咸宜以母爱益封至千户诸主皆增自是着 
于令主不下嫁亦封千户有司给奴婢如令
　　上仙公主蚤薨
　　怀思公主蚤薨
　　晋国公主始封高都下嫁崔惠童贞元元年与卫楚宋齐宿萧邓纪郜国九公主同徙封
　　新昌公主下嫁萧衡
　　临晋公主皇甫淑妃所生下嫁郭潜曜 【吴缜云当作郑潜耀】 薨大厯时
　　卫国公主始封建平下嫁豆卢建又嫁杨说薨贞元时
　　贞杨公主下嫁源清又嫁苏震
　　信成公主下嫁独孤明
　　楚国公主始封寿春下嫁吴澄江上皇居西宫独主得入侍兴元元年请为道士诏可赐名上善普康 【文献通考作普昌】 公主蚤薨 
咸通九年追封
　　昌乐公主高才人所生下嫁窦锷薨大厯时
　　永寍公主下嫁裴齐邱
　　宋国公主始封平昌下嫁温西华又嫁杨徽薨元和时
　　齐国公主始封兴信徙封寍亲下嫁张垍又嫁裴颍末嫁杨敷薨贞元时
　　咸宜公主贞顺皇后所生下嫁杨洄又嫁崔嵩薨兴元时
　　宜春公主蚤薨
　　广寍公主董芳仪所生下嫁程昌裔 【原文作程昌胤按吴缜纠谬云杨贵妃传载驸马都尉程昌裔今考旧书俱作裔谨改正】 又嫁 
苏克贞薨大厯时万春公主杜美人所生下嫁杨朏 【吴缜云朏当从日】 又嫁杨锜薨大厯时
　　太华公主贞顺皇后所生下嫁杨锜薨天宝时
　　寿光公主下嫁郭液
　　乐城公主下嫁辥履谦坐嗣岐王珍事诛
　　新平公主常才人所生幼智敏习知图训帝贤之下嫁裴玲又嫁姜庆初庆初得罪主幽禁中薨大厯时
　　寿安公主曹野那姬所生下嫁苏发
　　肃宗七女
　　宿国公主始封长乐下嫁豆卢湛
　　萧国公主始封寍国下嫁郑巽又嫁辥康衡干元元年降回纥英武威远可汗 【旧书误作上皇第二女】 乃置府二年还朝贞元中让 
府属更置邑司
　　和政公主章敬太后所生生三岁后崩养于韦妃性敏惠事妃有孝称下嫁柳潭安禄山陷京师寍国公主方嫠居主弃三子夺潭马以载 
寍国身与潭步日百里潭躬水薪主躬爨以奉寍国从玄宗至蜀始封迁潭驸马都尉郭千仞反玄宗御玄英楼谕降之不听潭率折冲张义童 
等殊死鬬主彀弓授潭潭手斩贼五十级平之肃宗有疾主侍左右勤劳诏赐田以女弟宝章主未有赐固让不敢当阿布思之妻隶掖廷帝宴 
使衣绿衣为倡主谏曰布思诚逆人妻不容近至尊无罪不可与羣倡处帝为免出之自兵兴财用耗主以贸易取奇赢千万赡军及帝山陵又 
进邑入千万代宗初立屡陈人间利病国家盛衰事天子乡纳吐蕃犯京师主避地南奔次商于遇羣盗主谕以祸福皆稽颡愿为奴代宗以主 
贫诏诸节度饷亿主一不取亲纫绽裳衣诸子不服纨絺广德时吐蕃再入寇主方姙入语备边计潭固止主曰君独无兄乎入见内殿翌日免 
乳而薨
　　郯国公主始封大寍下嫁张清薨贞元时
　　纪国公主始封宜寍下嫁郑沛薨元和时
　　永和公主韦妃所生始封宝章下嫁王诠薨大厯时
　　郜国公主始封延光下嫁裴徽又嫁萧升升卒主与彭州司马李万乱而蜀州别驾萧鼎澧阳令韦恽太子詹事李升 【通鉴考异云李 
泌家传作升】 皆私侍主家久之奸闻德宗怒幽主它第杖杀万斥鼎恽升岭表贞元四年又以厌蛊废 【按纲目载李升等出入主第且为 
厌祷上大怒幽主禁中流升等岭表在贞元三年】 六年薨主女为皇太子妃帝畏妃怨望将杀之未发会主薨太子属疾乃杀妃以厌灾谥曰 
惠
　　代宗十八女
　　灵仙公主蚤薨追封
　　真定公主蚤薨追封
　　永清公主下嫁裴仿
　　齐国昭懿公主崔贵妃所生始封升平下嫁郭暧大厯末寰内民诉泾水为硙壅不得溉田京兆尹黎干以请诏撤硙以水与民时主及暧 
家皆有硙匄留帝曰吾为苍生若可为诸戚倡即日毁由是废者八十所宪宗即位献女伎帝曰太上皇不受献朕何敢违还之薨元和时赠号 
国赐谥
　　华阳公主贞懿皇后所生韶悟过人帝爱之大厯七年以病匄为道士号琼华真人病甚啮帝指伤薨追封
　　玉清公主蚤薨追封
　　嘉丰公主下嫁高怡与普寍公主同降薨建中时
　　长林公主下嫁卫尉少卿沈明贞元二年具册礼薨元和时
　　太和公主蚤薨追封
　　赵国庄懿公主始封武清贞元元年徙封嘉诚下嫁魏博节度使田绪德宗幸望春亭临饯厌翟敝不可乘以金根代之公主出降乘金根 
车自主始薨元和时赠封及谥
　　玉虚公主蚤薨
　　普寍公主下嫁吴士广
　　晋阳公主下嫁太常少卿裴液薨太和时
　　义清公主下嫁秘书少监柳杲
　　寿昌公主下嫁光禄少卿窦克良薨贞元时
　　新都公主贞元十二年下嫁田华
　　西平公主蚤薨
　　章寍公主蚤薨
　　德宗十一女
　　韩国贞穆公主昭德皇后所生幼谨孝帝爱之始封唐安将下嫁秘书少监韦宥未克而朱泚乱从至固城薨加封谥
</div>
    <div class="pagination">
<a href="续通志_page144.html">上一页</a><span>...</span><a href="续通志_page140.html">140</a><a href="续通志_page141.html">141</a><a href="续通志_page142.html">142</a><a href="续通志_page143.html">143</a><a href="续通志_page144.html">144</a><span class="current-page">145</span><a href="续通志_page146.html">146</a><a href="续通志_page147.html">147</a><a href="续通志_page148.html">148</a><a href="续通志_page149.html">149</a><a href="续通志_page150.html">150</a><span>...</span><a href="续通志_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
