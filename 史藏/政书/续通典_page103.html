<!DOCTYPE html>
<html>
<head>
    <meta charset="UTF-8">
    <title>续通典 - 第 103 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 103 页/共 410 页</h1>
    <div class="content">
　　太宗即位改元太平兴国更铸太平通宝钱二年樊若水言江南旧用铁钱于民非便宜于升鄂饶等州产铜之地大铸铜钱铜钱既不渡江益以新钱则民闲钱愈多铁钱自当不用悉镕铸为农器什物以给江北流民之归附者除铜钱渡江之禁从之四年听铜钱入蜀而铁钱不出境令民输租及榷利铁钱十纳铜钱一时铜钱巳竭民甚苦之商贾争以铜钱入川界与民互市铜钱一得铁钱十四五年转运副使张谔言川峡铁钱十直铜钱一输租即十取二旧用铁钱千易铜钱四百自平蜀沈伦等悉取铜钱上供及增铸铁钱易民铜钱益买金银装发颇失裁制物价滋长铁钱弥贱请市番人铜斤铁钱千可大获铜铸钱民租当输钱者许且输银绢候铜钱多即渐令输诏令市铜斤给钱五百余皆从之然铜卒难得而转运副使聂咏转运判官范祥皆言民乐输铜钱请岁遍增一分后十岁则全取铜钱诏如所请祥等以俸所得铜钱市与民厚取其直于是增及三分民益为苦坐罪者甚众知益州辛仲甫具言其弊帝使吴承勋驰传审度因集诸县令佐皆言不便寻令川峡输租榷利勿复征铜钱咏祥等皆坐罪免西北戎人多赍货帛于秦阶州易铜钱出塞销铸为器诏吏民阑出铜钱百以上论罪至五贯以上送阙下饶州永平监用唐开元钱料铸钱最善转运使张齐贤即诣阙面陈八年诏增市铅锡炭价于是得铜八十一万斤铅二十六万斤锡十六万斤岁铸钱三十万贯 【天圣闲岁铸百余万贯庆历闲至三百万熙宁六年后岁铸铜铁钱六百余万贯】 时奚屿请于建州铸大铁钱文曰太平通宝寻罢之雍熙初令江南诸州贮库杂钱每贯及四斤半者送阙下不及者销毁时复禁用恶钱京城居民蓄铜器者限两月送官

　　端拱元年诏察民私铸及销镕好钱作薄恶者并弃市辄以新恶钱与蛮人博易者抵罪江北诸州用钱非甚薄恶者新旧大小兼用江南仍用旧大钱淳化闲铸淳化元宝钱自后改元更铸皆曰元宝又令川峡路改铸一当十大钱御书钱式诸州旧贮小铁钱悉辇送官 【从赵安易请也】 未几罢仍以铜钱一当铁钱十

　　四年诏每贯及前诏斤数有官监字号者皆许用不分新旧五年令荆南岭南民输税须大钱民以小钱二或三易大钱一官属以俸钱易于民以规利诏禁之令民输纳但常所通行钱至道二年池州新置钱监赐名永丰真宗咸平初又申新小钱之禁令官置场尽市之二年宰相张齐贤请置监广铸命虞部郎冯亮等按视至建州置丰国监江州寓广宁监 【凡铸钱用铜三斤十两铅一斤八两锡八两得钱千重五斤唯建州增铜五两减铅如其数】

　　三年凡铸一百二十五万四年诏犯铜满五十斤以上取裁余从第减 【旧禁犯铜七斤以上者处死多蒙减断因诏】

　　景德中岁铸一百八十三万贯大中祥符闲铜坑多不发时铁钱有三监邛州曰惠民嘉州曰丰远兴州曰济众大钱贯十二斤十两嘉邛二州所铸钱贯二十五斤八两铜钱一当小铁钱十兼用盗多镕铁为器每二十五斤其直二千七年从凌策请诏减景德之制岁铸总二十一万贯四方由此钱重而货轻时张咏镇蜀患蜀人铁钱重不便贸易设质剂之法一交一缗以三年为一界而换之六十五年为二十二界谓之交子 【交会之法盖取于唐之飞钱】 富民十六户主之后富民资稍衰不能偿所负争讼不息仁宗时转运使辪田张若谷请置益州交子务以榷其出入私造者禁止帝从其议界以百二十五万六千三百四十缗为额景佑初度支判官许申建议以药化铁与铜杂铸轻重如铜钱法铜三分铁六分费省而利厚诏命申铸万缗工人苦铁之流涩而多不就逾月纔得万钱申知言无效乃求为江东转运使欲行其法于江州朝廷从之诏申即江州铸百万缗卒无成功宝元闲命钱以皇宋通宝为文 【庆历以后复冠以年号】

　　是时军兴陕西移用不足用知商州皮仲容议采洛南县江崖山虢州青水冶青铜置阜民朱阳二监以铸钱既而陕西都转运使张奎知永兴军范雍请铸大铜钱与小钱兼行大钱一当小钱十奎等又请因晋州积铁铸小钱及奎徙河东又铸大铁钱以一当十以助关中军费未几三司奏罢河东铸大钱铁钱而陕西复采仪州竹尖岭黄铜置博济监铸大钱因敕江南铸大铜钱而江池饶仪虢州又铸小铁钱悉辇至关中数州钱杂行大约小铜钱三可铸当十大铜钱一以致民闲盗铸者众钱文大乱公私患之于是奎复奏晋泽石三州及威胜军日铸小铁钱独留用河东河东铁钱既行盗铸获利十六钱轻货重其患如陕西言者皆以为不便知并州郑戬请以河东铁钱二当铜钱一行之一年又以三当一或以五当一罢官炉日铸且行旧钱知泽州李昭遘亦言河东民烧石灰家有橐冶之具盗铸者莫可诘而契丹亦铸铁钱以易并边铜钱朝廷遣鱼周询欧阳修分察两路钱利害至庆历末遂命学士张方平宋祁御史中丞杨察与三司杂议时叶清臣复为三司使与方平先上陕西钱议曰关中用大钱本以县官取利太多致奸人盗铸其用日轻比年以来皆虚高物估始增直于下终取偿于上县官虽有折当之虚名乃罹亏损之实害救弊不先自损则法未易行请以江南仪商等州大铜钱一当小铜钱三又言奸人所以不铸小铜钱者以铸大铜钱得厚利而官不能必禁若铸大铜钱无利又将铸小铁钱以乱法请以小铁钱三当铜钱一既而河东小铁钱如陕西亦以三当一且罢官所置炉朝廷皆用其言自是奸人稍无利犹未能绝滥钱皇佑中诏商州罢铸青黄铜钱又令陕西大铜钱大铁钱皆以一当二盗铸乃止然令数变兵民耗于用类多咨怨久之始定时兴元府西县置济远监 【寻废】 而韶州天兴铜大发岁采二十五万斤诏即州置永通监饶池江建韶五州铸钱百四十六万缗嘉邛兴三州铸大铁钱二十七万缗至和二年韶州岑水场铜发诏漕司益铸钱嘉佑四年诏停铸十年以休民力至是独兴州铸钱三万英宗治平四年置惠州阜民监神宗熙宁初立伪造交子罪赏如官印文书法二年以河东运铁钱劳费乃诏置交子务于潞州寻致盐矾不售有害入中粮草遂罢之三年陕西兴置铸钱监市岑水场铜铅增铸百万缗四年令行交子于陕西而罢永兴军盐钞场陕西转运副使皮公弼奏自行当二钱铜费相当盗铸衰息请以旧铜铅尽铸诏听之自是折二钱遂行于天下五年交子二十二界将易而后界给用巳多诏更造二十五界百二十五万以偿二十三界之数 【交子之有两界自此始】

　　时交子给多而钱不足致价大贱既而竟无实钱法不可行于是罢陕西交子法六年又诏京西淮南两浙江西荆湖各置铸钱监又于兴国军睦衡舒鄂惠州置十监通旧六监为十六监时诸路大率务于增额 【惠州永通阜民旧额八十万至七年增三十万及折二几五十万卫州黎阳监岁增折二五万缗西京阜财监岁增十万缗兴州济众监岁增七万二千余缗陕西铜钱监三岁各增五万缗】 又于陆徐梧万皆置监秦凤等路即凤翔府斜谷置监至是法弊私钱杂用不能禁诏在官恶钱不堪用者别为模以铸八年于商虢洛南增置三监耀鄜又权置二监合通永兴华河中共为监九以给改铸令候改铸罢并其工作归永兴等四监专铸大钱知太原韩绛请仿陕西令本重模精以息私铸之弊元丰元年兴州济众监增铸并旧为七万二千余缗二年通远军监改铸铜钱自是而后西师大举边用匮阙同渭秦陇等州监并废置而又自弛钱禁民之销毁与夫阑出境外者为多张方平尝极谏曰禁铜造币盗铸者抵罪至死示不与天下共其利也故诸监所铸钱悉入于王府岁出其奇羡给之三司方流布于天下然自太祖平江南江池饶建置炉岁鼓铸至百万缗积百年所入宜乎贯朽于中藏充足于民闲矣比年公私上下并苦乏钱百货不通人情窘迫谓之钱荒不知岁所铸钱今将安在夫铸钱禁铜之法旧矣令敕具载而自熙宁七年颁行新敕删去旧条削除钱禁以此边关重车而出海舶饱载而回闻沿边州军钱出外界但每贯收税钱而巳钱本中国宝货今乃与四海共享又自废罢铜禁民闲销毁无复可办销镕十钱得精铜一两造作器用获利五倍如此则逐州置炉每炉增数是犹畎浍之益而供尾闾之泄也三年计诸路铸钱总二十七监铸铜铁钱五百九十四万九千二百三十四贯 【铜钱十七监铸五百六万铁钱九监铸八十八万九千二百三十四贯铁钱惟成都梓州利州夔州四路行使其余开封府管十三路俱行使铜钱】 八年复申钱币阑出之禁 【时哲宗巳即位】 敕罢徐州宝丰鼓铸及凡增置铸钱监罢者十四陕西行铁钱至陕府以东即铜钱地民以铁钱换易有轻重不等之患哲宗元佑二年置河中府龙门韩城钱监八年命公私给纳贸易并专用铁钱而官帑铜钱以时计置运致内郡商旅愿于陕西内郡入铜钱给据请于别路者听罢二广铸折二钱时铁钱寖轻以铜钱千易铁钱二千五百 【熙丰闲铜铁钱尝并行铜钱千易铁钱千五百未有轻重之弊】 因定钩致折二铜钱之法欲复旧止行于本路议者谓关东诸路既巳通行夺彼予此理亦非便且陕右所用折二铁钱止当一小铜钱即折二铜钱尽归陕西猝难钩致且与铁钱一等虑铁钱转更加轻乃令折二铜钱宽所行地听行于陕西及河东晋绛等州余路则禁仍限二年无更用寻诏更铸小铜钱绍圣二年施州置广积监时交子界率增造以给陕西沿边之用少者数十万缗多则百万而成都之用又请印造故每岁无定数元符二年诏陕西悉禁铜钱在民闲者尽送官取就京西置监徽宗嗣位议者谓铁钱重滞难以赍远而铜钱积贮州县反无所用乃诏铜铁钱听民闲通行而铜钱止用籴买时铁钱多而铜钱少有请铸铜钱者 【陕西转运副使孙杰】 有请罢铸铁钱者 【转运判官都贶】 会蔡京当政令陕西铸当十钱及夹锡钱许天启推行其法当十钱除陕西四川河东系铁钱地方不得行使外诸路并行之如有私铸即以一文计小钱十定罪夹锡钱以一折铜钱二既而河东转运使洪中孚言二虏以中国钱铁为兵器请铸夹锡当三当十钱通行于天下 【会蔡京罢相乃止】 又令陕西及江池饶建州以岁所铸小平钱增料改铸当五大铜钱以圣宋通宝为文既而并令舒睦衡鄂钱监用陕西式铸折十钱是时诸州所积折二钱甚多法不许转运京师发运司请以官帑所有折二钱改铸折十钱崇宁三年罢铸小平钱及折五钱置监于京城复徐州宝丰卫州黎阳监并改铸折二钱为折十折二期一岁勿用大严私铸之令民闲所用鍮石器物并官造鬻之又令二广于产铁处铸小铁钱止行于两路于浔州置铁钱监依陕西料铸当二钱时令京西北路通行交子四年令诸路用钱引惟闽浙湖广不行罢在京并永兴军交子务又立钱纲验样法崇宁监以所铸当十钱来上缗重铜九斤七两有奇铅半之锡居三之一诏颁式于诸路令赤仄及乌背书画分明时尚书省言东南诸路盗铸当十钱者多令福建广南毋行用第铸以上供及给他路行使其本路别铸小平钱又命荆湖南北江南东西两浙并以折十钱为折五旧折二钱仍旧乃以江为界准南重宝钱亦作当五用五年盗铸尤甚小平钱益少命以折五折十为上供小平钱留本路钱监岁课以八分铸小平钱二分铸当十钱又诏福建淮南等处以折二钱改铸折十复罢铸当十二分之令尽铸小平钱荆湖江南两浙淮南重宝钱当用三在京畿及熙河等处作当五旋复诏当十钱仍旧两浙作当三江南淮南荆湖作当五寻诏当十钱止行于京师陕西河东河北俄畿内并用之余路悉禁期以一季送官偿以小钱私钱亦限一季自致计铜直增二分偿以小钱 【寻令外路每一私钱计小平钱三以小钱易于官在京以四小平钱易之】 隐匿者论如法又诏郑州西京亦听用折十钱尚书省言钱引本以代盐钞而诸路行之不通欲权罢印制在官者如旧法更印改解盐钞民闲者许贸易渐赴买钞所如钞法分数计给从之大观元年复主用折十钱京畿置钱监专铸之衡鄂舒暨广南皆铸夹锡钱 【时蔡京复相】 转运使宋乔年铸乌背漉铜钱进诏以漉铜式颁诸路并颁大观新修钱法于天下又置真州铸钱监以本路不依式钱及当二钱用旧式改铸当十钱改四川交子务为钱引务更界年新交子一当旧者四故更张之以四十三界引准书放数 【时用兵湟廓西宁籍其法以助边费较天圣一界逾二十倍而价欲损】 二年诏永兴军更置务纳换陕西河东引令江池饶建州钱监自来岁以铸当十五分铸小平钱复申私铸之法三年申当十钱行使之令益以京东京西行使而河北并边州县宝砦四榷场及登莱密州缘海县镇等皆禁复以两浙铸夹锡钱扰民诏东南皆罢铸 【时蔡京复罢相】 诏钱引四十一界至四十二界毋收易四年假四川提举司封桩钱以五十万缗为成都务本又诏鼓铸当十钱多虑法随以弊其止铸旧额小平钱时利州路钱轻货重提刑司言欲将折二大铁钱以一折一虽稍减钱数钱必稍重诏许陕西铁钱仍旧入蜀其河袹河东京东皆罢铸夹锡钱产铜郡县改铸小平钱政和元年诏官私当十钱可并作当三以为定制时御府之用日广东南钱额不敷宣和以后尤甚乃令饶赣钱监铸小平钱寻又令江池饶钱监尽以小平钱改铸当二钱以纾用度二年复铸夹锡钱如故广西湖北淮东如之且令诸路以铜钱监复改铸夹锡遂以政和钱颁式焉未几以夹锡钱不论何路身铸并许通行陕西用政和通宝旧大铁钱与夹锡钱杂虑流转诸路四年诏无更行用致令诸监改铸夹锡钱郑居中刘正夫为相奏禁淮南诸路夹锡钱并罢各监各监铸造止用旧法鼓铸重和元年权罢京西铸夹锡钱继以关中籴买用复命鼓铸专给关中行钦宗靖康元年令川引并如旧即成都府务纳换以置务成都便利岁久至诸州则有料次相杂之弊

　　钦定续通典卷十一 

●钦定续通典卷十二　食货十二

　

　　钱币中

　　○钱币中【南宋　辽　金】

　　宋二

　　辽

　　金

　　△宋二

　　南宋经兵革之后州县困敝鼓铸皆废高宗建炎元年工部郎李士观言江池饶建州四监岁铸钱百三十三万余缗多未输者请令发运司委官催督时东南小平钱甚重张寿言改当十为当三无私铸之利请行于东南于是当三大钱始通于淮浙荆湖诸路又铸建炎通宝钱二年罢益利夔三州铸三年命江池饶钱监以二万五千缗为一纲绍兴初并广宁监于虔州并永丰监于饶州岁铸纔及八万缗铜铁铅锡之入不及于旧而官吏稍廪工作之费仍各如故每铸钱一千率用本钱二千四百文工部进真篆当二小平铜铁钱样诏下铸钱司时张浚因婺州屯兵请桩办合用钱而路不通舟钱重难致乃造关子付婺州召商人入中执关于榷货务请钱愿得茶盐香引者听于是州县以关子充籴本未免抑配而榷货务又止以日输三分之一偿之人皆嗟怨六年诏置行在交子务造百五十万缗充籴本 【先是张澄请依四川法造交子三十万行于江淮至是遂置务】 臣僚言朝廷措置见钱关子有司寖失本意改为交子官无本钱民何以信于是罢交子务令榷货务储见钱印造关子时复敛民闲铜器诏民私铸铜器者徒二年提点官赵伯瑜以赣饶二监为得不偿费请罢鼓铸九年诏陕西诸路复行铁钱十三年韩球为使复铸新钱兴废坑冶至于发冢墓坏庐舍籍冶户姓名以胆水盛时浸铜为岁额无铜可输者至镕钱为铜然所铸亦纔及十万缗十五年置利州绍兴铸钱监铸钱十万缗以救钱引二十二年复嘉之丰远邛之惠民铸小平钱二十三年诏利州并铸折二钱后又铸折三钱二十四年罢铸钱司归之漕司二十七年出版漕钱八万缗为铸本岁权以十五万缗为额复饶赣韶铸钱监二十八年出御府铜器千五百事付泉司大索民闲铜器得铜二百余万斤寺观钟磬铙钹既籍定投税外不得添铸二十九年印公据关子付三路总领所淮西湖广关子各八十万缗淮东公据四十万缗皆自十千至百千凡五等内关子作三年行使公据二年许银钱中半入纳又令命官之家留见钱二万贯民庶半之余限二年听转易越数寄隐许人告以李植提点铸钱公事植言岁额内藏库二十三万缗右藏库七十余万缗皆至道以后数也绍兴以来岁收铜二十四万斤铅二十万斤锡五百斤仅可铸钱一十万缗诸道拘到铜器二百万斤附以铅锡可铸六十万缗然拘者不可以常唯当据坑冶所产工部权以五十万缗为额又明年纔铸及十万缗今泉司岁额增至十五万缗小平钱一万八千缗折二钱六万六千缗岁费铸本及起纲糜费约二十六万缗司属之费又约二万缗东南十一路一百一十八州之所供有坑冶课利钱木炭钱锡本钱约二十一万缗比岁所收不过十五六万缗耳岁额金一百二十八两银无额以七分入内库三分归本司铜三十九万五千八百斤铅三十七万七千九百斤锡一万九千八百七十五斤铁二百三十二万八千斤比岁所榷十无二三每当二钱千重四斤五两小平钱千重四斤十三两视旧制铜少铅多钱愈锲薄矣三十年钱端礼为户部侍郎被旨造会子端礼委徽州创样撩造纸五十万 【续造于成都又造于临安】 边幅皆不翦裁初以分数给朝士俸而于市肆要闹处置五场辇见钱收换每一千别输钱十以为吏卒用商贾入纳外郡纲运悉同见钱无欠数陪偿及脚乘之费公私便之三十一年始立会子务分一千二千三千凡三等诏隶都茶场明年定伪造会子法初止行于两浙后通行于淮浙湖北京西除亭户盐本用钱其路不通舟处上供等钱许尽输会子其沿流州县许钱会中半民闲典卖田宅马牛舟车等如之全用会子者听孝宗隆兴元年诏铸当二小平钱又令会子以隆兴尚书户部官印会子之印为文更造五百及三百二百文会置江州会子务又于大军库储见钱印造五百并一贯直便会子发赴湖广襄郢等处大军当见钱流转止行于本路 【三年收其印板自后屡以关子钞引及新会换易至光宗绍熙初诏湖广会子仿行在立界收换宁宗嘉定中以旧楮二而易其一又令以一楮半而易其一军民便之嘉熙宝佑以后因仍行之】 二年会子印造益多实钱浸少至于十而损一帝念其弗便出内库银二百万两售于市以钱易楮焚弃之仅解一时之急 【洪迈容齐随笔作三年】 饷臣赵沂请添印钱引二百万 【北宋时蜀交出放两界每界一百二十余万后三界通行为三千七百八十余万至绍兴末积至四千一百四十七万余贯时所贮铁钱仅及七十万贯以盐酒等阴为称提是以饷臣王之望亦谓添印钱引以救目前诏添印三百万之望止添印一百万至是又增印】 干道初诏两淮京西悉用铁钱荆门地接襄岘亦用铁钱二年诏别印二百三百五百一贯交子三百万止行使于两淮其旧会听对易凡入输买卖并以交子及钱中半如往来不便以交子会各二十万付镇江建康府榷货务使淮人之过江江南人之渡淮者皆得对易循环以用寻以交子不便复照铜钱并会子依旧过江行用民闲交子许作见钱输官三年诏造新交子一百三十万付淮南漕司分给州军行使不限以年寻以民闲会子破损别造五百万换给又诏损会贯百钱数可验者并作上供钱入输巨室以低偿收者坐之四年以取到旧会毁抹付会子局重造三年立为一界界以一千万贯为额随界造新换旧凡旧会破损贯百字存印文可验者即与兑换五年令行在榷货务都茶场将请算茶盐香矾钞引权许收换第一界会子 【后每界收换如之】 其州县诸色纲钱以七分收钱三分收会六年舒蕲黄各置监铸折二钱令两淮通行九年大江之西及湖广闲多毁钱夹以泥沙重铸号尾钱诏严禁之淳熙二年又并赣司归饶州三年诏第三界第四界会子各展限三年令都茶场会子库以第四界续印会子二百万贮南库时户部岁入一千二百万其半为会子 【南库以金银换收者四百万流行于界外者二百万耳】 五年以蜀引增至四千五余万立额不令再增九年诏广泉明秀漏泄铜钱坐其守臣 【舶商往夹钱宝多泄因诏】 十年并舒州宿城监入同安监十二年诏舒蕲铸钱以淳熙通宝为文十五年四川饷臣言大安军及嘉川县产铁七十余万斤乞从鼓铸光宗绍熙元年诏第七第八界会子各展三年臣僚言会子界以三年为限今展至再则为九年何以示信于是诏造第十界立定年限二年诏川引展界行使三年诏造交子二百万付淮东造一百万付淮西每贯准铁钱七百七十文足以三年为界宁宗庆元元年诏会子界以三千万为额三年禁铜器期两月鬻于官复神泉监以所括铜器铸当三大钱四年诏两淮第二界会子限满明年六月更展一界嘉泰三年罢舒蕲鼓铸开禧三年复之时川引两界出放凡五千三百余万缗通三界出放益多嘉定初川引每缗止直铁钱四百以下饷臣陈咸出金银度牒一千三百万收回半界期以岁终不用诸州去总所远者千数百里期限巳逼受给之际吏复为奸于是商贾不行民皆嗟怨一引之直仅售百钱制司乃谕人除易一千三百万引三界依旧通行又檄总所取金银就成都置场收兑民心稍定自后引直铁钱五百又即利州铸当五大钱二年以三界会子数多称提无策会十一界除巳收换尚存一千三百六十万余贯十二界十三界除烧毁尚存一万二百余万贯诏封桩库拨金一百五万两度牒七千道官告绫纸乳香凑成三千余添贴临安府官局收易旧会品搭入输以旧会之二易新会之一五年江北以铜钱一易铁钱四诏禁之时铜钱之在江北者悉以铁钱易之或以会子一贯易铜钱一贯 【干道以后皆然】 其铜钱输送行在易京西铜钱亦如两淮例九年四川安抚制置大使司言川引每界旧例三年一易自开禧军兴以后用度不给展年收兑遂至两界三界通使然卒以三年界满方出令展界以致民听惶惑今欲以十年为一界着为定令则民旅不复怀疑从之青田县主簿陈耆卿奏言钱犹母也楮犹子也母子所以相权不可重子而轻母也夫有钱而后有楮楮益多则壅滞益甚甚则称提之说兴焉厥今在朝在野日夜讲画而奉行未尝有言及钱者楮日多钱日少禁楮之折阅者日严而禁钱之漏泄者日宽非果宽也宽于大而独严于小则虽谓之宽可也闉堵之闲有腰百金以出者吏卒巳目送之积而至于数百则攟摭之鞭笞之矣高樯巨舳出没江海有豪家窟穴其中则人不敢仰视闲能捐豪末以饵逻卒则如履康庄矣若是者知几数百耶夫豪家之弊犹可言也富商之弊不可言也豪家泄之于近而富商泄之于远泄于近犹在中国也泄于远则转及外夷而不可复返矣夫一金之铸其为费不啻数金一金之博易其为利亦不啻数金朝廷常以数金之费而为富商谋数金之利钱既日耗则其命遂归于楮其弊遂积于楮而上下之闲遂一切并力于楮不知楮之所以难行者不独以楮之多而亦正以钱之少也存者既少藏者愈牢故虽以重法欲散出之彼将曰吾之钱吾所自有吾所藏也彼以中国之所有而散之外夷上不之禁而何以咎我是故家可空身可辱而心不可服盍亦反其本乎故臣以为今日之务不专在于称提楮弊又在于称提铜钱也盖今铜钱之法大率犯者罚轻而捕者赏轻犯者罚轻则人易为奸捕者赏轻则吏不尽力臣愚欲望圣慈申饬攸司严漏泄之宪优掩获之典其捕至若干者特与附类获盗改秩以风厉之庶几各务罄竭以从上之令诚使钱不甚荒则楮不偏胜此称提本务也江西提举袁燮疏曰我孝宗皇帝颁楮币于天下常通而不壅常重而不轻无他道焉有以收之而巳自开禧用兵造币甚广知散而不知收故其价甚贱今日更定其法固将流通而不穷其可不法孝宗所以收之者乎盖楮之为物也多则贱少则贵收之则少矣贱则壅贵则通收之则通矣虽然朝廷收之可也州郡若何收之曰是在长吏而巳长吏而贤何事不集今公清者少贪浊者众肆为蟊贼无所忌惮尚何望其财用之积而楮币之收乎我朝家法最为忠厚而独于赃吏之罚甚峻深知其蠹不得不然当今之务谓宜痛惩贪浊崇奖公清盖公清之士必能正身律下而黠吏莫措其奸必能爱惜财物而宂费无所不节必能选择官僚讲理财之策必能宽裕民力养丰财之源薄关市之征则商旅四集谨鉟销之防则铜钱不耗严交易税契之法则泉货顿增守钱会相半之制则藏镪可出财既裕矣视时楮价其贱耶亟从而收之何忧其不贵至日月浸久价将复贱则又收之非常收也贱而后收也此孝宗之规模也今为郡守者或拘民闲米盐并从官卖或科有余之家强以买会或令民闲输纳非买楮于官者不与收接甚者课吏收豕听其自卖而输缗钱于官朝夕纷纷与民争利甚非治民之事也惟圣主速救之又上便民疏曰臣闻楮币之用至今而穷立法而称提之所以济其穷也然今日之所谓称提者果能有济乎始以法令从事兑不以省陌者必罚无赦未几从民之便又未几而有三分七分之说展转屡变而卒归于铜钱楮币之相半是复其旧也是犹未始称提也经久可行之策顾不在兹乎今议者急于丰财欲用铁钱与铜钱并行当不足之时焂焉有余宁不可喜而其实有不然者往时楮币多故铜钱少而又益以铁钱不愈少乎往时楮币多故物价贵今又益以铁钱不愈贵乎铜铁之价固不相若铸以为钱孰贵孰贱兼用之于市而实得铜钱之直得无徒费铁钱乎两淮虚耗甚矣运铁钱于江南贸易而归固将裕之也然江南之楮币易淮甸之铁钱厥价三倍奸巧之民争先取之此盈而彼虚矣铁钱日以朘削铜钱禁不得往淮人将安所用哉名曰裕之其实蹙之臣不知其可也且夫铁钱之易就非若铜钱之难成盗铸如云而起楮之轻也滋甚譬之人方病寒又以凉剂投之祗益其病而巳内不足以权楮外不足以裕淮将何便于此哉且今日楮币之轻得非以铜钱之寡欤海舶之泄未始无法也而检空之委得于情垦纳其私贿纵其私载则连樯而去奸民相结贮钱小舟潜往海洋纳诸巨舶捆载而归此钱之所由少也独不可申严其禁乎销钱为器未始无法而获利十倍人竞趋之所在公行若当然者句容天台四明池阳临川之所铸者以精巧名人皆贵之此钱之所以销也独不可痛惩其奸乎鼓铸之司令至严也每岁增之何可胜用自黠吏既渔其利而场户复济其奸惮取铜之难销钱以输之幸其精炼无复致诘钱安得而不耗独不可坚明其约束乎邦有常典讲若画一人不畏法以法绳之谁敢不服若夫守法之地人皆观瞻而先自废法罪莫大焉铜楮相半之制其来旧矣乃创为新例输楮于官者必令贴纳是利其赢也是弛相半之法而置钱于无用之地也奸民乘之逞其私欲毁之匿之者不胜其众是孰为之倡哉臣窃观当今州郡大抵兼行楮币所在填委而钱常不足闲有纯用铜钱不杂他币者而钱每有余以是知楮惟能害铜非能济铜之所不及也加之贴纳岂货泉之利也哉朝廷深惩往事革三分七分之币而复二者均平之法此干道淳熙之美意也人情翕然佥曰至当守法之便昭晰如此夫法有常守则观听不惑而民有定志法不一定则前后相戾而人无信心守铜楮相半之法悠久不变而异时谋利挠法之蠹荡涤无余尚何忧铜钱之寡而楮币之轻乎此当今之急务也惟明主留意焉理宗宝庆元年新钱以大宋元宝为文绍定五年两界会子巳及三亿二千九百余万端平元年复申严铜钱入海之禁二年臣僚请以两界旧会付封桩库收贮以备缓急从之嘉熙元年诏新钱当二并小平钱并以嘉熙通宝为文当三钱以嘉熙重宝为文淳佑二年宗正丞韩祥奏坏楮币者只缘变更救楮币者无如收减自去年至今楮价粗定不至折阅者不变更之力也今巳罢诸造楮局及诸州科置楮皮更多方收减则楮价有可增之理帝善之三年臣僚言今官印之数虽损而伪造之券愈增且以十五十六界会子言之其所入之数宜减于所出之数今收换之际元额既溢举者未巳若非伪造其何能致多如是大抵前之二界尽用川纸物料既精工制不苟民欲为伪尚或难之迨十七界之更印以杂用川杜之纸至十八界则全用杜纸矣纸既可以自造价且五倍于前故昔之为伪者难今之为伪者易人心徇利甚于畏法况利可立致而刑未即加者乎臣愚以为抄撩之际增添纸料宽假工程务极精致使人不能为伪者上也禁捕之法厚为之劝厉为之防使人不敢为伪者次也四年复申严铜钱漏泄之禁七年以十八界十七界会子更不立限永远行使八年监察御史陈求鲁言议者谓楮便于运转故钱废于蛰藏自称提之屡更圜法为无用急于扶楮者至嗾盗贼以窥人之阃奥峻刑法以发人之窖藏然不思患在于钱之荒而不在于钱之积夫钱贵则物宜贱今物与钱俱重此一世之所共忧也番舶巨艘若山岳乘风驾浪深入遐陬贩于中国者皆浮靡无用之异物而泄于外地者乃国家富贵之操柄所得几何所失者不可胜计矣京城之销金衢信之鍮器醴泉之乐具皆出于钱临川隆兴桂林之铜工尤多于诸郡姑以长沙一郡言之乌山铜炉之所六十有四麻潭鹅羊山铜户数百余家钱之不坏于器物者无几今京邑鍮铜器用之类鬻卖公行于都市畿甸之近一绳以法由内及外观听聿新则鉟销之奸知畏矣香药象犀之类异物之珍奇可悦者本无适用之实服御之闲昭示俭德自上化下风俗丕变则漏泄之弊少息矣此端本澄源之道也诏从之十年以会价低复申严下海之禁十一年以会价增减课其官吏十二年申严鉟销之禁及伪造漏泄之法宝佑元年诏新钱以皇宋元宝为文时贾似道当国请称提楮币改造金银见钱关子以一准十 【关子之制上一黑印如西字中三红印相连如目字两傍各一小长黑印宛然一贾字】 银关既行物价顿踊矣四年台臣奏川引银会之弊皆因自印自用有出无收当拘印造之权归之朝廷仿十八界会子造四川会子视淳佑之令作七百七十陌于四川州县公私行使两料川引并毁见在银会姑存旧引既清新会有限则楮价不损物价自平公私俱便矣从之景定四年以收买逾限之田复增印会子一十五万贯度宗咸淳元年复申严鉟销漏禁四年以近颁见钱关子贯作七百七十文足十八界每道作二百五十七文足三道准关子一贯同见钱转使公私擅减者官以赃论吏则配籍五年复申严关子减落之禁复以会板发下成都运司掌之七年以行在纸局所造关子纸不精命四川制使钞造输送每岁以二千万作四纲川引

　　△辽

　　辽太祖以土产多铜广造钱币遂致富强以开帝业太宗置五冶太师以总四方钱铁石敬塘又献沿边所积钱以备军实景宗干亨中以旧钱不足于用始铸干亨新钱钱用流布圣宗统和十四年凿大安山取刘守光所藏钱散诸五计司又出内藏钱赐南京诸军司太平中兼铸太平钱新旧互用兴宗重熙二十二年长春州置钱帛司道宗清宁二年诏行东京所铸钱九年令诸路不得货铜铁以防私铸又定铜铁入回鹘法禁益严矣大康九年禁外官部内货钱取息十年禁毁铜钱为器大安四年禁钱出境是时钱有四等曰咸雍大康大安寿隆皆以改元易名 【肉好铢数不可考】 后经费浩繁鼓铸仍旧国用不给至天祚之世更铸干统天庆 【天祚帝年号】 二等新钱而上下穷困府库无余积矣

　　△金

　　金初用辽宋旧钱太宗天会末亦用齐 【刘豫国号】 阜昌元宝阜昌重宝钱海陵贞元二年置印造钞引库及交钞库用宋张咏交子法制钞 【一贯二贯三贯五贯十贯为大钞一百二百三百五百七百为小钞】 以七年为限与钱并行寻罢七年之限令民得常用岁久字文磨灭许于所在官库纳旧换新每贯取工墨钱十五文正隆二年始议鼓铸又禁铜越境外悬罪赏格括民闲铜鍮器三年中都置监二 【东曰宝源西曰宝丰】 京兆置监一 【曰利用】 铸钱文曰正隆通宝轻重如宋小平钱而肉好字文峻整过之与旧钱通用世宗大定元年命陕西参用旧铁钱四年以铁钱不行诏罢之八年禁销钱铸镜者十年以官钱多积恐民闲不得流通令诸处贸易金银丝帛以图流转时吏多抑配反害百姓帝切责之十一年禁私铸铜旧有铜器悉送官给其直之半惟神佛像钟磬鱼袋之属则存之十二年以铜少遣使诸路规措铜货能指坑冶得实者赏十三年命非屯兵之州府以钱市易金帛运致京师使钱币流通以济民用十六年遣使分路诏察铜矿苗脉十八年代州立监 【二十年命名阜通】 铸钱命工部郎中张大节吏部员外郎麻珪监之 【初命震武军节度使李天吉知保德军事高季孙往监所铸斑驳黑涩不可用诏削二人官两阶杖季孙八十】 文曰大定通宝字文肉好又胜正隆之制二十年诏与旧钱并用初新钱之未用也以宋大观钱当五用之又令官民用钱皆以八十为陌 【从斡鲁补请也时独民闲以八十为陌为短钱官司用足陌为长钱至是遂定为制】 二十三年令交钞易新不拘贯例每张取工墨钱八文二十六年命诸路官钱非屯兵处可尽运至京师从丞相克宁请止运其半二十七年曲阳县铸钱别为一监 【名利通】 二十九年以代州曲阳二监岁铸钱十四万余贯而岁所费至八十余万遂罢之 【时章宗巳即位】 章宗明昌二年防销钱铸镜减卖镜价 【大定闲定制民闲以铜镜申卖入官每斤三百四十文】 三年敕民闲流转交钞当限其数毋令多于见钱四年令籍钱贮于库以备缓急时陕西交钞多于见钱民艰流转令本路榷税及诸名色钱折交钞五年令官民之家以品从物力限见钱多不过三万贯明安穆昆以牛具为差不得过万贯凡有余令易诸物收贮之承安二年交钞工墨钱令收十二文以钞买盐引每贯权作一贯一百文时交钞所出数多民闲成贯例艰于流转诏西北二京辽东路从宜给小钞且许于官库换钱与他路通行又铸银名承安宝货 【一两至十两分五等每两折钱二贯】 公私同见钱用仍定销铸及接受稽留罪赏格 【旧例银每铤五十两其直百贯民有截凿者价亦随低昂】 凡官兵俸及边戍军须皆以银钞相兼行使三年令以钱与外方人使及与交易者徒三年三斤以上死驵侩同罪捕告人官先代给赏五百贯其接引馆伴等以次坐罪仍令均偿时交钞稍滞命西京北京临潢辽东等路一贯以上俱用银钞宝货一贯以下听民便复以一贯以下交钞许易钱用之时官民多不遵限钱法遂复减元限之数更定官民存留钱法三分为率亲王公主品官许留一分余皆半之其赢余之数期五十日内尽易诸物违者以违制论以钱赏告者又于两行部各置回易务以绵绢物服易银钞亦许本务纳盐钞赴榷场出盐引纳钞于山东河北河东等路从便易钱各降补官及德号空敕三百度牒一千从两行部指定处限四月进纳补换又置四库更造一百例小钞以代钞本并许官库易钱一贯二贯例并支小钞三贯例则支银一两小钞一贯若五贯十贯例则四分支小钞六分支银欲得宝货者听有限滞及辄减价者罪之四年以银钞阻滞令院务诸科名钱除京师河南陕西银钞从便余路并许收银钞各半仍于钞四分之一许纳其本路随路所收交钞除本路者不复支发余通行者并循环用之榷货所鬻盐引收纳宝货与钞相半银每两止折钞两贯许人依旧诣库纳钞随路漕河所收除额外羡余者亦如之所支官钱亦以银钞相兼银巳零截者令交钞库不复支若宝货数少可复增铸银钞既通则物价自平虽有禁法亦安所施因除阻滞银钞罪制又命在部官钱榷货务盐引并听收宝货附近盐司贴钱数亦许带纳民闲宝货有所归自然通行不至销毁时复令不须印造小钞俟其换钱既尽可罢四库但以大钞验钱数支易见钱时私铸承安宝货者多杂以铜锡寖不能行京师闭肆五年罢承安宝货太和元年通州刺史卢构言银出多入少市价不平若令诸税以钱银钞三分均纳庶革其弊下省议宰臣谓军兴用交钞以出多遂滞如欲均纳必至偏胜至欲银价之平宜令诸名各铺马军须等钱许纳银半无者听便二年令诸税各带纳三合同交钞一分 【先是尝行之后止行于民闲而官不收敛朝廷虑其病民】 虽止系本路者亦许不限路分通纳户部见征累年铺马钱亦听收其半寻废不用至是国虚民贫其弊弥甚四年罢限钱法五年欲增铸钱命百官议足铜之术中丞孟铸谓销钱作铜及盗用出境者不止宜罪其官及邻太府监梁■〈王堂〉等言铸钱甚费率费十钱得一钱识者谓费虽多犹增一钱也乞采铜拘工以铸宰臣谓鼓铸未可速行其铜冶听民煎炼官为买之凡寺观不及十人不许音法器民闲鍮铜器期以两月送官给价匿者以私法坐限外人告者以知而不纠坐其官寺观许童行告者赏又定便易钱法听人输纳于京师而于山东河北大明河东等路依数支取后铸大钱一直十篆文曰泰和重宝与钞参行时又令交钞工墨钱贯止收六文六年陕西交钞不行以见钱十万贯为钞本与钞相易复以小钞十万贯相参用之时复许诸路各行小钞于各路府州官库易钱又令户部印小钞五等附各路同见钱用七年敕在官毋得支出大钞在民者令赴库易小钞及见钱院务商税及诸名钱三分须纳大钞一分惟辽东从便时货币屡更民多嗟怨户部尚书高汝砺等议立钞法条约凡民闲交易典质一贯以上并用交钞须立契者三分之一用诸物六盘山西辽河东以五分之一用钞东鄙屯田户以六分之一用钞不须立契者惟辽东钱钞从便工墨钱每张止收二钱商旅赍见钱不得过十贯所司籍辨钞人以防伪冒品官及民家存留见钱比旧减其数若旧有钱多者许送官易钞十贯以上不得出京民闲有宋会子亦令同见钱用十贯以上不许特行榷盐许用银绢余市易及俸并用交钞其奇数以小钞足之银绢不足应支亦给钞随处州府各有办钞库去都远之地设置合同换钱客旅经之皆可相易纳昏钞者受而不支积半岁赴都易新钞又令州县委官于市肆要处置库支换以出首之钞为钞本易钱者人不得过二贯帝从之敕捕获伪造交钞者皆以交钞为赏寻复议更钞法帝从高汝砺言命在官大钞更不许出听民以五贯十贯例者赴库易小钞欲得钱者五贯内与一缗十贯内与两缗惟辽东从便河南陕西山东及他行钞诸路院务诸税及诸科名钱并以三分为率一分纳十贯例二分五贯例余并收见钱八年京师钞滞收毁大钞行小钞时孙铎言院务税诸名钱可尽收钞秋夏税纳本色外亦令收钞不拘贯例农民知渐重钞可以流通并请罢诸州县钞局以免市肆抑配买钞令赴省库易小钞各限路分亦甚未便可令通行帝命亟行之又令官兵俸以十分为率军兵给钱三分官员承应人给二分多不过十贯余皆给钞民闲旧钞故暗者许所在库易新若旧限巳满当更展五十日许令变易钞引诸物宣宗贞佑二年乃更作二十贯至百贯例交钞又造二百贯至千贯例者时交钞有出无入轻而不行钞每贯仅直一钱三年河东宣抚使胥鼎请权禁见钱令计司以军须为名量民力征敛则泉货通而物价平矣自是泉货不用富家皆至窘败时谓之坐化商人往往舟运贸易于江淮钱多入于宋矣又诏改交钞名为贞佑宝券时京师谷价翔踊帝令尚书省集议开封府议谓宝券初行民甚重之但以河北陕西诸路所支既多人遂轻之商贾争收入京以市金银银价昂谷亦随之若令宝券路各殊制则不可复入河南则河南金银贱而谷自轻帝从其议而河北宝券遂不复行于河南由是愈滞诏集百官议从陕西行省令史惠吉言更造券以贞佑通宝为名 【惠吉言自百至三千等之为十听各路转运司印造仍不得过五千贯与旧券参用】 兴定元年始诏行之凡一贯当贞佑宝券十贯重伪造阻格罪及捕获之赏时制钞纸用桑皮故纸皆取于民至是钞法屡更得纸甚艰令计价但征宝券通宝名曰桑皮故纸钱五年宰臣奏向者宝券既弊乃造贞佑通宝以救之迄今五年其弊又复如宝券之末初通宝四贯为银一两今八百余贯矣宜复更造兴定宝泉子母相权与通宝兼行每贯当通宝四百贯以二贯为银一两随处置库许人以通宝易之县官能使民流通者进官一阶升职一等其或姑息以致壅滞则亦追降的决为差州府官以所属司县定罪赏命监察御史及诸路行部官察之定挠法失纠举法失举则御史降决行部官降罚集众妄议难行者徒二年告捕者赏钱三百贯元光元年始诏行之二年更造每贯当通宝五十又以绫印制元光珍货同银钞及余钞行之三年宝泉几于不用乃定法银一两不得过宝泉三百贯凡物可直银三两以下者不许用银以上者三分为率一分用银二分用宝泉及珍货重宝京师及州郡置平准务以宝银相易哀宗正大闲民闲但以银市易天兴二年印天兴宝会于蔡州自一钱至四钱四等同见银流转

　　钦定续通典卷十二 
 ●钦定续通典卷十三　食货十三

　

　　钱币下

　　○钱币下【元　明】

　　元

　　明

　　△元

　　元初仿唐宋金之法有行用钞其制无文籍可考太宗时有于元者奏行交钞耶律楚材曰金章宗时初行交钞与钱通行有司以出钞为利收钞为讳谓之老钞至以万贯惟易一饼民力困竭国用匮乏当为鉴戒今印造交钞宜不过万锭从之宪宗时立交钞提举司印钞以佐国用世祖中统元年造交钞以丝为本每银五十两易丝钞一千两诸物之直并从丝例又造中统元宝钞其文以十计者四曰一十文二十文三十文五十文以百计者三曰一百文二百文五百文以贯计者二曰一贯文二贯文每一贯同交钞一两两贯同白银一两又以文绫织为中统银货其等有五曰一两二两三两五两十两每一两同白银一两而银货盖未及行云是时新钞行银钞不用真定以太后命用银钞交通燕赵以及唐邓之闲数计八千余中统新钞将行银钞之价顿亏公私嚣然不知措手宣抚司刘肃言救之之法有三旧钞不行下损民财上废天子仁孝之名依旧行用一也新旧兼用二也必欲令行新钞直须如数收换庶几小民不至虚损三省议嘉之从其第三策遂降钞五十万贯三年敕私市金银应支钱物止以钞为准四年诏立燕京平准库均平物价通利钞法五年给平准库钞一万二千铤以为钞本至元三年以杨湜为诸路交钞都提举上钞法便宜事谓平准行用库白金出入有偷盗之弊请以五十两铸为锭文以元宝用之便时有贾胡恃制国用使阿合马欲贸交钞本私平准之利以增岁课为辞帝以问马亨亨对曰交钞可以权万货者法使然也法者主上之柄今使一贾擅之将何以令天下事遂寝十二年议以中统钞易宋交会禁私造铜器又添造厘钞其例有三曰二文三文五文初钞印用木为板十三年铸铜易之是年平宋回至扬州丞相伯颜令搜检将士行李所得撒花银子销铸作锭每重五十两银铤上字号扬州元宝后朝廷亦自铸 【十四年铸重四十九两十五年铸重四十八两】 又置宣慰司于济宁路掌印造交钞供给江南军储置行户部于大名府掌印造交钞通江南贸易云南行省言云南贸易与中州不同钞法实所未谙莫若以交会■〈贝八〉子公私通行庶为民便从之十四年禁江南行用铜钱罢济宁大名印钞局十五年以厘钞不便于民复命罢印十七年江淮等处颁行钞法废宋铜钱并括江淮铜及铜钱铜器中书省臣议流通钱法凡赏宜多给币帛课程宜多收钞制曰可二十一年敕中书省整治钞法定金银价及私自回易官吏奉行不虔者罪之二十二年右丞卢世荣整治钞法言天下岁课钞九十三万二千六百锭之外臣更经画不取于民裁抑权势所侵可增三百万锭初未行下而中外巳非议臣请与台院面议上前行之帝以为不必如此卿但言之世荣奏古有榷酤之法今宜立四品提举司以领天下之课岁可得钞千四百四十锭自王文统诛后钞法虚弊为今之计莫若依汉唐故事括铜铸至元钱及制绫券与钞参行因以所织银券上之上曰便益之事当速行之又增坏钞倒换工墨费每贯二分为三分 【至元二年例用三十文三年减为二十文至是复增大德二年定昏钞为二十五样】 二十三年中书传旨议更钞用钱同知江西宣慰司事刘宣献议曰原交钞所起汉唐以来皆未尝有宋绍兴初军饷不继造此以诱商旅为沿边籴买之计比铜钱易于擎赍民甚便之稍有滞碍即用见钱尚存古人子母相权之意日增月益其法浸弊欲求目前速效未见良策新钞必欲创造用权旧钞只是改换名目无金银作本称提军国支用不复抑损三数年后亦如元宝矣宋金之弊足为殷鉴铸造铜钱又当详究秦汉隋唐宋利病着在史册不待缕陈国朝废钱巳久一旦用之功费不赀非为远计大抵利民权物其要自不妄用始若欲济邱壑之用非惟铸造不敷抑亦不久自弊矣二十四年以征辽东所得银铸辽阳元宝是年以元宝交钞行之既久物重钞轻遂改造至元宝钞自二贯至五文凡十有一等与中统钞通行每一贯文当中统钞五贯文依中统之初随路设立官库贸易金银平准钞法每花银一两入库其价至元钞二贯出库二贯五分赤金一两入库二十贯出库二十贯五百文伪造钞者论如例告者赏钞五锭仍以犯人家产给之 【时众欲计至元钞二百贯赃满者死赵孟俯曰始造中统时以银为本虚实相权今二十余年闲轻重相去至数十倍故中统为至元又二十年后至元钞必复加中统矣若计钞抵法疑于太重或诘之曰今朝廷用钞故犯法者以钞计赃汝以为非欲阻格至元钞耶孟俯曰俯奉诏与议不敢不言今中统钞虚故改至元钞谓至元钞终无虚时宁有是理】 二十五年桑哥言中统钞行垂三十年省官皆不知其数今巳更用至元钞宜差官分道置局钩考中统钞本诏毁中统钞板二十六年桑哥又言初改至元钞欲尽收中统钞故令天下盐课以中统至元钞相半输官今中统钞尚未可急敛宜令税赋并输至元钞商贩有中统钞料听易至元钞以行然后中统钞可尽从之 【至元闲许楫为徽州路总管时新旧楮币并行以新易银或患数伙楫极言部内民贫不堪宰臣嘉其诚恳视他郡银减十八】 成宗大德九年以钞万锭给云南行省命与会■〈贝八〉参用其■〈贝八〉非出木土同伪钞论 【按云南■〈贝八〉以一为庄四庄为钱四钱为苗四苗为橐】 十一年库尔巴雅尔请更用银钞铜钱中书集议以为不便而止武宗至大二年乐实言钞法大坏请更之图新钞式以进塔思不花言此大事请与老臣更议不从乃更造银钞颁行之诏曰昔世祖始造中统交钞以便民用岁久法隳更造至元宝钞今二十三年物重钞轻不能无弊乃循旧典造至大银钞自二两至二厘定为一十三等每一两准至元钞五贯白银一两赤金一钱随路立平准行用库买卖金银倒换纸钞或民闲丝棉布帛赴库回易依估给价设常平仓丰年收籴遇歉减价出粜以遏沸踊金银私相买卖及海舶兴贩金银铜钱丝棉布帛下海者并禁之中统钞到日百日尽数赴库倒换茶盐酒醋商税诸色课程至大银钞与至元钞一体收受如收至大银钞以一当五三年尚书省言以银钞为母至元钞为子宜与铜钱通行大都立资国院山东河东辽阳江淮湖广四川立泉货监六产铜之地设提举司十九铸钱曰至大通宝每一文准至大银钞一厘又铸大元通宝每一文准至大通宝钱十文历代铜钱悉依古例与至大通用其当五当三折二并以旧数用之寻以银钞与铜钱兼行品目烦碎恐民未悟或有相妨令省臣议之尚书省言昔至元钞初行即以中统钞本供亿及毁其板今既行至大银钞乞以至元钞输万亿库销毁其板止以至大钞与铜钱相权通行为便从之四年 【时仁宗巳即位】 罢至大钱钞诏曰我世祖皇帝参酌古今立中统至元钞法天下流行公私蒙利五十年于兹矣比者尚书省不究利病率意变更既创至大银钞又铸大元至大铜钱钞以倍数太多轻重失宜钱以鼓铸弗给新旧资用曾未再期其弊滋甚爰咨廷议允协舆言皆愿变通以复旧制其罢资国院及各处泉货监提举司买卖铜器听民自便应尚书省已发各处钞本及至大铜钱截日封贮民闲行使者赴行用库倒换 【仁宗时复下诏鼓铸寻罢后遂专用至元中统钞】 文宗天历元年监察御史言户部钞法岁会其数易故以新期于流通不出其数迩者倒剌河以上都经费不足命有司刻板印钞二事既定宜急收毁从之二年更铸钞法仍毁其刻者顺帝至正十年丞相脱脱欲更钞法乃集省台两院共议之先是左司郎中武祺以钞法不行请如旧凡合支名目于总库转支从之至是与吏部尚书偰哲笃请以钞一贯文省权铜钱一千文钞为母而钱为子国子祭酒吕思诚言中统至元自有母子岂有以故纸为母而立铜为子者乎又钱钞用法以虚换实也今历年钱与至正钱中统至元钞交钞分为五项虑下民藏其实而弃其虚恐不为国家利且至元伪钞人犹识之交钞人未之识伪将滋多若钱钞兼行轻重不论何者为母何者为子脱脱不从遂定更钞之议以中统交钞一贯文省权铜钱一千文准至元钞二贯仍铸至元通宝钞与历代铜钱并用以实钞法至元钞通行如故令民闲通用行之未久物价腾踊至逾十倍十六年禁销毁贩卖铜钱十七年京师立便民六库倒易昏钞十八年以陕西军旅事剧供费艰难遂分户部宝钞等官就陕西置局印造宝钞

　　△明

　　明太祖初置宝源局于应天铸大中通宝钱与历代钱兼行以四百文为一贯及平陈友谅命江西行省置货泉局颁大中通宝钱大小五等钱式即位颁洪武通宝钱其制凡五等曰当十当五当三当二当一当十钱重一两余递降至重一钱止各行省皆设宝泉局与宝源局并铸而严私铸之禁洪武四年改铸大中洪武通宝大钱为小钱 【初宝源局钱铸京字于背后多不铸民闲无京字者不行故改铸小钱以便之】 寻令私铸钱作废铜送官偿以钱七年帝以有司责民出铜民毁器皿输官颇以为苦而商贾沿元之旧习用钞多不便用钱乃设宝钞提举司八年令造大明宝钞令民闲通行以桑穰为料 【其制方高一尺广六寸质青色外为横文花栏横题其额曰大明通行宝钞其内上两旁复为篆文八字曰大明宝钞天下通行中图钱贯十串为一贯其下云中书省奏准印造大明宝钞与铜钱通行使用伪造者斩告捕者赏银二十五两仍给犯人财产若五百文则画钱文为五串余如其制而递减之】 其等凡六曰一贯曰五百文四百文三百文二百文一百文每钞一贯准钱千文银一两四贯准黄金一两禁民闲不得以金银货物交易违者罪之以金银易钞者听遂罢宝源宝泉局十年复设宝泉局铸小钱与钞兼行百文以下止用钱商税兼收钱钞钱三钞七十三年令所在置行用库许军民商贾以昏钞纳库易新钞量收工墨直十五年置户部宝钞广源库广惠库入则广源掌之出则广惠掌之二十二年诏更定钱式生铜一斤铸小钱百六十折二钱半之当三至当十准是为差更造小钞自十文至五十文二十四年谕榷税官吏凡钞有字贯可辨者不问烂损即收受解京抑勒与伪充者罪之二十五年设宝钞行用库于东市凡三库各给钞三万锭为钞本倒收旧钞送内府令大明宝钞与历代钱兼行钞一贯准钱千文提举司于三月内印造十月内止所造钞送内府充赏赉二十六年罢行用库又罢宝泉局时两浙江西闽广民重钱轻钞有以钱六十文折钞一贯者由是物价翔贵而钱法益坏不行二十七年令军民商贾所有铜钱有司收归官依数换钞不许行使三十年乃更申交易用金银之禁成祖初犯者以奸恶论 【二年诏犯者免死】 惟置造首饰器皿不在禁例户部尚书夏原吉请更钞板篆文为永乐帝命仍其旧

　　永乐二年都御史陈瑛言比岁钞法不通皆缘朝廷出钞太多收敛无法以致物重钞轻莫若暂行户口食盐法天下人民不下千万户官军不下二百万家诚令计口纳钞食盐可收五千余万锭帝令户部会群臣议大口月食盐一斤纳钞一贯小口半之从其议设北京宝钞提举司税粮课程赃罚俱折收钞其直视洪武初减十之九后又令盐官纳旧钞支盐发南京抽分场积薪龙江提举司竹木鬻之军民收其钞应天岁办芦柴征钞十之八九年令差官于浙江江西广东福建四布政司铸永乐通宝钱仁宗洪熙元年以钞不行询夏原吉原吉言钞多则轻少则重民闲钞不行缘散多敛少宜为法敛之请肆市门摊诸税度量轻重加其课程钞入官官取昏软者悉毁之自今官钞宜少出民闲得钞难则自然重矣乃下令曰所增门摊课程钞法通即复旧金银布帛交易者亦暂禁止 【是时民卒轻钞】

　　宣宗宣德初米一石用钞五十贯乃弛布帛米麦交易之禁凡以金银交易及匿货增直者罚钞府县卫所仓粮积至十五年以上者盐粮悉收钞秋粮亦折钞三分门摊课钞增五倍塌房店舍月纳钞五百贯果园骡车并令纳钞俟钞法通止又禁交易用银一钱者罚钞千贯赃吏受银一两者追钞万贯更追免罪钞如之九年令南京工部并浙江等布政司铸宣德通宝钱英宗正统初收赋有米麦折银之令遂减诸纳钞者而以米银钱当钞弛用银之禁朝野率皆用银其小者乃用钱惟折官俸用钞钞壅不行 【代宗景泰四年令民闲将铜钱折钞阻坏钞法者论如律】

　　天顺四年令民闲除假钱锡钱外凡历代并洪武永乐宣德铜钱及折二当三依数准使宪宗成化三年令内外课程俱钱钞中半兼收如应纳一贯者止纳钞一贯不在兼收之例十七年令京师内外止许行历代及洪武永乐宣德旧钱每钱八文折银一分八十文折银一钱不得以私造新钱搀入阻坏钱法孝宗弘治元年诏税课司顺天山东河南户口食盐俱收钞各钞关钱钞兼收其后改折用银洪武永乐宣德钱积不用诏发之令与历代钱兼用 【户部请鼓铸乃复开局铸钱】 凡纳赎收税历代钱制钱各收其半无制钱即收旧钱二以当一 【时制钱七百当银一两】 其后私钱盛行楮钞壅滞大学士邱浚言臣按金银之属细分之则耗布帛之属片析之则废惟铸铜为钱物多则予之以多物少则予之以少惟所用而得焉且金银出于天币帛成于人钱也者合天人以成其器铜天生者也而成钱则人为之矣自古论钱法者惟南齐孔顗所谓不惜铜不爱工二语者万世不易之良法也体质厚而肉好适均制作工而轮廓周正本多而工费虽驱之使铸彼亦不为矣况冒禁而盗为之哉然自太府图法以来以铜为泉或为半两或为榆荚或为八铢或为四铢惟汉之五铢为得其中五铢之后或为赤仄或为当千或为鹅眼綖缳或为荷叶惟唐之开元为得其中二者之外或以一当三以一当十以一当百然皆行之不久而遽变惟其质制如开元者则至今通行焉惜古铸之存世者无几凡市肆流行而通使者皆盗铸之伪物耳销古为今废真售伪滔滔者然莫如之何为今之计莫若拘盗铸之徒以为工收新造之钱以为铜本孔顗此说别为一种新钱以新天下之耳目革天下之宿弊利天下之人民每钱以十分为重中闲钱文必以古篆或用年号别制佳名其面上加识以楷书二字上皇下明轮廓之旁周回凿以花纹每文计用铜十五分又令天下输旧钱于官以易新钱所得旧钱周以细纹如新钱制式然后散之天下仍诏非此二样钱勿用则钱法流通而公私俱便矣又曰本朝制铜钱宝钞相兼行使然钱之弊在于伪钞之弊在于多请稽古三币之法以银为上币钱为中币钞为下币以中下二币为公私通用之具而以准上币以权之焉盖自国初以来有银禁恐其或阂钱钞也而钱之用不出于闽广宣德正统以后钱始用于西北自天顺成化以来钞之用益微矣必欲如宝钞属镪之刑每一贯准钱一千银一两以复初制之旧必不可也今莫若银与钱钞相权而行每银一分易钱十文新制之钞每贯易钱十文四角完全未中折者每贯易钱五文中折者三文昏烂而有一贯字者一文通诏天下以为定制而严立擅自加减之罪则银与钱钞交易之数一定而永不易矣十六年铸弘治通宝 【每文重钱二分】 武宗正德初司钥库太监庞■〈王票〉言自弘治闲榷关折银入承运库钱钞缺乏支放不给请遵成化旧制钱钞兼收从之三年有太仓积钱给官俸十分为率钱一银九又从太监张永言发天财库及户部布政司库钱关给征收每七十文征银一钱且申私铸之禁七年令税课俱收旧钱与国朝铜钱相兼行用世宗嘉靖四年令宣课分司收税钞一贯折银三厘钱七文折银一分是时钞久不行钱亦大壅六年大铸嘉靖钱每文重一钱三分且补铸累朝未铸者南京吏部司务朱希皋奏称户工二部请开纳银入监开矿煎银不若采铜铸钱下户部议尚书梁材奏曰两京见有宝源局设官铸钱良法美意固未尝废至于严禁伪钱使历代好钱与制钱相兼行使具在律令及出榜禁约至再至三并天下户口食盐每月进纳本色钱钞俱用制钱及历代好钱送广惠库交收听候光禄太常二寺开领贸易疏通钱法俱在但法久弊生盗铸辄起缉捕一懈伪钱四行若不痛加严治何以屏息奸顽及查嘉靖制钱尚有一万四千五百七十九万九千三百六十文未曾补铸通合议处欲候命下户部移咨两京工部将未铸嘉靖制钱一万四千五百七十九万九千三百六十文工部监造九千七百一十九万九千五百七十三文南京工部监造四千八百五十九万九千七百八十七文俱送太仓银库交收以备给商等项支用及咨都察院并天下巡按御史申明禁约不拘洪武永乐宣德弘治嘉靖通宝及历代制钱相兼行使每好钱七十文准银一钱皮混低钱以二折一若有藏蓄私铸小钱许赴所在官司首出照依铅锡时价动支官银给领仍免其罪违者论如律从之十九年以铸钱所得不偿所费暂行停止三十二年令照新式铸洪武至正德纪元九号钱每号一百万锭每锭五千文嘉靖钱一千万锭内工部六分南京工部四分若分铸税课抽分诸厂专收嘉靖钱民患钱少乃发内库新旧钱八千一百万文折给俸粮又令通行历代钱有销新旧钱及以铜造像制器者罪比盗铸 【先是民闲行滥恶钱率以三四十钱当银一分后益杂铅锡薄劣无形制至以六七十文当银一分翦楮夹其中不可辨用给事中李用敬言以制钱与前代杂钱相兼行上品者俱七文当银一分视钱高下为三等下者二十一文当银一分私造滥恶钱悉禁不行时小钱行久民颇不便】 四十三年以私铸盛行钱法阻滞大学士徐阶奏连日钱法虽称巳通然其实仅通十分之五臣等访求弊源非民之梗法宝局铸造制钱之不如法有以致之也盖制钱之解自南京者其背或以金涂之谓之金背或以火熏其背使黑谓之火漆其云南所解及宝源局先年所铸纯用铜锡不搀以铅每钱一文重一钱二分钱边皆旋其色黄美其质坚重其边圆整谓之旋边近年局中所铸革去车旋止用铸剉二匠工匠又侵盗铜料色杂货轻其边剉磨麄糙谓之一条棍旋边工料重大不利私铸一条棍者工费轻省私铸盛行且一条棍与私铸之钱相似而难辨民闲不肯行使并将金背等项亦皆不行前日依法禁治而无藉之徒乘机以假钱胁制接受于是民闲闭门罢市官司只得令使金背等钱而于一条棍等从其便夫钱曰金背火漆旋边一条棍盖四名矣然其实宝源局所铸一条棍之数多而南京所解金背之数少故今所通仅得十分之五也臣窃谓一条棍既巳不能强民行使若宝源局仍铸不巳有五害焉户工二部每年以二万八千有用之银投诸无用之地一也中奸猾之计开私铸之门二也朝廷以此赏中外之人彼赏者得钱而无用三也官府给与民商有亏抑之怨四也钱法因之阻滞禁治之令不行亏损国体五也不若令工部停止宝源之铸造而令户部以南京云南所解及税课司所收金背等钱每年辏一千万文送司钥库备赏赐之用部中合给钱者则以铸钱之银代给则银不虚费钱不乏用奸弊革而私铸止矣从之四十四年宝源局铸嘉靖钱行于市后因旋边劳费以炉荡代之而铸工竞用铅锡以便剉奸徒盗铸并金背亦不售后部议止勿铸公费惟用白银 【先是御史何廷钰请许民用小钱以六十文当银一分又嘉靖钱七文洪武诸钱十文前代钱三十文当银一分然滥恶小钱虽奉旨闲行竟不复用而民闲竞铸嘉靖通宝钱与官钱并行焉后给事中殷正茂请采云南铜铸钱工本银三十九万可得钱六万五千万文直银九十三万余两足以稍助国家之急数年巡按王诤言宣课司收税以七文当一分奸民乘机阻挠钱多则恶滥相欺钱少则增值望利自今准折听民便不必定文数而课税及官俸俱用银乃罢云南铸钱于是阶陈五害帝乃鞫治工匠侵料减工罪而停鼓铸自后岁课征银而不征钱民闲止有制钱不用古钱而私铸者多】 穆宗隆庆初钱法不行兵部侍郎谭纶言欲富民必重粟帛而贱银欲贱银必置钱法以济银之不足今钱惟布于下而不以输上故其权在市井请令民得以钱输官则钱法自通于是课税银三两以下复收钱 【时钱八文折银一分】 高拱再相言钱法朝议夕更迄无成说小民恐今日得钱而明日不用是以愈更愈乱请勿多为制乱人耳目帝深然之钱法复通 【时宝钞不用垂百余年惟俸银支钞如故四年始讲新铸隆庆钱给京官俸】 是时巡抚山西都御史靳学颜上书议铸钱曰臣闻人之所由生衣食为大王者利用厚生必先乎此此出于天时地利人力相待而共成三才之用者也有此三才即有此布帛五谷增亏相乘有无相贸而非有水旱之灾兵革之夺疠疫之妨以一岁之功而供一年之用也今民愁居慑处司计者曰夜忧烦遑遑以匮乏为虑者岂布帛五谷之不足哉谓银不足耳夫银者寒不可衣饥不可食不过贸迁以通衣食之用尔而铜钱亦贸迁以通用与银典质而通神者犹云南不用钱而用海巴三者不同而致用一焉今独柰何用银而废钱惟时天下用钱者曾不什一而钱法久矣其不举矣钱益废则银益独行银独行则豪右之藏益深而银益贵银贵则货益贱而折色之辨益难而豪右者又乘其贱而收之时则贵而粜之银之积在豪右者愈厚而银之行于天下者愈少再踰数年臣不知其又何如也则钱法不行之故尔计者又欲开矿夫矿不可开开无益也一禁而不可弛弛则乱矣臣试根极钱说而司计者择焉臣闻钱者泉也如水之行地中不得一日废者从成周汉唐宋以来史籍可睹未有用银废钱如今日之甚者也而用钱之多铸钱之盛者尤莫如宋故宋太祖欲集钱至五百万而赎山后诸郡于辽靖康中赵良嗣奉使岁加税银一百万余金其平时赂契丹宁夏也岁币率有常额其外国亦用钱可知又宋之饶州处州江宁等处皆其鼓铸之地今江南人家尝有发地得窖钱者则无南北皆用钱可知其余书史所尝言几百万无虑巨万累巨万之说率多以钱计今去宋不远故所用钱多宋之物夫用钱则民生日裕铸钱则国用益饶惟人主得为之故曰圣人之大宝曰位因位而制权因权而制用故又曰钱者权也一代之兴则制之一主之立则制之改元则制之军国不足则制之此经国足用之一大政也柰何废而不举臣窃闻江南富室有积银至数十万两者今皇上天府之积亦不过百万两以上若使银独行而钱遂废焉是不过数十里富室之积足相拟矣皇上试一举其权而振之则彼富室之知勇豪俊者将奔走于吾权之不暇彼敢冒万死而盗铸一文者哉故曰权也权者立之无形而达之无穷用之则天下求我而有余不用则日扰扰焉求天下而不足为验甚明也且夫富贵其权一也皇上今出数寸之符移片纸之檄以匹夫而拜将相焉又能使同姓王异姓侯焉于公帑未有损也此驭贵之权若是乎其易也若乃今日与人以千金焉明日与人以万金焉曾不踰年而太仓告匮矣夫何驭富之权若是乎其不侔与诚以有权而不用与无权等尔昔汉文帝宠邓通也曰吾能富之赐以蜀山之铜而邓氏之钱满天下吴王濞擅铸山之利而辄称兵与汉廷抗夫以窃一日之权尚足以得民而抗汉况以万乘而自振其权可胜用哉今之为计者谓钱法之难有二一曰利不酬本所费多而所得鲜矣臣愚以为此取效于旦夕计本利于出入盖民闲之算非天府之算也夫天府之算以山海之产为材以亿兆之力为工以修洁英达之士为役果何本而何利哉此所谓本犹不免用银之说尔臣所谓本盖无形之权是巳何则铸钱之须一曰铜料一曰炭一曰转致一曰人工夫此四者在民闲计之银一分而得钱四分诚不酬五矣自臣愚计之皆可不用银而取办者诚将天下出产铜料之处赎军徒以下之罪而定其则以收铜于西山产煤之窑以法司有罪之人而准其罪以纳炭其运炭则请出府库见有之钱或于京城或于近县或于营军如系官身则量给以工食如系民户则平给以脚价如是而患无材与夫转致之难臣不信也至于人工取之见役而皆足则又不烦银两而可办也臣不知工部及宝源局额匠役若干见今坐食否耶即以营库九万人论之抽用其一二千人足矣而谓妨训练耶今京城之内锻金刺绣声技力作之徒与夫靠衙门而衣食者孰非营军奚啻二千也而未尝闻其妨凡此皆不用银而可以成务固无本利之足较矣其二曰民不愿行强之恐物情之沸腾也臣愚以为历代无不用之至称为钱神我朝又用之祇见其利不闻其病正德嘉靖以前犹盛行之盖五六百而值一两今七八十岁人固多尚可一召而讯也独至于今屡行而屡废甫行而辄辍焉何哉臣窃详之钱比钞异于小民无不利也独所不便者奸豪耳一曰盗不便一曰官为奸弊不便一曰商贾持挟不便一曰豪家盖藏不便此数不便者与小民无与也臣窃闻往时但一行钱法则辄张告示戒厂卫不先于卖菜之佣则责之以荷担之役愚氓相煽既闭匿观望之不免而奸豪右族依托城社者又从旁簧鼓之以济其不便之私一日而下令二日而闭匿不三四日而中阻矣务大计者宜若是之易动哉臣闻施恩泽者自无告始行法令者自贵近始岂惟贵近自朝廷始可也请自今以后追抵赎者除折谷外而责之以纳钱上事例者除二分纳银外而一分以纳钱存留户口则兼收钱谷商税课程则纯用收钱此谓自朝廷始又因而赐予之费宗室之禄百官之俸则银钱兼支又因而驿递应付雇夫雇马则惟钱是用又因而军旅之饷则分其主客量其远近或以代花布或以充折色此谓自贵近始矣此数者有出有入而民闲无底滞之患诚以上下交会血脉流通故也轻敛轻散官府有余积之藏诚以正赋之银既以无减于常额而一切之费又取办于一权故也此权不可通之于天下以启盗权之衅请于宝源局或西仓专设侍郎或即用左右侍郎一员督于上以十三司员外或主事分理十三省事于下以科道各一员监之铜料工材各有攸掌各省敛散悉照分司先以区画条议计定而行而又轻重适均无骇于俗仍唐宋以来旧钱兼之或上施下或下纳上着之以必行之令迟之以岁月之效久之而本末兼利公私循环可以辍鼓铸之劳而罢工作之使也昔我祖宗先制钞时下令甚严有以金银货物交易者辄没绐告者然不徒责之下也后又令各处税粮课程赃罚俱折收钞此固血脉流通之意所谓泉也而法以佐之所谓权也神宗万历四年命户工二部准嘉靖钱式铸万历通宝钱金背及火漆钱一文重一钱二分五厘又铸旋边钱一文重一钱三分颁行天下俸粮兼给银钱后神宗宫费稍侈令工部铸钱给用大学士张居正疏曰按工部议制钱二万锭该钱一万万文用工本银十四万九千两大半太仓银库此奉旨铸钱之大略也臣等伏见先朝铸造制钱原以通币便民铸成之后谅进少许呈样非所以进供上用者也万历二年铸造之初亦止进样钱一千万文其后以一半进用巳非通币便民之本意今若以赏用阙钱径行铸造通用则是以外府之储取充内库大失旧制矣且京师民闲嘉靖钱最多自铸万历钱后愚民讹为止行新钱不行旧钱甚以为苦今若广铸新钱则嘉靖旧钱必至阻滞不行于民甚为不便又与原奉圣旨与嘉靖隆庆等钱兼行之意相背伏望暂停铸造从之六年定嘉靖隆庆万历制钱每金背八大准银一分火漆旋边各十文准银一分洪武等钱与古钱十二文准银一分十年诏暂停各处钱局俟钱法疏通听鼓铸十三年铸万历通宝钱十五万锭南京工部分铸六万锭十四年湖广抚臣奏武荆衡三局所铸各限一式民闲俱不通用武局者不能行之荆州衡局者不能行之武昌请今后不得妄分新旧拣择彼此 【按万历中云南巡抚郭庭梧言国初京师有宝源局各省有宝泉局至嘉靖闲省局停废滇中产铜不行鼓铸而反以重价购海■〈贝巴〉非利也遂开局铸钱寻命十三布政司皆开局以五铢钱为准用四火黄铜铸金背二火黄铜铸火漆盖以费多利少私铸自息也久之户部言钱之轻重不常轻则敛重则散故无壅阙匮乏之患初铸时金背十文折银一分今万历金背五文嘉靖金背四文折银一分火漆旋边亦如之仅踰十年而轻重不啻相半宜发库贮以平其直从之】 熹宗天启元年铸泰昌钱兵部尚书王象干请铸当十当百当千三等大钱略仿白金三品之制后有言大钱之弊者诏停铸庄烈帝崇祯三年御史饶京言铸钱开局本通行天下今苦于无息旋开旋罢各局所铸之息不尽归朝廷复苦无铸本盖以买铜而非采铜也乞遵洪武初及永乐九年嘉靖六年例遣官各省铸钱采铜于产铜之地仿银矿法十取其三铜山之利朝廷擅之小民所采仍予以直从之巳而荆州主事朱大受专督铸钱定钱式每文重一钱每千直银一两南都钱轻薄乃定每文重八分初嘉靖钱最重隆万钱加重半铢自启祯新铸出旧钱悉弃置然日以恶薄末年敕铸当五钱竟未及行史臣曰明制历代钱与制钱通行自神宗初从佥都御史庞尚鹏议古钱止许行民闲输税赎罪俱用制钱启祯时广铸钱始括古钱以充废铜民闲市易亦摈不用矣庄烈帝初即位御平台召对给事中黄承昊疏有销古钱之语大学士刘鸿训言北方皆用古钱若骤废之于民不便帝以为然既而以御史王燮言收销旧钱但行新钱于是古钱销毁顿尽盖自隋时尽销古钱至是凡再见之钞法自弘正闲废天启时给事中惠世扬复请造行崇祯末有蒋臣者申其说擢为户部司务倪元璐方掌部事力主之然终不可行而止

　　钦定续通典卷十三 

●钦定续通典卷十四　食货十四

　

　　漕运

　　盐铁

　　○漕运【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　△唐

　　唐至德以后因史朝义分兵出宋州淮运于是阻绝租庸盐铁泝汉江而上河南尹刘晏为户部侍郎兼句当度支转运盐铁铸钱使以江淮粟帛由襄汉越商于以输京师代宗出陕州关中空窘于是盛转输以给用广德二年废句当度支使以刘晏专领东都河南淮西江南东西转运租庸转输至上都凡漕事皆决于晏晏即盐利雇佣分吏督之随江汴河渭所宜故其时转运船由润州陆运至扬子费钱十九晏命囊米而载以舟减钱十五由扬州距河阴斗米费钱百二十晏为歇艎支江船二千艘每船受千斛十船为纲每纲三百人篙工五十人自扬州遣将部送至河阴上三门号上门填阙船斗米减钱九十调巴蜀襄汉麻枲竹筱为绹挽舟未十年人人习河险江船不入汴汴船不入河河船不入渭江南之运积扬州汴河之运积河阴河船之运积渭口渭船之运入太仓岁转粟至百一十万石无升斗溺者又分官吏主丹阳湖禁引溉自是河漕不涸大历时李芃为陈州刺吏复开陈颍路以通漕挽八年以关内丰穰减漕十万石自杨炎为相修晏素隙罢其职以户部郎中崔河图代之而漕事渐坏德宗贞元初关辅宿兵斗米千钱诏浙江东西至今年入运送上都米七十五万石更于本道两税折纳米一百万石并江西湖南鄂岳福建等道先支米并委浙江东西节度使韩滉处置船运数内送一百万石至东渭桥输纳余赈给河北等诸军及行营粮料其淮南及寿濠等道先支米洪潭屯米并委淮南节度使杜亚句当其船运数内送二十万石至东渭桥余支充行营粮料天下两税钱物并委本道观察使本州岛刺吏遣官部送上都后陕虢观察使李泌益凿集津仓山西径为运道属于三门仓治上路以回车又为入渭船方五板输东渭仓米至凡百三十万石遂罢南路陆运十五年诏令江淮转运米宜二百万石迩来虽有此命而运米不过四十万石旧例江淮米岁运抵河阴者数五十万斛久不盈其数惟李巽为度支转运使乃登足数焉至太和初岁旱河涸掊沙而进米多耗咸阳令韩辽请修秦汉时兴城堰自咸阳抵潼关三百里可以罢车挽之劳文宗从其议堰成罢挽车之牛以供农关中实赖其利云

</div>
    <div class="pagination">
<a href="续通典_page102.html">上一页</a><span>...</span><a href="续通典_page98.html">98</a><a href="续通典_page99.html">99</a><a href="续通典_page100.html">100</a><a href="续通典_page101.html">101</a><a href="续通典_page102.html">102</a><span class="current-page">103</span><a href="续通典_page104.html">104</a><a href="续通典_page105.html">105</a><a href="续通典_page106.html">106</a><a href="续通典_page107.html">107</a><a href="续通典_page108.html">108</a><span>...</span><a href="续通典_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
