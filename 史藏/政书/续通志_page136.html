<!DOCTYPE html>
<html>
<head>
    <meta charset="UTF-8">
    <title>续通志 - 第 136 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 136 页/共 1359 页</h1>
    <div class="content">湖广参政鄂尔和复武昌及汉阳府癸酉诏詹事院自行铨注本院属官八月帝还大都资政院使托和齐复江州路左迁平章政事耀珠 【 
按元史宰相表未载耀珠为中书平章政事】 为淮西元帅供给乌撒军进讨蕲黄九月乙丑朔日有食之己丑建皇太子盝顶殿于圣安殿西 
冬十月丁未广西元帅甄崇福复道州诛贼将周伯颜庚戌从特哩特穆尔尊达实哩之请授方国珍徽州路治中国璋广德路治中国瑛信州 
路治中督遣之任国珍等不受命立水军都万户府于昆山州以浙东宣慰使纳琳哈喇为正万户宣慰使董抟霄为副万户是月撤世祖所立 
毡殿改建殿宇十一月丁亥江西右丞和尼齐以兵平富州临江遂复瑞州是月立义兵千户水军千户所于江西事平愿还为民者听十二月 
江浙行省平章政事巴延特穆尔南台御史中丞曼济哈雅及四川行省参知政事哈喇图左丞桑图实哩西寍王英实合军讨徐寿辉于蕲水 
败之寿辉遁走获伪官四百余人陕西行省平章政事博啰四川行省右丞达实巴图尔复均房等州濠人朱元璋起兵据滁州 【是为明太 
祖】 是岁造清寍殿前山子月宫诸殿宇以宦官留守额森特穆尔留守同知伊苏岱尔及都水少监陈阿穆尔克等董其役
　　十四年春正月癸酉立辽阳等处漕运庸田使司属分司农司是月达实巴图尔复峡州二月己未以湖广行省平章政事果勒为淮南行 
省平章政事讨张士诚是月以吕思诚为湖广行省左丞命湖广行省右丞巴延布哈江南行台中丞曼济哈雅江浙行省平章政事巴延特穆 
尔参知政事阿尔乌逊会合湖广行省平章政事额森特穆尔讨沿江贼立镇江水军万户府命江浙行省右丞佛嘉律领之诏河南淮南两省 
并立义兵万户府建清河大寿元忠国寺以江浙废寺田归之三月癸亥朔日有食之甲戌命亲王苏克特穆尔以兵讨宿州贼丙子颍州陷是 
月中书定拟义兵立功者权任军职事平授以民职从之以四川行省右丞达实巴图尔为本省平章政事兼知行枢密院事总荆襄诸军从宜 
调遣诏和买马于北边以供军用夏四月癸巳朔以武祺参议中书省事是月帝如上都方国珍复拥船据海道以江浙行省参知政事阿尔乌 
逊为本省右丞浙东宣慰使恩寍普为江浙行省参知政事总兵讨之发陕西军讨河南贼造过街塔于卢沟桥修筑白浮瓮山堤堰五月甲子 
安丰正阳贼围庐州是月诏修北巡所经色泽岭黑石头河西沿山道路立南阳邓州等处毛葫芦义兵万户府募土人为军免其差役令讨贼 
自効诏以伊苏乌尔图华募兵万人下蜀江代达实巴图尔守中兴荆门命达实巴图尔以兵赴汝寍以湖广行省参知政事鄂尔和为右丞讨 
庐州命荆王达尔玛实哩代奎腾阿哈镇河西讨西番贼六月辛卯朔张士诚寇扬州丙申达实特穆尔以兵讨张士诚败绩诸军皆溃诏江浙 
行省参知政事佛嘉律会达实特穆尔复进兵讨之 【按佛嘉律于本年二月巳称行省右丞不载何时降为参知政事】 己酉张士诚陷盱 
眙县庚戌陷泗州官军溃秋七月壬申命刑部尚书阿噜于汝寍州等处募兵讨泗州是月帝还大都九月庚申以湖广行省左丞吕思诚复为 
中书左丞 【按元史吕思诚传思诚至湖广未数日召入是其左迁湖广行省左丞亦必系本年事传又云至武昌时贼巳据城思诚至皆惊 
走去二日而武昌复陷纪俱失载又宰相表思诚以十二月召入为添设左丞与纪异】 辛酉以知枢密院事伊彻察喇为中书平章政事诏丞 
相托克托总制诸王各翼军马出征高邮是月方国珍拘元帅伊德默色黄岩州达噜噶齐宋巴延布哈知州赵宜浩以俟诏命冬十月戊戌诏 
达实巴图尔及台哈布哈等会军讨安丰十一月丙寅敕省院台奏事先启皇太子丁卯托克托领兵至高邮辛未战于高邮城外大败贼众乙 
酉托克托遣兵平六合县是月达实巴图尔复苗军所据郑均许三州十二月丙申以中书平章政事鼎珠为左丞相宣政院使哈玛尔永昌宣 
慰索诺木巴勒并为中书平章政事监察御史袁赛音布哈等劾托克托出师三月略无寸功倾国家之财为己用半朝廷之官以自随又其弟 
额森特穆尔庸材鄙器玷污清台章三上诏额森特穆尔出都门听旨以宣徽使旺嘉努为御史大夫丁酉诏削托克托官爵安置淮安路弟御 
史大夫额森特穆尔安置寍夏路以河南行省平章政事台哈布哈为本省左丞相中书平章政事伊彻察喇加太尉集贤大学士舒苏知枢密 
院事代领其军诏被灾残破之处令有司振恤仍蠲租税三年赐高年帛罢庸田茶运宝泉等司戊戌以鼎珠领经筵事中政院使僧格实哩为 
中书添设右丞庚子以僧格实哩同知经筵事冀国公图噜加太尉癸卯以哈玛尔提调经正监都水监会同馆知经筵事就带原降虎符甲辰 
以僧格实哩提调宣文阁哈玛尔兼大司农吕思诚兼司农卿提调农务是月命甘肃右丞威台讨捕西番贼达实巴图尔复河阴巩县猺贼自 
耒阳寇衡州万户许托音死之是岁诏谕民闲私租太重以十分为率普减二分永为定例京师大饥加以疫疠民有父子相食者帝于内苑造 
龙船自制其样又自制宫漏其精巧绝出人谓前代所鲜有时帝怠于政事荒于游宴以宫女三圣努妙乐努文殊努等一十六人按舞名为十 
六天魔首垂发数辫戴象牙佛冠身被缨络大红销金长短裙金杂袄云肩合袖天衣绶带鞵韈各执加噶布喇婉之器内一人执铃杵奏乐又 
宫女一十一人练槌髻勒帕常服或用唐帽窄衫所奏乐用龙笛头管小鼓筝■〈秦〉琵琶笙胡琴向板拍板以宦者察罕岱布哈管领遇 
宫中赞佛则按舞奏乐宫官受秘密戒者得入余不得预
　　十五年春正月戊午朔以中书平章政事吹斯戬出为陜西行省平章政事 【按出为陜西行省平章政事元史作提调留守司考宰相 
表至正十五年正月吹斯戬出为陕西行省平章吹斯戬传亦云至正十五年迁陜西行省平章复召还拜知枢密院事俄复拜中书平章提调 
大都留守司此下书以哈斯为中书平章者即补吹斯戬之缺而其提调留守司乃再入中书时事也纪文错误今改】 宣徽使哈斯为中书平 
章政事河南行省左丞许有壬为集贤大学士辽阳行省左丞奇尔巴延布哈为本省平章政事壬戌以宣政院副使实都为太子詹事甲子江 
西行省平章政事道通加大司徒辛未大鄂尔多儒学教授郑咺建言蒙古乃国家本族宜教之以礼而犹循本俗不行三年之丧又收继庶母 
叔婶兄嫂恐贻笑后世宜令改革绳以礼法不报丁丑徐寿辉复陷沔阳府威顺王库春布哈令王子报恩努等同湖南元帅阿尔斯兰水陆并 
进讨之至汉川兵败报恩努死之庚辰复设仁虞云需尚供三总管府是月诏安置托克托于额齐讷路收所赐田土遣兵分守河南陜西山东 
诸路闰月壬寅以各卫军人屯田京畿人给钞五锭仍给牛种农器二月己未刘福通等自砀山夹河迎韩林儿立为皇帝又号小明王建都亳 
州国号宋改元龙凤丙寅以中书平章政事哈斯左丞许有壬并知经筵事戊辰以太傅御史大夫旺嘉努为中书右丞相中书平章政事鼎珠 
为左丞相壬申立淮东等处宣慰使司都元帅府于天长县统濠泗义兵万户府听富民愿出丁壮五千名者为万户五百名者为千户一百名 
者为百户丙子以达实特穆尔为中书平章政事提调留守司平章政事哈斯兼大司农三月癸巳徐寿辉陷襄阳路甲午授皇太子玉册锡冕 
服九旒祗谒太庙辛丑以监察御史言安置托克托于云南镇西路额森特穆尔于四川碉门托克托长男哈喇章安置肃州次男三宝努安置 
兰州仍籍其家产己酉以知枢密院事重嘉努知经筵事知枢密院事尼苏该提调内史府是月郭子兴卒夏四月壬戌中书省臣言江南因盗 
贼阻隔所有阙官宜遣人与各省及行台官以广东广西海北海南三品以下通行迁调五品以下先行照会之任江浙行省三年一次迁调福 
建等处阙官亦依前例从之癸亥以中书平章政事达实特穆尔知经筵事御史中丞扎萨古逊同知经筵事乙丑以中书右丞藏实左丞乌克 
逊良桢分省彰德辛未以御史中丞伯嘉努同知经筵事中书参议成遵兼经筵官癸酉以左丞相鼎珠为右丞相平章政事哈玛尔为左丞相 
太子詹事僧格实哩为中书平章政事舒苏为御史大夫丁丑加知枢密院事重嘉努太傅是月帝如上都诏翰林待制乌玛喇集贤待制孙撝 
招安张士诚御史台劾奏中书左丞吕思诚罢之诏四川等处立宣化镇南军民府罢四川羊母甲洞臭南王洞长官司改立忠义军民安抚司 
立汴梁等处义兵万户府五月壬辰复襄阳路监察御史伊埒呼图克等劾奏河南行省左丞相台哈布哈慢功虐民诏削其职以达实巴图尔 
为河南行省平章代之庚戌徐寿辉兵自沔阳陷中兴路元帅多尔济巴勒死之六月戊辰命中书平章政事吹斯戬兼大司农 【按吹斯戬 
自陕西行省复入中书元史宰相表书于九月纪于六月已称为中书平章政事与表不符】 僧格实哩知经筵事庚辰征徽州隐士郑玉为翰 
林待制不至 【按郑玉被征元史本传作十四年事汪克宽作玉行状亦同】 是月朱元璋自和州渡江取太平路秋七月壬寅徐寿辉复陷 
武昌汉阳等处是月以亲王实勒们等分守山东四川湖广诸路并招谕各起兵者八月庚申命南阳等处义兵万户府召募毛葫芦义兵万人 
进攻南阳戊辰以中书平章政事达实特穆尔为江浙行省左丞相便宜行事甲戌以大宗正府扎尔古齐德埒默色为甘肃行省平章政事戊 
寅云南死可伐等降令其子莽三以方物来贡立平缅安抚司四川向思胜降改安定州为军民安抚司是月帝还大都诏淮南行省左丞相太 
平统淮南诸军讨所陷郡邑仍命湖广行省平章政事鄂尔和以所部苗军听其节制立沃济野人济喇敏等处诸军万户府于哈勒费延之地 
九月癸未朔以知岭北行枢密院事努都尔噶为中书平章政事乙酉立分海道防御运粮万户府于平江路是月移置托克托于阿恰济之地 
冬十月丁巳立淮南行枢密院于扬州甲子帝谓右丞相鼎珠等曰敬天地尊祖宗重事也朕将亲祀郊庙务尽诚敬卿等其议典礼从其简者 
行之以中书右丞拜珠为平章政事庚午以袭封衍圣公孔克坚同知太常礼仪院事其子希学袭封衍圣公己卯以翰林学士承旨庆通为淮 
南行省平章政事立黄河水军万户府于小清口十一月壬辰亲祀上帝于南郊命太子为亚献丞相鼎珠为终献甲午以台哈布哈为湖广行 
省左丞相湖广荆襄诸军悉听节制给还原夺宣命庚戌贼陷饶州路是月达实巴图尔攻夹河贼大破之贼陷怀庆命河南行省右丞布哈讨 
之十二月丁巳命中书参知政事伊哷森布哈陈敬伯分省彰德癸亥立忠义忠勤万户府于宿州武安州壬申以平章政事特哩特穆尔右丞 
鄂兰并知经筵事参议丁好礼兼经筵官乙亥以天下兵起下诏罪已大赦是月达实巴图尔大败刘福通等于太康遂围亳州伪宋主韩林儿 
遁走安丰哈玛尔矫诏杀右丞相托克托是岁诏凡有水田之处设大兵农司招集人夫有警乘机进讨无事栽植播种以中书平章政事拜珠 
分省济寍设兵列户工四部察罕特穆尔与贼战于河南北屡有功除中书刑部侍郎
　　十六年春正月壬午朔改福建宣慰使司都元帅府为福建行中书省 【按元史百官志至正十六年五月置福建等处行中书省于福 
州纪书于正月互异】 己亥诏太尉昂吉尔开府设官属乙巳以辽阳行省左丞相约约为太子詹事翰林学士承旨图烈特穆尔同知詹事院 
事丙午以知枢密院事实勒们兼太府监卿庚戌左丞相哈玛尔罢 【按续通鉴载哈玛尔既相以前进西僧为耻欲事太子以帝为太上皇 
语泄因罢之】 辛亥御史大夫舒苏亦罢以吹斯戬为御史大夫复以鼎珠为右丞相是月徐寿辉建伪都于汉阳二月癸丑吹斯戬劾哈玛尔 
及其弟舒苏等罪恶帝曰哈玛尔兄弟虽有罪然侍朕日久与朕弟伊埒哲伯皇帝同乳且缓其罚令之出征自効甲寅命右丞相鼎珠依前太 
保中书一切机务悉听总裁丙辰鼎珠及平章政事僧格实哩等复奏哈玛尔兄弟罪恶诏贬哈玛尔惠州安置舒苏肇州安置寻杖杀之丙寅 
命翰林国史院太常礼仪院定拟皇后奇氏三代功臣谥号王爵甲戌命部院正官各举才堪守令者一人不拘蒙古色目汉南人听中书省酌 
用己卯命集贤直学士杨俊民致祭曲阜孔子庙是月张士诚陷平江路据之改平江路为隆平府遂陷湖州松江常州三月壬午徐寿辉复寇 
襄阳戊子命宣让王特穆尔布哈维顺王库春布哈以兵镇遏怀庆路庚寅朱元璋取集庆路江南行台御史大夫福寿死之 【按元史百官 
志江南行御史台旧治建康是时以建康文宗潜邸所在改名集庆路自后集庆失守行台遂徙绍兴矣】 丙申徐寿辉陷常德路丁酉立行枢 
密院于杭州命江浙行省左丞相达实特穆尔兼知行枢密院事节制诸军省院等官并听调遣朱元璋取镇江路戊申方国珍复降授为海道 
漕运万户其兄方国璋为衢州路总管夏四月辛亥以吹斯戬为中书左丞相丙辰以资政院使布哈为御史大夫丁巳命左丞相吹斯戬领经 
筵事中书平章政事乌兰哈达御史大夫布哈并知经筵事庚申以河南行省左丞布哷齐为湖广行省平章政事达实巴图尔加金紫光禄大 
夫丙寅命安班太子与陜西行省官同讨均房南阳辽阳行省平章政事奇尔巴延布哈加大司徒丁卯以陜西行台御史大夫托多为陜西行 
省左丞相大司农约约为辽阳行省左丞相以知枢密院事实勒们分院济寍翰林学士承旨托克托同知詹事院事壬申命豫王喇特纳实哩 
与陜西行省官商议军机从宜攻讨是月帝如上都五月丙申徐寿辉陷沣州路六月乙丑朱元璋取广德路秋七月癸未以翰林学士图噜特 
穆尔为侍御史是月朱元璋自称吴国公 【朱元璋称吴国公谨遵　　御批通鉴辑览增】 张士诚陷杭州江浙行省平章政事尊达实哩 
战死丞相达实特穆尔遁杨谔勒哲及万户普贤努击败之复其城八月丙辰奉元路判官王渊等以义兵复商州以渊同知关商襄邓等处宣 
慰司事庚午徐寿辉陷衡州路元帅甄崇福战死是月帝还大都九月庚辰汝颍贼李武崔德等破潼关参知政事舒噜杰战死壬午豫王喇特 
纳实哩同知枢密院事鼎珠复潼关河南行省平章政事伯嘉努以兵守之戊戌贼陷陜州及虢州诏以太尉纳琳复为江南行台御史大夫迁 
行台治绍兴是月察罕特穆尔复陜州及虢州复袭败贼兵于平陆安邑以功授签河北行枢密院事冬十月罢太尉额森特穆尔淮安城陷淮 
东道廉访使褚布哈死之十一月丙戌以噜达实达尔玛实哩并为詹事是月河南陷河南廉访副使温普遁十二月徐寿辉陷岳州路杀威顺 
王子岱音特穆尔湖广参政额森特穆尔与左江义兵万户邓祖胜合兵复衡州是岁诏沿海州县为贼所残掠者免田租三年赐高年帛河南 
行省左丞相台哈布哈驻军于南阳嵩汝等州叛民皆降军势大振陜西行台监察御史李尚絅上关中形胜急论凡十有二事命大司农司屯 
种雄霸二州以给京师号京粮
　　十七年春正月丙子朔日有食之以巴延特古斯为大司徒辛卯命山东分省团结义兵每州添设判官一员每县添设主簿一员专率义 
兵以事守御仍命各路达噜噶齐提调听宣慰使司节制二月壬子李武崔德犯七盘蓝田命察罕特穆尔以军会达尔玛雅尔守陕州潼关哈 
喇布哈由潼关抵陕西会豫王喇特纳实哩及鼎珠等同进讨戊辰知枢密院事托克托复邳州调客省使苏尔达衮等攻黄河南岸贼大破之 
壬申刘福通遣其党毛贵陷胶州签枢密院事托欢死之甲戌徐寿辉陷陕州是月李武崔德陷商州察罕特穆尔与李思齐以兵自陜虢援陜 
</div>
    <div class="pagination">
<a href="续通志_page135.html">上一页</a><span>...</span><a href="续通志_page131.html">131</a><a href="续通志_page132.html">132</a><a href="续通志_page133.html">133</a><a href="续通志_page134.html">134</a><a href="续通志_page135.html">135</a><span class="current-page">136</span><a href="续通志_page137.html">137</a><a href="续通志_page138.html">138</a><a href="续通志_page139.html">139</a><a href="续通志_page140.html">140</a><a href="续通志_page141.html">141</a><span>...</span><a href="续通志_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
