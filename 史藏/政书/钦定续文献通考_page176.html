<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 176 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 176 页/共 455 页</h1>
    <div class="content">　　氤氲氤氲兮祥光张龙车辇兮驾飞扬遥瞻稽首兮去何方民福留兮时雨旸
　　望瘗时和之曲
　　捧殽羞兮诣方鸣銮率舞兮声铿锵思神纳兮民福昻予稽首兮谢恩光
　　【臣】等谨按是时罢句龙弃配位以仁祖配享其配位更不制乐章者四年己有配位不别奏乐之诏也至奠币进俎未见改作亦不云仍用旧词后嘉靖十年乐章亦阙此二奏将省之耶抑史略之耶观初献有予将玉帛云云而嘉靖十年乐章初献亦有菲币在笥云云似属并省
　　嘉靖十年初定帝社稷乐章隆庆元年罢
　　迎神时和之曲
　　东风兮地脉以融首务兮稼穑之工【秋祭云金风兮万宝以充忻成兮稼穑之工】祀神于此兮苑中愿来格兮慰予衷
　　初献夀和之曲
　　神兮临止礼荐清醇菲币在笥初献式遵神其鉴兹享斯藻苹我祀伊何祈报是因神兮锡祉财【按史志作则照防典改】阜吾民
　　亚献雍和之曲
　　二觞载举申此殷勤神悦兮以纳祥霭兮氤氲终献宁和之曲
　　礼终兮酒三行喜【按乐律志作嘉】茂实兮黍稷梁农事待兮丰康予稽首兮以望
　　彻馔保和之曲
　　祀事告终三献既周彻之罔迟惠注田畴迓以休贶庇兹有秋
　　送神广和之曲
　　耕耨伊首【秋祭云耕耨告就】力事豆笾粢盛頼之于此大田予将以祀神其少延愿留嘉祉副我洁防肃驾兮云旋普予兮有年
　　望曲同送神
　　明史礼志曰隆庆元年礼部言帝社稷之名自古所无嫌于烦数宜罢从之
　　【臣】等谨按嘉靖实録云帝社帝稷坛不设奠玉此初献所以但云菲币在笥也至二十二年八月以得瑞麦嘉禾遣宫摄祭钦降乐章命奏奠玉帛乃借太社稷玉奠献据此当有续制奠玉帛一章今不可考矣
　　洪武二年分祀天神地祗乐章
　　迎天神奏中和之曲
　　吉日良辰祀典式陈太嵗尊神雷雨风云【按王圻续通考此处有京畿山川城隍之神二句明防典同】濯濯厥灵昭鉴我心以以迎来格来歆
　　奠帛以后咸同朝日
　　迎地祗奏中和之曲
　　吉日良辰祀典式陈惟地之祗百灵缤纷岳镇海渎山川城隍内而中国外及四方濯濯厥灵昭鉴我心以以迎来格来歆
　　奠帛以后咸同朝日
　　洪武六年合祀天神地祗乐章
　　迎神保和之曲
　　吉日良辰祀典式陈太嵗尊神雷雨风云岳镇海渎山川城隍内而中国外及四方濯濯厥灵昭鉴我心以以迎来格来歆
　　奠帛以后咸同朝日
　　【臣】等谨案明史乐志第一云祭太嵗风雷岳渎迎神奏中和奠帛奏安和初献奏保和亚献奏肃和终献奏凝和彻豆奏夀和送神奏豫和望燎奏熙和此即合祀天神地祗乐章也乃乐志第二载此除迎神改保和外余并同朝日朝日则奠币保和初献安和亚献中和终献肃和彻馔凝和送神夀和望燎豫和曲名节奏殊别
　　嘉靖九年复分祀天神地祗乐章　隆庆元年罢【按礼志云礼臣言天神地只已从祀南北郊其仲秋神祗之祭不宜复举令罢之】
　　迎天神保和之曲
　　吉日良辰祀典式陈景云甘雨风雷之神赫赫其灵功着生民参赞元化宣布苍仁爰兹报祀鉴斯藻苹奠帛以后俱如旧
　　迎地祗保和之曲
　　吉日良辰祀典式陈灵岳方镇海渎之神京畿四方山泽羣真毓灵分隅福我生民荐斯享报鉴我恭寅奠帛以后亦如旧
　　洪武四年祀周天星辰乐章
　　迎神凝和之曲
　　星辰垂象布列元穹择兹吉日祀礼是崇濯濯厥灵昭鉴我心谨候以迎庶几来歆
　　奠帛保和之曲词同朝日
　　初献保和之曲
　　神兮既留品物斯荐奉祀之初醴酒斯奠仰惟灵耀以享以歆何以侑觞乐奏八音
　　亚献中和之曲
　　神既初享亚献再升以酌醴齐仰荐于神洋洋在上式燕以宁庶表防衷交于神明
　　终献肃和之曲
　　神既再享终献斯备不腆菲仪式将其意荐兹酒醴成我常祀神其顾歆永言乐只
　　彻豆豫和之曲
　　祀事将毕神既歆只彻兹俎豆以成其礼惟神乐欣无间始终乐音再作庶达防悰
　　送神雍和之曲词同朝日
　　望燎雍和之曲
　　神既享祀灵驭今旋燎烟既升神帛斯焚巍巍霄汉倐焉以适拳拳余衷瞻望弗及
　　嘉靖八年祀太嵗月将乐章
　　迎神
　　吉日良辰祀典式陈辅国佑民太嵗尊神四时月将功曹司辰濯濯厥灵昭鉴我心以以迎来格来歆奠帛以后俱与神祗坛同
　　防典曰神祗坛隆庆元年议罢惟太嵗月将特祭于山川坛如初
　　洪武元年宗庙乐章
　　迎神太和之曲【按王圻续通考作中和明防典同】
　　庆源发祥世徳惟崇致我眇躬开基建功京都之中【按防典王圻续通考俱作内】亲庙在东惟我子孙永懐祖风【按防典王圻续通考乐志作风者岂永乐后改躬为祖宗因又改宗为风以避重复耶】气体则同呼吸相通来格来崇皇灵显融
　　奉册宝熙和之曲【时享不用】
　　维水有源维木有根先世积善福垂后昆册宝镂玉徳显名尊祗奉礼文仰答洪恩
　　进俎凝和之曲【时享不用】
　　明明祖考妥神清庙荐以牲牷匪云尽孝愿通神明愿成治效此帝王之道亦祖考之教
　　初献夀和之曲武功之舞【按乐志一云初献则徳懿熙仁各奏乐舞亚终献则四庙共之】
　　【徳祖庙云】思皇高祖穆然深元其逺厯年其神在天尊临太室余庆绵绵歆于几筵有永其传
　　【懿祖庙云】思皇曽祖清勤纯古田里韬光天笃其祜佑我曽孙宏开土宇追远竭防勉遵前矩
　　【熙祖庙云】维我皇祖淑后贻谋盛徳灵长与泗同流发于孙枝明禋载修嘉润如海恩何以酬
　　【仁祖庙云】维我皇考既淳且仁弗耀其身克开嗣人子有天下尊归于亲景运维新则有其因
　　亚献豫和之曲文徳之舞
　　对越至亲俨然如生其气昭明感格在庭如见其形如闻其声爱而敬之发乎中情
　　终献熙和之曲文徳之舞
　　承先【按防典王圻续通考俱作前】人之徳化家为国母曰予小子基命成绩欲报其徳昊天罔极慇懃三献我心悦怿彻豆雍和之曲
　　乐奏具【按防典王圻续通考俱作仪】肃神其燕嬉【按王圻续通考同防典乃作娯恐当作娭】告成于祖亦右皇妣敬彻不迟以终祀礼祥光焕扬锡以嘉祉
　　送神安和之曲
　　显兮幽兮神运无迹銮驭逍遥安其所适其灵在天其主在室子子孙孙孝思无斁
　　王圻续通考曰朝享太庙诸乐章诏梁寅等分撰
　　二十一年更定初献合奏【余并同】
　　思皇先祖耀灵于天源衍庆流由高逮元元孙受命追逺其先明禋世崇亿万斯年
　　【臣】等谨案永乐以后改迎神章致我眇躬句为助我祖宗又改终献章首四句为惟前人之功肇膺天厯延及予【史志误作于照防典改】小子爰受方国【余并同】
　　嘉靖十五年孟春九庙特享乐章
　　太祖庙迎神太和之曲
　　于皇于皇兮仰我圣祖乃武乃文攘夷正华为天下大君粤【按粤字史志脱照防典添】比隆于古越比放勋肇造王业佑啓予小【按史志作子照防典改】孙功徳超迈太室攸尊首称春祀诚敬用申维神格思万世如存
　　初献夀和之曲
　　荐帛于篚洁牲于俎嘉我黍稷【按防典作稷黍】酌我清酤愚孙毖祀奠献初举翼翼精诚对越我皇祖居然顾歆永锡纯祜
　　亚献豫和之曲
　　籥舞既荐【按防典乐律志俱作迁】八音洋洋工歌喤喤醇醴载羞齐明其将之永佑于子孙嵗事其承之俾嗣续克承百世其保之
　　终献宁和之曲
　　三爵既崇礼秩有终盈溢孚颙显相肃雍惟皇祖格哉以绎以融申锡无穷暨于臣民万福攸同
　　彻馔豫和之曲
　　礼毕乐成神悦人宜笾豆静嘉敬彻不迟穆穆有容秩秩其仪益祗以严矧敢斁于斯
　　还宫安和之曲
　　于皇斯祖陟降在天清庙翼翼禋祀首防明神既留寝祏【按史志误作祐照防典改】静渊介福绥禄锡防绵绵以惠我家于万斯年
　　成祖庙迎神太和之曲
　　于维文皇重光是宣克戡内难转坤旋干外詟百蛮威行八埏贻典则于子孙不忘不愆圣徳神功格于皇天作庙奕奕百世不迁祀事孔明亿万斯年三献彻馔还宫俱与太祖庙同
　　仁宗庙迎神太和之曲
　　明明我祖盛徳天成至治訏谟遹骏有声専奠致享惟古经是程春祀有严以迓圣灵惟陟降在庭以赉我思成
　　初献夀和之曲
　　币牲在【按防典作载】陈金石在悬清酒方献百执事有防明神洋洋降歆自天俾我孝孙徳音孔宣
　　亚献豫和之曲
　　中诚方殷明神如存醴齐孔醇再举罍尊福禄穰穰攸介攸臻追逺报酬罔极之恩
　　终献宁和之曲
</div>
    <div class="pagination">
<a href="钦定续文献通考_page175.html">上一页</a><span>...</span><a href="钦定续文献通考_page171.html">171</a><a href="钦定续文献通考_page172.html">172</a><a href="钦定续文献通考_page173.html">173</a><a href="钦定续文献通考_page174.html">174</a><a href="钦定续文献通考_page175.html">175</a><span class="current-page">176</span><a href="钦定续文献通考_page177.html">177</a><a href="钦定续文献通考_page178.html">178</a><a href="钦定续文献通考_page179.html">179</a><a href="钦定续文献通考_page180.html">180</a><a href="钦定续文献通考_page181.html">181</a><span>...</span><a href="钦定续文献通考_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
