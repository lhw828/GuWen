<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 716 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 716 页/共 1125 页</h1>
    <div class="content">五年正月十六日，诏：「贡院将来考试进士，不得只于诗赋进退等第，今后参考策、论，以定优劣。诸科所对经义，亦不得将重复文句及抽拆经注，令数字对答，致有非理黜落。仍榜谕举人。」 
二月二日，权知贡举刘筠等言：「准诏免解进士五举已上，诸科七举已上，虽不合格，未得退落。缘诸科于逐场有九否十否者，未敢去留。」诏十否者驳放，仍候贡举毕日以名闻。 
三月二十三日，诏：「今年省试下第举人，进士
      
五举，年五十以上，及曾应淳化年举者；诸科七举，并六举终场，年六十以上者；并进士、诸科曾经先朝御试者，令贡院检会以闻。」 
四月十八日，诏曰：「设科取士，有国之令猷；侧席待贤，前王之格训。洪惟三后，勤御万邦，备存吁俊之方，俱显得人之盛。朕缅怀先烈，载举旧章，俾乡老以荐能，委春官而辨等。洎夫亲临轩陛，精校艺文，既吹一一之竽，尽刈翘翘之楚。尚念绵区至广，群士毕臻，或累朝积随计之劳，或十上阻千名之志，是用各分等级，咸被搜扬。虽振发滞淹，已布非常之泽；而考核名实，必思经久之规。将永革于因循，宜特申于诲谕。应诸(通)[道]贡举人等，今后并须服膺翰墨，励志典坟，当企慕于隽贤，勿坐希于侥幸。其或靡务激昂而自奋，正期华皓以见收，人将谓何，朕所不敢。苟敦修之未至，谅黜落以无疑。预形告戒之言，庶尽详延之旨。凡尔多士，宜知朕意。」先是，中书门下言：「昨以天下举人至多，所试词业，罕及格式。圣造曲成，不遗片善，念其久在场屋，齿发已衰，其中择举多年甲高者，并列官常，俾荣乡里。然虑隳学之徒，不务进修，坐候岁月，恐爽激劝之理。欲乞特出诏旨，敦谕四方。」故有是诏。 
七年正月二日，诏曰：「国家稽古御图，设科取士，务求时 ，以助化源。而褒博之流，习尚为弊，观其着撰，多涉浮华。或磔裂陈言，或会粹小说，好奇者遂成于谲怪，矜巧者专事于雕镌。流宕若兹，雅正何在。属方开于贡部，宜申儆于词场。当念文章所宗，必以理实为要，探典经之旨趣，究作者之楷模，用复温纯，无陷偷薄。
      
庶有 于国教，期增阐于儒风。咨尔多方，咸体朕意。」 
景佑元年正月二十二日，诏曰：「朕以绍隆先构，总揽宏纲，务恢致治之源，弥切思皇之念。矧以幅员至广，文物寖昌，秀茂颇多，计偕尤众。间者俾敦修于儒业，遂连罢于贡闱。顾场屋湮滞之人，洎衡泌孤贫之士，爰加轸悯，特示甄收，用旌稽古之勤，式阐右文之化。其今年南省就试进士、诸科，宜令礼部贡院于十分中许解送二分，并曾经先朝御试及后来殿试，进士三举，诸科五举，并进士五举、年五十已上，诸科六举、年六十已上者，虽所试不合格，特许别作一甲奏名。其二分人内，如合格人数不足，不得将文艺纰缪之人充数。」 
《文献通考》：石林叶氏曰：唐礼部试，诗赋题不皆有所出，或自以意为之，故举子皆得进问题意，谓之上请。本朝既增殿试，天子亲御殿，进士犹循礼部故事。景佑中稍厌其烦渎，始诏御药院具试题，书经史所出，模印给之，遂罢上请之制。 
王氏《挥麈录》曰：韩忠献亿景佑中参仁宗政事，天下称为长者。四子仲文综、子华绛、持国维、玉汝缜俱礼部奏名，忠献启上曰：「臣子叨陛下科第，虽非有司观望，然臣既备位政府，岂当受而有之，天下将以谓臣由致此。臣虽不足道，使圣明之政，人或议之，非臣所安也。臣教子既已有成，又何必昭示四方，以为荣观哉!乞尽免殿试唱第，幸甚。」诚恳再三，上嘉孍而允所请。忠献既薨，仲文、子华、玉汝相继再中科甲，独持国曰：「吾前已奏名矣，当遵家君之言，何必布之远方耶!」不复更就有司之求。故文潞公荐持国疏云：「曾预南宫高荐，自后不出仕宦。」其后仲文知制诰，子华、玉汝皆登宰席，持国赐出身，至门下侍郎，为本朝之甲族云。 
按，嘉佑二年御试，方令礼部所奏进士俱免黜落，如已前盖有过省而殿试不中者矣，故韩忠献诸子仲文、子华、玉汝，必再中甲科而后可以言登第，若嘉佑二年以后，则凡预礼部正奏名，皆为有出身之人矣。 
三月一日，诏贡院所试进士，除诗、赋依自来格式考定外，其策、论亦仰精研考校，如
      
词理可采，不得遗落。赋如欲不依次押官韵者听。 
十一月，诏诸科举人实应七举者，不限年别作一项奏名。 
三月十六日，太子少傅致仕晁迥言：「孙男仲衍、仲约，昨开封府得解贡院试毕，值期周服。今牓出，并预奏名。欲望许令袛赴御试。」诏候将来科场，便许就御试。 
十七日，礼部贡院言：「门引不到举人陈之奇等二十七人，拜扶出举人张容、刘渭，勘会并合该 命特奏名人数，当院未敢晓示，亦未敢退落。」诏容、渭特许就御试，余不行。 
十八日，命知贡举、翰林学士、礼部侍郎章得象等就南省编排特奏名进士、诸科人等，分为三等闻奏。 
十九日，诏：「南省特奏名进士只试论一首、诗一首，诸科对义五道，内年老者特与免试。」 
四月三日，诏：「御前放举人内，除合格正奏名外，特奏名恩泽人，令贡院晓示，候谢恩毕，同出身试衔人取便归乡，守选长史、文学、助教即令归乡。如愿赴晏者听。」 
六日，礼部贡院言：「进士黄庠昨第一人奏名，为患不赴御试，乞赐召试，将来科场，便就御试。」 
《文献通考》：景佑四年，贾昌朝言：「有亲戚事本州岛及或为发解官反侍父祖远宦距本州岛二千里，宜 转运司选官类试，以十率之，取三人。」诏近臣议，而丁度等谓旧制限十月二十五日上名于省，几二千里而赴试或有不及，愿宽其期一月。听如昌朝说，由是诸路始有别头试。其年诏开封府国子监及别头试，封弥誊录如礼部。 
五年正月八日，知制诰(季)[李]淑言：「切见近日发解进士，多取别书、小说、古人文集，或移合经注以为题目，竞务新奥。臣以为朝廷崇学取士，本欲兴崇风教，
      
反使后进习尚异端，非所谓化成之义也。况考校进士，但观词艺优劣，不必嫌避正书。至如近日学者编经史文句，别为解题，民间雕印，多已行用。考试之时，不须一一回避。其经典子书之内，有《国语》、《荀子》、《文(仲)[中]子》儒学所宗，六典通贯，先朝以来尝于此出题。只是国庠未有印本。欲望取上件三书，差官校勘刻板，撰定音义，付国子监施行。自今应考试进士，须只于国子监有印本书内出题。所贵取士得体，习业有方，稍益时风，不失淳正。如允所请，兼乞编入贡举条贯施行。」诏可。 
二十九日，中书门下言：「检会先诏，贡院考试进士，多只采诗赋，未尽铨择。今后更于策、论相兼，考定优劣。诸科对义，不得将重复文(局)[句]抽拆经注，令字数对荅，非理黜落。」诏以谕贡院。 
四月二十一日诏曰：「科举之设，本至公而擢材；仕进之阶，先力学而干禄。厚民崇术，莫切于斯。朕抚御邦图，周爰治道，奉若祖宗之法，谨夫俊造之求，考艺有程，得士斯众。昨举宾兴之典，以期计偕之来，申命攸司，载严明试。迨临轩而亲校，固刈楚之必精，尚轸湮沉之徒，特恢优裕之路。惟贡荐而屡绌，自迟暮而无成，审覆不诬，甄采咸及。然念溥率之广，褒傅滋多，或狃于宽恩，则堕其素业，靡笃温和之习，寖成苟简之风。思洽政醇，用颁诏谕：贡举人等，自今当研覃古义，景慕前良，为学务于资深，属词尚乎体要，宗师雅正，斥去浮华，勉事厥修
      
之勤，勿贻将落之诮。若仍累举之叙，限年以牧，盖匪经常之规，无怀侥幸之望。傥声实之非允，岂名级之可希。咨尔群儒，宜悉朕意。」 
宝元二年十一月四日，翰林学士丁度等言：「准诏详定侍读学士李淑言：昨充殿试详定官，切见初考用朱，覆考用墨，等第下计点抹数误书等第，众官参详，小有差错，只令用印。知制诰郑戬言：南省引试，都堂垂帘，两边钉幕，小试官不得辄上都堂，诸色人非指使呈覆签押文字不得到都堂上，如违严断。进士引试，依旧写札所出去处注疏一处晓示，不令上请。或疑虑须得上请，止在厅砌下，不得逼近帘帷。直贤院王 言：旧例举人试卷涂注乙字，并卷后计数，不得揩改。(说)[脱]误三字为一点，三点为一抹，降一等；三抹九点，准格落。赋少九字，论少三十六字，并不考。臣昨覆考进士试卷各有涂注脱误三四十字以上，寻依例书凿点抹，等第发过。切以祗奉御试，颇涉不恭，欲乞自今后误多者，依小字例落下不考。并请依所奏施行。」从之。 
《文献通考》：庆历四年，臣僚上言改更贡举进士所试诗、赋、策、论先后，诏下两制详议。知谏院欧阳修言：「请凡贡举旧法，若二千人就试，常额不过选五百人。每年到省就试及取人之数，大约不过此。是于诗、赋、策、论六千卷中，每一人三卷，选五百人，而日限又迫，使考试之官迨废寝食，疲心竭虑，因劳致昏。故虽有公心，而所选多滥，此旧法之弊也。今臣所请者，宽其日限，而先试以策而考之，择其文辞鄙恶者、文意颠倒重杂者、不识题者、不知故实略而不对所问者，限以事件若干以上，误引事迹者亦限件数，虽能成文而理识乖诞者，杂犯旧格不考式者，凡此七等之人先去之，计于二千人可去五六百。以其留者次试以论，又如前法而考之，又可去其二三百。其留
      
而试诗赋者，不过千人矣。于千人而选五百，则少而易考，不致劳昏。考而精当，则尽善矣。纵使考之不精，亦选者不至大滥。盖其节抄剽盗之人，皆以先经策、论去之矣。策、论逐场旋考，则卷子不多，考官不致劳昏，去留必不误。(此)[比]及诗、赋，皆是已经策、论，粗有学问，理识不至乖诞之人。纵使诗赋不工，亦可以中选矣。如此可使童年新学，全不晓事之人，无由而进。此臣所谓变法必须随场去留，然后可革旧弊者也。其外州解送到，且当博采，祗可尽令试策，要在南省精选。若省榜奏人至精，则殿试易为考矣。故臣但言南省之法，此其大 也。其高下之等，仍乞细加详定，大 当以策、论为先。」 
按：诗赋不过工浮词，论策可以验实学，此正理也。今观欧公所陈，欲先考论策，后考诗赋，盖欲以论策验其能否，而以诗赋定其优劣，是以粗浅视论策，而以精深视诗赋矣。盖场屋之文，论策则蹈袭套括，故汗漫难凭，诗赋则拘以声病对偶，故工拙易见。其有奥学雄文，能以论策自见者，十无一二，而纷纷鹄袍之士，固有头场号为精工，而论策一无可采者。盖自庆历以来，场屋之弊已如此，不特后来为然也。故欧公之言，欲先试论策，择其十分乱道者先澄汰之，不特使之稍务实学，且使司衡鉴者所考少则易精。又既工论策，则不患其不长于诗赋。纵诗赋不工，而所取亦不害为博古通精之士矣。又按，祖宗以来试进士，皆以诗、赋、论各一首，除制科外，未尝试策。天圣间，晏元献公请依唐明经试策，而不从。宝元中，李淑请并诗、赋、策、论四场通考，诏有司施行。不知试策实始于何年，当考。 
初，保宁军推官胡瑗教授湖州，科条纤悉备具，诸生信爱，如其子弟。至是下湖州取其法，着为学令。是冬，诏罢日限，以余靖言广学舍所以待有志之士，去日限所以宽食贫之人。或者谓仲淹既去，而执政意皆异，故有是诏。
康定二年五月十三日诏：「应先因随侍外任据文意，此句与上述内容不相契合，疑有脱误。，应举得解，今还本贯，或先无户今有户，先有户今无户，并乡贯移徙者，许经贡院陈状，召勾当事京朝官一员委保得实，与通叙举数场第。」「详 意盖为先因随侍外任，今还本贯；或本乡先无户，今置到税产；先有产税，今已卖尽。该此三事，即许通叙旧举。今来不晓 意，却将乡贯移徙又作一节施行，是又举人随处立户，不须土著，深恐未便。今请于『并』字下
      
添云『如此乡贯移徙』，盖语意明然，免致公私误认。」从之。 
庆历二年正月七日，诏：「川、广合该解发及诸处免解举人，虑地远到阙稽迟，令贡院如未引试日前续次到者，并收试。」 
二月五日，知制诰富弼言：「国家缘隋唐之制，设进士之科，采天下贤俊，虽至公之道过于隋唐，而得人之实或有未至。自咸平、景德年后，条约渐密，然省试有三长，殿试有三短。南省主文者四五人，皆两制宗匠。又选馆阁有辞学者数人，以助主文考校。复有监守、巡察、糊名、誊录，上下相警，不能容毫厘之私，此一长也；又一日试诗赋，一日试论，一日试策，诗、赋可以见辞艺，策、论可以见才识，四方之士得以尽其所蕴，此二长也；又贡院凡两月余日，研磨差次，必俟穷功悉力，然后榜出，此三长也。可谓至公至精矣。以此姓名高下，遂放及第，辞艺才识高者得高科，下者得下等。高科者待以好爵，下等者归于常调，朝廷既不失其实，举人又各足其志矣。洎至殿试，号为亲临，然所差考校之官，多不精慎，此一短也。又只试诗、赋与论，并在一日，不能尽人之才，此二短也。又考校不过十日，不暇研磨差次，匆匆而定，此三短也。向之省试至公至精也，乃混淆而不复见!今舍其所长，用其所短者，或云省试发榜则恩归有司，殿试发榜则恩由主上，是尽弃取士之实，而沽此虚名也。普天率土，岂有恩不出天子者耶!况殿试非古，始于唐
      
武后之初年尔，此安足为后世法 历代取士，悉委有司，独后汉文吏课笺奏而副之端门，亦未闻天子再试也。往时无糊名、誊录之制，主文可以专取舍，遂有殿试以防主文。今无以容其私，殿试复何为哉 臣欲乞自今岁以后，只令南宫发榜。必恐恩归有司，则请如天圣二年，令南宫考定高下，以混榜引于殿庭，依次唱名赐第，则与殿试同矣。」诏曰：「国家申命迩臣，往司贡部。关防之制，已极于至公；优劣之殊，或经于审定。矧责成之素重，固练实以无差。宜服故常，庶臻精要。俟辨等之来上，即延对以赐科。用洽茂恩，着为彝式。」 
九日诏：「近已依富弼上言，更不临轩亲试。今已 院，令贡院且依旧例奏名，殿试仍许解二分人数。将来科场，别奏取旨。」 
四年三月十三日，翰林学士宋祁等言：「近准敕详定贡举条制者。伏以取士之方，必求其实；用人之术，当尽其材。今教不由于学校，士不察于乡里，则不能核名实；有司束以声病，学者专于记诵，则不足尽人材。此献议者所共以为言也。臣等参考众说，择其便于今者，莫若使士皆土著而教之于学校，然(其)[后]州县察其履行，则学者修饬矣。故为立学合保荐送之法。夫上之所好，下之所趋也。今先策、论，则文辞者留心于治乱矣。简其程序，则闳博者得驰骋矣。问以大义，则执经者不专于记诵矣。其诗赋之未能自肆者，杂用今体，经术之未能亟通者，尚依旧
      
科，则中常之人皆可勉及矣。此所谓尽人之材者也。故为先策、论过落，简诗赋考式问诸科文义之法，此数者其大要也。其州郡封弥誊录、进士诸科帖经之类，皆细碎而无益者，一切罢之。凡其为法者，皆申之以赏罚而劝焉。如此则养士有素，取材不遗，苟可施行，望赐裁择。诸路州府军监除旧有学校外，其余并各令立学。如本处修学人及二百人已上处，许更置县学。若州县未能顿备，即且就文宣王庙，或系官屋宇为学舍。仍委本路转运司及本属长吏，于幕职、州县官内奏选充教授，以三年为一任，在任有人同罪保举者，得替日依例施行。若少文学官可差，即令本处举人众举有德行艺业之人，在学教授。候及三年，无私过，本处具教授人数并本人履业事状，保明闻奏，当议等第特授恩泽。内有由本学应举及第人多处，亦与等第酬赏。如任满本处举留者，亦听本官从便。其学校规令，宜令国学详定闻奏，颁下施行。如僻远小郡，举人不多，难为立学处，仰转运司体量闻奏。初入郡学人，须有到省举人二人委保是本乡人事，或寄居已久，无不孝不悌踰滥之行，即不曾犯刑责，或曾经官司罚赎，情理不重者，方得入学。应取解逐处在学本贯人，并以入学听习，至秋赋投状日前及三百日以上，旧得解人百日以上，方许取应。秋赋投状日，并依本州岛军旧制。内有亲老，别无得力弟兄侍养，致在学日数不足
      
者，除依例合保外，别召命官一员或到省举人三名委保诣实，亦许取应。其随亲属之官者，许就近入学，候归乡取解，据在学实日及无过犯，给与公凭。进士、诸科举人，每三人为一保，所保之事有七：一、隐忧匿服；二、曾犯刑责；三、不孝不悌，迹状彰明；四、故犯条宪，两经赎罚，或未经赎罚，为害乡里；五、(藉)[籍]非本土，假户冒名；六、祖父犯十恶四等以上罪；七、身是工商杂类，及曾为僧道者，并不得取应。违者本人依条行遣，同保人殿两举。其保状式，具此七事外，余并令礼部贡院重行删定。国子监、开封府取解举人，须五人为一保，仍(遂)[逐]保内要曾到省举人二人。外处取解举人，仰本处知州、通判、职官、录事参军、令佐常切采访，内有犯前项条贯及犯各保状内违碍者，并不得解送。如不举察，或显可保明，妄加抑退者，并科违制分故失定罪。国子监、开封府发解就试人数既多，其进士、诸科卷子并依旧封弥誊录外，诸州发解已令知州、通判、职官、令、录等保明行实，更不封弥誊录，仰试官、监官与长吏通考文艺。其试官委转运司于本处及邻州选差清白有文学、通经术之人。进士并试三场：先试策二道，一问经史，二问时务；次试论一首；次试诗、赋各一首。三场皆通考去留。旧试帖经墨义，今并罢。诗、赋、论于九经、诸子、史内出题，其策题即通问历代书史及时务，并不得于偏僻小处文字中。策每道限五百
      
字以上，论限五百字以上，赋限三百六十字以上，诗限六十字五言六韵。赋每韵不限联数，每联不限字数。赋官韵有疑混声，疑者许上请。诗、赋、论题目，经史有两说者，许上请。诗韵中字体及声韵同者，各许依本字下注意便用。三点当一抹，降一等。涂注一字，并须卷后计数，不得揩洗。每场一卷内涂注乙五字已上为一点，十五字以上为一抹。策、论、诗、赋不考式十五条：策一道内少五字；论、诗、赋不识题；策、论、诗、赋文理纰缪；不写官题；用庙讳御名；论少五十字；诗、赋脱官韵；诗赋落韵，用韵处脱字亦是；诗失平侧，脱字处亦是；重迭用韵；小赋内不见题意，通而词优者非；赋少三十字；诗韵数少剩；诗全用古人一联；诗两韵以前不见题意，通者非。抹式十二条：误用事；连脱三字；误写官题，须是文理无失，但笔误者非；诗赋重迭用事；诗赋不对，诗赋初用韵及用邻韵引而不对者非，及诗赋末两句亦不须对；小赋四句不见题意，通者非；全用古人一联赋语，别以一句对者非；赋少二十字；诗用隔句对；策一道内全用古今人文字十句以上；策一道内全用经书子史语五十字以上；对策以他辞装，或首尾与题意不相类。点式四条：借用字；诗赋脱一字；诗偏枯；诗重迭用字。省试进士、诸科举人合保，并依发解条。如妄冒过省，及第入官而事发者，本人除名，保人殿两举。已及第未得与官，已
      
入官者停见任。已上入学取解到省，保人如不实者，事发日官员坐私罪，举人殿实举。应出策、论、诗、赋题并考校式，并依发解条格。进士试三场，并依旧封弥誊录。先试策三道，一问经旨，二问时务。次论一道，次诗、赋各一道。旧试帖经墨义，今并罢。初场引试策，先次考校，内有文辞鄙恶者，对所问不备者谓十事不对五以上，误引事迹者谓十事误引五以上，虽能成文而理识乖缪者，杂犯不考式者，凡此五等，并更不考论。次场论内有不识题者，文辞鄙恶者，误引事者十事误用三以上，虽成文而理识乖缪者，杂犯不考式者，凡此五事，亦更不考诗、赋。第三场诗、赋毕，将存留策、论卷子上与诗、赋通考定去留，合格荐名者出榜告示。旧制以词赋声病偶切之类立为考试式，举人程试一字偶犯，便遭降等，至使才学博识之士，临文拘忌，俯就规检，美辞善意，郁而不伸。如唐白居易《性习相近远》、独孤绶《放驯象》，皆当时南省所试，其对偶之外，自有意义可观，非如今时拘检太甚。今后进士依自来所试赋格外，特许依仿唐人赋体。 厅举人自今更不限举数，许令取应。如及第、出身后，即不别推恩。诸科举人，九经五经，并罢填帖，六场皆问墨义。其余三礼、三传已下诸科，并依旧法。九经旧是六场十八卷，帖经墨义相半，今作六场十四卷，并对墨义。第一场《春秋》、《礼记》、《周易》、《尚书》各五道为二卷，第二场《周礼》、《仪礼》、《公羊》、《谷梁》各五道为四卷，第
      
三场《毛(经)[诗]》、《孝经》、《论(论)[语]》、《尔雅》各五道为二卷，第四场《礼记》二十道为二卷，第五场《春秋》二十道为二卷，第六场《礼记》、《春秋》各十道为二卷。五经旧是六场十一卷，帖经墨义相半。(令)[今]作六场七卷，并对墨义。第一场《礼记》、《春秋》共十道为一卷，第二场《毛诗》、《周易》各五道为二卷，第三场《尚书》、《论语》、《尔雅》、《孝经》各三道为一卷，第四场、第五场《春秋》、《礼记》逐场各十道为二卷，第六场《礼记》、《春秋》共十道为一卷。立《开宝通礼》科，国家本欲使人习学仪典，不至废坠。却闻各传误本，惟习节义，殊非崇礼之意。委有司抄录正本，差官考校，令礼部贡院勘会，有人应《通礼》州军赐一本，许本科举人抄写习读。将来举场只于官本中问义外，诸科举人依旧制场各对墨义外，有能明旨趣、愿对大义者，于取解到省家状内具言愿对大义。除逐场试墨义外，至终场并御试，各于本科经书内只试大义十道，直取圣贤意义解释对答，或以诸书引证，不须具注疏。九经、三礼、三传、《毛(经)[诗]》、《尚书》科愿对大义者，每道所对与经旨相合，文理可采者为通，五通为合格。其中深晓经义，文理俱优者为上等。三史科愿对大义者，每道所对与史意相合，文理可采者为通，五通为合格。其中深明史义，文理俱优者，仍为上等。明法科愿对大义者，并立甲乙罪犯，引律令断罪。每道所断与律令相合，文理可采者为通，五通为合格。其中深明律意，文理俱优者，仍为上等。举人
      
讲通三经以上，进士非纰缪，诸科无九否者，过落外许自陈牒，具言曾于某处讲说某经，召举人三人保明，即依前项别试大义十道，以五通为合格。仍令讲诵，与所对大义相合者，具奏取旨。御试举人试卷，并依旧封弥誊录。进士试策一道，限五百字以上，(成)[试]赋一道。诸科试墨义十道，对大义者即问大义十道。出题目并考试条格，并依省试。对大义入上等并合格人及试中讲说及等者，所授恩(择)[泽]等第，当议在对墨义及第人之上。」 
诏曰：「夫儒者通乎天地人之理而兼明古今治乱之源，可谓博矣。然学者不得骋其说，而有司务先声病章句以牵拘之，则吾豪隽奇伟之士何以奋焉。士有纯明朴茂之美，而无 学养成之法，其饬身励节者，使与不肖之人杂而并进，则夫懿德敏行之贤何以见焉。此取士之甚弊，而学者自以为患，议者屡以为言。朕慎于改更，比令详酌，仍诏宰府加之参定，皆以谓本学校以教之，然后可求其行实。先策论则辨理者得尽其说，简程序则闳博者可见其材。至于经术之家，稍增新制，兼行旧式，以勉中人。其烦法细文，一皆罢去。明其赏罚，俾各劝焉。如此则待士之意周，取人之道广。夫遇人以(簿)[薄]者，不可责其厚。今朕建学兴善，以尊子大夫之行，而更制革弊，以尽学者之材，其于教育之方，勤亦至矣。有司其务严训导，精察举以称朕意。学者其思进德修业，而无失其时。
      
凡所科条，可为永式。宜令礼部贡院颁下。」 
六月二十六日，诏：「进士、诸科点检考试，及经科出义官，不得预先见逐甲所引诸科姓名，如要人数照会，即听具数关报。经科举人如有过落不当，具考试覆考官于知举官下，减等定罪。」 
五年三月二十三日，诏礼部贡院：进士所试词赋、诸科所对经义，并如旧制考较之。先是，颁行宋祁等所定科场新制，既而上封者言其非便也。 
六年正月二十二日，礼部贡院请目今进士并如(请)[诸]科例，印所出义题，从之。 
二十三日，御史中丞贾昌朝言：「省试举人策目已不誊录，则今后入试，不须尽写问目，庶令不辍翰墨之功。详为条对。」奏可。 
二月二十八日，权同知贡举张方平言：「文章之变，盖与政通；风俗所形，斯为教本。今设科选才，专取辞艺，士惟性资之敏而学问以充之，故道义积乎中而英华发于外。然则以文取士，所以叩诸外而质其中之蕴也。言而不度，则何观焉。切以礼部条例定自先朝，以考较升黜，悉有程序。自景佑初，有以变体而擢高第者，后进竞相趍习。比来文格，日失其旧，各出新意，相胜为奇。及建太学而直讲后介，课试诸生因其好尚，遂以成风，以怪诞诋讪为高，以流荡猥烦为赡，逾越规矩，或误后学。朝廷恶其然也，故下诏书，丁宁诫励，而学者乐于放逸，罕能自还。今贡院考所试赋有至八百字以上，每句有十六、十八字者，论有一千二百字以上，策有置所问而妄肆胸臆、条陈他事者，以为不合格，则辞理粗通。如遂取之，则上违诏书之意，轻乱旧章，重亏雅俗，驱扇浮薄，忽上所令，岂国家取贤敛材，以备治具之意耶 其举人程试有擅习新体而尤诞漫不合程序者，已准格考落外，切虑远人未尽详知，欲申前诏，牓于贡院门。」从之。 
八年四月八日，诏：「科场旧条皆先朝所定，宜一切无易。」时礼部贡院言：「四年，宋祁等定贡举新制。会明年诏下且听，须后举施行。今秋赋有期，缘新制诸州军发解，但令本处官属保明行实，其封弥誊录，一切罢之。窃见外州解送举人，自未有封弥誊录以前，多采虚誉，苟试官别无请托，亦只取本州岛曾经荐送旧人，其新人百不取一。自封弥以后，考官不见姓名，即须实考文艺，稍合至公。又新制进士先试策三道，次试论，次试诗、赋。先考策、论定去留，然后与诗、赋通定高下。然举人每至尚书省不下五七千人，及临轩覆较，止及数百人。盖诗赋以声病杂犯，易为去留，若专取策论，必难升黜。盖诗赋虽名小巧，且须指题命事。若记问该富，则辞理自精。策论虽有问题，其间敷对，多挟他说。若对不及五通，尽黜之，即与元定解额不敷。若精麤毕收，则滥进殊广。所以自祖宗以来，未能卒更其制。兼闻举人集经史疑义可以出策论题目凡数千条，谓之《经史质疑》。至于时务，亦有抄撮之要，浮伪滋甚，若为考校。又旧制以词赋声病偶切之类，立为考式，今特许仿唐人赋体，及赋不限联数，每联不限字数。且古今文章，务先体要，古未必悉非。尝观唐人程试诗赋，与本朝所取名人辞艺，实亦工拙相半。俗儒是古非今，不为通论。自二年以来，国子监所试监生，诗赋即以汗漫无体为高，策论即以激讦肆意为工。中外相传愈滥，非惟渐误后学，实恐将来省试，其合格能几何人。伏以祖宗以来，得人不少，考校之艺，固有规程，不须变更，以长浮薄。请并如旧制。」故降是诏。 
十四日，礼部贡院言：「勘会近年举人文字违限者，多是书铺预先收钱物，直至正月后举人到京，临 院催促，方始送纳。缘试逼拥并，虽精加点检，尚虑差 。欲乞(令)[今]后须得依条限送纳，如自慢易，先次驳放。书铺人乞行重 
      
断。诸州军举人，如得解后有揽同解举人家状试卷赴京，须依格限送纳。如是缘路遗弃元供文字，诸色人严断，元揽举人驳放。书铺送纳举人试卷文字，并具所纳举人州府姓名单状，赴院点对。如有文字差误，勘会元纳书铺人姓名，牒开封府施行。本院投名充佣笔书写人，并依元定人数，不得夹带不系元雇人数入院。如违，知情并犯人并行严断。勘会庆历五年科场，诸州军举人并不依条限投纳家保文卷。缘自来承例，乞展日限。欲乞今来于十一月二十五日限外，与量展半月，更不重迭。展限内不来投纳，即先驳放，更不在收试之限。」诏依所奏。 
皇佑五年十一月四日，诏：「应贡举人，自来南省 院后，知举官当面引保。近制未 院前先于贡院引验，期会逼迫，奔走不逮，远方之人深为非便。自今引保依旧例。」 
至和二年十月十五日，判礼部贡院王珪言：「窃惟贡举之法，盛于有唐。自贞观迄于开元，文章最隆。其较艺有千余人，而所收者毋几。咸亨上元中，尝增其数，然无及百人者。国初取士之科，皆袭唐制。兴国中，始大擢贡士。其后寖以益广，无有定数。故近年以来，官吏猥滥，溢于常员，甚非国家所以取人之意。前诏礼部，应进士、诸科奏名，皆以四百人为额。慈诚圣虑天头原批：「『慈』疑『兹』。」，所以欲革仕进之弊而敦治原之要也。伏虑将来群士皆至阙下，一有扇摇，而言者辄议冲改。望申饬有司，令固守之。」 
      
又言：「天下发解诸科人，不及礼部元额，盖元额至多仅七千余，因循不曾详定。缘进士已有定额，请自今南省考送毋得过进士之数。」并从之。 
嘉佑二年十二月五日，诏曰：「国家致治之原，莫先乎得士。乡里兴贤之法，必归乎考行。惟选举之失实，乃古今之共患。爰自比岁，尤异所闻。悼我诸生，颇沦薄俗，或先敦孝悌而敢为傲逸，或不勤文艺而专务剽袭。及乎应诏而起，覆试有程，负累者奸利相成，寡闻者怀挟交济，条制虽密，朋比莫惩。且四年设科，时颇淹久，虑兴遗滞之孍，殊匪招来之勤。将革弊端，宜更着令。自今间岁一开科场，天下进士、诸科并解旧额之半。开封府、国子监以皇佑四年所解人数五分为额， 厅及试官亲戚举人亦准此。使来者既寡，则察之差易，防检得尽其公，事业毋以相贸。且人贵土著，俗重邻成，(益)[盖]出处之与同，于举措而必审。三代取士，莫或异斯。又业经为儒，要在传道，徒能口诵名数，而或心昧指归，摘句摛文，有乖旧学。矧明经之所举，历前世而已效。比缘其故，用广于求。其 厅子弟，宜淬励风操，毋狃习于轻堕，毋驰骛于躁浮。播告之条，尚体吾意。应天下举人，并令归本贯，令本县令佐察其行实，以上于州。知州、通判审覆，以上于转运司。既选官考试解发，而不如所保者，其知州、通判、令佐皆坐之。其得解人，令就本处，二人以上为一保。如止解一人处，许召本州岛命 
      
官一员保之，随试卷上礼部贡院。其明经科，并试三经，谓大经、中经、小经各一也。以《礼记》、《春秋左氏传》为大经，《毛诗》、《周礼》、《仪礼》为中经，《周易》、《尚书》、《谷梁传》、《公羊传》为小经。其习《礼记》为大经者，许以《周礼》、《仪礼》为中小经；习《春秋左氏传》者，许以《谷梁传》、《公羊传》为小经。每经试墨义大义各十道，仍帖《论语》、《孝经》十道，分八场，以六道为合格。又试时务策三道，以文词典雅者为通，其出身与进士同。罢说书举人。诸州进士增试策三道，诸科举人增问大义一场。其高第人恩例，令中书门下裁损以闻。」初，言者以为四年一下诏，中下之人，往往废学，而才学之士不幸有故，则滞留以至走死。诸科诵数而不知义理。又举人至京师始结保，多欺冒隐匿，请令就乡里结保。及使州县察视之，下两制详定，而降是诏。 
《文献通考》：时上书者言：「四年一贡举，四方士子客京师以待试者六七千人，一有喧噪，其徒众多，势莫之禁。且中下之士，往往废学数年，才学之士不幸有故，一不应诏，沦沉十数年，或累举滞留，遂至困穷老且死者甚众。以此毁行冒法干进者，不可胜数。宜间岁一贡举，中分旧数而荐之。」 
王洙侍迩英阁，讲《周礼》至「三年大比大考，州里以赞乡大夫废兴」，帝曰：「古者选士如此。今率四五岁一下诏，故士有抑而不得进者。为今之计，孰若裁其数而屡举也。」下有司议，而议者乃合奏曰：「臣等谓易以间岁之法，无害而有利，不足疑也。使举子不幸有疾病丧服之故者不致久沉，且程文偶不中选，旋亦遇贡举，则无滞才之叹。而天下所荐举数既减半，礼部主司易以详较，得士必精矣。近年挟书、代笔、传义者多，因使权贵富豪之子得以滥进。盖由人众，有司无繇察。若人少，则诸伪滥势自不容，使寒苦艺学之人得其涂而进。」于是诏间岁贡举，进士、诸科悉解旧额之半，增设明经试法。凡明两经或三经五经，各问大义十条，两经通八、三经通六、五经通五为合格，兼以《论语》、《孝经》策时务三条，出身与进士等，而罢说书举。其还乡里而寓户他州以应选者，严其法。每秋赋，自县令佐察行义保任之，上于州。州长二复审察得实，然后上本道使者。类试已保任，而后有缺行，则州县皆坐罪。若省试而文理纰缪，坐元考官。 
时以科 
      
举既数，则高第之人倍众，其擢任恩典，宜损于故。 
容斋洪氏《随笔》曰：本朝自太平兴国以来，以科举罗天下士。士之策名前列者，或不十年而至公辅。吕文穆公蒙正、张文定公齐贤之徒是也。及嘉佑以前，亦指日在清显。东坡《送张子平序》以谓，仁宗一朝，十有三榜，数其上之三人凡三十有九，其不至于公卿者五人而已。盖为士者知其身必达，故自爱重，而不肯为非。天下公望亦以鼎贵期之，故相与爱惜成就，以待其用。至嘉佑四年之制，前三名始不为通判，第一人才得评事、签判，代还升通判，又任满始除馆职。王安石为政，又杀其法。恩数既削，得人衰矣。观天圣初榜，宋郑公郊、叶清臣、郑文肃公戬、高文庄公若讷、曾鲁公公亮五人连名，二宰相，二执政，一三司使。第二榜，王文忠公尧臣、韩魏公琦、赵康靖公 连名。第三榜，王宣徽拱辰、刘相沆、孙文懿公抃连名。阳寘榜，寘不幸即死，王岐公珪、韩康公绛、王荆公安石连名。刘辉榜，辉不显，胡右丞宗愈、安门下焘、刘忠肃公挚、章申公惇连名，其盛如此。治平以后，第一人作侍从，盖可数矣。 
沈氏《笔谈》曰：旧制，天下贡举人到阙，悉皆入对，数不下三千人，谓之群见。远方士皆未知朝廷仪范，班列分《梦溪笔谈》卷九作「纷」。错，有司不能绳勒。见之日，先设禁闱于着位之前，举人皆拜于禁闱之外，盖欲限其前列也。至有更相抱持，以望黼坐者。有司患之，近岁遂止令解头入见，然尚不减数百人。嘉佑中，予忝在解头，别为一班，最在前列，目见班中唯从前一两行稍应拜起之节，自余亦终不成班缀而罢，每为阁门之累。常言殿庭中班列不可整齐者，唯有三色，谓举人、蕃人、骆驼。 
又曰：礼部贡院试进士，设香案于阶前，主司与举人对拜，此唐故事也。所坐设位供张甚盛，有司具茶汤饮浆。至试学究，则悉彻帐幕毡席之类，亦无茶汤，渴取饮砚水，人人皆黔其吻。非故欲困之，乃防毡席及供应人私传所试经义原作「义经」，据《梦溪笔谈》卷一乙。，盖常有败者，故事为之防。欧文忠有诗：「焚香礼进士，彻幕侍经生。」以为礼数重轻如此，其实自有谓也。 
按，沈公所记典故，皆源于唐时，宋朝因之，至嘉佑时犹然。后来天下所解进士，非中选礼部侍对亲策之日，不得觐清光。而礼部试士之时，虽无所谓五经学究，然其所以待进士者，礼亦杀于祖宗之时矣。 
三年三月十一日，礼部贡院言：「奉诏再详定科场条制，应天下进士、诸科解额各减半，明经别试，而系诸科解名，无诸科处详解一人。开封府进士二百一十人，诸科一百六十人；国子监进士一百人，诸科一十五人。明经各一十 
      
人，并为定额。礼部奏名进士二百人，明经诸科不得过进士之数。别头试每路百人解十五人，五人以上解一人，不及五人送邻路试。明经试大经、中经、小经，试墨义大义各二十道，贴小经十道，试二三道，共为八场，仍不理场第。御试明经大义十道，大经四，中经、小经各三。凡户贯及七年者，若无田舍而有祖父坟者，并听。」从之。 
七月二十九日，诏：「应明经举者，内三礼、三传科兼习中、小二经。」 
闰十二月十一日，诏曰：「朕惟国之取士，士之待举，皆不可旷久，亦不可以泛冗。泛冗则课校不审，旷久则贤隽或至滞留。是用立间岁之期，以励其学；约贡举之数，以精其选。着为定法，申 有司。而高第之人，往尝不次而用，告犹例进，终致溢员。故增其任以养其才，发其进以图其效，此天下之士所同欲，而朕果于必行也。若夫高才异行，施于有政，忠谋善猷，具诸行事，已试之状，为众所推，必有非常之恩，以示至公之道。咨尔多士，体朕意焉。自今制科入三等，进士第一人及第，并除大理评事签书两使幕职官厅公事或知县，代还升通判，再任满，与试馆职。制科入四等，进士第二、第三人，并除两使幕职官，代还改次第京官，送审官院。制科入四等次，进士第四、第五人，并除试衔知县，任满送流内铨，与两使职官 厅人比类取旨。」 
四年二月二十五日，诏礼部贡院：「进士曾经御试五举，诸科六举，进士经省 
      
试六举，诸科七举，年五十已上者，具名以闻。」 
八年三月五日，诏：「进士七举，诸科八举，曾经御试，年四十以上；进士五举，诸科六举，曾经御试，及进士六举，诸科七举，曾经省试，年五十以上，河北、河东、陕西举人，仍递减一举，令礼部贡院特以名闻。」 

      
英宗治平二年正月二十七日，诏贡院：「如南省发榜故事，合格者以名闻。俟 下仍发榜。」 
二月七日，诏贡院：「经殿试进士五举，诸科六举，经省试进士六举，诸科七举，今不合格而年五十以上者，第其所试为三等以闻。昨来免解进士趁省试不及者，将来与免解。」以进士孙京等七人试将作监主簿，余三十八人为诸州长史、司马、文学。 
三年十月六日，诏曰：「国家承祖宗之休，功成治定，而贡举之法，烦而未安。永惟致治之方，盖本得材之盛。先帝深诏执事，询求其故，诚以士久不贡则学废于闲肆，时旷难逢则人嗟于留滞。故易四载之旧，始为间岁之举。粤自更制，寖闻非便，乃以为里选之牒仍故，而郡国之取减半，计偕之籍屡上，而道途之劳良苦。朕甚闵焉。载图事制之中，俾从更定之令，今后宜每三年一开科场。应天下所解进士、诸科，并以本处旧额四分三分。内开封府、国子监以皇佑四年所解进士、诸科数各四分中以三分为额。所有礼部奏名进士，以三百人为额，明经诸科不得过进士之数。(凭)限年取才，虽为法之末，力学从仕，乃服儒之常。毋专文辞而忘操履之修，毋矜帖对而昧义理之当，服我明训，务祗乃心，庶几得贤，无愧于古。诏示中外，咸体朕怀。恩典不增，其贡举 
</div>
    <div class="pagination">
<a href="宋会要辑稿_page715.html">上一页</a><span>...</span><a href="宋会要辑稿_page711.html">711</a><a href="宋会要辑稿_page712.html">712</a><a href="宋会要辑稿_page713.html">713</a><a href="宋会要辑稿_page714.html">714</a><a href="宋会要辑稿_page715.html">715</a><span class="current-page">716</span><a href="宋会要辑稿_page717.html">717</a><a href="宋会要辑稿_page718.html">718</a><a href="宋会要辑稿_page719.html">719</a><a href="宋会要辑稿_page720.html">720</a><a href="宋会要辑稿_page721.html">721</a><span>...</span><a href="宋会要辑稿_page717.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
