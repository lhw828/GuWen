<!DOCTYPE html>
<html>
<head>
    <meta charset="UTF-8">
    <title>续通志 - 第 754 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 754 页/共 1359 页</h1>
    <div class="content">今违难远遁必能自奋于是亲蚕绩碓舂以给朝夕二子皆毕婚姻凡二十六年复见渭 【按涑水记闻载渭为广南转运时久巳改娶使人 
访其故妻先与之别二十七年矣妻固不嫁育二子皆长渭欲复迎之妻曰君既有室我不可复往且我有孙妇居此久不可去渭为具奏诏特 
爵为县君并其二子渭皆为奏官宋史本传作二十六年复见渭不载渭改娶事附议】 朱昂着莫节妇传纪其事

　　△梁鼎

　　梁鼎字凝正益州华阳人祖钺仕蜀为剑门关使父文献乘氏令鼎太平兴国八年进士甲科解褐大理评事知秭归县再迁著作佐郎端 
拱初献圣德徽号颂迁殿中丞通判歙州以能声闻徙知吉州民有萧甲者豪猾为民患鼎暴其凶状杖脊黥面徙远郡太宗尤赏其强干代还 
赐绯鱼旧例当给银宝瓶带太宗特以犀带赐之记其名于御屏淳化中上言诏有司申明考绩之法庶几官得其人民受其赐俄为开封府判 
官迁太常博士三司右计判官又为总计判官换度支判官至道初建议兴三白渠及陈许邓颍蔡宿亳数州用水利垦田事具食货志迁都官 
员外郎江南转运副使就改起居舍人徙陕西二年五将分道击李继迁李继隆擅出赤柽路无功还奏军储失期鼎坐削三任复为殿中丞领 
职如故以母老求郡厯知徐密二州真宗践位复旧官咸平四年迁兵部员外郎知制诰赐金紫时三司督逋负严急有久被留系者命鼎与辥 
映按籍详定多所蠲免踰月拜右谏议大夫度支使时西鄙未寍鼎建议陕西禁解池盐所在官鬻诏从之以鼎为制置使议者多言其非便鼎 
既行即移文禁止盐商所在约束乖当延州刘廷伟庆州郑惟吉皆不从规画又鼎奏运咸阳仓粟以实边粟已陈腐鼎即与民俟秋收易新粟 
上封章密陈其烦扰者甚众鼎始谋多沮坐首议改作非是诏罢度支使守本官景德初知三班院通进银台司兼门下封驳事出知凤翔府表 
求判西京留司御史台三年卒年五十二鼎伟姿貌磊落尚气有介节居官峻厉名称甚茂好学工篆籕八分尝着隐书三卷史论二十篇学古 
诗五十篇子申甫吉甫

　　△范正辞

　　范正辞字直道齐州人父劳谦获嘉令正辞登第调补安阳主簿开宝中判入等迁国子监丞知戎州改著作佐郎代还治逋欠于淄州转 
运使称其能转左赞善大夫就知淄州太宗征河东诸州部粮多不及期正辞所部长山县吏张秀督民输受钱二千即杖杀之郡中畏服太平 
兴国中改殿中丞通判棣深二州迁国子博士御史中丞刘保勋奏充台直会有言饶州多滞讼选正辞知州事至则宿系皆决遣之胥吏坐淹 
狱停职者六十三人会诏令料州兵送京师有王兴者怀土惮行以刃故伤其足正辞斩之兴妻诣登闻上诉太宗召见正辞廷辨其事正辞曰 
东南诸郡饶实繁盛人心易动兴敢扇摇苟失控驭则臣无待罪之地矣上壮其敢断特迁膳部员外郎充江南转运副使饶州民甘绍为羣盗 
所掠州捕系十四人狱具当死正辞按部察其非实命徙他所讯鞫既而民有告羣盗所在者正辞潜召监军王愿掩捕之得所弃赃按其奸状 
伏法而前十四人皆得释端拱二年代归监折中仓迁仓部员外郎同知幕府州县官考课改判刑部厯户部盐铁二判官迁考功员外郎通判 
定扬杭三州真宗即位迁膳部郎中召判三司句院俄复为盐铁判官咸平二年出为河东转运使三年以本官兼侍御史知杂事时李昌龄自 
忠武行军起知梓州董俨知寿州王德裔杨缄皆任转运使后失官宰畿邑正辞上言昌龄辈贪墨着闻愿陛下罢其民政诏追还俨敕余悉代 
之又举吴奋等五人堪任大郡复请令奋等各举知县县令从之坐鞫任懿狱贬滁州团练副使会赦复为仓部考功员外郎通判郓州知淮阳 
军复膳部郎中以年老求监兖州商税大中祥符三年卒年七十五子识讽并进士及第

　　范讽

　　 范讽

　　讽字补之以荫补将作监主簿献东封赋迁太常寺奉礼郎又献所为文召试入等出知平阴县会河决王陵埽水去而土肥失阡陌田讼 
不能决讽分别疆畔着为券民持去不复争讽辨数邀昂喜为名声然亦操持在巳吏不敢欺举进士第迁大理评事通判淄州岁旱蝗他谷皆 
不立民以蝗不食菽犹可艺而患无种讽行县至邹平发官廪贷民县令争不可讽曰有责令无预也即出贷三万斛比秋民皆先期而输徙知 
梁山军以母老不行得通判郓州时知州李迪贬衡州副使宰相丁谓戒使者持诏书促上道讽辄留迪数日为治装祖行诏塞决河州募民人 
刍楗而城邑与丰户等讽改符使富人输三之二因请下诸州以郓为率朝廷从其言徙知广济军民避水堤居凡给徭于官者讽悉纵使护其 
家奏除其租赋累迁太常博士以疾监舒州灵仙观尚御药张怀德至观斋祠讽颇要结之怀德荐于章献太后遂召还问所欲言对曰今权臣 
骄悍将不可制盖指曹利用也利用贬拜右司谏三司度支判官百官转对敕近臣阅视其可行者类次以闻讽奏上亲览决可否玉清昭应宫 
灾下有司治火所起讽曰此天之戒告乃复置狱以穷治之非所以应天也狱由是得解改尚书礼部员外郎兼侍御史知杂事钱惟演自许州 
来朝图相位讽奏惟演尝为枢密使以皇太后姻属罢之示天下以不私固不可复用遂以惟演守河南擢天章阁待制知审刑院出知青州再 
迁户部郎中时山东饥宰相王曾青人家积粟多讽发取数千斛济饥民因请遣使安抚京东入为右谏议大夫权御史中丞又请益漕江淮米 
百万自河阳河阴东下以赈贷之钱惟演倡议献懿二太后宜祔真宗庙室讽弹奏之及言其在太后时权宠甚盛且与后族连姻请绌去遂贬 
惟演随州陈尧佐罢参知政事有王文吉者告尧佐谋反仁宗遣中官讯问复以属讽夜中被旨究诘旦得其诬状奏之讽尝侍对帝语及郭后 
亡子讽言亡子大义当废阴合帝旨以龙图阁直学士权三司使时狄棐为直学士巳久讽盛气凌棐宰相李迪右之遂特诏班棐上论者非之 
寻转阁学士以疾免三司使改翰林侍读学士管句祥源观徙会灵观复改阁学士给事中知兖州既至郡而庞籍为广南东路转运使未行上 
言讽以三司使曲为左藏监库吴守则奏课迁官尚美人同父弟娶守则女讽以银鞍勒遗守则相结纳既出兖州假翰林白金器数千两自随 
而增产于齐州市官田亏平估置狱于南京劾之讽坐方听旨擅驰驿还兖州当赎籍所奏有不实当免官宰相吕夷简嫉讽诡激特贬讽武昌 
军节度行军司马 【按涑水记闻云范讽性倜傥好直节不拘细行自在场屋与鞠咏滕宗谅游巳有轩轾之名及为中丞力挤张士逊援吕 
夷简意夷简引巳至二府夷简忌其刚伉久之不敢荐引讽愤激求出知兖州将行奏曰陛下朝中无臣一旦纪纲大坏然始召臣将无益夷简 
愈恶之故寻被谴谪】 由是宰相李迪等坐亲善讽皆斥岁中徙保信军听居舒州持母丧又许归齐州日饮酒自纵为时所讥服除改将作少 
监知淮阳军迁光禄卿知陕州道改潞州入见帝言元昊不可击独以兵守要害捍侵掠久当自服复给事中卒讽数短参知政事王随于帝前 
又尝与张士逊议事不合及为庞籍讼人谓大臣阴讽籍焉讽颇旷达然捭阖图进不守名检所与游者辄慕其所为时号东州逸党山东人颜 
太初作逸党诗剌之而姜潜者又尝贻书以疏其过云子宽之

　　△刘师道

　　刘师道字损之一字宗圣开封东明人父泽右补阙师道雍熙二年举进士初命和州防御推官厯保寍镇海二镇从事凡十年擢著作佐 
郎纔一月会考课又迁殿中丞出知彭州就加监察御史转运使刘锡马襄上其治迹召归会浦洛之败奉诏劾白守荣辈狱成太宗奖其勤赐 
绯鱼川陕豪民多旁户时有言李顺之乱皆旁户鸠集请释旁户为三耆长迭主之畴岁劳则授以官师道奏非便卒罢之改祠部员外郎出为 
京东转运使真宗嗣位进秩度支咸平初徙知润州改淮南转运副使兼淮南江浙荆湖发运使以漕事入奏特迁司封俄为正使改工部郎中 
代查道为三司度支副使擢枢密直学士掌三班俄擢三司使从幸澶渊判随驾三司充都转运使坐论奏诬罔责为忠武军行军司马以郊祀 
恩起为工部郎中知复州换秀州大中祥符二年以兵部郎中知潭州迁太常少卿师道敏于吏事所至有声吏民畏爱长沙当湖岭都会剖烦 
析滞案无留事岁满复加枢密直学士换左司郎中留一任卒年五十四师道性慷慨尚气谈世务与人交敦笃工为诗

　　△王济

　　王济字巨川其先真定人祖卿避地深州饶阳遂为县人父恕唐时童子及第开宝中知秀州会盗起城陷为盗所杀将并害济济号恸谓 
贼曰吾父已死吾安用生为但恨力不能杀汝以报父雠尔贼义之舍去济携父骨匿山谷间既而官军大集济脱身谒其帅朱乙陈讨贼之计 
乙嘉之遗以束帛奏假驿置遣归先是济母终于岳阳权窆佛舍至是乃并护二丧还饶阳州将以闻太祖召见以其尚少且俾就学雍熙中上 
书自陈死事之孤得试学士院补龙溪主簿时调福建输鹤翎为箭羽有司督责急民甚苦之济谕民取鹅翎代输仍驿奏其事因诏旁郡悉如 
济所陈县有陂塘数百顷为乡豪斡其利会岁旱济悉导之分溉民田汀州以银冶构讼十年不决逮系数百人转运使使济鞫之纔七日情得 
止坐数人再调胙城尉徙临河主簿迁光禄寺丞权大理丞改刑部详覆官 【按宋事实类苑云王济为刑部详覆官屡上封事是时各道置 
提举茶盐酒税官朝廷因令访察民间事与吏之能否甚重其选会京西道阙太宗问左右刑部有好言者为谁左右以济对帝即以授之宋史 
本传不载附识】 通判镇州牧守多勋旧武臣倨贵陵下济未尝挠屈戍卒颇恣暴不法夜或焚民舍为盗一夕报有火济部壮士数十潜往侦 
伺果得数辈并所盗物即斩之驰奏其事都校孙进使酒无赖殴折人齿济不俟奏杖脊送阙下繇是军城畏肃就迁太子中舍诏书奖劳召判 
登闻鼓院拜监察御史上疏陈统天下之术节民物之道大者有十择左右别贤愚正名器去冗食加奉禄谨政教选良将分兵戌修民事开仕 
进其言切于时词多不载咸平初济以刑网尚繁建议请删定制敕乃命张齐贤领其事济预焉刑统旧条持杖行劫不以赃有无悉抵死齐贤 
议货不得财者济与齐贤廷争数四目齐贤为腐儒然卒从齐贤议人以济为刻改盐铁判官车驾巡师大名调丁夫十五万修黄汴河济以为 
劳民诏济驰往经度还奏省十六七齐贤时为相以河决为忧因对并召济见齐贤请令济署状保河不决济曰河决亦阴阳灾沴宰相苟能和 
阴阳弭灾沴为国家致太平河之不决臣亦可保上动容独留济问边事济曰谋谟当国之人未有如昔之比此诚急贤之秋着备边策十五条 
以献三年权判大理寺事坐故入停官逾年复为监察御史通判河南府景德初徙知河中府契丹南侵上幸澶渊诏缘河断桥梁毁船舫稽缓 
者论以军法济密奏寝其事召拜工部员外郎兼侍御史知杂事判司农事受诏与刘综改定茶法颇易旧制拜本曹郎中出知杭州上面加慰 
谕仍戒以朝廷阙失许密上言迁刑部郎中郡城西有钱塘湖溉田千余顷岁久湮塞济命工浚治增置斗门以备溃溢之患仍以白居易旧记 
刻石湖侧民颇利之大中祥符三年徙知洪州兼江南西路安抚使属岁荒民饥躬督官吏为糜粥日亲尝而给之录饥民为州兵全活甚众是 
岁卒年五十九岁遗奏大旨以进贤退谀佞罢土木不急之费为言济颇涉经史好读左氏春秋性刚直无所畏避少时深州刺史念金锁一见 
器之且托后于济金锁没济抚其孤援寘禄仕素与内臣裴愈有隙愈坐事命宪府鞫之济适知杂事力为办理遂获轻典子孝杰

　　△方偕

　　方偕字齐古兴化莆田人年二十进士及第为温州军事推官岁饥民欲隶军就廪食州不敢擅募偕乃诣提点刑狱吕夷简曰民迫流亡 
不早募之将聚而为盗矣夷简从之籍为军者七千人后迁汀州判官权知建安县县产茶每岁先社日调民数千鼓噪山旁以达阳气偕以为 
害农奏罢之迁秘书省著作佐郎厯知福清资阳县累迁尚书屯田员外郎为御史台推直官澧州逃卒佣民家自给一日诬告民事摩驼神岁 
杀十二人以祭令卒疏所杀主名安验皆亡状事遂辨迁侍御史元昊寇塞门鄜延副总管赵振逗挠不出捄诏偕往按之偕奏兵寡不敌饵贼 
无益振由是得不死为开封府判官江南安抚三司岁出乳香绵绮下州郡配民偕奏罢之更盐铁判官迁兵部员外郎兼御史知杂事判大理 
寺改度支副使擢天章阁待制江淮制置发运使知杭州迁刑部郎中偕以吏事进治杭州有能声喜饮酒以太常少卿分司西京迁光禄卿卒
</div>
    <div class="pagination">
<a href="续通志_page753.html">上一页</a><span>...</span><a href="续通志_page749.html">749</a><a href="续通志_page750.html">750</a><a href="续通志_page751.html">751</a><a href="续通志_page752.html">752</a><a href="续通志_page753.html">753</a><span class="current-page">754</span><a href="续通志_page755.html">755</a><a href="续通志_page756.html">756</a><a href="续通志_page757.html">757</a><a href="续通志_page758.html">758</a><a href="续通志_page759.html">759</a><span>...</span><a href="续通志_page755.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
