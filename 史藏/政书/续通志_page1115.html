<!DOCTYPE html>
<html>
<head>
    <meta charset="UTF-8">
    <title>续通志 - 第 1115 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1115 页/共 1359 页</h1>
    <div class="content">
　　 阿拉

　　阿拉字额哩埒以仁懿皇后之同母弟幼养宫中兴宗尤爱之重熙六年为弘义宫使累迁同知北院枢密使加同中书门下平章事出为 
东京留守二十一年拜西北招讨使封西北郡王尚秦晋国王公主拜驸马都尉清宁元年拜北府宰相兼南院枢密使进王韩明年改北院枢 
密使徙王陈与萧格同掌国政格谄谀不法阿拉争之不得告归帝由此恶之除东京留守会行免克色哩礼入朝陈时政得失格以事中伤帝 
怒缢杀之皇太后营救不及大恸曰阿拉何罪而遽见杀帝乃优加赙赠阿拉性忠果晓世务有经济才议者以谓阿拉若在无重元伊苏之乱 
子额哩页列奸臣传

　　 萨巴

　　萨巴字周隐七岁即以仁懿后弟推恩加左右千牛卫大将军 【按圣宗纪太平四年以萧孝穆子顺为千牛卫将军百官志同考孝穆 
子无萧顺名而此传授官正与纪合或萨巴又名顺也】 重熙初补只候郎君性廉介风姿爽朗善球马驰射帝每燕饮喜诣谑萨巴虽承宠顾 
常以礼自持以柴册恩加检校太傅永兴宫使总领左右护卫同知检点司事尚魏国公主拜驸马都尉为北院宣徽使仍总知朝廷礼仪重熙 
末出为西北路招讨使武宁郡王居官以治称与公主不谐离婚 【按公主表增】 清宁初卒追封齐王 【按萨巴与公主离婚不应入外 
戚因系兴宗仁懿后弟附列于此与萧酬斡之因离婚而入列传者不同】

　　△萧托云

　　萧托云字乌延北府宰相哈里之子统和初皇太后称制以戚属推恩入侍寻出为乌尔古部都监命讨实穆噜等部有功迁乌尔古部节 
度使十九年总领西北路军事后以本路兵伐甘州降其酋长伊噜勒既而伊噜勒复叛仍命讨之克肃州尽迁其民于托辉口故城师还尚公 
乡公主拜驸马都尉加同政事令门下平章事上言曰准布今己服化宜各分部治以节度使帝从之自后节度使往往非材部民怨而思叛开 
泰元年锡里太师阿勒达杀其节度使西奔鄂尔多城古所谓龙庭单于城也准布复叛围托云于哈屯城托云使诸军射却之屯于鄂尔多城 
明年北院枢密使耶律华格引兵来救托云遣人诱诸部降帝以托云始虽失计后得人心释之仍领诸部请益军诏让之曰叛者既服兵安用 
益且前日之役死伤甚众若从汝谋边事何时而息遂止会公主坐杀家婢降封郡王托云罢使相寻起为乌尔古德哷勒部详衮以老代还卒 
子双宽南京统军使孙乌都温尚三韩郡王赫噜之女固页公主终乌尔古德哷勒部统军使以善战名于世

　　△萧托卜嘉

　　萧托卜嘉字乌拉丹国舅郡王果济之孙性刚直咸雍中补袛候郎君太康元年为彰愍宫使尚赵国公主拜驸马都尉三年改同知汉人 
行宫都部署与北院宣徽使耶律托卜嘉善伊逊嫉之令人诬告谋废立事不胜搒掠诬伏帝引□昏瞶不能自陈遂见杀干统闲追封兰陵郡 
王绘像宜福殿

　　△萧惠 【慈实努】

　　萧惠字伯仁小字托古斯太祖淳钦皇后次弟阿古齐之五世孙道宗宣懿皇后父也以中宫亲为国舅详衮从伯父巴雅尔征高丽至努 
克特北岭力战破之及攻开京以军律整肃闻授契丹行宫都部署开泰二年改南京统军使未几为右伊勒希巴加同中书门下平章事朝议 
以辽东重地非勋戚不能镇抚乃命惠知东京留守事改西北路招讨使封魏国公太平六年讨回鹘阿尔斯萨兰部征兵诸路独准布酋长济 
喇后期斩以徇 【按圣宗纪是年三月准布来侵萧惠破之在进围甘州之前此谓以后期斩其酋长葢当时或战胜而后伏诛也】 进围甘 
州不克而还济喇之子聚兵来袭准布酋长乌巴密以告惠未之信会西准布叛袭三克军都监尼噜古托济部节度使辖哩额布勒等将兵来 
救遇敌于哈屯城西南辖哩额布勒战殁士卒溃散惠仓卒列阵敌出不意来攻众请乘时奋击惠以军疲未可用弗听乌巴请以夜斫营惠又 
不许准布归惠乃设伏兵击之前锋始交敌败走惠为招讨累年屡遭侵掠士马疾困七年左迁南京侍卫亲军马部军都指挥使复讨准布 【 
据圣宗纪增】 寻迁南京统军使兴宗即位知兴中府厯顺义军节度使东京留守西南面招讨使加开府仪同三司检校太师兼侍中封郑王 
重熙六年复为契丹行宫都部署加守太师徙王赵拜南院枢密使更王齐是时帝欲一天下谋取三关集羣臣议惠曰两国强弱圣虑所悉宋 
人西征有年师老民疲陛下亲率六军临之其胜必矣萧孝穆谏弗听乃遣使索宋十城宋人增岁币请和惠以首事功进王韩十二年兼北府 
宰相同知元帅府事又为北枢密使十三年帝亲征夏国元昊请降惠曰元昊忘奕世恩萌奸计车驾亲临不尽归所掠天诱其衷使彼来迎天 
与不图后悔何及帝从之诘且进军夏人列拒马于河西蔽盾以立惠击败之元昊走惠麾先锋及右翼邀之大风忽起飞沙眯目军乱夏人乘 
之蹂践死者不可胜计诏班师十七年尚帝姊奏晋国长公主拜驸马都尉明年帝复征夏国惠自河南进战舰粮船绵亘数百里既入敌境铠 
甲载于车军士不得乘马诸将请备不虞惠曰谅祚必自迎车驾何暇及我数日军未营候者报夏师至惠方诘妄言罪谅祚军从阪而下惠与 
麾下不及甲而走追者射惠几不免军士死伤尤众师还以惠子慈实努别战凉州殁于阵诏释其罪十九年请老诏赐肩舆入朝策杖上殿辞 
章再上乃许之寺魏国王诏冬夏赴行在参决疑议既归锡赉不绝清宁二年薨遗命家人薄葬惠性宽厚自奉俭薄兴宗使惠恣取珍物惠曰 
臣以戚属据要地禄足养廉奴婢千余不为阙乏陛下犹有所赐贫于臣者何以待之帝以为然故为将虽数败衄不罪也弟实喇武定军节度 
使封郑王惠有二子曰慈实努曰额固尼额固尼终北府宰相慈实努字宁隐太平初以戚属补袛候郎君帝爱其勤慎升札萨克辖右监门卫 
上将军西边有警授西北路招讨都监领保大军节度使政济恩威诸部悦附入为殿前副点检厯乌尔古德哷勒部详衮征李谅祚为统军都 
监与西北路招讨使达噜噶率番部诸军由北路趋凉州获谅祚亲属夏人扼险以拒中流矢卒赠中书门下平章事 【按此下应列萧常格 
传系天祚德妃之兄仕至北府宰相以无事迹从删】

　　△萧奉先

　　萧奉先天祚元妃之兄也外宽内忌因元妃为帝眷倚累官枢密使封兰陵郡王天庆二年帝幸沘同江钓鱼故事生女真酋长在千里内 
者皆朝行在适头鱼宴帝使诸酋次第歌舞为乐至阿古达端立直视辞以不能再三谕不从帝密谓奉先曰阿古达跋扈若此可托以边事诛 
之奉先曰彼麤人不知礼义且无大过杀之伤向化心设有异志蕞尔小国亦何能为帝乃止四年阿古达起兵逼宁江州萧托卜嘉战失利帝 
命奉先弟嗣先为都统将番汉兵往讨嗣先败绩于混同江奉先惧弟被诛乃奏东征溃军逃罪所至劫掠若不肆赦将啸聚为患从之嗣先诣 
阙待罪止免官而己由是士无鬬志遇敌辄溃郡县所失日多初奉先诬耶律伊都结驸马萧昱谋立其甥晋王事觉杀昱伊都奔女真保大二 
年伊都为女真监军引兵至帝忧甚奉先曰伊都实无亡辽心欲立晋王耳若以社稷计不惜一子诛之可不战退遂赐晋王死中外莫不流涕 
人心益解体当女真之兵未至也奉先逢迎天祚言女真虽能攻上京终不能远离巢穴及捣云中计无所出惟请播迁夹山天祚方悟顾谓奉 
先曰汝父子误我至此杀之何益汝去毋从我行恐军心忿怒祸必及我奉先父子恸哭而去为左右执送女真兵女真兵斩其长子昂送奉先 
及次子昱于其国主道遇辽兵奋归天祚并赐死

　　钦定续通志卷五百五

　　●钦定续通志卷五百六　外戚传六

　　外戚传

　　金

　　○金

　　实嘉努　　　费摩达　　　图克坦恭　　唐古德温　　李石　　　　赫舍哩志宁　　布萨忠义【揆】　　乌凌阿晖　　富 
察鼎寿　　图克坦思忠　乌库哩元忠　唐古贡　　图克坦公弼　图克坦铭　　图克坦肆喜

　　实嘉努
　　费摩达
　　图克坦恭
　　唐古德温
　　李石
　　赫舍哩志宁
　　布萨忠义
　　乌凌阿晖
　　富察鼎寿
　　图克坦思忠
　　乌库哩元忠
　　唐古贡
　　图克坦公弼
　　图克坦铭
　　图克坦肆喜

　　△实嘉努

</div>
    <div class="pagination">
<a href="续通志_page1114.html">上一页</a><span>...</span><a href="续通志_page1110.html">1110</a><a href="续通志_page1111.html">1111</a><a href="续通志_page1112.html">1112</a><a href="续通志_page1113.html">1113</a><a href="续通志_page1114.html">1114</a><span class="current-page">1115</span><a href="续通志_page1116.html">1116</a><a href="续通志_page1117.html">1117</a><a href="续通志_page1118.html">1118</a><a href="续通志_page1119.html">1119</a><a href="续通志_page1120.html">1120</a><span>...</span><a href="续通志_page1116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
