<!DOCTYPE html>
<html>
 <head>
  <meta charset="utf-8"/>
  <title>
   通典 - 第 66 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 66 页/共 149 页
  </h1>
  <div class="content">
   凡应享之官散斋三日，致斋二日。散斋皆于正寝。致斋一日于本司，一日于享所。其无本司者皆于享所。近侍之官应从升者及从享群官、监官、学官、学生等各于本司及学馆俱清斋一宿，并如别仪。国学及齐太公庙将享，馆司先申享日，本司散下其礼，所司随职供办。凡应享之官，散斋三日，致斋二日如别仪，无皇太子散斋以下仪。
　　　　　陈设
　　前享三日，典设郎设皇太子便次于庙东，西向；又设便次于学堂之后，随地之宜。守宫设文武侍臣次各于便次之后，文左武右。设诸次，享官于斋坊之内，从享之官于庙东门之外，随地之宜。国学设献官以下次于斋坊，太公仪同国学。
　　前享二日，太乐令设轩悬之乐于庙庭：东方西方磬起北，钟次之；北方磬起西，钟次之。设三镈钟于编悬之间，各依辰位。树路鼓于北悬之间道之左右，植建鼓于三隅。置柷敔于悬内，柷在左，敔在右。设歌钟歌磬于庙堂之上前楹间，北向，磬在西，钟在东。其匏竹者立于堂下阶间，重行北向，相对为首。凡悬皆展而编之。诸工人各位于悬后。右校扫除内外。又为瘗埳于院内堂之壬地，方深取足容物，南出陛。自设轩悬以下，国学、太公仪并同。
　　前享一日，奉礼设皇太子位于东陛东南，西向。国学设三献位于东门之内道北，执事则道南，西向北上。太公仪同国学。又设望瘗位于庙堂东北，当埋埳西向。望瘗与国学同，太公仪并同。设亚献、终献位于皇太子东南，执事者各位于后，俱重行，西向北上。国学无亚献以下仪，太公并同。设御史位于庙堂之下西南，东向，令史陪其后。设奉礼位于乐悬东北，赞者二人在南差退，俱西面。又设奉礼赞者位于埋埳东北，南面东上。设协律郎位于庙堂上前楹之间近西，东向。设太乐令位于北悬之间，北向。自御史位以下与国学同。太公仪同国学。设从享官七品以上位国学则馆官位，太公仪设庙官位。于乐悬之东，当执事西，南向；监官学官位于乐悬之西，当宫官东向。国学则设学官位于悬西，当馆官东向。太公庙设庙官位同。设学生位于宫官、监官、学官之后，俱重行北上。国学学生位于学官、馆官后，有观者于南门内道左右，相对为首。太公无学生。　设门外位：为亚献、终献位于东门之外道南，执事位于后，每等异位，俱北向西上。国学设三献门外位如常仪，太公仪与国学同。监官、学官位于献官东南，国学则馆官学官位，太公仪庙官位。从享宫官位于学官之东，俱重行北面，以西为上。设酒樽之位于庙堂之上。先圣牺樽二、象樽二、山罍二在前楹间北向，先师牺樽二、象樽二、山罍二在先圣酒樽之东，俱西上。樽皆加勺，有坫以置爵。其先师之爵同置于一坫。太公及留侯同上。洗设于东阶东南，亚献之洗又于东南，俱北向；罍水在洗东，篚在洗西，南肆；篚实以巾爵。執樽罍篚者各位於樽罍篚之後。设币篚二各于樽坫之所。典设郎设皇太子座于学堂之上东壁下，西向。监司设讲榻于北壁下，南向。又设执读者座于前楹间，当讲榻北向。守宫设太傅少傅座于皇太子西北，南面东上。若有令詹事以下坐，则设座于皇太子西南，北向东上。侍讲者座于执读西北。执如意者一人立于侍讲之西。三馆学官非侍讲者座于侍讲者之西，皆北面东上。若有上台三品以上观讲者，设座于侍讲之北，南面东上。设论议座于讲榻之前近南，北面。设脱履席于西阶之南，东向。　掌仪设版位：宫官七品以上于东阶东南，西向北上。执经侍讲等于西阶西南。监官及学官非侍讲者于侍讲者之后；若有上台三品以上观讲者，位于执经之北，少退，重行，皆东面北上。学生分位于宫官、学官之后，皆重行北上。又设掌仪位于宫官西北，赞者二人在南，皆西向。国学无设皇太子座下至此仪。　晡後，郊社令帥齋郎以樽坫罍洗篚入設於位。升堂者自东阶。谒者引祭酒、司业诣厨视濯溉。凡导引者每一曲一逡巡。太公仪引三献视濯溉。赞引引御史诣厨省馔具。司业以下每事讫，各还斋所。
　　享日未明十五刻，太官令帅宰人以鸾刀割牲，祝史以豆取毛血置于馔所，遂烹牲。其牲用太牢。二正座及先师首俎皆升右胖十一体，左丘明以下折分余体升之。国学、太公并同。　未明五刻，郊社令帅其属及庙司各服其服，升设先圣神座于堂上西楹间，东向。国学设神座于庙室内西楹间，东向。太公仪拂神幄。设先师神座于先圣神座东北，南向西上。若前堂不容，则又于堂外之东，屈陈而北，东向南上。席皆以莞。设神位各于座首。国学仪，其七十二弟子名，已具历代祀先儒篇。太公仪无先圣神座以下至此。
　　　　　出宫国学无此仪，太公同。
　　前出宫二日，本司宣摄内外，各供其职。守宫设从享宫官次于东宫朝堂如常。
　　其日未明，所司依卤簿陈设于重明门外。奉礼设从享宫官位于东宫朝堂如常。文武宫臣七品以上依时刻俱集于次，各服公服。诸卫率各勒所部陈设如式。　左庶子版奏：「请中严。」典谒引宫臣各就位。诸侍卫官各服其器服，左庶子负玺如式。俱诣合奉迎。仆进轺车于西合外，南向。若须乘辇则听临时进止。内率一人执刀立于车前，北向。中允一人在侍臣之前，赞者二人在中允之前。　左庶子版奏：「外办。」仆奋衣而升，正立执辔。皇太子着具服，远游冠，乘舆以出，左右侍卫如常仪。内率前执辔，皇太子升车，仆立授绥，左庶子以下夹侍如常仪。　中允进当车前跪奏称：「请发引。」俛伏，兴，退复位。凡中允奏请，皆当车前跪奏称「具官臣某言」。讫，俛伏，兴。车动，中允与赞者夹引以出，内率夹车而趋。　出重明门，至侍臣上马所，中允奏称：「请车权停，令侍臣上马。」左庶子前，承令，退称：「令曰诺。」中允退称：「侍臣上马。」赞者承传，文武侍臣皆上马。庶子以下夹侍于车前，赞者在供奉官人内。侍臣上马毕，中允奏称：「请令车右升。」左庶子前承令，退称：「令曰诺。」中允退复位。　内率升讫，中允奏称：「请发引。」退复位。皇太子车动，太傅乘车训导，少傅乘车训从，出延喜门，不鸣鼓吹，从享宫臣乘马陪从如常仪。
　　　　　馈享
　　享日未明三刻，诸享官各服祭服，诸陪祭之官皆公服，学生青衿服。郊社令、良酝令各帅其属入实樽罍及币。牺樽实以醴齐，象樽实以盎齐，山罍实以清酒。齐加明水，酒加玄酒，各实于上樽。其币以白，各长一丈八尺。太官令帅其属实诸笾、豆、簋、簠、俎等。
　　未明二刻，奉礼帅赞者先入就位。贊引引御史、太祝及令史、祝史與執樽罍篚者入自東門，當階間重行，北向西上。立定，奉礼曰：「再拜。」赞者承传，凡奉礼有辞，赞者皆承传。御史以下皆再拜訖，執樽罍篚者各就位。赞引引御史、太祝诣东阶升堂，行扫除于上，令史、祝史行扫除于下，讫，引降还斋所。奉礼以下次还斋所。国学扫除于下讫，引就位，谒者引享官以下俱就门外位，学生就门内位。太公仪无学生位，余同国学。皇太子将至，谒者、赞引各引享官及从享学官等俱就门外位，学生皆入就门内位。
　　皇太子至庙门外，回车南向，内率降立于车右。左庶子进，当车前跪奏称：「左庶子臣某言，请降车。」俛伏，兴，还侍位。皇太子降车，乘舆之便次，侍卫如常。郊社令以祝版进，皇太子署讫，近臣奉出，郊社令受，各奠于坫。国学无皇太子将至以下至此仪，太公并同。
　　未明一刻，谒者、赞引引从享宫官就门外位。奉礼帅赞者先入就位。赞引引御史以下入就位。国学无谒者以下仪，太公同。太常令帅工人、二舞次入就位，文舞入陈于悬内，武舞立于悬南道西。其升堂坐者皆脱履于下，降纳如常。谒者引祭酒入就位，立定，奉礼曰：「再拜。」祭酒再拜讫，谒者引祭酒诣东阶升堂，行扫除于上，降，行乐悬于下讫，引还本位。初祭酒行乐悬，谒者、赞引各引祭官及陪祭之官次入就位。国学则谒者引司业，太公仪引亚献。
　　皇太子停便次半刻顷，率更令于便次门外，东向。左庶子版奏：「外办。」皇太子出便次，侍卫如常仪。率更令引皇太子至庙东门，中允进笏，皇太子执笏，近侍者从入如常仪。皇太子至版位，西向立。每立定，率更令退立于左。率更令前启：「再拜。」退复位。皇太子再拜。奉礼曰：「众官再拜。」众官在位者及学生皆再拜。其先拜者不拜。
　　率更令前启：「有司谨具，请行事。」退复位。国学，初司业行扫除讫，谒者、赞引各引享官以下学官以上次入就位。立定，奉礼曰：「众官再拜。」众官及学生皆再拜，其先拜者不拜。谒者进祭酒之左白：「有司谨具，请行事。」退复位。无停便次以下仪。太公仪，亚献扫除就位，至入拜讫，谒者白初献。协律郎跪，俛伏，举麾，凡取物者皆跪俛伏而取以兴，奠物则奠讫俛伏而后兴。鼓柷，奏永和之乐，以姑洗之均，自后堂下接神之乐，皆奏姑洗。作文舞之舞，乐舞三成，偃麾，戛敔，乐止。凡乐皆协律郎举麾，工鼓柷而后作，偃麾戛敔而后止。率更令前启：「再拜。」退复位。皇太子再拜。国学无率更下至再拜，太公仪并同。奉礼曰：「众官再拜。」在位者及学生皆再拜。
　　太祝各跪取币于篚，立于樽所。率更令引皇太子，永和之乐作，皇太子每行皆作永和之乐。国学引祭酒升东阶，无乐。下仿此。太公庙谒者引初献官。皇太子自东阶升，左庶子以下及左右侍卫量人从升。以下皆如之。皇太子升堂，进先圣神座前，西向立，乐止。太祝以币授左庶子，左庶子奉币北向进，皇太子搢笏受币。每受物，搢笏，奠讫执笏，俛伏，兴。登歌，作肃和之乐，以南吕之均。率更令引皇太子进，西面跪奠于先圣神座前，俛伏，兴，率更令引皇太子少退，西向再拜。讫，率更令引皇太子进先师首座前，北向立。又太祝以币授左庶子，左庶子奉币西向进，皇太子受币，率更令引皇太子进，北向跪奠于先师首座，俛伏，兴，率更令引皇太子少退，北向再拜。登歌止。率更令引皇太子，乐作，皇太子降自东阶，还版位，西向立，乐止。
　　初群官拜讫，各奉毛血之豆立东门外；于登歌止，祝史奉毛血升自东阶，太祝迎取于阶上，进奠于先圣及先师首座前，太祝与祝史退立于樽所。
　　初皇太子既奠币，太官令出，帅进馔者奉馔陈于东门之外。初皇太子既至位乐止，太官令引馔入。俎初入门，奏雍和之乐，自后酌献皆奏雍和之乐。馔至阶，乐止。祝史各进，跪彻毛血之豆，降自东阶以出。馔升，太祝迎引于阶上，各设于神座前。籩豆蓋先徹乃升；簋簠既奠，却其盖于下。设讫，太官令以下降复位，太祝还樽所。
　　率更令引皇太子诣罍洗，乐作，皇太子至罍洗，乐止。左庶子跪取匜，兴，沃水；又左庶子跪取盘，兴，承水；皇太子盥手。中允跪取巾于篚，兴，进，皇太子帨手讫，中允受巾跪奠于篚；遂取爵于篚，兴，进，皇太子受爵。左庶子酌罍水，又左庶子奉盘，皇太子洗爵，中允又授巾皆如初。皇太子拭爵讫，左庶子奠盘匜，中允受巾奠于篚皆如常。
　　率更令引皇太子，乐作，皇太子升自东阶，乐止。詣先聖酒樽所，執樽者舉，左庶子贊酌醴齊訖，樂作，率更令引皇太子進先聖神座前，西向跪奠爵，俛伏，興，率更令引皇太子少退，西向立，樂止。太祝持版进于神座之右，北面跪读祝文曰：「维某年岁次月朔日，子皇太子某国学云「开元神武皇帝谨遣祭酒某封姓名」。下同。太公仪云「谨遣某官某封」。敢昭告于先圣孔宣父：惟夫子固天攸纵，诞降生知，经纬礼乐，阐扬文教，余烈遗风，千载是仰，俾兹末学，依仁游艺。谨以制币牺齐，粢盛庶品，祗奉旧章，式陈明荐，以先师颜子等配座，尚飨。」讫，兴，太公祝云「爰定六韬，载成七德，功业昭著，生灵攸仰，俾兹末学，克奉旧章」云云，「以张留侯等配」。皇太子再拜。初读祝文讫，乐作，太祝进，跪奠版于神座，兴，还樽所，皇太子拜讫，乐止。
　　率更令引皇太子詣先師酒樽所，執樽者舉，左庶子取爵於坫，進，皇太子受爵，左庶子贊酌醴齊，樂作，率更令引皇太子進先師首座前，北向跪奠爵，俛伏，興，率更令引皇太子少退，北向立，樂止。皇太子既奠首座爵，余座皆斋郎助奠，相次而毕。其亚献终献斋郎助奠亦如之。太祝持版进于先师神座之左，西面跪读祝文曰：「维某年岁次月朔日，子皇太子某敢昭告于先师颜子等七十二贤：爰以仲春，仲秋。率遵故实，敬修释奠于先师孔宣父。惟子等或服膺圣教，德冠四科，或光阐儒风，贻范千载。谨以制币牺齐，粢盛庶品，式陈明荐，从祀配神，尚飨。」讫，兴，齐太公配座张留侯等祝云「惟子等宣扬武教，光赞韬钤，大济生灵，贻范千载」云云。皇太子再拜。初读祝文讫，乐作，太祝进，跪奠版于神座，兴，还樽所，皇太子拜讫，乐止。
　　率更令引皇太子诣东序西向立，乐作。太祝各以爵酌上樽福酒，合置一爵，一太祝持爵授左庶子，左庶子奉爵北向进，皇太子再拜受爵，跪祭酒，啐酒，奠爵，兴。太祝各帅斋郎进俎，太祝跪减先圣及先师首座前三牲胙肉，皆取前脚第二骨。加于俎。又以笾取稷黍饭，兴。以胙肉各共置一俎上，又以饭共置一笾。太祝以饭笾授左庶子，左庶子奉饭北向进，皇太子受以授左右。太祝又以俎授左庶子，左庶子以次奉进，皇太子每受以授左右。讫，皇太子跪取爵，遂饮卒爵。左庶子进受爵以授太祝，太祝受爵复于坫。皇太子俛伏，兴，再拜，乐止。率更令引皇太子，乐作，皇太子降自东阶，还版位西向立，乐止。
　　文舞出，鼓柷，作舒和之乐，出讫，戛敔，乐止。武舞入，鼓柷，作舒和之乐，立定，戛敔，乐止。
　　初皇太子将复位，谒者引国子祭酒国学谒者引司业，下仿此。太公仪引亚献。詣罍洗，盥手洗爵訖，謁者引祭酒升自東階，詣先聖酒樽所，執樽者舉，祭酒酌盎齊訖，武舞作。谒者引祭酒进先圣神座前，西向跪奠爵，兴，谒者引祭酒少退，西向再拜。謁者引祭酒詣先師酒樽所，取爵於坫，執樽者舉，祭酒酌盎齊，謁者引祭酒進先師首座前，北向跪奠爵，興，謁者引祭酒少退，北向再拜訖，謁者引祭酒詣東序西向立。太祝各以爵酌罍福酒，合置一爵，一太祝持爵进祭酒之左，北向立。祭酒再拜，受爵，跪祭酒，遂饮卒爵。太祝进受爵，复于坫。祭酒兴，再拜。谒者引祭酒降复位。
　　初祭酒献将毕，谒者引司业国学谒者引博士，下仿此。太公仪引终献。诣罍洗，盥洗讫，升酌盎齐终献，如亚献之仪。讫，谒者引司业降复位，武舞止。
　　太祝等各进，跪彻豆，兴，还樽所。彻者，笾豆各一少移于故处。奉礼曰：「赐胙。」赞者唱：「众官再拜。」在位者及学生皆再拜。已饮福者不拜。永和之乐作，率更令前启：「再拜。」退复位。皇太子再拜。国学无率更令至再拜，太公仪同国学。奉礼曰：「众官再拜。」在位者及学生皆再拜，乐一成止。
　　率更令前启：「请就望瘗位。」率更令引皇太子就望瘗位，西向立。国学谒者引祭酒，太公仪引初献。奉礼帅赞者转就瘗埳东北位。初在位者将拜，太祝各执篚进神座前，跪以篚取币，降自西阶，诣瘗埳，以币置于埳讫，奉礼曰：「可瘗。」埳东西厢各四人窴土。半埳，率更令前启：「礼毕。」国学、太公仪进初献之左白云。
　　率更令引皇太子出门，还便次，乐作，国学谒者遂引祭酒出，无率更下至乐作，太公仪同。皇太子出门，乐止。中允进受笏，侍卫如常仪。国学无皇太子出门等仪，太公仪同。谒者、赞引各引亚献以下以次出。初白礼毕，奉礼帅赞者还本位。赞引引御史、太祝以下俱复执事位，立定，奉礼曰：「再拜。」御史以下皆再拜讫，赞引引出。学生以次出。其祝版燔于斋坊。
　　　　　讲学国学仪无，齐太公同。
　　皇太子既入便次，改服常服，执经、侍讲、执读、执如意等及三馆学官并服公服，学生仍青衿服，余皆常服。掌仪帅赞者先入就位。谒者各引群官及学生等次入就位。
　　左庶子版奏：「外办。」皇太子乘舆出便次，若须乘马，临时听进止。侍卫如常仪，至学堂后，降舆，升自北阶，即座坐。左右侍卫量人从升。太傅、少傅各就座坐。掌仪曰：「再拜。」赞者承传，群官及学生等在位者皆再拜。执经不拜。
　　左庶子跪奏：「请令执经等升。」俛伏，兴。又左庶子称：「令曰诺。」左庶子退，降诣西阶下，立于执经等之前，北面宣令曰：「执经以下并升坐。」应坐者皆再拜。执经不拜。通事舍人引执经以下升，各就座坐。其升坐者皆脱履如式。讫，执读读所讲经，执经释义讫，执如意者以如意授侍讲，侍讲兴受，进诣论议座，北面问所疑，执经为通之。讫，兴，退以如意授执者，退还本座。执如意者以如意次授诸侍讲者，皆如上仪。
　　总讫，左庶子跪奏：「礼毕。」群官皆起，通事舍人各引降复堂下位。皇太子降座，降自北阶，入学堂后便次。群官以次出。执经以下改服常服。学生仍青衿服。
　　　　　还宫
　　皇太子既入便次，左庶子版奏：「请解严。」将士不得辄离部伍。皇太子改服公服，停便次一刻顷，搥一鼓为一严，有司转仗卫于还涂如来仪。二刻顷，又搥二鼓为再严，左庶子版奏：「请中严。」国子祭酒以下学生以上并出，就学外道左奉辞。三刻顷，又搥三鼓为三严，仆进轺车于门外如常。
　　左庶子版奏：「外办。」皇太子乘舆出次，至学门外降舆乘车，侍卫如常。左庶子奏请及车右升降、侍臣上马、文武陪从皆如来仪。车动，鼓吹振作如式。至国子祭酒以下奉辞处，权停车，国子祭酒以下皆再拜，通事舍人承令宣劳及拜皆如常。车至城隅，鼓吹止。过庙，鼓吹作，至延喜门，鼓吹止。入延喜门，铙吹作。至重明门，宫官文武俱下马，皇太子乘车入，太傅少傅还。皇太子至殿门，回车南向。左庶子跪奏：「请降车。」俛伏，兴。皇太子降车，乘舆入，侍臣从。至合门，左庶子版奏：「请解严。」将士还本所。
　　　　皇太子束修国学束修附
　　束帛一篚，五匹。酒一壶，二斗。修一案，五脡。
　　其日平明，皇太子服学生之服，学生青衿服。国学仪并言学生，下仿此。至学门外。博士公服，执事者引立于学堂东阶下，西面。相者引皇太子国学赞礼者引学生，下仿此。立于门外之东，西面。不自同于宾客。陈束帛、壶酒、脯案于皇太子之西南，当门北向，重行西上。
　　将命者出立于门西，东向曰：「敢请事。」皇太子少进曰：「某方受业于先生，敢请见。」将命者入告。博士曰：「某也不德，请皇太子无辱。」若已封王则云「请王无辱」。学生云「请子无辱」。下仿此。将命者出告。皇太子曰：「某不敢为仪，敢固请。」将命者入告。博士曰：「请皇太子就位，某敢见。」将命者出告。皇太子曰：「某不敢以视宾客，请终赐见。」将命者入告。博士曰：「某辞不得命，敢不从。」将命者出告。
　　执篚者以篚东面授皇太子，皇太子执篚。博士降俟于东阶下，西面。相者引皇太子，执事者奉壶酒修案以从。皇太子入门而左，诣西阶之南，东面。奉酒修者立于皇太子西南，东面北上。皇太子跪奠篚，再拜。博士答再拜。皇太子还避，遂进，跪取篚，相者引皇太子进博士前，东面授币；奉壶酒修案者从奠于博士前。博士受币，执事者取酒修币以东。相者引皇太子立于阶间近南，北面。奉酒修者出。皇太子拜讫，相者引皇太子出。
通典卷第一百十八　礼七十八　开元礼纂类十三　吉礼十
　　皇帝巡狩告圆丘告社庙及归格礼并附
　　　斋戒　陈设　銮驾出宫　
　　　亲告告社则荐玉帛及进熟告庙则晨祼及馈食　銮驾还宫
　　巡狩告圆丘有司摄事告社庙附
　　皇帝巡狩
　　　銮驾出宫　燔柴告至　銮驾还行宫　
　　　望秩于山川　肆觐东后　考制度
　　　　皇帝巡狩告圜丘告社庙及归格礼并附
　　　　　斋戒
　　将告，有司卜日如别仪。摄事同。
　　前一日，皇帝斋于太极殿，如郊祀之仪。凡应告之官，清斋于告所。告社，斋于社所。告庙，斋于庙所。近侍之官应从升者及群官、客使等，各于本司及公馆清斋一宿。诸卫令其属晡后一刻各以其方器服守卫壝门，社则社宫门，庙则庙门。与太乐工人俱清斋一宿。
　　　　　陈设
　　前告三日，尚舍直长施大次于外壝东门之内道北，南向，社则宫西门，庙则庙东门。尚舍奉御铺御座。卫尉社则守宫，庙同社。设文武侍臣次于大次之后，文官在左，武官在右，俱南向。设告官及从驾群官次各于常所。设陈馔幔于内壝东门之外道南，北向。社无馔幔，庙同社。
　　前二日，太乐令设宫悬之乐于坛南，社则于坛北，庙于庭。设登歌及举麾位于坛上，庙于殿上。并如常仪。社自此则右校清扫内外，为瘗埳二于乐悬北如常。
　　前一日，右校扫除坛之内外。郊社令积柴于燎坛，方一丈，高一丈二尺，开上，南出户，方四尺。社无燎坛，庙同社。奉礼御位于坛之东南，西向。将告，奉礼郎一人守之，在版位西南五步所，西向。社设御位于北门之内，当社坛南向。庙于东阶东南，西向。设望燎位，当柴坛之北，南向。设告官及从驾群官版位于内外如常仪。郊社令庙，太庙令。帅府史一人社，二人。及齋郎以樽坫罍洗篚及玉幣之篚入設於位，並如常儀，廟，酒樽位於堂上前楹間，各於室戶外之左，北向。每室，春夏鸡彝一，鸟彝一，牺樽二；秋冬斝彝一，黄彝一，着樽二。皆加勺，俱西上，各有坫以置瓚。執樽罍篚者各位於樽罍篚之後。
　　告日未明十五刻，太史令、郊社令各服其服，升设昊天上帝神座于坛上北方，南向，席以稿秸，设神位于座首。廟，太廟令整拂神幄，又帥府史、齋郎以樽坫罍洗篚入設於位。告日未明十刻，太官令帅宰人以鸾刀烹牲于厨。社，告日未明十五刻，太官令帅宰人烹牲于厨，牲用黑牛二，斋郎以豆取牲血如常。未明四刻，太史令、郊社令各服其服，升设神座席位如常。庙每室各一犊。
　　　　　銮驾出宫社庙同。
　　皇帝服衮冕之服，乘玉辂，备大驾及严鼓时刻、奏请进发、内外器服皆如常仪。
　　　　　亲告告社则廌玉帛及进熟，告庙则晨祼及馈食。
　　其日未明三刻，诸告官各服其服。郊社令、良酝令各帅其属入实樽罍玉币。太樽实以泛齐。凡樽皆二，其玄酒各实于上樽。礼神之玉以苍璧，其币以苍。社，太樽实以醴齐，配座以象樽，实亦如之。明水实于上樽。玉，两珪有邸。太祝各以币置于篚，币随牲色，各长丈八尺。晨祼，鸡彝、斝彝、牺樽、着樽之上樽实以明水；鸟彝、黄彝实以郁鬯；牺樽、着樽实以醴齐。太官令帅进馔者实笾豆簋簠，入设于内壝东门外馔幔内。社于神厨。
　　未明二刻，奉礼帅赞者先入就位。赞引引御史、太祝以下入行扫除如常仪，讫，各引就位。庙又未明一刻，赞引引太庙令、太祝、宫闱令入，当阶间北面西上，立定，奉礼曰「再拜」。赞者承传，太庙令以下皆再拜。升东阶，入开埳室，奉出献祖以下九室神主，各置于座讫，各就位。驾将至，谒者、赞引各引告官以下及从告群官、客使先置者，俱就门外位。
　　驾至大次门外，回辂南向，领千牛将军降立于辂右。侍中进，当銮驾前跪奏称：「侍中臣某言，请降辂。」俛伏，兴，还侍位。皇帝降辂，之大次。协律郎、太乐令帅工人各入就位。凡升坛坐者，皆脱屦于下，降纳如常。社，降輅之大次，郊社令以祝版進署如常儀，謁者、贊引各引從駕群官俱就門外位，奉禮帥贊者先入就位，贊引引御史及諸太祝與執樽罍篚者入就位，太樂令帥工人次入就位，通事舍人各引告官及從告群官、客使次入就位，升壇者脫屨如上儀。太庙令以祝版进署，通事舍人引从驾群官就门外位。
　　皇帝停大次半刻顷，谒者、赞引引从驾群官入就位；太常博士引太常卿立于大次门外，当门北向。
　　侍中版奏：「外办。」皇帝服大裘而冕出次，华盖侍卫如常仪。侍中负宝陪从如式。社，停大次，太常博士引太常卿立于大次门外，当门北向，侍中版奏「外办」，皇帝出次，华盖侍卫如常。告庙同。博士引太常卿，太常卿引皇帝，凡太常卿前导，皆博士先引。至内壝门外，社，社宫北门外。庙，庙门外。殿中监进镇珪，华盖仗卫停于门外，近侍者从入如常。谒者引礼部尚书、太常少卿陪从如常。社无谒者引下至如常。庙同社。皇帝至版位，西向立。每立定，太常卿、博士退立于左。告社仪，皇帝南面立。通事舍人各引从告官及诸王、介公、酅公、诸方客使以次入就位。立定，社无通事舍人各引下至此。庙同社。太常卿前，奏称：「请再拜。」退复位。皇帝再拜。奉礼曰：「众官再拜。」赞者承传，凡奉礼有辞，赞者皆承传。众官在位者皆再拜。其先拜者不拜。
　　太常卿前奏：「有司谨具，请行事。」退复位。协律郎跪，俛伏，兴，举麾，凡取物者皆跪俛伏而取以兴，奠物则奠讫俛伏而后兴。鼓柷，奏元和之乐，乃以圜锺之均，作文舞之舞，文成，偃麾，戛敔，乐止。凡乐皆协律郎举麾、工鼓柷而后作，偃麾、戛敔而后止。社奏顺和之乐，以函锺之均，乐八成。庙奏永和之乐，以黄锺之均，乐九成，黄锺三奏，大吕、太蔟、应锺各再奏。太常卿前奏称：「请再拜。」退复位。皇帝再拜。奉礼曰：「众官再拜。」众官皆再拜。庙则晨祼，太常卿引皇帝诣罍洗，太和之乐作，皇帝至罍洗，乐止，侍中跪取匜，兴，沃水；侍中跪取盘，兴，承水；皇帝搢镇珪，盥手。黄门侍郎跪取巾于篚，兴，进，皇帝帨手讫，黄门侍郎受巾，跪奠于篚。黄门侍郎又取瓒于篚，兴，进，皇帝受瓒，侍中酌罍水，又侍中奉盘，皇帝洗瓒，黄门侍郎又授巾皆如初。皇帝拭瓒讫，侍中奠盘匜，黄门侍郎受巾奠于篚皆如常。太常卿引皇帝，乐作，升阶，乐止，侍中以下量人从升。太常卿引皇帝詣獻祖樽罍所，執樽者舉，侍中贊酌鬱酒訖，登歌，作肅和之樂，以圜鍾之均。自后登歌皆用圜锺。太常卿引皇帝入诣献祖神座前，北向跪，以鬯祼地，奠之，俛伏，兴。太常卿引皇帝出户，北向再拜。訖，太常卿引皇帝詣懿祖樽彝所，執樽者舉，侍中取瓚於坫，進，皇帝受瓚，侍中贊酌鬱酒訖，太常卿引皇帝入詣懿祖神座前，北向跪，以鬯祼地，奠之，俛伏，興。太常卿引皇帝出户，北向再拜。讫，太常卿引皇帝次祼太祖，次祼代祖、高祖、太宗、高宗、中宗、睿宗并如上仪。讫，登歌止。太常卿引皇帝，乐作，皇帝降自阼阶，至版位西向立，乐止。
　　诸太祝俱取玉币于篚，各立于樽所。庙无太祝取玉帛立樽所。太常卿引皇帝，太和之乐作，皇帝每行，皆作太和之乐。皇帝诣坛，升自南陛，社升北陛，以下升降皆北陛。近侍者从升如常仪，皇帝升坛北向立，社南向立。乐止。太祝加玉于币以授侍中，侍中奉玉币东向进。社西向进。皇帝受玉帛，登歌作肃和之乐，太常卿引皇帝进，北向社南向。跪奠于天帝神座，社，太社座。俛伏，兴。太常卿引皇帝少退，北向社南向。再拜讫，登歌止。乐作，社又太常卿引皇帝立于东方，西向，太祝以币授侍中，侍中奉币南面进，皇帝受币，太常卿引皇帝进，西向跪奠于后土氏座，兴，太常卿引少退，再拜讫，登歌止。皇帝降自北陛，乐作，太常卿引皇帝诣太稷坛，升，奠玉币于太稷氏，升降如太社坛。皇帝降自南陛，还版位西向立，乐止。
　　初群官拜讫，谒者引司徒，太官令出，帅进馔者奉馔陈于内壝东门之外，司徒奉天帝之俎。皇帝既至位乐止，太官令引馔入。俎初入门，雍和之乐作，馔至阶，乐止。馔升于南陛，太祝迎引于坛上，各设于神座前。籩豆蓋徹之如式。设讫，谒者引司徒以下降自东陛复位，诸太祝各还樽所。社仪，皇帝奠玉帛讫降还版位，下有进熟篇。皇帝既升奠玉币，太官令出，帅进馔者奉馔陈于西门外，司徒奉太社之俎。初皇帝既至位乐止，太官令引太社太稷之馔入自正门，后土、后稷之馔入自左闼。俎初入门，雍和之乐作，馔至陛，乐止。太社太稷之馔升自北陛，后土后稷之馔升自西陛，诸祝迎引于坛上，各设于神座前。庙仪于此有馈食篇。皇帝既升祼，太官令出，帅进馔者奉馔陈于东门外。谒者引司徒出诣馔所，司徒奉献祖之俎。初皇帝既至位乐止，太官令引馔入自正门。俎初入门，雍和之乐作，以无射之均。自后接神皆奏无射。馔至太陛，诸太祝迎引于阶上，乐止，各设于神座前。设讫，谒者引司徒以下降复位，诸祝各还樽所。太常卿引皇帝诣罍洗，乐作，皇帝至罍洗，乐止。盥手洗爵，侍中、黄门侍郎赞洗如晨祼之仪。太常卿引皇帝，乐作，升阼阶，乐止。诣献祖樽彝所，侍中赞酌醴齐，寿和之乐作，每酌献皆作寿和之乐，太常卿引皇帝入诣献祖神座前，北面跪奠爵，俛伏，兴，出户北向立，乐止。太祝持版进于室户外之右，东面跪读祝文，祝文临时撰，读讫，兴，皇帝再拜。初读祝文讫，乐作，太祝入，跪奠版于神座，兴，出还樽所。皇帝拜讫，乐止。太常卿引皇帝诣懿祖樽彝所，酌献皆如初仪，唯不盥洗。讫，太常卿引皇帝诣东序西向立，乐作。
　　太常卿引皇帝诣罍洗，乐作，皇帝至罍洗，乐止。侍中跪取匜，兴，沃水；又侍中跪取盘，兴，承水；皇帝盥手。黄门侍郎跪取巾于篚，兴，进；皇帝帨手讫，受巾，跪奠于篚；遂取匏爵于篚，兴，进。皇帝受爵，侍中酌罍水，又侍中奉盘承水，皇帝洗爵，黄门侍郎又授巾皆如初。皇帝拭爵讫，侍中奠盘匜，黄门侍郎受巾奠于篚皆如常。
　　太常卿引皇帝，乐作，皇帝诣坛，升自南陛，社则升太社北陛。乐止。近侍者从升如常。谒者引司徒升自东陛，社升西陛。立于樽所。斋郎奉俎从升，立于司徒之后。太常卿引皇帝诣天帝社云太社，下仿此。酒樽所，執樽者舉，侍中贊酌汎齊社醴齊。讫，寿和之乐作，皇帝每酌献及饮福酒，皆作寿和之乐。太常卿引皇帝进天帝神座前，北向跪社南面。下仿此。奠爵，俛伏，兴，太常卿引皇帝少退，北面立，乐止。太祝持版进于神座之右，东面社西面。跪读祝文祝文临时撰，社庙同。讫，兴，皇帝再拜。初读祝文讫，乐作，太祝进奠版于神座。还樽所。社，皇帝拜讫，乐止，太常卿引皇帝诣后土氏酒樽所，酌献、西向奠爵、读祝文如上仪。讫，太常卿引皇帝诣太稷坛，升降酌献如太社仪。
　　太常卿引皇帝进天帝神座前，北面立，乐作。太祝以爵酌福酒合置一爵，一太祝持爵以授侍中，侍中受爵西向进，皇帝再拜受爵，跪祭酒，啐酒，奠爵，俛伏，兴。庙，皇帝献将毕，谒者引司徒升自东阶，立于前楹间，北面。诸祝各酌福酒合置一爵，侍中赞祭啐如常仪。诸太祝各帅斋郎进俎，太祝跪减神前胙肉加于俎，兴，以胙肉共置一俎上，授司徒，司徒奉俎西向进，皇帝受以授左右。庙，祝帅斋郎减胙肉，又以笾取黍稷饭共置一笾，以胙肉共置一俎上，先以饭授司徒，司徒奉进，皇帝受以授左右，次受胙。皇帝再拜，跪取爵，遂饮卒爵。侍中进受爵以授太祝，太祝受爵复于坫。皇帝俛伏，兴，再拜，乐止。太常卿引皇帝，乐作，皇帝降自南陛，社降北陛，太常卿引诣太稷行事如太社，讫，降北陛。庙降阼阶。还版位西向立，乐止。谒者引司徒降复位。
　　太祝各进彻豆，还樽所。彻者，笾豆各一少移于故处。庙，司徒复位，登歌作，诸祝入室彻豆，登歌止。奉礼曰：「赐胙。」赞者唱：「众官再拜。」在位者皆再拜。乐作，太常卿前奏称：「请再拜。」退复位。皇帝再拜。奉礼曰：「众官再拜。」众官皆再拜。乐一成，止。
　　太常卿前奏：「请就望燎位。」社则望瘗，下仿此。太常卿引皇帝，乐作，皇帝至望燎位，社则就望瘗位。南向立，乐止。于群官将拜，诸太祝各以篚进神座前，取玉帛、祝版，斋郎以俎载牲体、稷黍饭、爵酒，兴，各自其陛降坛南行，当柴坛南，东行，自南陛登柴坛，以玉币馔物置于柴上。讫，奉礼曰：「可燎。」东西面各四人以炬燎火。半柴，社则降坛南行，当瘗埳西行，诸祝以玉帛馔物置于埳，奉礼曰「可瘗」，埳东西面各四人窴土。太常卿前奏：「礼毕。」庙无望燎仪。
　　太常卿引皇帝还大次，乐作，皇帝出内壝门，社出宫门，庙出庙门。殿中监前受镇珪，华盖侍卫如常仪，皇帝入次，乐止。谒者、赞引各引告官及从驾群臣、诸方客使以次出。赞引引御史以下俱复执事位。立定，奉礼曰：「再拜。」御史以下皆再拜，赞引引出。工人以下以次出。社庙祝版燔于斋所。
　　　　　銮驾还宫社庙同
　　皇帝既还大次，侍中版奏：「请解严。」将士不得辄离部伍。皇帝改服通天冠，绛纱袍，乘金辂，鼓吹振作，奏请还宫如常仪。
　　　　巡狩告圜丘有司摄事告社庙附
　　将告，有司卜日如别仪。社庙同。
　　前二日，守宫设告官以下次各于常所，设陈馔幔于内壝东门之外道北，南向。社无设陈馔幔，庙同社。右校扫除坛之内外，郊社令积柴于燎坛。社为瘗埳二于坛北如常，庙埳于北门内道西。
　　前一日，诸告官清斋于告所。社于社所，庙于庙所。诸卫令其属，晡后一刻各以其方器服守卫壝门。社则社宫门，庙则庙门。奉礼设版位于内外并如常仪。庙又设望瘗位于堂之东北，当瘗埳西向。又设奉礼位于瘗埳东北，南向，赞者二人在西少退。太庙令整拂神幄。郊社令帥其屬以樽坫罍洗篚入設，皆如常儀。執樽罍篚者各位於樽罍篚之後。太官令先馔酒脯醢。
　　告日未明四刻，太史令、郊社令各服其服，升设神座位如常。庙无未明四刻以下仪。
　　未明三刻，诸告官各服其服，郊社令、庙则庙令。良酝令之属入实樽罍及玉币。天帝太樽二，着樽二，一实以明水为上，一实以醴齐次之。山罍各二，一实以玄酒为上，一实以清酒次之。玉以苍璧，币以苍。社正座太罍二，一实明水为上，一实醴齐次之。配座象樽二，其实亦如之。皆山罍二，一实玄酒为上，一实清酒次之。玉两珪有邸。币以黑，各一丈八尺。庙每室春夏用两牺樽，秋冬用两着樽。一实明水为上，一实醴齐次之。山罍二，一实玄酒为上，一实清酒次之。币以白，长一丈八尺。太祝以玉帛置于篚，设于馔所。社无馔幔，庙同。
　　未明二刻，奉礼帅赞者先入就位，赞引引御史、太祝以下入，再拜行扫除如常仪。讫，各就位。社一刻。庙又赞引引太庙令、太祝、宫闱令入当阶间，北面西上立定，奉礼曰「再拜」，赞者承传，太庙令以下皆再拜。升自东阶，入开埳室，奉出献祖以下九室神主，各置于座如仪讫，各就位。谒者引告官以下俱就门外位。谒者引告官，赞引引执事者次入就位，立定，奉礼曰「再拜」，告官以下再拜，其先拜者不拜。谒者进告官之左白「有司谨具，请行事」。
　　未明一刻，社庙则质明。谒者引告官庙又赞引引执事者。以下俱就门外位立定，又谒者引告官、赞引引执事者次入就位立定，社无谒者以下。奉礼曰：「再拜。」赞者承传，凡奉礼有辞，赞者皆承传。告官以下皆再拜。谒者进告官之左，白：「有司谨具，请行事。」退复位。奉礼曰：「再拜。」在位者皆再拜。
　　初谒者白请行事退复位，太官令出，帅进馔者奉馔陈于东门之外。社于西门。初太官令出，太祝跪取玉庙取币。于篚，兴，立于樽所。
　　谒者引告官升自午陛，北向立，社升北陛南向立。太祝以玉东向授，社西向授。告官受玉，进，北面跪社南面。奠于天帝神座，俛伏，兴，社奠太社。少退，北向再拜。社谒者又引告官诣太稷坛，如太社之仪。谒者引降还本位，太祝还樽所。庙谒者引告官升自东阶，诣献祖庙室户前北向立，太祝以币东向授，告官受币，北面跪奠于献祖神座前，俛伏，兴，出户，北向再拜。讫，谒者引告官次进币于懿祖以下皆如上仪。讫，谒者引还本位，诸太祝各还樽所。
　　太官令引馔入，升自午陛，太祝迎引于坛上，设于神座前。籩豆蓋徹之如式。社馔入如正仪。设讫，太官令以下降自东陛，复位。社西陛。诸太祝各还樽所。
　　谒者引告官诣罍洗，盥手洗爵讫，升自南陛，诣天帝酒樽所。社告官诣太社坛，升北陛。執樽者舉，告官酌醴齊，謁者引告官詣天帝神座前，北向跪奠爵，俛伏，興，社進太社前，南向跪奠。少退，北向立。太祝持版进于神座之右，东向跪读祝文祝文临时撰。社西向。讫，兴，告官再拜讫，太祝进，跪奠版于神座，兴，还樽所。
　　告官拜讫，谒者引告官进天帝神座前，北向立。社引诣太社前南面立。庙太官令引馔入自正门，升自太阶，诸太祝迎引于阶上，各设于神座前讫，太官令以下降复位，诸太祝各还樽所。谒者引告官诣罍洗，盥手洗爵讫，升自东阶，诣献祖酒樽所。執樽者舉，告官酌醴齊訖，謁者引告官入詣獻祖神座前，北向跪奠爵，俛伏，興，出戶北向立。太祝持版进于室户外之右，东向跪读祝文讫，兴，告官再拜，太祝进，跪奠版于神座，俛伏，兴，还樽所。告官拜讫，谒者引告官以次奠如献祖之仪，唯不盥洗。讫，谒者引告官诣东序，西向立。太祝以爵酌罍福酒，合置一爵，一太祝持爵进告官之右，西向立。社东向，庙北向。告官再拜受爵，跪祭酒，遂饮卒爵。太祝进受爵，复于坫。告官俛伏，兴，再拜讫，谒者引告官降复位。社告官拜讫，引降诣太稷坛，升献如太社，讫，引降复位。
　　太祝各进跪彻豆，俛伏，兴，还樽所。奉礼曰：「再拜。」在位者及告官皆再拜。
　　谒者进告官之左，白：「请就望燎位。」社望瘗位，庙同社。谒者引告官就望燎位，南向立。庙西向立。初众官将拜，太祝以篚取玉币及祝版置于柴上户内。瘗则窴于埳。社祝版焚于斋坊，庙同社。柴东西各四人以炬燎火，半柴，社则瘗，左右四人窴土半埳。谒者进告官之左，白：「礼毕。」
　　谒者引告官、赞引引执事者以次出。御史以下俱复执事位，立定，奉礼曰：「再拜。」御史以下皆再拜，赞引引出。太庙仪，初白礼毕，奉礼赞者还本位。御史太史以下俱复执事位，立定，奉礼曰「再拜」，御史以下皆再拜，赞引引出。太庙令、太祝、宫闱令纳神主如常仪。
　　归告礼同。
　　　　皇帝巡狩　　　　　銮驾出宫
　　将巡狩，所司承制先颁告于东方诸州曰：「皇帝二月东巡狩，各修平乃守，考乃职事，无敢不敬戒，国有大刑。」驾将发，告圜丘、宗庙、社稷，皆如别仪。皇帝出宫备大驾卤簿皆如常仪。軷于国门，祭所过山川，如亲征之礼。所经州县，刺史县令先待于境。通事舍人承制问百年。古先帝王、名臣、烈士，皆州县致祭。
　　　　　燔柴告至
　　将告，将作先于泰山下修圆坛，四出陛。若先有封禅祀天坛，即不须别筑。
　　前告三日，尚舍直长施大次于外壝东门之内。又设文武侍臣次，陈馔位。设宫悬乐、燎坛之制。一如圜丘之仪。
  </div>
  <div class="pagination">
   <a href="通典_page65.html">
    上一页
   </a>
   <span>
    ...
   </span>
   <a href="通典_page61.html">
    61
   </a>
   <a href="通典_page62.html">
    62
   </a>
   <a href="通典_page63.html">
    63
   </a>
   <a href="通典_page64.html">
    64
   </a>
   <a href="通典_page65.html">
    65
   </a>
   <span class="current-page">
    66
   </span>
   <a href="通典_page67.html">
    67
   </a>
   <a href="通典_page68.html">
    68
   </a>
   <a href="通典_page69.html">
    69
   </a>
   <a href="通典_page70.html">
    70
   </a>
   <a href="通典_page71.html">
    71
   </a>
   <span>
    ...
   </span>
   <a href="通典_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
