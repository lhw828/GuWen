<!DOCTYPE html>
<html>
<head>
    <meta charset="UTF-8">
    <title>续通志 - 第 1177 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1177 页/共 1359 页</h1>
    <div class="content">亭观素室悉图唐兴节士文人名亭曰休休作文以见志曰休美也既休而美具故量才一宜休揣分二宜休耄而瞶三宜休又少也惰长也率 
老也迂三者非济时用则又宜休因自目为知非子耐辱居士其言诡激不常以免当时祸灾云豫为冢棺遇胜日引客坐圹中赋诗酌酒裴回 
每岁时祠祷鼓舞图与闾里耆老相乐王重荣父子雅重之数馈遗弗受尝为作碑赠绢数千图置虞乡市人得取之一日尽时寇盗所过残暴 
独不入王官谷士人依以避难未全忠己篡召为礼部尚书不起哀帝弒图闻不食而卒图无子以甥为嗣尝为御史所劾昭宗不责也

　　○五代

　　石昂　　　　程福赟

　　石昂
　　程福赟

　　△石昂

　　石昂青州临淄人家有书数千卷喜延四方之士士无远近多就昂学问食其门下者或累岁昂未尝有怠色而昂不求仕进节度使符习 
高其行召为临淄令习入朝京师监军杨彦朗知留后事昂以公事至府上谒赞者以彦朗讳石更其姓曰右昂趋于庭仰责彦朗曰内侍奈何 
以私害公昂姓石非右也彦朗大怒拂衣起去昂即趋出解官还家语其子曰吾本不欲仕乱世果为刑人所辱子孙其以我为戒昂父亦好学 
平生不喜佛说父死昂于柩前诵尚书曰此吾先人所欲闻也禁其家不可以佛事污吾先人晋高祖时诏天下求孝悌之士户部尚书王权等 
相与上昂行义诏昂至京师召见便殿以为宗正丞迁少卿出帝即位晋政日坏昂数上疏极谏不听乃称疾东归终于家

　　△程福赟

　　程福赟者不知其世家为人沈厚寡言而有勇少为军卒以战功累迁洺州团练使晋出帝时为奉国右厢都指挥使开运中契丹入侵出 
帝北巡奉国军士乘闲夜纵火焚营欲因以为乱福赟身自救火被伤火灭而乱者不得发福赟以为契丹且大至而天子在军京师虚空不宜 
以小故动摇人听因匿其事不以闻军将李殷位次福赟下利其去而代之因诬福赟与乱者同谋不然何以不奏出帝下福赟狱人皆以为冤 
福赟终不自辨以见杀

　　钦定续通志卷五百二十七

　　●钦定续通志卷五百二十八　独行传二

　　独行传

　　宋

　　○宋

　　刘庭式　　　巢谷　　　徐积　　曾叔卿　　　刘永一　　孙逢【喻汝砺】　　赵俊　　　　刘化源【米璞　阴啅　姚邦 
基】　　张山翁　　　黄申　　　何时【陈子敬】

　　刘庭式
　　巢谷
　　徐积
　　曾叔卿
　　刘永一
　　孙逢 【喻汝砺】
　　赵俊
　　刘化源 【米璞　阴晫　姚邦基】
　　张山翁
　　黄申
　　何时 【陈子敬】

　　△刘庭式

　　刘庭式字得之齐州人举进士苏轼守密州庭式为通判初庭式议娶乡人女既约未纳币庭式及第女以病丧明不敢复言或劝纳其幼 
女庭式笑曰吾巳心许之矣岂可负吾初心哉卒娶之生数子后死庭式丧之逾年不肯复娶轼问之曰哀生于爱爱生于色今君爱何从生哀 
何从出乎庭式曰吾知丧吾妻而已若缘色生爱缘爱生哀色衰爱弛吾哀亦忘则凡扬袂倚市目挑而心招者皆可以为妻也耶轼深感其言 
庭式后监太平观老于芦山绝粒不食目奕奕有紫光步上下峻坂如飞以高寿终

　　△巢谷

　　巢谷初名谷 【按苏辙巢谷传云至循州改名谷】 字符修眉州眉山人幼传其父中世学举进士京师谷素多力见举武艺者心好之 
遂弃其旧学蓄弓箭习骑射入之业成而不中第西去游秦凤泾原闲所至友其秀杰与韩存宝尤善教之兵书熙宁中存宝为河中将有功会 
泸州蛮乞弟扰边命存宝出兵讨之存宝不习蛮事邀谷至军中问焉及存宝得罪将就逮自度必死谓谷曰我死非所惜顾妻子不免寒饿槖 
中有银数百两非君莫可使遣之者谷许诺即变姓名怀银步往授其子人无知者存宝死谷逃避江淮闲会赦乃出苏轼谪黄州与合同乡幼 
而识之因与之游及轼与弟辙在朝谷浮沉里中未尝一见绍圣初轼辙谪岭海平生亲旧无复相闻者谷独慨然自眉山诵言欲徒步访两苏 
闻者笑其狂谷竟往至梅州遗辙书曰我万里步行见公不意自全今至梅矣不旬日必见死无恨矣辙惊喜曰此非今世人古之人也既见握 
手相泣己而道平生逾月不厌时谷年七十三将复见轼于海南辙愍其老且病止之曰君意则善然循至儋数千里当复渡海非老人事也谷 
曰我自视未即死也公无止我留之不可则资之行会有蛮隶窃其槖装以逃获于新州谷从之至新遂病死 【按苏辙巢谷传云有子蒙在 
泾原军中故为作传异日以授之】

　　△徐积

　　徐积字仲车楚州山阳人有孝行三岁父死旦旦求之甚哀母使读孝经辄泪落不能止事母至孝朝夕冠带定省 【按宋名臣言行录 
载尝具公裳见贵官忽自思云见贵官尚如此岂有见母而不具公裳者乎遂晨夕具公裳揖其母年过壮未娶或勉之答曰娶非其人必为母 
病子非敢忘嗣固有待也】 从胡瑗学所居一室寒一衲裘啜菽饮水瑗馈以食弗受应举入都不忍舍其亲徒载面西登进士第举首许安国 
率同年生入拜且致百金为寿谢却之以父名石终身不用石器行遇石则避而不践或问之积曰吾遇之则怵然伤吾心思吾亲故不忍加足 
其上尔母亡水浆不入口者七日悲恸呕血庐墓三年雪夜伏墓侧哭不绝音翰林学士吕凑过其庐适闻之为泣下曰使鬼神有知亦垂涕也 
甘露岁降兆域杏两枝合为干既终丧不彻筵几起居馈献如平生中年有瞶疾屏处穷里而四方事无不知客从南越来积兴论岭表山川险 
易镇戍疏密口诵手昼若数一二自少及老日作一诗为文率用腹藳口占授其子 【按宋名臣言行录云晚乃著书未成而病尝曰吾之书 
大要以正治心以直养气而巳或问立朝之要曰以正辅君或问修身之要曰以正修身】 尝借人书箧经宿还之借者给言中有金叶积谢而 
不辨卖衣偿之乡人有争讼多就取决州以行闻诏赐粟帛元佑初朝廷诏举中外学官近臣合荐之乃以扬州司户参军为楚州教授每升堂 
训诸生闻者敛袵敬听居数岁使者又交荐之转和州防御推官改宣德郎监中岳庙卒政和六年赐谥节孝处士官其一子

　　△曾叔卿

　　曾叔卿巩族兄也家苦贫即存心不欺尝买西江陶器欲贸易于北方既而不果行有从之转售者既受直矣问将何之其人曰欲效君前 
策耳叔卿曰不可吾闻北方新有灾馑此物必不时泄故不以行余岂宜不告以误子其人即取钱去居乡介洁一介不取妻子困于饥寒而拊 
庇孤惸唯恐失其意起家进士至著作佐郎熙宁中卒

　　△刘永一

　　刘永一陕州夏县人孝友廉谨熙宁初巫咸水溢入县城民多溺死永一持竿立门前见他人物流入者辄擿出之有僧寓钱数万于其室 
无何僧死永不诣县自言请以钱归其弟子乡人负债不肯偿立焚其券行事类此兄大为医助教居亲丧不饮酒食肉终三年司马光传之以 
为今士大夫所难

　　△孙逢 【喻汝砺】

　　孙逢眉山人大观四年进士累官至太学博士张邦昌僭立有司趣百僚入贺逢独坚卧不起时祠部员外郎喻汝砺闻变扪其膝曰不能 
为贼臣屈遂挂冠去事毕有司举不至者欲以逢与汝砺复于金人邦昌以毕至告乃免逢闻之曰是必将肆赦遇官以浼我我其可竣遂发疾 
</div>
    <div class="pagination">
<a href="续通志_page1176.html">上一页</a><span>...</span><a href="续通志_page1172.html">1172</a><a href="续通志_page1173.html">1173</a><a href="续通志_page1174.html">1174</a><a href="续通志_page1175.html">1175</a><a href="续通志_page1176.html">1176</a><span class="current-page">1177</span><a href="续通志_page1178.html">1178</a><a href="续通志_page1179.html">1179</a><a href="续通志_page1180.html">1180</a><a href="续通志_page1181.html">1181</a><a href="续通志_page1182.html">1182</a><span>...</span><a href="续通志_page1178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
