<!DOCTYPE html>
<html>
<head>
    <meta charset="UTF-8">
    <title>续通典 - 第 220 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 220 页/共 410 页</h1>
    <div class="content">　　金

　　明

　　唐

　　唐郭子仪率朔方兵破史思明于藳城南攻赵郡擒贼四千还常山恩明更以众数万尾军子仪选骑五百更出挑之三日贼引去乘之再破于沙河又李愬募死士三千人为突将自教之

　　五代

　　五代周世宗即位既败北汉兵于高平谋肃军政谓侍臣曰凡兵务精不务多今以农夫百未能当甲士一奈何浚民之膏泽养此无用之人乎且健懦不分众何所劝乃命大简诸军精锐者升之上军羸者斥去之诏募天下壮士咸诣阙选其尤者为殿前诸班其骑步诸军各命将帅选士由是士卒精强所向皆捷

　　宋

　　宋韩世忠与岳飞并置背嵬军皆勇鸷绝伦者故俱能以少击众又淮东制置使许国檄赵葵曰兵不能集集不能精柰何葵曰请视两路之兵别其精锐君侯留二万于帐前敌不敢动矣国曰不若集淮兵来阅而君董之既足示众亦可选锐葵曰有兵之郡必当冲要守将岂肯空壁以从制使命耶必将力争于朝分留自卫一得朝命必匿其强壮遣老弱以备数本欲选锐适得其钝本欲示众适示单弱徒启敌心不听卒败

　　辽

　　辽凡举兵皇帝亲点将校又选勋戚大臣充行营兵马都统副都统都监各一人又选诸军兵马尤精锐者三万人为护驾军又选骁勇三千人为先锋军又选剽悍百人以上为远探拦子军故兵无不善战者

　　金

　　金选弩手之制先以营造尺度杖其长六尺立之谓之等杖取身与杖等能踏弩至三石铺弦解索登踏闲习射六箭皆上垛内二箭中贴者又选亲军取身长五尺五寸善骑射者明安穆昆以名上兵部移点检司宣徽院试补之

　　明

　　明韩雍讨峒贼最强方设策进剿新会县丞陶鲁自请征雍曰所将几何而办曰三百人足矣曰何少也曰鲁犹以为多兵贵精请任选择雍从之鲁乃标约式令曰有力能举百钧矢射二百步者来三军之士十五万人比于式者二百五十人曰未也复募数日始定鲁乃为别将日操练阵法椎牛犒军甘苦共之士争愿为死率以先登大破贼又蜀盗蓝鄢叛佥事马昊佐治兵甫至阅所部曰将不知兵若何求胜择骁勇才力千人分四队队立长会贼来逼城昊夜出百骑举炮击贼贼营乱自蹈藉昊悉兵从后乘之斩首四千级再前遇贼贼方阵于左而伏兵于右为应昊以正兵当左乃身与百骑直捣伏贼惊溃趋左左阵亦溃遂合兵纵击火其栅大破之

　　○立军

　　唐

　　宋

　　辽

　　金

　　元

　　明

　　△唐

　　唐高祖初起开大将军府得兵二十万武德初始置军府以骠骑车骑两将军府领之析关中为十二道曰万年道长安道富平道醴泉道同州道华州道宁州道岐州道豳州道西麟州道泾州道宜州道皆置府三年更以万年道为参旗军长安道为芰旗军富平道为元戈军醴泉道为并钺军同州道为羽林军华州道为骑官军宁州道为折威军岐州道为平道军豳州道为招摇军西麟州道为苑游军泾州道为天纪军宜州道为天节军军置将副各一人以督耕战以军骑府统之六年废十二军改骠骑曰统军车骑曰别将居岁余十二军复而军置将军一人军有坊置主一人以检察户口劝课农桑太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而关内二百六十有一皆以隶诸卫凡府三等兵千二百人为上千人为中八百人为下府置折冲都尉一人左右果毅都尉各一人长史兵曹别将各一人校尉六人士以三百人为团团有校尉五十人为队队有正十人为火火有长凡民年二十为兵六十而免其能骑而射者为越骑其余为步兵武骑排■〈矛赞〉手步射其隶于卫也左右卫皆领六十府诸卫领五十至四十其余以隶东宫六率凡发府兵皆下符契州刺史与折冲勘契乃发若全府发则折冲都尉以下皆行不尽则果毅行少则别将行凡当宿卫者番上兵部以远近给番五百里为五番千里七番一千五百里八番二千里十番外为十二番皆以月上若简留直卫者五百里为七番千里八番二千里十番外为十二番亦月上 【案三代以下军制唐府兵为最善杜典于立军下虽附今制一门而府兵之制未详今补纂】

　　△宋

　　宋立禁军厢军分隶殿前侍卫总管司而籍藏枢密院凡召募廪给训练屯戍选补之政皆枢密院掌之禁军者天子之卫兵也以守京师备征戍总于殿前侍卫二司其尤亲近扈从者号班直殿前侍卫二司各阅所掌兵拣其骁勇升为上军老弱怯懦置剩员以处之厢军者诸州之镇兵也建隆初诏选州兵壮勇者悉部送京师以备禁卫余留本城以给役使又选强壮卒定为兵样分送诸道召募教习俟其精练即送关下复立更戍法分遣禁旅戍守边城使往来道路以习勤苦均劳佚自是将不得专其兵而士卒不至于骄惰矣

　　△辽

　　辽太祖以德哷部受禅析本部为五院六院统以皇族而亲卫缺然乃立鄂尔多法分州县籍户丁以建宫卫宏义宫骑军六千长宁宫骑军五千永兴宫骑军五千积庆宫骑军八千延昌宫骑军二千彰愍宫骑军一万崇德宫骑军一万兴圣宫骑军五千延庆宫骑军一万太和宫骑军一万五千永昌宫骑军一万敦睦宫骑军五千文忠王府骑军一万十二宫一府自上京至南京总要之地各置提辖司重地每宫皆置内地一二而已入则居守出则扈从有兵事则五京二州各提辖司传檄而集不待调发州县部族十万骑军已立具矣民年十五以上五十以下隶兵籍每正军一名马三匹打草谷守营铺家丁各一人人铁甲九事马鞯辔马甲皮铁视其力弓四箭四百长短枪■〈釒骨〉■〈釒朵〉斧钺小旗锤锥火刀石马盂粆一斗粆袋搭■〈釒毛〉伞各一縻马绳二百尺皆自备

　　△金

　　金初诸部之民无他徭役壮者皆兵平居则佃渔射猎习为劳事有警则下令部内及遣使诣诸贝勒征兵凡步骑之杖糗皆取备焉其部长曰贝勒行兵则称曰明安穆昆从其多寡以为号明安者千夫长也穆昆者百夫长也穆昆之副曰富埒珲士卒之副从曰伊勒希太祖收国二年以兵二千五百破耶律色实始命以三百户为穆昆穆昆十为明安继而诸部来降率用明安穆昆之名以授其首领而部伍其人出河之战兵始满万而辽莫敌矣及来流鸭水铁骊布德古之民皆附东京既平山西继定内收辽汉之降卒外藉部族之健士以北部百三十户为一穆昆诸州汉人六十五户为一穆昆亲信之臣并领所部为明安世宗以上京地广而腴出府库钱以济行资牛畜迁率璸一明安和啰噶二明安二十四穆昆以实之多易置河北山东所屯之旧括民地而为之业户颁牛而使之耕畜甲兵而为之备乃大重其权授诸王以明安之号或新置者特赐之名制其奢靡禁其饮酒习其骑射储其粮糒其备至严也

　　△元

　　元世祖立五卫以总宿卫诸军卫设亲军都指挥使外则万户之下置总管千户之下置总把百户之下置弹压立枢密院以统之初有蒙古军特默齐军蒙古军皆国人特默齐军则诸部族也男子年十五以上七十以下尽佥为兵十人为一牌设牌头上马则备战斗下马则屯聚牧养孩幼稍长又籍之曰渐丁军既平中原发民为卒是为汉军限年二十以上者充其继得宋兵号新附军又有辽东之幼军契丹军女直军云南之寸白军福建之畬军则皆不出戍他方者盖乡兵也又有以技名者曰炮军弩军水手军应募而集者曰达尔罕军

　　△明

　　明初自京师达于郡县皆立卫所外统之都司内统于五军都督府而上十二卫为天子亲军者不与焉征伐则命将充总兵官调卫所军领之既旋则将上所佩印官军各回卫所京军设三大营一曰五军一曰三千一曰神机居常五军肄营阵三千肄巡哨神机肄火器大驾征行则大营居中五军分驻步内骑外骑外为神机神机外为长围周二十里樵采其中自成祖至宣宗皆以京营制胜焉景帝时兵部尚书于谦建议以三大营各为教令临期调拨兵将不相习乃请于诸营选胜兵十万分十营团练每营都督一号头官一都指挥二把总十领队一百管队二百于三营提督中推一人充总兵官以兵部尚书或都御史一人为提督出征即令原都督等统领之

　　○论将

　　唐

　　宋

　　金

　　明

　　搜才附

　　△唐

　　唐李绩统兵与李靖合攻突厥绩曰颉利得度碛保九姓卒难以定若约赍薄之不战可缚矣靖从之率众夜发绩先勒兵屯碛口颉利奔不能度遂降太宗曰炀帝不择人守边筑长城以劳中国我用绩守并突厥不敢南贤于长城远矣又太宗征辽辪仁贵着白衣自标帜持戟腰鞬两弓所向披靡敌遂奔溃帝召仁贵曰旧将皆老欲擢骁勇付阃外莫如卿者吾不喜得辽东喜得虓将迁右领军中郎将后以罪除名未几拜代州都督率兵击突厥突厥问唐将为谁曰辪仁贵突厥曰辪将军流象州死矣安得复生仁贵脱兜鍪见之突厥相视失色皆下马罗拜

　　△宋

　　宋范仲淹知延州先是诏分边兵令诸将领之寇至则官卑者先出仲淹曰将不择人以官为序致败之道也于是大阅州兵得万八千人分六将领之日夜训练分番御敌元昊闻之相戒勿犯

　　△金

　　金宗弼再伐江南以郦琼素知南方山川险易召至军与计事琼从容语同列曰琼尝从大军南伐每见元帅国王亲临阵督战矢石交集而王指麾三军意气自若用兵制胜皆与孙吴合可谓命世雄材矣至于亲冒锋镝进不避难将士视之孰敢爱死宜其所向无前日辟国千里也江南诸帅才能不及中人每当用兵必身居数百里外谓之持重或督召军旅易置将校仅以一介之士持虚文谕之谓之调发制敌决胜委之偏裨是以智者解体愚者丧师幸一小捷则露布飞驰增加俘级以为己功敛怨将士纵或亲临亦必先遁何能整军而经武耶众以为确论

　　△明

　　明章溢侍太祖因问征闽诸将对曰汤和由海道进胡延瑞自江西入此可必胜然闽中尤服李文忠威信若令文忠由浦城取建宁此尤万全计也太祖喜立诏文忠督师闽中

　　△搜才附

　　唐

　　宋

</div>
    <div class="pagination">
<a href="续通典_page219.html">上一页</a><span>...</span><a href="续通典_page215.html">215</a><a href="续通典_page216.html">216</a><a href="续通典_page217.html">217</a><a href="续通典_page218.html">218</a><a href="续通典_page219.html">219</a><span class="current-page">220</span><a href="续通典_page221.html">221</a><a href="续通典_page222.html">222</a><a href="续通典_page223.html">223</a><a href="续通典_page224.html">224</a><a href="续通典_page225.html">225</a><span>...</span><a href="续通典_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
