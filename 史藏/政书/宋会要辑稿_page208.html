<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 208 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 208 页/共 1125 页</h1>
    <div class="content">      
赏花钓鱼宴
【宋会要】
太宗太平兴国九年三月十五日，诏宰相、近臣赏花于后园。帝曰：「春气暄和，万物畅茂，四方无事，朕以天下之乐为乐，宜令侍从、词臣各赋诗。」帝习射于水心亭。宋琪等以应制诗进，帝吟咏久之。学士扈蒙诗有「微臣自愧头如雪，也向钧天侍玉皇」，帝笑谓曰：「卿善因事陈情。」蒙顿首谢。 
二十九日，诏近臣宴于后苑，帝作诗一章赐侍臣，令属和。 
雍熙二年四月二日，诏辅臣、三司使、翰林、枢密直学士、尚书省四品、两省五品以下、三馆学士宴于后苑，赏花、钓鱼，张乐赐饮，命群臣赋诗、习射、赏花。曲宴自此始。 
三年二月二十七日，诏辅臣、节度使、三司使、学士、舍

人于后园，临池垂钓，顾谓之曰：「今日风景倍资吟思，可令词臣各赋花下钓鱼诗一章，以『中』字为韵。」 
三月二日，帝谓宰相李昉曰：「春色方盛，朕欲诏群臣后园赏花，而近尝宴会，又将大宴，不欲数为乐。卿可召同列及翰林、枢密直学士、中书舍 
      
人就第，为观花赋诗之会。」仍赐羊、酒。昉曰：「北边方用兵，陛下宵旰为念，群臣当夙夜供职以辅帷幄，若尔宴集，诚所未安。」帝曰：「芳辰嘉致，不可虚度，公余集会，未至过也。」既宴，饮酒酣，各赋《奉诏赏花》诗，帝亦作诗赐之。翌日，学士承旨扈蒙等诣垂拱殿门谢。 
四年三月十七日，赏花，宴于后苑。(常)[帝]临池垂钓，顾宰臣李昉等曰：「宴赏何乐如之，可令待臣各赋《赏花钓鱼》诗。」俄出五言御诗一章赐侍臣。晚御水殿习射。翌日，帝依韵和宰臣以下十三人所进诗以赐，又令宰臣更和所进应制诗以献。 
淳化二年三月一日，赏花，宴于后苑。帝临池钓鱼，命群臣赋诗，尽醉而罢。 
三年三月十二日，赏花，宴于后苑，命群臣赋诗。诏光禄寺丞杨亿赋诗于御座之侧，亿先隶秘阁读书，至是帝记其名，特诏之。新直馆韩国华、潘太初并令预。以所赋赏花诗五十二首付史馆。先是，国华尝直史馆，俄充三司判官，循故事不带馆职。至是，因奏事自陈，以谏官兼省职，而宸游苑中，不得陪馆殿臣僚在侍从之列。翌日，并诏守本官直昭文馆。告谢之日，适值赏花并令预宴。国华等皆以判官兼馆职，从新制。 
淳化五年三月六日，赏花，宴于后苑。帝临池钓鱼，赋诗，命群臣皆赋，应制者三十九人。 
至道元年三月十六日，后苑赏花，特召司空致仕李昉坐于尚书之上，仍稍前。帝临池钓鱼，赋诗，命群臣赋诗，应制者五十五人。 
咸平三年二月二十九日，赏花，宴于后苑。帝作《中春赏花钓鱼》七言诗，儒臣皆赋。遂射于水殿，尽欢而罢。自是遂为定制。 
四年三月十八日，后苑赏花、习射。帝与近臣言及大射、投壶、乡饮酒之礼，因命直馆各赋射宫五言六韵诗。帝欢甚，诏群臣极饮，恕其沉醉。 
六年三月十七日，赏花，宴于后苑。帝作《赏花》五言诗，群臣皆赋。 
景德四年三月七日，曲宴后苑。初临水阁垂钓，又登太清楼观太宗御书及新写四部群书，又至景福殿，临放生池，东至

玉宸殿，历翔鸾、仪凤二阁，命坐置酒。帝作五言诗，从官皆赋，遂宴于太清楼下。 
十六日，大宴，崇德殿中饮，诏近臣曲宴于后苑，赏花、钓鱼。帝作《赏花》、《十叶牡丹》诗，从官毕赋。诏大理评事宋绶、邵焕预会，绶、焕皆在秘阁肄业故也。《麟台故事》：景德四年三月甲寅，大宴崇德殿中，召近臣曲宴于后苑，赏花、钓鱼。大理评事宋绶、邵焕预会，以皆在秘阁肄业故也。上作《赏花》、《千叶牡丹》诗各一章，从官毕赋。吏部尚书张齐贤、刑部尚书温仲舒、工部尚书王化基以久在外任，求免应制，不许。有顷，射于太清楼下。 
大中祥符元年三月九日，宴近臣于后苑，帝作《赏花》七言诗。 
三年闰二月二十二日，后苑赏花、曲宴，特诏卫尉卿(考)[纠]察在京刑岳慎从古、太常少 
      
卿知审刑院刘国忠预会。命集贤校理宋绶、晏殊、秘阁校理邵焕作序。 
二十七日，诏辅臣至宜圣殿，朝拜太宗圣容。殿东西设道释像、经藏，帝作《赏景》、《观花》诗以赐，从官即席赋诗。又御水心殿垂钓，遂宴于金华殿。小苑花木皆太常命中黄门所植，滋茂异常，辅臣素所未至也。 
四年三月八日，车驾驻西京，命从臣射于后苑淑景亭，移宴长春殿。帝作《赏花》、《开宴》诗。 
五年三月十九日，诏后苑赏花、曲宴，馆阁编修、校勘官并赴。 
二十日，赏花后苑，以雨移御崇政殿南轩曲宴。酒三行，命赋诗。有顷，御北殿，赐宴作乐，帝作《赏花》及《喜雨》诗二首，群臣即席和进。 
六年三月五日，赏花，宴于后苑。帝作《赏花》、《钓鱼》七言诗，从臣皆赋。又诏从臣令观苑中连理槐、屏风、连理柏，遂射于太清楼下。 
七年三月八日，赏花，宴于后苑。登太清楼观书，射于楼下。特诏知杂御史预会。帝作《赏花》、《观书》诗二首，从臣毕赋。 
九年三月十三日，赏花，宴于后苑，始诏开封府判官预会。自是推官亦诏。时翰林学士钱惟演坐卢澄事落职卢澄：原作「卢职」。按大中祥符九年三月八日壬子，钱惟演以卢澄私谒事罢翰林学士，详见《长编》卷八六，据改。，特诏预。《麟台故事》：九年三月乙卯，曲宴、赏花于后苑，上作五言诗，从臣咸赋，因射于太清楼下。《宋类苑》：真宗朝岁岁赏花、钓鱼，群臣应制。尝一日临池久而御钓不食，丁晋公谓应制诗曰：「莺惊凤辇穿花去，鱼畏龙颜上钓迟。」真宗称赏，群臣以为莫及。 
天禧三年三月十三日，曲宴后苑，登翔鸾阁，观太宗御集及圣制。又御仪凤阁，玉宸、安福殿，遂临池垂钓，射于太清楼下。帝作《赏花》、《钓鱼》五、七言诗，命皇太子书以示近臣，群臣皆赋。前一日，诏翰林学士钱惟演已下被勘，并领预赴。 
仁宗天圣三年三月二十一日，后苑赏花，临池钓鱼，遂宴太清楼。是日雨霁，花卉盛发，帝屡目从臣赐花劝酒，各令尽醉。《麟台故事》：天圣三年二月，幸后苑赏花、钓鱼，遂宴太清楼。辅臣、宗室、两制、杂学士、待制、三司使副、知杂御史、三司判官、开封府推官、馆阁官、节度使至刺史皆预焉。 
四年四月三日，赏花，宴于后苑。帝循栏，命中使选双并牡丹花剪赐辅臣，仍令以琱盏盛花，遍赐从官。 
五年三月十日，后苑赏花，钓鱼，宴于太清楼。 
六年三月十七日，幸后苑赏花、钓鱼，宴射太清楼。帝亲令内侍剪牡丹花赐辅臣。 
七年闰二月二十九日，后苑赏花、钓鱼，宴射太清楼。 
八年二月十九日，后苑赏花、钓鱼，观唐明皇山水字石于清辉殿，因命从官皆赋歌，遂宴太清楼。山水字石，先是永兴军辇至，起清辉殿以安之。是日，从臣应制，令中书第所赋优劣，而秘阁校理韩羲辞独不成，落职，出通判冀州。《麟台故事》：天圣八年二月，上幸后苑赏花，宴辅臣、宗室、从官，及三馆京官以上亦预。先是，得唐明皇山水字石于永兴，寘于清辉殿。是日，命从臣 
      
观之，应制赋诗，上亲第其能否。集贤校理王琪诗最蒙称善，寻下褒诏，而度支员外郎、秘阁校理韩羲诗最恶，乃夺职为司封员外郎、通判冀州。范蜀公《东斋遗事》：赏花、钓鱼赋诗，往往宿制。天圣中，永兴军进山水石，因命赋山水石歌，出于不意，多荒恶者。中坐优人入戏，各执纸笔若吟咏状。一人忽仆于石上，曰：「数日来作赏花钓鱼诗，准备应制，却被这石头擦倒。」明日降出诗，令中书铨定，内鄙恶者与外任。《闻见录》：仁宗朝，王安石知制诰。一日，赏花钓鱼宴，内侍各以金蝶盛钓饵药置几上，安石食之尽。明日，帝谓宰臣曰：「王安石诈人也。使误食钓饵，一粒则止矣；食之尽，不情也。」 
九年三月十七日，曲宴后苑，赏花钓鱼，命从臣赋诗，限以五言八韵，以「新」字为韵。移宴太清楼。是日，先赐食于幕次。 
明道二年三月十三日，曲宴后苑，赏花、钓鱼。 
景佑三年三月六日，曲宴后苑，赏花、钓鱼。帝赋诗，群臣席上次韵。移宴太清楼。 
嘉佑六年三月二十五日，幸后苑赏花、钓鱼，遂宴太清楼。出御制诗一首，命从臣和。自西鄙用兵，遂罢赏花赐宴踰二十年。至是，将大宴，以富弼母丧，特罢之，乃赐赏花之会。
 礼 宋会要辑稿 礼四五 宴享三:杂宴 宴饯 
      
宴饯
【宋会要】
      
宴饯之仪，太祖、太宗朝，藩镇牧伯沿五代旧制，入觐及被召觐：原作「勤」，据《宋史》卷一一九《礼志》二二改。、使回，客省赍签赐酒食，节度使十日，留后七日，观察使五日。代还，节度使五日，留后三日，观察使一日「五日」至「观察使」十六字原脱，据《宋史》卷一一九《礼志》二二补。，防御使、团练使、刺史并赐生料。节度使以私故到阙下，及步军都虞(侯)[候]以上出使回者，亦赐酒食、熟羊。群臣出使回朝，见日，面赐酒食。中书、枢密、宣徽使、使相，并枢密使伴；三司使、学士、东宫三师、仆射、御史大夫、节度使，并宣徽使伴；两省五品已上、侍御史、中丞、三司副使司：原作「丞」，据《宋史》卷一一九《礼志》二二改。、东宫三少、尚书丞郎、卿监、上将军、留后、观察、防御、团练使、刺史、宣庆、宣政、昭宣使，并客省使伴；少卿监、大将军、诸司使以下任发运、转运、提点刑狱、知军州、通判、都监、巡检回者即赐，并通事舍人伴；客省、引进、四方馆、合门使，并本厅就食。群臣贺，赐衣；奉慰，并特赐茶酒或赐食，外任遣人进奉，亦赐酒食，或生料。自十月一日后尽正月，每五日起居，百官皆赐茶酒，诸军分校三日一赐。冬至、二社、重阳、寒食，枢密近臣、禁军大校或赐宴其第及府署中，率以为常。 
大中祥符五年，诏：自今两省五品、尚〔书〕省四品、诸司三品以上官，同列出使，并许醵钱饯饮，仍休暇一日。余有亲属僚友出行，任以休务日饯送。故事，枢密、节度使、使相还朝，咸赐宴于外苑。见、辞日，长春殿赐酒五行，仍设食，当直翰林、龙图阁学士以上，皇亲观察使预坐。 
八年四月，侍卫步军副都指挥使王能 
      
自镇定来朝指：原缺，据《宋史》卷一一九《礼志》二二补。，宴于长春殿。合门言：「旧制，节度使掌兵，无此礼例。既赴坐，则殿前马军都校当侍立，于品秩非便。」遂令皆预位。 
中兴，仍旧制，凡宰相、枢密、执政、使相、节度、外国使见辞及来朝，皆赐宴内廷或都亭驿，或赐茶酒，并如仪。

 礼 宋会要辑稿 礼四六 乡饮酒礼 
     
宋会要辑稿 礼四六

乡饮酒礼
【中兴会要】
高宗绍兴十三年四月六日，礼部言：「比部郎中林保奏请，乞将所具修定乡饮酒矩范仪制，乞遍下郡国。本部寻行下明州取索昨讨论已行仪制，与林保所具规式参酌修具如右，望镂版颁行。」从之。主。州以郡守，县以县令，位于东南。宾。择乡里寄居年德高及致仕者为之，位于西北。僎。州以通判，县以丞或簿，位于东北。介。以次长，位于西南。三宾以宾之次者为之，位于宾、主、介、僎之后。又设郡僚之位，东西相乡。其余仕与未仕者，皆以齿序位于两廊。司正。以众所准服者为之。相及赞。以士之熟于礼仪者为之。先一日，设 罍爵洗，各如奠谒之仪。又于庠序之廊设主并介、僎、三宾之次。又设席于堂下，凡乡之仕与未仕者，以齿序立。又设席于庠门之外，自堂下各以序行立于庠门外之席。质明，主人率宾以下，先释菜于先圣先师，退各就次，以俟肃宾。肃宾：宾、主以下各就次，候鸣鼓，相者引宾、介以下序立于庠门之外，北面东上。相者引主人出次，僎从至庠门外，速宾及介少前。主人立于门左，西乡；宾、介进立于门右，东乡。赞者立于中，唱曰主人拜，宾、介以下答拜；主人揖，宾、介以下皆揖。主人先入门左，僎从。宾揖，介亦入门右，介揖，众宾皆入门右，赞者先之，相次之。序宾：主人与众宾三揖，仪门一揖，殿庙一揖，将下阶一揖。皆赞者唱之。至堂下，升阶，三逊，主人先升阼阶，僎从。立楣下。宾趋升西阶，介从。三宾亦升自西阶，并立楣下，各南面。司正亦升自西阶，立于西阶之上， 
     
东乡。教授升自东庑，立于东阶之上，西向。郡僚分立两庑。宾东西相乡，立于堂下。赞者唱曰宾主以下皆再拜，祭酒拜讫，相者引主人诣罍洗所盥手，洗爵，诣尊所酌酒，如释奠仪。僎从。复至阼阶，祭酒、尝酒也。奠爵讫。主献：相者少立，引主人再诣罍洗所洗觯，饮宾觯也。至河尊所酌酒实觯，授执事者，至宾席前西北乡立，执事者分立。直觯者立主人之左，直脯醢者立于右。次引宾自西阶趋就席，主人跪左，执觯饮宾，宾拜，一拜。跪受饮釂，主人答拜。拜先兴，执事者右荐脯醢，宾受讫，兴。主人退就席立，僎亦就席立。宾酬：相者引宾诣罍洗如主人仪，至主人席前，东南乡，执觯饮主人。主人拜，跪受饮釂、脯醢，宾答拜如主献仪。主人酬介：相者引主人再诣洗所，洗觯、饮介觯也。酌酒如前仪，至介席前。次引介自西阶趋就席，主人饮介如宾仪。主人复退就席位。介酬众宾：相者引介诣洗所如宾仪，介洗三觯，饮三宾也。至众宾之长席前，相者引众宾之长自西阶趋就介席，跪劝如宾仪。众宾之长跪受立饮，复位。次引次宾一人至席前，饮如前仪，退。又引次宾一人至席前，介饮亦如之。并复位讫，介至堂下，迎揖众宾就席，主人就席，僎从；次宾就席，介从；次三宾、教授、司正各就席，次郡僚就席，次众宾各就席。并相者引之。赞、相及执事者各就席，在堂上者升，在西庑者各就位。修爵无筭。
宾主以下坐讫，酒三行。每酒一行，主人揖宾及介，介揖众宾，并礼生唱之。沃洗：卒饮，赞者诣主人席前唱曰：请主人沃洗。相者捧觯，请主人酌酒。相者捧觯诣洗所跪，直洗者亦跪受，立饮讫， 
     
各就位扬觯。赞者诣席前唱曰：主人以下皆执笏。次引司正出位，赞者曰：请司正扬觯。次引司正取主人觯诣洗觯，至席前跪而扬觯讫，赞者请司正致词。司正乃言曰：「古者于旅也，语于是道古。仰惟朝廷，率由旧章，敦崇礼教，今兹举行乡饮，非专为饮食而已，凡我长幼，各相劝勉，忠于国，孝于亲，内睦于闺门，外比于乡党，胥训告，胥教诲，毋或愆堕，以忝所生。」赞者曰修爵讫，司正复位，主人以下复坐。拜送：相者引主人兴，复至阼阶楣下，僎从。宾介复至西阶楣下立，三宾亦至西阶，并南乡。教授复立东阶，西乡；司正复立西阶，东乡；郡僚复立两庑，众宾立于堂下，东西相乡立。赞者唱曰主人拜，宾介以下再拜。拜既拜诉拜既拜诉：似当作「拜讫」。，宾介与众宾先自西趋出，主人少立，自东出。宾以下立于庠门外之右，东乡北上；主人立于门外之左，西乡。僎从。赞者立于中，唱曰主人再拜，宾介以下皆再拜，逡巡而退。约束凡九事：其一，无士行者不得齿于乡饮之列。其二，置乡饮年齿簿。以所生年月日先后为比。其三，轮请本乡士大夫老成者与州学教授同主其事，其所立宾及僎、介并与主人谋之，随宜润泽之。其四，合赴乡饮人年七十以上者，教授同掌乡饮酒官具书以礼敦请之；五十以上及有官者，以咨目列位请之；其余士人，各自具年甲，报本学编排位次。十九岁以下并侍立，曾得解者许坐。父在坐则子侍立，有官者别席。七十岁以上许免拜。其五，乡饮所须饮食、器具，敦 
     
请乡之士大夫有功力者各备十位，力可倍者倍之。其六，行礼有期，而有疾故不能者，前期具状免，擅自不赴者除其籍。其七，不系学籍及齿于乡饮者不得称进士。其八，应赴乡饮人有犯倨傲、戏翫、争讼、喧哗等，并依学规行罚，有正条者送所属，仍除其籍。其九，有该载不尽及难举事件，并各从其乡之便。 
国家颁降乡饮酒仪式，诸州遵行，缘初无所行岁数之文，望朝廷明降指挥，令诸州三岁科举之年行之于庠序。」国子监参详：「《周礼》州长春秋会民，则一岁再饮；党正大蜡正齿位，一岁一饮；乡大夫宾贤能，则三岁一饮。《礼记 乡饮酒义》曰：乡人士君子。郑氏谓：『乡人，乡大夫也；士，州长、党正也；君子，乡大夫也。乡大夫、士饮国中，贤者亦用此礼。』则乡饮酒凡有四事，行之 数不同如此。汉、晋而下，间或行之。唐贞观初颁其书于天下，欲每岁行之，其后亦止行于贡士之岁。既历代举行岁数不同，欲依请令郡县于科举之年行乡饮酒礼于庠序一次。如愿每岁行之者，听从其便。」从之。 十七年正月二十七日，左迪功郎陈介言：「伏 
二十六年四月二十七日，新通判抚州张洙言：「昨因臣僚献言，士人应举并须先赴乡饮酒注籍给据，方许赴试，欲以革冒贯者。且乡饮酒所以明长幼之序，兴礼逊之风，当其与科举并行而不相悖。欲望科举保任，并依旧制，虽不预乡饮酒者皆许赴。」国子监看详，欲依所请， 
     
今后科举依旧法，其乡饮酒礼愿行于里社者，听从其便，仍不许官司干预。从之。
 礼 宋会要辑稿 礼四七 优礼大臣 
     
宋会要辑稿 礼四七

优礼大臣
【宋会要】
太祖受禅，降诏四方，时天维军节度、太尉、中书令、魏王符彦卿以累朝宿将，优其礼而不名。彦卿表乞呼名，诏答不允。 
太祖建隆二年九月，江南李煜上表进贡，陈叙袭位之意。降诏答之，便呼国主而不名，因周朝待江南之礼也。初，周世宗每贻书于李璟，但呼国主，而朝廷因之，令煜袭位，虽始降诏，仍存国主之号。 
干德元年十二月，江南李煜上表乞呼名，诏曰：「王者礼诸侯也，异姓谓之叔舅，诏书赐之不名，载乎礼文，见乎史册。顾惟凉德，慨慕前王，矧彼大邦，宜加异数。国主礼存事上，义执劳谦。请呼君前之名，诚为忠顺；俯同臣下之制，何辨等衰 难议允俞，弥深嘉孍。所请不允。」 
开宝四年十一月，江南李煜遣其弟从善以郊禋来朝贡，煜仍上表乞降诏呼名，从之。先是，李璟已来，每上表自称「唐国主」，印文为「唐国之印」，周世宗犹答之以书。太祖受禅，璟死煜立，命改书为诏，然尚以国主呼之。至是，煜闻广南已下，颇惧，乃上表称「江南国主」，改印文为「江南国印」，仍乞呼名。 
九年九月，吴越国主钱俶来朝，特制赐剑履上殿，诏书不名。 
太宗太平兴国三年四月，俶遣使上言，乞今后所赐诏呼名。诏曰：「卿油幢济美，鼎铉铭功，聿传赐履之荣，实荷专征之寄。先皇帝大诏虎旅，问罪金陵，赖卿忠劳，遽兹戡定。又秉桓圭而入觐，拜文陛以称觞，尊奖天朝，勤 
     
劳王室。爰举不名之典，用旌盖世之勋。忽尔撝谦，遽形推避。矧惟茂典，出自先朝，顾余冲人，缵承旧服，方优崇于元老，敢废坠于宠章!所请宜不允。」 
九年六月十日，前保义军节度使杜审进谢许受楚王已下拜礼。 
淳化三年四月，赐问太师赵普，玺书不名，辞曰：「皇帝问太师，顷以微屙，恳求引退。朕以居守二宅之重，中书八柄之剧，虑其职务，尚烦耆耋，爰改维师之秩，用谐就第之安。解簿领之纠纷，加药石之治疗。分家之事，不挠于襟灵；师臣之心，益劳于寤寐。必应闲适，已遂康宁。行闻有瘳，与朕相见，今遣使往彼抚问，仍赐饲羊、上樽，具如别录。太师其爱精神，近医药，疆饮食，以副朕眷注之意焉。」《宋朝事实》：开宝元年，贬雷德骧官。初，德骧判大理寺，其官属与堂吏附会宰相，擅增减刑名，德骧愤惋，面白其事，并言赵普强市人第宅，聚敛财贿。上怒曰：「鼎铛犹有耳，汝不闻赵普吾社稷之臣乎!」以判大理寺而敢于言大臣之短，不惟养后日敢言之风，亦可以无大臣专权之祸。汉高帝闻萧何多买田宅之污，则有械系元勋之辱，此汉一代所以有诛戮大臣之祸。我太祖闻赵普强市人第宅之事，则有「鼎铛有耳」之责，此本朝所以有进退大臣之礼。 
真宗大中祥符八年二月，制皇兄楚王元佐特加天策上将军，仍赐剑履上殿，诏书不名。 
九年，宰臣王旦以疾求罢，入谒滋福殿，帝曰：「朕方以大事托 
     
卿，而卿疾如是。」乃命皇太子拜旦，旦因进曰：「太子盛德，必任陛下事。」 
干兴元年二月，皇叔泾王进封定王，加赞拜不名。先是，诏中书门下别定接见皇叔泾王仪，礼院言：「汉章帝诏沛、济南、东平、中山王赞拜皆勿名。晋康帝即位，诏武陵王晞赞拜不名。今参详，泾王朔望每殿庭朝会及起居，并依故事赐赞拜不名；皇帝于内中见王，即依先帝见大长公主仪式。」从之。至是又再帖入恩制行下。 
天圣五年十二月，制皇叔定(皇)[王]赐诏书不名。 
</div>
    <div class="pagination">
<a href="宋会要辑稿_page207.html">上一页</a><span>...</span><a href="宋会要辑稿_page203.html">203</a><a href="宋会要辑稿_page204.html">204</a><a href="宋会要辑稿_page205.html">205</a><a href="宋会要辑稿_page206.html">206</a><a href="宋会要辑稿_page207.html">207</a><span class="current-page">208</span><a href="宋会要辑稿_page209.html">209</a><a href="宋会要辑稿_page210.html">210</a><a href="宋会要辑稿_page211.html">211</a><a href="宋会要辑稿_page212.html">212</a><a href="宋会要辑稿_page213.html">213</a><span>...</span><a href="宋会要辑稿_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
