<!DOCTYPE html>
<html>
 <head>
  <meta charset="utf-8"/>
  <title>
   五代会要 - 第 1 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五代会要 - 第 1 页/共 19 页
  </h1>
  <div class="content">
   钦定四库全书　　　　　史部十三
　　五代防要　　　　　　　政书类一【通制之属】提要
　　【臣】等谨案五代防要三十卷宋王溥撰五代干戈俶攘百度凌夷故府遗规多未暇修举然五十年间法制典章尚略具于累朝实录溥因检寻旧史条分件系类辑成编于建隆二年与唐防要并进诏藏史馆后欧阳修作五代史仅列司天职方二考其他均未之及如晋段颙刘昫等之议庙制周王朴之议乐皆事闗钜典亦略而不详又如经籍镂板昉自长兴千古官书肇端于是崇文善政岂宜削而不书乃一概刋除尤为漏略頼溥是编得以收放失之旧闻厥功甚伟至于租税类中载周世宗读长庆集见元微之所上均田表因令制素成图颁赐诸道而欧史乃云世宗见元微之均田图是直以图为元微之作乖舛尤甚微溥是编亦无由订欧史之谬也葢欧史务谈褒贬为春秋之遗法是编务核典章为周官之旧例各明一义相辅而行读五代史者又何可无此一书哉乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　钦定四库全书
　　五代防要卷一
　　宋　王溥　撰
　　帝号
　　梁太祖神武元圣孝皇帝姓朱氏讳晃【追册文穆皇帝第三子母曰文恵皇后王氏】唐大中六年十月二十一日生于单州砀山县【以其日为太明节】天复元年正月封梁王天祐二年十一月加相国縂百揆改封魏王备九锡四年四月十八日受唐禅即位于东都金祥殿改名晃【年五十六初名温又赐名全忠】梁开平三年正月上尊号曰睿文圣武广孝皇帝干化二年六月五日为其子郢王友珪所弑崩于大内之寝殿【年六十一】其年十一月十日宣陵【在洛京伊阙县】諡曰神武元圣孝皇帝庙号太祖哀册文【中书侍郎平章事杜暁撰】諡册文【门下侍郎平章事赵光逢撰】諡议【太常卿李燕撰】年号二【开平尽四年干化尽二年】宰相八人【韩　建张文蔚杨　涉　薛贻矩　于　兢张　策　赵光逢　杜　晓】使相二十七人【钱　镠马　殷刘　隐　符道昭　马　賔　叶广畧　厐巨昭　杨师厚王景仁　牛存节　成　汭　张归霸　髙万兴　张全义李　琼　王　镕　罗绍威　王重师　冯行袭　张　佶王　檀　刘知俊　李思谏　刘守光　刘守文　李仁福髙季昌】
　　末帝讳瑱【太祖第四子母曰元正皇后张氏】唐文徳元年九月十二日生于汴州【以其日为明圣节】梁开平元年封均王干化三年二月十七日侍卫都将袁象先率禁兵杀郢王于洛京帝即位于汴州改名瑱【年二十六初名友正后又改名锽】龙徳三年十月八日唐兵入汴州为控鹤将皇甫麟弑于建国楼之廊下【年三十六】后唐同光元年十月追降为庶人【庄宗入汴州诏张全义收罪人首骨藏于大社至晋天福二年安崇阮收之】年号三【自干化三年至五年改正明正明六年改龙徳龙徳尽三年】宰相八人【姚　洎　于　兢　杨　涉赵光逄　郑　珏　萧　顷敬　翔李　琪】使相三十一人【钱　镠　马　殷　张全义马　窦　叶广畧　厐巨昭杨师厚　牛存莭　王　檀　刘　岩　张归霸　髙万兴朱友谦　刘　鄩　髙季兴　王审知　温　韬　葛从周贺徳伦　钱傅璟　贺　　孔　勍　张万进　尹　皓李继韬　马　绰　杜建徽　袁象先　李仁福　康懐英韩　洙】
　　后唐庄宗光圣神闵孝皇帝姓李氏讳存朂【追册武皇帝长子母曰正简皇后曹氏】唐光启元年十二月二十二日生于晋阳宫【以其日为万夀节】天祐五年正月嗣晋王位二十年四月二十五日即位于魏州武徳殿【年三十九】同光元年十月平伪梁二年四月上尊号曰昭文睿武至徳光孝皇帝四年四月一日京城军乱崩于绛霄殿之廊下【年四十二】天成元年七月二十二日雍陵【在洛京新安县至晋天福二年正月以犯庙讳改为伊陵】諡曰光圣神闵孝皇帝庙号荘宗哀册文【中书侍郎平章事韦説撰】諡册文【门下侍郎平　章事豆卢革撰】諡议【太常卿崔协撰】年号一【同光尽二年】宰相五人【豆卢革　韦　説　卢　程郭崇韬　赵光允】使相三十二人【李茂正钱　镠马　殷　张全义　王审知　髙万兴　马　存　马　賔钱元璙　钱元球　马希振　李仁福　髙李兴　韩　洙朱友谦　丁　防　李　曮　孔　　勍　袁象先　符　习温　韬　朱令徳　符存审　魏王继岌　李存渥　李存璋李存霸　郭崇韬　孟知祥元行钦　夏鲁竒　钱元瓉】
　　明宗圣徳和武钦孝皇帝【追册孝成皇帝长子母曰追册懿皇后刘氏】唐咸通八年九月九日生于代北金鳯殿【以其日为应圣节】同光元年十一月授番汉马部总管四年四月即位于西宫改名亶【年六十初名嗣源】长兴元年四月上尊号曰圣明神武文徳恭孝皇帝其年十一月再上尊号曰圣明神武广道法天文徳恭孝皇帝其年十一月二十六日崩于大内之雍和殿【年六十七】清泰元年四月二十七日徽陵【在洛京洛阳县】諡曰圣徳和武钦孝皇帝庙号明宗哀册文【左仆射平章事李愚撰】諡册文【吏部尚书平章事刘煦撰】諡议【太常卿卢文纪撰】年号二【天成尽四年长兴尽二年】宰相十人【豆卢革　韦　説　郑　珏　任　圜冯　道　崔　协　王建立　赵　鳯李　愚刘　昫】使相三十八人【孟知祥　李仁福　李　曮　马窦　马希振　来守殷　安元信毛　璋　符　习　霍彦威　安金全钱元璙　钱元球赵徳钧　孔　勍　髙季兴　夏鲁竒鲁　文　安重诲孔　循　房知温　王建立　王　都王延禀　范延光赵　凤　赵廷翰　马希范　髙从诲冯　赟　马希果姚元素　康义诚张防钊钱元璹　朱昭张延朗】
　　闵帝讳从厚【明宗第三子母曰昭懿皇后夏氏】唐天祐十一年十一月二十八日生于晋阳【未有节名】长兴元年八月封宋王四年十二月一日自魏府入纉皇统即位于柩前【年二十一】应顺元年四月七日废为鄂王其月九日遇弑于衞州【年二十二】晋天福元年十二月追諡曰闵帝徽陵之封中年号一【应顺尽元年】宰相三人【冯　道　李愚　刘　昫】使相二十三人【王思同安元信　马希果　王建立　范　光李从曮　赵徳钧房知温　马希振　马希范　赵　夀髙从诲　钱元球冯　赟　安彦威　卢文进　康义诚　朱宏昭张防钊　姚彦章　张延朗　钱元璙】末帝讳从珂【本姓王氏明宗养为子母曰宣宪皇后魏氏】唐光启元年正月二十三日生于镇州平山县之外舍【以其日为千秋节】长兴四年正月封潞王应顺元年四月三日自鳯翔入纉皇统六月赴西宫即位于柩前【年五十】清泰三年闰十一月二十九日遇难崩于后楼【年五十二】晋天福元年十二月追降为庶人徽陵之封中年号一【清泰尽二年】宰相六人【李愚刘昫卢文纪　姚　顗韩昭　马孙】使相二十二人【安元信　赵在礼马希杲　卢文进张延朗王建立　冯　道　范延光　李从曮　赵徳钧房知礼马希振　姚彦章　马　存　韩昭　李　周鲍君福髙从诲　马希范钱元璙钱元球　钱元璹】
　　晋髙祖圣文章武明徳孝皇帝姓石氏讳敬瑭【追册孝元皇帝第二子母追册懿皇后】唐景福元年二月二十八日生于太原汾阳里【以其日为天和节】长兴三年十一月授北京留守兼大同振武威塞彰国马步总管清泰三年闰十一月十二日筑坛即位于太原府城之南【年四十五】其月二十六日至洛阳二十九日受朝于文明殿晋天福三年十月五日契丹遣使上尊号曰英武明义皇帝七年六月十三日崩于邺都大内之保昌殿【年五十一】其年十月十日显陵【在洛京夀安县内】諡曰圣文章武明徳孝皇帝庙号髙祖哀册文【中书侍郎平章事和凝撰】諡册文【中书侍郎平章事和凝撰】諡议【太常卿崔协撰】年号一【天福尽七年】宰相五人【冯　道　赵　莹　桑维翰　李　崧　和　凝】使相二十二人【马希范　王建立　范延光　李　周　李从曮高行周　李从温　赵在礼　安从进　杜重威侯　益　杨光逺　安审　安彦威　马希杲安叔千李徳珫　杜仁涂　桑维翰　鲍君福　刘景巗马全节】少帝讳重贵【髙宗从子父敬儒母太妃安氏】唐天祐十一年六月二十七日生于太原汾阳里【以其日为启圣节】天福三年十二月授开封尹封郑王六年十一月授广晋尹封齐王七年六月十三日即位于柩前【年二十九】开运二年十二月契丹犯阙明年正月降封负义侯其月举族迁于契丹之黄龙府【年三十四】年号二【天福自七年至九年改开运开运尽三年】宰相六人【冯　道赵　莹桑维翰　李　崧和　凝　冯　玉】使相二十八人【髙从诲　马希范钱宏佐　王　曦朱文进　李守正　石　赟　杨　逺杜重威　李从温李　周　景延广　桑维翰　张从光安叔千　冯　道赵　莹　李彝殷　符彦卿皇甫遇　髙行周赵在礼李徳珫　安审　马全节安审信　刘景巗】汉髙祖睿文圣武昭肃孝皇帝姓刘氏讳暠【追册章圣皇帝长子丹追册章懿皇后安氏】唐干寜二年二月四日生于太原【以其口为夀节】晋天福六年七月授北京留守开运三年四月封北平王四年二月十五日受册于太原府第其年六月十一日至东京受朝于崇元殿改名暠【年五十二初名知逺】干祐元年正月二十七日崩于大内万夀殿【年五十四】其年十一月二十七日睿陵【在洛京都城县】諡曰睿圣文武昭肃孝皇帝庙号髙祖哀册文【右仆射平章事苏禹珪撰】諡册文【右仆射平章事苏禹珪传】諡议【太常卿张昭撰】年号一【干祐尽元年】宰相四人【窦贞固苏逢吉苏禹珪李　涛】使相二十人【髙从诲　马希广　钱宏倧　杜重威髙行周　刘　信　李守正　符彦卿安审　侯　　益　刘　崇　李从敏　刘　铢　白文珂史宏肇　慕容彦超　安叔千　李彝殷　王　周　冯　晖】隐帝讳承祐【髙祖第二子】母曰皇后【李氏】长兴二年三月九日生于太原【以其日为嘉庆节】干祐元年二月一日封周王其日即位于柩前【年十八】三年十二月二十一日为左右郭允明弑于京北之赵村【年二十】周广顺元年五月追諡曰隐帝其年八月十二日颍陵【在许州阳翟县】年号一【干祐尽三年】宰相五人【窦贞固　苏逄吉　苏禹珪李　涛　杨　邠】使相三十三人【髙从诲马希广钱宏俶　钱宏倧　髙保融　髙行周　李守正　符彦卿冯　晖　慕容彦超侯　益　李从敏　刘　崇　刘　铢白文珂　史宏肇　刘　信　安审　李彝殷　常思王　景　武行徳　侯　章　王　晏　张彦威　王章赵　晖　髙允权　郭从义　刘　赟史匡懿　王守恩　孙方諌】
　　周太祖圣神恭肃文武孝皇帝姓郭氏讳威【追册章肃皇帝长子母追册章徳皇后王氏】唐天祐元年七月二十八日生于邢州尧山之旧宅【以其日为永夀节】汉干祐三年四月授邺都留守兼枢密使其年十二月二十七日监国广顺元年正月五日即位于崇元殿【年四十八】显徳元年正月一日上尊号曰圣明文武仁徳皇帝其月十七日崩于大内之滋徳殿【年五十一】其年四月十二日嵩陵【在郑州新郑县】諡曰圣神恭肃文武孝皇帝庙号太祖哀册文【中书侍郎平章事王溥撰】諡册文【右仆射平章事李谷撰】諡议【太常卿田敏撰】年号二【广顺尽二年显徳尽元年】宰相七人【冯　道　窦贞固　蘓禹珪　王峻范　质　李　谷　王　溥】使相四十二人【髙保融　钱宏俶　髙行周　安审　符彦　卿　李彝殷冯　晖　王　峻　李宏义　白文珂　慕容彦超　赵　晖缺　　　侯　益　武行徳　王　晏　张彦威　常　思侯　章　史匡懿　李从敏　薛懐让　王继宏　王　景郭从义　孙方諌　王守恩　李　晖　扈彦珂　折从阮刘　训　郭　勲　杨　信　何福进　李洪信　刘　言郭　崇　李　筠　郑仁诲曹　英　王彦超　王　逵】
　　世宗睿武孝文皇帝讳荣【太祖养子姓柴氏追册圣穆皇后之侄也】唐天祐十八年九月二十四日生于邢州之别墅【以其日为天清节】广顺三年三月授开封尹封晋王显徳元年正月判内外兵马事其月二十日即位于柩前【年三十四】六年六月十九日崩于大内之万岁殿【年三十九】其年十一月一日庆陵【在郑州管城县】諡曰睿武孝文皇帝庙号世宗哀册文【礼部尚书平章事王溥撰】諡册文【中书侍郎平章事魏仁浦撰】諡议【翰林学士中书舍　人判太常寺窦俨撰】年号一【元称显徳尽六年】宰相五人【范　质　李　谷　王　漙景　范　魏仁浦】使相三十五人【髙保融　钱宏俶　王　饶　李彝殷安审　符彦卿　白文珂　李宏义赵　晖　武行徳王　晏　侯　章　王继宏　王　景郭从义　孙方諌王守恩　李　晖　扈彦珂　折从阮刘训　郭　勲李宏信　杨　信　郑仁诲　曹　英郭崇　王彦超李　筠　王　逵　周行逢　李重进向　训　韩　通张永徳】大将六人【今上　　李重进　张永徳韩　通　韩令坤　袁　彦】恭帝讳宗训【世宗后宫所生】广顺三年八月四日生于澶州【以其日为天夀节】显徳六年六月封梁王其月九日即位于柩前【年七嵗】七年正月禅位于宋其年降封郑王【年八嵗】宋开宝六年春崩于房陵【其月十日】追諡恭帝顺陵【在世宗庆陵之侧】年号一【依旧称显徳】宰相三人【范　质　王　溥魏仁浦】使相二十人【髙保融　钱宏俶　符彦卿　武行徳　王　晏　王　景郭从义　向　拱　李宏信　郭　崇　王彦超　李　筠李重进　李殷　周行逄　杨　信韩　通　张永徳　李宏义　侯　章】大将七人【今上张　铎李重进　韩　通　韩令坤石守信　髙怀徳】
　　杂録
　　唐清泰元年四月羣臣议明宗諡于南郊太常卿卢文纪请諡曰圣智仁徳钦孝皇帝庙号明宗宰臣冯道议曰按諡法发号出令能悦民曰和克定祸乱曰武大行皇帝道契天和功定神武请改圣智仁徳四字为圣徳和武余依太常所议从之
　　晋天福六年八月中书门下奏山陵礼仪使状髙祖尊号諡及庙号伏凖故事启殡宫前择日命太尉率百寮奉諡册告天于圜丘毕奉諡册跪读于灵前此累朝之制盖以天命尊极不可稽留今所上髙祖圣文章武明徳孝皇帝尊諡宝册伏縁去洛京地逺宝册难以往来当司详酌复请只差官往洛京告奏南郊太庙其日中书门下文武百官立班中书令侍中升灵坐前读册宝行告諡之礼今从欲牒所司择日申请官贠行事复请奏闻宣下者
　　追諡皇帝
　　梁肃祖宣元皇帝讳黯【舜司徒虎四十二代孙】开平元年七月追尊宣元皇帝庙号肃祖兴极陵【在单州砀山县】敬祖光献皇帝讳茂林【宣元皇帝长子母曰宣僖皇后范氏】开平元年七月追尊光献皇帝庙号敬祖永安陵【在单州砀山县】宪祖昭武皇帝讳信【光献皇帝长子母曰光孝皇后杨氏】开平元年七月追尊昭武皇帝庙号宪祖光天陵【在单州砀山县】烈祖文穆皇帝讳诚【昭武皇帝长子母曰昭懿皇后刘氏】开平元年七月追尊文穆皇帝庙号烈祖咸宁陵【在单州砀山县】
　　右已上梁朝追尊四庙
　　后唐懿祖昭烈皇帝讳执宜【沙陀府都督拔野之六代孙】同光元年闰四月追尊昭烈皇帝庙号懿祖永兴陵【在代州鴈门县】献祖文皇帝讳国昌【昭烈皇帝长子母曰昭烈皇后崔氏】同光元年闰四月追尊文皇帝庙号献祖长宁陵【在代州鴈门县】太祖武皇帝讳克用【文皇帝第一子母曰文景皇后秦氏】同光元年闰四月追尊武皇帝庙号太祖建极陵
　　右已上后唐荘宗朝追尊三庙【按实录并唐髙祖太宗懿宗昭宗共立七庙】
　　惠祖孝恭皇帝讳聿天成二年十二月追尊孝恭皇帝庙号恵祖遂陵【在应州金城县】毅祖孝质皇帝讳敖【孝恭皇帝长子母曰昭皇后崔氏】天成二年十二月追尊孝质皇帝庙号毅祖衍陵【在应州金城县】烈祖孝靖皇帝讳琰【孝质皇帝长子母曰顺皇后张氏】天成二年十二月追尊孝靖皇帝庙号烈祖奕陵【在应州金城县】徳祖孝成皇帝讳霓【孝靖皇帝长子母曰穆皇后何氏】天成二年十二月追尊孝成皇帝庙号徳祖庆陵【在应州金城县】
　　右已上后唐明宗朝追尊四庙
　　晋靖祖孝安皇帝讳璟【卫大夫碏之后】天福二年五月追尊孝安皇帝庙号靖祖义陵肃祖孝简皇帝讳彬【孝安皇帝长子母曰元皇后秦氏】天福二年五月追尊孝简皇帝庙号肃祖惠陵睿祖孝平皇帝讳昱【孝简皇帝长子母曰恭皇后安氏】天福二年五月追尊孝平皇帝庙号睿祖康陵宪祖孝元皇帝讳绍雍【孝平皇帝长子母曰献皇后来氏】天福二年五月追尊孝元皇帝庙号宪祖昌陵【在北京晋阳县】
　　右已上晋朝追尊四庙
　　汉文祖明元皇帝讳湍【东汉显宗第八子淮阳王昞之后】天福十二年闰七月追尊明元皇帝庙号文祖懿陵【无陵所遥申朝拜】徳祖恭禧皇帝讳【明元皇帝长子母曰明皇后李氏】天福十二年闰七月追尊恭禧皇帝庙号徳祖沛陵【无陵所遥申朝拜】翼祖昭献皇帝讳僎【恭禧皇帝长子母曰恭惠皇后杨氏】天福十二年闰七月追尊昭献皇帝庙号翼祖威陵【北京晋阳县是其所】显祖章圣皇帝讳琠【昭献皇帝长子母曰昭穆皇后李氏】天福十二年闰七月追尊章圣皇帝庙号显祖肃陵
　　右已上汉朝追尊四庙
　　周信祖睿和皇帝讳璟【周虢叔之后】广顺元年七月追尊睿和皇帝庙号信祖温陵【无陵所遥申朝拜】僖祖明宪皇帝讳谌【睿和皇帝长子母曰睿恭皇后张氏】广顺元年七月追尊明宪皇帝庙号僖祖齐陵【无陵所遥申朝拜】义祖翼顺皇帝讳蕴【明宪皇帝长子母曰明孝皇后田氏】广顺元年七月追尊翼顺皇帝庙号义祖节陵【无陵所遥申朝拜】庆祖章肃皇帝讳简【翼顺皇帝长子母曰翼敬皇后韩氏】广顺元年七月追尊章肃皇帝庙号庆祖钦陵
　　右已上周朝追尊四庙
　　皇后
　　梁太祖皇后张氏【早崩开平二年追封贤妃至干化二年十一月二十三日追册曰元正皇后】少帝妃张氏【干化五年九月二十四日册为徳妃其夕薨】后唐太祖皇后曹氏【同光元年四月册为皇太后二年二月勅皇太后所居宫宜名长夀宫至三年七月崩諡曰正简八月中书门下奏据礼仪使状准礼及故事太常少卿定諡太常卿署定日告天地宗庙伏准礼文贱不得诔贵子不得爵母后必諡于庙者受成于祖宗今皇太后諡请太常卿署定后集百官连署諡状讫读于太祖武皇帝室然后差丞郎一人撰册文别定日命太尉上諡册于西宫灵座同日差有司告諡于天地太微宫宗庙如常告之仪从之至九月中书门下奏大行皇太后諡读于太庙太祖武皇帝室其日合集两省御史台五品以上尚书省四品以上官于太庙序立俟行告礼毕中书班首一人升阶诣太祖武皇帝读諡讫奏闻别择日上諡册于西宫灵座及奏告天地宗庙从之】荘宗皇后刘氏【同光二年四月十三日册为皇后荘宗遇内难奔于太原为符彦超所害晋天福五年正月二十八日追諡曰神闵敬皇后】明宗皇后夏氏【早崩长兴四年三月二十八日追諡曰昭懿皇后于太微宫之东建寝庙以安神主】皇后曹氏【天成三年正月册为淑妃长兴元年正月十四日册为皇后应顺元年正月册为皇太后至清泰三年又十一月随末帝崩于后楼晋髙祖使人防至晋天福五年正月二十八日追册曰和武显皇后】皇后魏氏【初封鲁国太夫人清泰二年二月中书门下奏臣闻汉昭帝承祚御厯奉尊諡于云阳魏明帝继体守文思外家于甄馆而皆追崇徽称祔飨庙庭克隆敬本之文式叶爱亲之道臣等又覧国史窃见宗皇帝母曰昭成皇后窦氏代宗皇帝母曰章敬太后吴氏始嫔朱邸俄閟宫鸿图既属于明君尊号咸追于圣母伏以鲁国夫人发祥沙贻庆河洲三后最贤周母允承于天统四妃有子唐宫先启于帝基仰惟当宁之情弥轸寒泉之思乆虚殷荐虑损皇猷臣等谨上尊諡曰宣宪皇太后请依昭成皇太后故事择日备礼册命又臣等伏闻先太后旧陵永祔先祠则都下难崇别业既追尊諡合剏閟宫按汉朝故事园寝不在王畿或就陵所更立寝祠今商量上諡后权立庙以申告献配祔之礼请俟他年从之】闵帝皇后孔氏【初封鲁国夫人应顺元年四月为末帝所害晋天福五年正月二十八日追諡哀皇后】末帝皇后刘氏【清泰元年八月二十八日册为皇后至三年又十一月二十九日与帝遇难同崩于后楼】晋髙祖皇后李氏【唐明宗第五女天成三年四月封永寜公主长兴四年九月进封魏国长公主清泰二年四月改封晋国长公主至天福元年十一月尊为皇后七年六月尊为皇太后开运四年三月与少帝同迁于契丹之黄龙府汉干祐三年八月二十五日崩于番中之建州】少帝皇后张氏【天福八年十月追册】皇后冯氏【开运三年十月册】汉髙祖皇后李氏【天福十二年四月八日册为皇后至干祐三年七月册为皇太后周广顺元年正月上尊号曰昭圣皇太后】周太祖皇后柴氏【汉末遇害显徳四年四月追册曰正恵皇后】世宗皇后符氏【显徳元年三月册为皇后至三年七月崩追册曰宣懿皇后】皇后符氏【宣懿皇后之女弟也显徳六年六月册为皇后】
　　杂録
　　后唐同光元年四月太常礼院奏准制以此月十三日行皇后册礼今检详临轩命使册皇后旧仪皇后庙见如纳后之仪受册后合别定庙见日其日皇后乗重翟车卤簿鼓吹仪仗前导从之又奏谨按开元礼临轩册皇后皇后表谢朝皇太后并如纳后之仪不载朝谢皇帝之礼准纳后仪则皇帝服冕衮降迎于门恐礼太重今详酌其日常服内御殿皇后首饰袆衣尚衣引入至殿庭阶前再拜讫退如常仪从之
　　内职
　　梁太祖昭仪陈氏昭容李氏
　　后唐太祖妃刘氏【同光元年四月册为皇太妃】魏国夫人陈氏【唐干寜二年册为皇太妃】庄宗淑妃韩氏徳妃伊氏【并同光二年十二月册以宰臣卢革韦説为册使出应天门登辂车卤簿鼓吹前导至于永福降车入右银台门至淑妃宫受册于内文武百官立班称贺】昭仪侯氏【封沂国夫人】昭容夏氏【封虢国夫人】昭媛白氏【封汧国夫人】出使美宣邓氏【封魏国夫人】御正楚真张氏【封凉国夫人】司簿徳美周氏【封宋国夫人】侍直吴氏【封延陵郡夫人】懿才王氏【封太原夫人】咸一韩氏【封昌黎郡夫人】瑶芳张氏【封清河郡夫人】懿徳王氏【封太原夫人】宣一马氏【封扶风郡夫人并同光二年十一月勅】明宗徳妃王氏【天成三年正月册立长兴二年四月进号淑妃应顺元年又正月十三日册为太妃至周广顺元年四月追諡贤妃】昭仪王氏【封齐国夫人】昭容葛氏【封晋国夫人】昭媛刘氏【封赵国夫人】孙氏【封楚国夫人】御正张氏【封曹国夫人】司寳郭氏【封魏国夫人】司賛于氏【封郑国夫人】尚服王氏【封卫国司夫人】记崔氏【封蔡国夫人】司膳翟氏【封滕国夫人】司酝吴氏【封莒国夫人】媫妤髙氏【封渤海郡夫人】美人沈氏【封太原郡夫人】顺御朱氏【封吴郡夫人】司饰聊氏【封颍川郡夫人】司衣刘氏【封彭城郡夫人】司药孟氏【封咸阳郡夫人】梳箆张氏【封清河郡夫人】衣服王氏【封太原郡夫人】梳箆傅氏【封颍川郡夫人】知客张氏【赐号尚书】故江氏【追封济阳郡夫人已上皆长兴三年九月勅其名号皆中书门下按六典内职仿而行之】内人李氏【封陇西县君】崔氏【封清河县君】李氏【封成纪县君】田氏【封咸阳县君】白氏【封南阳县君并长兴四年二月勅按前代内职皆无封君之礼此一时之制】
　　晋髙祖颍川郡夫人蔡氏【天福三年八月勅】少帝宝省李氏【封陇西郡夫人】张氏【封春宫夫人充皇后宫尚宫并天福八年十一月二日勅】前左御正齐国夫人吴氏【进封燕国夫人】书省魏国夫人崔氏【进封梁国夫人】前右御正天水郡夫人赵氏【封卫国夫人】司簿孟氏【封汧国夫人】前司簿李氏【封陇西郡夫人】弟子院使齐氏大使郭氏副使贾氏【并封本县君】太后宫尚宫陈留郡夫人何氏【进封郑国夫人】河南郡夫人元氏【进封齐国夫人】番知客出使夫人石氏【封武威国夫人】春宫姚氏常氏焦氏王氏陶氏魏氏赵氏七人【并超封郡夫人】宝省婉美赵氏【封天水郡夫人】武氏已下十一人【并授春宫天福八年十一月勅】清河郡夫人张氏彭城郡夫人刘氏【并本宫太后宫司寳】南阳郡夫人路氏出使夫人赵氏白氏【并充皇后宫司宾开运二年八月勅】
　　周太祖贵妃张氏【广顺元年二月追册】淑妃杨氏【广顺元年九月追册】徳妃董氏【广顺元年四月追册】尚仪赵氏【封汧国夫人】尚服蘓氏【封岐国夫人】尚宫甫氏【封汾国夫人】司宾髙氏【封梁国夫人】司宾柴氏【封平阳郡夫人】司賔茹氏【封颍川郡夫人】司记丁氏【封陇西郡夫人】司记刘氏【封彭城郡夫人】典宝李氏【封陇西县君】司宝王氏【封琅邪县君】司正李氏【封陇西县君】司正王氏【封琅邪县君】尚食李氏【封陇西县君】尚功曹氏【封钜野县君】司衣李氏【封陇西县君】司药林氏【封防稽县君】司药翟氏【特封浔阳县君并广顺元年八月勅】
　　出宫人
　　梁平元年九月勅西宫所有前朝宫人宜放出宫任从所适
　　后唐天成元年四月赦勅后宫内职量留一百人其余任归骨肉





　　五代防要卷一
　　钦定四库全书
　　五代防要卷二
　　宋　王溥　撰
　　诸王
　　梁太祖长子友裕郴王【开平三年十月追封】第二子友文博王【开平元年五月九日封册】第三子友珪郢王【开平元年五月九日封至干化二年六月三日篡位伪改鳯厯元年三月十七日京城军乱侍卫都将袁象先率兵入宫友珪自杀少帝卽位追削为庻人】第五子友璋福王【开平元年五月九日封】第六子友雍贺王【开平元年五月九口封】第七子友徽建王【开平元年五月九日封】第八子友孜康王【干化三年三月十二日封】
　　后唐太祖第二子存美邕王第三子存霸永王第四子存礼薛王第五子存渥申王第六子存乂睦王第七子存确通王第八子存纪雅王【并同光三年闰十二月封】荘宗长子继岌魏王【同光元年四月中书门下奏皇子准故事合宫使请以继岌为兴圣宫使从之至三年九月二十三日封为魏王继潼继蟾继嵩继峣皆皇子也同光三年二月勅并可光禄大夫检校司徒】明宗第二子从璟【为元行钦所杀天成三年六月追赠太保未封王】第三子从荣秦王【长兴元年八月封至四年十一月谋逆伏诛追削为庶人清泰元年十月勅故庶人从荣获罪先帝贻祸厥身已歴嵗时未营窀兆虽轸在原之念宜从有国之规且令中书门下商量礼寻据太常礼院伏奏请准唐贞观中庶人承干流死黔州仍以公礼从之】第四子从璨【为安重诲所陷天成四年三月责授房州司戸参军寻杀之至长兴四年七月追赠太保未封王】第五子从益许王【长兴四年五月封至晋天福四年封郇国公为二王后奉唐帝祀至开运三年契丹犯京师复封为许王寻为畨萧翰伪立为帝知南朝军国事汉髙祖入洛遇害】末帝长子重吉【为愍帝所害未封王清泰元年七月追册为太尉立庙于莱州】第二子重美雍王【清泰三年正月封】
　　晋髙祖长子重英虢王第二子重义寿王【权洛京留守为张从賔所害】第三子重允剡王第四子重信沂王【权河南节度使为张从賔所害】第五子重进夔王【并天福七年四月追封】第六子重杲陈王【天福七年五月追封】第七子重睿【许州节度使未封王】少帝长子延煦【遥领陜西节度使】第二子延宝【遥领曹州节度使按实録皆帝之从子养为己子】
　　汉髙祖长子承训魏王【天福十二年二月追封】第三子承勲陈王【周广顺元年三月追封】
　　周太祖第二子侗郯王第三子信杞王【并汉末遇害显徳四年四月追封】世宗长子宗谊越王【并汉末遇害显徳四年四月追封】第三子宗让曹王【改名熈让】第四子熈谨纪王第五子熈诲蕲王【并显徳六年追封】
　　杂録
　　后唐同光四年三月内人郡主景姹奏唐昭宗诸王及皇子弟宗属千余人当朱梁弑逆之时同时遇害为三坑瘗于内西右龙兴寺北请合为一冢改勅宜令太常礼院以故濮王一人为首一品礼仍委河南府监防防事长兴元年九月太常礼院奏草定册秦王仪注博士段颙议曰据开元礼临轩册命诸王大臣其日受册者朝服从第卤簿与百官俱集朝堂就次受册讫通事舍人引不载谒庙还第之仪自开元以后册拜诸王皆正衙命使诣延英门进册皇帝御内殿髙品引王入立于位髙品宣制读册王受册讫归院亦无乘辂谒庙之礼臣按五礼精义云古者皆因禘尝而发爵禄所以示无自専禀之祖宗也今虽册命不在烝尝然拜大官封大邑必至殿廷敬顺之道也今当司欲准开元礼其日秦王服朝服自治所乘辂车备卤簿与羣臣俱集朝堂就次受册讫至应天门外奉册置于载册之车秦王升辂出谒太庙讫归理所仪仗卤簿如来时之仪从之
　　公主
　　梁太祖长女安阳公主【降罗延规早卒开平三年八月追封】长乐公主【降赵巗开平九年五月十一日封】普宁公主【降王昭祚开平元年五月十一日封】　金华公主【开平二年十月封】真宁公主【干化三年十月五日封】少帝长女夀春公主【干化三年四月五日封】第二女寿昌公主【正明九年九月二十五日封】后唐武皇长女琼华长公主【降孟知祥同光三年十二月封】第二女瑶英长公主【降张延钊同光三年十二月封】明宗长女永宁公主【降晋髙祖天成三年四月封至长兴四年正月改封魏国公主清泰二年三月追封晋国长公主】第十三女兴平公主【降赵延夀天成三年四月封至长兴四年九月改封齐国公主至清泰三年三月追封燕国长公主】第十四女夀安公主【长兴四年六月封】第十五女永乐公主【长兴四年六月封】
　　晋髙祖长女长安公主【降杨承祚天福二年五月封至六年五月卒追封秦国公主至七年九月又追封梁长公主】从长女髙平县主第二女新平县主第三女千乘县主孙女永庆县主【并天福七年五月封】
　　汉髙祖长女永宁公主【降宋延渥天福十二年四月封至干祐二年十二月追封秦国长公主】
　　周太祖第三女乐安公主【为汉室所害广顺元年二月追封至显徳四年四月又追封莒国长公主】第四女夀安公主【降张永徳广顺元年四月封至显徳元年四月封晋国长公主】第五女永宁公主【广顺元年九月追封至显徳四年四月又追封梁国长公主】
　　婚礼
　　后唐同光元年七月太常礼院奏按本朝旧仪自一品至三品婚姻得服衮冕剑佩衣九章今皇子兴圣宫使继岌虽未封建官是检校太尉合准一品婚姻施行其妃凖礼妇人从夫之爵亦准一品命妇礼至亲迎日太常卤簿鼔吹前导乘辂车其妃花九枝博鬓褕翟衣九等其日平明皇帝差官告亲庙一室宗正卿摄婚主行礼其夕亲迎兴圣宫使乘辂车卤簿鼓吹前导至女氏之门以结防车御轮交率【一作车】从之
　　晋天福四年八月中书门下奏据太常礼院定来年长安公主出降仪太仆寺供厌翟二马车殿中省备团方编扇各十六行障三座障三伞一大扇一团大扇二今车障伞扇是同光元年皇后法物欲备饰牙仗厌翟车后以四马【今权去二马】从之
　　五年二月太常礼院奏长安公主以三月出降按唐徳宗朝礼仪使顔真卿议婚用诞马在礼无文周礼诸侯以璋防女礼云玉以比徳今请驸马都尉加以璋郡主之婿加纁以代用马书函之礼出自近代事无正经请废之勿用诏曰纳采之时主人再拜使者不答虽开元礼具载其仪今宜答拜仍令郑王重贵主其婚礼中外不贺余依所奏
　　亲拜郊
　　梁太祖南郊二【开平三年五月二十四日其年十一月二日】后唐荘宗南郊一【同光二年二月一日】明宗南郊一【长兴元年二月二十一日其夜防雨上召司天官问之奏曰圣徳动天百灵斯防故也夜至半雨止天色晴明如昼皆以为圣徳所感】周太祖南郊一【显徳元年正月一日】
　　杂録
　　梁开平二年十一日南郊礼仪使奏今检详礼文皇帝赴南郊服通天冠绛纱袍登玉辂法驾卤簿自清游队已下诸衞将军平巾帻绯两裆大口袴锦螣蛇银隠起金帯刀弓箭以飞执旗人引驾三衞并武弁绯两裆大口袴供奉官并武弁服色各一人步从余文武官及导驾士绛衣平巾帻余并戎服准式近侍导驾官自三引车从本县令州府御史大夫即朝服各乘辂车前导其引驾官员不总备车辂自中书令侍中已下则公服内诸司使并常服内人服色礼文不载【其年自东都赴洛都行郊天礼自石桥备前件仪仗至郊坛】三年正月以河南尹张宗奭为南郊大礼使【故事皆以宰相为之今以河南尹充非常例也】
　　后唐同光二年正月礼仪使奏南郊朝飨太庙合祭天地于圜丘旧制以亲王充亚献行事乃以皇子继岌为亚献皇弟存纪为终献天成四年九月太常礼院奏来年二月十八日致斋于明堂准旧仪皇帝服通天冠绛纱袍文武五品以上着袴褶陪臣近例只着朝服从之
　　周广顺三年九月太常礼院奏准勅定郊庙制度洛阳郊坛在城南七里丙巳之地圜丘四成各髙八尺一寸下广二十丈再成广十五丈三成广十丈四成广五丈十有二陛无节十二等燎坛在泰坛之丙地方一丈髙一丈二尺阔上南出戸方六尺请下所司修奉从之【时太祖拜南郊故修奉之】
　　亲飨庙
　　梁太祖二飨庙【开平三年正月二十二日其年十月三十日】后唐荘宗一飨庙【同光二年正月二十九日】明宗一飨庙【长兴元年二月十九日】周太祖一飨庙【广顺三年十二月十九日】
　　庙仪
　　梁开平元年夏四月太祖初受禅乃立四庙于西京从近古之制也
　　后唐同光二年六月十日太常礼院奏国家兴建之初已于北都置庙今尅复天下迁都洛阳固宜建置宗庙按礼无二庙之文其北都宗庙请废下尚书王正言等奏议曰伏以宫室之制宗庙为先今卜洛居尊开基御宇事当师古神必依人北都先置宗庙不宜并设况每年朝享礼有常规时日既同神何所据窃闻近例亦有从权如神主已修迎之藏于夹室若庙宇已崇虚之以为常制若齐桓公之庙二主礼无明文古者师行亦无迁于庙主昔天后之崇巩洛礼谓非宜汉王之恋丰滕事无所法况本朝故事礼院具明洛邑旧都髙丘正位岂宜逺宫阙之居建祖宗之庙事非可乆理在从长其北都宗庙请准太常礼院申奏宜从废停从之
　　天成元年中书舍人马缟奏曰伏见汉晋已来以诸侯王宗室承袭帝统除七庙之外皆别追尊私亲汉光武皇帝立先四代于南阳其后桓帝已下亦皆上考前修追崇先代乞依两汉故事别立亲庙诏下尚书省集百官定议礼部尚书萧顷等议曰伏见方册所载圣概斯存达苹藻之诚宜新楶棁之制臣等集议其追尊位号及建庙都邑乞依马缟所议二年中书门下又奏伏以两汉以诸侯王入继帝统则必易名上议广孝称皇载于诸史故事孝徳皇孝仁皇孝元皇是也伏乞圣慈俯从人愿幸追王而荐号兼上諡以尊名改置园陵仍增兵衞遂诏太常礼院定其仪制太常博士王丕等引汉桓帝入嗣尊其祖河间孝王曰孝穆皇父蠡吾侯曰孝崇皇为例请付太常卿定諡刑部侍郎权判太常卿马缟复议曰依准两汉故事以诸侯王宗室入承帝统亦必追尊父祖修树园陵西汉宣帝东汉光武孝享之道故事具在自安帝入嗣遂有皇太后令别崇諡法追曰某皇所谓孝徳孝穆之类是也前代惟孙皓自乌程侯继嗣追父和为文皇帝事出非常不堪垂训今据礼院状汉安帝已下若据本纪又不见有帝字伏以諡法徳象天地曰帝伏縁礼院已曽奏闻难将两汉故事便述尊名请诏百官集议右仆射李琪等议曰伏睹歴代已来宗庙成制继袭无异沿革或殊马缟所奏诚有经据乞下制命令马缟据依典册以述尊名乃下诏曰朕闻开国承家得以制礼作乐故三王不相袭五帝不相沿随代创制于理无爽矧或情关祖祢事系蒸尝且追諡追尊称皇与帝既有减增之字合陈褒贬之辞大约二名俱为尊称若三王之代不可加帝五帝之代不可言皇爰自秦朝便兼其号至若元皇帝事隔千祀宗追一源犹显册于鸿名岂须遵于汉典况朕居九五之位为亿兆之尊不可总二名于眇躬惜一字于先代茍随执议何表孝诚可委宰臣与百官详定集两班于中书各陈所见惟李琪等请于祖祢二室先加帝字宰臣合众议奏曰恭以朝廷之重宗庙为先事系承祧义符致美且圣朝追尊之日即引汉氏旧仪在汉代封崇之时复依何代故事理闗凝滞未叶圣谋道合变通方为民则且王者功成治定制礼作乐正朔服色尚有改更尊祖奉先何妨沿革若应州必立别庙即地逺上都今据开元中追尊臯陶为徳明皇帝凉武昭王为兴圣皇帝皆立庙于京都臣等商量所议追尊四庙望依御札并加皇帝之号兼请于洛京立庙勅宜于应州旧宅立庙余依所奏其年八月太常礼院奏荘宗神主以此月十日祔庙七室之内合有祧迁中书门下奏议议祧懿祖一室后下百僚集议礼部尚书萧顷等奏议请从中书所议从之
　　应顺元年正月中书门下奏太常以太行山陵毕祔庙今太庙见享七室髙祖太宗懿祖昭宗献祖太祖荘宗大行升祔礼合祧迁献祖请下尚书省集议太子太傅卢质等议曰臣等以亲尽从祧垂于旧典疑事无质素有明文顷荘宗皇帝再造寰区复隆宗庙追三祖于先代复四室于本朝式遇祧迁旋成沿革及荘宗升祔以懿祖从祧盖非嗣立之君所以先迁其室光武灭新之后始有追尊之仪比祗在于南阳元不归于太庙引事既疎于故实此时须禀于新规将来升祔先庙次合祧迁懿祖既叶随时之义又符变体之文从之【时议者以懿祖赐姓于懿宗以支庶系大宗例宜以懿祖为始祖次昭宗可也不必祖神尧而宗太宗若依汉光武则宜于代州立献祖而下亲庙其唐庙依旧礼行之可也而议諡者忌咸通之懿宗又称懿祖父子俱懿于理可乎将朱邪三世与唐室四庙连序昭穆非礼也议祧者不知受氏于唐懿宗而祧之今又及献祖以礼始祧昭宗次祧献祖可也而懿祖如唐景皇帝岂可祧乎】
　　晋天福三年正月中书门下奏皇帝到京未立宗庙望令所司具制度典礼以闻从之二月太常博士段颙议曰夫宗庙之制歴代为难爰考礼经以求故事谨按尚书舜典曰正月上日受终于文祖此是尧之庙也然犹未载其数又按郊祀録夏立五庙商立六庙周立七庙汉初立祖宗庙于郡国共计一百六十七所至后汉光武中兴后别立六庙魏明帝初立亲庙四后重议依周法立七庙晋武受禅初立六庙后却立七庙宋武帝初立六庙齐朝亦立六庙隋文帝初受命立亲庙四至大业元年帝欲遵周法议立七庙次属传禅于唐武徳元年六月四日始立四庙于长安至贞观九年命有司详议庙制遂立七庙至开元十一年后创立九庙又按礼记防服小记曰王者禘其祖之所自出以其祖配之而立四庙郑注云髙祖以下至祢四世即亲尽也更立始祖为不迁之庙其五庙也又按礼记祭法及王制孔子家语春秋谷梁传并云天子七庙诸侯五庙大夫三庙士一庙此是降杀以两之义又按尚书咸有一徳曰七世之庙可以观徳又按疑义云天子立七庙或四庙盖有其义也如四庙者从祢至髙祖已上亲尽故有四庙之礼又立七庙者縁自古圣王祖有功宗有徳更封【一本封下有立字】始祖即于四亲庙之外或祖功宗徳不拘定数所以有五庙六庙或七庙要后代子孙观其功徳故尚书云七世之庙可以观徳矣又按周舍论云自江左以来晋宋齐梁陈相承多立七庙今颙等参详惟立七庙四庙即并通其理伏縁宗庙事大不敢执以一理定之故检四庙七庙之文参酌厥理俱得其宜他所论者并皆勿取伏请下三省集百官详议勅从之左仆射刘昫等议曰臣等今月八日伏奉勅命于尚书省集议太常博士段颙所奏宗庙事伏以将敷至化以达万方克致平和必先宗庙故礼记王制云天子七庙诸侯五庙大夫三庙疏云周制之七者太祖庙及文王武王之祧与亲庙四太祖后稷也殷六庙契及汤与二昭二穆夏则五庙不立太祖禹与二昭二穆而已自夏及周少不减五多不过七又云天子七庙皆据周也有其人则七无其人则五者诸侯庙制虽有其人则不过五此天子诸侯五七之异明矣至于三代以后魏晋宋齐隋及唐初多立六庙盖于建国之始不盈七庙之数也今欲请自立髙祖已下四亲庙其始祖一庙未敢轻议伏圣裁御史中丞张昭奏议曰臣前月中预都省集议宗庙事伏见议状于亲庙之外请别立始祖一庙近奉中书门下牒再令百官于都省议定闻奏者臣读十四代史书见二千年故事观诸家宗庙都无始祖之称惟殷周二代以稷契为太祖礼记曰天子七庙三昭三穆与太祖之庙而七郑注云此周制也七者太祖后稷及文王武王与四亲庙又曰殷人六庙契及汤与二昭二穆也夏后氏立五庙不立太祖惟禹与二昭二穆而已据王制郑所释即殷周以契后稷为太祖夏后无太祖亦无追諡之庙自殷周以来时更十代皆于亲庙之中以有功者为太祖无追崇始祖之例具引今古即恐词防事要证明须陈梗槩汉以髙祖父太上皇执嘉无社稷功不立庙号髙祖自为髙祖魏以曹公相汉垂三十年始封于魏故为太祖晋以宣王辅魏有功立为髙祖以景帝始封于晋故为太祖宋氏先世官阀卑微虽追崇帝号刘裕自为髙祖南齐髙帝之父位至右军生无封爵不得为太祖髙帝自为太祖梁武帝之父顺之左右齐室封侯位至领军丹阳尹虽不受封于梁亦为太祖陈文帝父文瓉生无名位以武帝有功梁室赠侍中封义兴公及武帝即位亦追为太祖周闵帝以父泰相西魏经营王业始封于周故为太祖隋文帝辅周室有大功始封于隋故为太祖唐髙祖神尧祖父虎为周八柱国隋代追封唐公故为太祖唐末梁室朱氏有帝位亦立四庙朱氏先世无名位虽追册四庙不立太祖朱公自为太祖此则前代追册太祖不出亲庙之成例也王者祖有功而宗有徳汉魏之制非有功徳不得立为祖宗殷周受命以稷契有大功于唐虞之际故追尊为太祖自秦汉之后其礼不然虽祖有功仍须亲庙今亦粗言徃例以取证明秦称造父之后不以造父为始祖汉称唐尧刘累之后不以尧累为始祖魏称曹参之后不以参为始祖晋称赵将司马卬之后不以卬为始祖宋称汉楚元王之后不以元王为始祖齐梁皆称萧何之后不以萧何为始祖陈称太丘长陈寔之后不以寔为始祖元魏称李陵之后不以陵为始祖后周称神农之后不以神农为始祖隋称杨震之后不以震为始祖唐称臯陶老子之后不以臯陶老子为始祖唯唐髙宗则天武后临朝革唐称周更立七庙仍追册周文王昌为始祖此葢当时附丽之徒不谙故实武立姬庙乖越已甚曲防之人到今嗤诮臣逺观秦汉至于周隋礼乐衣冠声名文物未有如唐室之盛武徳议庙之初英才间出如温魏顔虞通今古封萧薛杜达礼仪制度宪章必有师法夫追先王先母之仪起于周代据史记及礼经云武王纉太王王季文王之绪一戎衣而有天下尊为天子宗庙享之周公成文武之徳追王太王王季祀先公以天子之礼又曰郊祀后稷以配天据此言之周武虽祀七世追为王号者但四世而已故自东汉以来有国之初多崇四庙从周制也况殷因夏礼汉习秦仪无劳博访之文宜约已成之制请依隋唐有国之初创立四庙推四世之中名位髙者为太祖谨议以闻勅宜令尚书省集议奏闻左仆射刘昫等再奏议曰臣等今月十三日再于尚书省集百官详议夫王者祖武宗文郊天祀地故有追崇之典以申配享之仪窃详太常礼院议状惟立七庙四庙即并通其理其它所论并皆勿取七庙者按礼记王制曰天子七庙三昭三穆与太祖之庙而七郑注云此周制也详其礼经即周家七庙之定数四庙者谓髙曾祖祢四世也按周本纪及礼经大传皆曰武王即位追王太王王季以后稷为尧稷官故追尊为天子此则即周武王初有天下追尊四庙之明文也故自汉魏以降迄于周隋创业之君追尊不过四世约周制也此礼行之已乆事在不疑今参详都省前议状请立四庙外别引始祖取裁未为定议续准勅据御史中丞张昭奏请创立四庙之外无封始祖之文况国家礼乐刑名皆依唐典宗庙之制须约旧章请依唐朝追尊懿祖宣皇帝献祖光皇帝太祖景皇帝代祖元皇帝故事追尊四庙为定从之
　　七年七月太常礼院奏国朝见飨四庙靖祖肃祖睿祖宪祖今大行皇帝将行升祔按防要唐武徳元年立四庙于长安至贞观九年髙祖神尧皇帝崩命有司详议庙制议者以髙祖神主并旧四室祔庙今先皇帝神主请同唐髙祖升祔从之
　　汉天福十二年闰七月太常博士段颙奏议曰伏以宗庙之制歴代为难须按礼经旁求故实又縁礼贵随时损益不定今参详歴代故事请立髙曾祖祢四庙更上追逺祖光武皇帝为始祖百代不迁之庙居东向之位共为五庙庶符往例又合礼经诏尚书省集议吏部尚书窦正固等议曰按礼记王制云天子七庙诸侯五庙大夫三庙疏云周制之七庙者太祖及文王武王之祧与亲庙太祖后稷也又云天子七庙皆据周制也有其人则七无其人则五至于光武中兴及歴代多立六庙或四庙葢建国之始未盈七庙之数又按郊祀録王肃云徳厚者流泽广天子可以事六代之义也今欲请立髙祖以下四亲庙又自古圣王祖有功宗有徳即于四庙之外祖功宗徳不拘定数今除四亲庙外更请上追髙皇帝光武皇帝共六庙从之
　　周广顺元年正月中书门下奏太常礼院议曰合立太庙室数若守文继体则魏晋有七庙之文若创业基则隋唐有四庙之议圣朝请通依近礼追諡四庙伏恐所议未同请下百官集议太子太傅和凝等议曰恭以肇启洪图维新黄屋左宗庙右社稷率由旧章崇祖祢辨尊卑载于前史虽质文互变义取各殊或观损益之规或系兴隆之始陛下体元立极本义祖仁变家成国之基遵奉先思孝之道据礼官议立四亲庙允叶前文从之
  </div>
  <div class="pagination">
   <span class="current-page">
    1
   </span>
   <a href="五代会要_page2.html">
    2
   </a>
   <a href="五代会要_page3.html">
    3
   </a>
   <a href="五代会要_page4.html">
    4
   </a>
   <a href="五代会要_page5.html">
    5
   </a>
   <a href="五代会要_page6.html">
    6
   </a>
   <span>
    ...
   </span>
   <a href="五代会要_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
