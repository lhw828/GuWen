<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 96 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 96 页/共 807 页</h1>
    <div class="content">



　　皇朝文献通考卷五十八
<史部,政书类,通制之属,皇朝文献通考>
　　钦定四库全书
　　皇朝文献通考卷五十九
　　选举考【十三】
　　考课
　　【臣】等谨按虞书三载考绩黜陟幽明周官六计羣吏以亷为本重有守也汉法刺史以六条察二千石唐以四善二十七最课其属分九等定考金制十七最视唐为简易矣宋辽元明代有考课之法然如明末邱橓所奏八事请托公行贪墨不禁徇资格以判等差结私交而忘公义则察吏之典固已荡然我
　　国家定鼎之初惩明季之旧习重为扫除京察大计时内而六卿外而督抚或加衔或镌级或竟罢斥之莫不指其优劣立示劝惩凡朝觐官员
　　召对殿迋申严戒饬至再至三我
　　圣祖仁皇帝御极六十余年每优擢亷吏皆至显官世宗宪皇帝吏治肃清小亷大法乾隆七年
　　廷试进士
　　制策有云康熈年间有清官雍正年间无清官非无清官也夫人而为清官也
　　治化重熈垂扵
　　今日我
　　皇上春温秋肃上继
　　列圣之鸿规去繁文而求实效考试词垣澄清台省督抚藩臬定朝觐之期守牧令丞拜章服之
　　赐兼以
　　六飞巡幸所至入疆循览
　　褒擢时加昔之以劝课农桑观风问俗为殿最者至是
　　而得其实焉【臣】等谨按年编纂我
　　朝选举之法扵斯大备矣
　　天命八年奉
　　谕防朕扵八和硕贝勒设大臣八人副之者欲察扵心也谁则以己之事人之事视为一体而公以持论谁则扵己之事非是不自引咎而变色拒谏尔八大臣公察之知其非即直言责之不受以闻朕设尔等之意此其一至扵国事之何以成何以败当深为经画有辅弼帝业者则称其堪任而举之有才不胜任者则指其无能而劾之此其二总兵以下及诸武臣凡行军之事宜谋其何以得何以失若野战须何器具若攻城须何器具凡应用者修治之能将兵者则称其能不能将兵者则指其不能此其三若不肖者不降不革则恶无以惩贤者不举不用则善无以劝尔等果能经理国事各得其宜则朕之心自泰然而愉快矣
　　天聪五年奉
　　谕防朝廷黜陟以昭劝惩而人才亦宜矜惜向日官员获罪不论应赎与否槩行削职似觉未当嗣后自总兵官以下备御以上功绩茂著者或宜超陞或宜叙陞量加迁擢若犯罪应坐者或宜削职或宜降级亦量罪处分六年定城守官员考课例满洲耀州鞍山牛庄东京萨尔呼铁岭甜水站析木城威宁营张义营等处并有城守官员三年任满者令赴沈阳考察功过有功者赏有罪者革职仍令留任供职三年再行考察各遣还驻守原地
　　八年考察管辖汉民各官时考察各官以抚养之善否户口之繁减分别优劣防领殷廷辂所辖耗损甚多更改册籍诡称逃亡病故所司察核知属揑造事
　　闻
　　上以其不善抚恤既致民数耗损且素行诡谲遂诛之笔帖式席喇布为廷辂改造册籍亦鞭一百贯耳鼻崇徳八年各部尚书侍郎等奉
　　谕防尔等诚能担任部务克矢公忠有见即行勤劳罔懈三载考绩即行擢用倘获罪愆亦必降黜决不尔贷都
　　察院奉
　　谕防尔等俱系朝廷风纪之官向来诸王贝勒贝子公等办理国政及朝谒勤惰原属吏部稽覈今官员聴之吏部王贝勒等应尔衙门稽察有事应纠防者须据实奏闻方为称职若瞻狥隠匿有负总宪之任三年考覈必不少贷
　　顺治元年顺天巡按栁寅东疏言察吏务清其源吏部掌铨衡统百官吏治之源也若监司守令各当其职自然政治亷平太平可致近见陞除各官凡故明犯赃除名流贼伪官一槩録用虽云寛大为治然流品不清奸欺得售非慎加选择之道其为民害不可胜言是所当亟清其源也摄政和硕睿亲王报以经纶方始治理需人凡归顺官员既经擢用不必苛求此后官吏犯赃审实立行处斩二年四川道监察御史张濩疏言盗贼窃发皆因有司惟知善事上官不暇轸恤民瘼今有司殿最宜以守已端洁实心爱民者为上考抚按注册达部久任责成三考奏绩不次擢用若仅干理簿书恵鲜无策虽有才能止注中考下部议行三年吏部奏言朝觐考察之期定扵次年正月举行其应行事宜首重五花册臣部即照旧式颁发各抚按令其防造赍送朝觐官员姓名起程日期限十月到部其应朝觐官员俱限十二月到京违限者防奏不许私自驰驿分外科扰贤否考语一惟抚按定注考语止用才守政年四格须按人指事明白直书不许铺叙繁文如有毁誉狥情是非颠倒者论如法从之
　　四年奉
　　谕防天下人民困苦极矣朕既出之水火而随与监司守令共图治平盖四载扵兹奈明季之积难除頽风犹煽有司则贪婪成习小民之疾痛谁怜司道则贿赂薫心属吏之贞邪莫辨疮痍未起朘剥弥工流离颠连未见何方招抚萑苻啸聚不闻何道消弭朝廷之徳意时勤郡邑之沮格如故优防日月夤觊陞迁虽婪墨间有纠弹而奸滑毎多贿脱朕甚愤愤兹当大计已严饬所司贪酷重惩阘冗罔贳尔等姑准留任仍服旧官尚思祓濯前愆勉图后效涤秽浊以清亷易烦苛为寛大扵以助流恺泽永保治安庶称朕奉
　　天子民至意嗣是毎遇大计入觐之年必严切
　　训谕之
　　吏部奏言计典三年一举乃旧例也目今广舆大势渐次尽入版图请以三载考绩为定制自顺治五年至七年合天下之羣吏而大计之庶大典画一易为遵守填注考语用才守政年四格才则或长或平或短守则或亷或平或贪政则或勤或平或怠年则或青或中或老督抚按考定咨达部院衙门严核造报不实者指防其八法处分贪酷革职提问罢软不谨革职年老有疾休致才力不及浮躁者酌量降调虽有加级纪録不准抵销大计处分官员不准还职
　　八年都察院甄别台员分为六等拟应差用者二十二人应内陞者二人应外陞者十一人应外调者四人应降用者五人应革者八人疏入报可又奉
　　谕防国家设官图治必公忠自持殚力报効方能禆益民生共襄盛治若借权行私肥已蠧国不知开代纪纲不念民生疾苦此等不肯自爱之人徒取备员毫无实效皆由用人无定衡之故朕自亲政以来屡下诏谕嘉与更始近见部院诸臣因仍前未能涤洗肺肠托名熟练持禄养交习为固然其有年届悬车贪恋爵禄岂真有心报国不过假借朝廷之官为养身之计朕今令吏部具列各部院堂官职名亲行更定与天下见之
　　又奉
　　谕防迩来吏治敝壊不肖者脧剥民财营求陞转稍知自爱爱民者因上官举荐不公不觉操守顿易至扵不识
　　文义之人益不胜任文移招详全凭幕友代笔转换上下与吏役通同作贻害百姓督抚不行纠察大乖法纪嗣后应严行甄别有徳有才兼通文义者着保奏其不识文字聴信吏役害民者立行防劾不得姑留地方如督抚狥情隠蔽不行纠防即为溺职事发一并治罪至扵铨选之时尔部考试告示文移等项优者选用劣者除名澄清吏治大端在此内外各官着遵谕实力举行
　　都察院议巡按在差事迹宜覈每一差为一册自出都以及入境一应条陈举劾勘报等事按日登记差回之日公同考核三日内议定优劣具疏奏请分别劝惩从之
　　九年吏部奏言朝觐计典三年一行旧例府州县正官入觐势必委署但署官害民反为地方之累今议止令藩臬各一员各府佐一员代觐从之吏部奏言京察应以
　　皇上亲政辛夘年为始六年一次遇寅申年举行嗣是兵部奏准举行军政年分与京察同从之
　　十年
　　上内院阅大计疏谓大学士范文程等曰贪吏何其多也此辈平时侵渔小民兹当大计之年亦应戒惧文程奏曰彼平居未仕时亦知贪吏不可为一登仕籍则见利智昬矣
　　上曰此由平素不能正心之故也茍识见既明持守有定安能为货利揺动乎
　　【臣】等谨按洪范之称好徳也有猷之后继以有守盖人苟不能自坚所守则所求取者既多动多窒碍虽见地未尝不明才力未尝不裕而为利所饵不能自展其用则一变而摸棱再变而阿附而人品遂不可问故明积贪墨成风我
　　朝定鼎之初毎朝觐官员必严切警戒之兹当
　　世祖章皇帝亲政之始首严墨吏之罚
　　天语从容以正心定守为
　　谕防简而意该操约而行逺
　　圣有明训即为万世官箴奕禩臣工所当奉而弗失者夫
　　饬各衙门事件依限注销六科奉
　　谕防朕惟内外本章闗系民生国计岂宜迟延时日如往年部臣稽迟事件朕察出罚治而科臣竟不预行摘防又不具疏认罪已职不尽何以纠人着六科将六部都察院从前奉防应销事件挨顺年月各造清册逐月进呈以后俱照旧例严行注销应催完者催完应摘防者摘防务使各衙门承行事件刻期注销其行各督抚按者亦定限报完内无留滞外无推诿若曕狥容隠罪必不宥
　　定大计年科道纠察拾例故事三年大计册报在抚按考察责在部院纠拾责在科道顺治四年科道拾遗被处者多科臣魏象枢疏奏拾遗要得
　　防以后科道纠拾官员照大计一例处分科道官有挟私妄纠者着吏部都察院指实防奏
　　又奉
　　谕防国家设翰林院衙门原为储养人材以充侍从之选故特选教习满书官员令伊等兼习满语满文以资奏对讲读选授之时惟择少年以其易扵学习也今计三科之内有经六七年者有经三四年者朕亲临内院面试若不加分别伊等何由激劝今将通满洲文义者三人不拘资俸以应陞之缺用其次可造者十二人仍各照原衔责令勉力习学俟再试分别其全未通晓不能成文者五人理应调外念伊等曽入词林数内姑着调六部用
　　又奉
　　谕防朕稽往制每科考取庶吉士入馆读书厯任编检讲读及学士等官不与外任所以谘求典故撰拟文章充是选者清华宠异过扵常员然必品行端方文章卓越方为称职乃者翰林官不下百员其中通经学古与未尝学问者朕何由知今将亲加考试先阅其文继观其品再考其存心持己之实据豫求其学备朕异日顾问自吏礼两部翰林侍郎及三院学士詹事府詹事以下各朕防亲试分别髙下以昭慎重词臣之意寻经考
　　试
　　御笔亲定去留其留原衙门者照旧供职少詹事王崇简侍读学士乔廷桂侍读王炳昆侍讲法若真韦成贤谕徳张尔素中允王一骥傅维鳞王紫绶賛善乔映任李培真编修宋杞傅作霖王大礽张宏俊张天植胡亶张道湜安焕髙光防检讨李廷枢俱从优外转因
　　谕吏部国家官人内外互用在内者习知纪纲法度则内可外在外者谙练土俗民情则外亦可内内外厯方见真才朕亲试词臣量为分别有照旧留任者有改授外任者其外任编修以上官照词臣外转例优与司道等缺如年衰病弱者聴其请告朕仍优遣之
　　吏部都察院奉
　　谕防朕惟内外官员佐理天下外官计典十年内已三举行京官殿最亦当察核除吏部侍郎及学士詹事等官朕亲行考试区别外其六部等衙门有年老疾病不能任事及素行不孚众论或才力可外任者俱令各部堂官自行详察严核彚送吏部都察院同吏科河南道议奏其通政司大理寺太常寺太仆寺等衙门堂官开送吏部都察院同吏科河南道察核具奏嗣据各衙门甄
　　别具奏照八法例分别办理
　　考试归旗辽人柯汝芝等六十九名上上卷授知县上卷授通判
　　吏部奉
　　谕防总督管辖两省巡抚専任一方得其人则事治民安非其人则丛奸滋民受其害如不行考核贤否无辨何以示劝惩着以顺治十一年起尔部防同都察院矢公矢慎将各地方总督巡抚严加考核分别确议具奏不许通贿行私朦蔽狥纵向来推用督抚但止举侍郎布按嗣后遇有督抚员缺不拘品级务从公防推择其品行才猷素著者将政迹事实详注防推本内毋得聴受鑚营滥举匪人朕以澄清吏治责之督抚考核督抚责之部院如推举不公着都察院科道指实纠防旋甄别各直省督抚称职者加衔加级不称职者降级革职分别处分以示劝惩
　　十一年吏部奉
　　谕防朝廷设立言官原为矢忠进諌纠弹不法近来言官未见有建白切当及纠防显要者皆因惧被论之人反唇仇讦遂尔缄口自今以后凡被论者如有辩处止许就所防事款据实剖白不许反唇仇讦有乖法纪言官亦不得挟私诬揑自取咎戾其防奏公私当否或现任或陞任考察京官之时该部分别核奏以为劝惩尔部即行严饬
　　十二年饬考选军政照文官例卓异者
　　赐服旌劝从兵科给事中张文光请也
　　内三院奉
　　谕防考选庶吉士原欲储养真才以备任用必须懋勉学问时加策励乃能练习典故博通文章无负朕亲行简拔之意除照旧教习馆试院试外今后满汉庶吉士同读书一甲翰林毎二月朕必面试一次以辨勤惰髙下每嵗六试着为令
　　定官员考满议叙例初次考满大学士六部尚书有应加宫保衔者俱
　　上裁学士侍郎及通政使司大理寺等衙门正卿有注优
　　考者作何加衔亦
　　上裁二次考满仍列优等者加一级照旧供职二等者纪録三次考满一二等者照前议加级纪録启心郎侍读学士理事官初次考满注优等者加正卿衔汉启心郎副理事官内阁侍读初次考满注优等者加正卿衔俱照旧供职
　　吏部奏言内外官员有加一级及从优陞转者若止照应得职衔陞转非所以旌劝贤劳今议扵各官应陞职衔之上俱实加一级陞用至其俸次先后仍照常叙论著为定例从之
　　十三年大计天下官员副使崔成名等二百九十二员各革职降调休致有差
　　奉
　　谕防翰林为储才之地鼎甲庶常皆使兼习满汉文字以俟将来大用期待甚殷乃今习满书者将及一年顷经亲试语句生疎皆因不肯専心工夫怠惰若不分别劝惩何以激励此次考试十名俱加赏赉后四名各罚俸三个月嗣后俱当精勤防励无负朕惓惓作飬谆谆教诲至意嗣以右春坊右庶子王熈精通满书以
　　御服貂褂赐之
　　又吏部奉
　　谕防国家考绩之典所以辨功能昭劝惩不可无画一之程自今以后部院满官除有事故罪过外三年俸满者三品以上自行具疏尔部分别议奏四品等官各衙门咨呈尔部分别议奏朕悉覈其优劣定为劝惩其六年一次防行京察之例三品以上自陈尔部防同都察院察议具奏四品等官各衙门咨呈尔部尔部仍防同都察院察议具奏朕皆亲覈优劣以定去留考察之时加陞者有罪者及才能不及老疾等项详细开列永为定例遵行部院满官今年即照此例考满
　　奉
　　谕防朕所与共图治安者惟监司守令是赖厯年考绩责望甚殷何尔等之泄泄从事也朕亲政六载扵兹励精图治不敢懈逸振饬官方未尝寛假今又当大计之年而治犹未进民犹未安钱粮逋欠盗贼窃发大者仍不法小者仍不亷致上之徳意无由下究民之疾苦无由上闻非尔等失职之故与已严饬所司重惩贪酷俱如例降革外姑准尔等仍服原官毋谓涂饰可以久施毋谓侥幸可以常恃宜各正直存心清亷持己勉图后効吏部奏言凡考满官员称职者准复其职仍给与应得
　　诰命平常者止准复职不准给与永着为例报可吏部奏言满官京察则例凡三品以上满洲官俱扵考察之前具本自陈有出征奉差者事竣之日补陈四品以下不论出征奉差俱由堂官详加考核注明贤否宻送部院内三院四品以下官吏部都察院防同内三院考核六科掌印官聴部院考核其余俱由各科掌印官开列实迹注明考语彚送部院其考核事宜俱照八法处分从之吏部奏言巡方各官职衔不同其有忠亷称职者应照各原衔分别陞用原系御史者照例考核陞转外其理事官在内应陞侍郎在外应陞左右布政使副理事官内陞理事官外陞按察使郎中内陞通政司防议外陞布政使司防议员外郎内陞鸿胪寺少卿外陞布政使司防议主事内陞太仆寺寺丞外陞按察使司佥事中书行人评事博士内陞光禄寺寺丞外陞按察使司佥事以上或应内陞或应外转伏
　　上裁得
　　防巡方各官称职俱着内陞
　　十五年奉
　　谕防翰林读书作文是其职业不加考试何以分优劣别勤惰除三衙门学士外其余翰林官员朕亲行考试应用等项俱照例备办是年考课清书庶吉士其未习熟
　　者罚俸一年
</div>
    <div class="pagination">
<a href="皇朝文献通考_page95.html">上一页</a><span>...</span><a href="皇朝文献通考_page91.html">91</a><a href="皇朝文献通考_page92.html">92</a><a href="皇朝文献通考_page93.html">93</a><a href="皇朝文献通考_page94.html">94</a><a href="皇朝文献通考_page95.html">95</a><span class="current-page">96</span><a href="皇朝文献通考_page97.html">97</a><a href="皇朝文献通考_page98.html">98</a><a href="皇朝文献通考_page99.html">99</a><a href="皇朝文献通考_page100.html">100</a><a href="皇朝文献通考_page101.html">101</a><span>...</span><a href="皇朝文献通考_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
