<!DOCTYPE html>
<html>
<head>
    <meta charset="UTF-8">
    <title>续通志 - 第 820 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 820 页/共 1359 页</h1>
    <div class="content">部尚书建中靖国元年拜尚书左丞 【按宋史宰辅表作右丞盖陆佃于是年十一月转左丞益因得拜尚书右丞也】 邓洵武献爱莫助之 
图帝初付曾布布辞改付益益阿附二蔡以为宜相蔡京时人恶之布与京争事帝前辞颇厉益叱曰曾布安得无礼帝不乐布由是得罪而京 
遂为相进益中书侍郎益在官无片善可纪至其狡谲傅合盖天禀然踰年卒年六十六子万石至尚书

　　钦定续通志卷三百五十八

　　●钦定续通志卷三百五十九　列传一百五十九

　　列传

　　宋 【六十三】

　　○宋六十三

　　孙觉【览】　　　李常　　　　李周　　鲜于侁　　　顾临　　　　李之纯【之仪】　　王觌【俊义】　　马默　　　　 
刘安世　　邹浩【田昼王回曾诞】陈瓘　　　　任伯雨

　　孙觉
　　李常
　　李周
　　鲜于侁
　　顾临
　　李之纯
　　王觌
　　马默
　　刘安世
　　邹浩
　　陈瓘
　　任伯雨

　　△孙觉

　　孙觉字莘老高邮人甫冠从胡瑗受学登进士第调合肥主簿岁旱州课民捕蝗输之官觉言民方艰食难督以威若以米易之必尽力是 
为除害而享利也守悦推其说下之他县嘉佑中择名士编校昭文书籍觉首预选进馆阁校勘神宗即位直集贤院为昌王记室王问终身之 
戒为陈诸侯之孝作富贵二箴迁右正言神宗将大革积弊觉言弊政固不可不革革而当其悔乃亡神宗称其知理尝从容语及知人之难觉 
曰尧以知人为难终享其易盖知人之要在于知言人主用臣之道任贤使能而己功用之士可以处外而不可以处内可以责之事而不可责 
之言陛下欲兴太平之治而所擢数十人者多有口才而无实行臣恐贤人日远其为患祸尚可言哉愿观诗书之所任使无速于小利近功则 
王道可成矣邵亢在枢府无所建明神宗语觉欲出之用陈升以之代觉退即奏疏如所言神宗以为希旨通判越州复右正言徙知通州熙寍 
二年诏知谏院同修起居注知审官院王安石早与觉善骤引用之将援以为助时吕惠卿用事神宗询于觉对曰惠卿辨而有才特以为利之 
故屈身于安石安石不悟臣窃以为忧神宗曰朕亦疑之其后王吕果交恶青苗法行首议者谓周官泉府民之贷者至输息二十而五国事之 
财用取具焉觉条奏其妄曰成周赊贷特以备民之缓急不可徒与也故以国服为之息然国服之息说者不明郑康成释经乃引王莽计赢受 
息无过岁什一为据不应周公取息重于莽时况载师所任地漆林之征特重所以抑末作也今以农民乏绝将补耕助敛顾比末作而征之可 
乎国事取具盖谓泉府所领若市之不售货之滞于民用有买有予并赊贷之法而举之傥专取具于泉府则冢宰九赋将安用耶圣世宜讲求 
先王之法不当取疑文虚说以图治安石览之怒始有逐觉意会曾公亮言畿县散常平钱有追呼抑配之扰安石因请遣觉行视虚实觉既受 
命复奏辞不行且言如陈留一县前后晓示情愿请钱卒无一人至者以此见民实不愿与官中相交所有体量望赐寝罢遂以觉为反复出知 
广德军徙湖州松江堤没水为民患觉易以石高丈余长百里堤下化为良田徙庐州改右司谏以祖母丧求解官服除知苏州徙福州闽俗厚 
于婚丧其费无艺觉裁为中率减什伍连徙毫扬徐州知应天府八为太常少卿易秘书少监哲宗即位兼侍讲迁右谏议大夫时谏官御史论 
事有限毋得越职觉请申唐六典及天禧诏书凡发令造事之未便皆得奏陈论宰相蔡确韩缜进不以德确自讼有功无罪觉随所言折之确 
竟去缜白上迁觉给事中辞曰闲者执政畏人议己则迁官以饵之愿与缜俱罢踰月缜去进吏部侍郎领右选在选万五千员阙纔五之二至 
有三年不得调者觉请自军功保甲进者补指使宗室祖免亲从员外置一曰得阙数千改主左选请磨勘岁以百人为限擢御史中丞以疾请 
罢除龙图阁学士兼侍讲提举醴泉观求舒州灵仙观以归卒年六十三绍圣中以觉为元佑党夺职追两官徽宗即位复官职弟览

　　孙览

　　 孙览

　　览字傅师擢进士第知尉氏县有屯将遇下虐士卒谋因大阅杀之以叛览闻之驰往士犹羣语不顾览呼谕之曰将诚无状然天子何负 
汝辈乃欲致族灭耶皆感谢就列屯将徐至览命吏趋具奏众意遂安神宗壮其材以为司农主簿舒亶判寺且兼谏院欲引览自助览拒不答 
亶怒用帐籍违事劾之出提举利州湖南常平改京西转运判官入为右司员外郎荆湖开疆命往度其便览言沅州所招溪洞百三十宜从本 
郡随事要朿勿建官置戍以为民困自诚州至融江口可通西广盐以省北道馈饷悉从之使还为河东河北转运副使加直龙图阁厯知河中 
应天府江淮荆浙发运副使 【按宋史本传作江淮发运使东都事略作江淮荆浙发运副使考文献通考庆历七年以后不置正使止设发 
运副使岁漕江湖粟六百万斛至绍兴八年始复置正使此系神宗年闲事据文献通考改】 进宝文阁待制改知渭州夏人八边檄大将苗履 
御之履称疾移告立按正其罪窜诸房陵召知开封府至则拜户部侍郎与蔡京论役法不合以龙图阁直学士知太原夏人据横山并河为寨 
秦晋之路皆塞览谋复取葭芦阻险不得前夏人数万屯境上览下令吾兵少须满五万及西夏人闻而济师览不为动相持益久忽令具糗粮 
严兵械曰敌至矣居数日果大入览奋击败之遂城葭芦而还策勋加枢密直学士览虽立边功议论多触执政屡遭绌削厯知河南永兴徙成 
都辞不行降为宝文阁待制卒年五十九

　　△李常

　　李常字公择南康建昌人擢进士第调江州判官宣州观察推官熙寍初为秘阁校理王安石与之善以为三司条例检详官改右正言知 
谏院安石立新法常疏言条例司始建巳致中外之议至于均输青苗敛散取息傅会经义人且大骇安石见之遣所亲密谕意常不为止又言 
州县散常平钱实不出本勒民出息神宗诘安石安石请令常具官吏主名常以非谏官体落校理通判滑州岁余复职知鄂州徙湖齐二州厯 
淮南西路提点刑狱元丰六年召为太常少卿迁礼部侍郎哲宗立改吏部进户部尚书或疑其少干才虑不胜任质于司马光光曰用常主邦 
计则人知朝廷不急于征利聚敛少息矣诏百官转对常应诏上七事曰崇廉耻存乡举别守宰废贪赃审疑狱择儒师修役法时役法差免二 
科未定常谓法无新陈便民者良论无彼己可久者确今使民俱出资则贫者难办俱出力则富者难堪各从其愿则可久耳乃折衷条上之拜 
御史中丞兼侍读加龙图阁直学士论取士请分诗赋经义为两科以尽所长初河决小吴议者欲自孙村口导还故处 【按秦观撰常行状 
作苏村口】 及是役兴常言京东河北饥困不宜导河诏罢之谏官刘安世以吴处厚缴蔡确诗为谤讪因力攻确常上疏论以诗罪确非所以 
厚风俗安世并劾常徙兵部尚书辞不拜出知邓州徙成都行道卒年六十四 【按宋史此下有孔文仲及弟武仲平仲传俱改入孔氏后传 
此从删】

　　△李周

　　李周字纯之冯翊人登主士第调长安尉岁饥官为粥以食饿者民坌集不可禁周设梐枑闲老少男女无一乱者转洪洞令县之南有涧 
支流湓入岁赋菑楗调徒遏之周始筑新堤民不告病改知云安县蠲盐井之征且百万通判施州州介羣獠不习服牛之利为辟田数千亩选 
谪戍知田者市牛使耕军食赖以足司马光将荐为御史欲使来见周曰司马公之贤吾固愿见但闻荐而往所谓呈身御史也卒不往神宗诏 
近臣举士孙固以周闻神宗召对谓曰知卿不游权门识今执政乎对曰不识也识司马光乎曰不识也访御边之术曰四边手足尔若疲中国 
以勤远略致百姓穷困聚为盗贼惧成腹心之忧神宗颔之将以为御史执政意其异己请试以事除提点京西刑狱时方兴水利或请酾湍河 
为六渠以益钳卢陂水周曰湍河原高委下捍以堤犹患决溢若又导之必致为害乃疏言渠成未可必而费已不资盍姑凿其一而试之卒无 
功明年河溢邓城几没始思其议竟以直道罢判西京国子监慈圣后复土庀职陵下中贵人至者旁午次舍帟幕竞为华靡周曰臣子执丧不 
能寝苦枕块奈何又从而侈乎讫役山陵使第功载人人自言周独否哲宗立召为职方郎中朝廷议和西夏畀以侵地至欲弃兰州周曰陇右 
故为嘉勒氏所有为吾藩篱今嘉勒氏破灭若弃之必归夏人是尽得吐蕃之地非秦蜀之利也遂不果弃迁太常少卿进权工部侍郎旋以集 
贤院学士知邠州恩礼如待制徙凤翔河中府陕州提举崇福宫改集贤殿修撰卒年八十绍圣中追贬贺州别驾后复旧职周自为小官沈晦 
自匿未尝私谒执政辥向使三司欲辟为属及相见卒不敢言退而叹曰若人未易屈也以是不偶于世

　　△鲜于侁

　　鲜于侁字子骏阆州人举进士为江陵右司理参军庆历中天下旱诏求言侁推灾变所由兴又条当世之失有四其语剀切唐介称其名 
于上官交章论荐侁盛言李景阳高汝士之美乞移与之介益以为贤调黟令摄治婺源恶类屏迹通判绵州前吏狃贪成风至课卒伍供薪炭 
刍豆鬻果疏多取赢直侁一切弗取郡守以下效之赵抃荐于朝未及用从何郯辟签书永兴军判官万年令不任职系囚累百府使往治数日 
空其狱神宗诏求直言侁为蔡河拨发应诏陈十六事神宗爱其文又以范镇荐除利州路转运判官初王安石居金陵有重名士大夫期以为 
</div>
    <div class="pagination">
<a href="续通志_page819.html">上一页</a><span>...</span><a href="续通志_page815.html">815</a><a href="续通志_page816.html">816</a><a href="续通志_page817.html">817</a><a href="续通志_page818.html">818</a><a href="续通志_page819.html">819</a><span class="current-page">820</span><a href="续通志_page821.html">821</a><a href="续通志_page822.html">822</a><a href="续通志_page823.html">823</a><a href="续通志_page824.html">824</a><a href="续通志_page825.html">825</a><span>...</span><a href="续通志_page821.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
