<!DOCTYPE html>
<html>
<head>
    <meta charset="UTF-8">
    <title>幸鲁盛典 - 第 45 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幸鲁盛典 - 第 45 页/共 87 页</h1>
    <div class="content">　　皇帝御极之二十有三年泰阶既平八风时恊徳洋恩溥休气翔洽羣臣推数上元甲子以为贞符运防苞维叶契允宜封峦勒成传示无极
　　皇帝谦让稽虞典巡狩礼循省风俗与兆民相见以冬
　　十一月臻乎泰山礼成
　　清问下民及于江淮蠲逋赐复靡隠弗烛老稚嵩呼
　　声辚天地先是
　　命礼臣定幸鲁仪制既上复筹度于
　　圣心典礼加崇轨物具偹于是纡山谷歴险阻过周元
　　公庙
　　命亲藩特祀抵阙里致斋帐殿瞻谒宫墙恭行九拜礼乐舞毕陈奠献加敬是日也日转一阳星聨五纬黄云如幕荣光烛天
　　皇帝御讲堂进四氏子弟説经于庭管钟鼓依然见
　　杏坛当日之风遂
　　命复孔氏田租赐诸弟子爵赉予有差
　　圣情优渥复洒
　　宸翰悬书殿楣着桧赋留
　　九斿曲盖为车服礼器之光荣既乃
　　诣孔林酾酒隧道徘徊仰止不忍去焉【臣】闻道开于天传于帝王必圣人而在天子位者以心法相授受故道统所归即治统所归三代以后皇纲中絶笃生圣人穷不得位阐微言继絶学集先圣之大成以开后圣盖遥遥三千余嵗始遇我
　　皇上乘玉衡握金镜履中蹈和优入圣域孜孜典学黙契心传接古帝之道统开中天之至治原本承先啓后之功不胜重道尊师之念敷天之下同然一辞颂我
　　圣主圣不自圣绍宗渊源文教之讫亦克与永自昔帝
　　王有事泰山因而幸鲁其心未必与
　　先圣亲切相承礼仪疎濶名焉而已从未有精意绸
　　缪情文笃挚如我
　　皇上者也洵乎迈汾水之游轶崆峒之驾皇建有极为亿世作则者也【臣】幸际休明职慙文学窃不自揆爰献颂曰
　　天眷
　　皇徳肇起隆平有蛮勿共距阳翘萌
　　帝布圣武涤濯廓清川岳呈瑞河图器车堂陛肃穆雍容雅鱼婉婉赤子以涵以濡载稽典礼乃驾八驺省耕省敛一豫一游臻乎泰山对天之休绳检逾侈七十二君
　　帝为民出夐古畴伦惟虞暨周以时四巡朱绂麟角吐书鄹乡长夜有耀毓我素王郁葱山林轮奂构堂
　　天子至尊降拜其师
　　帝敬在徳羮墙觌之陋彼汉宋夸大史辞经自壁显璧
　　以铭昭一揆同符旷世是遭
　　圣以绍圣音徽匪遥元公经纬洙泗折衷庙貌赫观甫柏徕松徧秩羣儒赐书褒崇懿兹盛典振古未逢民有懿秉士有范模
　　天子于迈流泽则那徳化顺成扶观载途君举则书后世之则道扇八区化被四极万有千嵗永言无斁
　　幸鲁颂【有序】
　　左春坊左庶子掌坊事兼翰林院侍读【臣】周　
　　皇帝御极之二十有三年海内乂安黎元乐育年谷熟衍符贶委臻廷臣上言自古帝王靡不岳狩由三代降兹礼弗陈钦惟
　　皇上神圣文武治化极天蟠地宜仿虞周省方觐牧天子然之令具仪注依古举行既又谓
　　先师孔子教垂无极宜
　　躬徃致敬巡行典礼莫此为重冬十一月
　　驾幸山东特诣曲阜假于孔林释奠陟讲堂观车服
　　礼器
　　命孔氏诸生説书
　　行殿圜桥观聴济济洋洋耆老叹嗟庶士兴励
　　天子慨然思维至徳
　　御书万世师表以识景仰又制诗及赋用纪厥盛乃沛徳音孔氏子孙与执事者
　　赐官赏赉有差已复允衍圣公孔毓圻请
　　诏选文学士纂志盛典不朽【臣】伏在草土窃闻忭
　　舞逾年赴
　　阙道歴青齐所至草野小民额手懽呼咏歌
　　盛徳入
　　朝以来备悉仪制伏念古者巡狩惟是考校度程廉问疾苦崇儒重道之文缺然未详其有右文令主表章絶学又或髙拱深宫时巡弗举临雍视学只在京圻不克亲诣圣里肇称祀事我
　　皇上圣学宏深心契精一时敏孜孜缉熙罔间故能斟
　　酌古礼丕显文教
　　法驾肃临崇极仪轨振古未有【臣】职史馆义得
　　推
　　鸿业宣示臣庶不揆寡陋伏竭悃忱乃载拜稽首而
　　献颂曰
　　维
　　皇受命神威遐暨靡壤不归靡徳不被声教诞敷鸿文
　　斯贲乃
　　勅廷臣修明古制【一章】
　　维古令辟代隆巡狩神徂道塞旷不复遘遥遥千载事忘其旧维
　　皇稽古前猷允茂【二章】
　　恢恢
　　皇度翼翼
　　帝容六龙时御至于岱宗顾瞻阙里圣教攸崇驾言徃
　　临和鸾雝雝【三章】
　　有郁其林有翼其庙我
　　皇戾止敬将昭报威仪孔嘉万邦式效圣裔稽首臣宗
　　有耀【四章】
　　帝曰来前予崇乃先其帅乃宗遗言是宣诸生揖让旧
　　徳俨然陈箧执经辉分璧躔【五章】
　　俎豆在旁诗书在列多士钦承
　　帝心嘉悦洒翰挥毫云飞电掣炳蔚其文光于前哲【六
　　章】
　　瞻彼庭中嘉树森森黛色霜皮嵗月孔深维
　　皇作赋式昭徳音丽藻云章永表泮林【七章】
　　多士倾风
　　皇心未已解泽旁流巽风习起推仁遗胄荣施闾里臣
　　职何堪
　　君恩厚矣【八章】
　　殷礼既具宠光既烁万邦有庆歌呼踊跃勉为忠孝毋为浮薄我
　　后仪型于焉昭灼【九章】
　　圣有微言我
　　皇彰之圣有孙子我
　　皇扬之圣教丕新闲之匡之维古令辟曷其尚之【十章】于维骏业古莫云觏其始自今宜昭示后载编载辑扬辉宇宙王道平平垂为法守【十一章】眇兹小臣珥笔振缨感遇昌期愿言献诚奕奕显猷厥徽难名恭陈鄙辞用播休声【十二章】
　　圣驾幸鲁释奠
　　先师恭纪
　　日讲官起居注右春坊右庶子兼翰林院侍讲加二级【臣】髙　裔旷代逢
　　眞主千秋慰
　　素王省方因展祀望道遂升堂百辟衣冠肃三辰旌斾东山瞻企逺泗水溯洄长典礼稽宗伯威仪凛太常至诚亲盥荐惟徳有馨香歆自居天上灵宜格帝傍垂旒如在座入室见于墙老桧
　　承
　　天语贞珉勒
　　御章
　　髙文悬日月大雅振宫商实乃敷天庆非徒后嗣光
　　册书传罔极徳美孰能飏
　　上幸阙里记
　　大　理　寺　左　少　卿【臣】许三礼
　　康熙二十有三年甲子遇易之干溯轩黄制干支前盖歴九百六十年者五之终六之始也子舆氏所谓千嵗日至十五厯元求可坐致者盖实指是考唐开元十二年干甲子至二十七年为先师封王之始从西牖正南面位迄今康熙二十六年建表先师碑亦九百六十余年非偶然也又考乾道壬辰宋先贤朱熹仿圣经作纲目年计今嵗在丁夘殆五百嵗有奇
　　御书学达性天扁额于宋六贤周张二程邵朱书院亦
　　儒学明晦之一验也天生
　　圣人应运而起使吾道昌明在此时矣读碑文首曰道原于天之者圣上自伏羲一画虞廷一中孔门一贯皆不出此二言夫原天之心者何好生是也好生仁也
</div>
    <div class="pagination">
<a href="幸鲁盛典_page44.html">上一页</a><span>...</span><a href="幸鲁盛典_page40.html">40</a><a href="幸鲁盛典_page41.html">41</a><a href="幸鲁盛典_page42.html">42</a><a href="幸鲁盛典_page43.html">43</a><a href="幸鲁盛典_page44.html">44</a><span class="current-page">45</span><a href="幸鲁盛典_page46.html">46</a><a href="幸鲁盛典_page47.html">47</a><a href="幸鲁盛典_page48.html">48</a><a href="幸鲁盛典_page49.html">49</a><a href="幸鲁盛典_page50.html">50</a><span>...</span><a href="幸鲁盛典_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
