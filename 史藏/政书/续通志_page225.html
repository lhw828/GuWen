<!DOCTYPE html>
<html>
<head>
    <meta charset="UTF-8">
    <title>续通志 - 第 225 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 225 页/共 1359 页</h1>
    <div class="content">及献祖以礼论之始祧昭宗次懿祖可也而献祖如唐景皇帝岂可祧乎】
　　晋高祖天福二年中书门下奏所司请立靖祖肃祖睿祖献祖为四亲庙其始祖一庙未敢轻议御史中丞张昭议古以有功为太祖无追 
崇始祖之制请依隋唐有国之初创立四庙推四庙之中名位高者为太祖敕尚书省集议乃仿唐朝旧例追尊四庙
　　汉高祖立文祖德祖翼祖显祖为四亲庙更追尊远祖高皇帝光武皇帝为百代不祧之祖共立六庙
　　周太祖广顺元年有司议立信祖僖祖义祖庆祖为四亲庙从之
　　宋太祖建隆元年三月壬戌尊高祖曰僖祖曾祖曰顺祖祖曰翼祖考曰宣祖九月丙午御崇元殿备礼册四亲庙奉安神主真宗咸平元 
年礼官请称太祖室曰皇伯考妣太宗室曰皇考妣每大祭太祖太宗昭穆同位祝文并称孝子从之英宗初仁宗将祔庙礼院请增庙室孙抃 
等以为七世之庙据父子而言兄弟则昭穆同不得以世数故晋之庙十一室而六世唐之庙十一室而九世国朝禘祫图太祖太宗同居昭位 
真宗居穆位葢先朝稽用古礼着之祀典仁宗神位祔庙请增为八室以备天子事七世之礼卢士宗司马光以为太祖以上之主虽属尊于太 
祖然亲尽则迁故汉元之世太上之主瘗于寝园魏明之世处士之主迁于园邑晋武祔庙迁征西府君惠帝祔庙迁豫章府君自是以下大抵 
过六世则迁葢太祖未正东向故止祀三昭三穆唐初祀四世太宗增为六世及太宗祔庙则迁弘农府君高宗祔庙又迁宣皇帝皆祀六世前 
世成法也明皇立九室祀八世事不经见若以太祖太宗为一世则仁宗祔庙僖祖亲尽当迁夹室祀三昭三穆于典礼符合复诏抃议谓僖祖 
虽非始封之君要为立庙之祖今庙数未过七世不可遂毁其庙乃存僖祖室以备七世神宗初祧藏僖祖主于西夹室祔英宗于太庙熙寍五 
年中书门下言本朝自僖祖以上世次不可得而知则僖祖有庙与商周稷契疑无以异今毁其庙而藏主于夹室替祖考之尊而下祔于子孙 
殆非所以顺祖宗孝心事亡如存之义时王安石为相不主祧迁之义故复有此请乃复奉僖祖于太庙迁顺祖于夹室 【时元绛王益柔等 
上议谓僖祖以上世次不可知则僖祖当比契稷为始祖传曰毁庙之主陈于太祖未毁庙之主皆升合食于太祖今迁僖祖主于太祖之室则 
是僖顺翼宣四祖祫祭时皆降而合食情文不顺无甚于此韩维议僖祖虽于太祖为高祖然仰迹功业未见其有所因上寻世系又不知其所 
以始不得以比于契稷奉之而西夹室在顺祖之右于尊卑之次似亦无嫌孙固请特为僖祖立庙太祖以上迭毁之主皆藏之禘祫则僖祖权 
居东向之位王介请依周官守祧之制创祧庙以奉僖祖议既上帝颇以韩维说为是而王安石以维言夹室在右为尊之说为非羣议纷纭帝 
不能决安石力主元绛初议遂从之】 哲宗元佑元年祧翼祖祔神宗于太庙徽宗初哲宗升祔礼部太常寺言宜如晋成帝故事于太庙殿增 
一室以祔哲宗神主诏权祔于太庙夹室又诏仁宗神宗庙永祀不祧徽宗崇寍二年祧宣祖以哲宗神主祔太庙第八室三年增太庙为十室 
复翼祖宣祖庙自太祖追尊僖顺翼宣四祖以来每遇禘祫祖宗以昭穆相对而虚东向之位王安石用元绛等议尊僖祖为始祖熙寍八年夏 
禘于太庙以僖祖东向自是无敢议者绍兴后董棻王普尤袤俱请正太祖东向之位未克行先是熙寍五年已祧顺祖钦宗祔庙又祧翼祖及 
高宗升祔遂为九世十二室 【十二室者僖祖宣祖太祖太宗真宗仁宗英宗神宗哲宗徽宗钦宗高宗也太祖太宗同一世哲宗徽宗同一 
世钦宗高宗同一世故为九世】 寍宗初孝宗将祔赵汝愚当国欲并祧僖宣二祖事下侍从台谏礼官议于是吏部尚书郑侨等请祧二祖而 
正太祖东向之位从之诏别建四祖殿于太庙大殿之西奉僖顺翼宣四主岁令礼官荐献 【时朱熹在讲筵独入议状条其不可者四大畧 
谓四祖祧主藏于夹室则是以祖宗之主下藏于子孙之夹室至于祫祭设幄于夹室之前则不得谓之祫欲别立一庙则丧事即远有毁无立 
欲藏之天兴殿则宗庙原庙不可相杂议者徒欲尊奉太祖今但以太祖当日追尊帝号之令推之则知今日太祖在天之灵必有所不忍而不 
敢当矣议不行】 及光宗祔庙遂复为九世十二室云
　　辽诸帝各有庙又有原庙如凝神殿之类其仪制俱未详大抵简朴有太古之风焉
　　金太祖天辅七年八月太祖葬上京宫城之西南建寍神殿于陵上以时荐享自是诸京皆立庙惟在京师者曰太庙太宗天会三年十月 
诏建太祖庙于西京熙宗立之二年 【时仍太宗年号称天会十四年】 定始祖景祖世祖太祖太宗庙皆不祧皇统三年上京初立太庙海 
陵迁燕增广旧庙奉迁祖宗神主于新都 【按礼志正隆中营建宗庙其制史不备载见于传志杂记者殿规一屋四间限其北为神室其前 
为通廊东西二十六楹为间二十有五每间为一室庙端各虚一间为夹室中二十三间为十一室从西三间为一室为始祖庙祔德帝安帝献 
祖昭祖景祖祧主五余皆两间为一室世祖室祔肃宗穆宗室祔康宗余皆无祔】 世宗大定十九年闵宗祔庙为七世十二室二十九年世宗 
将祔庙用有司言祧献祖昭祖升祔世宗显宗于庙
　　元世祖中统四年建太庙于燕京至元元年奉安神主于太庙定七室之制皇祖皇伯考 【太宗】 皇考 【睿宗】 皇伯考 【珠 
迦】 皇伯考 【察罕岱】 皇兄 【定宗】 皇兄 【宪宗】 以西为上以次而东三年尊皇祖为太祖秋九月增太庙八室烈祖神元 
皇帝居第一室珠迦察罕岱居睿宗之上十四年八月诏建太庙于大都为前庙后寝庙分七室三十一年四月成宗即位追尊皇考为皇帝庙 
号裕宗武宗即位上都追尊皇考为皇帝庙号顺宗与成宗并祔庙太祖室居中睿宗西第一室世祖西第二室裕宗西第三室顺宗东第一室 
成宗东第二室英宗至治元年以成宗大德间太庙寝殿灾中书省臣请以今殿为寝别作前庙十五间中三间通为一室以奉太祖神主余以 
次为室凡六世而为八室焉泰定帝泰定元年追尊皇考晋王为皇帝庙号显宗二年中书省臣言太庙太祖居中南向睿宗世祖裕宗主以次 
祔西室顺宗成宗武宗仁宗主以次祔东室迩者集贤翰林太常诸臣言国朝尚左令尊者居右为少屈非所以示后世太祖居中南向宜睿宗 
祔左一室世祖祔右一室裕宗祔睿宗室之左显宗顺宗成宗兄弟也以次祔世祖室之右武宗仁宗亦兄弟也以祔裕宗室之左英宗祔成宗 
室之右臣等以其议近是谨绘图以进从之五月祔显宗英宗凡十室文宗天厯元年十月毁显宗室顺帝至元六年毁文宗室其宗庙之事本 
末因革大槩如此
　　明太祖洪武元年立四亲庙德祖居中懿祖居东第一庙熙祖居西第一庙仁祖居东第二庙八年改建太庙前殿后寝殿翼皆有两庑寝 
殿九间奉藏神主为同堂异室之制成祖迁都庙制如旧孝宗弘治中以宪宗将祔庙自德祖至英宗九庙巳备及是下礼官议祧位少詹事杨 
守陈请祧德懿熙三祖自仁祖以下为七庙别为殿于太庙之后以奉三祖礼部尚书周洪谟侍郎倪岳谓国家自德祖以上无可推则德祖视 
周后稷太祖视周文武皆百世不祧懿祖而下当以次祧今宪宗升祔当祧懿祖从之遂于太庙建祧庙奉藏懿祖神主世宗嘉靖四年诏建世 
庙奉皇考献皇帝其制一如太庙十年更定庙祀始祧德祖奉太祖为太庙始祖十四年更建世室及昭穆羣庙于太庙之左右十五年庙成奉 
安德懿熙仁四祖神主于祧庙太祖神主于太庙翼日奉安太宗以下神主于羣庙十七年上太宗庙号成祖献皇帝庙号睿宗遂祔睿宗神主 
于太庙跻武宗上二十二年命复同堂异室之旧庙制始定

　　△时享 【荐新附】

　　唐玄宗开元二十二年 【马氏通考作二十三年今据旧唐书辑】 从韦绦请宗庙之奠每室加笾豆各六天宝五载诏曰祭神如在传 
诸古训以多为贵着自礼经膟膋之仪葢昔贤之尚质甘旨之品亦孝子之尽诚既切因心方资变礼其以后太庙每室加常食一牙盘仍令有 
司务尽丰洁德宗贞元九年博士韦彤裴堪等言谨案礼经前代故事宗庙无朔望祭食之仪园寝有朔望上食之礼天宝十一载三月初别令 
尚食朔望进食于太庙内官主之在臣礼司初无着令或云当时祀官王玙不本礼意妄推缘生之义每用宴私之馔此则可荐于寝宫而不可 
渎于太庙望遵开元万代之则省天宝权宜之制事竟不行宋制宗庙岁以四孟月及季冬凡五享朔望上食荐新太祖干德六年判太常和岘 
言将来享庙请如唐故事别设牙盘食太宗太平兴国六年十二月太常礼院言今月二十三日腊享太庙缘孟冬已行时享冬至又尝亲祀案 
礼每岁五享其禘祫之月即不行时享虑成烦渎有爽虔恭今请罢腊日荐享之礼从之淳化三年十月太常礼院言今年冬至亲祀南郊前期 
朝享太庙礼烦则不恭欲望权停是月朔望之祭其腊享如常仪从之仁宗景佑三年宗正丞赵良规言通礼荐新凡五十余物今太庙惟荐冰 
其余荐新之礼皆寝不行宜以品物时新所司送宗正令尚食简择滋味与新物相宜者配以荐之于是礼官条定荐新物二十八种自彘以下 
令御厨于四时牙盘食烹馔卜日荐献神宗元丰元年宗正寺奏据太常寺报选日荐新兔藷藇栗黄今三物久鬻于市而庙犹未荐颇违礼意 
又唐开元礼荐新不出神主今两庙荐新及朔望上食并出神主请下礼官参定所宜详定所言景佑更定荐新二十八物登荐已久今欲稍加 
刊定见于经者存之不经者去之既非正祭则不当卜日古者荐新于庙之寝汉仪尝韭之属皆在庙而不在寝隋唐因仍其失荐新虽在庙然 
皆不出主今出神主失礼尤甚请依五礼精义但设神主仍俟庙成荐新于寝诏依所定三年详定所言太庙四时虽有荐新而孟享礼料无祠 
禴烝尝之别请春加韭卵夏麦鱼秋黍豚冬稻鴈当馈熟之节荐之其笾豆于常数之外别加时物从之哲宗元佑八年从礼官吕希纯议复用 
牙盘食 【旧制于礼馔外设元丰中罢之至是复用】 更其名曰荐羞
　　辽告庙谒庙皆曰拜容以先帝先后生辰及忌辰行礼自太宗始也其后正旦皇帝生辰诸节辰皆行之若忌辰及车驾行幸亦尝遣使行 
礼凡色克色哩柴册再生纳后则亲行之凡柴册亲征则告幸诸京则谒四时有荐新
　　金海陵天德二年命有司议荐新礼依典礼合用时物令太常卿行礼正隆二年二月初定太庙时享牲牢礼仪世宗大定三年有司言每 
岁太庙五享若复荐新似涉烦数拟遇时享之月以所荐物附于笾豆荐之以合古者祭不欲数之义制可十一年尚书省奏海陵时止以二月 
十月遣使两享非天子礼宜依唐礼四时孟月及腊凡五享从之享日并出神主前廊序列昭穆
　　元宗庙祭享之礼割牲奠马潼以蒙古巫祝致辞葢国俗也世祖中统元年七月设神位于中书省用登歌乐遣笔自齐致祭至元二年冬 
十月享于太庙自是岁用冬祀四年初定十二月荐新时物六年冬时享毕命国师僧荐佛事于太庙七昼夜为太庙荐佛事之始成宗大德二 
年正月特祭太庙用马一牛一羊鹿野豕天鹅各七余品如旧为特祀之始武宗至大二年春正月以受尊号恭谢太庙为亲祀之始英宗至治 
元年始以四孟月亲祀太庙顺帝至正初太庙岁四祭后以兵兴岁歉不能备举每岁一再享焉
　　明太祖洪武元年定宗庙之祭每岁四孟及岁除凡五享陶安等言古者四时之祭三时合享祖庙惟春祭于各庙自汉以下皆同堂异室 
则四时皆合祭今宜仿近制合祭于第一庙太祖命孟春特祭于各庙三时及岁除则祫祭于德祖庙二年定时享春以清明夏以端午秋以中 
元冬以冬至惟岁除如旧三年礼部尚书崔亮言孟月者四时之首因时变致孝思故备三牲黍稷品物以祭至仲季之月不过荐新而巳既行 
郊祀则庙享难举宜从旧制其清明等节备时物以荐从之九年五享皆罢特祭而行合配之礼世宗嘉靖十七年复定立春特享三时祫祭其 
荐新洪武初皆天子躬行未几以属太常至三年定朔日荐新各庙共羊一豕一笾豆八簠簋豋铏各二酒尊三及常馔鹅羹饭太常卿及与祭 
官法服行礼望祭止常馔鹅羹饭常服行礼又有献新之仪凡四方别进新物在月荐外者太常卿与内使监官常服献于太庙不行礼其后朔 
望祭祀及荐新俱于奉先殿

　　△祫禘

　　唐玄宗开元六年用上元礼制行祫祭明年而禘自是之后禘祫各自计年不相通数凡七祫五禘至二十七年禘祫并在一岁有司觉其 
非乃议以为五年再殷祭宜通数而禘后置祫岁数远近二说不同郑玄高堂隆先三而后二徐邈先二而后三而邈谓二禘相去为月六十中 
分三十置一祫焉此最为得遂用其说由是一禘一祫在五年之间合于再殷祭之义而置祫先后不同焉唐初以景皇帝为太祖而世近在三 
昭三穆之内至禘祫乃虚东向之位而太祖与羣庙列于昭穆代宗即位祔玄宗肃宗而迁献祖懿祖于夹室于是太祖居第一室禘祫得正其 
位而东向而献懿不合食德宗建中二年太学博士陈京请为献懿立别庙至禘祫则享礼仪使颜真卿曰太祖居百代不迁之庙配天崇享是 
极尊严至禘祫之时暂居昭穆屈已以奉祖宗可也乃引晋蔡谟议以献祖居东向而懿祖太祖以下左右为昭穆由是议者纷然贞元十七年 
太常卿裴郁议以太祖百世不迁献懿二祖亲尽庙迁而居东向非是请下百寮议工部郎中张荐等议与真卿同太子左庶子李嵘等七人议 
曰真卿所引蔡谟之议当时巳不用献懿二祖宜藏夹室以合祭法远庙为祧而坛墠有祷则祭无祷则止之义吏部郎中柳冕等十二人议曰 
周礼有先公之祧迁主藏于后稷之庙今献祖懿祖宜筑别庙以居之司勋员外郎裴枢曰建石室于园寝以藏神主至禘祫之岁则祭之考功 
员外郎陈京同官县尉仲子陵皆曰迁神主于德明兴圣庙京兆少尹韦武曰祫则献祖东向禘则太祖东向十一年左司郎中陆淳曰议者虽 
</div>
    <div class="pagination">
<a href="续通志_page224.html">上一页</a><span>...</span><a href="续通志_page220.html">220</a><a href="续通志_page221.html">221</a><a href="续通志_page222.html">222</a><a href="续通志_page223.html">223</a><a href="续通志_page224.html">224</a><span class="current-page">225</span><a href="续通志_page226.html">226</a><a href="续通志_page227.html">227</a><a href="续通志_page228.html">228</a><a href="续通志_page229.html">229</a><a href="续通志_page230.html">230</a><span>...</span><a href="续通志_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
