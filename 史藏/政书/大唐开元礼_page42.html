<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 42 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 42 页/共 52 页</h1>
    <div class="content">　　临贵臣防
　　除防
　　除外祖父母防　　　除皇后父母防
　　讣奏
　　为外祖父母举哀
　　皇帝为外祖父母举哀本司散下其礼所司随职供办尚舍奉御先扵别殿设素褥牀席为举哀成服位南向尚衣奉御先制小功五月之服守宫先扵举哀殿外门之外随便设百官文武次如常其日举哀前三刻诸卫屯门列仗如常诸应陪慰者并赴集次所典仪扵举哀殿门外布百官位亦如常又扵殿前设诸王三品已上哭位文东武西重行北面相对为首诸亲位扵文武官五品之下【皇宗亲在东异姓亲在西】又扵阶下当御位北向设太尉奉慰位文武百官到入次改服素服侍中版奏请中严亦在三刻之前尚衣奉御以箧奉衰服升立于殿东间北面典谒引诸王百官一品以下九品以上俱就门外位文武侍卫之官诣閤奉迎举哀前一刻侍中版奏外办皇帝服素服御舆出升别殿降舆即哭位南向坐侍卫如常仪至其时侍中跪奏请为故某官【若某郡君】举哀俛伏兴皇帝哭十五举声侍中跪奏请哭止成服俛伏兴皇帝止哭尚衣奉御以筵奉衰服进跪授兴仍赞变服焉【于变服则权设步障已而去之】成服已侍中又跪奏请哭俛伏兴皇帝哭通事舍人引诸王文武百官三品以上入就殿庭位舍人赞拜羣官在位者皆再拜舍人赞哭羣官在位者皆哭十五举声舍人賛止羣官在位者皆止舍人引诸王为首者一人进诣奉慰位跪奉慰俛伏兴舍人引退还本位又舍人次引百官文武行首一人进诣奉慰位跪奉慰俛伏兴舍人引退还本位舍人賛拜在位者皆再拜舍人引三品已上退出其四品以下位于门外者典谒赞哭赞止引退如殿庭之仪侍中跪奏请哭止还俛伏兴皇帝御舆降还侍卫从至閤如初所司宣仗散其日晡哭则晡前二刻奏严一刻奏办皇帝服衰服出即位次哭如初【百官不集】自后朝晡凡三日而止
　　为皇后父母举哀
　　右与为外祖父母礼同其异者制缌麻三月之服朝晡再哭而止
　　为诸王妃主举哀
　　本司散下其礼所司随职供办尚舍奉御于肃章门外道东设大次南向周以行帷铺御坐设素牀褥席守宫随便于永安门外设文武官五品已上便次其日举哀前三刻侍中版奏请中严前二刻诸卫列仗如常典仪于大次前量逺近设一品以下应陪集者哭位文东武西重行北上相对为首百官皆集次改服素服就位又于大次门前设奉慰位前一刻文武侍卫之官诣閤奉迎如常侍中版奏外办皇帝素服御舆复道以出从帏宫后门入之大次【其无复道者百官于外门外为位立】降即哭位南向坐侍卫如常至时侍中跪奏请为故臣某官【若主若妃】举哀俛伏兴皇帝哭通事舍人赞羣官拜羣官在位者皆再拜【若百官为门外位者候入大次通事舍人引三品以上入次前位四品以下仍门外位】舍人赞哭羣官在位者皆哭十五举声舍人赞止羣官在位者皆止舍人引文武官行首一人诣奉慰位跪奉慰俛伏兴引退还本位舍人赞拜羣官在位者皆再拜讫【有门外位者典谒赞拜赞哭赞止】侍中跪奏请哭止俛伏兴又奏请还宫退本位立皇帝哭止御舆降还其侍卫从至閤如常所司宣仗散其日晡哭则晡前二刻奏严一刻奏办皇帝仍初服出即位次哭如初【侍卫如初百官不集】自后本服周者凡三朝哭而止本服大功者其日晡哭而止本服小功已下一举哀而止若皇太子陪举哀则素服左庶子启引从帷宫南门入至大次前启再拜讫引升东间之南北面哭于百官哭止皇太子哭止进御坐前跪俛伏兴再拜于百官退引降拜还如初其宫官等应陪拜慰者则随班于上台自下皆然
　　为内命妇举哀
　　右与为诸王妃主礼同【其三夫人以上其日仍晡哭而止其九嫔以下一举哀而止亦随恩赐之】
　　为宗戚举哀
　　右与为诸王妃主礼同
　　爲贵臣举哀
　　右与为诸王礼同【其异者一举哀而止贵臣谓职事二品以上散官一品其余官亦随恩赐之浅深】
　　为蕃国主举哀
　　右与为贵臣礼同【其异者城外张帷幔为次向其国而哭之至三声而止】
　　临丧
　　皇帝临诸王妃主丧
　　本司散下其礼所司随职供办尚舍直长先设行宫大次于主人第大门外之西南向守宫于主人大门外随便设诸从驾文武之官便次其所临者五属之亲于乗舆未到之前并先集列于主人之第其执事预于其寝北设障幔为主人五属妇女拜哭次其日未出宫前四刻侍中版奏请中严出宫前三刻捶一皷为一严【三严时节前一日侍中奏裁】所司整设小驾卤簿于所出宫门外如常仪出宫前三刻又捶二鼔为再严奉礼于所出宫门外设陪从之官位如常尚舍奉御先于主人第大门外便次内设皇帝座南向又于主人堂上中间设素褥牀席为哭位亦南向典仪又于主人庭中设陪从之官位文东武西重行北面相对爲首又于御座前阶下设奉慰位主人执事于堂下设五属之亲位于东阶之东重行西面北上【以服精麄为序而尊者差前】又设五属妇女位于堂北幔下主女位于东厢西面南上妻妾位于西厢东面南上众妇人位于北厢重行南面诸亲在东相对为首【以服精麄为　序　而　尊　者　差　前　其　五属　外　并　陪　临　扵　此　所　内】诸陪从之官各常服赴集其位有司整列皇帝四望车以下及仗卫之属应列卤簿者于内外如常仪出宫前一刻又捶三皷为三严侍卫之官诣閤奉迎如常侍中版奏外办皇帝服常服御舆以出繖扇华葢侍卫警跸如常仪皇帝降舆升车黄门侍郎当车前跪奏称黄门侍郎臣某言请乗舆发退复位【凡黄门侍郎奏请皆进跪奏称具官臣某言讫俯防兴】驾动警跸如常黄门侍郎与赞者夹辂以出至侍臣上马所黄门侍郎进跪奏称请驾权停勅侍臣上马俛防兴侍中前承诏退称制曰可黄门侍郎退唱侍臣上马赞者承传文武侍臣上马毕黄门侍郎奏称请乗舆发退复位銮驾动称警跸皷吹不作文武羣官应陪从者乗马以从驾行至行宫门外侍中进跪奏请降车俛伏兴退复位皇帝降车御舆就大次其舆辇以下钑防仗卫之属陈列于大次前之左右皇帝变服素服其陪从之官各舍于便次变服素服其侍臣及武官不变服主人相引主人内外五属之亲各服衰服就堂下外内位次哭典仪一人立于堂下东阶东南赞者二人立于其南差退俱西面皇帝变服讫御舆出侍卫如常主人免绖去杖司仪令引出大门外望见承舆止哭再拜迎仍引主人先入门右西面立不哭【其未殡则通拜迎拜送于大门内】相者赞众主人以下皆止哭皇帝至堂侍中跪奏请降舆升俯伏兴【于所临丧者非尊秋则御舆升堂】皇帝降舆升自东阶即哭位坐巫祝各一人先升巫执桃立于东南祝执茢立于西南相向千牛四人执戈随升二人先二人后侍臣夹升列于户内外及阶下左右其仗卫卤簿止列于门外内如常同仪令引主人入中庭北面典仪称拜主人内外皆再拜勅引主人升司仪令引主人升立于户内之东西面侍中跪奏请哭俯伏兴皇帝哭典仪称哭赞者承传唱可哭【凡典仪有词赞者皆承传】主人以下在位者皆哭典谒引诸位官应陪临者入即班位立定典仪称拜从官在位者皆再拜典仪称哭从官在位者皆哭十五举声典仪称止从官在位者皆止典谒引诸王爲首者一人进舍人接引诣奉慰位跪奉慰俯伏兴舍人引退典谒接引还本位又典谒次引诸从官文武行首一人进舍人接引诣奉慰位跪奉慰俯伏兴舍人引退典谒接引还本位典仪称拜在位者皆再拜讫典谒引从官在位者出又典谒次引诸王等以次出侍中跪奏请哭止俯伏兴皇帝止典仪称哭止主人已下皆止司仪令引主人降立于庭中之东北面典仪称拜主人已下皆再拜侍中跪奏请还俛伏兴皇帝降御舆出侍卫警跸如初司仪令引主人先出俟于大门外拜送皇帝至大次降舆即御座变服司仪令引主人哭还庐次皇帝停大次未发前三刻侍中版奏请中严所司预奏三严每严槌皷如初整列仗卫卤簿于还途如来仪奉礼于行宫南门外道左向重行设陪从之官位文左武右陪从之官于便次变服常服赴集位所典谒引即班位三严已侍中版奏外办皇帝御舆出侍卫警跸并如初皇帝降舆升车黄门侍郎奏请及羣官陪从皷吹不作并如来仪乗舆至殿前【若閤外】回车侍中跪奏请降入俯伏兴皇帝降车御舆入侍臣从至閤如初侍中版奏解严将士各还其所百官退
　　临外祖父母丧　　临皇后父母丧
　　临宗戚丧　　　　临贵臣丧
　　右四条与临诸王妃主丧礼同
　　其临诸王妃主丧及凡内丧则并幸其前寝次也【其尊亲应就丧殡寝者则临殡寝所】凡临诸王妃主尊亲者及师保傅与三老五更二王后丧则敬同外祖其所临幸者若第邻宫阙率尔往还则容不备卤簿与严皷皆禀当时别仪注其内外文武陪从之官准驾备畧【备爲官从具畧谓减省之】车驾若经太庙则侍中跪奏式过乃服常
　　除服
　　除外祖父母丧服
　　本司散下其礼所司随职供办守宫先于别殿门外随便设百官文武便次如初于除服前之夕尚舍奉御于别殿设素下牀席焉至日平晓而除服【外祖父母则五月先下旬之吉也其从朝制公除则外祖父母五日也】除服前三刻侍中版奏请中严诸卫勒所部屯门列仗如常典仪于别殿前设诸王百官三品以上位如初又设奉慰位如初又设一品以下九品以上位于别殿门外如初百官文武应陪临者并赴集大门便次各改素服典谒引就别殿门外位尚衣奉御以箧奉素服吉履升殿立于殿东间北面立腰舆进于寝庭侍卫之官诣閤奉迎如常式除服前一刻侍中版奏外办皇帝仍服衰服御舆出左右直卫钑防警跸如初皇帝升别殿降舆即哭位侍卫如初侍中跪奏请哭俛伏兴皇帝哭十五举声侍中跪奏请哭止从礼制除服俛伏兴皇帝止尚衣奉御以箧奉衣履进跪授兴仍赞变除【于变除则权设歩幔已而去之也】变除已侍中又跪奏请哭俛伏兴还本位皇帝哭通事舍人引诸王百官三品以上入各就班立定舍人赞羣官拜羣官在位者皆再拜舍人赞哭羣官在位者皆哭十五举声舍人赞止羣官在位者皆止舍人引诸王为首一人进诣奉慰位跪奉慰俛伏兴舍人引退还本位又舍人次引百官文武行首一人进诣奉慰位跪奉慰俛伏兴舍人引退还本位舍人赞拜在位者皆再拜舍人引三品以上出其四品以下位于门外者典谒赞拜赞哭赞止引退如三品以上之仪侍中跪奏请哭止还俛伏兴皇帝止皇帝御舆降还其夹御之官从至閤如初所司奏宣解严如常仪
　　除后父母丧服
　　右与除外祖父母丧服礼同其异者后父母则三月先下旬之吉除也公除则三日而除之

　　大唐开元礼卷一百三十三
　　钦定四库全书
　　大唐开元礼卷一百三十四　唐　萧嵩等　撰凶礼
　　勅使吊【其赗赙之礼大体皆同吊使行之附蕃国主后】
　　勅使吊诸王妃主防　勅使吊外祖父母防勅使吊后父母防　　勅使吊贵臣防
　　勅使吊宗戚防　　　勅使吊蕃国主防
　　赗赙
　　防丧
　　制遣百寮防王公以下防
　　册赠
　　勅使册赠诸王　　　勒使册赠外祖父母勅使册赠后父母　　勅使册赠贵臣
　　勅使册赠蕃国王
　　防葬
　　制遣百寮防王公以下葬
　　致奠
　　勅使奠诸王妃主防　勅使奠外祖父母防勅使奠后父母防　　勅使奠贵臣防
　　勅使奠蕃国王防
　　勅使吊
　　勅使吊诸王妃主防
　　勅使吊诸王妃主丧本司散下其礼所司随职供办守宫先于主人第大门外之右设使者次南向其日使者至掌次者引之次内外衰服司仪引主人以下俱立哭于东阶下妇人立哭于殡所如常仪使者素服出次司仪引立于大门之西东靣持节者立于使者之北少退史二人对举吊书案立于使者之南差退俱东面【城外者不持节】司仪入告主人去杖免绖司仪引主人出门止哭迎于大门外见宾先入立于门右北面司仪引使者入持节者先进持案者次之内外止哭使者入门而左立于阶间南面节在使者之东少南西向持案者立于使者西南东面司仪引主人进当使者前北面持节者脱节衣史以案进诣使者前使者取吊书持案者退复位使者称有制吊主人哭拜稽颡内外皆哭司仪引主人进受吊书退立于东阶下西面哭持节者加节衣司仪引使者持节者先退持案者次之出复门外位主人以吊书授左右司仪引主人出内门止哭拜送于大门外使者还主人杖哭而入取吊书于阶下升奠于柩东若使须私吊则通名引入吊如常礼讫引出若朝廷致赙宾至主人迎受如吊书之仪唯赙物掌事者受以东【东蔵之也】其赙物簿受如受吊书仪
　　勅使吊后父母丧　勅使吊外祖父母丧勅使吊贵臣丧　　勅使吊宗戚丧
　　勅使吊蕃国主丧
　　右与吊诸王妃主丧礼同
　　赗赙
　　其赗赙之礼与吊使俱行则有司预备物数【多少准令】其日使者至主人大门外便次物舆陈于使者幕南东西为列马陈于使者东南北首西上于使者以下入即庭中位物舆陈于使者位南亦东西为列马从入陈于庭北首西上于使者出主人有司受而以东其特行也亦如吊礼
　　防防
　　制遣百寮防王公以下丧
　　制遣百寮防王公以下丧之礼守宫先于主人第大门外随便量设百官文武应防吊者便次其日司仪令先于主人第前寝庭北面重行设百官位以西为上百官应防吊者并赴集主人第大门外便次各服素服司仪以次引入就班位立定司仪赞可哭诸官在位者皆哭十五举声司仪赞可止在位者皆止司仪引诸官行首一人升诣主人前席位展慰【非应致敬者则立慰】讫引降出又司仪引诸在位者以次出【不致敬者出应致敬者再拜引退】
　　册赠
　　勅使册赠诸王
　　勅使册赠诸王之礼守宫于主人大门外之西设使者及使副次南向其日使人及副公服从朝堂受册载于犊车使人及副各备卤簿【皷乐备而不作】至主人大门外降车掌次者引之次内外衰服司仪引主人以下就东阶下位妇人升就堂上位皆立哭使者出次谒者绛公服引立于门西东面使副立于使者之南持节者立于使者之北少退史二人对举册案立于使副西南俱东面【城外者无卤簿不持节】司仪入告主人去杖免绖司仪引主人出门止哭迎使者于大门外见宾先入立于门右北面谒者引使者入持节者先导副使及持册案者次之内外止哭使者升立于柩东北厢南面持节者在使者之东少南西向使副立于节南持册案者立于副使东南俱西面司仪引主人升立于阶下当使者北面持节者脱节衣史以册案进使副前使副取册案退复位使副以册进使者受称有制主人降于阶间南北面哭拜稽颡内外皆哭司仪引主人升复北面位内外止哭使者读册讫主人降于阶间北面哭拜稽颡内外皆哭司仪引主人升阶使者前受册退跪奠于柩东兴降立于东阶下西面初使人受册讫持节者加节衣谒者引使者持节者先导使副及持案者次之出复门外位司仪引主人出内外止哭拜送于大门外使者还主人绖杖哭而入其使者应私吊则通名引入吊如常礼引出
　　勅使册赠外祖父母
　　勅使册赠后父母　勅使册赠贵臣
　　勅使册赠蕃国主
　　右与册赠诸王礼同若主人六品以下则拜及受制皆于堂下
　　防
　　遣百寮防王公以下
　　右与百寮防丧礼同
　　凡册赠使者之尊卑并准吉授若册赠妃主则内侍之属为使其预行事者亦如之同准吉授
　　凡册赠应諡者则文兼諡又致祭焉而致祭不必有赠諡【凡赠官通以腊印而画绶】凡册赠之礼必因其启之节而加焉其或既者则主人仍于灵寝受之其礼如初其或既除服乃追而册赠者主人受之于庙礼亦如之其异者主人不哭其服则公服若单衣介帻其于灵寝若庙并预设祭以告神其未立庙者则受之于正寝
　　致奠
　　勅使致奠诸王妃主丧
　　守宫于主人大门外量设便次使者至掌次者引之次内外衰服司仪引主人以下俱就东阶下位妇人就堂上位皆立哭使者公服出次谒者绛公服引立于门西东面执事者陈牢馔于使者东南当门北向西上司仪入告主人去杖司仪引主人出内门止哭迎于大门外见宾先入立于门右北面谒者引使入内外止哭使者升自东阶立于柩东少北南面执事者以牢馔入升设于柩东西面南上司仪引主人升自西阶立于阶上当使者北面执事者北面酌酒西面奠于席退复位使者曰某封若某位将归幽宅制使某奠主人降诣阶间北面哭拜稽颡内外俱哭谒者引使者及从者降出复门外位初主人拜稽颡讫司仪引主人退哭于东阶下使者出司仪引主人出内门止哭拜送于大门外使者还主人杖哭而入
　　勅使致奠外祖父母丧
　　勅使致奠后父母丧
　　勅使致奠贵臣丧
　　勅使致奠蕃国主丧
　　右四条与致奠诸王妃主丧礼同




　　大唐开元礼卷一百三十四
　　钦定四库全书
　　大唐开元礼卷一百三十五　唐　萧嵩等　撰凶礼
　　中宫　太皇太后　皇太后　皇后
　　举哀
　　为父母祖父母　　　为外祖父母
　　为诸王妃主　　　　为内命妇
　　为宗戚
　　成服
　　为父母祖父母　　　为外祖父母
　　奔丧
　　奔父母祖父母丧
　　临丧
　　临外祖父母丧　　　临内命妇丧
　　除服
　　除父母祖父母丧服　除外祖父母丧服
　　遣使吊
</div>
    <div class="pagination">
<a href="大唐开元礼_page41.html">上一页</a><span>...</span><a href="大唐开元礼_page37.html">37</a><a href="大唐开元礼_page38.html">38</a><a href="大唐开元礼_page39.html">39</a><a href="大唐开元礼_page40.html">40</a><a href="大唐开元礼_page41.html">41</a><span class="current-page">42</span><a href="大唐开元礼_page43.html">43</a><a href="大唐开元礼_page44.html">44</a><a href="大唐开元礼_page45.html">45</a><a href="大唐开元礼_page46.html">46</a><a href="大唐开元礼_page47.html">47</a><span>...</span><a href="大唐开元礼_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
