<!DOCTYPE html>
<html>
<head>
    <meta charset="UTF-8">
    <title>钦定续通典 - 第 6 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 6 页/共 77 页</h1>
    <div class="content">　　钦定续通典卷二十
　　选举
　　杂议论上
　　唐代宗寳应二年礼部侍郎杨绾言进士科起隋大业中是时犹试防而已髙宗朝刘思立为考功郎又奏进士加杂文明经加帖故为进士者皆诵当代之诗文而不通经史明经者但记帖括又投牒自举非古先哲王仄席待贤之意请依古制令县令察孝亷其有孝义廉耻之行而通经者荐之于州州试其所通之学送于省自县至省皆勿自投牒其到状保辨识牒皆停而所习取大义聴通诸家之学每经问义十条问毕对防三道皆通为上第吏部官之经义通八防通二为中第与出身下第罢归论语孝经孟子兼为一经其明经进士及道举并停诏议之给事中李栖筠尚书左丞贾至等议曰三代之选士任贤皆取实行故能风俗淳一运祚长逺秦坑儒士二代而亡汉兴监其然尊儒术尚名节虽王莽窃位强臣擅权弱主外立母后专政而亦能终彼四百岂非学行之效耶魏晋以来专尚浮侈徳义不修故子孙速颠享国不永也今绾所请实为正论然自晋室之祸南北分裂人多侨处必欲复古乡举里选窃恐未尽请兼广学校以明训诱虽京师州县皆立小学兵革之后生徒流离儒臣师氏禄廪无向请増博士员厚其廪稍选通儒硕生闲居其职十道大郡置太学馆遣博士出外兼领郡官以教生徒保桑梓者乡里举焉在流寓者庠序推焉朝而行之夕见其利而众论以为举进士久矣废之恐其失业乃诏明经进士与孝廉兼行广徳元年绾复上贡举条目曰孝廉举人取精通一经每经问义二十条试防三道每日问一道经义防全通为上第付吏部便与官义通七策通二为中第与出身下第者罢之习论语孝经孟子此三者为一经其试如上先取在家有孝义廉耻谦恭之行好学不倦通经义并堪对防者县令征于乡里送名于州刺史与曹官对试以其通者送省随朝集使以十月二十五日到省又冦难之故衣冠多去故乡许所在州县举所谙知者秀才举人准旧格试方略防五条望人之精通五经毎经准孝廉例问义二十条对防五条每日试一道全通为上第送中书门下超与处分经通七防通四为中第送吏部与官下者罢之凡举人自县至州不得自陈牒比来到状保辨识牒等请并停明法举人付刑部考试疏入帝问翰林学士或以进士明经行来颇久不可顿令改业遂勅与旧制兼行徳宗始任杨炎卢杞引植私党排陷忠良后惩艾其失凡条用庶官必反覆参诘乃下及陆防秉政请台阁长官得自荐其属帝初许之或言诸司所举皆亲防招赂遗无实才贽乃上状畧曰知人之难圣哲所病聴其言则未保其行求其行则或遗其才校劳考则巧伪繁兴而贞方之人罕进徇声华则趋竞弥长而沈退之士莫升孔子云视其所以观其所由察其所安人焉廋哉夫欲观视而察之固非一朝一夕之所能也是以前代有乡里选举之法长吏辟举之制所以明厯试广旁求敦行能息驰骛也昔周以伯冏为太仆命之曰慎简乃寮防以巧言令色便辟侧媚其惟吉士是古之王朝但命其大官而大官得自拣寮属之明騐也汉朝务求多士其选不惟公府辟召而已又有父任兄任皆得为郎选任之初杂居三署台省有阙即补用之是古之郎官皆以任举充选此其明验也魏晋以后暨于国初采择庶官多由部选惟髙位重职乃由宰相考庶官之有成效者请而命焉故晋代山涛为吏部尚书中外品员多所启授宋朝以蔡廓为吏部尚书先使人谓宰相徐羡之曰若得行吏部之职则拜不然则否羡之答曰黄散已下悉委廓犹愤恚以为失职遂不之官是黄门散骑侍郎皆由吏部选授不必朝廷列位尽合拣在台司此其明验也国朝之制庶官五品以上制勅命之六品以下则并旨授制勅所命者盖宰相商议奏可而除拜之也防授者盖吏部铨材授职然后上言诏旨但画闻以从之而不可否者也开元中吏部注拟选人奏置循资格限自起居遗补及御史等官犹并列于选曹铨综之例着在格令至今不刋未闻常参之官悉委宰臣选择此又近事之明验也其后旧典失序幸臣专朝舍佥议而重已权废公举而行私恵是使周行庶品茍不出时宰之意者则莫致焉任众之道益微进善之途渐隘近者每须任使常苦乏人临事选求动淹旬朔姑务应用难尽当才岂不以荐举凌迟人物衰少居常则求精太过有急则备位不充欲令庶绩咸熙固亦难矣臣待罪宰相怀窃位之惧乏知人之明自揣庸愚终难上报惟广求才之路使贤者各以彚征启至公之门令职司皆得自达爰初受命即以上陈求贤审官粗立纲制凡百司之长兼副贰等官及两省供奉之职并因察举劳効须加奬任者并宰臣叙拟以闻其余台省属僚请委长官选择指陈才实以状上闻一经荐终身保任各于除书之内具标举授之由示众以公明彰得失得贤则进考増秩失实则夺俸赎金亟得则褒升亟失则黜免非止搜下位亦可阅试大官前志所谓达观其所举即此义也自防允许即以宣行南宫举人才至十数或非台府旧吏则是使府佐僚累经荐延多歴仕任议其资望既不愧于班行考其行能又未闻于阙败而议者遽以腾口上烦圣聪陛下勤求理道务徇物情因谓荐举非冝复委宰臣拣择其为崇任辅弼博采舆词可谓圣徳之盛者也然于委任责成之道聴言考实之方闲邪存诚犹恐有阙所谓委任责成者将立其事先择其人既得其人慎谋其始既谋其始详虑其终终始之间事必前定有疑则勿果于用既用则勿复有疑待终其谋乃考其事事愆于素者革其弊而黜其人事协于初者赏其人而成其羙使受赏者无所与让见黜者莫得为辞夫如是则茍无其才孰敢当任茍当其任必得竭才此古之圣王委任责成无为而理之道也所谓聴言考实者虗受广纳宏接下之防明目达聪广济人之道欲知事之得失不可不聴之于言欲辨言之真虚不可不考之于实言事之得者勿即谓是必原其所得之由言事之失者勿即谓非必穷其所失之理称人之善者必详徴行善之迹论人之恶者必明辨为恶之端凡聴其言皆考其实既得其实又察以情既尽其情复稽于众众议情实必参相得然后信其説奬其诚如或矫诬亦置明罚夫如是则言者不壅聴者不劳无浮妄乱教之谈无阴邪伤善之説无轻信见欺之失无潜防不辨之寃此古之圣王听言考实不出户而知天下之方也陛下既纳臣言而用之旋闻横议而止之于臣谋不责成于横议不考实此乃谋失者得以辞其罪议曲者得以肆其诬率是以行触类而长固无必定之计亦无必实之言计不定则理道难成言不实则小人得志国家所病恒必由之昔齐桓将启霸图问管仲以害霸之事管仲对曰得贤不能任害霸也任贤不能固害霸也固始而不能终害霸也与贤人谋事而与小人议之害霸也所谓小人者不必悉懐险诐故覆邦家盖以其意性憸邪趣向狭促以沮议为出众以自异为不羣趋近利而昧逺图效小信而伤大道故论语曰言必信行必果硁硁然小人哉夫以能信于言能果于行惟以硁硁浅近不克宏通宣尼犹谓其小人管仲尚忧其害霸况又有言行难保而恣其非心者乎此皆任不责成言不考实之弊也圣防以为外议云诸司所举皆有情故兼受贿赂不得实才者臣请陛下当使所言之人详陈所犯之状某人受贿某举有情陛下然后以事质于臣臣复以事质于举主若便首伏则据罪抵刑如或有词则付法阅实谬举者必行其罚诬善者亦反其辜自然宪典克明邪慝不作惩一沮百理之善经何必贷其奸赃不加辩诘私其公议不出主名使无辜见疑有罪获纵枉直同贯人何赖焉圣主又以官长举人法非穏便令人并自防择不可信任诸司者伏以宰辅常职不过数人人之所知固有限极必不能徧谙多士备阅羣才若令悉命羣官理湏展转询访是则变公举为私荐易明以暗投倘如议者之言所举多有情故举于君上且未絶私荐于宰臣安肯无诈失人之弊必又甚焉所以承前命官罕有不渉私谤虽则秉钧不一或自行情亦由私访所亲转为所卖其弊非逺圣鉴明知今又将徇浮言专任宰臣除吏宰臣不徧谙识踵前须访于人若访于亲朋则是悔其覆车不易前辙之失也若访于朝列则是求其私荐必不如公举之愈也二者利害惟陛下更详择焉恐不如委任长官谨拣寮属所拣既少所求亦精得贤有鉴识之名失实当闇谬之责人之常性莫不爱身况于台省长官皆是当朝髙选孰肯徇私妄举以伤名取责者乎所谓台省长官即仆射尚书左右丞侍郎及侍御史大夫中丞是也陛下比择辅相多亦不出其中今之宰相则往日台省长官也令之台省长官乃将来之宰相也但是职名暂异固非行业顿殊岂有为长官之时则不能举一二属吏居宰臣之位则可择千百具寮物议悠悠其惑斯甚圣人制事必度物宜无求备于一人无责人于不逮尊者领其要卑者任其详是以人主择辅臣辅臣择庶长庶长择佐僚所任愈崇故所择愈少所试渐下故所举渐轻进不失伦选不失类以类则详知实行有伦则杜絶儌求将务得人无易于此是故选自卑逺始升于朝者各委长吏任举之则下无遗贤矣寘于周行既任以事者于是宰臣序进之则朝无旷职矣才徳兼茂歴试不渝者然后人主倚任之则海内无遗士矣夫求才贵广考课贵精求广在于各举所知长吏之荐择是也考精在于按名责实宰臣之进序是也求不广则下位罕进下位罕进则用常乏人用常乏人则惧旷庶职惧旷庶职则茍取备员是以考课之法不暇精也考不精则能否无别能否无别则砥厉渐衰砥厉渐衰则职业不举职业不举则品格浸微是以贤能之功不克彰也皆失于不广求人之道而务选士之精不思考课之行而望得人之美是以望得弥失务精益麤塞源浚流未见其可臣欲详征旧説伏恐聴览为烦麤举一端以明其理往者则天太后践阼临朝欲收人心尤务拔擢宏委任之意开汲引之门进用不疑求访无倦非但人得荐士亦得自举其才所荐必行所举辄试其于选士之道岂不伤于容易哉然而课责既严进退皆速不肖者旋黜才能者骤升是以当代谓知人之明累朝赖多士之用此乃近于求才贵广考课贵精之效也陛下诞膺寳厯思致理平虽好贤之心有逾前而得人之盛未逮往时盖由鉴赏独任于圣聪搜择颇难于公举但速登延之路罕施拣覈之方遂使先进者渐益凋讹后来者不相接续施一令则谤沮互起用一人则疮痏立成此乃失于选才太精制法不一之患也则天举用之法伤易而得人陛下慎拣之规太精而失士是知虽易于举用而不易于茍容则所易者适足广得人之资不为害也不精于法制而务精于选才则所精者适足梗进贤之途不为利也人之才行自昔罕全茍有所长必有所短若録长补短则天下无不用之人责短舍长则天下无不弃之士加以情有憎爱趣有异同假使圣如伊周贤如杨墨求诸物议孰免讥嫌昔子贡问于孔子曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之盖以小人君子意必相反其在小人之恶君子亦如君子之恶小人将察其情在审其聴聴君子则小人道废聴小人则君子道消今陛下慎选宰臣必以为重于庶品精择长吏必以为愈于末流及至宰臣献规长吏荐士陛下则但纳横议不稽始谋是乃任以重者轻其言待以轻者重其事且又不辨所毁之虚实不校所议之短长人之多言何所不至是将使人无所措其手足岂独选任之道失其端而已乎按马端临曰唐选举之法州府所升者试之礼部礼部所升者试之吏部其法截然且礼部所升之士其中吏部之选十不及一可谓难矣然观御史韦正伯所劾奏贞元七年冬京兆府逾滥觧送之人已授官总六十六人则似未经礼部者径入吏部又防要称太和元年中书门下奏凡未有出身未有官如有文学只合于礼部应举有出身有官方合于吏部赴科目选近年以来格文差互多有白身及散官并称乡贡者并赴科目选及注拟之时即妄论资次曽无格例有司不知所守则知唐中叶以后法度大段隳废紊乱矣又曰唐取人之法礼部则试以文学故曰策曰大义曰诗赋吏部则试以政事故曰身曰言曰书曰判四者之中判为尤切盖临政治民必通晓事情谙练法律明辨是非发擿隠伏皆可以此觇之今主司之命题则取诸僻书曲学傲以所不知而出其所不备选人之试判则务为骈四俪六引援必故事而组织皆浮词然则虽名曰判而与礼部所试诗赋杂文无以异殊不切于从政而吏部所试为赘疣矣至于五代所谓试判遂有一词莫措传冩定本或只书未详亦可应举盖判词虽工亦本无益及其末流上下皆以具文视之耳洪迈曰唐世科举之柄颛付之主司仍不糊名又有交朋之厚者为之荐达谓之通牓故其取人也畏于讥议多公而审亦或胁于权势或挠于亲故或累于子弟皆常情所不能免者若贤者临之则不然未引试之前其去取髙下固已定于胸中矣韩愈与祠部陆员外书曰执事之与司贡士者相知诚深矣彼之所望于执事执事之所以待乎彼者可谓至而无间矣彼之职在乎得人执事之志在乎进贤如得其人而授之所谓两得愈之知者有侯喜侯云长刘述古韦羣玉【摭言作韦纾】此四子皆可以当首荐而极论者期于有成而后止可也沈杞张苰【登科记作】尉迟汾李绅张后余李翊皆出羣之才与之足以收人望而得才实主司广求焉则以告之可也往者陆相公司贡士愈时幸在得中【贞元八年陆贽知举贾棱等二十二人登第愈与焉】所与及第者皆赫然有声原其所以亦繇梁补阙肃王郎中础佐之梁举八人无有失者其余则王皆与谋焉陆相待王与梁如此不疑也至今以为美谈此书在集中不注嵗月按摭言贞元十八年权徳舆主文陆傪员外通牓韩愈荐十人于傪徳舆凡三牓共放六人余不出五年内皆捷以登科记攷之贞元十八年徳舆以中书舎人知举放进士二十三人尉迟汾侯云长韦纾沈杞李翊登第十九年以礼部侍郎放二十人侯喜登第永贞元年放二十九人刘述古登第通三牓共七十二人而韩所荐者预其七元和元年崔邠放李绅三年放张后余张皆与摭言合又曰铨选以身言书判择人既以书为艺故唐人无不工楷法以判为贵故无不习熟而判语必骈俪今所传龙筋凤髓判及白乐天集甲乙判是也自朝廷至县邑莫不皆然非读书善文不可也宰臣每启拟一事亦必偶数十语今郑畋语堂判犹存世俗喜道琐细遗事参以滑稽目为花判其实乃如此非若今人握笔据案只署一字亦可国初尚有唐余波久而革去之但体貌丰伟用以取人未为至论
　　后唐明宗时礼部贡院新立条件一九经五经明经呈帖经之时试官书通不后有不及格者唱落后请置笔砚将所纳贴由分明却令自看或是试官错书通不当与改正如懐疑者许请本经面前捡对如实是错悮即更于帖上书名而退一五科常年駮牓出多称屈塞今并明书所对经书墨义云第防道不第防道粗第防道通任将本经书疏照证如考官错书不粗请别状陈诉再加考较如实错悮妄陈文状当行严断一举人有抱屈落第者许将状披诉贡院当与重试如贡院不理即诣御史台论诉御史台受状并引本身勘问所论事件或知贡举官及考试官已下取受货赂升擢亲情屈塞艺能应副嘱托及不依格去留请行朝典一怀挟书策旧例禁止自后入省门搜得者不计多少扶出殿将来一举上铺后搜得者扶出殿两举一遥口授人回授试处及抄义题帖书时诸般相救准例扶出殿三举一艺业未精准格落下及见駮牓妄扇屈声拟为将来基址及诬陷别人帖对数多者并当收禁牒送御史台请勘如知贡举官及考试官徇私屈塞请行朝典虚妄者痛行科断牒行本道重处色役永不得举同保人连坐各殿三举
　　晋髙祖天福五年礼部侍郎张允奏曰前代未设诸科始以明经俾升髙第自有九经五经之后及三礼三传已来孝亷之科遂因循而不废缙绅之士亦缄黙而无言以至相承未能改作每嵗明经一科少至五百已上多及一千有余举人如是繁多试官岂能精当况此等多不究义惟攻帖书文理既不甚通名第岂可妄与且当年登科者不少相连起选者甚多州县之间必无贡阙辇毂之下须有稽留怨嗟自此而兴谤讟因兹而起但令广大启诸科并有明经者悉包于九经五经之中无出于三礼三传之内若无厘革恐未便冝其明经一科伏请停废又奏国家悬科待士贵务搜责实求才须除讹滥童子每当就试止在念书背经则虽似精详对卷则不能读诵及名成贡院身返故乡但刻日以取官更无心而习业滥蠲徭役虚占官名其童子一科亦请停废勅明经童子宏词拔萃明算道举百篇等科并停
　　汉秦荐条格一诸道奏荐州县官使相每年许荐五人【旧许三人】不带使相藩侯毎年许荐三人【旧许二人】防御团练使每年许二人【旧许一人】只奏巡属员阙不得荐于他处州府不得荐新罢任过格人所荐人厯任文书随表送中书门下未有官者当别比拟应诸道见任州县官申奏考满后未有替人本道或借其干能且令勾当【准长兴三年五月节文】一诸道应奏荐州县官员未有正官者只许奏授初官不得奏为令録【准长兴四年五月节文】一应诸道藩镇防御团练使旧奏荐并前项州县等官准勅许奏荐见在幕中摄职及见摄管内州县官据合奏人数皆正所摄不许横荐及不得荐外管前资州县官【准长兴四年八月节文】一诸州防御练刺史奏荐摄试官充判官及推官巡官者今后宜加选择或未任官职及无出身者不在奏举之限【准天福四年七月节文】一诸道藩镇防御练刺史如本幕有阙合奏荐除授者不得横荐前资州县官及诸色职员











　　钦定续通典巻二十
　　钦定四库全书
　　钦定续通典卷二十一
　　选举
　　杂议论中
　　宋太祖以唐末进士不第多至失职乃广开科举然每嵗放榜所取极少如安徳裕作魁日九人而已盖天下未混一也至太宗朝所得率江南之秀真宗景徳二年帝谓防凖等曰方今文武多士岂无才识优异未升进者耶至于将帅之任尤难得人前代试以制策观其能否用求才实亦为国之达图也因出唐制科之目采其六用之四年中书门下言应制科之陈绛夏竦史良等三人文论稍优可预召试上谓辅臣曰比设此科欲求才识若但考文艺则积学者方能中选茍有济时之才安得而知朕以为六经之防圣人用心固与子史异矣今策问宜有经义参之时务王旦曰文风丕变由陛下道化因命两制各上策问而择用之时鲁宗道又言守令去民近而无以区别能否今除一守令虽资材低下而考任应格则左司无摈斥故天下亲民者黩货害政十常二三汉宣帝除刺史守相必亲见而考察之今守佐虽未暇亲见宜令大臣延之中书询考以言察其应对以观其施为才不肖皆得进退之吏部之择县令仿此庶得良守宰宣助圣化帝从其言仁宗庆厯八年翰林学士张方平言祖宗时文武官不立磨勘年嵗不为升迁次序有才用名实之人或从下位便见超擢否则有守一官十余年不改转者其任监当或知县通判知州有至数任不得迁者故当时人皆自勉非有劳効知不得进自祥符后朝廷之议益循寛大故令自监当入知县知县入通判通判入知州皆以两任为限又守官及三年例得磨勘行之人自知恩未见有及今嵗年深乆习以为常皆谓本分无贤不肖莫知所劝愿陛下稍革此制其应磨勘叙迁者必有劳绩可褒或特敇择官保任者即与转迁如无劳绩不因保任更増展年考其保任之法不当一例应选择清望有才识之人即命举之如此则委执政之臣举清望官委清望官举亲民官有员阙随员数令举又足以见圣恩急才爱民之意也英宗治平初同知知谏院司马光请贡院逐路取人其略曰朝廷每次科场所差试官率皆两制三馆之人其所好尚即成风俗在京举人追趋时好易知体面渊源渐染文采自工使避逺孤陋之人与之为敌混同封弥考较长短势不侔矣孔子曰十室之邑必有忠信如某者焉言虽微陋之处必有贤材不可诬也是以古人取士以郡国户口多少为率或以徳行或以才能随其所长各有所取近自族姻逺及夷狄无小无大不可遗也今或数路中全无一人及第则所遗多矣国家用人之法非进士及第者不得美官非善为诗赋论策者不得及第非逰学京师者不善为诗赋论策以此之故使四方学士皆弃背乡里违去二亲老于京师不复更归其间或有身负过恶或隐忧匿服不敢于乡里取解者往往私买监牒妄冒户贯于京师取解自间嵗开场以来逺方举人惮于往来只于京师寄应者比旧尤多国家虽重为科禁至于不用荫赎然冒犯之人嵗嵗滋甚所以然者盖由每次科场及第进士大率皆是国子监开封府解送之人则人之常情谁肯去此而就彼哉夫设美官厚利进取之涂以诱人于前而以苛法空文禁之于后是犹决洪河之尾而捧土以塞之其势必不行矣参知政事欧阳修曰国家取士之制比于前世最号至公盖累圣留心讲求曲尽以谓王者无外天下一家故不问东西南北之人尽取诸路贡士混合为一而惟才是择又糊名誊録而考之使主司莫知为何方之人谁氏之子不得有所憎爱厚薄于其间故议者谓国家科场之制虽未复古法而便于今世其无情如造化至公如权衡祖宗以来不可易之制也传曰无作聪明乱旧章又曰利不百者不变法今言事之臣偶见一端即议更改此臣所以区区欲为陛下守祖宗之法也臣所谓偶见一端者盖言事之人但见每次科场东南进士得多而西北进士得少故欲改法使多取西北进士尔殊不知天下至广四方风俗异宜而人性各有利钝东南之俗好文故进士多而经学少西北之人尚质故进士少而经学多所以科场取士东西多取进士西北多取经学者各因其材性所长而各随其多少取之今以进士经学合而较之则其数均若必论进士则多少不等此臣所以偏见之一端其不可者一也国家方以官滥为患取士数必难増若欲多取西北之人则却须多减东南之数今东南州军进士取解者二三千人处只解二三十人是百人取一人盖已痛裁抑之矣西北州军取解至多处不过百人而解至十余人是十人取一人比之东南十倍假借之矣若至南省又减东南而増西北则是已裁抑者又裁抑之已假借者又假借之此其不可者二也东南之士于千人中解十人其初选已精矣故至南省所试合格者多西北之士学业不及东南当于解时又十倍优假之盖其初选已滥矣故至南省所试不合格者多今若一例以十人取一人则东南之人合格而落者多矣西北之人不合格而得者多矣至于他路理不可齐偶有一路合格人多亦限以十一落之偶有一路合格人少亦须充足十一人之数使合落者得合得者落取舍颠倒能否混淆其不可者三也且朝廷専以较艺取人而使有艺者屈落无艺者滥得不问缪滥只要诸路数停此其不可者四也且言事者本欲多取诸路土著之人若此法一行则寄应者争趋而往今开封府寄应之可騐矣此所谓法出而奸生其不可者五也今广南东西路进士例各絶无举业诸州但据数解发其人亦自知无艺只来一就省试而归冀作摄官尔朝廷以岭外烟瘴北人不便须籍摄官亦许其如此今若一例与诸路十人取一人此为缪滥又非西北之比此其不可者六也凡此六者乃大概耳若旧法一壊新议必行则滥随生何可胜数故臣谓且遵旧制乃务择人推朝廷至公待四方如一惟能是选人自无言此乃当今可行之法尔若谓士习浮华当先考行就如新议亦须只考程试安能必取行实之人议者又谓西北近边士要牢笼此甚不然之论也使不逞之人不能为患则已茍可为患则何方无之前世乱贼之臣起于东南者甚众其大者如项羽萧铣之徒是已至如黄巢王仙芝之辈又皆起乱中州者尔不逞之人岂専西北矧贡举所设本待贤材牢笼不逞前别有术不在科场也惟事乆不能无有当留意者然不须更改法制止在振举纲条耳近年以来举人盛行懐挟排门大噪免冠突入亏损士风伤败善类此由举人既多而君子小人杂聚所司力不能制虽朝廷素有禁约条制甚严而上下因循不复申举惟此一事为科场大患而言事者独不及之愿下有司议革其弊此当今科场之患也论者谓光之説主于均额以息奔竞之风修之説主于覈实以免缪滥之弊要之朝廷既以文艺取人则修説为是神宗从王安石议罢明经及诸科进士罢诗赋用经义哲宗元祐初司马光极陈其弊曰取士之道当先徳行后文学就文学言之经术又当先于词采神宗罢诗赋及诸科専用经义论防此乃复先王令典百世不易之法但王安石不当以一家私学欲盖掩先儒命天下学官讲解及科场程试同已者取异已者黜使圣人坦明之言转陷于竒僻先王中正之道流入于异端若已论果是先儒果非何患学者不弃彼而从此何必以利害胁诱如此其急也至于律令敇式皆当官者所须何必置明法一科使为士者预习之夫礼之所去刑之所取为士者果能知道义自与法律防合若其不知但日诵徒流绞斩之书习锻链文致之事为士已成刻薄从政岂有循良非所以长育人材敦厚风俗也帝乃更科场法太学博士吕大临尝上选举六事曰古之长育人材者以士众多为乐今之主选举者以士众多为患古之以礼聘士常恐士之不至今之以法抑士常恐士之竞进为治必欲得人惟恐人才之不足不患乎众多也治事皆任其责惟恐士之不至不忧乎竞进也宜立士规以养徳厉行更学制以量才进艺立贡法以兴贤敛才立试法以试用养才立辟法以兴能备用立举法以覈实得人立考法以责任考功先是仁宗朝尤以选人改京官为重苏轼曰国家取人有制策有进士有明经有诸科有任子有府史杂流凡此者虽众无害也其终身进退之决在乎召见改官之日此尤不可以不爱惜慎重者也今之议不过曰多其资考而责之以举官之数且彼有勉彊而已资考既足而举官之数亦以及格则将执文墨以取必于我虽千百为辈莫敢不尽与臣窃以为今之患正在于任文太过是以为一定之制使天下可以嵗月必得甚可惜也方今之便莫若使吏六考以上皆得以名闻于吏部吏部以其资考之逺近举官之众寡而次第其名然后使一二大臣杂治之参之以其材器之优劣而定其等嵗终而奏之以诏天子废置度天下之吏每嵗以物故罪免者防人而増损其数以所奏之等补之及数而止使其予夺亦杂出于贤不肖之间而无有一定之制则天下之吏不敢有必得之心将自奋厉磨淬以求闻于时而向之所谓用人之大弊者将不劳而自去然而议者必曰法不一定而以才之优劣为差则是好恶之私有以启之也臣以为不然夫法者本以存其大纲而其出入变化固将付之于人昔者唐有天下举进士者羣至于有司之门唐之制惟有司之信也是故有司得以搜罗天下之贤俊而习知其为人至一日之试则固已不取也唐之得人于斯为盛今以名闻于吏部者毎嵗不过数十百人使一二大臣得以访问参考其才虽有失者盖已寡矣如必曰任法而不任人天下之人必不可信则夫一定之制臣亦未知其果不可以为奸也又曰夫天下之吏不可以人人而知也故使长吏举之又恐其举之以私而不得其人也故使长吏任之他日有败事则以连坐其过恶重者其罚均且夫人之难知自尧舜病之矣今日为善而明日为恶犹不可保况于十数年之后其幼者已壮其壮者已老而犹执其一时之言使同被其罪不已过乎天下之人仕而未得志也莫不勉彊为善以求举惟其既已改官而无忧是故荡然无所不至方其在州县之中长吏亲见其亷谨勤干之节则其势不可以不举彼又安知其终身之所为哉故曰今之法责人以所不能者谓此也一县之长察一县之属一郡之长察一郡之属职司者察其属郡者也此三者其属无防耳其贪其亷其寛猛其能与不能不可谓不知也今且有人牧牛羊者而不知其肥瘠是可复以为牧人欤夫为长而属之不知则此固可以罢免而无足惜者今其属官有罪而其长不即以闻他日有以告者则其长不过为失察而去官者又以不坐夫失察天下之防罪也职司察其属郡郡县各察其属此非人之所不能而罚之甚轻亦可怪也今之世所以重发赃吏者何也夫吏之贪者其始必诈亷以求举举者必皆王公贵人其下者亦卿大夫之列以身任之居官莫不爱其同类等夷之人故其树根牢固而不可动连坐者常六七人甚者至十余人此如盗贼质刦良民以求茍免耳为法之至于如此亦可变矣如臣之策以职司守令之罪罪举官以举官之罪罪职司守令今使举官与所举之罪均纵又加之举官亦无如之何终不能逆知终身之亷官而后举特推之于幸不幸而已茍以其罪罪职司守令彼其势诚有以督察之臣知贪吏小人无容足之地又何必于举官焉艰之至孝宗朝朱子尝作改官议曰一诸州教官以经明行修登第人充罢去试法如不足则令侍从两省台谏及诸路监司杂举嵗无定员有阙则降指挥令举一近制新改官人并令作县其举状内只言犯入已赃甘与同罪即不言若本人改官之后任亲民差遣日如有疲懦残酷违法害民即与同罪是以举者徇私妄举多不择人及至负败又无谴责今欲乞于状中添入此项如有违戾必罚无赦一今改官人虽有引见之法然未尝亲见玉音询考治行所以人得妄举而昏缪不材之人或与其间欲乞今后引见之日每十人中特宣两人升殿询其前任职事及民间利害如有庸缪即行退黜仍将举主降官放罢【有职名者即令落职】则举者知畏而庸妄之徒不敢侥幸求进矣一改官之人设使所举皆当然其才亦有大小之不同而今之县官亦有难易之别今铨部之法未尝为官择人而使人自择官是以才髙者审于择地多注优闲易办之县才短者昧于所向多注繁剧难办之县使人与官两失其所所以县多不治而人有遗才也欲乞将天下诸县分其难易又以大小为次委自尚书将合注知县之人精加考究分作四等以可任繁难大县者为上繁难小县者次之优闲大县又次之小县为下其已任繁难者后任便与注权通判其任优闲县者后任须管再入知县一次不得别注差遣愿注县丞者聴但亦以三年为任一累任教官不曽实歴治民之人不许荐举改官又尝为私议曰古者学校选举之法始于乡党而达于国都教之以徳行道义而兴其贤者能者盖其所以居之者无异处所以官之者无异术所以取之者无异路是以士有定志而无外慕蚤夜孜孜惟惧徳业之不修而不忧爵禄之未至夫子所谓言寡尤行寡悔禄在其中孟子所谓修其天爵而人爵从之盖谓此也若夫三代之教艺为最下然皆犹有实用而不可阙其为法度之密又足以为治心养气之助而进于道徳之归此古之为法所以能成人材而厚风俗济世务而兴太平也今之为法不然虽有乡举而其取人之额不均又设太学利诱之一途监试漕试附试诈冐之防径以启其奔趋流浪之意其所以教者既不本于徳行之实而所谓艺者又皆无用之空言至于甚则其所谓空言者又皆怪妄无稽而适足以败坏学者之心志是以人材日衰风俗日薄朝廷州县每有一事之可疑则公卿大夫官人百吏愕眙相顾而不知所出是亦可以验其为教之得失矣而议者不知其病源之所在反以程试文字之不工为患而唱为混补之説以益其或者知其不可又欲斟酌举行崇宁州县三舍之法而使嵗贡进士于大学其説虽若贤于混补之云然果行此则士之求入乎州学者必众而今州郡之学钱粮有限将广其额则食不足将仍其旧则其势之徧选之艰而途之狭又将有甚于前日之解额少而无所容也正使有以处之然使防其间者较计得失于旦暮锱铢之间不得宁息是又不惟无益而损莫大焉亦非计之得也盖尝思之必欲弃时改制以渐复先王之旧而善今日之俗则必如明道先生熙宁之议然后可以大正其本而尽革其末流之如曰未暇则莫若且均诸州之解额以定其志立徳行之科以厚其本罢去词赋而分诸经子史时务之年以齐其业又使治经者必守家法命题者必依章句答义者必通贯经文条举众説而断以已意学校则遴选实有道徳之人使専教导以求实学之士裁减解额舍选缪滥之恩以塞利诱之涂至于制科词科武举之属亦皆究其利病而颇更其制则有定志而无奔竞之风有实行而无空言之有实学而无不可用之材矣时杨万作选法论以进其上篇曰选法之在于信吏而不信官信吏而不信官故吏部之权不在官而在吏三尺之法适足以为吏取富之源而不足以为朝廷为官择人之具所谓尚书侍郎二官者据案执笔闭目以书纸尾而已且夫吏之犯法者必治而受贿者必不赦朝廷之意岂真信吏而不信官者耶非朝廷之意也法也意则信官也法则未尝信官也朝廷亦不自信也天子不自信则法之可否孰决之决之吏而已矣夫朝廷之立法以防吏之为奸而其用法也则取于吏以为决则是吏之言胜于法而朝廷之权轻于吏也其言至于胜法而其权至重于朝廷则吏部长贰安得而不吏之奉哉长贰非曰奉吏也曰吾奉法也然而法不决之于官而决于吏非奉吏而何夫是之为信吏而不信官今有一事于此法曰如是而可如是而不可士大夫之有求于吏部有持牒而请曰我应夫法之所可行而吏部之长贰亦曰可宜其为可无疑也退而吏出寸纸以告之曰不可既曰不可矣宜其为不可无改也未防而又出寸纸以告之曰可且夫可不可者有一定之法而用可不可之法者无一定之论何为其然也吏也士大夫之始至也恃法之所可亦恃吏部长贰之贤而不谒之吏故与长贰面可之退而问之吏吏曰法不可也长贰无以语则亦曰然士大夫于是不决之法不请之长贰而以市于吏吏曰可也而勿亟也伺长贰之遗忘而画取其诺昨夺而今与朝然而夕不然长贰不知也朝廷不诃也吏部之权不归之吏而谁归夫其所以至此其始也有端其积也有渐而其成也植根甚固而不可动揺矣然则曷为端其病在于忽大体谨小法而已矣吏者从其所谨者而中之并与其所忽者而窃之此其为不可破也且朝廷何以思之曰吾之铨选果止于谨小法而已则一吏执笔而有余也又焉用择天下之贤以为尚书侍郎也哉则吾之所以任尚书侍郎殆不止于谨小法而已是故莫若畧小法而责大体使知小法之有所可否初无系于大体之利害则吏部长贰得以出意而自决之要以不失夫铨选之大体而不害夫立法之大意而已责大体而畧小法则不决于吏而吏之权渐轻吏渐轻然后长吏之贤者得以有为而选法可渐革也其下篇曰臣闻吏部之权不异于宰相亦不异于一吏夫宰相之与一吏不待智者而知其悬絶也既曰吏部之权不异于宰相又曰不异于一吏者何也今夫进退朝廷之百官贤者得以用而不肖者得以黜此宰相之权也注拟州县之百官下至于簿尉而上至于守贰此吏部之权也朝廷之百官自大科异等与夫进士科甲之首者未有不由于吏部也未有不由于吏部而官者今日之簿尉未必非他日之宰相而况今日宰相之所进退者台阁之所布列者皆前日之升阶揖侍郎者也故曰吏部之权不异于宰相虽然吏部之所谓注拟何也始入官者则得簿尉自簿尉来者则得令丞推而上之至于幕职由是法也又上之至于守贰由是法也其宜得者则曰应格其不宜得者则曰不应格曰应格矣虽贪者疲愞者老耋者乳臭者愚无知者庸无能者皆得之得者不之愧与者不之难也曰不应格矣虽真贤实能防洁守志之士皆不得也不得者莫之怨不与者莫之恤也吏部者曰彼不愧不怨吾事毕矣如募焉书其役之髙下而甲乙之按其役之逺近而劳逸之呼一吏而阅之簿尽矣此县令之以止小民之争也吏部注拟百官而寄之以天下之民命乃亦止于止争而已矣故曰亦不异于一吏今吏部亦有所谓铨量者矣揖之使书以观其能书乎否也召医而视之以探其有疾与否也赞之使拜以试其视聴之明暗筋力之老壮也曰铨量者如是而已矣而贤不肖愚智何别焉昔晋用山涛为吏部尚书而中外品员多所启拔宋以蔡廓为吏部尚书廓先使人告宰相徐羡之曰若得行吏部之职则拜不然则否羡之答曰黄散以下皆委廓犹以为失职遂不拜盖古之吏部虽黄门散骑皆由吏部之较选是当时之为吏部者岂亦止取若今所谓应格者而为黄散耶抑将止取今所谓铨量者而为黄散耶【宋史苏绅传上言古者自黄散而下及隋之六品唐之五品皆吏部得専去留今审官院流内铨则古之吏部三班院古之兵部不闻官职之闲剧才能之长短惟以资厯深浅为先后有司但主簿籍而已欲贤不肖有别不可得也】臣愿朝廷稍增重尚书之权使之得以察百官之能否而与夺之如丞簿以下官小而任轻者固未能人人而察之也至于县宰之寄以百里之民者守贰之寄以一郡之民者岂不重哉且天下防州一州防县一嵗之中居者待者之外到部而注拟县宰者防人守贰又防人则亦不过三数百而已以一嵗三数百之守贰县宰而散之于三六旬之日月则一日之注拟者絶多补寡亦无防尔一嵗之间而不能察三数百人之能否则其为尚书者亦偶人而已矣月计之而不粗嵗计之而不精则其州县之得人岂不十而五六哉虽不五六岂不十而三四哉以此较彼不犹愈乎或曰尚书之权重则将得以行其私奈何是不然昔陆贽请令台省长官各举其属而徳宗疑诸司所举皆有情故或受赂者贽谏之曰陛下择相亦不出台省长官之中岂有为长官则不能举一二属吏居宰相则可择千百具僚其要在于精择长吏贽之説尽矣今朝廷百官执非宰相进拟者而不疑也至于吏部长贰之注拟而独疑其私乎精择尚书而假之以与夺之权使得精择守贰县宰而无専拘之以文法庶乎天下不才之吏可以汰而天下之治犹可以复起也与至宁宗嘉定中尝命监司守臣举十科政绩所知自代江东转运司副使真徳秀奏刺举之法曰太平兴国中尝诏诸道转运使司察访部下官吏凡罢软不胜任及黩于货贿者俾条上其事状其清白自守干局不凡者亦许其明臣仰见祖宗盛时选用监司付以事权者盖欲其公于刺举责任之意不轻也自嘉泰开禧以来公道不行请嘱日盛郡县之官有罪状彰灼为监司者甫欲按核已求要路之援以自脱甚者得以施其反噬之计于是刺之权有不行矣嵗举之员往往夺于权贵之命孤寒无援者虽尽心职业不免陆沉之叹膏梁庸騃茍有所挟则若执劵以取偿焉于是举之权又有所不行矣是以州县之间贤否不分民受其病今陛下更新大政公道昭明寖还乾道淳熙之旧矣独缙绅间新故请托之弊未能尽革臣愚欲望圣慈诏戒中外士大夫相与维持公道使将旨承命者得以展澄清之志而贤不肖有所甄别于治道岂小补哉项安世拟对学士院试策曰科举之法此今日不可如何之法也自太平兴国以来科名日重实用日轻以至于今二百余年举天下之人才一限于科目之内入是科者虽梼杌饕餮必官之出是科者虽周公孔子必弃之习之既久上不以为疑下不以为怨一出其外而有所取舍则上蓄缩而不安下睥睨而不服共知其而甘心守之不敢复议矣故曰此今日不可如何之法也不论伊傅周召如何但使诸葛亮王猛处此必当自出意度别作炉鞴以陶镕天下之人物以收拾天下之才智以共了当时之事决不矻矻受此纒也自王导谢安以下随世就事人欲于妥帖平静之中宻致分数剂量之效则必不敢变今之説取今之士矣此固无以议为也然则用王谢之术为之调度亦有道乎曰有时于寻常尺寸之中畧出神明特达之举稍更阘茸已甚之习薄伸浑厚平直之气则犹愈于已也盖天下之事虽贵于法守而亦不可以一付于法法者所以抑侥幸非所以抑豪杰也夫所谓徼幸者其才不应得之之谓也一人得之众人攀之其门一开不可复禁故上之人立法以拒之使之欲进而无隙欲求而无辞是则法之效也若夫豪杰之士其徳宜为人上其才宜为世用非所谓徼幸者此法之所求非法之所拒也人所共服莫敢与比以此为例谁敢攀之有若是者时出而用之以示天下不専以操笔弄墨取人主之官爵则亦足以补风化隆实行扶善人而愧恶子也又曰夫科目之盛自李唐起而唐之取士犹未尽出于此也有上书而得官如和逢尧员半千之类是也有隠逸而召用如阳城李渤之类是也有出于辟举如韩愈之出于张建封董晋是也有出于延誉者如吴武陵之荐杜牧之是也至于本朝法令始宻科条贯如胥吏而乡举里选之意纎悉无遗矣然祖宗之时犹有度外之事如张咏当为举首而以逊其乡人则犹有朋友之义也宋祁当为第一而令与兄则犹有兄弟之恩也延入客次先通所为文则犹有礼意也李畋张及等三人并解则犹未立额也此外又有陈乞之恩聘召之礼元祐经行之举三舎行艺之规则其意亦知徒文之不足以尽士矣故孙复苏洵之用犹出于常法之外而雷简夫姚嗣宗之官或由于特达之授然意欲不安而法已一定虽或少出常度然亦千万中之一二耳须叟之才行不足以胜二百年之科目也叶适论制科曰用科举之常法不足以得天下之才其偶然得之者幸也自明道景祐以来能言之士有是论矣虽然原其本以至其末亦未见有偶然得之者要以为壊天下之才而使之至于举无可用此科举之敝法也至于制科者朝廷待之尤重选之尤难使科举不足以得才则制科者亦庶防乎得之矣虽然科举所以不得才者谓其以有常之法而律不常之人则制举之庶乎得之者必其无法焉而制举之法反宻于科举今夫求天下豪杰特举之士所以恢圣业而共治功彼区区之题目记诵明数暗数制度者胡为而责之而又于一篇之防天文地理人事之纪问之畧徧以为其説足以酬吾之问则亦可谓之竒才矣当制举之盛时置学士立师以法相授浮言虗论披抉不穷号为制科习气故科举既不足以得之而制举又或失之然则朝廷之求为一事也必先立为一法若夫制科之法是本无意于得才而徒立法以困天下之泛然能记诵者耳此固所谓豪杰特起者轻视而不屑就也又有甚此者葢昔以三题试进士而为制举者以答策为至难彼其能之则犹有以取之自熙宁以防试进士其説蔓延而五尺之童子无不习言利害以应故事则制举之防不足以为能故哲宗以为今进士之防有过此者而制科由此再废矣是以八九十年其荐而不得试者其试而不见取者其幸而取者其人才凡下徃徃不逮于科举之俊士然且三年一下诏而追复不俟科举之嵗皆得举之将何所为乎设之以至宻之法与之以至美之名使其得与此者为官爵计耳且天下识治知言之人不应如是之多则三嵗以防试进士使肆言而无所用是诚失之矣今又使制举者自以其所谓五十篇之文泛指古今敷陈利害其言泛杂见者厌视闻者厌聴且士之猥多无甚于今世挟无以大相过之实而冐不可加之名则朝廷所以汲汲然而求之者乃为讥笑之具今宜暂息天下之多言进士无亲防制举无记诵无论著稍稍防其故歩一日天子慨然自举之三代之英才未可骤得亦不至如近世之冗长无取非唯无益而反有害也论宏词曰法或生于相激宏词之废久矣绍圣初既尽罢词赋而患天下应用之文由此遂絶始立博学宏词科其后又为词学兼茂其为法尤不切事实何者朝廷诏诰典册之文当使简直宏大敷畅义理以风晓天下典谟训诰诸书是也孔子録为经常之词以教后世而百世不能易可谓重矣至两汉诏制词意短陋不复髣髴其万一葢当时之人所贵者武功所重者经术而文词者虽其士人哗然自相矜尚而朝廷忽畧之大要去刀笔吏之所能无几也然其深厚温雅犹称雄于后世而自汉以来莫有能及者若乃四六对偶铭檄赞颂循沿汉末以及宋齐此真两汉刀笔吏能之而不作者而今世谓之竒文絶技以此取天下士而用之于朝廷何哉自词科之兴其最贵者四六之文然其文最为陋而无用士大夫以对偶亲切用事精的相夸至有以一聫之工而遂擅终身之官爵者此风炽而不可遏七八十年矣前后居卿相显人祖父子孙相望于要地者率词科之人也其人未甞知义其学未甞知方也其才未甞中器也操纸援笔以为比偶之词又未甞取成于心而本其源流于古人也是何所取而以卿相显人待之相承而不能革哉且又有甚悖戾者自熙宁之以经术造士也固患天下习为词赋之浮华而不适于实用凡王安石之与神宗徃反极论至于尽摈斥一时之文人其意晓然矣绍圣崇寜号为追述熙宁既禁其求仕者不为词赋而反以美官诱其已任者使为宏词是始以经义开迪之而终以文词蔽滛之也士何所折衷故既以为宏词则其人已自絶于道徳性命之本统而以为天下之所能者尽于区区之曲艺则其患又不特举朝廷之髙爵厚禄轻以与之而已也反使人才防入于不肖而不可救且昔以罢词赋而置词科今词赋经义并行久矣而词科迄未甞有所更易是何创法于始而不能考其终使不自为背驰也葢进士制科其法犹有可议而损益之者至宏词则直罢之而已矣理宗宝庆间漕试薮礼部侍郎曹彦约奏曰科举之莫甚于牒试而牒试之弊莫甚于作伪葢解额之有广狭士子之有众寡广而寡者固已安其分则狭而众者必思所以为之计朝廷以承平日久士子日盛设为牒试之法寛其进取之门末节细故未暇深察于是改乡里以就他人之贯改三族以认他人之亲甚者改其祖父改其姓氏若得若失尚未可知而欺君之迹已昭昭不可掩矣今国子监牒试其弊尚少臣不知其本末未敢遽议惟是漕试之弊积习既久士大夫互相欺诈恬不为怪壊士之心术莫甚于此时举摘一二尤者而惩戒之于事无补律以科举之法无一可者则更改张之不可缓也好事者深知其不便求其説而不得欲増解额则难立限制欲均解额则侵及他郡欲废漕额以益诸郡不特旧额不等极费区处而所部之亲戚故旧有决不可不避者变旧法以起争端终不可久无已则有一焉在内有职事官朝廷之所选用也在外有监司帅守朝廷之所责任也大郡之有通判小郡之有签判转运司之有主管文字诸路之有川广福建又逺地之多士子处也与其诈伪避亲而使之冒试孰若严其保任而使之牒试随其官职分其差等若监司帅守可举十五人则大郡可举十人中下郡可举七八人通判可举五人主管文字与签判可举三人川广福建不在此位者不过一二人职事官之牒门客者当如其旧以其川广福建牒者郎官以上不得过下郡之数寺监丞以下不得过通判之数明载公牍参以法令如是行之不増发解不拂人情而解额之狭处与士子之众处受其利如前日也但前之为法不许其保任而容其诈伪后之为法不容其诈伪而许其保任其利害相去何如哉然州县之牒本路可以稽考而监司帅守之牒邻路容有泛滥且如两浙路与江东福建为邻而又与淮东为邻湖北一路与湖南江西为邻而又与淮西京西防路为邻若止许一处则地里有不便或分之数路则涣散而无统须合与之闗防立为限制应监司帅守牒过员数并限九月三十日以前具申礼部礼部总其名数并限九月三十日具申部省备牒御史台諌院其弊可革矣时诏见供职及在外带职从官依元祐十科旧制嵗举三人从右正言糜洒请也权司封郎官许应龙曰臣闻天下固有不一之才人主当无执一之见葢人才之在天下若十指然小大长短虽若不齐而皆适于用兼收并蓄人则皆有以自见而天下无不举之事茍用一而废一则互相倾轧必有分朋植党之弊夫人才不同彼此异见其来非一日矣足一蹑军门视文士如仇讐首一戴儒冠轻武弁如草芥矫矫特立则以静重为茍容处事详审则以刚直为沽誉长于吏才则以明经术者为腐儒专于学问则以了官事者为俗吏少俊则以老成为迟钝寛厚则以严明为苛刻各分党与判乎其不相入也人主用才惟求其办吾事济吾治而已安可主一而废一哉陛下建用皇极无党无偏耆徳者召之文学者用之吏事者任之或长于将畧或精于财计或以循良称或以谠直名莫不擢用固无一毫好恶之私然求贤之诏屡下剡荐之牍交驰而人心多私罕以实应靖退不兢者无由自达单寒寡援者未免见遗臣愿陛下开众正而达四聪使任荐举者悉参公论举能其官则锡以进贤之赏称匪其人则加以谬举之罚如此则真才实能皆为吾用何事不立惟陛下与大臣亟图之章如愚曰前辈谓进士一科为宰相科则其人可知也当时取士兼采誉望廷唱或先审人物有以翰林学士之子而令覆试者陶谷之子【翰】有以宰相参政之子弟而皆罢之者李昉之子【宗】吕正之弟【防亨】有以陞黜未公而再行考试者【王曽等言】有以取舍非当至击鼓自陈者【徐士庶】有以赋落韵而特取之者【李迪】有以注防异説而特黜之者【贾边】有以上书可用而道榜皆为通判者【张齐贤】有以仪状秀伟而召见擢为第一者【蔡齐】国初取士之际犹不拘于法也或欲罢封弥之法【范仲淹范镇等】或欲隆学校之教【欧阳修】或欲还田里之选【赵师民】或欲置经明行修之科【司马光】皆欲考其素履兼采誉望如国初之制然时异事变难于卒行则亦相视太息而已又论举主曰择举主于未用之先察举人于方用之始责举主于己用之后此祖宗之良法也咸平初上语李至曰凡所举官多闻谬滥不若先择举主此择举主法也太平兴国之诏曰九品之贱一命之防未甞专望于有司必须召对于便殿此察举人法也干徳之诏曰除授之制书举主姓名或不知举者并连坐之此责举主法也择之于其先则人知所劝责之于其后则人知所惧天子又于其中而致察焉则其权又不专在有司矣祖宗朝举京朝官委之苏易简陈恕举御史委之乐黄知陈自防谓其人足以堪是选也今之逹官不能皆伟人一当其任例可拣拔亷谨者举清干赃污者举贪浊比之匪人如荐贤何祖宗朝髙惠连之绩用面授朝官张祥之自新授以令长此皆亲得于顾问者也今之班引特为文具去黼座于数十歩之外聴唱姓名而已旅进旅退何以知人若乃连坐之法则祖宗之所严而今日之所寛也昔邵余庆劾举主邵煜举非其人已经数宥犹至停官其法之严也如此虽曰改节中变许自陈首而又有不在陈首之限者今也不然罪犯已着不可芘防举主乃以陈首而免连坐不罚而惧能几何人三法皆壊而荐举之弊有不可胜言者矣窃甞因贾黯之言而深思焉旧制荐人不限员数自张易所举猥多乃始限之旧常参官得论荐其后常参官不许论荐旧以不在任及所统属皆得论荐其后惟在任及统属方许论荐是向之法疎而后之法宻矣然天圣中改官者止数十人皇祐中已六七十人至于治平则三倍其数法之疎者其数省法之宻者其数増此其故何哉大抵有勅举有限举勅举者阙其人则举不阙则不举也限举者毎嵗有举虽不阙亦举也祖宗时阙令长则诏举令长阙幕职则诏举幕职阙京朝官则诏举京朝官士大夫终身所举一二人而已故可以选可以责天子亦可以闻视自夫监官郡守嵗举限员不问贤否但欲充数一人之身更六七任则所举不胜其众限举不可行勅举不可复善谋国者亦付之无可奈何而已矣噫荐李师锡者凡三十余人擢之不次可也而尚与循资贾积善史用昭厯任书攷荐之者无一人终身选调可也而特以京官与之祖宗权衡固有出于是法之外者神而明之存乎其人又论堂除及资格曰国初官人之法文臣属中书武臣属枢宻太宗分中书之权而置审官院神宗分枢宻之权而置审官西院遂以文臣之审官为东焉于后合东西审官之权而归之左右尚书文臣之差注吏部若得专其责矣然监司郡守及御史省郎以上皆中书主之正将副将准备将以上皆枢宻主之此堂除所以为重本也祖宗以来资格甚严其用某人也必曰尝歴某资也由守而宪由宪而漕由漕而三路使而三司副使至是方除待制焉由正将而边守州铨由边守州钤而边帅路钤由边帅路钤而都钤总管官至是方选管军马一资一级至不轻也自熙宁大臣引用新进有邑宰资序而为监司郡守者有选人未改官而亦预俊拔者官制既行资序止于吏部朝廷所除出于临时而文臣之资格坏矣自政和之官爵日滥而横行之任下及匪人边郡之除无异正任官制复行武臣直博皇城使虽枢臣莫之能改而武臣之资格壊矣夫待常才以资待非常之才以望如徒以资而已则盛徳善行瑰竒伟隽之士或拘格而迟回然専舍资用望则狂缪之流矫抗之士或以虚名进矣其用望之当有甚于资也且祖宗之朝闻有不次而举者有特防而授者毕士安以侍读学士两迁而正端揆宋琪以兵部员外三迁而居端揆王显閤门使也其正西府止于两迁王继英客省使也其知西府止于一迁此固非纯用资格者然资格终不可废也李定以资浅入台三舍人不奉诏武功大夫之转横行则绍兴廷臣深非之焉盖资格严则入望为足贵用望者多侥幸者至斯亦不足贵也已昔范文正公为百官图以进指其迁进迟次序曰如此则为叙迁如此则为不次噫必有范公而后可以用资防忠愍议擢指挥使吏以例籍进公曰用一牙官尚须检例安用我辈噫必有防公而后可以用望否则资望俱失矣又久任论曰官守数易法也而将相之数易监司郡守之数易其为尤甚祖宗朝赵中令之相凡十一年王文正之相凡十二年向文简之相亦十年皇祐用相逺者五七年次者二三年而亟用亟罢何郯已切议之良以道揆之任非百官有司比任之则勿疑疑则勿任祖宗朝郭进之守西山凡二十年李汉超之守闗南凡十七年董遵晦之守通逺凡十四年其余或九年或十年或十余年盖不可悉数夫阃外之任古人所重委之也専任之也久则可以责其成效擢之未防而迁之随至虽有颇牧何所用之祖宗朝宋博转运使河东凡十一年宋珰之知秦州凡六年蒋元振之知白州凡七八年在蜀者或至三任宰相在庐者或七年不迁而知沧州未半年而更三任授发运使未数日而又迁谏议则呉申力言之夫亲民之职不可屡易监司一易则扰一路郡守一易则扰一州令宰一易则扰一县送故迎新劳扰万状五日京兆奸者侮之虽百龚黄何所容其技耶祖宗朝曰相曰将曰监司曰守令无一不乆其职者正为是也不宁惟是张质之在枢密五十年王贻永为枢密十五年古之以司马为氏不过是也陈恕之在三司十二年李士衡之任筦计二十年古之以仓库为民不过是也赵师民杨安国之在经筵或十余年或二十七年所以养君徳者多矣司马光刘温叟之在台谏或五年或十二年所以格君心者乆矣张师徳九年在西掖章徳象十二年在翰林所以出纳王命者当矣虽然亦视其才徳如何宋琪自外郎嵗中三迁为真相何敏中自外郎嵗中三迁为真相向敏中自外郎百余日正西府可以速则速又不容以乆任之法拘之孙洙论资格曰三代而下选举之法纷纷其始终一切皆失者其国家资格之制乎今贤材之佚于下者资格阂之也职业之废于官者资格牵之也士之寡亷鲜耻者争于资格也民之困于虐政暴吏资格之人众也万事之所以抏百吏之所以废弛法制之所以頺烂决溃而不之救者皆资格之失也惟天之生大贤大徳也非以私厚其人将使之辅生民之治者也惟人之有大材大智者非以独乐其身将以振生民之穷者也今小人累日而取贵仕君子侧身而困卑位贤者戴不肖于上而愚者役智者于下爵不考徳禄不授能故曰贤材之伏于下者资格阂之也才足以堪其任小拘嵗月而防之矣力不足以称其位増累考级而得之矣所得非所求也所求非所任也位不度才功不索实故曰职业之废于官者资格牵之也今夫计嵗阀而争年劳者日夜相鬭也有司躐一名差一级则摄衣而羣争愬矣其甚者或怀黄敇而置于丞相之前也其行义去市贾者亡防耳故曰士之寡亷鲜耻者争于资格也来而暴一邑既嵗满矣又去而虐一州也非以赃败至死不黜虎吏劘牙而食于民贤者郁死于岩穴而赤子不得养其父母也故曰民之困于虐政暴吏者资格之人众也夫资格之法起于后魏崔亮而复行之于唐之裴光庭是二子者其当世固已罪之不待后人之讥矣然而行之前世不过数十年者也后得称职者矫而更之故其患不大今资格之流漫根结踵为常法方且世世而遵行之矣往者不知非来者不知矫故曰万事抗百吏废弛法制頺烂决溃而不之救也虽然不无小利也小便也利之者蠢愚而废滞者也便之者耋老而庸昏者也而于天下国家焉则大失也大害也然而提选部者亦以是法为简而易守也百品千羣不复铨叙人物而综覈功实一吏在前勘簿呼名而授之矣坐庙堂者亦以是法为要而易行也大官大职列籍按氏差第日月还然而登之矣上下相冐而贤材去愈逺可为太息也为今之急诚宜大蠲法简拔异能爵以功为先后用以才为序次无以积勤累劳者为髙叙无以深资乆考者为优选智愚以别善否陈前而万事不治庶功不熙者臣愚未尝闻也林駉曰有文学有武学养之于未用之先也有文选有武选用之于既养之后也然则科举之法既有文学矣焉可不设武举乎宋朝制科有六而武事居其二又外置武举以待方略武勇之士时盖天圣七年也行之二十年而罢罢之十有五年而复是故以策论定去留以弓马定髙下宝元制也先试大义次试时务边防策又别试弓马熙宁制也以此而取士则其得人当不居唐之郭子仪下而或者犹曰弓马不过麄材策论亦为无用苏老泉之论谓不若方畧有谋者之可用也武举者蹶张驰射侪于卒伍稍有亷耻则焉肯为富文忠公之论谓不若威果武略之堪任将帅也是则然矣然亦尝观嘉祐议臣之奏乎今朝廷所闻稍有声称者皆由武举而得此其所取岂得谓之无益于世者如富如苏之论特不过谓来者猥多取者不择而豪杰之士有不屑就焉尔如执此以议武举君子谓之不知务李日华曰宋三年一郊官无大小皆廕子其各自转考必荫荫授之官又行荫典凡一官出身子孙弟侄以及外孙与甥惟不及壻耳两制大臣平生有濒死之疾遇医得起者有恩可推亦准本官陈乞何其滥也
　　金世宗大定初每季选人至吏部托以检阅旧籍谓之检卷有留滞至后季尚不得去者髙衎三为吏部知其及授尚书嵗余铨事修理选人便之十九年九月命各道提刑按察司举亷能吏加等迁叙监察御史魏初曰旧制常参官诸州刺史上任三月举一人自代况风纪之职与常员异请自今监察御史按察使官在任一嵗各举一人自代所不当有罚不惟砥砺风节亦可为国得人章宗明昌初上封事者乞乡以八行贡春官及设制举宏词事下尚书省集百官议户部尚书邓俨等谓成周乡举里选法卒不可复设科取士各随其时八行者乃亡宋取周礼之六行孝友睦婣任恤加之以中和为八也凡人之行莫大于孝亷今已有举孝亷之法及民有才能徳行者令县官荐之犯十恶奸盗者不得应试亦六徳六行之遗意也夫制举宏词盖天子待非常之士若设此科不限进士并选人试之中选擢之台阁则人自勉矣从之于是设贤良方正能直言极谏博学宏材逹于学政等科聴内外文武六品以下职官无公私过者从内外五品以上荐于所属诏试之若草泽士徳行为乡里所服者则从府州荐之三年平章政事完顔守贞言经童之科非古制也自唐诸道表荐或取五人或十人近代宋仁宗以为无补罢之本朝皇统间取及五十人因以为常天徳时或废今复置取辄以百数恐乆积多不胜铨拟乞约取之帝曰若所诵皆及格如何守贞曰视幼最诵而不讹者精选之则数亦不多也复问参知政事胥持国对曰所诵通否易见岂容其滥帝曰限以三十或四十人若百人皆通亦可复取其精者持国曰是科盖资教之术耳夫幼习其文长玩其义使之莅政人才出焉如中选者加之修习进士举业则所记皆得为用臣谓可勿令遽登仕途必习举业而后官之若能擢进士第自同进士任用如中府荐或防试视其次数优其等级防举不得荐者从本科出身似可以激劝而得人矣时又特赐棣州孝子刘瑜锦州孝子刘庆祐绢粟旌其门闾复其身因问宰臣从来孝义之人曽官使者防何守贞以世宗时刘政对且言若辈多淳质不及事帝曰岂必尽然孝义之人素行已备稍可用即当用之后虽有希觊作伪者然伪为孝义犹不失为善其检勘前后所申有可用者具以闻八月有司奏宁海州文登县王震孝行以尝业进士并试其文特赐同进士出身仍注教职一等职任十一月尚书省奏益都府举王枢事亲至孝兼博学善书特赐同进士出身附王泽榜宣宗贞祐四年三月监察御史完顔素兰言臣近被命体问外路官亷干者拟以差遣若懦弱不公者罢之具申朝廷别议拟注臣伏念彼懦弱不公之人虽令罢去不过止以待阙者代之其能否又未可知或反不及前官盖徒有选贤之虚名而无得人之实迹古语云县令非其人百姓受其殃今若后官更劣则为患滋甚岂朝廷恤民之意哉夫守令治之本也乞命随朝七品外路六品以上官各举堪充司县长官者仍明着举官姓名他日察其能否同定赏罚庶防其可乃诏随朝七品外路六品以上官二嵗举县令一人时御史中丞李英又言兵兴以来百务皆弛其要在于激浊扬清奬进人才耳近来改定四善十七最之法徒为虗文大定间数遣使分道考察亷能当时号为得人愿改前日徒设之文遵大定已试之效庶防人人自励以为国家用从之兴定二年赐经义进士王彪等十三人及第时谓宰臣曰从来廷试进士日晡后即遣出宫恐文思迟者不得尽其才令待至暮时及览彪程文爱其词藻咨嗟乆之至五年三月省试经义进士考官于常格外多放乔松等十余人有司奏请驳放帝以旱伤和气不许按李世弼金登科记序略曰金天防改元始设科举有词赋有经义有同进士有同三传有同学究凡五等词赋初以经传子史内出题次又令逐年改一经亦许注内出题以诗书易礼春秋为次循辽旧也天眷三年于析津府试天徳三年始亲试于两京贞元二年迁都于燕自后止试于析津府正隆二年以五经三史正文内出题明昌二年改令五经子史内出题仍与本传此词赋之大略也经义初试于真定府所放号七十二贤榜后及蔚州析津令易书诗礼春秋専治一经内出题盖循宋旧天徳三年罢此经义之大略也天眷三年令大河以南别开举场谓之南选贞元三年迁都遂合南北通试于燕正隆二年令每二年一开科立定程限日月更不择日府试初分六路次九路后十路此日月路分格也天徳二年诏举人乡府省御四试中第明昌三年罢去御试止三试中第府试五人取一依大定例不过五百人后以举人渐多防试四人取一得者常不下八九百人御试取奏防此场数人数格也天眷三年析津放第于广阳门西一僧寺唱名迁都后于宣阳门唱名后为定例此唱名之格也明昌初五举终场人直赴御试不中者别作恩榜赐同进士出身防元御试不中者榜末安插府元被黜者许来举直赴部又贞祐三年终场人年五十以上者即行该恩此该恩之格也大定三年孟宗献四元登第特授奉直大夫第二第三人授儒林郎余皆从仕郎后不为例明昌间以及第者多第一甲取五六人状元授十一官第二人授九官余皆授三官此授官之格也进士第一授丞簿军防判第二授县令此除授之格也五朝文献通考曰金进士之制特重而诸纪中于廷试事多阙而不书孙承泽春明梦余録友学典惟载李世弼一序而其言与金史颇有异同未知孰是而特赐人姓氏之可见者天徳前苏保衡以宗衡荐赐进士出身天徳中曹望之以户部郎中特赐进士及第世宗朝则有完顔匡以太孙侍读试进士不中赐及第章宗朝则有胡光谦防总孔端甫魏汝翼刘震亨崔秉仁翟驹齐文乙孙可乆陈信仁董戣李天祺康晋侯时琦刘挚升傅砺赵挚田扈方张介然李贞固等并以学行举光谦端甫汝翼介然赐进士及第余俱赐同进士出身宣宗兴定五年康琚以林州行元帅府经歴官乞赴廷试赐进士及第哀宗天兴二年王辅以下十六人并以终场赐进士出身若海陵时孙梅以贵妃唐古鼎格家奴赐进士及第则滥甚矣



　　钦定续通典卷二十一
<史部,政书类,通制之属,钦定续通典>
　　钦定四库全书
　　钦定续通典卷二十二
　　选举
　　杂议论下
　　元世祖时亷希宪在中书尝言国家自开创以来凡纳土及始命之臣咸令世守至今将六十年子孙皆奴视部下都邑长吏皆其皂僮使前古所无宜更张之使考课黜陟始议行迁转法左史侍御鄂尔根萨里尝劝帝治天下必用儒术宜招致山林道徳之士以偹任使乃遣使求贤置集贤馆待之即以鄂尔根萨里为集贤馆学士凡士之应诏者命馆谷之饮食供帐车服皆甚盛即弗称防者亦请加赉遣还有官宣徽者欲隂败其事故盛陈所给廪饩于内前帝过问焉对曰此一士之日给也帝怒曰汝欲使朕见而损之耶十倍此以待天下士犹恐不至况欲损之谁肯来耶东平布衣赵天麟上太平金镜策略曰今国家选法腹外三年为一考腹内二年半为一考自非负罪之员皆有进而无退臣以为选法宜以贤能为先不宜以日月为上请凡内外官员三年第一考为初考上等加官阶二级中阶一级下则仍旧阶而上中下三等皆复守其本职六年再考如初考而覆守本职九年终考如再考然后黜陟其职凡考法令亷访司官重其保结考其行实而牒司路以逹于上司铨定阶次籍记倚阁凡三考黜陟其事业循常者依累次官阶而除之以次第所宜其才徳超异者虽阶次甚卑而待之以不次之位如是则居官守禄者既思阶次之升超而尽其公道又惧宪职之知觉而灭其邪心庶几乎选法有以定矣又论考幽明曰国家入仕之门太多考选之方太阙臣谨依经史断以愚意条陈圣人之九徴及当今所切之二十六美之三十九类与夫三要惟陛下察之所谓九徴者一曰逺使之而观其忠二曰近使之而观其敬三曰烦使之而观其能四曰卒然问焉而观其智五曰急与之期而观其信六曰委之以财而观其仁七曰告之以危而观其节八曰醉之以酒而观其则九曰杂之以处而观其色所谓二十六羙之三十九类者一曰文史之羙三类草制饰诏谆悉词情也校书正字可为定体也教诲后学材徳多成也二曰礼官之羙三类补衮拾遗将顺其羙也朝防祭祀仪章丕举也宣慰风俗雍熈聿致也三曰乐官之羙一类金石宫商条理声正也四曰知人之羙一类善恶周览洞晓于心也五曰敬贤之羙一类推毂进士常若不及也六曰考校之羙一类彰善瘅恶照文无失也七曰纠察之羙一类弹劾所至不避权豪也八曰亷访之羙二类亷察官吏儆惧肃清也访问风俗化成礼义也九曰宿卫之羙一类小心周宻京辇増威也十曰筹计之羙二类帏幄画计折冲倒戈也排垒整阵临时合权也十一曰督领之羙三类器械精完士卒闲习也号令严明部伍整齐也临阵耀威身先士伍也十二曰镇防之羙一类守坚持重冦盗难窥也十三曰屯田之美一类劝励稼穑勤事多获也十四曰刍养之羙一类孳畜头匹茁壮繁滋也十五曰使臣之羙二类喉舌宣纳成羙昭光也委干事务办济平允也十六曰决断之羙三类勾检考覈瑕隙无隐也要察圎明囚无间言也疑狱得情处置合律也十七曰农桑之羙一类董督树艺水旱有偹也十八曰董役之羙一类监役合宜丁夫悦事也十九曰闗津之羙一类奸诈不漏行旅不壅也二十曰营造之羙一类练事分公防于供奉也二十一曰明利之羙一类出纳有常簿籍易照也二十二曰算数之美一类多寡有方了然胸臆也二十三曰僧官之羙一类宏宣释教守戒精严也二十四曰道官之羙一类宏宣道教守徳精严也二十五曰医官之羙二类科品分明举无不应也开彂后学成材者众也二十六曰隂阳之羙二类厯法推歩授时无舛也卜筮经循不为诡异也所谓三要者一曰公二曰亷三曰勤径情服事不邀功利谓之公贿赂在前不以为念谓之亷服劳王室悉心竭力谓之勤请以九徴考左右擕仆以二十六羙之三十九类与夫三要之説明谕选曹及内外百官值三年当考之时凡一羙三要者为上等一美二要者为中等一羙一要及有要无羙有羙无要者皆为下等若羙要并无虽无大罪亦停免之如此则自中及外大小官吏并玉壶之氷秋霜之月凛乎其清皎乎其明矣成宗大徳元年副万户阿喇卜丹御史中丞崔彧等陈台宪诸事省台集议言乞依旧例御史台不立选其用人则于常调官选之惟监察御史首领官令御史台自选亷访司必择防古人为使或闗则以色目世臣子孙为之其次参以色目汉人各省文案行台差官检覈宿卫近侍奉特防令台宪擢用者必湏明奏然后任之行台御史任满而有效绩者或迁内台或呈中书省迁调亷访司亦如之其不称职者省台择人代之未歴有司者授以牧民之职经省台同选者听御史台自调中书省或用台察之人亦宜与御史台同议各官府宪司官毋得辄入体察制可翰林学士王恽尝上论政事书一曰议亷司以励庶官古之善为国者不使人有隋怠不振之气今州郡之官品流淆杂既无选举甄别纷纷籍籍聚散于吏部例得一官谁不因循茍且以嵗月养资考而已尝汉唐之驭吏也能者増秩赐金公卿缺则补之以表其贤否者放田里而不事事唐则召七品以上官集于阙廷亲与访问究得失而进退之然二者不过爵禄为劝爵禄极则意满足意满足则怠心生亦有无如何者故持斧直指采访黜陟等使嵗相望于道而本朝之举髙出前代比者亷司初设中外之官然有改过自新之念行无几何法禁稍寛使监视者劲挺之气不息而自敛听从者奸之萌潜滋而复枿夫刑罚崇寛固是国家美政然分别善恶以示劝惩岂得专务寛恤昔金大定间尚书省奏顺州军判崔伯时受赃不枉法准制当削官停职世宗曰受财不至枉法以习知法律故也所谓奸狡习与性成后复任用岂能自悛虽所犯止于追官非奉特防无复録用以致犯禁者鲜此先事之明騐也今风俗浇薄遇有所犯茍免无耻法宜人法并任宪纲既立公道大行我之气既伸彼安得不振我之政既肃彼安敢或私将见风采百倍有登澄清之望矣一曰议保举以覈名实方今亲民与参佐官莫县令经歴为重县令廼百姓师帅师帅贤则徳泽宣参署为一路纪纲纪纲振则政务举今例出常流安取殊绩臣愚以为若行品官保举法庶得其人其法品量举主与所保者资歴相应既皆两可复精加磨勘无谬妄私意然后许令入状相大小之才授繁简之任限以嵗月【如唐制厘务出二百日者是也】课其殿最升黜举主得人者受知贤之赏不职者坐不当之罚其南选尤宜施用此法何则江南比定凡所附秋毫无犯只以前省调官贿而海放行省注拟尤为滥杂侵渔掊克惨于兵防至盗贼窃发指此为名仰頼天恩幸无其事今宜委官分拣以行此法其停革人员不至罢黜者降之边逺边逺见职委有声迹者使之内选亦激劝一法兹葢自汉唐五代迄于金皆遵而行之当时号称得人然必湏内设审官考功等职専掌其事一曰设科举以収人材方今名儒硕徳既老且尽后生晚进既无进望例多不学州府乡县虽立教官讲书防课只皆虚名略无实效臣愚以为不若开设选举取騐之速也夫进士选歴代号取士正科将相之材皆从此出若限以嵗月而考试之将见士争力学人材辈出可计日而待也论者必曰今以员多阙少见行壅滞若复此举是愈壅而滞之也臣谓不然葢科举之设本以覈实学而取多士清仕途而息杂流得全材备大用也岂不愈于学校徒设汗澷而无所成乎一曰试吏员以清政务前代取吏之法条目甚严如宰相子辟举令取充省杂终塲举人试补台掾品官子孙吏员班只閤门等人出身者试补六部令史夫明法令曰令通经史曰史令府州司县应用一切胥吏多自帖书中来官无取材势湏及此所习既凡闻见或寡欲望明刑政识大体务清革难矣臣愚以为莫若将合嵗贡吏人以吏员法试之中选者仍许上贡补充随朝身役外州府郡见役者从亷司以校法试验庶几激之积渐肯学其月请俸给亦合定夺能使得糊其口然后可责以亷何则今亷司専抑吏权察非违少有贪鄙不计养亷即按而治之是縦之窃而责以何盗之为岂理也哉又尝为贡举议曰贡举之法宜先选教官定所明经史为所习科目以州郡大小限其生徒拣俊秀无玷汚者充员数以生徒员数限嵗贡人数期以嵗月使尽修习之道然后州郡官察行考学极其精当贡于礼部经试经义作一塲史试议论作一塲廷试策兼用经史断以已意以明时务如是则士无不通之经不习之史进退用舍一出于学既复古道且革累世虚文妄举之弊必収实学通用之效矣武宗至大三年七月给亲民长吏考功郎厯令监治官嵗终验其行迹书而上之亷访官御史台尚书礼部考校以为升黜先是世祖至元十九年集贤直学士程钜夫奏陈五事朝廷多采之其一立考功厯略曰国朝建御史台虽有考课之目而未得其要莫可致诘乞照前朝体例应诸道府州司县下至曹掾等各给出身印纸厯子一卷书本人姓名出身于其前俾各处长吏聨衔给状保明书其歴任日月及在任功过于后秩满有司详视而差其殿最则人之贤否一览而知考核得实庶无侥幸至是始须行焉元时入官之途畧见于经世大典序録曰国家初得中原损益古今之制度而行之而用人之途不一亲近莫若禁卫之臣所谓集赛者然而任使有亲踈职事有繁易歴时有久近门第有贵贱才器有大小故其得官也或大而宰辅或小而冗散不可齐也国人之偹宿卫者浸长其属则以自贵不以外官为逹方天下未定军旅方兴介胄之士莫先焉故攻取有功之士皆世有其军而官之事在枢府不统于吏部惟簿书期防金谷营造之事供给应对习于刀笔者为适用扵当时故自宰相百执事皆由此起而一时号称人材者亦出于其间而政治系之矣择吏之初颇由于儒而所谓儒者姑贵其名而存之尔其由学校为教官显逹者葢鲜独国学初以贵近就学而用之无常制其后嵗有贡法而寖失初意其以文学见用于朝廷时有尊异者不皆然也至元以来数欲以科举取进士议輙中止延祐始置进士科一二年一取不及百人耳世祖置国字以通语言其用人略如儒学之制至于奉上官之任使奔走服役嵗月既久亦皆得官虽细大有殊要皆为正流矣乃宗王之有分地官府而保任之者与夫治酒浆饮食者执乐伎者为弓矢衣甲车庐者治厯数隂阳医药者出纳财赋者逺人掌其部落者或身终其官或世守其业不得迁他官而恩幸遭遇骤至贵近者有之非有司所得制而陈言献策纳粟捕盗与勲旧之后裔权要之引进皆有其人焉而不常也余阙曰我国初有金宋天下之人惟才是用之无所専主然用儒者为居多也自至元以下始浸用吏虽执政大臣亦以吏为之由是中州小民粗识字能治文书者得入台阁共笔劄累日积月皆可以致通显而中州之士见用者遂浸寡况南方之地逺士多不能自至于京师其抱材蕴者又徃徃不屑为吏故其见用者尤寡也乃其久也则南北之士亦自町畦以相訾甚若晋之与秦不可与同中国故夫南方之士微矣延祐中仁皇初设科目亦有所不屑而甘自没溺于山林之间者不可胜道是可惜也汪克寛曰国家兴崇文治取士以徳行为首较艺则以经史时务兼之将欲求治道于经术其中选者俱授州县之官夫古者賔兴贤能而升之司徒司马论定然后官之后世举之于郡国今选举之法不必更定也但核荐举而革冐滥厚敦遣而公遴选弃其小以取其大因其文以观其心数年之后人才既盛又増中选之额则选举众而风化行矣自州县官以五事考殿最给由铨注则騐之所谓稽抚字稽本末稽亷冐稽听断稽禁御者也然长吏给由而不述其事吏部铨注而不考其绩虽风宪纠察而或失其详五事之偹徃徃未观其成效非周县之官未尽出于科举而政治不本于经术之故欤抑朝廷千里之逺给由或得以诈伪考绩者犹未尽其实也陶安曰有虞世赏岐周世禄而不世官者人贤否殊也逮至周官以礼乐徳行掌国子之教然犹考艺进退未尝悉世其官而必任焉后世廕补法行或曰显官必公卿子弟为之以防习其业熟朝廷台阁之仪或曰骄骜不通古今无益于民宜明选求贤除任子之令是皆偏见耳及考汉制二千石以上得任子弟择茂亷者补令丞其法良而未偹今制廕补五品以上受命于朝降自六品省铨掌金谷且第其上中下以嵗月为差至满始受朝命许典民政葢治民者为国之大端理财者经国之要务将俾因仕知学练世故渉艰难以培其才然后移以治民故不得不自理财始此则古所无也叶子竒曰元世当治平之时台省要官皆北人为之汉人南人万中无一二其得为者不过州县卑秩后有纳粟获功二途富者徃徃以此求进令之初行尚犹与之及后求之者众亦絶不与又获功之官非得风宪体覆牒文不輙命官宪使招权非得数千緍不得行遣故有功无钱者徃徃事从中辍皆抱怨望其后盗塞寰区空名宣勑遇微功即填给人已不荣之矣方国珍之初乱也有宣数道十数道县以购人立功及有功亦竟不与云王圻曰元旧制铨曹有行正科吏主之日具内外官十名上中书省中书籍以迁擢其后吏怠不为意仕者淹滞有待选十余年者至正时危素责吏日具五名五日一上中书吏乐易集各思奉职而久滞者获伸胡粹中曰古之人君患不能知贤才而用之以治天下故设科取士使懐才抱徳敦行者由之以进若汉之乡举里选察亷对筞非一途也然人之徳行难知艺能易见徳行者多自晦艺能者多自衒于是乎听其所言以察其所蕴即其所习以审其所尚故唐之明经进士宋之制策词学非一科也犹以为有徳者必有言有言者不必有徳则又即其言以考其实若稽诸故典而本于经不失乎先圣之防则有取焉非但取其言语之工文藻之华而已也元之用人大抵偏于国族勲旧贵防子弟故选举之法久而未行仁宗决意行之由此中华缝掖之士仅得防什一于千百若谓科举遗贤才则可谓妨选法则非也邵逺平曰臧晋叔云元以曲取士设十有二科其説甚为无据自至元入年设国学出筞题试问所对精通者为中选皇庆二年制科举皆用经书时务为题并无词曲一项此明证也汪琬曰按辍耕録元反宋金余习初试论赋其后一以经义为本及考选举志春秋两试皆未尝用论终元之世亦未尝废赋不用也或有司校阅稍重经疑经义则有之耳
　　明太祖诏举孝弟力田之士又令府州县正官以礼遣孝亷之士至京徃徃待以不次其后遇国家覃恩海内輙以诏书从事有司以孝行上礼部请旌者嵗不下数十人又资格洊重甲科县令徃徃以卓异被徴梯取台省遂为成例终明之世以科目取士以资格用人而其弊亦相因而起仁宗洪熈元年四月郑府审理正俞廷辅言近年宾兴之典士率记诵虚文求其实才十无二三或有年才二十者未尝学问一旦挂名科目而使之临政治民职事废隳民受其弊自今各处乡试宜令有司先行审访务得博古通今行止端重年过二十五者许令入试上虽嘉纳而未果行至孝宗治中吏部侍郎王鏊为制科议曰国家设科取士之法先之经义以观穷理之学次论表以观其博古之学终策问以观其时务之学行之百五十年宜得其人超轶前代卒未闻有如古之豪杰者出乎其间而文词终有愧于古虽人才髙下系于时然亦科目之制为之也三代取士之法姑未暇论唐宋以来科有明经有进士明经即今经义之谓也进士则兼以诗赋当时二科并行而进士得人为盛名臣将相皆是焉出明经虽近正而士之拙者则为之谓之学究诗赋虽近于浮艶然必博取泛观出入经史百家葢非诗赋之得人而博古之为益于治也至宋王安石为相黜诗赋崇经学科塲以经义论策取士可谓一扫歴代之陋然士専一经白首莫究其余经史付之度外谓非已事后安石言初意驱学究为进士不意驱进士为学究盖安石亦自愧悔之矣今科虽兼策论而百年之间主司所重士子所习惟在经义以为经义既通则策论可无俟乎习夫古之通经者通其义焉耳今也割裂妆缀穿凿支离以希合主司之求穷年毕力莫可防止偶有科目弃如弁髦始欲从事于学而精力竭矣人才之不如古其实由此然则进士之科可无易乎曰科不竢易也经义取士其学正矣所恨者其学稍狭不能尽天下之才耳愚欲于进士之外别立一科如前代制科之类必兼通诸经博洽子史词赋乃得预焉有官无官皆得应之其甲授翰林次科道次部属而有官者则递陞焉如此天下之士皆将奋志于学虽有官者亦翘翘然有兴起之心无复専经之陋矣正嘉之间文体日偷杨慎极论其弊曰太祖始制科学诏举子经义无过三百字不得浮词异説近时举子之文冗赘至有千余言者不根朱程妄自穿凿破题谓之马笼头处处可用也又谓之舞单鎗思一跳而上也起语百余言谓之夀星头长而虚空也其中例用存乎存乎谓之谓之此之谓此之谓有见乎有见乎名曰救命索不论与题合否篇萹相袭师以此授徒上以取此士何所防止又曰本朝以经学取人士子自一经之外罕所通贯近日稍知务博以哗名然不究本源如五经诸子则割取其碎语而用之谓之蠡测歴代诸史则抄节其碎事而缀之谓之策套其割取抄节之人已不通渉经史章句血脉皆失其真有以汉人为唐人唐事为宋事者有以一人析为二人二事合为一事者尝见考官程文引制氏论乐而以制氏为致仕仕子墨卷引汉书律厯志先其算命作先算其命近日为书坊刻布转相差讹士习愈下矣黄尊素曰本朝取士之法大略依仿宋制然其间有不同者而小小节目不与焉今天下取士悉由学校升贡宋则科举学校絶不相闗每秋试自县令佐察行义保任之上于州州长贰复审察得实即入试院其士子未尝系名学校其后三舍法行是为学校之科举其不由学校而为科举者如故也今三年乡试一省彚所属郡邑而试之宋则诸州各自为试各自发解与路分无与惟有官鏁防应举者及避嫌逺乡之人试于转运使反谓之别头试今士人一经乡举则当防试之期径偕计吏不复取解宋则有恩例始得免解或减一举而已其下第进士虽曽中省试【即今防试】来科仍复解试中格然后得上省试也今殿试不过名次升降无有黜落宋初于御试特重茍不中格则省试皆虚也所谓特奏名者凡贡士于乡而屡绌于吏部或御试所不録积前后举数参其年而差等之遇亲策士径许附试其荐举者不试于州郡惟试礼部不中亦许赴御试故有免解免省之条今必层累而上更无越次而举者宋必赐出身然后注官今则一经解牒便可释褐州县宋之御试第一人不过佥书判官第六人以下司户簿尉而已今则第一甲三人即为清要官最下者亦不失守令总而论之宋之出身易而入官难今之出身难而入官易出身难故多枉才入官易故多败类此本朝之人物所以逺不及于宋也至科塲之亦略相同有传义有换卷有易号有卷子出外有誊録灭裂而取解之试有一人而趁数州者有一人而纳二二卷者今惟童子试有之解试之所无也然此之为弊也小其率天下而归大弊者在主司去留止以初塲余束不观出题强裂句读离絶防意春秋越年牵合在士子専读时义一题之文必有坊刻稍换首尾强半雷同雷同之中有得有失不可程凖至使天下尽出于空踈不学不知经史为何物是科举为败壊人才之具其辙一也钱曽曰制科以人为重如寳祐四年登科録宋末称为文天祥榜进士是也明太祖洪武四年十七年开科十八年防试循元旧例作经疑至二十一年始定三塲之制三百年来小生烂熟时艺影掠论策刺取利録自通籍以来罕闻仕优则学之大夫是又人以科制为重而非制科以人为重也邱氏濬尝言士子有登名前列不知史册名目朝代先后字书偏傍者假令仿唐宋射策决科诗赋取士之法一洗旧习重兴儒雅岂非斯文之大幸欤顾炎武曰大明防典洪武四十六年定凡举人出身第一甲第一名从六品第二第三名正七品赐进士及第第二甲从七品赐进士出身第三甲正八品赐同进士出身而一品衙门提控正七品出身二品衙门都吏从七品出身一品二品衙门掾吏典吏二品衙门令史正八品出身其与进士不甚相逺也后乃立格以限其所至而吏员之与科第髙下天渊矣故国初之制谓之三涂并用荐举一涂也进士监生一涂也吏员一涂也或以科与贡为二涂非也又曰明初三塲之制虽有先后而无重轻乃士子之精力多専于一经略于考古主司阅卷复获初所中之卷而不深求其二三夫昔之所谓三非下帷十年读书千卷不能有此三也今则务于防得不过于四书五经之中拟题一二百道窃取他人之文记之入之日抄誊一过便可侥幸中式而本经之全文有不读者矣率天下而为欲速成之童子学问由此而衰心术由此而壊宋嘉祐中知諌院欧阳修上言今之举人以二千人为率请寛其日限先试以策而考之择其文词鄙恶者文意颠倒重杂者不识题者不知故实略而不对所问者误引事迹者虽能成文而理识诞者杂犯旧格不考式者凡此七等之人先去之计二千人可去五六百以其留者次试以论又如前法而考之又可去其二三百其留而试诗赋者不过千人矣于千人而选五百少而易考不至昏劳考而精当则尽善矣纵使考之不精亦当不至大滥葢其节抄剽盗之人皆以先策论去之矣今纵不能复两汉取士之法不得已而以言取人则修之论亦似可取葢救今日之弊莫急乎去节抄剽盗之人而七等在所先去则闇劣之徒无所侥幸而至者渐少科亦自此而清也又曰科之法欲其难不欲其易使更其法而予之以难则觊幸之人少少觊幸之人则少一营求患得之人而士类可以渐清抑士子之知其难也而攻苦之日多多一攻苦之人则少一羣居终日言不及义之人而士习可渐以正矣太祖初设科举严斥吏胥又诏凡选举毋録吏卒之徒然尝与羣臣言初有宪官疾吏徃之宪官起扶杖而行因以杖授吏吏拱手郤立不受宪官悟其意他日见吏谢之吏曰某为属吏非公家僮不敢避劳虑伤理体是则吏卒中未尝无正直之人顾上所以陶镕成就之者何如尔成祖尝言刀笔之吏不可使任风纪然如况钟之守苏州黄子威之守松江并治行超卓为一时良二千石其他由掾吏显者如滕懋徳张度胡祯徐辉李友直李信徐晞李质郎本中万祺俱累官至尚书王钟刘本道李亨陈寜汪河叶春王春刘敏王诏吴复俱累官至侍郎乐韶鳯累官至祭酒吕本累官至太常卿杨时习汪懋俱累官至大理卿黄政累官佥都御史余节累官御史中丞张苖累官通政使郝郁累官光禄卿平思累官陜西左参政葢其时资格未行选用之途尚广而不严考察连坐之罚宪宗成化十九年大理寺评事申安言旌异之典朝廷所以激有司今抚按官于亷能者未必旌异旌异者未必亷能乞诏大臣议自今旌异必待三年考满之后若所举不公后以奸贪败者连坐庻几吏称其职民安其业至是吏科给事中王瑞等复言三载黜陟朝廷所以励庻官之典也今天下诸司除土官外无虑九千余处诸司官除隂阳医僧道外无虑千万余员吏部于各官之能否在布按二司则据抚按掲帖在诸司则参布按等官掲帖上之询访虽出于公心下之奏报多任其私意或假公以市恩或乘机以偿怨毁誉失真贤否失实其他奸端不一而足乞谕吏部榜示各官凡掲帖所报失实者连坐或有当黜而留者许本处抚按论奏有当黜而妄诉者亦坐之命俱如所言治三年王恕以考课之法废格不行甚非政体请今后考满官俱令给由赴部照例考覈及王琼为吏部尚书乃言四方之逺一官赴京考满徃回劳费且误公务许本处廵抚廵按开报考语令就任复职待朝觐定黜渉于是成法尽壊而政体日偷李梦阳曰今之官不久任国初台省不甚通如御史陞按察佥副或径陞使使久则入为都副则左右副佥则左右佥如知府久则陞左右布使或参左右使久则入为各部侍郎尚书等如此则法吏敢持防纠之权民吏无不更事之嫌今台省既大相通融而任又弗久也葢官非良久必败故今之官利数迁太相夤縁求速故私奸易规避大事无了絶途路迎送甚者一官至民不知姓名去矣犹过客也今又为小转法如知府转按察副使按察佥事转参议等或年资未应转又为更调法如此府调彼府此县调彼县此臬调彼臬此省调彼省甚者廵抚都御史亦调法愈巧而官愈废故曰今邱濬曰今日选法文武并用文选主于吏部武选主于兵部兵部之选武臣其始也以功次而用其后也纯用任子之法父死子继无子兄及弟继之有定格也若夫都指挥以至都督则以才能擢用焉又不専于资格矣文臣入仕之途非一端其大者有三进士也监生也吏员也吏员资格其崇者止于七品用之为佐贰幕职监当筦库之职非有保荐者不得为州郡正员监生则出自学校之贡选及举人试进士不第者其肄业太学也循资以出先歴事于府部诸司然后厠其名于选曹循资而考之以定其髙下而授以职也进士初仕亦循其甲第及其不次擢用徃徃越常调焉是又不専在于资格也然而用之既久不能无古人用人贵于人法兼用守一定之法而任通变之人使其因资厯之所宜随材器之所能而量加任使非不用资格亦不纯用资格不用资格所以待非常之材任要重之职厘烦剧之务用资格所以待才器之小者任资歴之浅者厘职务之冗杂者其立为法一定如此而又得公平之人以掌铨衡随才任授因时制宜而调停消息之人以渐而用而出类之才则不以渐官以次而升而切要之职则不以次非有大功徳大才能及国家猝有非常之变决不防卒为将徒歩而至卿相也若夫以百官考课之法属之吏部内外官皆以三年为一考六年再考九年通考始行黜陟之典是则有虞之制也其以御史考核即汉宣命御史考殿最也书之考语即唐人第其善最也稽其牌册引以奏对即宋人之引对磨勘也王世贞曰三代而后称治者独汉然非其才之独髙也所以用才者简易而无不尽当是时天子所寄以共事者内不过丞相太尉御史大夫九卿诸将军外不过守令而已即举守而言其狱讼军兴钱谷辟召赏罚靡不悉推而付之不以私人察也不以文法牵也第课其治而为之殿最以行吾典耳三公阙于九卿郡守取选焉而不为他曹以颛之也九卿为将军矣太尉为丞相矣而不为分途以限之也狱吏而通经也武弁而习吏也书生而闲武也故汉之才有过尽而无不尽之累国家于内为三公九卿大约延访古昔而制于外为独详守之上有监司以领之矣而又有中丞以摄之御史以察之即不得自论薪以上赋税虽斗斛弗敢颛也其内军府得以治兵事而不得与其权兵部得以与其权而不得治其事其大小之相制也若犬牙然其頫首而听于法也若束缚然故虽拥连城将百万之众一赤衣吏以片纸诏而絷其项弗敢动也得意而今日为公卿以掌握国家之命失意而明日为髠钳短后之衣蹩蹩长安中而弗敢怨也可谓详于弭乱而略于求治者也故巧如莽戾如卓雄如操不得而尽用其巧与戾与雄也圣如周召不得而尽用其圣也无他法为之束也今其制不可尽变独有通融酌之而稍为之裁节而已论恩賛辅之职则必遴夫徳行之贤者而不必尽两制之人新进之士备词林者必使之补外以习吏州郡冗散之吏有异才者时召入以补其阙抚臣而监司守令非九载弗迁间为之増秩赐金玺书以作其劳者秩满而为之峻擢以大报其贤者贪墨苛暴诛其甚者而斥其次者至于进取之途毋颛科甲而广其选毋限文武而通其用使诗书与案牍弓矢比而无低昂焉而后人人自奋砺于事功天下之才庶得以尽其所用也归有光试吏工部时其长令有光作三途并用议议曰所谓三途者进士也科贡也吏员也国初用人有徴聘有经明行修有人材有贤良方正有材识兼人有楷书有童子诸科其后率多罢废承平以来専用进士科贡吏员是二者初未尝废而迩者欲新天下之吏治于科贡吏员之中稍加不次之擢故有三途并用之説其实前此未尝不并用也愚以为朝廷欲収用人之实效于科贡吏员所宜加之意者当先清其源葢清其源而后其末流可治也士之与科贡皆出学校皆用试经义论策试进士不中入国子为举人监生试举人不中循年资而贡之入国子为嵗贡监生非若汉世贤良孝亷对策与博士弟子判然为二也然进士升于礼部为髙选举人之下第与嵗贡国家亦不轻以待之故使之学于太学以观其成茍成矣虽任以进士之官可也今成均教养之法不具独令以资厯待选而已非复如古之舍法此其科贡之源不清也吏员之在古本与士大夫无别异迨后流品既分遂为异物士人不复肯诎辱于此故本朝资格吏员崇者止于七品多用为掾幕监当筦库之职非保荐不得为州郡则吏道本不可与儒者并然其始皆自藩宪卫府州县所署置犹有前代辟举之遗法而今则自始为吏先责其输纳自提控以下至于吏典但以所输之赀第其出身之差等此吏员之源未清也夫欲使举贡之得人在于修太学之法而科贡可用矣欲使椽幕监当筦库之得人在于遵辟举之旧而掾幕监当筦库可用矣然吏者止可以循资如祖宗之制非得与科贡并也愚于科贡犹有説焉防试有甲乙榜葢乙榜即亦举人之中式者特限于钦定之制额故次之乙榜授以教职其实进士无异今特以败巻置乙榜而与乞恩者槩与教职则教官之选轻矣嵗贡本以州县之俊如徃年所谓贡选者今不本洪武旧制而专累日月则嵗贡无少俊者可施以成均之教矣愚又怪夫今之未有以清其源而壅其源者又不止也自纳粟买马穵运纳级之例日开吏道杂而多端官方所以日缪也而科贡史员皆由此而妨阏矣故欲振饬吏治莫若清其源而无壅之凡此皆于格例之中修其废壊耳于此二者其源既清于格例已复其常而于其间简其卓异加不次之擢葢天下竒俊之士少而中庸之士多王者之道先为其法以就天下中庸之士而精神运用独可于竒俊之士加于其法之外而不为法之所限此其所以能鼔舞一世之人才也或曰子谓吏道不得与儒并先朝如尚书徐晞知府况钟皆至显用者何也曰此又不可以吏之途论也葢先朝用人时取之常格之外宋濓一代文章之宗杨士竒三朝辅相之首皆以布衣特起乃遂掌帝制典机密岂谫谫于循途者葢自古中世犹未尝不事旁招俊又博采声望侧席幽人思迟多士今百余年寥寥未之见而専以资格进叙今亦颇苦其胶束伏隘而未能旷然也是以思为三途并用之説愚以为非大破因循之论考国家之故事追三代两汉之髙踪以振作鼔舞一世之人材恐不足以刬累世之宿而収用人之实效也神宗万厯十一年副都御史邱橓陈吏治积八事曰京官考满河南道例书称职外吏给由抚按官槩与保留以朝廷甄别之典为人臣市交之资此考绩之弊一也御史巡方未离国门而宻属之姓名已盈私牍甫临所部而请事之竿牍又满行台以豸冠持斧之威束手俯眉听人颐指此请托之弊二也抚按定监司考语必托之有司有司不顾是非侈加善考监司徳且畏之彼此结纳上下之分荡然其考守令也亦如是此访察之弊三也贪墨成风生民涂炭而所劾罢者大都单寒輭弱之流茍百足之虫傅翼之虎即赃秽狼籍还登荐剡严小吏而寛大吏详去任而略见任此举劾之四也惩贪之法在提问乃徒有其名防隂纵之使去或略逮而不行或批驳以相延或朦胧以幸免即或终竟其事亦必博长厚之名而以尽法自嫌苞苴或累万金赃止坐之铢黍草菅或数十命罚不伤其毫厘此提问之五也荐举纠劾所以劝儆有司也今荐则先进士而举监非有慿借者不与劾则先举监而进士纵有訾议者罕及晋接差委専计出身之途于是同一官也不敢接席而坐比肩而行助成骄纵之风大防贤豪之气此资格之六也州县佐贰虽卑亦临民之官必待以礼然后可责以法今也役使谴诃无殊舆独任其汚黩害民不屑禁治礼与法两失之矣学校之职贤才所闗今不问职业而一听其所为及至考课则曰此寒官也槩与上考若辈知上官不我重也则因而自弃知上官必我怜也又从而日偷此处佐贰教授之七也科取士故有门生座主之称若廵按举劾其职也乃劾者不任其怨举者独冐其恩尊之为举主而以门生自居篚筐问遗终身不废假明之典开贿赂之门此馈遗之八也有诏称善抚按痛惩夙不如诏者罪之胡安国曰陆子元尝言今吏部之职拟古宰相而其黜陟之柄有宰相所不及者如前代人主有所简防或不闗中书祖宗时用人亦徃徃出亲擢今凡不由吏部拟上而特防迁除者谓之传奉官必不久而罢人亦耻为之又如有过降黜虽奉特防他日尚可复起独由吏部考察者永不録用其体势之重古未有也愚以为考察之法未必人人水镜安知无徇已而私徇人而谬者且单词类于匿名中伤惨于密告遂使一时萋菲终身禁锢以朝廷黜幽之典为谗人修怨之资立法之孰甚于此时选人请托权贵吏部尚书孙丕创为掣籖之法以杜其一时称公而识者徃徃非之孙承泽曰丕大选掣籖之法于慎行尝议其非体谓古人见除吏条格却而不视以为一吏足矣奈何衡鉴之地自处于一吏之职而无所秉成亦已陋矣至于人才长短各有所宜员格髙下各有所便地方繁简各有所合道里逺近各有所凖而以探丸之智为挈瓶之守是掩镜可以索照而持衡可以悬决也熹宗初赵南星掌吏部疏言掣籖之法自古未有自万厯年间始用之以示公其初即不能行遂有造籖之讨缺者无不如意御史翟学程之防至以为可笑良亦无其然荀卿曰探筹取钩所以为公此假饰以见行法之在人耳而不意天下之果有此事也似宜变之以复祖宗之旧遂停抽籖之法至天啓末复行终明世不复更人因讥铨部为签部云明制铨政最严如户部官不许蘓松浙江人为之以其地多赋税恐飞诡为奸也然孔蠧窦皆由吏胥堂司官迁转不常何奸之有又上自阁部下至驿处仓廵大抵以虚文相酬应京师犹可外吏则愈甚焉官之政事一切付之胥曹而胥曹之所奉者不过已徃之旧牍厯年之陈规上之人既以是责下下之人得不以故事虚文应之一有不应则上之胥曹又乘隙而防以法矣故吏治卒以不振万厯间选六科给事中多未惬人望编修张元桢言当以器识逺大学问该博文章优赡者充之不必拘体貌长大议者以不拘体貌一言有碍遂不果行陆容曰六科系近侍官兼主奏对不选体貎端厚言语的确者以壮观班行表仪朝宁但在前居此地者体貎非不端厚而其器识学问文章徃徃过人葢出自精选号为得人如姚防叶盛尹旻张宁辈是已以后则専以体貎为主而其所重者反不之计所谓出题考选亦不过借此以掩人耳目虗应故事耳使为吏部者以公天下为心不隂厚乡里遇缺选其体貎丰伟音吐正当者五倍其数试其奏议弹文数萹每五六人中其优者一人奏上如此而不得人吾未之信也至资选之法孝宗治时吏部尚书王恕言永乐宣徳正统间天下亦有灾伤各边亦有军饷当时无捐粟例粮不闻不足军民不闻困比年来一遇灾歉輙行捐例则人既己财进身欲其砥厉亷隅为循吏岂可得也帝即命止之王圻尝考论之曰赀算入官昉于西汉谓任富可不贪也厥后边费不足输选成俗虽张释之黄覇卜式司马相如咸由是出不以为讳然终西汉之世得人四五而已唐宋以来亦间行之大抵由军兴粮匮非获已也我朝宣徳以前科贡之途入太学者犹湏精择戒其庸滥至于景泰始以边境多虞开生员纳粟纳马入监之例然是时多不过八九百人已而吏部尚书王直礼部郎中张纶咸以为言礼部侍郎姚防议覆遂尼不行成化初复开纳粮纳草纳马之例未久而止二十年山陜大饥民相食大臣以救荒无策不得已又令纳粟入监限年余即止时入监者已至六七千人于是令入监者过两月则放依亲有愿自偹薪米寄监读书者听寻又令纳粟监生年二十四以下愿坐监者自偹薪米寄监读书扣年二十五嵗以上方凖食粮収拨二十二年令纳银米监生到监两月放回原籍収充増广生员年二十以下者八年二十以上者五年满日咨取入监复班序拨正徳以后或以赈济或以防御或以传奉开上粟入监之例于是纳银之途益广矣世宗入继大统诏严止之嘉靖四年又复暂开然须提学官考其能通文义者两京十三省限不过五千人时各王府典膳引礼等官青衣社学生亦皆得援例入监近年太仆缺马户部缺边费乃开例益滥遂至市井恒人皆得借俊秀名目输粟入监注选铨部者至数万人厯考先朝虽不获已而行此例然亦必各提学官试其文理通者而后许之又各地方俱限以名数又年二十五以下者虽寄监不得食粮収拨近时此例俱未申明其间英俊由此而擢名科第表树勲猷夫岂无人然千百而十一耳

　　钦定续通典卷二十二
　　钦定四库全书
　　钦定续通典卷二十三
　　职官
　　【臣】等谨案杜佑作职官典上溯黄农下迄唐代歴朝官制之沿革件系条分分二十二卷首叙官制要畧曰三公曰三省尚书曰御史共六卷曰诸卿曰武官曰东宫官曰王侯封爵曰州郡曰文武散官曰禄秩曰秩品共十六巻自长贰以至隶属阶品命数以次详载窃以唐之职官杜典畧备自天宝以后无大改革所有増置不过十数条而已至五代官制紊杂废置不常欧阳修作史序云乱世分离文字残缺故无职官志今考其帝纪列传并参以防要及册府元龟等书叙及官职者宰辅诸卿而外无可纪述宋初官无定员员无专职三省二十六曹四司类有他官主判迄于元丰肇新官制罢去空名咸遵职守衔名员额类承唐制而加以详备建炎中率多省并然或废或复犹不尽更初制也辽初建国事简职专神册六年诏正班爵因习闻河北藩镇受唐官名故太师太保司徒司空枢宻使之名施于部族其伊勒希巴多啰伦穆腾特哩衮林牙裕悦之类则从其初号也既得燕代十六州乃用唐制立三省六部台院寺监诸衞东宫之官名曰南面官以治汉人金自景祖始建官属其官皆踵辽之旧类多国语天防四年建尚书省遂有三省之制至熙宗始颁官制及改易官格除拜内外官始以勲封食邑入衔而后其制定自省而下为院为台为府为司为寺为监为局为署为所各统所属以修其职事员简而不滥职定而不移终金之世未尝稍改元自世祖即位命刘秉忠许衡酌古今之宜定内外之官总政务者中书省秉兵柄者枢宻院司黜陟者御史台在内者有寺监衞府在外者有行省行台宣慰防访诸司及路府州县官而一代之制始备若其因事而置事已则罢与夫异教杂流世袭之属名类实繁虽正史亦畧而不载至正兵兴増设之官不循旧制平章有添设之号枢宻有行院之称纪律紊而官益滥矣明制沿汉唐之旧而加损益自洪武十三年罢丞相不设析中书省之政归于六部以尚书任天下之事侍郎贰之纠劾责之都察院章奏达之通政司平反参之大理寺亦汉九卿之遗意也始置大学士特备顾问鲜所参决洪熙宣徳中加至公孤遂为宰相位次冠六卿矣其余司寺监苑咸设专官以率其属外官则以总督巡抚总领其纲纪而巡按纠察之立法之初庶绩咸理至于建都北平而南省犹设官属朝廷猥以是为储才臣子遂因之而养望终明之世不废亦一代之制也是书一遵杜佑体例取其有闗沿革及制度之大者分门纂辑其政迹可纪及立言行事足备考核者间为诠注以存掌故自唐肃宗至徳以后官制有所更定者则标举而类叙之无所更改则仍依杜佑旧文纂集辽金元明四朝其职掌同而衔名稍异仍依其职司所系按类递详间有増补一二者亦依次附叙并着于篇至于宦官削去秩品仍纂録内侍省官职于治乱得失之由尤资考镜恭奉
　　圣谕特于本篇下敬详焉
　　第一歴代官制要畧
　　第二三公总叙【四辅二大附】　太师　太傅　太保　太宰　太尉　司徒　司空　大司马　总叙三师三公以下官属
　　第三宰相【并官属】
　　门下省　侍中【侍郎　给事中　散骑常侍谏议大夫　起居　补阙　拾遗　典仪　城门郎　符寳郎　宏文馆校书】中书省　中书令【侍郎　舍人　通事舍人集贤学士　史官　主书】
　　第四尚书上
　　尚书省【并总论尚书】　録尚书　尚书令　仆射【左右丞　左右司郎中　员外郎附】　歴代尚书　歴代郎官　歴代都事主事令史　行台省
　　枢宻院　知院事【同知院事　枢宻副使　签书院事　同签书院事　都承防　副都承防　检详官　计议官　编修官　客省使　断事官】
　　第五尚书下
　　吏部尚书【侍郎　郎中　员外郎　司封郎中员外郎　司勲郎中　员外郎考功郎中　员外郎　主事附】
　　户部尚书【侍郎　郎中　员外郎　度支郎中员外郎　金部郎中　员外郎仓部郎中　员外郎　主事附】
　　礼部尚书【侍郎　郎中　员外郎　祠部郎中员外郎　膳部郎中　员外郎主客郎中　员外郎　主事附】
　　兵部尚书【侍郎　郎中　员外郎　职方郎中员外郎　驾部郎中　员外郎库部郎中　员外郎　主事附】
　　刑部尚书【侍郎　郎中　员外郎　都官郎中员外郎　比部郎中　员外郎司门郎中　员外郎　主事附】
　　工部尚书【侍郎　郎中　员外郎　屯田郎中员外郎　虞部郎中　员外郎水部郎中　员外郎　主事附】
　　第六御史台　御史大夫【中丞　侍御史　殿中侍御史　监察侍御史　主
　　簿　典事检法经歴都事附】
　　第七诸卿上
　　总论诸卿【少卿附】
　　太常卿【丞　主簿　博士　太祝　奉礼郎协律郎　两京郊社署　太乐署　鼔吹署　太医院　太署　廪牺署　汾祠署太公庙署】光禄卿【丞　主簿　大官署　珍羞署　良醖署　掌醢署】衞尉卿【丞　主簿　武库署　武器署　守宫署　公车司马令　左右都】宗正卿【丞　主簿　崇元署　诸陵署　太庙署】太仆卿【丞　主簿　乗黄署　典廐署　典牧署　车府署　诸牧署】大理卿【正　丞　主簿　狱丞　司直　评事监】
　　第八诸卿
　　鸿胪卿【丞　主簿　典客署　司仪署】
　　司农卿【丞　主簿　上林署　太仓署　钩盾署　防官署　苑总监　诸仓监　司竹监　温泉汤监　诸屯监　搜粟都尉等官典农中郎将等官】太府卿【丞　主簿　诸市署　平准署　左右藏署　常平署】秘书监【丞　秘书郎　校书郎　正字　著作郎　佐郎　校书正字附　太史局令丞】
　　殿中监【丞　尚食局　尚药局　尚衣局　尚舍局　尚乘局　尚辇局　奉御　直长】
　　第九诸卿下
　　内侍省【内侍　内常侍　内给事　内谒者监内寺伯　掖庭局　宫闱局　奚官局　内仆局　内府局】
　　少府监【少监　丞　主簿　中尚左尚右尚织染　掌冶等署　暴室等丞】将作监【丞　主簿　左校署　右校署　甄官署　中校署　东园主章令】国子监【祭酒　司业　丞　主簿　国子博士助教　太学　广文　四门　律学书学　算学等博士】
　　军器监【丞　主簿　甲坊署　弩坊署】
　　都水使者【丞　主簿　舟檝署　河渠署】
　　第十武官上
　　将军总叙　左右衞【并亲衞】　左右骁衞　左右武衞　左右威衞　左右领军衞　左右金吾衞　左右监门衞　左右千牛衞　左右羽林衞　左右龙武军【左右神武等军附】
　　第十一武官下
　　大将军【并官属】　车骑将军　衞将军　前后左右将军　四征将军　四镇将军　四安将军四平将军　杂号将军　监军【军师祭酒理曹掾属附】三署郎官叙　中郎将【五官中郎将左右中郎将】　虎贲
　　中郎将　四中郎将【东西南北】　杂中郎将　折冲府【果毅别将等附】
　　三都尉【奉车　驸马　骑　奉朝请附】
　　第十二东宫官
　　太子六傅【三太三少】　太子宾客　太子詹事【丞主簿司直】　太子庶子【中允　司议郎　中舍人舍人　通事舍人　谕徳】
　　【赞善　崇文馆学士　洗马　文学　校书正字　典膳　药藏　内直　典设　宫门等郎】太子家令【丞　主簿　食官署典仓署　司藏署】　太子率
　　更令【丞　主簿】　太子仆【丞　主簿廐牧署】　左右衞率府【副率以下官属】　左右司御率府　左右清道率府左右监门率府　左右内率府　太子旅贲中郎将　太孙官属附
　　第十三王侯总叙　歴代王侯封爵【公主并官属附】第十四州郡上
　　司隶校尉　州牧刺史　总论州佐【别驾　治中　主簿功曹书佐　部郡□从事　典郡书佐　祭酒从事　中正】
　　都督【总管节度团练都统等使附】
　　都防
　　第十五州郡下
　　京尹【京兆尹　左冯翊　右扶风　河南尹　留守附】　郡太守　总论郡佐【郡丞　别驾　长史　司马　録事参军　司功　司仓　司户　司兵　司法　司士　参军事　经学博士　医博士中正　通守　五官椽　督邮　郡　尉】县令　总论县佐【丞　主簿　尉　五百附】乡官　镇戍闗市官
　　致仕官
　　第十六文散官　开府仪同三司　特进　光禄大
　　夫以下
　　武散官　骠骑将军　辅国将军　镇军将军以下　诸校尉附
　　勲官
　　内官【命妇附】
　　第十七禄秩【干力　白直　仗身　庶仆　亲事帐内　执衣　防阁　邑士　士力
　　门夫等并附】　致仕官禄　职田公田
　　第十八秩品一【并命数】
　　第十九秩品二【并命数】
　　第二十秩品三【幷命数】
　　第二十一秩品四【并命数】
　　第二十二秩品五
</div>
    <div class="pagination">
<a href="钦定续通典_page5.html">上一页</a><a href="钦定续通典.html">1</a><a href="钦定续通典_page2.html">2</a><a href="钦定续通典_page3.html">3</a><a href="钦定续通典_page4.html">4</a><a href="钦定续通典_page5.html">5</a><span class="current-page">6</span><a href="钦定续通典_page7.html">7</a><a href="钦定续通典_page8.html">8</a><a href="钦定续通典_page9.html">9</a><a href="钦定续通典_page10.html">10</a><a href="钦定续通典_page11.html">11</a><span>...</span><a href="钦定续通典_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
