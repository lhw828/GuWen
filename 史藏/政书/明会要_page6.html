<!DOCTYPE html>
<html>
<head>
    <meta charset="UTF-8">
    <title>明会要 - 第 6 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会要 - 第 6 页/共 32 页</h1>
    <div class="content">是年，改山川坛名为天地神只坛。天神坛在左，南向，改序云雨风雷凡四坛。地只坛在右，北向，五岳、五镇、五陵山、四海、四渎凡五坛。从祀：京畿山川，西向；天下山川，东向。以辰、戌、丑、未年仲秋，皇帝亲祭。余年，遣大臣摄祭。(《明会典》。 )
隆庆元年，礼臣言：“天神、地只已从祀南、北郊，其中秋神只之祭，不宜复举。”今罢之。(《礼志》。 )○先农
吴元年十一月，太祖欲举行田礼，谕廷臣曰：“古者天子田千亩，所以供粢盛，备馈膳。自经丧乱，其礼遂废，上无以教，下无以劝。夫欲财用之不竭，国家之常裕，鬼神之常享，莫先务农。”遂命以来春举田礼。(《大训记》。 )
初，御史寻适请行耕享先农礼。上命礼官钱用壬等议，谓：“先农与社异，当以耕日祭之。《国语》：‘农正陈礼，’卫昭《注云》：‘祭其神，为农祈也。’汉以田之日祀先农，其礼始著，由晋至唐、宋相沿不废。政和间，命有司享先农，止行亲耕礼；南渡后，复亲祀；元虽议耕，竟不亲行。其祀先农，命有司摄事。今议：耕之日，皇帝躬祀先农；礼毕，躬耕田，以仲春择日行事。”从之。(《春明梦余录》。 )
洪武二年二月，帝建先农擅于南郊，在田北。亲祭先农，以后年轻化配。祀毕，行耕礼。御耒耜二具，韬以青绢；御耕牛四，被以青衣。礼毕，皇帝还大次。应天府尹及上元江宁两县令率庶人终亩。是日，宴劳百官耆老于坛所。(《礼志》。 )
八年，遣应天府尹祭先农，不设配(《春明梦余录》。 )
十年二月，遣官享先农，命应天府官率农民耆老陪祀。(《礼志》。 )
二十年二月，上躬耕田遣官享先农。礼成，宴群臣于坛所。(《明通纪》。 )二十一年，更定祭先农仪，不设配位。(《礼志》。 )
永乐中，建坛京师，如南京制，在太岁坛西南。每岁仲春上戊，顺天府尹致祭。后凡遇登极之初，行耕礼，则亲祭。(同上。 )
宣德元年，礼部进春耕田仪注。上观之，谓侍臣曰：“先王制田以供粢盛，以率天下务农。天子公卿躬秉耒耜，贵有实心耳！不然，三推五推，何益于事？”(《通典》。 )
弘治元年二月丁未，耕田。礼毕，宴群臣，教坊杂伎进。都御史马文或厉声曰：“新天子当知稼穑艰难，岂宜以此渎乱宸璁？”即斥去之。耕之礼，自成祖以后，唯登极一行之。至是，始定于每岁仲春，上躬自行礼，定为制。(《三编》。 )
嘉靖元年，命终亩农夫照例引见。人赏布一疋。(《图书编》。 )
九年二月，礼部上耕仪，帝以其过烦，命来岁别议。(《实录》。 )
十年正月，更定耕仪。(同上。 )又命恳西苑隙地为田，建殿曰无逸；亭曰豳风，又曰省耕，曰省敛；置仑曰恒裕。贮田之所入，以供祀事。(《会典》。 )
十六年谕：凡遇亲耕，则户部尚书先祭先农；皇帝至，行三推礼。三十八年，罢亲耕，惟遣官祭先农。(已上《礼志》。 )四十一年，遣顺天府尹祭先农，免乐舞。(《图书编》。 )
降庆元年，罢西苑耕种。诸祀皆取之田。(《礼志》。 )
二年二月己亥，耕田。以礼部言，增上中下三等农夫各十人于耆老之后，如弘治中例。(《通纪》。 )
崇祯十五年二月，亲祭先农，行田礼。科臣沈迅言：“教坊承应歌词俚俗，宜改正。”上谕阁臣：以后耕，宜歌《豳风无逸》之诗。教坊俚俗之词，斥令改正。(《春明梦余录》。 )
◎先蚕洪武二年二月，命皇后率内外命妇，蚕于北郊。(《通纪》。 )
嘉靖九年正月丙午，作先蚕坛于北郊。(《本纪》。 )初，给事中夏言请皇后亲蚕；以为耕、蚕礼本并行，不宜偏废。帝召礼官详考古制。大学士张璁等，请于安定门外建先蚕坛。从之。三月丁巳，皇后亲蚕于北郊。礼毕，亲诣采桑坛，公主及内外命妇从之。赐宴毕，还宫。逾月，蚕事告成，复行浴茧礼。(《三编》。 )
十年，改筑先蚕坛于西苑仁寿宫侧。四月丁巳，皇后行亲蚕礼于西苑。十六年，诏罢之，仍命进蚕具如常仪，遣女官祭先蚕。三十一年，罢亲蚕礼。四十一年，并罢所司奏请。(《通典》。 )
◎高
嘉靖九年，张璁疏：“顷者生员李时扬，监生张岑各疏请举祀高之礼，以祈圣嗣。夫古后稷之生，祈于郊；孔子之生，祷于尼山。乞祷之说，古礼有之。虽《大雅既醉》之诗曰：‘公尸嘉古。’曰：‘君子万年，永锡祚允。’曰：‘厘尔女士，从以孙子。’夫公尸之告，皆祖考之锡福也。愿值兹慎选淑女之时，以广求嗣续之诚，告于太庙、世庙，以祈祖考之，以慰圣母之心。”上嘉其请，于是建木台于皇城东永安门北震方，择十二月二十四日行礼。夏言充祈嗣醮坛监礼使。(《春明梦余录》。 )
十一年十一月，复于钦安殿建祈嗣醮。以夏言充监礼使，湛若水、顾鼎臣充迎嗣导引官。(《实录》。 )○城隍洪武二年，封京师及天下城隍。(《图书编》。 )
是年，以城隍止合祀于城南诸神享祀之所，未有坛，非隆敬神只之道，命礼官考古制以闻。礼官言：“国家开创之初，尝以京都城隍及天下城隍祀于城南享祀之所，即非专祀，又室而不坛，非礼所宜。今宜以城隍及太风雨等合为一坛，春秋祀之。”诏可(《春明梦余录》。 )
三年，诏去封号，止称某府、州、县城隍之神，命从祀于山川坛。(《会典》。 )九月戊子，京师城隍庙成，改东岳行祠为之。(《大政记》。 )永乐中，建庙都城之西，曰大威灵祠。(《礼志》。 )
弘治中，倪岳疏：“岁以五月十一日为神之诞辰，及万寿圣节，各遣官致祭。夫庙祀城隍之神，本非人鬼，安得诞辰？可谓谬妄。况每岁南郊大祀坛，八月山川坛，俱有合祭之礼，事体已重，与天下府州县之祭不同。所有前项祭告，烦渎无据，俱各罢免。”(王圻《通考》。 )
嘉靖九年，罢山川坛从祀，岁以仲秋祭旗纛日，并祭都城隍之神，凡圣诞节及五月十一日神诞，皆遣太常寺堂上官行礼。国有大灾则告庙。在王国者，王亲祭之；在各府、州、县者，守、令主之。(《礼志》。 )
卷九 礼四(吉礼 )


◎宗庙
吴元年九月甲戌朔，太庙成。四世祖各为一庙：中德祖、东懿祖、次仁祖、西熙祖、皆南向。每庙：东西有夹室，帝两庑、三门、门设二十四戟，缭以周坦，如都宫之制。(《吾学编》。 )
洪武元年正月，制太庙祭器。太祖曰：“近世泥古，好用古笾豆之属，以祭其先。先既不用，死而用之，甚无谓也！其制宗庙器服御，皆如事生之仪。”于是造银器，以金涂之。酒壶盂盏皆八，朱漆盘、碗二百四十，及军施枕簟箧笥帏幔浴室皆具。后又诏：以金涂银者，俱易以金。
八年七月辛酉，改建太庙。前正殿，后寝殿，殿翼皆有两庑。寝殿九间，间一室，奉藏神主，为同堂异室之制。中室奉德祖，东一室奉懿祖，西一室奉熙祖，东二室奉仁祖，皆南向。
十五年，以孝慈皇后神主享太庙。其后皇后庙仿此。
建文即位，奉太祖神主庙。正殿：神座次熙祖，东向。寝殿：神主居西二室，南向。(已上《礼志》。 )
永乐十八年，建庙北京，如南京之制。前正殿九间，翼以两庑。后寝殿九间，间一室，皆南。(《春明梦余录》。 )十九年正月甲子朔，奉安五庙神主于太庙。(《本纪》。 )
洪熙元年二月丙寅，太宗神主太庙。(同上。 )
成化二十三年八月，宪宗将升，而九室已备，始奉祧懿祖。熙祖而下，皆以次奉迁。乃奉宪宗神主于寝殿西第四室，南向；正殿神座右第四位，东向。先期告宪宗几筵。祭毕，奉迁懿祖神主衣冠于后殿，床幔仪物俱暂贮于神库。(《会典》。 )
弘治十七年三月癸未，定太庙各室一帝一后之制。(《本纪》。 )
嘉靖五年七月壬午朔，享太庙，遣驸马崔元代。给事中章侨言曰：“庙享重礼，无故不宜遣代。元虽亲属贵臣，终非气烦相感，安能致祖宗之享？况临时差遣，仑皇就位，诚敬何存？”上以侨妄言，夺俸三月。(《章侨传》。 )
十年正月甲午，更定庙祀，奉德祖于祧庙。(《本纪》。 )敕谕礼部，以太祖高皇帝重辟宇宙，肇运开基，四时享祭，压于德祖，不得正南向之位。命祧德祖，而奉太祖神主居寝殿中一室，为不迁之祖。太宗而下皆以次奉迁。每岁孟春特享，夏秋冬合享。改择季冬中旬大裕。而以岁除为节祭，归之奉先殿。特享，则奉太祖居中，太宗而下以次居左右，各设一幄，南向。合享，则奉太祖居中南向，太宗而下以次东西向。大，则奉德祖于太庙，居中，南向，懿祖而下皆以次东西向。(《会典》。 )
十三年六月甲子，南京太庙灾。上以南京祖宗根本之地，令礼部择日，上易服亲诣太庙祭告，专遣大臣一人往南京祭告。先是，上欲更营京师太庙，命夏言等相度规制。会南京太庙灾，礼部尚书湛若水请：权将南京太庙香火并于奉先殿，重建太庙，补造列圣神主。上召言会廷臣集议。言等言：“国有二庙，自汉惠始；神有三主，自齐桓始。周之三都三庙，乃迁国立庙，去国载主，非二庙二主也。子孙之身乃祖宗所依。圣子神孙既亲奉祀事于此，则祖宗神灵自当陟降于此。今日正当专定庙议，一以此地为根体。南京原有奉先殿，其朝夕香火，当合并供奉如常。太庙遣址当仿古坛单遗意，高筑墙垣，谨司启闭，以致尊严之义。”(王圻《续通考》。 )帝欲改建九庙。夏言又言：“京师宗庙将复古制，而南京太庙遽灾。殆皇天列祖启佑默相，不可不灵承者。”帝悦，诏春和兴工。诸臣议：于太庙南，左为三昭庙，与文祖世室而四；右为三穆庙。群庙各深十六丈有奇，而世室殿寝稍崇。具图进。帝以世室尚当隆异，令再议。言等请增拓殿寝，视群庙崇广。报可。
十四年正月，谕阁臣：“今拟建文祖庙为‘世室’，则皇考‘世庙’字当避。”张孚敬言：“世庙著《明伦大典》颁诏四方，不可改。文世室宜称‘太宗庙’。其馀群庙不用‘宗’字，用本庙号。他日递迁，更牌额可也。”从之。二月己亥，作九庙。尽撤故庙更建之。诸庙各为都宫，庙各有殿有寝。太祖庙寝后有祧庙，奉祧主藏焉。太庙门殿皆南向。群庙门东西向；内门殿寝皆南向。
十五年十二月辛卯，新庙成。乃奉安德、懿、熙、仁四祖神主于祧庙，太祖神主于太庙，太宗以下神主于群庙。(已上《礼志》。 )
十七年九月辛巳，上太宗庙号成祖，献皇帝庙号睿宗。(《本纪》。 )
二十年四月辛酉，九庙灾，毁成祖、仁宗主。上亲祭告南北郊、宗庙；青服，御西角门亲事。(《实录》。 )
二十二年十月壬戌，上以旧庙基隘，命相度规制。议三上，不报。久之，乃命复同堂异室之制。谕曰：“太祖肇基之初，首建四亲庙。其后更制，特奉殷荐，同乎一堂。当其始事，岂不博采遐观？卒从同堂异室之规，以示酌古准今之义。暨我成祖定鼎于兹，庙寝之营，率遵其旧。百数十年以以享，缉于纯嘏；则有由然。夫萃之为享，其则不远。曩因廷臣之议，咸称七庙之文。是用创兴，以从周典。乃所司讨论不详，区画失当。成祖以六世未尽之亲，而遽迁世室，不获奉于三昭。仁宗以穆位有常之主，而移就左宫，遂致紊于班。武宗，朕兄也，不得用为一世；顾居七庙之中，有妨十世之祀。揆之古义，斯为戾矣。往者回禄之警，天与祖宗实启朕心。兹当重建之辰，所宜厘正，以图新制。又我皇考睿宗，庙于都宫之外。朕每事庙中，考庙未备。虽于祀同享，而奉主往来，深为渎扰。兹礼官会议，欲奉处于孝宗同庙。虽为兄弟同世之义，然题扁各殊，终未为安。朕是究是图，惟遵先制，其永无愆。夫礼非天降，乃起人情。祖考列圣惟聚一堂，斯实时义之顺者。兹当建立新庙，仍复旧制。前为太庙，后为寝，又后为祧，以藏迁主。太祖居中，群庙分为左右。每时祭享，奉太祖正位南向，而奉迎成祖及群庙及皇考庙神主俱同堂而序祭。祭毕，奉列庙主归寝。”(《春明梦余录》。 )
二十四年六月壬辰朔，新太庙成。礼部奏上奉安神主仪注，先期祭告。从之。御史周冕言：“大典初成，皇上宜于奉安之日，亲致孝享。不宜更遣官代摄，以负神人之望。”帝怒，下诏狱。
七月辛酉朔，奉安太祖列圣神主于太庙。太祖居中；左四序：成、宣、宪、睿；右四序：仁、英、孝、武；皆南向。德、懿、熙、仁四祖为祧庙，亦南向。于是奉睿宗于太庙之左第四序，跻武宗上，而罢特庙之祀。
二十七年十一月丙子，诏议孝烈皇后庙，既而罢之。先是，部臣以后丧且期年，神主宜享，乃援孝洁皇后故事，请权奉先殿东夹室。上曰：“非正也。可即太庙。”于是严嵩等请设位于太庙东，皇妣睿皇后之次；后寝藏主，则设幄于宪庙皇祖妣之右；以从于祖姑之义。上曰：“安有享从此而主藏彼之礼？其祧仁宗，以新序，即朕位次，勿得乱礼。”嵩曰：“新序，非臣下所敢言。”上命姑已之，且俟再期以闻。二十八年十一月甲申，命藏孝烈神主于皇妣献皇后之侧，而上终欲孝烈入庙，自为一世。二十九年十一月，复下礼部议。尚书徐阶抗言：“女后无先入庙者，宜祀之奉先殿。”给事中杨思忠亦以为然。上大怒，阶等惶恐谢罪。会孝烈忌日，请祭。上曰：“孝烈继后，所奉者又入继之君，忌不祭亦可。”于是阶等上祧仪注，如上指。遂祧仁宗，而孝烈于太庙之第九室。(已上《实录》。 )
隆庆元年正月，礼部尚书高仪等言：“孝洁皇后，肃皇帝元配也。太庙享，惟一帝一后，后惟元配。今孝烈先，若奉孝洁同，则二后并配，非制。若以孝烈先而孝洁遂不，舍元配而继后，亦非制。请考洁享，移孝烈于宏孝殿。”从之。(《会典》。 )
六年八月，穆宗将庙，敕礼臣议当祧庙室。部议：“宣宗世次尚近，祧之未这发。但于寝殿左右各增一室，则尊祖敬宗，并行不悖。”帝命如旧敕行，遂祧宣宗。(《礼志》。 )
万历九年，礼科给事中丁汝谦奏：“列圣尝君临天下，睿皇帝北面事之，一旦与之并列，非礼。跻武宗之右，又非礼。且世庙常尊，百世不迁，宜以睿宗专祭于世庙。”(《太常纪》。 )
天启元年七月，光宗将庙。太常卿洪文衡请无祧宪宗而祧睿宗，不听。(《礼志》。 )
《通典》云：“按明庙制：太祖首建四亲庙，世宗定太祖南向之位，皆得礼之正。其阙而未备者：建文祭享无闻，景泰庙号不立。神时，礼科都给事中万象春尝上疏极言，未获俞允。而睿皇帝以私亲跻武宗之上，终明之世，莫之或改，亦失礼之甚者矣。”
◎庙议
洪武元年，命中书省集儒臣议祀典。李善长等言：“周制：天子七庙。而《商书》曰：‘七世之庙，可以观德。’则知天子七庙，自古有之。太祖百世不迁，三昭三穆以世次，比至亲尽而迁，此有天下之常礼。若周文王、武王以有功当宗不祧，故皆别立一庙，谓之文世室、武世室，亦百世不迁。汉每帝辄立一庙，不序昭穆。又有郡国庙及寝园庙。光武中兴，于洛阳立高庙祀高祖及文、武、宣、元五帝；又于长安故高庙中祀成、哀、平三帝；别立四亲庙于南阳舂陵，祀父南顿君以上四世。至明帝遗诏：藏主于光烈皇后更衣别室，后帝相承，皆藏于世祖之庙，由是同堂异室之制，至于元莫之改。唐高祖尊高曾祖考，立四庙于长安。太宗议立七庙，虚‘太祖’之室。玄宗创制，立九室，祀八世。文宗时，礼官以景帝受封于唐，高祖太宗创业受命，百代不迁，亲尽之主，礼合祧迁，至则合享如常。其后以敬、文、武三宗为一代，故终唐之世，常为九世十一室。宋自太祖追尊僖、顺、翼、宣四祖，每遇则以昭穆相对，而虚东向之位。神宗奉僖祖为太庙始祖。至徽宗时，增太庙为十室，而不祧者五宗。崇宁中，取王肃说，谓二祧在七世之外，乃建九庙。高宗南渡，祀九世。至于宁宗，始别建四祖殿，而正太祖东向之位。元世祖建宗庙于燕京，以太祖居中，为不迁之祖。至泰定中，为七世十室。今请追尊高曾祖考四代，各为一庙。”(《礼志》。 )
孝宗即位，宪宗将升。时九庙已备。礼部尚书周洪谟言：“国家自德祖以上，莫推世次。德祖视周后稷不可祧，太祖、太宗视周文、武，百世不迁。宪宗升，当祧懿祖。宜于太庙寝殿后，别建祧庙，如古夹室之制。岁暮，则奉祧主合享，如古祭之礼。”吏部侍郎杨守陈言：“《礼》：‘天子七庙，祖功而宗德。’德祖可比商报乙、周亚圉，非契、稷比。议者习见宋儒尝取王安石说，遂使七庙既有‘始祖’，又有‘太祖’。太祖既配天，又不得正南向之位，非礼之正。今请并祧德、懿、熙三祖，自仁祖下为七庙。异时祧尽，则太祖拟契、稷，而祧主藏于后寝，祭行于前殿。时享尊太祖，祭尊德祖，则功德并崇，恩义亦备。”帝竟从礼官议。(同上。 )
杨守陈疏云：“往者钦蒙敕谕，以宪宗纯皇帝将太庙，当定九庙祧迁之制，命文武大臣下逮臣等会议。臣愚无识，以为当据古礼而定七庙。祧德祖、懿祖、熙祖三庙，以仁祖、太祖、太宗、仁宗、宣宗、英宗、宪宗为七庙。别为殿于太庙之后，以奉三庙神主。三岁一。以后，仁祖及仁宗以下，亲尽而祧，皆祧于三祖之庙。而太祖、太宗皆百世不迁，庶无悖礼。臣议若此。众议建别殿，以藏祧主，而行礼，与臣议同。唯以明诏言九庙，德祖当为始祖不迁，但请祧懿祖，与臣议异。臣退而思之，窃以为诏书九庙，容或犹可；若德祖不祧，以为百世之祖，则有不可。孔子曰：‘祖有功、宗有德。’此万世不易之论也。天子七庙：太祖之庙，百世不迁；余皆祧毁。此四代帝王之成法也。请详陈之。唐虞之文祖尚矣。夏之时，颛项既帝，而鲧无功，故以禹为始祖。殷之始祖曰契，周之始祖曰稷，皆有大功，故号‘太祖’而郊祀配天，其庙不迁。汉及魏、晋上祖无功，皆以创业之君为‘太祖’。李唐祀四世，谥其高祖曰宣简公，曾祖曰懿王，祖曰元皇帝，而其考谥景皇帝，有功，实号‘太祖’。赵宋亦祀四世，号其高曾祖考为僖、顺、翼、宣四祖，而以艺祖开国，庙号‘太祖’。凡号‘太祖’者必以配天。此皆据理以定名号，以示当祧与不迁之意矣。故魏、宋之庙，‘太祖’以上，亲尽皆祧，而‘太祖’历世不迁，时无议者。唐至中宗，既祧宣简于夹室，玄宗仍复宣简而谥为献祖，并谥懿王为懿祖。至肃宗，并祧献、懿。德宗又祧元帝，于是太祖居东第一室矣。然至之时，则献祖居尊东向，而太祖在昭穆之列，当时人心犹慊，议者纷然。卒迁献、懿之祖于兴圣庙，不与祭，而太祖正东向之位，为不迁之祖。终唐之世，无复议者。宋至神过，已祧僖祖于夹室。及王安石用事，仍复僖祖，且定之为始祖，而居累朝祭所虚东向之位，迁顺祖于夹室。当时名臣韩维、司马光、孙固、王介、张师颜者，群议力争，莫能回也。哲宗既祧翼祖，徽宗又祧宣祖；而僖祖犹居尊位，太祖犹列昭穆，人心亦慊。故高宗以来，如董、王晋之伦，屡尝论列。宁宗乃用赵汝愚、郑侨、楼钥、陈傅良诸臣之义，并祧僖、宣二祖，别建四祖殿以奉祧主。时唯一朱熹；争之不胜。于是太祖始居第一室，而祭东向之位，终宋世不迁，无复议矣。此则凡号‘太祖’而配之者，必居尊位，而百世不迁，然后合乎典礼，协于人心，而无可议也。国初，追帝高曾祖考为德、懿、熙、仁四祖，亦但以为四亲庙而已，初无祖功之意。故郊祀配天则以仁祖，亦唯取严父之义耳。固未尝以德祖拟商、周之稷、契而辄以配天也。太宗嗣位，乃尊高皇帝为太祖而遂以配天，仁祖亦不得预；则其意亦以四祖亲尽当祧，而太祖有功不迁，当如夏之以禹为‘始祖’，汉以下以创业之君为‘太祖’者也。在礼：‘太祖’即始祖。高皇帝既号太祖，复号德祖为始祖，岂先王之礼祖宗之意哉？且古者一帝一庙，庙皆南向。后世同堂异室，亦皆南向。时享，则诸帝皆南面而各尊。唯祭则始祖独尊，余则左右分向，皆卑也。我朝时享之礼，则惟德祖南面独尊，余皆东西向而卑，已如之仪矣。今祧懿祖，则以德祖为始祖，而百世不迁，永成南面之位而常尊，太祖永居西向之位而常卑。后世臣子瞻之，孰无憾怅？必有博闻达礼之儒，昌言正议，而群臣和之，天子从之，卒祧德祖而尊太祖，然后已耳。唐、宋之事，是明鉴也。若祧德祖，则异日以次祧尽，而太祖可居南面之尊，以称其名实。此天下人心之同愿，虽传万世，必无易也。况别殿密迩太庙，而祭则德祖犹居南面之位，太祖诸帝皆列左右，不失其尊。非若唐迁献祖于兴圣庙，宋迁僖祖于四祖殿，而远隔别享，伸孙之尊废祖之祭也。亦何嫌哉！今之议者，率谓：德祖犹宋之僖祖，王安石尝议尊僖祖为始祖，其后朱熹庙议实取之，今尚敢有异议乎？臣以为不然。安石谓：‘僖祖有庙，与稷、契疑无以异。’熹亦谓：‘莫若以僖祖为稷、契，而祭于太庙之初室。’曰‘疑’曰‘莫若’，则其意岂真以僖祖为稷、契而合于礼之祖有功者哉？盖其说以为：若祧僖祖，不可于孙之夹室，又不可别立一庙，故为是不得已之词耳！然宋亦卒祧僖祖于别殿，以艺祖为‘太祖’而后已。盖祖有功之礼，终不可泯也。况时异制殊，尚有执其说之不可行于宋者，而必欲行之于今乎？今太庙既无夹室，若执其说，虽立别庙亦不可也。祧主将安置乎？今既立别殿以奉祧主，无所谓下于孙者，德祖之祧，何不可之有？而必强无功者以为始祖，而始有功之太祖乃不得如夏之禹，汉以下创业之君，何哉？孔子明言：‘祖有功宗有德。’安石但论本统，而不论功德，已戾乎孔子。而朱子有取之者，其说虽若得其要，亦但如前之所云者耳。今议者不察定礼，不从孔子，而犹以朱子为辞。庙祀不祖有功，而以无功者强拟。上不当祖宗之意，下不惬臣子之愿。名与实乖，文与情乖。安可为典而垂世哉？陛下若姑存近制，则存九庙，祧德祖可矣。虽从今议，而每岁一，亦无不可。盖古礼：四时毕三岁一。今四时之外，实多岁暮一祭。故佥议改岁暮时享为，乃礼之从宜而近理者，亦可从也。若务遵古典，则当全用臣议，并祧三祖，但存七庙，三岁而一。乃协四代之典，足垂万世之法也。”时不能用。(王圻《统通考》。 )
文彬按：文懿此疏，详明曲鬯，《明史本传》不载其事。《礼志》所载止四五行，与此意同词异，中有“退而思之”云云，想前疏不行，复为此疏。其谓“后世臣子必有博闻达礼之昌言正义，卒祧德祖而尊太祖然后已”焉者，至嘉靖十年，而其言果验。以是徵天理之不容终泯也。《礼志》书“吏部侍郎”，《通考》书“少詹事”，盖兼官也。
弘治十七年，孝肃周太后崩。先是成化时，预定周太后葬祭之议。至是，召辅臣议庙礼。刘健等言：“汉以前，一帝一后。二后，自唐始；三后，自宋始。曩时定议：慈懿太皇太后居左，今大行太皇太后居右，用唐、宋故事。”帝曰：“事当师古，末世不足法。祖宗来，惟一帝一后；今若并，是变礼从朕始也。”乃援孝穆纪太后别祭奉慈殿为言，下廷臣议。英国公张懋等言：“《春秋》：‘考仲子之宫，’胡安国《传》云：‘孟子入惠公之庙，仲子无祭所。’以此观之，神庙无二配。而《周礼》有祀先妣之文，疏云：‘姜原也。’唐、宋推尊太后，不配食者，皆别立庙祀之，亦得《宫》之义。宜仿故事，于奉先殿外建庙奉祀为宜。”帝然之。将建庙，钦天监奏：年月不宜。廷议：暂祀太皇太后于奉慈殿正中，徙孝穆居左。终明世皆用其制。(《三编》。 )
正德十一年十月，御史徐文华条上宗庙礼仪：祧庙、、特享、出主、食凡五事。末言：“僖、懿二祖既祧，太庙享诸王宜罢祀。”皆考证经义可施行者。帝责其出位妄言，黜为民。(《徐文华传》。 )
嘉靖十一年，上欲复七庙制。议未决，会中允廖道南疏请建九庙，上喜，下廷议。礼官上言：“太庙垣外，左右隙地不盈数十丈。若依古制，昭穆六庙在太庙前，以次而南，则今太庙都宫之南至承天门墙不远，即使尽辟其地为左昭右穆，犹恐势不能容。若欲稍减规模，不必别门异寝，又恐礼未必协。况古七庙九庙，制度皆同；今太庙巍然宏壮，而群庙聩然湫隘，亦恐于义未安。议者欲就太庙两庑即分群庙；不惟去尊即卑，不足以称圣孝；而迁就一时，裁损庙貌，尤非细故。且有庙无寝，神将安栖？诸王功臣，置之何所？议者又欲藏主夹室。夫夹室者，侧室也。以藏祧主，可也；以藏亲庙未毁之主，情理舛矣。至谓周人庙制约俭，宜仿为之。夫周庙门大扃七个，闱门小扃三个；则大门实容二丈一尺，小门实容六尺。其制过于今庙，乌在其为俭约也？今损于太庙、群庙，可又损于世庙乎？且太宗功业，比隆太祖。宪宗，献皇父也。又可减于世庙乎？今之庙主，太宗之下凡有七庙，将如古制三昭三穆而止六庙乎？抑如商、周以太宗为百世不迁之宗而加立七庙乎？即使庙宇既成，皇上冠冕佩玉，执圭服衮，循纡曲之途，遍历群庙，而行兴俯拜起奠献之礼。非独筋力不逮，而日亦不给矣。古者‘宗伯代后献’之文，谓在一庙中，而代后之亚献，未闻以一人而主一庙之祭者也。且古诸侯多同姓，今陪祀执事者，皆可拟古诸侯乎？皇上仁孝诚敬，可以终岁举祭止对越太祖之庙，而不一至群庙乎？且规制仪文既分为各庙，不得不降从简易，欲尊之而反卑，祗见其贬损，未见其隆重矣。大学士邱浚谓：‘宜一日间祭一庙，历十四日而遍。’此盖无所据而强为之说耳。夫自东都以来，同堂异室，未可尽以为非也。皇上以皇考专厚世庙，而太祖，列圣乃不得专庙，以全其尊。然列圣同享太庙，已极尊崇，而皇考专居世庙，犹为逊避。若庙制大小不伦，行礼亲摄或异，则尊卑厚薄之间，不足以称皇上孝敬之诚。”疏入不允，竟从道南议。(《春明梦余录》。 )
二十二年十月壬申朔，上欲更新太庙，诏廷臣会议庙制。廷议：孝宗、睿宗同居一庙，同为昭。帝责诸臣不竭忠任事，寝其议。已而左庶子江汝璧请迁皇考于穆庙，以当将来世祖，与成祖庙并峙。明年四月，赞善郭希颜言：“周建四亲庙，我太祖创造之初，因之。今宜立太庙以祀太祖，立世室以祀成祖。成祖世室居左；其右则但立四亲庙，祀皇高祖以下，至皇考睿宗；而祧孝宗、武宗。”礼臣力斥其妄。上以希颜所陈，亦臣子之心，然庙制已定，毋庸更议。(《实录》。 )
隆庆元年三月，给事中王治言：“先帝追崇皇，大备尊称，诚万世不刊之典。至入庙称宗，在今日当议更正。盖献皇虽贵为天子父，实未尝南面临天下；虽亲为武宗叔，然尝北面事武宗。今与祖宗诸帝并列，设位于武宗右，揆诸古典，终为未协。臣以为献皇帝太庙，不免递迁；若专祀世庙，则亿万世不改。乞敕廷臣博议，务求至当，以光先帝大孝。”(《纪事本末》。 )
万历二年五月，穆宗将庙，敕礼臣议当祧庙室。礼科陆树德言：“宣宗于穆宗仅五世，请仍睿宗于世庙，而宣宗勿祧。”(《礼志》。 )于慎行言：“古七庙之制，三昭三穆，与太祖之庙而七。刘歆、王肃并以高曾祖祢及五世、六世为三昭三穆。其兄弟相传，则同堂异室，不可为一世。国朝成祖既为世室，与太祖俱百世不迁；则仁宗以下，必实历六世，而后三昭三穆始备。孝宗与睿宗兄弟，武宗与世宗兄弟，昭穆同，不当各为一世。世宗升，距仁宗止六世，不当祧仁宗。穆宗升，当祧仁宗，不当祧宣宗。”引晋、唐、宋故事为据，其言辨而核。(《于慎行传》。 )并下礼部。部议：“宣宗世次尚近，祧之未安。因考古者以一世为一庙，非以一君为一世。故晋之庙，十一室而六世；唐之庙，十一室而九世；宋自太祖上追始祖，至徽宗始定为九世十一室之制，以太祖、太宗同为一世故也。其后徽宗，以与哲宗同一世；高宗，以与钦宗同一世；皆无所祧。及光宗升，增为九世十二室。今自宣宗至穆宗凡六世，上合二祖仅八世，准以宋制，可以无祧。但于寝殿左右各增一室，则尊祖敬宗，并行不悖矣。”帝命如旧敕行，遂祧宣宗。(《礼志》。 )
卷十 礼五(吉礼 )
◎
洪武元年三月丁未，享太庙。德祖皇考妣居中，南向；懿祖皇考妣东第一位，西向；熙祖皇考妣西第一位，东向；仁祖皇考妣东第二位，西向。(《礼志》。 )
七年，御史答禄与权请举祭，言：“古之有天下者，既立始祖之庙，又推始祖所自出之帝，祀之于始祖之庙，而以始祖配之。故曰‘’。周祭大王为始祖，推本后稷以为自出之帝。今皇上受命已七年，而祭未举。宜令群臣参酌古今，以成一代之典。”诏下礼部、太常寺、翰林院议。以为：“虞、夏、商、周四代，世系明白，始祖所自出，可得而推，故礼可行。汉唐以来，莫能明其始祖所自出。当时所谓祭，不过已祧之主，序昭穆而祭之。乃古之大，非也。宋神宗尝曰：‘者，所以审谛始祖之所自出。’是则莫知祖之所自出，礼不可行也。今国家追尊四庙，而始祖所自出者未有所考，则难遽行。”寝。(王圻《通考》。 )
弘治元年，宪宗升，祧懿祖，乃建祧庙于寝后殿。岁莫，奉祧主至太庙，行祭礼。(《通典》。 )
嘉靖十年，世宗以义询大学士张璁，令与夏言议。言撰《义》一篇，略言：我祖宗之有天下，以德祖为始祖，百六十年居中南向，享太庙岁时之祭。今陛下定大之祭，又以德祖统群庙之主。若使主之祭仍尊德祖，夫既身为太祖之始祖矣，而又为始祖之所自出，恐无是理。朱子亦曰：‘自始祖之庙，推所自出之帝，设虚位以祀之，而以始祖配。’夫三代以下，必欲如虞、夏、商、周之黄帝、帝喾，则既无所考；若强求其人，如李唐之祖聃，又非孝子慈孙之所忍为。臣以为宜设初祖虚位，而以太祖配。盖太祖初有天下，实始祖也。”帝深然之。会中允廖道南谓皇姓为颛顼裔，请以《太祖实录》为据，颛顼。遂诏礼部会议。诸臣咸谓：“称虚位者，茫昧无据；尊颛顼者，世远难稽。庙制既定高皇帝始祖之位，当德祖为正。”帝意主虚位，令再议。而言复疏论：“德祖有四可疑。且今所定太祖为太庙中之‘始祖’，非王者立始祖庙之‘始祖’。”帝卒从言议。乃于太庙设虚位以皇初祖，南向；奉太祖配，西向；行礼如南郊仪。定以丙、辛岁行，敕礼部具仪。(《通典》。 )
四月甲子，於太庙。(《本纪》。 )
是年冬，谕礼部曰：“太祖以恩隆德祖，今日当以义尊太祖。祭，奉四祖同太祖皆南向，庶见太庙为特尊太祖之意。”夏言奏：“《礼》：合群庙之主祭于太祖之庙，是为大。亦以尊太祖也。‘太庙’，太祖之庙，不当与昭穆同序。‘太祖’，太庙之祖，不可与子孙并列。自今大，宜奉德祖居中，懿、熙、仁三祖及太祖东西序，皆南向。列圣左右序，东西向如故。不惟我太祖列群圣之上，足以伸皇上之心，而懿、熙、仁三祖得全其尊，尤足以体太祖之心。”帝称善焉。(《通典》。 )
十二月丁酉，享太庙。是时罢岁除之祭，以冬季中旬行大礼。设德祖位于太庙正中南向，懿祖而下以次东向。(《实录》。 )
十五年，复定庙享制：立春直享各出主于殿，立夏立秋立冬出太祖、成祖七宗主，飨太祖殿，为时；季冬中旬卜日出四祖及太祖、成祖七宗主，飨太祖殿，为大裕；祭毕，各归主于其寝。(《礼志》。 )
四月丙申，行大礼于太庙。(《大政记》。 )定五岁一。每遇丙、辛年孟夏，大举祭之礼于太庙，以祀皇初祖，而奉太祖配焉。先令中书官书皇初祖帝神牌位于太庙。至日，设太庙殿中，祭毕燎之。(王圻《通考》。 )
二十年十一月，礼官议：岁暮大，当陈祧主，而景神殿隘，请暂祭四庙于后寝。诏可。(《礼志》。 )
二十四年，罢季冬中旬大，仍以岁除日行大礼同时享。(同上。 )○时飨
洪武元年，定宗庙之祭，每岁四孟及岁除凡五享。学士陶安等言：“古者四时之祭，三祭皆合享于祖庙，惟春秋祭于各庙。自汉而下，庙皆同堂异室，则四时皆合祭。今宜仿近制，合祭于第一庙，庶适理之中，无烦渎也。”太祖命孟春特祭于各庙，三时及岁除则祭于德祖庙。(《礼志》。 )
二年正月癸丑，更定太庙时享日期，用清明、端午、中元、冬至祭之，岁除如故。(《大政记》。 )
三年八月己卯，礼部尚书崔亮言：“孟月者，四时之首。因时变，致孝思，故备三牲黍稷品物以祭。至仲、季之月，不过荐新而已。既行郊祀，则时享仍宜改荐制。”从之。(《通典》。 )
九年十月，新建太庙成。凡时享，神座俱不奉神主，止设衣冠，礼毕藏之。孟春择上旬日，三孟用朔日及岁除，皆合享。自是五享皆罢特祭，而行合配之礼。(《礼志》。 )
十一年秋，享太庙。太常奏：“栗未熟，请以桃代。”上曰：“诸祭，果食不必常品，有即用之。”著为令。(郑晓《今言》。 )
二十五年，定：时享，若国有丧事，乐备而不作。(《礼志》。 )二十六年，祥定时享礼仪。
正统三年正月，享太庙。礼部言：“故事：先三日，太常寺奏祭祀，御正殿受奏。是日，宣宗皇帝忌辰，例不鸣钟鼓，第视事西角门。”帝以祭祀重事，仍宜升殿。
天顺六年，以皇太后丧，阁臣请改孟冬时享于除服后。从之。
成化四年，以慈懿太后丧，礼部请改孟秋享庙于初七日。不从。(已上《通典》。 )
嘉靖五年十月辛亥朔，时享太庙及世庙。先是礼部议：“祭世庙用太庙次日。”太常寺言：“斋戒省牲，先期难于两用。又岁暮之祭，次日既元旦也。”部臣复议：“岁暮权与太庙同日。”制曰：“可俱用同日，次第举行。”(《实录》。 )
十三年四月丁酉朔，时享太庙，遣武定侯郭勋摄行。上久不亲祀事，给事中张选言：“宗庙之祭，惟诚与敬。孔子曰：‘吾不与祭，如不祭，’孟春庙享，遣官暂摄，中外臣心，知非得已。兹孟夏祭，倘更不亲行，则迹涉怠荒。如或圣体未复，未任趋跄，亦宜静处斋宫，以通神贶。”帝大怒，命执选杖阙下，帝出御文华殿听之。是夕不入大内，绕殿走，制《祭祀记》一篇，一夕锓成，明旦分赐百官。削选籍。(《三编》。 )
十四年四月辛卯朔，时享太庙。时方修建宗庙，暂于奉先殿、崇先殿行礼。(《实录》。 )
十七年，定飨礼。凡立春特享，亲祭太祖，遣大臣八人分献诸帝，内臣八人分献诸后。立夏时，各出主于太庙。太祖南向，成祖西向，序七宗之上；仁、宣、英、宪、孝、睿、武宗东西相向。秋冬时如夏礼。
二十四年，复定：享止设衣冠，不出主。
隆庆元年四月丙戌朔，享太庙。时以世宗几筵未撤，遵正德元年例：先一日，帝常服祭告几筵，祗请诸庙享祀。其后时享，祭在大祥内者，皆如之。(已上《礼志》。 )
二年正月，飨太庙。帝将遣代，高仪偕僚属谏，徐阶等亦以为言，乃亲祀如礼。(《大政记》。 )
万历七年二月，诏更定时享祝文。因阁臣张居正等奏言：“时享之制，止于九庙。太祖、成祖百世不迁，其余则以亲序，而祧庙不与焉。先朝祝文：弘治中，自宪宗而上称八庙；嘉靖初，自孝宗而上称六庙；至孝烈皇后升，仁宗奉祧，始称五庙。隆庆年间，因而不改，盖其时世宗新之位，即孝烈之序，世数未增也。我皇上嗣统，则世次异矣。乃时享祝文，自宪庙至穆庙已备六庙之数，而太祖、成祖、英宗三庙犹仍五庙之称。揆之世数，名义未协。请如岁莫大礼，将时享祝文通列九庙帝后圣号，不必更称五庙。其大配享，寿春等王，亲属已远，宜称本爵。其‘皇高伯祖’等称，尽行裁去，庶得情理之当。”从之。(《通纪》。 )
◎荐新
洪武元年二月，定太庙月朔荐新仪物，其礼皆天子躬行，未几，以属太常。(《礼志》。 )二年五月辛酉，诏：凡时物，太常先荐宗庙，然后进御。
</div>
    <div class="pagination">
<a href="明会要_page5.html">上一页</a><a href="明会要.html">1</a><a href="明会要_page2.html">2</a><a href="明会要_page3.html">3</a><a href="明会要_page4.html">4</a><a href="明会要_page5.html">5</a><span class="current-page">6</span><a href="明会要_page7.html">7</a><a href="明会要_page8.html">8</a><a href="明会要_page9.html">9</a><a href="明会要_page10.html">10</a><a href="明会要_page11.html">11</a><span>...</span><a href="明会要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
