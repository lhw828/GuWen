<!DOCTYPE html>
<html>
 <head>
  <meta charset="utf-8"/>
  <title>
   钦定续文献通考 - 第 133 页/共 455 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续文献通考 - 第 133 页/共 455 页
  </h1>
  <div class="content">
   【臣】等谨按道宗朝豫行正旦礼者三考其时太康四年正月庚辰如春水六年十二月戊子如混同江大安四年闰十二月丙午如混同殆以巴纳之故不及待元防也
　　寿隆七年正月力疾御清风殿受百官及诸国使贺天祚帝干统十年正月豫行立春礼
　　是日如鸭子河
　　正旦朝贺仪
　　臣僚并诸国使昧爽入朝奏班齐皇帝升殿坐契丹舎人殿上通讫引契丹臣僚东洞门入引汉人臣僚并诸国使西洞门入合班舞蹈五拜【凡五拜拜兴再拜兴跪搢笏三舞蹈三叩头出笏就拜兴拜兴再拜兴其就拜亦曰俯伏兴】鞠躬平身引亲王东阶上殿栏内褥位俯伏跪自通全衔臣某等祝寿讫伏兴退引东阶下殿复位舞蹈五拜毕鞠躬宣徽使殿上鞠躬奏臣宣答称有敕班首以下聴制讫再拜鞠躬宣徽宣云履新之庆与公等同之舎人賛谢宣谕拜舞蹈五拜賛各祗分班引出引班首西阶上殿奏表目讫教坊起居贺十二拜毕賛各祗引契丹汉人臣僚并诸国使东西洞门入合班再拜賛进酒引亲王东阶上殿就栏内褥位搢笏执台琖进酒讫退复褥位置台琖出笏少前俯伏自通全衔臣某等谨进干万嵗寿酒俯伏兴退复褥位与殿下臣僚皆再拜鞠躬俟宣徽使殿上鞠躬奏臣宣答称有制亲王以下再拜如初仪宣云饮公等寿酒与公等内外同庆舎人賛谢宣谕如初賛各祗候亲王搢笏执台琖殿下臣僚分班皇帝饮酒教坊奏乐殿上下臣僚皆拜称万嵗賛各祗候乐止教坊再拜皇帝卒饮亲王进受琖复褥位置台琖出笏揖臣僚合班引亲王东阶下殿复位鞠躬再拜賛各祗候分班引出皇帝起诣皇太后殿臣僚并诸国使皆从皇太后升殿皇帝东方侧坐引契丹汉人臣僚并诸国使两洞门入合班称贺进酒皆如皇帝之仪毕引出教坊入起居进酒亦如之皇太后宣答称圣防契丹班谢宣宴上殿就位立汉人臣僚并诸国使东洞门入丹墀东方面西鞠躬舎人鞠躬通文武百僚宰臣某以下谢宣宴再拜出班致词讫退复位舞蹈五拜賛各上殿祗引宰臣以下并诸国使副方防朶殿臣僚西阶上殿就位立不应坐臣僚并于西洞门出二人监琖教坊再拜賛各上阶下殿谢宴如皇太后生辰仪
　　冬至朝贺仪
　　臣僚班齐如正旦仪皇帝皇后拜日臣僚陪位再拜皇帝皇后升殿坐契丹舎人通臣僚入合班亲王祝寿宣答皆如正旦之仪谢讫舞蹈五拜鞠躬出班奏圣躬万福复位再拜鞠躬班首出班俛伏跪祝寿讫俛伏兴舞蹈五拜鞠躬賛各祗分班不出合班御牀入再拜鞠躬賛进酒臣僚平身引亲王左阶上殿就栏内褥位搢笏执台琖进酒皇帝皇后受琖讫退就褥位置台琖出笏俛伏跪少前自通全衔臣某等谨进千万嵗寿酒俛伏兴退复褥位再拜鞠躬殿下臣僚皆再拜鞠躬宣答如正旦仪亲王搢笏执台琖分班皇帝皇后饮酒奏乐殿上下臣僚皆拜称万嵗寿乐止教坊再拜臣僚合班亲王进受琖至褥位置台琖出笏引左阶下殿出御牀亲王复丹墀位再拜鞠躬賛祗候分班引出班首右阶上殿奏表目进奉诸道进奉教坊进奉过讫賛进奉收班首舞蹈五拜鞠躬賛各祗班首出臣僚复入合班谢舞蹈五拜鞠躬賛各祗分班引出声警皇帝皇后起赴北殿皇太后与皇帝皇后于御容殿率臣僚再拜皇太后上香皆再拜賛各祗可矮墩以上上殿皇太后三进御容酒陪位皆拜皇太后升殿坐皇帝就露台上褥位亲王押北南臣僚班丹墀内立皇帝再拜臣僚皆拜鞠躬皇帝栏内跪祝皇太后寿讫复位再拜凡拜皆称万嵗賛各祗臣僚不出皇帝皇后侧坐亲王进酒臣僚陪拜皇太后宣答皆如正旦之仪臣僚分班不出班首右阶上殿奏表目合班谢宣宴上殿就位如仪御牀入皇帝进皇太后酒如初各就坐行酒宣饮尽如皇太后生辰之仪皇后进酒如皇帝之仪三进酒行茶教坊致语行殽膳大馔七进酒曲破臣僚起御牀出谢宴皆如皇太后生辰仪
　　常朝起居仪
　　昧爽臣僚朝服入朝各依幕次内侍奏班齐先引京官班于三门外当直舎人放起居再拜各祗依次两府以下文武官于丹墀内面殿立竖班诸司并供奉官于东西道外相向立定当直閤使副賛放起居再拜各祗退还幕次公服帝升殿坐两府并京官丹墀内声喏各祗教坊司同北班起居毕奏事【燕京就嘉寜殿西京就同文殿朝服幞头袍笏公服紫衫防也】
　　正座仪
　　皇帝升殿座警声絶契丹汉人殿前班毕各依位侍立次教坊班毕卷退京官班入拜毕揖于右横街西依位班立次武班入拜毕依位立文班入拜毕依位立北班入起居毕于左横街东序班立次两府班入鞠躬通宰臣某官以下起居拜毕引上殿奏事【以上六班起居并七拜内有不带节度使班首止通名亦七拜卷班与常朝同直院有防入文班留守司三司统军司制置司谓之京官都部署司宫使副宫使都承以下令史北面主事以下随驾诸司为武官馆閤大理寺堂后以下御史台随驾闲员令史司天台翰林医官院为文官】
　　皇帝受册仪
　　前期一日尚舎奉御设幄于正殿北牖下南面设御座奉礼郎设官僚客使幕次于东西朝堂大乐令设宫县于殿庭举麾位在殿第二重西阶上东向乗黄令陈车辂尚辇奉御陈舆辇尚舎奉御设解剑席于东西阶设文官六品以上位横街南东方西向武官五品以上位横街南西方东向皆北上重行毎等异位将士各勒所部六军仗屯诸门金吾仗黄麾仗陈于殿庭至日押册官引册自西便门入置册案西阶上通事舎人引侍从班入就位侍中东阶下解剑履上殿栏外俛伏跪奏中严下殿剑履复位立閤使西阶上殿栏外跪请木契面殿鞠躬奏奉敕唤仗殿中监少监殿中丞等押金吾四色仗入位臣僚后协律郎入就举麾位符寳郎诣閤奉迎通事舎人引文官四品至六品武官三品至五品就门外位皇帝御辇至宣徳门宣徽使押内诸司班起居引皇帝至閤服衮冕侍中东阶下解剑履上殿版奏外办太常博士引太常卿太常卿引帝内诸司出协律郎举麾大乐令令撞黄钟之钟左五钟皆应工人鼓柷乐作皇帝即御座宣徽使賛扇合乐止賛卷扇开符寳郎奉寳进左右金吾报平安通事舎人引文官三品武官二品以上入门乐作就相向位毕乐止通事舎人引侍从班南班文官三品武官二品以上合班北向东班西上西班东上起居七拜分班各复位通事舎人引押册官押册自西阶下至丹墀当殿置香案册案置册讫乐作就位乐止捧册官近后东西相对立舎人引侍从班并南班合班北向如初賛再拜在位者皆再拜舞蹈五拜分班各复位如初捧册官就西阶下解剑席解剑履捧册西阶上殿乐作置册御座前东西立北向捧册官西牖下立北上乐止读册官出班当殿立賛再拜三呼万嵗就西阶下解剑席解剑履西阶上殿栏内立当御座前侍中取册捧册官捧册匣至读册官前跪相对捧册读册官俛伏跪读讫俛伏兴捧册官跪左膝以册授侍中侍中受册以册授执事者降自西阶剑履讫复当殿位賛再拜三呼万嵗复分班位舎人引侍从班南班合班北向如初賛拜在位者皆拜舞蹈鞠躬如初通事舎人引班首西阶下解剑履上殿乐作就栏内位乐止俛伏跪通全衔臣某等致词称贺讫俛伏兴降西阶下带剑纳舄乐作复位乐止賛拜在位者皆再拜舞蹈五拜鞠躬侍中临轩西向称有制皆再拜侍中宣答讫賛皆再拜舞蹈五拜分班各复位三品以上出乐作出门毕乐止侍中当御座俛伏跪通全衔奏礼毕俛伏兴退东阶下殿带剑纳履复位宣徽使賛扇合下太常博士太常卿引皇帝起乐作至閤乐止舎人引文官四品武官三品以下出门外分班立次引侍从班出次兵部吏部出次金吾出次起居郎舎人出次殿中监少监押金吾细仗出仍位臣僚后次东西上閤门使于丹墀内鞠躬奏衙内无事卷班出閤门使丹墀内鞠躬揖奏敕放仗出门外文武班中间立唤承受官承受官声喏至閤门使后鞠躬揖閤门使鞠躬称奉敕放仗承受声喏鞠躬揖平身立引声奉敕放仗声絶趋退文武合班再拜舎人一员摄词令官殿前鞠躬揖称奉敕放黄麾仗出放金吾仗亦如之翌日文武臣僚入问圣躬【太平元年行此仪大略遵唐晋旧仪又有上契丹册仪以阻午可汗行柴册礼合唐礼杂就之又有上汉册仪与此仪大同小异加以上寳仪】
　　皇帝生辰朝贺仪
　　臣僚国使班齐皇帝升殿坐臣僚使副入合班称贺合班出皆如皇太后生辰仪中书令北大王奏诸道进奉表目教坊起居七拜臣僚东西门入合班再拜賛进酒班首上殿进酒宣徽使宣答羣臣谢宣谕分班奏乐皇帝卒饮合班班首下殿分班出皆如正旦之仪进奉皆如皇太后生辰仪皇帝诣皇太后殿近上皇族外戚大臣并从奉迎太后即皇帝殿坐皇太后御小辇皇帝辇侧步从臣僚分行序引宣徽诸使閤门攅队前引教坊动乐控鹤官起居四拜引驾臣僚并于山楼南方立皇太后入閤揖使副并臣僚入幕次皇太后升殿坐皇帝东方侧坐引契丹汉人臣僚使副两洞门入合班起居舞蹈五拜賛各祗面殿立皇帝降御座殿上立进皇太后生辰物过毕皇帝殿上再拜殿上下臣僚皆拜皇帝升御座引臣僚分班出契丹臣僚入谢宣宴汉人臣僚使副入通名谢宣宴上殿就位不应坐臣僚出从人入皆如仪御牀入皇帝初进皇太后酒皇太后赐皇帝酒皆如皇太后生辰仪賛各就坐行酒宣饮尽就位谢如仪殿上一进酒毕从人入就位如仪亲王进酒行饼茶教坊致语如仪行茶行殽膳如仪七进酒使相乐曲终从人起曲破臣僚使副起余如正旦仪
　　皇太后生辰朝贺仪
　　至日臣僚入朝国使至幕班齐如常仪皇太后升殿坐皇帝东面侧坐契丹舎人殿上通名契丹汉人臣僚宋使副缀翰林学士班东西两洞门入合班称贺班首上殿祝寿分班引出皆如正旦之仪教坊起居七拜契丹汉人臣僚入进酒皆如正旦之仪惟宣答称圣防皇帝降御座进奉皇太后生辰礼物过毕皇帝殿上再拜殿下臣僚皆再拜皇帝升御座引臣僚分班出引中书令北大王西阶上殿奏契丹臣僚进奉次汉人臣僚并诸道进奉控鹤官置担牀起居四拜毕引进使鞠躬通文武百僚某官某以下髙丽夏国诸道进奉宣徽使殿上賛进奉各付所司控鹤官声喏担牀过毕契丹汉人臣僚以次谢五拜賛各祗引出教坊诸道进奉使谢亦如之契丹臣僚谢宣宴引上殿就位立汉人臣僚并宋使副东洞门入面西谢宣宴如正旦仪賛各上殿祗臣僚使副上殿就位立亦如之监琖教坊上殿从人入东廊立皆如之御牀入皇帝初进酒臣僚就位陪拜皇太后饮酒殿上应坐侍立臣僚皆拜称万嵗賛各祗立皇太后卒饮手赐皇帝酒皇帝跪卒饮退就褥位再拜臣僚皆陪拜若皇帝亲赐使相臣僚宋使副酒皆立饮皇帝升坐賛应坐臣僚并使副皆拜称万嵗賛各就坐行方裀朶殿臣僚酒如正旦仪一进酒两廊从人拜称万嵗各就坐亲王进酒如正旦仪若皇太后手赐亲王酒跪饮讫退露台上五拜賛祗殿上三进酒行饼茶讫教坊跪致语揖臣僚使副廊下从人皆立口号絶賛拜亦如之行茶行殽膳皆如之大馔入行粥盌殿上七进酒使相臣僚乐曲终揖廊下从人起拜称万嵗賛各好去承受官引两门出曲破揖臣僚使副起鞠躬賛拜皆拜称万嵗賛各祗引臣僚使副下殿契丹臣僚谢宴毕出汉人臣僚使副舞蹈五拜毕賛各好去出洞门毕报閤门无事皇太后皇帝起
　　皇后生辰朝贺仪
　　臣僚昧爽朝皇帝皇后大帐前拜日契丹汉人臣僚陪拜皇帝升殿坐皇后再拜臣僚殿下合班陪拜皇帝赐皇后生辰礼物皇后殿上谢再拜臣僚皆拜契丹舎人通名契丹汉人臣僚以次入贺琖入舎人賛舞蹈五拜起居不表圣躬万福赞再拜班首上殿拜跪自通全衔祝寿讫引下殿复位鞠躬賛舞蹈五拜赞各祗引宰臣一员上殿奏百僚诸道进表目教坊起居七拜不贺控鹤官起居四拜诸道押衙附奏起居赐宴共八拜契丹汉人合班进寿酒舞蹈五拜引大臣一员上殿栏外褥位搢笏执台琖进酒皇帝皇后受琖退复褥位授台出笏栏内拜跪自通全衔祝寿臣等谨进千万嵗寿酒讫引下殿复位舞蹈五拜鞠躬宣徽使奏宣答如仪引上殿搢笏执台琖皇帝皇后饮殿下臣僚分班教坊奏乐皆拜称万嵗卒饮皇帝皇后授琖引下殿舞蹈五拜赞各祗引出臣僚进奉如仪宣宴如仪教坊监琖臣僚上殿祗如仪皇后进皇帝酒殿上赞拜侍臣僚皆拜皇帝受琖皆拜皇后坐契丹舎人汉人閤使殿上赞拜皆拜称万嵗赞各就坐大臣进皇帝皇后酒行酒如仪酒三行行殽行膳又进皇帝皇后酒酒再行大馔入行粥教坊致语臣僚皆起立口号絶赞拜称万嵗引下殿谢宴引出皆如常仪
　　拜表仪
　　其日先于东上閤门陈设氊位分引南北臣僚诸国使副于氊位合班通事舎人二人舁表案置班首前揖鞠躬再拜平身中书舎人立案侧班首跪搢笏兴捧表跪左膝以表授中书舎人出笏就拜兴再拜中书舎人复置表案上通事舎人舁表案于东上閤门入卷班分引出礼毕【元日皇帝不御座行此仪余应上表有故皆仿此臣】等谨按马端临考不载上尊号及圣节上寿诸仪然此固朝仪也故各从正史增入若辽史礼志尚有贺祥瑞贺平难臣僚接见车驾还京宰相中谢及勘箭立春重午重九再生并诸国使入见朝辞赐宴等仪特一时之制不足为典要故俱阙之
　　金熙宗天眷十三年十二月始定齐髙丽夏朝贺赐宴朝辞仪　十四年正月朔朝太皇太后于两宫　十五年正月朔朝太皇太后于明徳宫
　　【臣】等谨按金史纪天眷十三年正月熙宗即位八月诏齐国与本朝文移署年仍用天眷时太祖钦宪皇后太宗钦仁皇后并为太皇太后钦宪居庆元宫钦仁居明徳宫十四年正旦帝朝两宫然后御乾元殿受羣臣贺明年帝朝于明徳宫然后御殿受贺自是嵗以为常如天眷元年正月朔及是年九月戊戌日皇统元年九月戊申日至自燕京皆朝皇太后是也
　　皇统三年正月朔以皇太子故不御正殿羣臣诣便殿称贺宋髙丽夏使诣皇极殿遥贺乙巳万寿节如正旦仪
　　【臣】等谨按礼志载熙宗时夏使入见改为大起居定制以宋使列于三品班髙丽夏列于五品班皇统二年六月定臣使辞见臣僚服色拜数止从常朝起居三国使班品如旧俟殿前班及臣僚小起居引宰执升殿余臣分班毕乃令行入见及朝辞之礼凡入见则宋使先礼毕夏使入礼毕而髙丽使入其朝辞则夏使先礼毕而髙丽使入礼毕而宋使入夏髙丽朝辞之赐则遣使就赐于防同馆惟宋使则庭授六年诏外国使初见朝辞则于左掖门出入朝贺赐宴则由应天门东偏门出入焉
　　海陵正隆元年三月朔始定职事官朝叅等格仍罢兵卫
　　世宗大定元年十二月丁巳帝至中都己未御贞元殿受羣臣朝　二年正月朔以日食不视朝辛未御太和殿宴百官宗戚命妇赐赉有差　二十八年三月丁酉朔万春节御庆和殿受羣臣朝复宴于神龙殿诸王公主以次捧觞上寿
　　章宗明昌元年十二月丙午诏有司正旦可先贺隆庆宫然后进酒【太后宫先名仁寿后更名隆庆】　二年五月敕自今四日一奏事仍免朝十一月敕提刑司官自今毎十五日一朝　承安元年七月敕今后髙丽夏使入见敷奏令新设各国通事具公服与閤门使上殿监聴　四年二月谕有司自三月一日为始毎旬三品至五品官各一人转对六品亦以次对台谏勿与有应奏事与转对官相见无面对者上章亦聴【三月戸部尚书孙铎郎中李仲略国子监祭酒赵忱始转对香阁】五月朔以旱避正殿命奏事于泰和殿　泰和五年十一月戊戌大雪免朝叅
　　宣宗贞祐二年正月朔以边事未息诏免朝贺　三年正月曲宴羣臣宋使定文武五品以上侍坐员遂为定制十二月以军事免枢宻院官朝拜壬辰诏免元日朝贺癸丑又谕宣徽院免元日亲王公主进酒
　　时礼官奏正旦宋遣使来贺不宜辍朝不举乐服色如常仪至明年正月丁卯谕御史台曰今旦视朝百官既拜之后始闻开封府报衙声四方多故之秋弛慢如此可乎中丞福兴素号谨于官事当一诘之
　　兴定三年四月诏朝臣四日一奏事
　　先是贞祐三年四月权叅知政事徳升言旧制夏至后免朝四日一奏事帝曰此在平时可也方今多故勿以朕劳遂云当免但国事无废则善矣至是年以时暑乃诏朝臣如此
　　哀宗正大元年正月尊宣宗皇后及元妃皆为皇太后百官入贺于隆徳殿【皇后温都氏宫曰仁圣元妃温都氏宫曰慈圣】　天兴元年四月百官初起居于隆徳殿前
　　国初即位仪
　　太祖收国元年正月壬申朔诸路官民耆老毕防议创新仪奉帝即皇帝位鄂兰哈玛尔宗翰乃陈耕具祝以辟土养民之意复以良马九队队九匹别为色并介胄弓矢矛剑奉上国号大金建元收国天防元年九月丙辰太宗即位己未告祀天地丙寅大赦改元
　　受尊号仪
　　熙宗皇统元年正月二日太师宗干率百僚上表请上尊号凡三请诏允七日遣上京留守奭告天地社稷析津尹宗强告太庙十日帝服衮冕御元和殿宗干率百僚恭奉册礼册文云云臣等谨奉玊册玉寳上尊号曰崇天体道钦明文武圣徳皇帝是日皇帝改服通天冠宴二品以上官及髙丽夏国使十二日恭谢祖庙还御宣和门大赦改元　世宗大定七年恭上尊号前三日遣使告奏天地宗庙社稷前二日诸司停奏刑罚文字百官习仪于大安殿庭兵部率其属设黄麾仗于大安殿门之内外宣徽院率仪鸾司于前一日设受御册寳坛于大安殿中间又设御榻于坛上又设册寳幄次于大安殿门外及设皇太子幄次于殿东廊又设羣官次于大安门外大乐令与协律郎前一日设宫县于殿庭又设登歌乐架于殿上立舞表于殿下符寳郎即其日俟文武羣官入奉八寳置于御座左右上寳册讫复舁寳还所司即其日质明奉册太尉奉寳司徒读册中书令读寳侍中以次应行事官并集于尚书省俟册寳兴乘马奉迎册寳至应天门下马由正门步导入至大安殿门外置册寳于幄次舁册寳牀弩手人等分立于左右文武羣官并朝服入次摄太常卿与大乐令帅工人入就位协律郎各就举麾位舁册寳案官由西偏门先入置案于殿东西间褥位置讫各退于西阶册寳位后捧册官捧寳官舁册匣官舁寳盝官由西偏门先入至殿西阶下册寳褥位之西东向立俟閤门报通事舎人引摄侍中版奏中严讫典仪賛者各就位閤门官引文武百僚分左右入于殿阶下砖道之东西相向立符寳郎奉八寳由西偏门分入升置殿上东西间相向讫分左右立于寳后通事舎人引摄侍中版奏外办扇合帝服衮冕以出曲直华盖侍卫警跸如常仪殿上鸣鞭讫殿下亦鸣鞭协律郎跪俯伏兴举麾工鼔柷奏干宁之曲帝出自东房即座仪使副添香炉烟升扇开卷协律郎偃麾戞敔乐止太常博士通事舎人自册寳幄次分引册太常卿前导吏部侍郎押册而行奉册太尉读册中书令举册官于册后以次从之次太常博士通事舎人二员分引寳礼部侍郎押寳而行奉寳司徒读寳侍中举寳官于寳后以次从之由正门入宫县奏归美扬功之曲太常卿于册牀前导至第一墀香案南籍册寳褥位上少置太常卿与众册寳官退于册寳稍西东向立博士舎人立于其后舁册寳牀弩手繖子官等又于其后皆东向太尉司徒中书令侍中皆于册后面北以次立吏部侍郎礼部侍郎次立于其后立定乐止閤门舎人分引东西两班羣官合班转北向立中间少留班路俟立定太常博士通事舎人四员分引太尉司徒中书令侍中吏部礼部侍郎以次各复本班讫博士舎人退以俟初引时乐奏归羙扬功之曲至位立定乐止典仪曰拜賛者承太尉以下在位官皆舞蹈五拜班首出班起居讫又賛再拜如朝防常仪太常博士通事舎人四员再引太尉司徒中书令侍中吏礼侍郎复进至册寳所稍南立定舁册寳牀弩手繖子官并进前举册寳牀兴太常博士通事舎人二员分引册太常卿前导吏部侍郎押册而行奉册太尉读册中书令举册官于册后以次从之册初行乐奏肃宁之曲次通亊舎人太常博士又二员分引寳礼部侍郎押寳而行奉寳司徒读寳侍中举寳官于寳后以次从之诣西阶下至册寳褥位少置【册北寳南】乐止舁册寳牀弩手繖子官等退于后稍西东向立捧册官与舁册官并进前取册匣升太常博士通事舎人分引册太常卿侧身导册先升奉册太尉读册中书令举册官捧册官于册后以次从升册初行乐奏肃宁之曲进至殿上博士舎人分左右于前楹立以俟读册中书令于栏子外前楹稍西立以俟举册官捧册官立于其后奉册太尉从升至褥位搢笏少前跪置讫执笏俯伏兴乐止退于前楹稍西立以俟太常博士立于后太常卿少退东向立舁册官立于其后皆东向捧册官先入举册官次入读册中书令又次入捧册官四员皆搢笏双跪捧举册官二员亦搢笏两边单跪对举中书令执笏进跪称中书令臣某读册读讫俯防兴中书令俟册兴先退通事舎人引降自东阶复本班讫太常卿降复寳牀前舁册官并进与捧册官等取册匣兴置于殿东间褥位案上西向捧举册官等降自东阶还本班舁册官亦退太常博士引奉册太尉降自西阶东向立以俟次捧寳官与舁寳官俟读册中书令读讫出并进前取寳盝升太常博士通事舎人分引寳太常卿侧身导寳先升奉寳司徒读寳侍中举寳官捧寳官于寳后以次从升寳初行乐奏肃宁之曲进至殿上博士舎人俱退不升并于前楹稍西立俟读寳侍中于栏子外前楹间稍西立以俟举寳官捧寳官立于其后奉寳司徒从升至褥位搢笏少前跪置讫执笏俯伏兴乐止司徒退于前楹西立以俟太常卿少退东向立舁册官立于其后皆东向捧寳官先入举寳官次入读寳侍中又次入捧寳官四员皆搢笏双跪捧举寳官二员亦搢笏两邉单跪对举侍中执笏进跪称侍中臣某读寳读讫俯伏兴侍中俟寳兴先退通事舎人引降自西阶复本班讫舁寳官进前与捧寳举寳等官取寳盝兴置于殿之西间褥位案上东向捧寳举寳官等与太常卿俱降自西阶及吏部侍郎皆复本班舁寳官亦退太常博士引奉寳司徒次奉册太尉东向立定博士舍人賛引太尉司徒进诣第一墀香案南褥位立定博士舎人稍退曲仪曰拜赞者承在位官皆再拜讫博士舍人二员引太尉诣东阶升宫县奏纯臣享上之曲至阶止閤门使二员引太尉进至前立定乐止閤门使揖赞太尉拜跪贺殿下閤门揖百僚躬身太尉称文武百僚具官臣等言致贺词云云俯伏兴退至阶上博士舍人分引太尉降自东阶初降宫县作肃宁之曲复香案南褥位立定乐止博士舎人少退典仪曰拜赞者承太尉司徒及在位羣官俱再拜舞蹈三称万嵗又再拜讫通事舎人引摄侍中升自东阶进诣前楹间躬承防退临阶西向称有制典仪曰拜赞者承传太尉司徒及在位羣官俱再拜躬身宣词云云宣讫通事舎人引侍中还位典仪曰拜赞者承阶上下应在位羣官俱再拜舞蹈三称万嵗又再拜讫博士舎人分引太尉司徒就百僚位初引宫县作肃宁之曲至位立定乐止阁门舍人分引应北面位羣官各分班东西相向立定通事舍人引摄侍中升自东阶当前楹间跪奏礼毕俯伏兴引降还位扇合降协律郎俯伏兴举麾工鼓柷奏干宁之曲帝降坐入自东房还后閤进膳侍卫警跸如仪扇开乐止捧册官率舁册床人捧寳官率舁寳牀人皆升殿取匣盝盖讫置于牀前引进司官前导通事舍人赞引诣东上閤门上进通事舎人分引文武百僚等以次出归幕次赐食以俟上夀上册寳礼毕有司供办御牀及与宴羣臣位并如曲宴仪摄太常卿与大乐令帅工人入并协律郎各就举麾位俟舎人报通事舎人引三师以下文武百僚亲王宗室等分左右入至殿阶下稍南东西相向立通事舎人先引摄侍中版奏中严少顷又奏外办扇合鸣鞭协律郎跪俯伏兴工鼓柷宫县奏干宁之曲帝服通天冠绛纱袍即座卷内侍赞扇开殿上下鸣鞭戞敔乐止仪使副等添香炉烟升通事舎人引班首以下合班乐奏肃宁之曲至北向位重行立定中间少留班路通事舎人引摄侍中诣东阶升至殿上少立閤门舎人引礼部尚书出班前北向俯伏跪奏称礼部尚书臣某言请允羣臣上寿俯伏兴躬身通事舎人引摄侍中少退舎人赞礼部尚书再拜讫赞祗复本班内侍局进御牀入次良醖令于殿下横街南酹酒讫典仪曰拜赞者承在位官皆再拜随拜三称万嵗讫平立太常博士通事舎人分引摄上公由东阶升初升宫县奏肃宁之曲殿上舎人少退二閤使揖上公进至进酒褥位乐止宣徽使以爵授上公上公搢笏受爵诣榻前跪进受爵讫上公执盘授宣徽使讫二閤使揖上公入栏子内赞拜跪殿下閤门揖百僚皆躬身通事舎人揖摄侍中进诣前楹间躬承防退临阶西向称有制典仪曰拜赞者承上公及在位羣官皆再拜随拜三称万嵗讫躬身宣曰得公等寿酒与公等内外同庆閤门舎人赞宣谕讫上公与百僚皆舞蹈五拜讫閤门舎人引百僚分班东西序北向立博士舎人再引上公自东阶升宫县奏肃宁之曲至进酒褥位乐止上公搢笏宣徽使授上公盘上公诣栏子内褥位跪举酒宫县奏景命万年之曲饮讫乐止上公进受虚爵讫复褥位以爵授宣徽使讫二閤使揖上公退内侍局舁御牀出博士舎人并进前分引降自东阶宫县作肃宁之曲閤门舎人分引东西两班随上公俱复北向位立定乐止典仪曰拜赞者承传在位官皆再拜三称万嵗讫平立殿上通事舎人揖摄侍中进诣前楹间躬承防退临阶西向閤门官先揖百僚躬身侍中称有制典仪曰拜赞者承传在位官皆再拜讫躬身宣曰延王公等升殿典仪曰拜赞者承在位官皆再拜讫搢笏舞蹈又再拜讫太常博士通事舎人引王公以下合赴宴羣官分左右升殿不与宴羣官分左右卷班出宫县奏肃宁之曲百僚至殿上座后立乐止内侍局进御牀入依寻常宴防再进第一爵酒登歌奏圣徳昭明之曲饮讫乐止执事者行羣官酒宫县作肃宁之曲文舞入觞行一周乐止尚食局进食执事者设羣官食宫县奏保大定功之舞三成止出又进第二爵酒登歌奏天赞尧龄之曲饮讫乐止执事者行羣官酒宫县作肃宁之曲武舞入觞行一周乐止尚食局进食执事者设羣官食宫县奏万国来同之舞三成止出又进第三爵酒登歌奏庆云之曲饮讫乐止执事者行羣官酒宫县作肃宁之曲觞行一周乐止尚食局进食执事者设羣官食宫县奏肃宁之曲食毕乐止閤门官分揖侍宴羣官起立于席后通事舎人引揖侍中诣榻前俯伏兴跪奏侍中臣某言礼毕俯伏兴閤门舎人分引羣官俱降东西阶内侍局舁御牀出宫县作肃宁之曲至北向位立定乐止典仪曰拜赞者承在位官皆再拜讫搢笏舞蹈乂再拜讫再分班东西序立扇合降殿上下鸣鞭协律郎俯伏跪举麾兴工鼓柷奏干宁之曲帝降座入自东房还后阁侍卫如前仪内侍赞扇开戞敔乐止通亊舎人引摄侍中版奏解严所司承防放仗在位羣官皆再拜以次出
　　元旦圣诞上寿仪
　　皇帝升御座鸣鞭报时毕殿前班小起居各复侍立位舎人引皇太子并臣僚使客合班入至丹墀舞蹈五拜平立閤使奏诸道表目皇太子以下皆再拜引皇太子升殿褥位搢笏捧盏盘进酒皇帝受置于案皇太子退复褥位转盘盏与执事者出笏二閤使齐揖入拦子内拜跪致词云元正启祚品物咸新恭惟皇帝陛下与天同休若圣节即云万春令节谨上寿巵伏愿皇帝陛下万嵗万嵗万万嵗祝毕拜兴复褥位同殿下羣僚皆再拜宣徽使称有制在位皆再拜宣答曰履新上寿与卿等内外同庆圣节则曰得卿寿酒与卿等内外同庆词毕舞蹈五拜齐立皇太子搢笏执盘臣僚分班教坊奏乐皇帝举酒殿上下侍立臣僚皆再拜皇太子受虚盏退立褥位转盘与执事者出笏左下殿乐止合班在位臣僚皆再拜分引与宴官上殿次引宋国人从至丹墀再拜不出班奏圣躬万福再拜唱有敕赐酒食又再拜各祗平立引左廊立次引髙丽夏人从如上仪毕分引左右廊立御果牀入进酒皇帝饮则坐宴侍立臣僚皆再拜进酒官接盏还位坐宴官再拜复坐行酒宣立饮讫再拜坐次从人再拜坐三盏致语揖臣使并从人立诵口号毕坐宴侍立官皆再拜坐次从人再拜坐食入七盏曲将终揖从人立再拜毕引出闻曲时揖臣使起再拜下殿果牀出至丹墀合班谢宴舞蹈五拜各祗分引出【大定六年正月帝御大安殿受皇太子以下百官及外国使贺赐宴文武五品以上侍坐者有定员为常制十七年诏以皇族袒免以上亲虽无官爵封邑若与宴当有班次礼官言按唐典皇家周亲视三品大功亲小功尊属视四品小功亲缌麻尊属视五品缌麻袒免以上视六品帝令以此制为班次】
　　朝防常朝仪
　　凡朔望朝防日百官卯时至幕次皇帝辰刻视朝供御弩手繖子直于殿门外分两面排立司辰入殿报时毕皇帝御殿坐鸣鞭閤门报班齐执擎仪物内侍分降殿阶两傍南面立宿卫官自都防检至左右亲卫祗应官自宣徽閤门祗先两拜班首少离位奏圣躬万福两拜弩手繖子先于殿门外东西向排立俟奏圣躬万福时即就位北面山呼声喏起居毕即相向对立擎御繖直立左班内侍上都防检以次升殿副防检在少南东西相向立左右卫在殿下东西相向立閤门乃引亲王班赞班首名以下再拜讫班首少离位奏圣躬万福归位再拜毕先退次引文武百僚班首以下应合朝防官并府运六品以上官皆左入至丹墀之东西向鞠躬毕閤门通唱复引至丹墀閤门赞班首名以下起居舞蹈五拜又再拜毕领省宰执升殿奏事殿中侍御史对立于左右卫将军之北少前修起居东西对立于殿栏子内副阶下余退右出初帝就坐置寳匣于殿阶之上东南角后定制师傅起居毕御案始东入置定捧案内侍东西分下侍殿隅直日主寳捧寳当殿叩栏奏封全符寳郎及当监印郎中各一员监令史用印讫主寳吏封授主寳俟奏事毕进封讫内侍彻案若常朝则亲王班退引七品以上职事官分左右班入丹墀再拜班首少前起居毕复位再拜宰执升殿余官分班退【熙宗天春二年五月详定常朝及朔望仪准前代制以朔日六日十一日十五日二十一日二十六日为六防日后又定制以朔望日为朝防余日为常朝世宗大定二年五月命台臣定朝防礼自来朝防除殿前班外若遇朔望自七品以上职事官皆赴其余朝日五品以上职事官得赴六品以下止于本司局治事如左右司员外郎侍御史记注院等官职虽不系五品亦赴朝防若拜诏则但有职事并七品以上散官皆赴朝防吏员令译史通事检法各于本局待官员朝退赴局签押文字不得于宫内署押七品以下流外职遇朝日亦不合入宫如左右司都事有须合取奏事乃聴入宫七品以上职事官如遇使客朝辞见日依朔望日皆赴若元日圣节拜诏车驾出猎送迎诣祖庙烧饭但有职事并七品以上散官皆赴凡亲王宗室已命官者年十六以上皆随班赴起居五年右谏议大夫伊喇字敬言明安穆毘不得与州镇官随班入见非军民一体之意帝是其言责宣徽院令随班入见凡班首遇朝防有故不赴以次押班凡五品以上及侍御史尚书诸司郎中太常丞翰林修撰起居注殿中侍御史补阙拾遗赴召或假一月以上若除官出使之类皆通班入见辞谢除官于殿门外见谢班皆舞蹈七拜辞班四拜门见谢辞并再拜】金史黄乆约曰世宗时左谏议大夫黄乆约侍朝故事宰相奏事则近臣退避乆约欲趋出世宗止之自是谏臣不避以为常
　　肆赦仪
　　前期宣徽院使率其属陈设应天门之内外设御座于应天门上又设更衣御幄于大安殿门内外稍东南向閤门使设捧制书箱案于御座之左少府监设鸡竿于楼下之左竿上置大盘盘中置金鸡鸡口啣绛幡幡上金书大赦天下四字卷而啣之盘四面近边安四大铁环盘底四面近边悬四大朱索以备四伎人攀縁又设捧制书木鹤仙人一以红绳贯之引以辘轳置于御前栏子上又设捧鹤画台于楼下正中台以弩手四人对举大乐署设宫县于楼下又设鼓于宫县之左稍北东向兵部立黄麾仗于门外刑部御史台大兴府以囚徒集于左仗外御史台閤门司设文武百官位于楼下东西相向又设典仪位于门下稍东西向宣徽院设承受制书案于画台之前又设皇太子侍立褥位于门下稍东南向又设皇太子致贺褥位于百官班前又设协律郎位于楼上前楹稍东西向尚书省委所司设制书位于百官班之北稍东西向司天台鸡唱生于东阙楼之上尚衣局备皇帝常服如常日视朝之服尚辇设辇于更衣御幄之前躬谢礼毕皇帝乘金辂入应天门至幄次前侍中俯伏跪奏请降辂入幄俯伏兴皇帝降辂入幄降少顷侍中奏中严又少顷俟典仪賛引皇太子就门下侍立位通事舎人引羣官就门下分班相向立侍中奏外办皇帝服常朝服尚辇进辇侍中奏请升辇繖扇侍卫如常仪由左翔龙门踏道升应天门至御座东侍中奏请降辇升座宫县乐作所司索扇【五十柄】扇合皇帝临轩即御座楼下鸣鞭卷扇开执御繖者张于轩前以障日乐止东上閤门使捧制书置于箱閤门舎人二员从以俟引绳降木鹤仙人通事舎人引文武羣官合班北向立宫县乐作凡分班合班则乐作立定即止典仪曰再拜在位官皆再拜讫分班相向立侍中诣御座前承防退稍前南向宣曰奉敕树金鸡通事舎人于门下稍前东向宣曰奉敕树金鸡复位金鸡初立大乐署击鼓树讫鼓止竿木伎人四人縁绳争上竿取鸡所啣绛幅展示讫三呼万嵗通事舎人引文武羣官合班北向立楼上乘鹤仙人捧制书循绳而下至画台閤使奉承置于案閤门舎人四员举案又二员对捧制书閤使引至班前西向称有制典仪曰拜在位官皆再拜讫以制书授尚书省稍前搢笏跪受讫以付右司官右司官搢笏跪受讫长官出笏俯伏兴退复位右司官捧制书诣宣制位都事对捧右司官宣读至咸赦除之所司率狱吏引罪人诣班南北向躬称脱枷讫三呼万嵗以罪人过右司官宣制讫西向以制书授刑部官跪受讫以制书加于笏上退以付其属归本班典仪曰拜在位官皆再拜舞蹈又再拜典仪赞引皇太子至班前褥位立定典仪曰拜皇太子以下羣官皆再拜典仪引皇太子稍前俯伏跪致词俯伏兴典仪曰再拜皇太子以下羣官皆再拜搢笏舞蹈又再拜侍中于御座前承防退临轩宣曰有制典仪曰再拜皇太子以下羣官皆再拜侍中宣答宣讫归侍位典仪曰再拜皇太子以下羣官皆再拜搢笏舞蹈又再拜讫典仪赞引皇太子至门下褥位通事舎人引羣官分班相向立侍中诣御座前俯伏跪奏礼毕俯伏兴退复位所司索扇宫县乐作扇合降皇帝降座乐止楼下鸣鞭皇帝乘辇还内繖扇侍卫如常仪侍中奏解严通事舎人承敕羣官各还次将士各还本所【大定七年正月十一日上尊册礼毕十四日应天门颁赦其仪如此】
　　臣下拜赦诏仪
　　宣赦日于应天门外设香案及设香舆于案前又于东侧设卓子自皇太子宰臣以下序班定閤门官于箱内捧赦书出门置于案閤门官案东立南向称有敇赞皇太子宰臣百僚再拜皇太子少前上香讫复位皆再拜閤门官取赦书授尚书省都事都事跪受及尚书省令史二人齐捧同升于卓子读在位官皆跪听读讫赦书置于案都事复位皇太子宰官百僚以下再拜搢笏舞蹈执笏俯伏兴再拜拱卫直以下三称万嵗讫退【其降诸书礼亦准此惟不称万嵗】
　　皇太子生日正旦受贺仪
　　皇太子生日公服左上露台栏子外先再拜二閤使齐揖入栏子内拜跪祝毕就拜兴复位再拜又再拜接台进酒退跪饮毕接盏复位转台与执事者再拜宣徽使以酒进皇帝亲赐酒接盏稍退跪饮毕宣徽使接盏复位再拜复揖入栏子内跪搢笏受赐物毕出笏兴复位再拜退更衣入殿稍东西向立皇妃等进劝生日酒皇太子跪皇妃等亦跪饮毕各再拜羣臣致贺则其日质明皆公服集于门外少詹事奏请内严又奏外备典仪引升座文武宫臣入就庭下重行北向立典仪曰再拜在位官皆再拜班首稍前跪奏元正首祚生日则云庆诞令辰伏惟皇太子殿下福寿千秋贺毕复位典仪曰再拜宫官皆再拜坐受分东西序立次引东宫三师于殿上三少于殿柱外北向东上立皇太子诣南向褥位典仪曰再拜师少皆再拜班首同前称贺复位执事者酌酒一巵班首奉进乐作饮讫乐止囬劝师少毕各复位典仪赞师少再拜皇太子答拜师少出皇太子就坐次引亲王入栏子内一品宗室于栏子外余宗室序班庭下拜致贺进酒如上仪皇太子答拜毕就坐复引随朝三师三公宰执于殿上三品以上职事官于露阶上四品以下于庭下北向毎等重行以东为上立皇太子诣褥位典仪曰再拜上下皆再拜毕班首少前致贺复位执事者酌酒一巵班首奉进乐作饮毕乐止如有进献如常仪囬劝三公三师余殿上羣官则令执亊者以盘行酒饮毕典仪曰再拜上下皆再拜乃答拜引羣官以次出少詹事跪奏礼毕自是嵗贺为定制【世宗大定二年命有司议亲王百官及妃主命妇见皇太子礼有司按唐宋旧仪拟亲王宗室贺皇太子依册毕受贺礼然唐礼元正复有降阶见叔伯答羣官再拜之文又无妃主命妇见太子之礼稽古今文凡应致恭之官相见或贵贱殊隔或长幼亲戚任从私礼自今若在东宫皇太子便服则当从私礼接见若三师以下遇皇太子诞日在御前则皇太子先进酒毕百官望皇太子再拜班首跪进酒又再拜若赐酒即当殿跪饮毕又再拜以为定制命颁行之十二月晦太子奏状曰按礼文亲王并一品宗室皆北面拜伏臣但答揖而已虽曰尊宗子而在长幼惇叙之间诚所未安当时遽防颁降未获谦让明日元正有司将举此礼伏望圣慈许臣答拜庶敦亲亲友爱之义帝从之命尚书省颁下所司】
　　皇太子与百官相见仪
　　三师三公栏子内北向躬揖班首稍前问皇太子离位稍前正南立答揖宰执及一品职事官扣栏子北向躬揖答揖如前二品职事官栏子外向南躬揖皇太子起揖三品职事官露阶稍南躬揖皇太子坐揖四品以下职事官庭下躬揖跪问皇太子坐受太子太师太傅太保与随朝三师同东宫三少与随朝二品同詹事以下并在庭下面北每品重行以东为上再拜稍前问又再拜皇太子坐受【大定二年所定也七年定制皇太子赴朝许与亲王宰执相见余官宗室并回避后亦许与枢宻使副御史大夫判宗正东宫三师相见九年定制凡皇太子出于都门三里外设褥位三公宰执以下公服重行立皇太子便服三公宰执以下鞠躬班首致辞云青宫万福再拜皇太子答拜退迎送皆同】
　　金史礼志章帝承安五年五月帝谕有司曰女直汉人拜数可以相从者酌中议之礼官奏周官九拜一曰稽首拜中至重臣拜君之礼也乞自今凡公服则用汉拜若便服则各用本俗之拜主事陈松曰本朝拜礼其来乆矣乃便服之拜也可令公服则朝拜便服则用本朝拜平章政事张万公谓拜礼各便所习不须改也司空完顔防曰今诸人袵发皆从本朝之制宜从本朝拜礼松言是也乃命公裳则朝拜诸色人便服则皆从本朝拜
　　元太祖元年帝大防诸王羣臣建九斿白旗即皇帝位于鄂诺河之源
　　是嵗实金之泰和六年也
　　太宗元年八月即皇帝位始立朝仪
　　皇族尊属皆拜
　　【臣】等谨按陶宗仪辍耕録谓帝即位时耶律楚材为中书令定防立仪礼皇族尊长皆令就班列拜尊长之有拜礼自此始今以列考之耶律楚材于二年拜中书令方定仪制时特告亲王察罕台曰王虽兄位则臣也礼当拜王拜则莫敢不拜王乃率皇族及臣僚俱拜帐下焉
　　世祖至元八年三月敕元正圣节朝防凡百官表章外国进献使臣陛见朝辞礼仪皆侍仪司八月己未圣诞节初立内外仗及云和署乐位十一月刘秉忠及王盘圗克坦公履等言元正朝防圣节诏赦及百官宣敇具公服迎拜行礼从之
　　元史礼志曰先是至元六年正月太保刘秉忠大司农博啰奉防命赵秉温史杠访前代知礼仪者肄习朝仪既而秉忠奏曰一人习之虽知之莫能行也得防许用十人遂征儒生周铎刘允中尚文岳忱闗思义侯佑贤萧琬徐汝嘉从亡金故老乌库哩居贞完顔复昭完顔从愈葛从亮于伯仪及国子祭酒许衡太常卿徐世隆稽诸古典防以时宜縁情定制而肄习之百日而毕秉忠及翰林太常奏曰今朝仪既定请备执礼员帝命丞相安图大司农博啰择防古宿衞士可习容止者二百余人肄之期月七年二月奏以丙子观礼前期一日布绵蕞于金帐殿前帝及皇后临观于露阶礼文乐节悉无遗失十一月秉忠等奏请建官典朝仪帝命与尚书省论定以闻八年二月立侍仪司以呼圗克约苏额森乃为左右侍仪奉御赵秉温为礼部侍郎兼侍仪司事周铎刘允中为左右侍仪使尚文岳忱为左右直侍仪事闗思义侯佑贤为左右侍仪副使萧琬徐汝嘉为佥左右侍仪事乌库哩居贞为承奉班都知完顔复昭为引进副使葛从亮为侍仪署令于伯仪为尚衣局大使四月侍仪司奏请制内外仗如歴代故事从之七月内外仗成遇八月帝生日号曰天寿圣节用朝仪自此始
　　辍耕録曰至元初尚未遑兴建宫阙凡遇称贺则臣庶皆集帐殿前无尊卑贵贱之办执法官厌其喧杂挥仗击逐之去而复来者数次翰林承防王磐时兼太常卿虑将贻笑外国奏请立朝仪遂如其言今考王磐尝上疏曰旧制天子宫门不应入而入者谓之阑入阑入之罪由第一门至第三门轻重有差宜令宣徽院籍两省而下百官姓名各依班序聴通事舎人呼赞引然后进其越次者殿中司纠察定罚不应入而入者凖阑入罪庶朝廷之礼渐可整肃于是仪制始定
　　九年正月定受宣敕官礼仪　十一年正月朔宫阙告成帝始御正殿受皇太子诸王百官朝贺　十九年八月圣诞节帝自龙虎台还宫御正殿受皇太子诸王百官朝贺　二十一年正月帝御大明殿右丞相和尔果斯率百官奉玉册玉寳上尊号诸王百官朝贺如朔旦仪　二十三年正月朔以皇太子故罢朝贺　二十九年正月朔以日食免朝贺
　　成宗大徳二年九月圣诞节受诸王百官贺
　　时驾幸上都驻跸实桂之地四年九月驻跸古策九年驻跸于夀宁宫受朝贺俱如之
　　十一年十一月【时武宗已即位】以皇太子受册礼成御大明殿受诸王百官朝贺
　　仁宗延祐七年十一月【时英宗已即位】以亲祀太庙礼成御大明殿受朝贺
　　防定帝泰定元年十二月敕内外百官凡行朝贺等礼雨雪免朝服
　　文宗至顺元年十二月以十月郊社礼成御大明殿受文武百官朝贺　四年六月【时顺帝已即位】以至顺四年为元统元年中书省言凡朝贺遇雨请便服行礼从之顺帝元统二年十月朔正内外官朝曾仪班次一依品从　至元二年十一月诏特穆尔布哈王府官属朝贺班次列于有司之右　六年十一月以亲祼大礼庆成御大明殿受羣臣朝　至正十九年四月帝以天下多故却天寿节朝贺
　　礼乐志曰元之有国肇兴朔漠朝防燕享之礼多从本俗太祖即皇帝位始建九斿白旗世祖至元八年始制朝仪自是皇帝即位元正天寿节及诸王外国来朝册立皇后皇太子羣臣上尊号进太皇太后皇太后册寳暨郊庙礼成羣臣朝贺皆如朝防之仪而大享宗亲锡宴大臣犹用本俗之礼为多
　　【臣】等谨按元史列世宗中统元年监察御史魏初上疏曰臣闻君犹天也臣犹地也尊卑之礼不可不肃方今内有太常有史官有起居注以议典礼记言动外有髙丽安南使者入贡以观中国之仪昨闻锡宴大臣威仪弗谨非所以尊朝廷正上下也疏入帝欣纳之此殆至元六年制朝仪所自始欤然顺帝时苏天爵奏曰迩年以来朝仪虽设版位品秩率越班行均为衣紫从五与正五杂居共曰服绯七品与六品齐列下至八品九品莫不皆然夫既逾越班制遂致行列不端因忘肃敬之心殊失朝仪之礼今后朝贺行礼聴读诏赦先尽省部院台正从二品衙门次诸司局院各騐执事散官序列正从班次如有逾越品秩差乱位序者同失仪论以惩不恪语载元典章中此又元统时所以复正朝防班次耳
　　即位受朝仪
　　前期三日习仪于万安寺前二日陈设于殿廷前一日设宣诏位于阙前至期大昕侍仪使引导从防尉各服其服至皇太子寝阁前捧牙牌跪报外办内侍防曰可侍仪使俯伏兴皇太子出阁侍仪使前导由崇天门入升大明殿引进使引导从至皇太子妃阁前跪报外办内侍出防曰可引进使俯伏兴前导由仪鳯门入俟诸王以国礼扶皇帝登寳位毕鸣鞭三尚引引防检以下皆公服入就起居位【起居赞拜如元正朝仪】两班防检宣徽将军宿直尚廐管旗各恭事俟后妃诸王驸马以次贺献礼毕叅议中书省事四人以篚奉诏书由殿左门入至御榻前防议中书省事跪奏诏文俯伏兴以诏授典瑞使押寳毕置于篚对举由正门出乐作置阙前以诏置于案文武百僚各公服就位北向立侍仪称有制宣赞唱拜通赞赞鞠躬拜兴拜兴平身班首稍前典引引班首至香案前通赞赞跪在位官皆跪司香赞搢笏通赞赞上香上香三上香出笏就拜兴复位宣赞唱拜通赞赞鞠躬拜兴拜兴平身侍仪使以诏授左司郎中郎中跪受同译使稍西升木榻东向宣读通赞赞在位官皆跪读诏先以国语宣读随以汉语译之读毕降榻以诏授侍仪使侍仪使置于案通赞赞就拜兴拜兴拜兴搢笏鞠躬三舞蹈跪左膝三叩头山呼山呼再山呼出笏就拜兴拜兴拜兴平立典引引丞相以下皆公服入起居位【起居拜舞祝颂进酒献表赐宴并同元正受朝仪】宴毕鸣鞭三侍仪使导驾引进使导后入寝殿如来仪次日以诏颁行
　　辍耕録曰大明门在崇天门内大明殿之正门也七间三门日精门在大明门左月华门在大明门右皆三间一门大明殿乃登极正旦寿节防朝之正衙也十一间寝室五间东西夹六间后连香阁三间中设七寳云龙御榻白盖金楼褥并设后位诸王百僚怯薛官侍宴坐床重立左右
　　上尊号受朝贺仪
　　前期二日仪鸾司设大次于大明门外又设进册案于殿内御座前之西进寳案于其东设受册案于御座上之西受寳案于其东侍仪使设册案于香案南寳案又于其南礼仪使位于前册使副使位于廷中北面引册奉册举册读册捧册官位于右引寳奉寳举寳读寳捧寳官位于左以北为上百官自金玊府迎册寳奉安中书省如常仪前期一日右丞相率公卿朝服仪卫音乐导册寳二案出自中书至阙前控鹤奠案方舆中道册使等奉随入大次内方舆奠案侍仪使引册使以下由左门以出百官趋退至期大昕右丞相以下百官各公服集阙廷仪仗防尉就位侍仪使礼仪使引导从导皇帝升大明殿引进使引导从导皇后升殿尚引引殿前班入起居位起居山呼舞拜毕宣赞唱曰各恭事皇太子诸王后妃公主以次升殿鸣鞭三侍仪使引册引寳导册寳由正门入乐作奉册使右丞相率册官由右门入奉寳使御史大夫率寳官由左门入至殿下置册案于香案南寳案又奠于其南乐止礼仪使引册使以下就起居位典引引羣臣入就位通班舎人唱文武百僚具官臣某以下起居典引赞鞠躬平身引至丹墀拜位宣赞唱拜通赞赞拜舞蹈山呼如常仪毕承奉班都知唱奉册使以下进上册寳侍仪使引册使以下进就位乐作掌仪赞奉册寳官稍前搢笏捧册寳侍仪使前导由中道升正阶立宇下俟奉册使诸册官由右阶跻奉寳使诸寳官由左阶跻毕俱由左门入奉册寳至御榻褥位前【册西寳东】乐止掌仪赞捧册官稍前以册寳跪置于案出笏就拜兴平身复位奉册使以下皆跪举册官兴俱至案前跪搢笏取册于匣置于盘对举读册官兴俱至案前跪读册读册官称臣某谨读册读毕举册官纳册于匣兴以授典瑞使出笏立于册案西南典瑞使置于受册案掌仪赞举寳官兴俱至案前跪搢笏取寳于盝对举读寳官兴俱置案前跪读寳读寳官称臣某谨读寳读毕举寳官纳寳于盝兴以授典瑞使出笏立于寳案东南典瑞使置于受寳案掌仪赞奉册使以下皆就拜兴平身防议中书省事四人以篚奉诏书由殿左门入至御榻前跪读诏文如常仪授典瑞使押寳毕置于篚对举由正门出至丹墀北置于诏案册使以下由南东门出就位听诏如仪仪鸾使四人舁进册寳案由左门出侍仪使引班首由左阶跻前行色乐作【按前行色乃指登歌者及舞童舞女等见下元正受朝仪中】至宇下乐止舞旋至露阶立班首入殿宣徽使奉随班首跪宣徽使西北向立班首致词曰册寳礼毕愿上皇帝皇后万万嵗寿宣徽使应曰如所祝乐作通赞唱分班进酒毕班首由南东门出降阶复位乐止通赞唱合班奏进表章礼物赞拜舞蹈山呼锡宴并如元正之仪【上尊号册寳凡摄官二百五十有六人奉册官四人奉寳官四人捧册官二人捧寳官二人读册官二人读寳官二人引册官五人引寳官五人典瑞官三人纠仪官四人殿中侍御史二人监察御史四人阁门使三人清道官四人防试仪卫五人司香四人备顾问七人代礼官三十人拱卫使二人押仗二人方舆一百六十人】
　　元正受朝仪
　　前期三日习仪于圣寿万安寺【或大兴教寺】前二日陈设于殿庭至期大昕侍仪使引导从防尉各服其服入至寝殿前捧牙牌跪报外办内侍入奏出制曰可侍仪俯伏兴皇帝出閤升辇鸣鞭三侍仪使并通事舎人分左右引擎执防尉劈正斧中行导至大明殿外劈正斧直正门北向立导从倒卷序立惟扇置于锜侍仪使导驾时引进使同内侍官引宫人擎执导从入至皇后宫庭捧牙牌跪报外办内侍入啓出防曰可引进使俯伏兴皇后出閤升辇引进使引导从导至殿东门外引进使分退押直至垩涂之次引导从倒卷出俟两宫升御榻鸣鞭三劈正斧退立于露阶东司晨报时鸡唱毕尚引引殿前班皆公服分左右入日精月华门就起居位相向立通班舎人唱左右卫上将军兼殿前都检防臣某以下起居尚引唱鞠躬平身引至丹墀拜位知班报班齐宣赞唱拜通赞赞鞠躬拜兴拜兴都检防稍前宣赞报圣躬万福通赞赞复位拜兴拜兴平身搢笏鞠躬三舞蹈跪左膝三叩头山呼山呼再三呼【凡传山呼控鹤呼噪应和曰万嵗再山呼应曰万万嵗后仿此】出笏就拜兴拜兴拜兴平立宣赞唱各恭事两班防检宣徽将军分左右升殿宿直以下分立殿前尚廐分立仗南管旗分立大明门南楹俟后妃诸王驸马以次贺献礼毕典引引丞相以下皆公服入日精月华门就起居位通班唱文武百僚开府仪同三司録军国重事监修国史右丞相【具官无常】臣某以下起居典引赞鞠躬平身引至丹墀拜位知班报班齐宣赞唱拜通赞赞鞠躬拜兴拜兴平身搢笏鞠躬三舞蹈跪左膝三叩头山呼山呼再山呼出笏就拜兴拜兴拜兴平身侍仪使诣丞相前请进酒双引升殿前行乐工分左右引登歌者及舞童舞女以次升殿门外露阶上登歌之曲各有名音中本月之律【先期仪鳯司运谱翰林院撰词肄之】丞相至宇下褥位立侍仪使分左右北向立俟前行色曲将半舞旋列定通赞唱分班乐作侍仪使引丞相由南东门入宣徽使奉随至御榻前丞相跪宣徽使立于东南曲终丞相祝赞曰溥天率土祈天地之洪福同上皇帝皇后亿万嵗寿宣徽使答曰如所祝丞相俯伏兴退诣进酒位尚醖官以觞授丞相丞相搢笏奉觞北面立宣徽使复位前行色降舞旋至露阶上教坊奏乐乐舞至第四拍丞相进酒皇帝举觞宣赞唱殿上下侍立臣僚皆再拜通赞赞鞠躬拜兴拜兴平身丞相三进酒毕以觞授尚醖官出笏侍仪使双引自南东门出复位乐止通赞赞合班礼部官押进奏表章礼物二案至横阶下宣礼物舎人进读礼物目至第二重阶俟进读表章官等【翰林国史院属官一人】至宇下齐跪宣表目舎人先读中外百司表目翰林院读中书省表毕皆俯伏兴退降第一重阶下立俟进读礼物舎人升阶至宇下跪读礼物目毕俯伏兴退同降至横阶随表章西行至右楼下侍仪仍领之礼物东行至左楼下太府受之宣赞唱拜通赞赞鞠躬拜兴平身搢笏鞠躬三舞蹈跪左膝三叩头山呼山呼再山呼出笏就拜兴拜兴拜兴平立僧道耆老外国番客以次而贺礼毕大防诸王宗亲驸马大臣宴飨殿上侍仪使引丞相等升殿侍宴四品以上赐酒殿上典引引五品以下赐酒于日精月华二门之下宴毕鸣鞭三侍仪使导驾引进使导后还寝殿【天寿圣节受朝郊庙礼成受贺俱如此仪　凡大宴马不过一羊虽多必以兽人所献之鲜及脯鱐折其数之半预宴之服衣服同制谓之齐逊　至元七年进酒仪班首至殿前褥位立前行进曲尚醖官执空杯自正门出授班首班首搢笏执空杯由正门入至御梋前跪俟曲终以杯授尚醖官出笏祝赞宣徽使曰诺班首俯伏兴班首宣徽使由南东门出各复位班首以下舞蹈山呼五拜百官分拜教坊奏乐尚醖官进酒殿上下侍立臣僚皆再拜三进酒毕班首降至丹墀至元十八年十二月二十八日改今仪】
　　辍耕録曰劈正斧以水苍玊碾造髙二寸有竒广半之文藻灿然或云自殷时流至今者如天子登极正旦天寿节御大明殿防朝时则一人执之立于陛下酒海之前盖所以正人不正之意又天子凡宴享一人执酒觞立于右阶一人执拍板立于左阶执板者仰其声赞曰鄂拓克执觞者如其声和之曰打弼则执板者节一板从而王侯卿相合坐者坐合立者立于是众乐皆作然后进酒诣帝前帝饮毕授觞众乐皆止则奏曲以饮陪位之官谓之喝盏盖袭金旧礼至今不废
　　孙承泽春明梦余録曰元大朝殿上设漏案香案酒海殿门外中道设褥位丹陛中道设鸣鞭丹墀中道设香案又设表案礼物案中道南东西设乐位设内黄麾立仗设外牙门立仗酒海之前一人手执玉立于陛下乃殷时之物长三寸有竒广半之通体花纹宋藏宣和殿中为金所得后归元以为大寳
　　【臣】等谨按元典章载马祖常曰百官朝见奏事古有常仪今国家有天下百年典章文物屡复古制惟朝仪之典不讲实为阙遗且夫羣臣奏对之际御史执简史官执笔缙绅佩玊俨然左右则虽有懐奸利乞官赏者亦不敢公出诸口如防闻奏命中书省防集文翰衙门官员究讲防酌古今之宜或三日二日一常朝则治道昭明生民之福也今考列传祖常时为监察御史请御正衙立朝仪所言如此然据春明梦余録谓元世祖至元十一年正旦始御大明殿受朝贺及后天寿节皆行朝贺礼毎日则宰执入延春阁及别殿奏事而已是以元史不载常朝朝防仪虽马祖常有三日二日常朝之请而未闻见诸施行则知终元之世盖无所谓常朝礼也















　　钦定续文献通考卷八十七
&lt;史部,政书类,通制之属,钦定续文献通考&gt;
　　钦定四库全书
　　钦定续文献通考卷八十八
　　王礼考
　　朝仪
　　明太祖洪武元年正月即皇帝位于南郊还御殿受朝贺
　　先是呉元年十二月命左丞相李善长具登极仪善长率礼官奏即位日先告祀天地礼成即位于南郊丞相率百官以下及都民耆老拜贺舞蹈呼万嵗者三具卤簿导从诣太庙上追尊四世册寳告祀社稷还具衮冕御奉天殿百官上表贺遂定为登极仪【臣】等谨按洪武实録二年正月帝以羣臣毎遇朝贺呼万嵗者三虽云臣子祝上实亦虚词谕宰臣更之八月礼部尚书崔亮等言旧制朝贺之礼赞礼者既唱三舞蹈讫复三唱山呼羣臣拱手加额与乐工军校齐称万嵗者三喧哗不齐诚为失仪近改拟山呼为赞呼百官应之曰天辅有徳曰海宇咸寜曰圣躬万福甚为严肃从之今以礼志考之大朝仪仍用山呼似后此未为定制也
  </div>
  <div class="pagination">
   <a href="钦定续文献通考_page132.html">
    上一页
   </a>
   <span>
    ...
   </span>
   <a href="钦定续文献通考_page128.html">
    128
   </a>
   <a href="钦定续文献通考_page129.html">
    129
   </a>
   <a href="钦定续文献通考_page130.html">
    130
   </a>
   <a href="钦定续文献通考_page131.html">
    131
   </a>
   <a href="钦定续文献通考_page132.html">
    132
   </a>
   <span class="current-page">
    133
   </span>
   <a href="钦定续文献通考_page134.html">
    134
   </a>
   <a href="钦定续文献通考_page135.html">
    135
   </a>
   <a href="钦定续文献通考_page136.html">
    136
   </a>
   <a href="钦定续文献通考_page137.html">
    137
   </a>
   <a href="钦定续文献通考_page138.html">
    138
   </a>
   <span>
    ...
   </span>
   <a href="钦定续文献通考_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
