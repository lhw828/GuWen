<!DOCTYPE html>
<html>
<head>
    <meta charset="UTF-8">
    <title>续通志 - 第 154 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 154 页/共 1359 页</h1>
    <div class="content">有张贵妃亦旧侍东宫次婕妤符氏后出嫁于民闲

　　△寍宗恭淑韩皇后

　　寍宗恭淑韩皇后相州人其六世祖为忠献王琦初后与姊俱被选入宫后能顺适两宫意遂归平阳郡邸封新安郡夫人进崇国王受禅 
册为皇后后父同卿由知泰州升扬州观察使庆元六年崩谥恭淑同卿累迁庆远军节度使同卿季父侂冑声势熏灼同卿每惧满盈不敢干 
政同卿没一年而后崩侂冑竟败人始服其善远权势云

　　△恭圣仁烈杨皇后

　　恭圣仁烈杨皇后少以姿容选入宫忘其姓氏或云会稽人 【按周密齐东野语云后养母张于仪真长芦寺前僦居主僧善相知其女 
当贵假之资如杭入慈福宫寍宗至后所必目之因以为赐语异本传】 庆元元年封平乐郡夫人进婕妤有杨次山者亦会稽人后自谓其兄 
也遂姓杨氏五年进婉仪六年进贵妃恭淑皇后崩中宫未有所属后与曹美人俱有宠韩侂冑见后任权术而曹美人性柔顺劝帝立曹而后 
颇涉书史知古今性复机警帝竟立之次山客王梦龙知其谋密以告后后深衔之与次山欲因事诛侂冑会侂冑议用兵中原俾皇子曮入奏 
侂冑再启兵端将不利于社稷帝不答后从傍赞之甚力亦不答恐事泄俾次山择廷臣可任者与共图之礼部侍郎史弥远素与侂冑有隙遂 
欣然奉命开熙三年十一月三日侂冑方早朝弥远密遣中军统制夏震伏兵六部桥侧率健卒拥侂冑至玉津园搥杀之赴延和殿以闻后既 
诛侂冑弥远日益贵用事嘉定十四年帝以国嗣未定养宗室子贵和立为皇子赐名竑弥远专政竑渐不能平弥远惧阴蓄异志欲立他宗室 
子昀为皇子遂阴与昀通十七年闰八月帝大渐弥远夜召昀入宫遣后兄子谷及石以废立事白后后不可凡七往反后终不听谷等乃拜泣 
曰内外军民皆已归心苟不立之祸变必生杨氏无唯类矣遂矫诏废竑为济王立昀为皇子即帝位尊皇后曰皇太后同听政加尊号寿明绍 
定元年复加慈睿四年加尊号寿明仁福慈睿皇太后五年十二月崩于慈明殿谥恭圣仁烈

　　△理宗谢皇后

　　理宗谢皇后讳道清天台人宰相深甫之孙父渠伯早卒初深甫为相有援立杨太后功太后德之帝即位议择中宫太后命选谢氏诸女 
后就道时贾涉女有殊色同在选中及入宫帝意欲立贾太后曰谢女端重有福宜正中宫帝不能夺宝庆三年册为皇后后既立贾贵妃专宠 
妃薨阎贵妃又以色进后处之裕如太后深贤之开庆初元兵渡江议迁都平江庆元后谏不可恐动民心乃止帝崩度宗立尊为皇太后号寿 
和圣福度宗崩帝■〈显，去页〉即位尊为太皇太后垂帘同听政太后以兵兴费繁痛自节省裁汰慈元殿提举已下官省泛索钱月万缗 
京朝官闻难往往避匿遁去太后命揭榜朝堂曰我国家三百年待士大夫不薄吾与嗣君遭家多难尔小大臣不能出一策以救时艰内则畔 
官离次外则委印弃城亦何以见先帝于地下乎天命未改国法尚存凡负国逃者御史觉察以闻德佑元年六月朔日食既太后削圣福以应 
天变张世杰兵败于焦山陈宜中弃官去太后遗书宜中母勉之还朝太后又亲为书召夏贵等兵贵等亦罕有至者元兵破常州太后遣陆秀 
夫等请和不从宜中即率公卿请迁都太后不许明年正月更命宜中使军中约用臣礼宜中难之太后涕泣曰苟存社稷臣非所较也未几元 
兵薄皋亭山驻钱塘帝■〈显，去页〉与全后北去太后以疾留杭是年八月至京师越七年崩

　　△度宗全皇后

　　度宗全皇后会稽人理宗母慈宪夫人侄孙女也父昭孙知岳州帝为忠王时议纳妃理宗以慈宪故乃诏后入宫问曰尔父昭孙昔在宝 
佑闲没于王事每念之令人可哀后对曰妾父可念淮湖之民尤可念也帝深异之语大臣曰全氏女言辞甚令宜配冢嫡以承祭祀景定二年 
册为皇太子妃度宗立册为皇后生帝■〈显，去页〉十年度宗崩帝■〈显，去页〉立册为皇太后后入燕京为尼正智寺而终

　　△杨淑妃

　　杨淑妃初选入宫为美人咸淳三年进封淑妃生益王昰昰即位于福州尊妃为太后 【续通鉴作太妃】 封弟昺卫王昺修容俞氏所 
生也是卒昺代立踰年投海死妃闻之大恸曰我闲关忍死者正为赵氏一块肉尚有可望尔今天命至此夫复何言遂赴海死其将张世杰葬 
之海滨

　　△公主

　　宣祖一女
　　秦国公主 【按宋传英宗以上诸女称大长公主神宗哲宗女称长公主徽宗女称帝姬今依郑志概称皇女唐书概称公主例删归一 
律帝姬则仍其旧云】 太祖同母妹也初适米福德福德卒太祖即位封燕国长公主再适忠武军节度使高怀德开宝六年十月薨谥恭懿真 
宗追封大长公主元符三年改秦国政和三年 【按徽宗纪政和三年改公主为帝姬本传误作四年今改正】 改公主为帝姬太祖以下诸 
女尽易之封恭懿大长帝姬有姊一人未笄而夭建隆三年追封陈国长公主元符末改荆国大长公主政和中改封恭献大长帝姬
　　太祖六女
　　申国公主蚤薨
　　成国公主蚤薨
　　永国公主蚤薨
　　魏国公主开宝三年封昭庆公主下嫁左卫将军 【王承衍传作右卫将军】 王承衍太宗即位进封郑国淳化元年改秦国真宗至道 
三年进长公主大中祥符元年薨谥贤肃元符末改封魏国大长公主
　　鲁国公主开宝五年封延庆公主下嫁左卫将军石保吉 【按石保吉传保吉尚延庆公主在开宝四年】 太宗即位进封许国淳化元 
年改晋国真宗初进长公主大中祥符二年进大长公主薨谥贤靖元符末改封鲁国
　　陈国公主开宝五年封永庆公主下嫁右卫将军魏咸信太宗即位进封虢国淳化元年改齐国真宗初进许国长公主咸平二年薨谥贞 
惠后改恭惠景佑三年追封大长公主元符末改封陈国
　　太宗七女
　　滕国公主蚤薨
　　徐国公主太平兴国九年封蔡国下嫁左卫将军吴元房 【按吴元扆传太平兴国八年选尚太宗第四女与本传互异】 淳化元年改 
魏国薨谥英惠至道三年追封燕国长公主景佑三年进大长公主元符末改徐国
　　邠国公主太平兴国七年为尼号员明大师八年卒至道三年追封曹国长公主景佑三年进大长公主元符末改邠国
　　杨国公主至道三年封宣慈长公主咸平五年进鲁国下嫁左卫将军柴宗庆宗庆禹锡之孙帝命主以妇礼谒禹锡第厯徙韩魏徐福四 
国仁宗立进邓国大长公主 【按宗庆传云累封楚国大长公主本传不载岂邓国为楚国之讹欤】 明道二年薨进封晋国谥和靖元符末 
封杨国主性妒宗庆无子以兄子为后
　　雍国公主至道三年封贤懿长公主咸平六年下嫁右卫将军王贻永进封郑国景德元年薨谥懿顺景佑三年追封大长公主皇佑三年 
改韩国徽宗改封雍国
　　卫国公主至道三年封寿昌长公主大中祥符二年进封陈国改吴国号报慈正觉大师改楚国又改邠国天禧二年改建国干兴元年封 
申国大长公主天圣三年薨谥慈明徽宗改卫国
　　荆国公主幼不好弄未尝出房闼太宗尝发宝藏令诸女择取之欲以观其志主独无所取真宗即位封万寿长公主改隋国下嫁驸马都 
尉李遵朂旧制尚者降其父为兄弟行时遵朂父继昌生日主以舅礼谒之遵朂宾客皆一时贤士每燕集主必亲视饔饎厯封越宿鄂冀四国 
明道元年进魏国遵朂出守许州暴得疾主亟欲驰视之左右白须奏得报乃可行主不待报而往其后居夫丧衰麻未尝去身服除不复御华 
丽尝燕禁中帝亲为簪花辞曰誓不复为此久矣主善笔札喜图史尤善女工尝诫诸子以忠义自守无恃吾以速悔尤视他子与己出均及病 
目帝挟医诊视亲舐其目曰先帝伯仲之籍十有四人今独存大主疾傥可移于朕亦所不避也主虽丧明平居隐几冲澹自若诫诸子曰汝父 
遗令柩中无藏金玉吾殁后当亦如是皇佑三年薨追封齐国大长公主谥献穆徽宗改封荆国
　　真宗二女
　　惠国公主蚤薨
　　升国公主初入道明道二年封卫国长公主号清虚灵照大师庆历七年追封鲁国谥昭怀徽宗改封升国大长公主
　　仁宗十三女
　　周陈国公主帝长女也宝元二年封福康嘉佑二年进封兖国 【按李焘长编载嘉佑二年进封兖国公主为福康公主则是先封兖国 
也与本传异】 主性纯孝帝尝不豫主侍左右徒跣吁天乞以身代帝隆爱之帝念章懿太后不及享天下养故择其兄子李玮使尚主玮朴陋 
与主积不相能主中夜扣皇城门入诉玮惶惧自劾后数年不复协诏出玮于外主降封沂屏居内廷久之复召玮为驸马都尉如初英宗立进 
越国长公主神宗治平四年进楚国大长公主熙寍三年薨辅臣议谥帝以主事仁祖孝命曰庄孝追封秦国徽宗加周陈国政和闲改谥庄孝 
明懿大长帝姬
　　徐国公主蚤薨
　　邓国公主蚤薨
　　郑国公主蚤薨
　　楚国公主蚤薨
　　商国公主蚤薨
　　鲁国公主蚤薨
　　唐国公主蚤薨
　　陈国公主蚤薨
　　豫国公主蚤薨 【按文献通考载仁宗十三女周国汉国秦国魏国鲁国吴国燕国楚国八公主俱蚤夭封国人数皆与史不合】
　　秦鲁国贤穆明懿公主母周贵妃嘉佑五年封庆寿进惠国治平四年进鲁国大长公主下嫁吴越忠懿王曾孙右领军卫大将军钱景臻 
改韩周燕国徽宗朝进秦魏两国政和三年更封令德景行大长帝姬靖康二年诸帝姬北徙姬以先朝女金人不知留于汴建炎初复公主号 
</div>
    <div class="pagination">
<a href="续通志_page153.html">上一页</a><span>...</span><a href="续通志_page149.html">149</a><a href="续通志_page150.html">150</a><a href="续通志_page151.html">151</a><a href="续通志_page152.html">152</a><a href="续通志_page153.html">153</a><span class="current-page">154</span><a href="续通志_page155.html">155</a><a href="续通志_page156.html">156</a><a href="续通志_page157.html">157</a><a href="续通志_page158.html">158</a><a href="续通志_page159.html">159</a><span>...</span><a href="续通志_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
