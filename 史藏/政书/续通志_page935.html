<!DOCTYPE html>
<html>
<head>
    <meta charset="UTF-8">
    <title>续通志 - 第 935 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 935 页/共 1359 页</h1>
    <div class="content">观文殿大学士加食邑八月卒遗表上赠少师安德军节度使进封鲁国公谥忠简以家讳改谥庄肃德佑初以右正言徐直方言夺谥

　　△董槐

　　董槐字廷植濠州定远人少喜言兵阴读孙武曹操之书曰使吾得用将泛扫中土以还天子槐貌甚伟广颡丰颐又美髯论事慷慨自方 
诸葛亮周瑜父永遇槐严闻其自方怒而嘻曰不力学又自喜大言此狂生耳吾弗愿也槐心愧乃益自摧折学于永嘉叶师雍闻辅广者朱熹 
之门人复往从广广叹其善学嘉定六年登进士第调靖安主簿丁父忧起为广德军录事参军民有诬富人李桷私铸兵结豪杰以应李全者 
郡捕系之狱槐察其枉以白守守不听守以忧去槐摄通判州事卒脱桷狱绍定二年迁镇江观察推官明年入为主管刑部架阁文字迁籍田 
令特差权通判镇江府会全判涉淮临大江槐即曰将兵济江而西全遁去嘉熙元年迁宗正寺簿出知常州提点湖北刑狱常德军乱夜纵火 
而噪槐骑从数人于火所问乱故乱者曰将军马彦直夺吾岁请吾属将责之偿不为乱也槐坐马上召彦直斩马前乱者还入伍中明曰乃戮 
首乱者七人而赙彦直之家差充归峡岳察访使二年兼权知常德府寻兼军器少监依旧提点刑狱三年以直宝谟阁知江州东都督府参谋 
流民渡江而来归者十余万议者皆谓方军兴郡国急储粟不暇食民也槐曰民吾民也发吾粟振之胡不可当是时宋与金为邻国而襄汉扬 
楚之闲豪杰皆自相结以保其族无赖者往往去为羣盗浮光人翟全寓黄陂有众三千余稍出掳掠槐命客说下全徙之阳乌洲使杂耕蕲春 
闲又享赐之用为裨将于是曹聪刘清之属皆来自归四年进直华文阁知潭州主管湖南安抚司公事方三边急于守御督抚日夜征发民且 
因槐为画策应之令民不伤而军须亦不匮淳佑二年迁左司郎官进直龙图阁沿江制置副使兼知江州主管江西安抚司公事视其赋则吏 
侵甚下教曰吾莅州而吏犹为盗不自悔吾且诛之吏乃震恐愿自新槐因除民患害凡利有宜弛以利民惟恐不尽弛大计军实常若敌至裨 
将卢渊凶猾不受命斩以狥军中肃然累进集英殿修撰沿江制置副使江东安抚使兼知建康府兼行宫留守军政弛弗治乃为赏三等以教 
尉春秋教肄士卒坐作进退击刺之技岁余尽为精兵六年召至阙辞出知静江府兼广西经略安抚使又辞权广西运判兼提点刑狱即日就 
道至邕州上守御七策邕州之地西通诸蛮夷南引交址及符奴月乌流麟之属数寇边槐与约无相侵推赤心遇之皆伏不动又与交址约五 
事一无犯边二归我侵地三还掳掠生口四奉正朔正通贸易于是遣使来献方物大象南方悉定七年进宝章阁待制八年迁工部侍郎职事 
依旧兼转运使九年召赴阙封定远县男迁兵部侍郎升给事中上疏请抑损戚里恩泽以慰天下士大夫羣臣奏事少与法违惮槐不敢上进 
封子拜端明殿学士签书枢密院事进封侯十二年为同知枢密院事宝佑元年权参知政事二年进参知政事四川制置使余晦以战败夺官 
诏荆襄制置使李曾伯往视师曾伯辞槐曰事如此尚可坐而睨乎上疏请行顿重兵夔门以固荆蜀辅军之势诏报曰腹心之臣所与共理天 
下者也宜在朝廷不宜在四方复上疏曰天下之事不进则退人臣无敢为歧意者苟以臣为可任宜少听臣自效即臣不足与军旅之事愿上 
官爵不许进封濠梁郡公帝日乡用槐槐言事无所隐帝问籴民粟积边对曰吴民困甚有司急籴不复省民民惟邦本愿先垂意根本帝问修 
太乙祠对曰土工洊起民罢于征发非所以事天也帝问边事对曰外有敌国计先自强自强者人畏我我不畏人又言敌国在前宜拔财能用 
之士大夫有过失为执法吏所刺劾终身摈弗用深为朝廷惜此苟非奸衺皆愿为昭洗勿废其它善又遣谪之臣久堕遐方稍稍内徙令得生 
还顾弗用可矣槐每奏帝辄称善三年拜右丞相兼枢密使槐自以为人主所振拔苟可以利安国家无不为然务先大体任人先取故旧之在 
疏远者在官者率满岁而迁嗜进者始不说矣又言臣为政而有害政者三戚里不奉法执法大吏久于其官而擅威福皇城司不检士三者弗 
去政且废愿除之于是嫉之者滋甚帝年浸高操柄独断羣臣无当意者渐喜狎佞人丁大全善为佞窃弄威权帝弗觉悟大全己为侍御史遣 
客私自结于槐槐曰吾闻人臣无私交吾惟事上不敢私结约大全度槐弗喜己衔甚乃日夜刻求槐短槐入见极言大全袤佞不可近帝曰大 
全未尝短卿勿疑 【伏读通鉴辑览　　御批大全刻求槐短绝不一露端倪以静待槐之举动而槐入告果极言其邪佞不觉己堕其术中 
尚安望能听纳乎理宗未尝短卿卿勿疑之语论者止讥其曲事调停不知理宗亦为大全所愚述而不悟意中固己轻董而重丁故于进言之 
时不复能察其曲直一指之蔽不见泰山小人巧伪百出理宗乌足以语此】 槐曰臣与大全何怨顾陛下拔臣至此臣知大全奸袤而噤不言 
是负陛下也且陛下谓大全忠而臣以为奸不可与俱事陛下矣即上书乞骸骨不报四年策免丞相以观文殿大学士提举洞霄宫时大全亦 
论劾槐书未下自发省兵迫遣之于是太学诸生陈宜中等上书争之语见大全传五年及景定元年俱用祀明堂恩加食邑进封吉国又进封 
许国公三年卒遗表上赠太子少师谥文清

　　△叶梦鼎

　　叶梦鼎字镇之台之寍海人本陈待聘子后于母族少从直龙图阁郑霖宗正少卿赵逢龙学以太学上舍试入优等两优释褐出身授信 
州军事推官摄教事讲荒政迁太学录淳佑二年雷变上封事言召人才戒媟近明年轮对言君子直言军制楮币任官分阃六事召试馆授秘 
书省正字四年升校书郎兼庄文府教授五年迁秘书郎转对言定国本求哲辅专阃帅奖用介直雷变上言援唐康澄五可畏之说迁著作佐 
郎六年拜军器少监兼兵部郎官转对言国计边事国体三事又言外有窥边之大敌内有伺隙之巨奸奇袤蛊媚于宫闱熏腐依凭于城社强 
藩悍将牙蘖易摇草窃奸宄肘腋阶变权知袁州转运司和籴米三万斛梦鼎言袁山多而田少朝廷免和籴己百年自今开之百姓子孙受无 
穷之害从之十一年本生母忧免丧拜司封员外郎论对言陛下惑于左右之谗说例视言者为好名近岁以来稍犯人主之所难者不显罢则 
阴黜不久外则投闲去者屡召而不还来者一鸣而辄斥兼玉牒检讨官以直秘阁提举江西常平兼知吉州节制悍将置社仓义仓平反李义 
山受赃之冤以国子司业召宝佑元年考试集英殿授崇政殿说书迁国子祭酒二年兼权礼部侍郎谏幸西太乙宫三年权礼部侍郎仍兼祭 
酒升兼同修国史实录院同修撰寻兼侍读五年以集英殿修撰差知贑州丁大全柄国欲挽梦鼎登朝卒辞谢之六年改知建寍府又改知隆 
兴府开庆元年复知建寍府作桥梁置驿舍建大安关决疑狱景定元年召为太子詹事迁吏部侍郎赐寍海县食邑二年权兵部尚书兼权吏 
部尚书三年迁兵部尚书兼修国史兼实录修撰迁吏部尚书拜端明殿学士同签书枢密院事同提举编修经武要略兼太子宾客进封寍海 
伯七年签书枢密院事主封临海郡候以明堂恩进封临海郡公丞相贾似道欲造关子罢十七十八两界会子梦鼎以为厉民乃止罢十七界 
公田法行梦鼎又以为厉民故行之浙右而止五年进同知枢密院事权参知政事以彗星出梦鼎言政上下恐惧交修之日乞解机政不许奏 
免浙西经界理宗崩议太子即位太后垂帘听政梦鼎曰母后垂帘岂是美事进参知政事加食邑梦鼎力辞似道恳留之不可帝勉谕再三诏 
阖门封还奏疏理宗复土摄少傅竣事引疾归里累诏力辞授资政殿学士知庆元府沿海制置使肃清海寇罪止首恶羡余之费悉却不受建 
济民仓以备饥岁造驿舍以待宾旅咸淳三年再召为参知政事加食邑六辞不许诏著作佐郎卢钺与台州守项公采趣行拜特进右丞相兼 
枢密使累辞不许乃与似道分任利州转运使王价尝以言去官非其罪也及死其子愬求遗泽至是梦鼎明其无罪似道为恩不巳出罢省部 
吏数人榜其姓名于朝梦鼎怒曰我断不为陈自强即求去似道之母让似道曰叶丞相安于家食未尝希进汝强与相印今乃牵制至此若不 
从吾言吾不食矣似道曰为官不得不如此会太学诸生亦上书言似道专权固位乃悔悟求解而梦鼎屡上章乞闲冬雷引咎求去愈力四年 
策杨妃宰相无拜礼吏赞拜梦鼎以笏挥之趋出明日乞还田里诏勉留之诏免诸州守臣上殿奏事梦鼎言祖宗谨重牧守之寄将赴官必令 
奏事盖欲察其人品及面谕以廉律己爱育百姓其至郡延见吏民具宣上意庶几求无负临遣之意今不远数千里而来咫尺天颜而不得见 
甚非立法本意又乞容受直言进少保五年引杜衍致仕单车宵遁故事累辞乃授观文殿学士判福州福建安抚大使进封信国公不拜充醴 
泉观使又不拜七年再充醴泉使九年授少傅右丞相兼枢密使引疾立辞宰椽郎曹沓至趣行扶病至嵊县请辞不获乞还山林疏奏愿上厉 
精寡欲规当国者收人心固邦本励将帅饬州县重振恤扁舟径归 【伏读通鉴辑览　　御批大臣进退当以礼自处非是则无以闲臣分 
乃宋之士大夫习染相沿在位稍不得志往往不待报而行或遂遁去姑无论其人之贤否而乖君臣大体一节己不可问况梦鼎视国势倾危 
竟尔恝然长往直是为避祸苟全之计更不止仅图自了矣】 使者以祸福告梦鼎语之曰廉耻事大死生事小万无可回之理似道大怒台臣 
奏从归田之请诏仍少保观文殿大学士醴泉观使不请祠禄德佑初咨访故老梦鼎上封事曰敦教道训廉德厉臣节拯民瘼重士选劝吏廉 
惩吏奸补军籍授判庆元府沿海制置大使力辞依前醴泉观使兼侍读不拜二年益王即位于闽召为少师太乙宫使航海遂行道梗不能进 
南向恸哭失声而还后二年卒子应及大府寺丞知建德府军器少监驻戍军马应有朝请郎太社令

　　△马廷鸾

　　马廷鸾字翔仲饶州乐平人本灼之子继灼兄光后甘贫力学既冠里人聘为童子师遇有酒食馔则念母藜霍不给为之食不下咽登淳 
佑七年进士第调池州教授以礼帅诸生宝佑三年迁太学录召试馆职时外戚谢堂厉文翁内侍卢允升董宋臣用事廷鸾试策言强君德重 
相权收直臣防近习大与时迕迁秘书省正字四年尤焴提举吏事辟为史馆校勘初丁大全令浮梁雅慕廷鸾弥欲钩致之廷鸾不为动试策 
稍及大全及廷鸾当轮对大全私谓王持垕往瞯焉廷鸾素厚持垕且同馆不虞其谋也密露大意持垕绐曰君犹未改秩姑托疾为后图乎廷 
鸾曰此微臣千一之遭其何敢不力持垕以告大全及复对殿门格不得见翼曰以监察御史朱熠劾罢宋臣遣索奏藁藁虽焚闻者寖广忌者 
愈深而廷鸾之名重天下开庆元年吴潜入相召为校书郎景定元年兼沂靖惠王府教授时大全党多斥宋臣尚居中言路无肯言者廷鸾与 
诸学官抗疏论之宋臣竟坐谪徙安吉州兼权枢密院编修官贾似道自江上还位望赫奕廷鸾未尝亲之迁枢密院编修官兼权仓部郎官二 
年进著作佐郎兼右司迁将作少监廷鸾论贡举三事严乡里之举重台省之覆试访山林之遗逸又言荒政宜蠲除被灾州县租赋之不可得 
者擢军器监兼左司兼太子右谕德升左谕德行国子司业兼翰林权直擢秘书少监升权直学士院四年擢起居舍人兼太子右庶子兼国史 
院编修官实录院检讨官再召用宋臣廷鸾引何郯之说进极言宋臣不可用帝从之荐士二十人进中书舍人程奎污秽诡秘不当补将仕郎 
王之渊为大全党不当通判江州朱熠不当知庆元府及为制置使林爽赵必■〈辶昏〉张称孙不当与郡皆缴还词头迁礼部侍郎度宗登 
极诏皆廷鸾所草兼侍读辞不许疏列孝宗之政以告升直学士院咸淳元年进端明殿学士签书枢密院事兼同提举编修经武要略三年同 
知枢密院事兼如旧人奏言培命脉植根本宗宽大行仁厚又言恢大度以优容虚圣心而延伫推内恕以假借忍难行而听纳则情无不达理 
无不尽奸人破胆直士吐气天下事尚可为也兼权参知政事五年进参知政事兼同知枢密院事进右丞相兼枢密使八年九疏乞罢政九年 
依旧观文殿大学士知绍兴府浙江安抚大使 【按宋史宰辅表度宗咸淳八年十一月乙卯马廷鸾罢右相除观文殿学士知饶州巳未免 
知饶州以观文殿学士鄱阳郡公提举洞霄宫九年十二月甲子除浙东安抚使知绍兴府】 上疏辞免依旧职提举临安府洞霄宫廷鸾辞相 
位帝恻怛久之曰丞相勉为朕留廷鸾言臣死亡无曰恐不得再见君父然国事方殷疆圉孔棘天下安危人主不知国家利害羣臣不知军前 
胜负列阃不知陛下与元老大臣惟怀永图臣死且瞑目顿首涕泣而退德佑初召不至自罢相归又十七年而卒子端临

　　钦定续通志卷四百五

　　●钦定续通志卷四百六　列传二百六

　　列传

　　宋 【百十】

　　○宋百十
</div>
    <div class="pagination">
<a href="续通志_page934.html">上一页</a><span>...</span><a href="续通志_page930.html">930</a><a href="续通志_page931.html">931</a><a href="续通志_page932.html">932</a><a href="续通志_page933.html">933</a><a href="续通志_page934.html">934</a><span class="current-page">935</span><a href="续通志_page936.html">936</a><a href="续通志_page937.html">937</a><a href="续通志_page938.html">938</a><a href="续通志_page939.html">939</a><a href="续通志_page940.html">940</a><span>...</span><a href="续通志_page936.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
