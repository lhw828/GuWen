<!DOCTYPE html>
<html>
<head>
    <meta charset="UTF-8">
    <title>续通志 - 第 148 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 148 页/共 1359 页</h1>
    <div class="content">
　　庄宗神闵敬皇后刘氏魏州成安人庄宗正室曰卫国夫人韩氏次燕国夫人伊氏其次后也初封魏国夫人后父刘叟黄须善医卜自号 
刘山人后生五六岁晋王攻魏裨将袁建丰掠得后纳之晋宫曹太后教以吹笙歌舞既笄甚有色庄宗见而悦之庄宗已为晋王太后幸其宫 
置酒为寿自起歌舞太后欢甚以刘氏赐庄宗先是庄宗攻梁军于夹城得符道昭妻侯氏宠冠宫中谓之夹寨夫人庄宗出兵四方尝以侯氏 
从其后刘氏生子继岌庄宗以为类己爱之刘氏又多智善迎顺意旨由是宠益专自下魏博战河上十余年独以刘氏从其父闻刘氏贵诣魏 
宫上谒庄宗召袁建丰出刘叟示之建丰曰是曩时护刘氏黄须丈人也然刘氏方与诸夫人争宠以门望相高因大怒曰妾父不幸死于乱兵 
妾去乡时犹忆环尸恸哭此田舍翁安得至此因命笞刘嫂于宫门庄宗即位欲立刘氏为皇后而韩夫人正室也伊夫人位次在刘氏上以故 
难其事而未发宰相豆卢革枢密使郭崇韬希旨言刘氏当立庄宗大悦同光二年四月册刘氏为皇石封韩氏淑妃伊氏德妃庄宗自灭梁志 
意骄怠宦官伶人乱政后特用事于中自以出贱微踰次得立以为佛力又好聚敛分遣人为商贾至于市肆闲薪刍果茹皆称中宫所卖四方 
贡献一上天子一入中宫宫中货贿山积惟写佛书馈赂僧尼是时皇太后及皇后交通藩镇太后称诰令皇后称教命两宫使者旁午于道庄 
宗有爱姬甚有色而生子后心患之庄宗燕居宫中元行钦侍侧庄宗问曰尔新丧妇其复取乎吾助尔聘后指爱姬请曰帝怜行钦何不赐之 
庄宗不得已佯诺之后趣行钦拜谢行钦再拜起顾爱姬肩舆已出宫矣庄宗不乐称疾不食者累日同光三年秋大水两河民流徙京师赋调 
不充六军之士往往殍踣乃豫借明年夏秋租税百姓号泣于路庄宗方与后荒于畋游十二月己卯猎于白沙后率皇子后宫毕从癸未乃还 
所至责民供给坏什器彻庐舍而焚之县吏畏恐亡窜山谷明年三月客星犯天库有星流于天棓占星者言御前当有急兵宜散积聚以禳之 
宰相请出库物给军庄宗许之后曰吾夫妇得天下虽因武功葢亦有天命命既在天人如我何因取妆奁及皇幼子满喜置帝前曰诸侯所贡 
给赐已尽宫中所有惟此耳请鬻以给军宰相惶恐而退及赵在礼作乱出兵讨魏始出物以赉军军士负而诟曰吾妻子已饿死得此何为庄 
宗东幸汴州至万胜而还过罂子谷道路隘狭庄宗见从官执兵仗者皆以好言劳之曰适报魏王平蜀得蜀金银五十万当悉给尔等对曰陛 
下与之太晚得者亦不感恩庄宗泣下因顾内库使张容哥索袍带以赐之容哥对曰尽矣军士抽刀逐之左右救之而免容哥曰皇后惜物不 
以给军而归罪于我事若不测吾身万段矣乃投水死郭从谦反庄宗中流矢伤甚卧绛霄殿廊下渴欲得饮后令宦者进飱酪不自省视庄宗 
崩后与李存渥等焚其寝殿拥百骑出师子门后于马上以囊盛金器宝带欲于太原造寺为尼在道因与存渥奸至太原削发为尼明宗入立 
遣人赐后死晋天福五年追谥曰神闵敬皇后自唐末丧乱后妃之制不备至庄宗时后宫有昭仪昭容昭媛出使御正侍真懿才咸一瑶芳懿 
德宣一等名号不可胜纪庄宗遇弒后宫皆散走朱守殷入宫选得三十余人虢国夫人夏氏以尝幸于庄宗守殷不敢留明宗立悉放庄宗时 
宫人还其家夏氏归于河阳节度使夏鲁奇以同姓也后嫁契丹突厥李赞华赞华性酷毒喜杀人婢妾微过常加刲灼夏氏惧求离婚乃削发 
为尼以卒而韩淑妃伊德妃皆居于太原晋高祖反时为契丹所掠

　　 明宗和武宪曹皇后　昭懿夏皇后

　　明宗和武宪皇后曹氏 【按五代会要及辥史皆作和武显皇后欧史作宪恐误】 昭懿皇后夏氏皆不见其世家夏氏无封爵明宗未 
即位前卒天成元年封楚国夫人曹氏为淑妃追封夏氏晋国夫人长兴元年立淑妃为皇后而夏氏所生二子皆己王乃追册为皇后谥昭懿

　　 宣宪魏皇后

　　宣宪皇后魏氏镇州平山人也初适平山民王氏生子十岁矣明宗为骑将掠平山得其子母以归居数年魏氏卒其子是为潞王从珂明 
宗时从珂已王乃追封魏氏为鲁国夫人废帝即位追尊为皇太后清泰三年谥曰宣宪

　　 王淑妃

　　淑妃王氏邠州饼家子也有美色少事梁故将刘鄩为侍儿鄩卒王氏无所归明宗因安重诲以纳之王氏素得鄩金甚多悉以遗明宗左 
右及诸子妇人人皆为称誉明宗益爱之而曹淑妃为人简质常避事由是王氏专宠明宗即位立曹氏为皇后王氏为淑妃妃事后甚谨每帝 
晨起盥栉服御皆妃执事及罢朝帝与后食妃侍食彻乃退未尝少懈后亦怜之然宫中事皆主于妃明宗病妃与宦者孟汉琼出纳左右遂专 
用事杀安重诲秦王从荣皆与焉刘鄩诸子皆以妃故封拜官爵愍帝即位册尊皇后为皇太后妃为皇太妃初明宗后宫有生子者命妃母之 
是为许王从益愍帝以司衣王氏事连太妃心不悦欲迁之至德宫以太后素善妃惧伤其意而止然待之甚薄废帝立视妃颇厚石敬瑭兵犯 
京师太后与废帝俱自焚死妃与许王从益及其妹匿于鞠院以免晋高祖立妃自请为尼不可乃迁于至德宫晋迁都汴以妃俱东高祖皇后 
事妃如母出帝即位妃还洛阳契丹入京师赵延寿所尚明宗公主已死耶律德光乃为延寿娶永安公主公主素亦养于妃妃至京师主婚礼 
寻还洛阳德光北归萧翰召立从益汉高祖入乃杀妃语详从益传

　　 愍帝孔皇后　废帝刘皇后

　　愍帝孔皇后父循自有传后有贤行生四子愍帝即位立为皇后 【按五代会要后初封鲁国夫人】 未及册命而难作后为废帝所弒 
四子皆见杀晋高祖立追谥曰哀 【按五代会要事在天福五年】 废帝皇后刘氏父茂威应州浑源人后为人强悍废帝素惮之初封沛国 
夫人即位立为皇后弟延皓累官天雄军节度使延皓素谨厚及贵而改节以后故用事受赇掠人园宅在邺不恤军士军士皆怨捧圣都虞候 
张令昭以兵逐延皓延皓走相州令昭乃闭城遣其副使边仁嗣请己为节度废帝遣范延光讨令昭斩之有司请以延皓行军法废帝以后故 
但削官爵而巳

　　△晋

　　高祖李皇后　　　　安太妃出帝冯皇后

　　 高祖李皇后

　　高祖皇后李氏唐明宗皇帝女初号永寍公主清泰二年封魏国长公主自废帝立尝疑高祖必反三年公主自太原入朝千春节辞归留 
之不得废帝醉语公主曰尔归何速欲与石郎反邪公主归以语高祖高祖益不自安高祖即位公主当为皇后天福二年三月有司请上皇太 
妃宝册太妃者高祖庶母刘氏也高祖以宗庙未立谦抑未遑七年诏尊太妃为皇太后未奉册而高祖崩故后亦讫无册命出帝立册尊为皇 
太后太后为人强敏高祖常严惮之出帝冯皇后用事太后数训诫之帝不从乃及于败开运四年正月丁亥朔耶律德光入京师帝与太后肩 
舆郊迎德光不见馆于封禅寺以兵守之时雨雪寒冻皆苦饥太后乞食于寺僧僧辞阴祈守者乃稍得食辛卯德光降帝为光禄大夫检校太 
尉封负义侯迁于黄龙府德光使人谓太后曰闻重贵不从母教以至此可自便勿与俱行太后曰母不随子欲何所归于是太后与冯皇后皇 
弟重睿皇子延煦延宝等举族从帝而北所经州县皆故晋将吏有所供馈不得通路旁父老争持羊酒献卫兵不使见帝皆涕泣而去自幽州 
行十余日过平州出榆关行砂碛中饥不得食遣宫女从官采木实野蔬而食又行七八日至锦州辽人迫帝与太后拜案巴坚画象帝不胜其 
辱泣而呼曰辥超误我不令我死又行五六日过海北州至东丹王墓遣延煦拜之又行十余日渡辽水至渤海国铁州又行七八日过南海府 
遂至黄龙府是岁六月契丹国母徙帝太后于怀密州州去黄龙府西北一千五百里行过辽阳二百里而国母为永康王所囚永康王遣帝太 
后还止辽阳稍供给之明年四月永康王至辽阳帝白衣纱帽与太后皇后诣帐中上谒永康王留与坐饮酒奏乐帐下伶人从官望见故主皆 
悲泣不自胜五月永康王上陉其妻兄禅奴爱帝小女求之帝辞以尚幼永康王驰一骑取之以赐禅奴八月下陉太后驰至霸州见永康王求 
于汉儿城侧赐地种牧为生永康王以太后从行十余日遣还辽阳明年二月徙帝太后于建州自辽阳东南行千二百里至建州得地五十余 
顷帝遣从行者耕而食之明年三月太后寝疾无医药尝仰天泣南望戟手骂杜重威李守贞等曰使死者无知则已若其有知不赦尔于地下 
八月疾革谓帝曰我死焚骨送范阳佛寺母使我为异地鬼遂卒帝与皇后宫人皆被发徒跣扶柩至赐地焚其骨葬焉

　　 安太妃

　　安太妃代北人不知其世家为敬儒妻生出帝帝即位尊为皇太妃妃老而失明从出帝北迁自辽阳徙建州卒于道临卒谓帝曰当焚我 
为灰南向扬之庶遗魂得反中国既卒碛中无草木乃毁奚车焚之载其烬骨至建州李太后亦卒遂并葬之

　　 出帝冯皇后

　　出帝皇后冯氏定州人父蒙以巧佞为安重诲所喜表为邺都副留守高祖留守邺都得蒙欢甚乃为重胤娶蒙女重胤早卒后寡居有色 
出帝悦之高祖崩梓宫方在殡出帝纳以为后以六宫仗卫太常鼓吹导后至西御庄见于高祖影殿羣臣皆贺帝顾谓冯道等曰皇太后之命 
与卿等不任大庆羣臣出帝与皇后酣饮歌舞过梓宫前醊而告曰皇太后之命与先帝不任大庆左右皆失笑帝亦自绝倒后既立专内宠兄 
玉执政内外用事晋遂以乱随帝北迁哀帝之辱数求毒药欲与帝俱饮以死而药不可得周显德中有人自契丹亡归者言帝与皇后诸子皆 
无恙后不知其所终 【按出帝妃尚有楚国夫人丁氏乃延煦母见张彦泽传中史不为立传他书亦无可考】

　　△汉

　　高祖李皇后

　　 高祖李皇后

　　高祖皇后李氏晋阳人父业农高祖少为军卒牧马晋阳夜入其家劫取之高祖贵封魏国夫人生隐帝开运四年高祖起兵太原赏军士 
帑藏不足充欲敛于民后谏曰方今起义民未知惠而先夺其财殆非救民之意也后宫所有请悉出之虽不足士亦不怨高祖改容谢之即位 
立为皇后隐帝立册尊为皇太后帝年少好弄日与郭允明后赞李业等游戏后数切责之不听帝与允明等谋诛大臣议已定入白太后太后 
曰此大事当与宰相议之李业从旁对曰先皇帝尝言朝廷大事勿问书生太后深以为不可帝拂衣而去曰何必谋于闺门史弘肇等已死周 
太祖起兵向京师慕容彦超败于刘子陂帝欲自出临兵太后止之曰郭威本吾家人非危疑何肯至此若按兵诏谕威必有说君臣之际庶几 
</div>
    <div class="pagination">
<a href="续通志_page147.html">上一页</a><span>...</span><a href="续通志_page143.html">143</a><a href="续通志_page144.html">144</a><a href="续通志_page145.html">145</a><a href="续通志_page146.html">146</a><a href="续通志_page147.html">147</a><span class="current-page">148</span><a href="续通志_page149.html">149</a><a href="续通志_page150.html">150</a><a href="续通志_page151.html">151</a><a href="续通志_page152.html">152</a><a href="续通志_page153.html">153</a><span>...</span><a href="续通志_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
