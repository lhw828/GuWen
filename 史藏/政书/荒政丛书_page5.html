<!DOCTYPE html>
<html>
<head>
    <meta charset="UTF-8">
    <title>荒政丛书 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>荒政丛书 - 第 5 页/共 9 页</h1>
    <div class="content">　　一曰制谷赎罪凡有罪犯情理可原者一照买谷备赈银数输谷不令输银其谷分寄各坊义仓值事者具领状交官俟赈粜时如数取出以施最穷苦无告之人或米或粥视米多少可也盖义仓虽以周贫然须有籴米本钱则鳏寡孤独一文不办者尽饿死矣但施米仍当责成各坊值事每日清早粜米饭后施米仍效义仓领签例令各来报名每人写一票给之为据领票领米一如义仓但不须交钱耳盖事归一人则坊人姓名已熟虚实尽知自不至于混领若以事归官府另签胥役行之为弊不可胜言
　　一曰豫籴凡地方遇有水旱便当实稽境内人丁核境内谷粟扣筭缺少若干即多方那处遣富商豫往谷多处买之盖有水旱则必有饥荒若临饥方议他籴便难措手且米价亦必踊贵也
　　一曰教别种地方遇有水旱种植必不得时即须先察地利如水多害禾则急以不忌水者种之旱久害禾则急以不畏旱者种之失彼得此尚可支持其半大抵以先时急做为胜着也
　　当事之策
　　一曰留请上供之米地方大饥或有本地应解粮米及他处经过米船不妨权留赈济然后申报秋熟即行籴偿在朝廷不过缓数月之粮在百姓即活数十万人之命虽以専制贾罪又何伤哉
　　一曰借库银转籴地方大饥欲他买又苦无银不妨那借库中钱粮籴赈从容设处以偿择平日众推诚实能干百姓任其事或仍劝富民自贩开以薄利使之乐趋一曰权折纳之宜时当凶灾择荒熟相应处以荒处折纳之价于熟处和籴则荒处不至太贵熟处不至太贱两利之道也　凡为守令权不自主者则申请上司行之他准此
　　一曰捐俸劝赈地方大饥有司当以至诚开谕劝富民赈济或减价出粜或竟行施予然本官须先捐俸倡义庶防不令而行
　　一曰重赈谷之劝饥馑时有能大出粟以赈者或闻于朝廷加以官号或请于上司给其冠带扁额以示酬劝一曰兴作利民之务地方大饥穷民多无生业此时或修桥路或濬水利种种必不可已之务当概为修理穷民借力作以资生而我又因以兴利一举两得之道也一曰劝富室兴土木举庶礼地方大饥宜劝富室营造土木及一切当行之礼使贫民得以资生盖损富而富实未损益贫而贫不虚益劝谕时当以三利歆动之一则成吾欲为之事一则借此赈贫有大阴德一则贫民乐业不至为盗富室所益更多矣
　　一曰均籴米数既贵富者得以多籴则贫者益少每日市籴当依每家丁口为准人口少者不得多籴则米谷均矣
　　一曰严闭籴之法富民拥有多粟除本家口食外余至百石以上闭籴専利者许人告发官府尽籍谷赈贫告虚者反坐盖彼所利在多得米价今并米本失之其闭籴者鲜矣　温伯芳曰吾邑荒少而谷常踊贵弊不在富户而在铺户铺户闭粜而后价忽髙铺户得髙价富户之价愈髙总之宁民家无杵臼皆籴于市铺户遂操其重昔叶令公【名向荣金华人】处之极善每早巡行各街米户不出粜者杖数十于是铺户欲髙其价不得而富户知市价如常各竞出粜矣盖公稔知此时非有水旱兵凶之灾客嵗之入如常何以来嵗之供不足不过雨旸偶愆何至旧谷顿尽至于闭市乎　按此须实知境内谷多乃可行不可执为定法
　　一曰重强籴之刑时方大饥民易生乱若纵其强籴则有谷者愈不肯粜四方客粟闻风不来立饥死矣且强籴不禁势必抢夺抢夺势必掳杀当着为令曰有不依时价强籴一升者即行枭首盖彼原欲少取便宜今并身命而亡之其强籴者鲜矣　或谓闭籴自百石以上强籴自一升以上闭籴者止于籍谷而强籴者遂至杀身轻重不太悬乎曰闭籴之人虽不仁犹不过専自有之利强籴则是妄取他人罪自不同况闭籴者少强籴者多乎　彭躬庵曰此法须不动声色使百姓晓然知杀一人乃可以生众人始不激变
　　一曰不降米谷之价米方大贵有司乐于市恩动辄降减米价以博小民一时欢心不知米价减则富户不乐粜而四方客米亦不来矣惟当听民间自消自长粟贵金贱人争趋金米价不降自减也　或谓古人有遇饥辄増米价而米贱者其法可行乎曰此非一定可行之法也万一我増米价而客米一时不来彼贫民能当许久重价乎大抵地方富饶所欠止在于食则不妨増价以招客粟若地多贫民此法恐不可行止一不降米价尚为穏着
　　一曰覈户口时当饥荒须先详覈户口若干扣筭赈籴之谷若干赈济之谷若干每丁应得若干先有定局则无不均之患而设处之方可早谋矣
　　一曰无失期不论赈粜赈施俱当先期四处张示的于某时举行不可迟悮失期有辜人心且虚劳小民奔走一曰定乡城分给之法凡赈粜赈施每日一给则太烦而小民易荒生业至乡落尤难行矣当先定为令曰凡城市每给五日乡落三十里内者每给十日三十里外者每给半月或谓乡落路逺当每给两月曰每给两月为数太多小民不知逺计多谷在手便不撙节甚至以易酒肉者有之到瓮尽杯干时不束手待毙又邪思生乱矣　或谓贫民无资必待每日生理方可得籴此条只可行于赈施不可行于赈籴当酌其无弊可也一曰多置给米之地给米须多设处所派定某闗某处给某闗某处给则不至捱挤失序
　　一曰编户丁牌领米最易争挤多至混数若仿义仓领签又人多难行当照户编牌如考试例循次领给则诸弊俱无矣其牌每户止写丁首一人
　　一曰慎择给米之人主管给米最要得人须平日实访其人公平亷能者方可属事每处择一善耆主之又听其各择一二人为副必不可令衙役与事也
　　一曰不时巡访任纵得人未必一　一皆当有司于给米时当不时出访或东或西或详或畧或随手取米以验美恶或随唤领米人验克减与否至于出访或轻车或缓步不可盛列驺从使人得为备
　　一曰别赏罚不时巡访则任事者之贤否见而赏罚可行矣有公平亷能者则重赏之或优以冠带或旌以财帛随其功之大小可也有奸贪私克者则重罚之或加刑或罚谷随其罪之轻重可也至于无他罪犯止是才力不济不能处分条理者则无赏无罚下次不复签用而已
　　一曰暂省衙门役期时方大饥衙役工食多不足赡此时当减其半役使之营生如旧例一月供役十日今止取五日
　　一曰清狱饥馑时平民已难治生狱囚死者八九矣清狱宜分三等轻者竟释之次者限亲邻保结俟谷熟时拘大罪重犯囚而少赈之
　　一曰禁讼大荒之时治生不暇况治讼乎凡除人命贼情抢虏外一切财产防姻等讼概不准告已告者概停不行
　　一曰弛税禁山泽市货等利法有禁者此时宜暂弛税弛禁广其营生之路至谷熟时复旧
　　一曰修街道街道汚秽易生疾病荒疫相因尤不可不慎故当修洁街道以防其渐
　　一曰収弃子饥民有弃置子女道路者许人収养凡収养者具呈至官云某年某月某日于某处収得子女防人归家抚养官为用印给之太平长大一听収主照管本生父母不得争执其収主愿赎者听或能収养自防人以上者官府为立赏格劝之
　　一曰赎重罪重罪无赎之理然能多出谷救荒则虽枉法以生一人而实救数千百人之死亦权道也当分别重罪如泛常人命事则许赎若刼杀真贼及人伦大变之犯则不可赎更旧冬以前人命可赎本年所犯则不可赎恐富人乘机报复故也
　　一曰収买民间草薪衣服器用饥荒之时贫民多卖衣服器用以给食而富民乘人之急甚至损价十之九者此时官府宜那移钱粮设人収买使贫民不至大亏则谋生之路寛矣秋冬间仍行发卖便可补数至于草薪之类亦当于此时収买俟寒雨卖之仍可得利此古人已行之效
　　一曰多置空所以处流民而严其法大荒之时有他郡流民走徙就食者若处之不得其道则流民立死且或生乱有司当择寺观公廨一切空所分别安插每处设一人管其事立法以绳之诸如卧所有定出入有时领米有叙若乱法者初犯三日不给粮再犯逐出境外其有休养壮健者则令执工役之事或雇募民间便不许坐食矣
　　事后之策
　　一曰施粥饥荒已极不能赈米当设法施粥施粥须因里设厰若劳其逺行恐半涂仆毙又须立人监理令饥民至者随其先后来一人则坐一人后至者坐先至之下已坐者不许再起一行坐尽又坐一行以面相对以背相倚空其中路可令担粥人行走坐至正午击梆一通髙唱给第一次食令人次序轮散有速食先毕者不得混与一次散讫然后击梆二通髙唱给第二次食如前法共三次即止盖久饥之人肠胃枯细骤饱即死惟饥民中称有父母妻子卧病在家者量行给与携归处分已讫方令散去散去之法令后至坐外者先行挨次出厰庶不拥挤践踏又多人羣聚易于秽染生病须多置苍术醋碗薰烧以逐瘟气又不时察验严禁管粥者克米将生水搀稀食者暴死其碗箸各令饥民自备按米多亦不得施饭久饥食饭有立死者
　　一曰施药赈粥或不能多服药亦可免死当多合救饥丸以周给之亦不得己之极思也诸经验奇方另载一曰葬殍饿殍载涂秽戾之气易生病疾当随时収葬或为大坑丛埋亦补救之一端也
　　魏禧曰古称救荒无奇策要凡天下之策未有奇者因时制事世人不能行而独行之则谓之奇耳是编多辑古人成法间以意损益之然一人耳目有尽心思有所不及又或自拟良法行之不能无弊者増美去恶以成万世万民之利是在后之君子矣







　　荒政丛书卷七
<史部,政书类,邦计之属,荒政丛书>
　　钦定四库全书
　　荒政丛书卷八
　　湖广布政司参议俞森撰
　　常平仓考
　　齐管仲相桓公通轻重之权曰嵗有凶穰故谷有贵贱令有缓急故物有轻重人君不理则蓄贾游于市乘民之不给百倍其本矣万乘之国必有万金之贾千乘之国必有千金之贾者利有所并也国多失利则臣不尽忠士不尽死矣计本量委则足矣然而民有饥饿者谷有所藏也民有余则轻之故人君敛之以轻不足则重之故人君散之以重凡轻重敛散之以时即准平守准平使万家之邑必有万钟之藏藏镪千万千室之邑必有千钟之藏藏镪百万春以奉耕夏以奉耘耒耜器械种饟粮食必取赡焉故大贾蓄家不得豪夺吾民矣桓公问于管仲曰终身有天下而勿失为之有道乎对曰国之广狭壤之肥硗有数终嵗食余有数守国者守谷而已故善为天下者谨守重流而天下不吾泄矣请以令发师置屯籍农国贫而用不足以价取之则积藏囷窌之粟皆归于君矣是故天下有兵则积藏之粟足以备其粮天下无兵则以赐贫甿若此则内守国财而外固天下矣
　　吕祖谦曰古之荒政以三十年之通制国用则有九年之畜遇嵗有不登为人主者则贬损减省丧荒之式见于小行人之官札丧凶荒厄穷为一书当时天下各自有廪藏所遇凶荒则赈发济民而已当时敛散轻重之式未尝讲到春秋一不登则乞籴于邻国所谓九年之制已败壊管子轻重一篇不过君民互相攘夺已非君道到后来敛散之权又不能操奸民幸凶年以害民至五代括民粟不出粟者死与敛散之法又殆数等矣
　　李悝为魏文侯作尽地力之教以为地方百里提封九万顷除山泽邑居三分去一为田六百万畆治田勤谨则畆益三斗不勤则损亦如之地方百里之増减辄为粟百八十万硕矣又曰籴甚贵伤人甚贱伤农人伤则离散农伤则国贫故甚贵与甚贱其伤一也善为国者使人无伤而农益劝今一夫挟五口治田百畆嵗収畆一硕半为粟百五十硕除十一之税十五硕余百三十五硕食人月一硕半五人终嵗为粟九十硕余有四十五硕硕三十为钱千三百五十除社闾尝新春秋之祠用钱三百余千五十衣人率用钱三百五人终嵗用千五百不足四百五十不幸疾病死丧之费及上赋敛又未与此此农夫所以常困有不劝耕之心而令籴至于甚贵者也是故善平籴者必谨观嵗有上中下熟上熟其収自四余四百硕【平嵗収百五十石大熟収四倍有六百石除食用二百石则余四百石】中熟自三余三百硕下熟自倍余百硕小饥则収百硕中饥七十硕大饥三十硕故大熟则上籴三而舍一中熟则籴二下熟则籴一使人适足价平则止小饥则发小熟之所敛中饥则发中熟之所敛大饥则发大熟之所敛而粜之【约如其数发之非谓小熟之所敛必待小饥而发大熟之所敛必待大饥而后发也】故虽遇饥馑水旱籴不贵而人不散取有余以补不足也行之魏国国以富强
　　马端临曰管仲之意兼主于富国李悝之意専主于济民管仲言人君不理则畜贾游于市乘民之不给百倍其本此则桑孔以来所谓理财之道大率皆宗此说然山海天地之藏闗市物货之聚而豪强擅之则取以富国可也至于农人服田力穑之赢余上之人为制其轻重时其敛散使不以甚贵甚贱为患乃仁者之用心若诿曰国家不取必为兼并所取遂敛而不复散而资以富国误矣
　　董煟曰今之和籴其弊在于籍数定价且不能视上中下熟故民不乐与官为市最患者胥吏为奸交纳之际必有诛求稍不满欲量折监赔之患纷纷而起故籴买之官不得不低价满量豪夺于民以迯旷责是其为籴也乌得谓之和哉至于巳籴之后又不能以新易陈驯致积为埃尘而民间之米愈少也
　　汉宣帝时嵗数丰穰谷至石五钱农人少利大司农耿夀昌言故事嵗漕闗东谷四百万斛以给京师用卒六万人宜籴三辅农河东上党太原郡谷足供京师可省闗中漕卒过半又令边郡皆筑仓以谷贱时增其价而籴以利农谷贵时减价而粜以利民名曰常平仓民便之
　　董煟曰汉常平止立于北边李唐之世亦不及江淮以南惟宋常平法徧天下
　　丘濬曰常平法非不善然年之丰歉不常谷之种类不一或连嵗皆歉或此种熟而彼种不収茍其敛散之际非斟酌而上下之其法将有时而不平者矣惟今江北之地地可窖藏杂种五谷宜仿此法于要害处立常平司専差户部属官往莅其事随其熟而収其物不必専其地因其时而予之价不必定于官视年丰歉随时粜籴立仓用夀昌之名敛散用李悝之法庶乎其可也
　　陈龙正曰百物之值以米为主常平不惟能平米价米价平诸食货之价概不过昻过昻则人不食之矣米不得不食而他物可以不食故常平仓者兼平百物者也羊作平准欲平百物而愈不得平惟平米谷则他物自平本末异操也利上与利下异心也人臣主于利民国之宝也主于利国国之贼也羊者李悝之罪人也
　　蔡懋德曰或嫌官与民为市必当减价以粜不知减价之名徒致争哄孰若稍収防息多储新米米多则价自减粜平则人不争为更便乎盖贵设法使米有余不在减省锱铢见德也
　　元帝初天下大水闗东诸郡尤甚二年齐地饥谷石三百余民多饿死琅琊郡人相食在位诸儒多言盐铁官及北假田官常平仓可罢毋与民争利上从之
　　陈龙正曰常平原以平籴乃绅缩其权以利民非争民利也元帝聴诸儒议因荒嵗罢之岂嵗荒因设常平之所致乎恐此后民饥益失所赖矣唐赵赞云自军兴而常平废三十年民遇荒辄毙顷两京置常平虽遭水旱米不腾贵德宗遂令天下皆修复之观此则常平不惟盛时宜建即荒迫中稍有隙暇余资便应料理惟在上人节缩浮费以为籴本耳何汉儒之愚乎
　　应防谦曰谷石三百人至相食常平仓何在不过吏以为市龙防渔利耳此其所以可罢也
　　后汉作常满仓立粟市于城东粟斛直钱三十府廪环积旣欲置常平仓议者多以为便刘般言常平外有利民之名而内实侵刻百姓豪右因缘为奸小民不得其平置之不便
　　马端临曰般所言即后世常平之弊常平起于孝宣时盖至东汉而弊已如此矣
　　晋武帝时谷贱而布帛贵立平籴法用布帛市谷以为粮储泰始二年诏曰古人权量国用取赢散滞有轻重平籴之法理财钧施惠而不费政之善者也然此事废久天下希习其宜加以官蓄未广言者异同未能逺通其制更令国宝散于穰嵗而上不収贫弱困于荒年而国无备豪人富商挟轻赀蕴重积以筦其利故农夫苦其业而末作不可禁也
　　北魏孝文帝时秘书丞李彪上封事曰记云国无三年之储谓国非其国光武以一畆不实罪及牧守圣人之忧世重谷殷勤如彼明君之恤人劝农而相切若此顷年山东饥去嵗京师俭内外人庶出入就丰旣废营产疲困乃加又于国体实有虚损若先多积谷安而给之岂有驱督老弱糊口千里之外以今况古诚可惧也臣以为宜析州郡常调九分之二京师度支嵗用之余各立官司年丰籴积于仓时俭则减私之十二粜之于人如此人必事田以买官绢又务贮财以取官粟年登则常积嵗凶则直给又别立农官取州郡户十分之一以为屯人相水陆之宜料顷田之数以賍赎杂物余财市牛给科令其肆力一夫之田嵗责三十斛蠲其正课并征戍杂役行此二事数年之中则谷积而人足虽灾不害隋开皇间卫州置黎阳仓陜州置常平仓华州置广通仓转相灌注漕闗东及汾晋之粟以给京师置常平监开皇三年置常平仓粟藏九年米藏五年下湿之地
　　粟藏五年米藏三年着为令
　　董煟曰今之常平义仓多藏米而少藏粟故积久不发化为埃尘非但支移之弊而已
　　唐开元中第五琦请天下常平仓皆置库以蓄本钱代宗时刘晏为转运使时兵火之余百费皆倚办于晏晏常以厚直募善走者置递相望觇报四方物价虽逺方不数日皆达使食货轻重之权悉在握入贱出贵国家获利四方无甚贵甚贱之病【晏盐充军国之用以为官多则民扰故罢盐官立常平盐法】德宗时赵赞言自军兴以来常平仓废今京城已置常平仓请推而广之诸道兼储布帛丝麻诸道津防置吏阅商贾钱每缗税二十竹木茶漆十之一以赡常平本钱
　　董煟曰常平和籴救荒实政然尝观宪宗即位之初有司以嵗丰请畿内和籴当时府县配户督限迫蹙鞭挞甚于赋税号为和籴其实害民今之和籴者可不鉴惩此弊乎
　　元和间孟简言天下常平义仓请准旧例减估出粜但以石数奏申有司更不収管州县得専以利百姓太和间以天下囘残钱置常平义仓本嵗増市之非遇水旱不増者判官罚俸以枉法论
　　宋淳化三年京畿大穰分遣使臣于四城门置塲増价以籴景德初诏京东西河北东陜西江南淮南两浙皆立常平仓计户多寡量留上供钱嵗夏秋视市价贵贱量増减籴粜三年以上不粜即囘充粮廪易以新粟其后荆湖川陜广南悉置焉唯沿边州郡不置数年常平积有余而兵食不足乃命司农寺出常平钱百万缗助三司给军费久之数移用畜藏无几自景祐庆厯中数以赈贷诏不复取常平之积不厚亦以出多入少故耳宋初常平领于司农寺景祐初诏诸路转运使与州长吏举所部官専主常平钱粟仁宗初即位干兴元年十二月以京城谷价翔贵出常平仓米分十四塲贱粜以济贫民庆厯元年十一月以京师谷贵发廪一百万石减价出粜四年正月诏陜西谷贵其令转运司出常平仓米减价以粜皇祐三年十二月诏天下常平仓依原籴价粜以济贫民毋得収余利以希恩赏
　　景祐二年御史中丞杜衍乞详定常平制度疏畧曰国家列郡置常平仓所以利农民备饥嵗也然而有名无实者制度不立耳臣以为立制度在乎量州郡之逺迩计户口之众寡取贱出贵差别其饥熟信赏必罚责课于官吏出纳无壅増减有制本息之数勿假以供军敛导之时禁其争利至于蜀汉狭境交广寛乡或通川易地之殊或边郡岩邑之异各立条教以节盈虚限囘易之嵗时虞其损败制立典之侵刻督以严科则瘠瘦可充饥馑有备也
　　韩琦论自来常平仓遇年嵗不稔物价稍髙合减元价出粜出粜之时令诸县取逐乡近下等第户姓名印给闗子令収执付仓毎户粜与三石或两石唯是坊郭则每日零细粜与浮居之人或五升或一斗故民受实惠未曽见坊郭有物业人户乃来零籴常平斛斗者庆厯二年余靖疏天下无常安之势无常胜之兵无常足之民无常丰之嵗由是古先圣王守之有道制之有术倘有缓急不可无备伏覩真宗皇帝景德中诏天下以逐州户口多少量留上供钱起置常平仓付司农寺系帐三司不问出入每年夏秋两熟准市价加钱収籴其出息本利钱只委司农寺主掌三司转运司不得支拨自后每遇灾伤赈贷使国有储蓄民免流散者用此术也前三司使姚仲孙今春以来于京东等处借支司农常平钱以给和买虽然借支官钱以充官用循常视之似无妨害若于经逺之谋深所未便臣窃惟真宗皇帝圣虑深逺臣敢梗概言之当今天下金谷之数诸路州军年支之外悉充上供及别路经费见在仓库更无余羡所留常平本钱及斛防等若以赈济饥荒此固常所及矣万一不幸方隅小有缓急赏给资粮仓卒可备岂非先皇暗以数百万之资蓄于四方者乎今若先为三司所支则天下储蓄尽矣伏乞特降指挥三司先借支常平本钱去处并仰疾速拨还今后不得更支拨并依景德元降勅命施行
　　熙宁初王安石新法行以常平钱谷一千四百万贯石尽散作青苗本钱诸路各置提举一员以朝官为之勾管一员京官为之右谏议大夫司马光言常平仓者乃三代圣王遗法非独李悝耿夀昌能为之也谷贱不伤农谷贵不伤民民赖其食而官収其利法之善者无过于此比来所以隳废者由官吏不得其人非法之失也今闻条例司尽以常平仓钱为青苗钱又以其谷换转运司钱是欲尽壊常平専行青苗也国家每遇凶年供军仓自不能足用固无羡余以济饥民所赖者只有常平钱谷耳今一旦尽作青苗钱散之向去若有丰年将以何钱平籴若有凶年将以何谷赒赡乎臣窃闻先帝尝出内藏库钱一百万缗助天下常平仓作籴本前日天下常平仓钱谷共约一千余万贯石今无故尽散之他日若思常平之法复欲収聚何时得及此数乎臣以谓散青苗钱之害犹小而壊常平仓之害尤大也元祐初诏提举官累年积蓄钱谷财物尽桩作常平钱立给敛出息之法下诸路申严州县抑配之禁
　　司马光言常平之法此乃三代良法也向者有州县缺常平籴本虽遇丰年无钱収籴又有官吏怠慢厌籴粜之烦虽遇丰嵗不肯収籴又有官吏不能察知在市斛斗实价只信凭行人与蓄积之家通同作弊当収成之时农人要钱急粜故意小估价例令官中収籴不得尽入蓄积之家直至过时蓄积之家仓廪盈满方始顿添价中粜入官是以农夫粜谷止得贱价官中籴谷常用贵价厚利皆归蓄积之家又有官吏虽欲趂时収籴而县申州州申提防刑狱提防刑狱申司农寺取候指挥比至囘报动涉累月已是失时谷价倍贵是故州县常平仓斛斗有经隔多年在市价例终不及元籴之价出粜不行堆积腐烂者此乃法因人壊非法之不善也董煟曰常平钱物不许移用谓他费不许移用至于救荒正所当用若必待报则事无及矣今遇灾伤去处用常平钱于丰熟处循环収籴以济饥民俟结局日以籴本拨还常平可也
　　苏轼奏臣在浙江二年亲行荒政只用出粜常平米一事更不施行余策若欲抄劄饥贫不惟所费浩大有出无収而此声一布饥民云集盗贼疾疫客主俱毙惟有依条将常平斛斗出粜即官司简便不劳抄劄勘防给纳烦费但得数万石斛斗在市自然压下物价境内百姓人人受赐古今之法莫良于此
　　董煟曰轼之法止及城市若使乡村通行方为良法也况赈济自有义仓并行不悖乎
　　顔茂猷曰若流民已至则不可执此惟未至饿莩流离时用此最妙
　　陈龙正曰官米多则可握市价之权固也然此仅救中饥中户之一事耳大饥之年下户无钱在手虽减价不能籴是常平之米止及中户偏遗下户也况乡村之民逺望城市即中户得籴者亦少救荒各随其时随其地尤当随其人以子瞻之慧乃欲执一已当日所为而尽废诸法不已疎乎董煟谓止及城市又云赈济自有义仓盖亦善其论常平之意而讥其不能通于常平之外也
　　李觏论平籴古人有言曰谷甚贱则伤农贵则伤末为农常粜而末常籴也此一切之论也愚以为贱则伤农贵亦伤农贱则利末贵亦利末盖农不常粜有时而籴也末不常籴有时而粜也以一嵗之中论之大抵敛时多贱而种时多贵矣夫农劳于作剧于病也爱其谷甚于生也不得已而粜者则有由焉小则具服器大则营昬防公有赋役之令私有称贷之责故一谷始熟腰鎌才解而日输于市焉粜者旣多其价不得不贱贱则贾人乘势而罔之轻其币而大其量不然不售矣故曰敛时多贱贱则伤农而利末也农人仓廪旣不盈窦窖旣不实多或数月少或旬时而用度竭矣土将生而或无种也耒将执而或无食也于是乎日取于市焉籴者旣多其价不得不贵贵则贾人乘势而闭之重其币而小其量不然则不予矣故曰种时多贵贵亦伤农而利末也农之粜也或阖顷而収连车而出不能以足用及其籴也或倍称贱卖毁室伐树不能以足食而坐贾常规人之余幸人之不足所为甚逸而所得甚饶此农所以困穷而末所以兼恣也易系辞曰何以聚人曰财理财正辞禁民为非曰义财者君之所理也君不理则蓄贾専行而制民命矣上之泽于是不下流而民无聊矣此平籴之法有为而作也管仲行于齐李悝行于魏耿夀昌行于汉国不失实人获其利自晋及隋时或兴废厥闻未昭唐天宝中天下平籴殆五百万斛兹全盛之事也大宋受命将百年矣谷入之藏所在山积平籴之法行之久矣盖平籴之法行则农人秋粜不甚贱春籴不甚贵大贾蓄家不得豪夺之矣而官之出息常什一二民旣不困国且有利兹古圣贤之用心也然其所未至则有三焉数少也道逺也吏奸也一郡之籴不数千万其余毕入于贾人至春出粜寡出之则不足于饥也多出之则计日而尽也于是贾人深藏而待其尽尽则权归于贾人矣是数少之弊也仓储之建皆在郡治县之逺者或数百里其贫民多籴则无资少籴则非可朝行而暮归也故终弗得而食之矣是道逺之弊也举掌之人政或以贿概量不均行滥时有及其出也或减焉或杂焉名曰裁价实则贵矣是吏奸之弊也今若广置本泉増其籴数则蓄贾无所専利矣仓储之建各于其县则逺民可以得食矣申命州部必使亷能则奸吏无以侵刻矣如此利国便人事可经久是谓通轻重之权不可不察也
　　孝宗乾道间知长沙王师愈论和籴之弊疏曰和籴之法本欲利民而足用湖南行之乃大不然其名则美其实则重为民害始也无见钱以为籴本或给官告度牒或给三合同闗子或给乳香茶引令州县变转现钱不免强敷之于民甚者拨有名不可催之积欠从而追扰其为害一也次则以本钱不足或低估价值或多量升斗出纳之际加以官吏欺弊其为害二也终则装发纲运顾船水脚之费无所支破又从而取之于民若运至荆襄间泝流而上江路辽逺水浅滩多动经年嵗所费又倍之其为害三也是故民之所忧者水旱所喜者丰年今则丰年之忧乃甚于水旱以三害若此耳臣又闻每嵗诸路漕运自可足一嵗之用只陷折至百余万石遂和籴以补其缺诚能措置漕运不致陷折虽免和籴可也纵不能全免或不得已而为之明拨本钱及支破起纲之费庶防事举而民不被害
　　理宗时黄干知汉阳上奏畧曰今之守令为救荒之策者不过曰劝分曰通商而已劝分通商不听其自为低昻则客旅税户不肯出粟若听其自为低昻则人心无厌数倍其价小民当丰穰之嵗必父子竭作然后可易一饱迨至凶荒虽有技艺已无所售安得有数倍之钱可以籴米亦有相与枕藉死耳夫事固有若老生常谈而确然不可议者广储蓄是也然人皆知其不可易而不为者病在因循而已本军每嵗苗米不过二千余石仅足以解总所给大军而本军官兵之请给皆旋行収籴素未尝蓄积也自前知军孙礿首籴万石知军王从继之亦籴万石今嵗大旱偶米价未大贵之日臣急发郡帑借贷缗钱籴客舟税户米三万余石汉川县亦籴万石自六月以来米价顿贵借此六万余石之米发以赈粜每户数石则亦可以及万余之众日食贱米而无虑以是推之则积贮者信其为天下之大命也
　　金世宗语户部曰随处时有赈济往往近地无粮取于他处往返旣逺人愈难之何不随处起仓年丰则多籴以备赈济设有缓急亦岂不易办乎而徒使钱充府库将安用之章宗时省臣言旧制丰年増市价十之二以籴俭嵗减市价十之一以粜所以然者恐物贱伤农物贵伤民増之减之以平粟价故谓常平非谓使天下之民専仰给于此也今天下生齿至众如欲计口使余一年之储则不惟数多难办又虑出不以时而致腐败也况复有有司抑配之弊殊非经久之计如计诸郡县验户口例以月支三斗为率每口但储三月已及千万数亦足以平物价救荒凶矣
　　元监察御史建言国以民为本民以食为天汉贾谊言于帝曰世之饥天之行也禹汤被之矣今不幸有方二三千里之旱胡以相恤文帝大感谊言诏开籍田亲耕以率天下为蓄积预备之道西汉之末太学生刘陶亦尝献议民可百年无货不可一朝有饥迨乎东晋元兴之间三年大饥至于临海永嘉富室皆衣罗纨懐金玉闭门相守而饿死以此言之金玉何用哉此古人所以蓄积粮储以为当代之急务而斯须不可去于是义仓之所由起也常平之设始于汉耿夀昌建言创有此举自后隋唐袭而行之事行之后以其公私富赡水旱无忧诚为万世爱民之良法自唐宋到今所以为不易之政也且常平之举我圣朝每形于诏防盖所司奉行有所未至而未效其事岂非国用浩繁籴粮之本未暇及与且天灾流行诚不可测即今中外诸路每嵗所収粮斛仅了销用比至嵗终仓如悬罄倘如古人所言忽有尧水汤旱之灾百虑千思不悟弭饥之术卑职管见国家建立台宪纠察奸邪本以为民其追到大小官吏賍罚虽是取与不应之賍原其所自皆朘剥民之膏脂合无将三台追到賍罚各随所属拨为常平仓本丰年米贱比照市直两平収籴歉嵗谷艰价依原钞开仓出粜立法闗防禁絶抑配诡名冒籴如此庶防官本不失民受大惠公私之际一举两成岂惟折富豪趋利遏籴之奸萌实安小民妻小流离之大患为国之大政舍此无先
　　张光大常平仓论常平者荒歉之预备无伤于农有益于民谷贱时増价而籴谷贵时减价而粜故遇水旱霜蝗之变民无菜色不至于流离饿殍之患此古治民之良法也夫豪家巨室为富不仁惟望荒年饥嵗闭籴图利谁肯以仁德济人若常平一行可以遏塞富豪趋利之心而米价自然平矣旣平则诸物价直无复髙矣又常平出粜之际无抄劄户口之烦饥民凑集之扰此其所以为良也圣朝屡颁明诏而当言路者亦已尝建言文非不明意非不善也盖为有司奉行不至视为文具原其所自亦籴本之未立耳若以御史所言将三台追到賍罚各随所属拨为常平籴本此亦返本还原仁民之良策又僧道度牒古者平时不轻出必俟缓急之际故宋淳熙嵗荒给降度牒博换米谷以济饥民亦备荒救民之活法矧今朝廷亦降度牒发下诸郡但为僧道者每道纳免丁钱至元折中纳钞五锭莫若酌古准今申明朝廷将所降度牒免丁钱改拟愿为僧道者每度牒一道以免丁钱约量出米若干永着为令在城者输之于路仓属县者输之于县廪方许簪剃如此儹积以为常平之本又复将三台賍罚斟酌多寡均分路府州县一依常平古法视嵗上中下熟収籴相参収贮无嵗不籴如遇凶荒发粜尽絶则又将所粜价钱于有米去处収籴依彼中籴价登答水脚盘费钱数循环粜籴以济饥民二者兼行则常平籴本立矣而施惠之策又在当人何患乎米有限而不能遍及村落哉但当端本澄源若本源不清则弊生滋蔓民受其害谓如収籴之时若验税科籴増损价值则有司官吏因缘为市粜者亦不甘心如能照依乡原市价依法収籴或每升増答分文价钱划便支付不致尅落以诱其来则人心亦乐愿粜矣又须于粜籴之际革其监临者附厯批号之需及髙量削刻斛斗之病如有近上人户势要公吏只候人等诡名冒籴顿买者事发到官量拟科防仍将所籴米粮倍征还官价钱防没如此则奸贪有所儆畏细民均沾其惠方可为复古之良法茍或不然反为民病为政君子果能深味常平之意实能行之则可以固邦本结民心甚为万世之长策也
　　明治【阙二字】年【阙三字】请复常平疏臣闻古无常丰之嵗而民不患于不给无他积之有预也夫民司命者官而恃以为命者谷谷不积民有衣宝玉而死者矣故预备之计于民最急今江西所属预备仓谷湖口县不及六千石彭泽县不及六百石石城县仅二千有奇泰和大县亦仅八千有奇其余积蓄俱少臣窃忧之夫凶则散丰则敛官府常规散则乐敛则怨人情大致诡名冒领适长市道之奸抵斗追还竟谐里老之计公催稍急则交扇互摇巧呈哀诉只得停止以致数缩于官有出而无入约爽于民有借而无还出非原泉运非神伊何能继今欲公私两便惟有常平可复而已查得近例一里约积谷一千五百石江西卫所姑未概论试以有司言之六十九县总计一万一百四十五里谷以一里千石计之尚该一千一十四万五千石见在所积十未及一约少九百万石每谷五石作银一两该银一百八十万两尽括司府库藏不尽一十万两籴本羞澁力难求济是外非重罚罪囚则勒劝大户取彼与此仁者不为况今法日以难开劝罚之门义日以衰难求输助之户若弃是不务则今年直小荒耳待哺嗸嗸聚羣抢谷南康起九江起饶州又起熄之而复炎痛之而无畏万一大荒其无尤甚者乎是正谋国所当预处者也宋仁宗时尝出内库百万缗以助籴本今日内库臣未敢知若承差吏典纳银之例又妨正体彼善之法冠带尚义犹可行耳伏望圣明轸念江西为控扼楚蜀闽广拥防金陵要地人民凋瘵之余仁加恤特勅该部计议奏行布政司招纳义民官一千名除问革官吏外不拘本省别省客商军民舍余老疾监生廪増附学吏典及子孙追荣父祖各听纳银七十两者授正七品官五十两者正八品四十两者正九品各散官二十两者冠带荣身监生减十之三廪膳减十之二陆续填给収完银两分俵各县以资籴本各该冠带虽不免其差役亦用加之礼貌毋妄黜罚毋轻差遣使絶陵轹乐于顺从其不愿冠带愿立表义牌坊者出谷二百石亦容盖树不限不停以补官乏臣又见凡问口外为民边逺充军囚或逃而不去或去而即逃徒名治奸无益事实乞勅法司计议除情重外如扛幇诬告强盗人命不实诬告十人以上因事忿争执操凶器误伤傍人势豪不纳钱粮原情稍轻不系巨恶参审得过之家愿纳谷一千石或七八百五六百石容其自赎免拟发遣其诬告负累平人致死律虽不摘情实犹重并窝藏强盗资引逃走抗拒官府不服拘捕本罪之外量其家道罚谷自五百石一百石以警刁豪俱由抚按参详无容司属専滥臣仍与巡按督并二司専责守令于囚犯纸米并应追賍罚工价逐旋存积务取数足为期不容分外科罚如县一十里则积一万石二十里则积二万石籴本精选该县行检富户量力领买上上六百石次四百石次三百石又次二百石不许市民公役冒领侵费専厫収受名曰常平如秋成谷贱六石籴入春夏谷贵五石四斗粜出秋成五石籴入春夏四石五斗粜出每石明扣一斗以备耗存积俱令社长社正开报贫户每丁止买二斗以杜兼利前项银两当令前该富户领给秋成照价籴入谷贵依前粜循环如常若谷贱年分不必发粜仍引查治十四十五十六三年放过饥民稻谷量追一半如借一石者追五斗另厫収受审实极贫倍加贱粜如时一钱四斗则与六斗果甚孤独无归委难自籴方与赈济不必追还若得过冒领问罪之外每谷一石罚谷十石卫所常平亦依此法卫一万石所二千石为则各该掌印有司考满参定殿最军职管事酌取去留所贵上下相资人法并任同心逺大之图用复常平之政臣再劝社民各立义仓与义学义冢例置名曰阜俗三义尽一义者书一义之门二义三义称是义仓之畧社中富民任其出谷六百石或四百石别处一仓极贫利一分次贫利二分春借秋还转相赒助民乐表义似亦有从若常平旣复社仓又行则饥馑有备而地方可保无虞此预备至计子民至急而江西今日尤为急者伏惟圣慈留意
　　吕坤积贮条件曰谷积在仓第一怕地湿房漏第二怕雀入鼠穿此其防御不在人力乎大凡建仓择于城中最髙处所院中地基务须背院墙水道务须多留凡隣仓庾居民不许挑坑聚水违者罚修仓厫　一仓屋根基须掘地实筑有石者石为根脚无石者用熟透大砖磨边对缝务极严匝厚须三尺丁横俱用交砖做成一家以防地震房须寛寛则积不蒸须髙髙则气得泄仰覆瓦须用白矾水浸虽连阴弥月亦不渗漏梁栋椽柱务极粗大应费十金者费十五二十金一时无处固利茍完数年即更实贻之倍费故善事者一劳永逸一费永省究竟较多寡一费之所省为多也以室家视仓厫者当细思之　一风窻本为积热壊谷而不知雀之为害也旣耗我谷又遗之粪食之甚不宜人今拟风窻之内障以竹篾编孔仅可容指则雀不能入仓墙成后洞开风窻过秋始得干透其地先铺煤灰五寸加铺麦糠五寸上墁大砖一重糯米杂信浸和石灰稠黏对合砖缝如木有余再加木板一周缺木处所钉蓆一周可也　一假如仓厫五间东西稍间各用板隔防与门楣齐谷止积于四间留板隔东一间如常闲空值六七月久阴气湿或新収谷石生性未除倘不发泄必生内热州县官责令管仓人役将谷自东第二间起倒入东一间闲空之处一间倒一间是满仓翻转一遍热气尽泄本味自全何红腐之有【陈龙正曰米力难久积必用谷北地髙燥可窖东南必藏之秭中筑基髙围草厚十余年后味弥佳】一仓斛依洪武年间铁様用木造成边角以铁叶固之以防开缝仍用印烙其四里以防剜穵但有不系官烙自作矮身阔口及小出大入者坐賍重究　一太仓禁用灯火不许积柴安灶官吏以下饭食外面吃来不得已者送饭如违重治
　　朱健国朝贮籴论古之积贮者藏富于民而今之积贮者藏富于国古之积贮者导利于下而今之积贮者専利于上在下则民自足而君有赈恤之恩在上则君有余而民无周匮之望是以唐虞盛时虽有九年之水而未始无仓廪府库之充观耕田凿井帝力何有于我可征也成周盛世虽有军国之需而未始无三年九年之积观水旱凶荒民无菜色可征也厥后管仲之在齐也通轻重之权立聚散之法似矣而乃阴为富国之谋李悝之在魏也量丰凶之节制籴粜之政美矣而何救于地利之尽无已则贾谊晁错耿夀昌之策乎谊欲驱民以归农畆而抑末技此上策也谊之说行当无一夫耕而十人食之者矣错欲使民入粟塞下以开鬻爵赎罪之路此中策也错之说行当无千里餽粮士有饥色者矣夀昌欲立常平仓使谷贱则増价以籴谷贵则减价以粜此下策也夀昌之说行当无官常有余民常不足之叹矣唐宋以来虽有义仓社仓之说大率皆常平遗意自熙宁以后散为青苗之本南渡以来取为军国之需不能救民而且害民矣自今观之盖莫善于常平莫不善于义仓义仓之法凶年则散之丰年则敛之其初未尝不善也然官与民偿贷其弊易生方其贷也寄之于里胥而诈冒之名多迨其偿也责之于里胥而征求之弊作及其弊也里胥必诈与贫民通而讦为诡词贫民必甘与里胥市而觊为灭迹前者获利后者效尤将敛散之粟与存者无防矣其弊又有借止一石或偿至十数石而不足借止一年或征至十数年而未休下户细民有宁卖子女甘流徙而不肯窥仓廪之门见官吏之面者以故粟竭于官有出无入约爽于民有贷无还其势必尽废而后已此义仓之弊也常平则不然丰年谷贱则増价而籴以为备凶嵗谷贵则减价而粜以济饥愿籴者与之而无所强受粜者去之而无所追其利常周其本不仆故公私两便今宜因义仓之旧更以常平之法量民数多寡以贮粟酌道里逺近以立仓每丰而籴委之于富民而计其数时凶而粜临之以亷吏而主其衡籴不出一人人不过一石而又善为之处严为之法使所籴皆贫民而富者无所侵焉斯可矣或曰义仓之行饥者可徒手而得粟常平之设必转贷籴本而粟始可得也其转贷之际安知富人之不留难而征取之时又安知富人之不侵渔乎答曰天下无不弊之法为治者但当酌其弊之轻重而审处之常平立于汉义仓立于隋而用常平者常多用义仓者常寡常平每废而犹存义仓暂起而即废至宋于常平特置提举之官而义仓无闻焉亦足明其法之善矣虽然亦在行之者何如耳国朝于所在州郡立预备仓则常平之法也嘉靖间议令每乡立社防以贫富出粟有差凶札则散之则义仓之意也夫兹二法者业已备之矣然或始详而末弊或乍剏而旋隳者何哉守法者偷取一切以便上而法不信奉法者营私自便而法不行也今预备仓具在民之以赀赐爵及补胥吏者有不以金钱乎诸公田租税有升龠入者乎城旦者必以粟赎乎即有之能十而一乎则上固未尝贵粟矣州郡赎锾行省余羡贪吏以润其槖而亷者则每借以行其德使诚寛然少有奇余缓急犹或可济今且尽笼而输之上有司库藏自惟正外固已若洗卒遇大祲虽有恺悌之长敛手而已矣竭闾阎以实公藏竭州县以实太仓竭太仓以实内帑流愈上而下愈耗则上固以轻民命矣且平日称为备者旣无义输及补吏诸入又不取之罪赎当出者徒以法外横加箕敛投一讼牒辄计有力无力耳非大较曲直也爰书已定复加以罚及所罚则非谷也所入又非仓也民当丰嵗而吏能凶之况暇言备即或有劝令富家出粟廪贫民者捐瘠满壑啼呼满路吏非独无睹听而所敛者又非粟也所廪者又非贫民也民之体在泽谷而其膏血在吏筐槖矣盖天下有救荒之吏无救荒之法救法无常而备法有常今当俟嵗少丰之后饬废举坠而重督之无新议为也夫积粟如积水然非有通川大河环之即沟浍不足恃然汪洋演漾者在数里之外而桔橰浸灌取之数步之内势不相及也则沟浍陂池擅其利矣州郡之仓通川也潴多而漑博里社之仓陂池也利近而救速两置则可以相灌而交济请于预备仓所入循先朝旧制入赀赎罪悉输粟如例春夏谷稍贵暂听输价所司俟秋时易米储之有不中程者罚无赦贵出贱入旧出新入母出子入期以平价而已勿得轻以贷民惧贷而责取之扰也盖常平者上捐金以为母而令上不费一钱母之入无尽而子之出愈无尽不过三四年所在皆满矣而又修社防之制一如嘉靖中令令因余而取之因地而藏之因人而长之其藏之里也犹藏之家也嵗不足视其不足而假之视尤者而赈之民坐而取食于里也犹取食于家也社仓以赈急县仓以继社居丰多籴以泄轻故农不伤遇灾多散而广惠故嵗不病为今时之计实无出于此两者若谓出纳之际吏缘为奸积储民间侵牟易耗则奉法者事也柱后惠文弹治之孰敢不惩
　　汪道亨分陜常平仓议　一贵籴贱粜此常平法也与社仓公廪不同盖社仓听里社居民敛散公廪听有司积贮备赈而常平法可以补二仓之所未备者今止责之各郡昔汉宣帝常曰庶民所以安其田里而亡叹息愁怨之声者政平讼理也与我共此者其惟良二千石乎以为太守吏民之本也以故此仓约法悉听各郡守随宜处置务在便民而银谷之成数每年只凭府册循环查考更不另行州县以滋烦扰　一缮修仓厫较勘斗斛诸法悉照公廪议行但社仓公廪或春放秋收或分给赈济或量行取息出陈易新悉从里社州县随时酌处若常平则只用籴粜一法谷贱依时价量増以利农人谷贵依时价量减以利贫民此外不必逐什一权子母致难勾稽簿书重烦収放籴则银出谷入粜则谷去银还两者循环直截行之庶为省便　一全陜府州収入不同价值难一当此籴谷之时宜令斗行人等每日从实报价消长谷有髙下价有低昂一凭时估而量为増之不拘谷粟各从其类収贮但要干圆洁净能耐久储不许搀和湿粃仓庾务须髙爽坚固脱遇年嵗屡丰不便粜卖就使一二年贮之不动或量加翻晒免致红腐斯为得策　一各府州属収获有丰歉不同或于丰収地方籴买运入府仓或量籴粟登簿収贮州县仓俟明春青黄不接照时价量减以粜悉听各府随时酌处但吏胥弊窦多端如预备仓粮闻官府于出陈易新之时行令小民闗支而猾吏作奸辄曰小民不愿久之自不得不听吏胥积猾诡名冒领矣此防蔽之为害也今惟现银出粜自无欺诳每年亦宜斟酌年嵗丰歉而调剂之如遇丰年小民不甚乏食或十石或五七石听民间时估籴买荒年米谷腾贵其时减价出粜各府官当选委亷能务要着实稽查严禁只许贫民不拘升斗陆续买籴多亦不许过五斗或一石如有衙门积猾市肆牙行及富豪之家希觊价减暗行假名収买尽法惩治谷虽粜而非赈而暗减其值是亦不赈之赈也其极贫之家无银赴市者又听社仓公廪分赈之而此仓一籴一粜出入银谷之数须防计明白凡遇出粜事毕除扣下籴本已足常平旧管原额外但有余剩银两一一登之簿籍另作常平新収项下下次又为籴本以后再用以籴再粜以还悉依此例行又或大荒之年计筭米粟若干只依时估出粜若干已足原额籴本而其余谷粟即用以分赈极贫之人亦无不可其出入升斗等秤须勘较画一不许擅用私置或虐取乡民或亏短粮石或冒费官银或伪増虚数如承委各官容隠轻纵漫不稽查者听该府从重防究行之得法众口称平者重加优异转报各院另行荐奬庶劝惩之中寓鼓舞之意而良法不致湮废矣　一乡民有上纳钱粮缺银者以干洁谷粟或车辆推挽或挑负不拘多寡径赴仓所比市増价若干委官用平斗随到随収不许类集致令乡民等候以遏其再来每日辰时委官到仓不许衙役恐喝刁难量谷见数即时登簿某人谷若干该价若干注于本人名下逐名按数平准包封给散如有折耗开明官认愿即领银者登时支给不许类数总放致有豪强作弊而柔善者反不得实数以阻其出粜之意如谷多者或作数次零运登记簿册总记若干石一起领银者亦从其便如市籴则照依时估严禁牙行街棍诈称官籴愚弄乡民此在委官用心访察以剔其弊　一每遇春二三月青黄不接之时减价出粜仓谷不必上市惟出示晓谕明写谷每石折米若干市价若干今减若干俱要从实作数不许有名无实凡乡民愿籴者以作色银两自一钱起至二三两止不分多寡于每日天明时候赴该仓委官亦于此时到仓用较定平等平准称银不许加重分厘委官挨次収受包封登簿某人银若干该谷若干给以图书印票听其支谷収银毕开厫放谷用准斗准斛行概不得用手抹量致有髙下之弊每日辰时委官入仓至午未时止収银一次放谷一次倘人多谷多或委一官収银一官支谷不许躭悮农工尤为便益如无丝银即以成色银折筭以免倾销银匠暗窃亏折之弊若乡民籴谷出仓严禁宗室富家街市豪右衙役里排务主歇家人等敢有指称欠债逋粮工食差粮截赔酒钱等项邀夺质当及市肆龙防每日更名换人多籴过十石以上营利者访出或讦发拿究问罪完日枷号一月宗室家人一体从事讦禀人役赏谷一石作数开销不得市恩姑息其中事宜开载未尽者听该府随时斟酌施行　一重籴本以永久本司自受事以来清查织造工料等项实省在库银及本司赎羡银共一万五千八百有奇除量酌分发八府一州趁时籴谷入常平仓各宜置底簿二扇一注籴本银一注籴粜谷石用府州印钤首开某年某月奉本司发前项银共若干今平时估米每石价若干该筭谷若干计银若干官籴每石増价若干共出银若干入谷若干完日务要明白填入循环报查次年春二三月青黄不接粜谷之时务要查访时估的确每米一斗值银若干约用谷若干该价若干官粜比市减价若干定数出示通行出谷若干入银若干除原籴本银若干増出时估银若干又陆续収到词讼银若干収贮至秋八九十月仍将以前银两籴谷俱如前例载簿出银若干入谷若干除春粜若干石増谷若干以后随时粜籴仿此例行之每年秋冬出银籴谷一次春夏出谷入银一次凡旧管新収并开除实在四柱明白填报本司循环以凭转报两院
　　张朝瑞建常平仓厫议　伏覩大明防典洪武初令天下县分各立预备四仓官为籴谷収贮以备赈济就责本地年髙笃实人民管理盖次灾则赈粜其费小极灾则赈济其费大曰赈济则赈粜在其中矣赈粜即常平法也奈何嵗久法湮各州县仅存城内预备一仓其余乡社尽亡之矣看得天灾流行国家代有则救荒之政诚当亟讲顾既荒而赈救之也难未荒而预备之也易今之言荒政者不越二端曰义仓曰社仓此预备而敛散者也曰平粜曰常平此预备而粜籴者也昔李悝平粜耿夀昌常平先后所见畧同万世理荒上策在是矣今欲为生民长久之计则常平仓防乎当复者兹欲令各属县备查四乡有仓者因之有而废者修之无者各于东西南北适中水陆通达人烟辏集髙阜去处官为各立寛大坚固常平仓一所仓基约四畆合用工料本道查发賍罚并该府县查处无得银辏合陆续备办建造每嵗将守巡道及府县所理罪犯纸赎实将一半籴谷入仓或查有废寺田产及无碍官银听其随宜籴买又或民愿纳谷者一如祖宗已行之法一千五百石请勅奬为义民三百石以上勒石题名或如近日救荒之令二百石以上给与冠带五十石以上给与旌扁大约每乡一仓上县籴谷五千石中县籴谷四千石下县籴谷三千石各实之但不许逼抑科扰平民各择近仓殷富笃实居民二名掌管免其杂差准其开耗每収谷一百石待后发粜之时每名准与平粜三石二名共粜六石以酬其劳粜完即换掌管勿使重役城中预备仓照常造送查盘四乡常平仓免送查盘止于年终各仓经管居民将旧管新収开除实在总撒数目用竹纸小册开报该县县将四仓类册申送各院并布政司及道府查考凡収粜俱该县掌印官或委贤能佐贰官监督不许滥委滋弊谷到用该县原发较勘平准斛斗収量明白暂贮别所积至百石以上方许禀官一収如有临収留难及未収虚出仓収旣収侵盗私用冒借亏欠等弊查究追足各县径自从轻发落其有侵冒至百石者通详定夺每嵗秋冬之交本道或该府掌印管粮官单车间一巡视以防掌印官之治名而不治实者每除无饥小饥之年不粜外或值中饥大饥四乡管仓人役禀官监粜另委富民数名用官较平等収银其出粜一节当与四邻保甲之法并行如该乡谷多即粜谷一日保甲一周谷少则粜谷分为二三日或四五日保甲一周务使该乡积贮之谷数可待饥民冬春之籴数方善四乡不能尽同各宜审量行之大率赈粜与赈济不同不必每甲寻贫民而审别之以多寡其谷数如一甲应籴五斗或一石或二石则甲甲皆同惟以谷摊人不因人増谷籴银每甲一封亦可庶乎易简不扰或甲中十家轮籴则每日每甲籴不过二人每人籴不过二斗此荒年赈粜之大较也每乡除无灾都保不开外先期将有灾保甲派定次序分定月日某日粜某保某甲某日粜某保某甲明白出令保正副公举贫民至期令其持价籴买如富者混买连坐保甲仍行张咏赈蜀之法一家犯罪十家皆坐不得籴中饥粜仓谷之半大饥粜仓谷之全俱照原籴价银出粜不可加増宁减之大约减荒年市价三分之一方可压下谷价不至腾踊或仓谷粜尽而民饥未巳则慎选员役持所粜谷本赴有収去处循环籴粜源源而来民自无饥救荒有功员役分别奬赏此盖储用社仓之法而粜用常平之意者也四乡粜完即将谷价送官听掌印官于秋成之日就近各选殷实人户领银尽数照时价籴谷其牙脚等费晒扬等耗与造册纸张工食等项俱准开销其谷晒扬干洁官监上仓如法安置仍总计籴谷正银并牙脚折耗等费每石约共银若干报官注册以为日后出粜张本官不得将银贮库过冬致髙谷价难买如谷贱不籴责有所归是仓不设于空僻去处者恐荒年盗起是赍之粮也谷不于台使查盘者恐委盘问罪是遗之害也行平粜之法而不用称贷取息之法者恐出纳追呼蹈青苗之扰民也盖社仓之法立则以时敛散富者不得取重息而贫民霑惠于一嵗之中常平之法立则减价粜卖富者不得腾髙价而贫民受赐于数十年后大饥之日盖不费之惠其惠易徧弗损之益其益无方诚救荒之良策也一定仓基　凡仓基俱南向以四畆为率或地不足四畆者聴其随地建造前后左右段落务要酌量停匀毋使偏邪甚有基地不足三畆者听其将社学及看仓住房从便另造于别地不造入仓内亦可然地基窄狭者正防房门可小而两仓房间架决不可少以其每间盛谷原约四百石有余小则难容也各仓基址必择髙阜之处以避水湿侵谷若地有不平者须填补方正平坦方可兴工四面水道必开濬归一不得听其二三漫流各县先将四仓四至丈尺畆数坐落地名与应建仓厫防舍间数每仓画图一张贴说明白并应给买民基价数一一勘处停妥申送该道府防查覈
　　一定仓式　保民实政簿开各县立四乡仓每县积谷务期万石为率州县大者倍之则大县当储二万石中县一万五千石小县万石矣今议仓式头门一座约髙一丈三尺八寸中阔一丈入深连檐一丈七尺六寸两傍耳房每间阔八尺以便住看仓人役顶上用大竹箯覆之盖瓦大门二扇每扇阔三尺东西厫房大县共该贮谷五千石每边应造厫房七间中县约共四千石每边应造厫房五间小县约共二千五百石每边应造厫房三间每厫房一间约贮谷四百石以上约髙一丈三尺六寸阔一丈一尺二寸入深一丈六尺厫内先用地工将厫深筑坚实外檐用石板镶砌内用厚砖砌底仍用条石垫搁楞木从宜铺钉松杉厚板方铺簟蓆其仓顶上方木为椽椽上用板墁板上用大猫竹打笆覆之笆上用土土上盖瓦其瓦须宻各周围厫墙脚阔二尺八寸先行筑实方用条石砌脚三层上用地伏砖扁砌纯灰抿缝中用稍碎砖瓦少以泥和填实仍用铁牵鉡钉如地势髙燥者四面俱用砖墙厫后及两侧墙俱包檐厫前墙上檐阔二尺四寸不拘七间五间三间中俱隔为三段七间者中三间两傍各二间五间者中三间两傍各一间三间者亦隔三段各开三门气楼亦如之其厫内贴墙处用木栅钉相思缝厚板使谷不着墙以防浥烂厫口亦用相思厚板横闸如地势卑湿者厫前一面不用砖墙厫板外用圆木栅栏一带上面建廊阔五尺六寸防前及两仓外明堂空地俱用石板铺平以便晒谷　正防三间中间作天花板悬圣谕六条以便朔朢讲习乡约约髙一丈九尺六寸中间阔一丈四尺八寸两傍每间阔一丈四寸入深除檐二丈六寸中间照壁门六扇防前两傍用栏杅外檐三尺顶上用便砖砖上用瓦内地用方砖砌檐下石板墁三面墙垣墙脚阔二尺先用地工筑实方用大石板砌脚三层上用地伏砖扁砌亦用铁牵鉡钉牢固　后社学三间或买旧屋建造约髙一丈七尺二寸中间阔一丈一尺二寸两傍每间阔一丈入深一丈六尺四寸顶上用墁板铺完盖瓦内地用方砖砌两傍用磗砌腰墙上用窻每边四扇中间用槅门四扇三面墙垣墙脚阔二尺先用地工筑实脚用石砌二层髙二尺上用砖砌　本仓外周围墙垣墙脚阔三尺五寸约髙一丈一尺上用墙梯瓦盖先用地工深筑坚实墙脚用大石块砌髙三尺方用土筑务离仓墙一二尺内可容人行其土不可贴近本墙掘取　以上各项仓房防舍务期坚固经久不在华美其丈量地基起造房屋并量木植砖石俱用大官钞尺为准其木匠小尺不用须使画一毋致参差
　　一办仓料　仓厫每边七间合用柱木每根径六寸矮柱每根径六寸桁条每根径五寸五分抽楣每根径四寸椽木每根径三寸穿栅木每根径四寸地板楞木每根径五寸地板壁板每块厚八分
　　正防三间合用中柱木每根径一尺一寸用实木边柱每根径九寸大梁每根长二丈径一尺四寸二梁每块长一丈径一尺一寸步梁每块长八尺径一尺抽楣木每根径四寸五分桁条每根径六寸椽木每根径三寸　门房三间合用柱木每根径五寸桁条每根径四寸抽楣木每根径三寸大门二扇每扇阔三尺　后社学三间合用柱木每根径六寸桁条每根径五寸五分抽楣木每根径三寸五分大梁每根径九寸长一丈八尺二梁每块径八寸五分长一丈椽木每根径二寸五分顶上用墁板铺完盖瓦其余幇机连檐门窻等项开载不尽者俱要随宜酌量采买制作务使与各项材木大小规式相称　凡砖瓦就于近仓之地立窰一二座令窰户自烧造石灰见买地伏砖每块长一尺二寸阔七寸厚三寸秤重十八觔上烧常平二字开砖每块长一尺一寸阔五寸厚一寸方砖每块长阔各一尺便砖每块长七寸阔六寸三分瓦每块长九寸阔七寸重一觔半　凡采买木植俱要选择圆长首尾相应干燥老黄色者毋用背山白色嫩木石板取青白坚细者其黄色疎烂者不用砖瓦择青色者黄色者不用　以上各项物料各县掌印官亲将每仓应造厫房防舍逐一亲自从实勘估酌量定价照数给银责令原定各役采买木石等料搬运一到即具数报掌印官并佐贰委官及总管各查验拣选堪用者収之不堪者即时退换不得虚冒混収烧造砖瓦不如式者不许混用仍置簿送县印钤日逐登填収发数目明白委官不时稽查各县仍将查估过工料价银总撒数目逐一造册报道查核　东西仓厫与正防一应皆用新料其门房社学等料如有现成民房愿卖可以改用者一照时价见银平买庶工省费亷建造尤速惟不亏其价而人自乐从矣
　　徐光启放粜仓谷法　各仓所钱粮出入之地奸伪易生若不立法稽核恐民不沾平粜实惠各县凡遇放粜先宜当官较准斗斛等秤务与时势相合印单钉号给各仓领用仍存一副在官备照次置官单照式刋刻聴各収银富民刷印填给交银已完之人执凭支谷每仓置木筹三十根每根长三尺阔一寸二分以天地人三字编号自天一号厯至天十号止地人俱照编号并发委官収候给籴谷人执照出入各富民于仓外择一近便空处専収价银经収守仓居民在仓发谷该县选发谨慎吏役四名赴粜谷仓听用一名掌筹传送一名在东边门外查验单票号筹放人入仓二名在西边门内一収单验谷一収筹放谷出门仓内用大铜锣一面东边门外置鼓一面凡有保甲人民持银赴籴富民即时将银秤収明白备将保甲人名银数并应与谷数登记号簿及填单付籴谷人执候类有十人先将天字号筹十根散给各执单持筹从东边听吏查明击鼓三声放入如籴谷二石或一石五斗者必数人支领单上明注防人进仓领筹防根即一人止籴谷五斗亦准领筹一根盖有一人即执一筹也量谷牙斗用荡平斛不许用手平斛致有髙下十人量完发谷之人将单即注发讫二字鸣锣一声十人负谷齐行然后门外击鼓放人入庶仓内不致壅杂若散天字号筹已尽即散地字号筹地字号筹已尽即散人字号筹计散人字号筹之时而送天字号筹之吏已至矣相继轮转周流不穷如东无单筹执照而入者与西无单筹负谷而出者及有单无筹有筹无单并谷比单数多者许各吏一体拿送究治委官选差皂四名守门捕役四名内外巡绰以防奸弊至晚収单吏将单类送委官查销委官将银封贮县库仍听道府并府管粮官该县正官不时亲临仓所查验或曰限以五斗恐贫民银少听其升籴恐人众拥挤富民収银不及宜另择空处每晨领谷数石或以升粜或以斗粜此不论保甲不用单筹不拘银钱听其便宜零粜至晚交价还官此亦一法也



　　荒政丛书卷八
<史部,政书类,邦计之属,荒政丛书>
　　钦定四库全书
　　荒政丛书卷九
　　湖广布政司参议俞森撰
　　义仓考
　　隋开皇三年朝廷以京师仓廪尚虚议水旱备度支尚书长孙平言古者三年耕余一年之积九年作有三年之储虽水旱为灾而人无菜色皆由劝导有方蓄积先备故也请令诸州百姓及军人劝课当社共立义仓収获之日随其所得劝课出粟及麦于当社造仓窖贮之即委社司执帐简校每年収积勿使损败若时或不熟当社有饥馑者即以此谷赈给自是诸州储峙委积十五年诏本置义仓止防水旱百姓之徒不思久计轻尔费损于后乏絶【观此诏则知当时义仓亦属虚文耳】十六年又诏社仓准上中下三等税上户不过一石中户不过七斗下户不过四斗其后山东频年霖雨皆困水灾所在沈溺天子遣使开仓赈给前后用谷五百余万石
</div>
    <div class="pagination">
<a href="荒政丛书_page4.html">上一页</a><a href="荒政丛书.html">1</a><a href="荒政丛书_page2.html">2</a><a href="荒政丛书_page3.html">3</a><a href="荒政丛书_page4.html">4</a><span class="current-page">5</span><a href="荒政丛书_page6.html">6</a><a href="荒政丛书_page7.html">7</a><a href="荒政丛书_page8.html">8</a><a href="荒政丛书_page9.html">9</a><a href="荒政丛书_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
