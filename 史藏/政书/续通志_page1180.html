<!DOCTYPE html>
<html>
<head>
    <meta charset="UTF-8">
    <title>续通志 - 第 1180 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1180 页/共 1359 页</h1>
    <div class="content">以疾辞转司封郎中时始安贼欧阳倩众数万剽没州县以怀古为桂州都督招慰讨击使未踰岭先飞书谕以祸福贼迎降自陈为吏侵而反 
怀古知其诚乃轻骑赴之或曰獠夷难亲未可信答曰忠信可通神明况人耶至其壁抚谕倩等大喜悉归所掠诸洞素翻覆者皆牵连欵附岭 
外悉平徙相州刺史并州大都督长史所至吏民怀爱神龙中以左羽林大将军召未至官复授并州郡人携扶老稚出迎崔宣道始代为长史 
亦野次怀古不欲厚愧宣道使人驱迎者还而来者愈众得人心类如此俄转幽州都督召为左威卫大将军卒于官

　　△韦景骏 【杨茂谦】

　　韦景骏雍州万年人司农少卿宏机曾孙 【按旧书韦宏机传载宏机子余庆余庆子岳岳子景骏则景骏系宏机曾孙矣新书本传误 
为孙今改正】 中明经神龙中厯肥乡令县北濒漳连年泛溢旧防廹漕渠虽修筑随即坏决景骏相地势益南千步因高筑堤水不为患而堤 
北遂为腴田漳水旧有架柱长桥景骏改为浮梁功少费约后遂为法河北饥身巡闾里劝通有无赡恤贫弱县民独免流离及去人立石着其 
功开元中为贵乡令有母子相讼者景骏曰令少孤常自痛尔幸有亲何得如此教之不孚令之罪也因鸣咽流涕付授孝经使习大义于是母 
子感悟请自新遂称慈孝当时治有名者景骏与清漳令冯元淑临洺令杨茂谦三人景骏后为赵州长史道出肥乡民争奉酒食迎犒有小儿 
数辈与焉景骏曰吾去时儿曹未生非有旧恩何故来咸对曰耆老为我言学庐馆舍桥鄣皆公所治意公为古人今幸亲见所以来景骏为留 
终日后迁房州刺史州带山谷俗参蛮夷无学校而好淫祀景骏为诸生贡举通隘道作传舍罢祠房无名者民甚便之转奉天令未行卒茂谦  
【按新书韦景骏传后附载杨茂谦事迹而卷目失载今补注】 清河人擢制举授左拾遗出为临洺令为吏介而勤擢秘书郎始□怀贞雅 
重其材及执政荐为大理正左台御史中丞开元初出为魏州刺史河北道按察使与司马张怀玉同乡初相善洎晚有隙遂相讦短长左迁桂 
州都督徙广州卒景骏子述自有传

　　△李惠登

　　李惠登营州柳州人 【旧书作平卢人】 少为平卢军裨将安禄山乱从董泰泛海略定沧棣等州轻兵远鬬贼战辄北史思明反惠登 
陷贼以计脱走山南依来瑱表试金吾卫将军李希烈反授兵二千使屯随州惠登挈州以归即拜刺史州数被乱野荒不治惠登虽朴素无学 
术而视人所利行之所害去之率心所安暗与古舍居二十年田亩辟户口日增人歌颂之于是节度使于頔状其绩诏加御史大夫升随为上 
州俄检校国子祭酒卒赠洪州都督

　　△罗珦 【罗让】

　　罗珦越州会稽人宝应初诣阙上书为太守寺太祝曹王皋领江西荆襄节度署置幕府累迁副使皋卒军乱劫府库珦取首恶十余人斩 
以徇而贳其余党召为奉天令时中官出入相系于道吏缘以犯禁珦痛笞之自是屏息擢庐州刺史民闲病者舍医药祷淫祀珦下令止之修 
学宫政教简易淮南节度使杜佑上其治状赐金紫服再迁京兆尹请灭平籴半以常赋充之人赖其利以老病求解徙太子宾客累封襄阳县 
男卒谥曰夷子让字景宣以文学着举进士宏辞贤良方正皆高第为咸阳尉父丧几毁灭服除布衣粝饭不应辟署十余年淮南节度使李墉 
即所居敦请置幕府除监察御史累迁御史中丞有仁老名或以婢遗让问所从答曰女兄九人皆为官所卖留者独年老耳让惨然为焚券召 
其母归之入为散骑常侍拜江西观察使卒赠礼部尚书

　　△萧定

　　萧定字梅臣宋国公瑀之曾孙以荫授陕州参军金城丞莅事清干黜陟使裴遵庆表为判官调万年主簿厯左右司郎中为元载所恶外 
迁为袁润等六州刺史所至有政声大厯中有司差天下刺史治绩定与常州萧复豪州张镒为第一而劝农桑均赋税招辑流亡定又在镒复 
右迁户部侍郎太常卿朱泚反变姓名为张诞匿里中与蒋沇俱不凂于贼事平擢太子少师卒赠太子太师 【按萧定旧书列为循史新书 
则附在萧瑀传后今仍改为循史】

　　△韦丹 【韦宙】

　　韦丹字文明京兆万年人周大司空孝宽六世孙高祖琨以洗马事太子承干谏不听太宗才之擢给事中后封武阳县侯卒谥曰贞丹蚤 
孤从外祖颜真卿学擢明经调安远令以让其兄复举五经高第厯咸阳尉新罗国君死诏拜丹司封郎中往吊故事使外国赐州县十官卖以 
取赀丹曰使外国不足于资宜上请安有贸官受钱即具奏帝命有司与之着为令未行而新罗立君死还为容州刺史教民耕织止惰游兴学 
校民贫自鬻者赎归之禁吏不得掠为隶始城州周十三里屯田二十四所教种茶麦仁化大行迁河南少尹未至徙义成军司马召为谏议大 
夫有直名刘辟反议者欲释不诛丹上疏以为孝文世法废人慢当济以威请诛辟宪宗褒美会辟围梓州乃授丹剑南东川节度使代李康至 
汉中上言康守方尽力不可易召还拜晋慈隰州观察使封咸阳郡公阅岁奏所治三州非要害地不足张职为国家费请属之河东帝从之徙 
为江南西道观察使丹计口受俸委余于官罢八州冗食者始氏不知为瓦屋草茨竹椽久燥则焚丹召工教为陶聚材于场人能为屋者受材 
瓦于官免半赋徐取其偿逃未复者官为之贫不能者畀以财身往劝督置南北市为营以舍军岁中旱募人就功厚与直给其食为衢南北夹 
两营东西七里即废仓为新厩以息马筑堤扞江长十二里凡为陂塘五百九十八所灌田万二千顷有吏主仓十年丹覆其粮亡三千斛籍其 
家尽得文记乃权吏所夺丹召诸吏曰若恃权取于仓罪也与若期一月还之皆顿首谢及期无敢违有卒违令当死释不诛者而上书告丹不 
法诏丹解官待辨会卒验卒所告皆不实丹在江西德被八州殁四十年民思之不忘太和中裴谊观察江西上言为立立祠刻石纪功不报宣 
宗时周墀复言之乃诏刻功于石子宙推荫累调河南府司录参军宣宗录丹后拜由侍御史三迁度支郎中卢钧节度太原表宙为副时回鹘 
入塞下剽杀吏民钧欲得信重吏视边宙请往自定襄雁门五原绝武州塞略云中踰句注徧见酋豪抚谕之视亭障守卒增其禀约吏不得擅 
以兵侵诸戎犯者死于是三部六蕃诸种皆信悦召拜吏部郎中出为永州刺史俗不知法为书制律户晓之岁歉斥官供刺史什用得九十余 
万钱为市粮饷州负岭转输艰险每饥人辄莩死宙始筑当平仓收羡余以待乏罢冗役九百九十四员县旧置吏督赋宙俾民自输家十相保 
常先期湘源岁供零陵香人苦之宙为奏罢民贫无牛宙为置社二十家月会钱若干探名得者先市牛以是为准久之牛不乏立学官取仕家 
子弟十五人充之初里民婚娶集宾客会令多至数百人力不足则不迎或至淫奔宙条约使略如礼其敝俗一切禁绝还为大理少卿久之拜 
江西观察使迁岭南节度使南诏陷交趾抚兵积备以干闻加检校尚书左仆射同中书门下平章事咸通中卒弟岫字伯起仕至福建观察使 
亦有名

　　△卢宏宣

　　卢宏宣字子章元和中擢进士第郑权帅襄阳辟署幕府李愬代权二人交憾宏宣谒愬愬敕左右谨卫既与语见其冲远不觉洗然裴度 
留守东都表为判官累迁给事中驸马都尉韦处仁拜虢州刺史宏宣谓非所任还诏不下开成中山南江西大水诏宏宣与吏部郎中崔瑨分 
道赈济还迁京兆尹刑部侍郎拜剑南东川节度使时岁饥剧盗为乱伪置官吏发敖廥招亡命联蓬泸嘉荥诸州根株盘炽宏宣檄谕贼党稍 
降其黠者署军中孱无能者还之农魁长逃八峡中悉捕诛之徙义武节度使宏宣性宽厚悉除苛法人便之然犯者亦不贷初诏赐其军粟三 
十万斛贮飞狐宏宣计挽费不能满直敕吏守之明年春大旱教民随力往取时幽魏饥甚独易定自如至秋悉收所贷军食以饶厯工部尚书 
秘书监以太子少傅致仕卒赠尚书右仆射宏宣患士庶家祭无定仪乃合十二家法损益之次以为书云

　　△薛元赏

　　薛元赏失其里系太和初自司农少卿出为汉州刺史时李德裕为剑南西川节度使会维州降德裕受之以闻牛僧孺沮其议元赏上书 
极言可因抚之以溃其膺腹不省段文昌代德裕状元赏治当最累迁司农卿京兆尹出为武宁节度使罢泗口猥税人以为便俄徙邠宁会昌 
中德裕当国复拜京兆尹都市多侠少年剽敓坊闾元赏到府三日收恶少杖死三十余辈陈诸市余悉敛迹元赏长吏事尝条时弊上之禁屯 
怙势扰府县元赏数与争由是军士折戢百姓赖安就加检校吏部尚书阅岁进工部尚书领诸道盐铁转运使弟元龟以德裕荐为京兆少尹 
宣宗立罢德裕而元龟坐贬元赏亦下除袁王傅久之复拜昭义节度使卒

　　△何易于

　　何易于不详何所人为益昌令县距州四十里刺史崔朴常乘春与宾属泛舟出益昌旁索民挽繂易于身引舟朴惊问状易于曰方春百 
姓耕且蚕惟令不事可任其劳朴愧而去盐铁官榷取茶利诏下所在母敢隐易于视诏书曰益昌人不征茶且不可活矧厚赋毒之乎命吏阁 
诏吏曰天子诏何敢拒对曰吾敢爱一身移暴于民乎亦不使罪尔曹即自焚之观察使素贤之不劾也民有死丧不能具葬者以俸敕吏为办 
召高年坐以问政得失凡鬬民在廷易于丁宁指谕杖遣之不以付吏狱三年无囚督赋役不忍迫下户或以俸代输馈给往来传符外一无所 
进故无异称以中上孝迁罗江令刺史裴休尝至其邑导侍不过三人廉约盖资性云

　　钦定续通志卷五百三十

　　●钦定续通志卷五百三十一　循吏传二

　　循吏传

　　宋

　　○宋

　　陈靖　　　　张纶　　　　邵晔　　崔立　　　　鲁有开　　　张逸　　吴遵路　　　赵尚宽　　　高赋　　程师孟　　 
　韩晋卿　　　叶康直
</div>
    <div class="pagination">
<a href="续通志_page1179.html">上一页</a><span>...</span><a href="续通志_page1175.html">1175</a><a href="续通志_page1176.html">1176</a><a href="续通志_page1177.html">1177</a><a href="续通志_page1178.html">1178</a><a href="续通志_page1179.html">1179</a><span class="current-page">1180</span><a href="续通志_page1181.html">1181</a><a href="续通志_page1182.html">1182</a><a href="续通志_page1183.html">1183</a><a href="续通志_page1184.html">1184</a><a href="续通志_page1185.html">1185</a><span>...</span><a href="续通志_page1181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
