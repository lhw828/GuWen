<!DOCTYPE html>
<html>
<head>
    <meta charset="UTF-8">
    <title>明集礼 - 第 54 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明集礼 - 第 54 页/共 100 页</h1>
    <div class="content">　　见舅姑
　　唐妇至之明日谒见舅姑舅西向坐姑南向坐妇再拜进枣栗于舅前又再拜进腶脩于姑前讫又再拜舅姑醴妇如常仪宋妇见舅姑之礼其日夙兴妇盛服立于庭下舅西向坐姑东向坐妇就东阶下再拜升阶置枣栗于舅位前降阶再拜次诣西阶下再拜升阶置腶脩于姑位前降阶又再拜舅姑醴妇如唐仪今拟国朝庶民昏娶妇至之明日谒见祖祢毕次见舅姑其详见后仪
　　飨送者
　　宋娶妇之日女氏送者至壻家主昏者飨男子送者于外防主妇飨妇人送者于中堂东西相向再拜讫俱即座具酒馔如常仪防讫主昏者奉币于送者送者受币降自东阶出主昏者送于门外今拟国朝庶民昏娶送者至主昏者主妇行燕享之礼详见后仪
　　壻见妇之父母
　　家礼娶妇之明日壻盛服徃见妇之父母妇父迎送如客礼拜则跪而扶之入见妇母则妇母阖门左扉立于门内壻拜于门外皆用币次见妇党诸亲妇家礼壻如常仪今拟国朝庶人昏娶之明日壻徃见妇之父母其详见后仪
　　纳采
　　凡将娶妇先使媒氏徃来通言候女氏许之然后纳采夙兴主昏者告于祠堂云某之子某年已长成未有伉俪已议娶某郡某之女今日纳采不胜感怆【若宗子自昏则自告】媒氏奉书及礼物徃女家至大门外主昏者出迎媒氏媒氏入门而右主昏者入门而左升堂东西相向立执事者陈礼物于堂上及庭中媒氏进诣主昏者曰吾子有惠贶室于某某亲某有先人之礼使某请纳采主昏者对曰某之子憃愚又弗能教吾子命之某不敢辞从者以书进授媒氏媒氏奉书以授主昏者主昏者受书以授左右讫延媒氏就次执事者各彻礼物主昏者遂奉书告于祠堂讫出迎媒氏升堂从者以复书进授主昏者主昏者受书以授媒氏媒氏受书以授执事讫请退主人请媒氏以酒馔请从者于别室皆酬以币使者复命壻家壻家复告祠堂
　　纳币请期【古有问名纳吉朱子家礼止从纳采纳币以从简便】
　　其日壻氏主昏者备书及礼物于庭媒氏省视讫遂奉书及礼物至女家主昏者出迎媒氏入门而右主昏者入门而左升堂东西相向立从者陈礼物于堂上及庭中媒氏进诣主昏者前曰吾子既修好于某某使某请纳成主昏者曰备物有加敢不重拜从者以函书授媒氏媒氏受书以授主昏者主昏者受书以授左右讫左右以复书进授主昏者主昏者受书以授媒氏媒氏复致命曰某使某请吉日主昏者曰某固听命媒氏曰请以某甲子主昏者曰敢不承命媒氏请退主昏者留媒氏宴飨如纳采之仪
　　亲迎【有故听以媒氏徃迎】
　　前期一日女氏使人张陈其壻之寝室【俗谓之铺房】其日质明壻父盛服以祝告庙讫父坐于正防中间南向子盛服【品官子孙假九品服余并皁衫折上巾】立于父位之西少南东向赞礼唱鞠躬拜兴拜兴平身壻鞠躬拜兴拜兴平身执事者以醆注酒授壻壻祭酒少许讫啐酒以醆授从者讫兴平身进立于父位前父命之曰厘尔内治徃求尔匹壻进曰敢不奉命赞礼唱鞠躬拜兴拜兴平身壻鞠躬拜兴拜兴平身讫降出乘马以二烛前导至女家司宾延入次是日女父母请亲戚宴女如家人之仪壻至女家主昏者以祝告于祠堂曰某之第防女将以今日归于某不胜感怆告祝讫出迎壻于中门之外揖壻入主昏者升西阶西面壻升东阶进当寝戸之前北面执鴈者陈鴈于阶庭【无鴈以他物代】壻曰某受命于父以兹嘉礼恭听成命主昏者曰某固愿从命赞礼唱鞠躬拜兴拜兴平身壻鞠躬拜兴拜兴平身赞礼引壻降阶出至次以伺主昏者不降送壻既出就次女父母盛服南向立侍女导从女至堂上诣父母前北面立賛者唱拜兴拜兴拜兴拜兴父戒之曰徃之尔家无忘肃恭母戒之曰夙夜以思无有违命诸母申之曰无违尔父母之训賛者又唱拜兴拜兴拜兴拜兴女拜兴拜兴拜兴拜兴讫侍女导从出门升舆二烛导行壻先乘马还俟于门外妇至门外賛者请降舆妇降舆入门北面立壻出至中门外南面揖妇同入室妇从者布壻席于室东壻从者布妇席于室西賛者引壻妇至席所东西相向立賛者唱拜兴拜兴壻妇皆拜兴拜兴壻揖妇就坐妇从者举食案置于壻前壻从者举食案置于妇前妇从者斟酒进供于壻壻授醆饮酒壻从者斟酒进供于妇妇授醆饮酒毕从者以馔进再饮再馔毕妇从者以巹斟酒进授壻壻受巹壻从者以巹斟酒进授妇妇受巹同饮毕壻妇皆兴入寝室壻脱服妇从者受之妇脱服壻从者受之壻从者馂妇之余妇从者馂壻之余主昏者礼男送者于外防主母礼女送者于中堂各如其仪
　　见舅姑
　　妇至之明日谒见舅姑其日妇夙兴盛服立于堂下舅姑坐于堂上东西相向舅位在东姑位在西置卓子于舅姑之前家人男女少于舅姑者立于两序侍女引妇立于东阶下賛礼唱拜兴拜兴拜兴拜兴妇拜兴拜兴拜兴拜兴侍女引妇升西阶至舅位前侍女以防币进授于妇妇受贽币奠于卓子上舅抚之侍女引妇降阶北面立賛礼唱拜兴拜兴拜兴拜兴妇拜兴拜兴拜兴拜兴侍女引妇就西阶下立赞礼唱拜兴拜兴拜兴拜兴妇拜兴拜兴拜兴拜兴侍女引妇升西阶至姑位前侍女以贽币进授于妇妇受贽币进奠于卓子上姑抚之侍女引妇降西阶下立定賛礼唱拜兴拜兴拜兴拜兴妇拜兴拜兴拜兴拜兴賛礼唱礼毕舅姑醴妇如家人之仪
　　见祖祢【古者三月而庙见朱子家礼以其太逺改用三日】
　　妇至之明日见于祖祢【无庙者设神位于防事中】设主昏者拜位于东阶下北面壻拜位于其后主妇拜位于西阶下妇拜位于其后亲属拜位各以序分立于主昏者主妇之后其日妇夙兴沐浴盛服主昏者主妇皆盛服賛礼引主昏者就东阶下位次引主妇就西阶下位次引诸亲与壻妇各就位立定賛礼唱拜兴拜兴平身主昏者以下皆拜兴拜兴平身賛礼引妇进诣庭中北面立引礼引主昏者升自东阶诣神位前引礼唱跪主昏者跪引礼唱上香上香三上香司香者奉香进于主昏者之左主昏者三上香讫引礼唱祭酒祭酒三祭酒司尊者以酒进于主昏者之左主昏者祭酒毕引礼唱读祝读讫引礼唱俯伏兴平身引礼引主昏者立于神位之西賛礼唱拜兴拜兴拜兴拜兴妇拜兴拜兴拜兴拜兴讫退复位引礼引主昏者降自东阶就拜位賛礼唱鞠躬拜兴拜兴平身主昏者以下皆鞠躬拜兴拜兴平身賛礼唱礼毕主昏者以下皆退
　　壻见妇之父母
　　妇至之明日壻盛服徃见妇之父母至大门外立伺賛礼者先入告妇父出迎于大门外揖壻入从者执币从其后妇父升自西阶壻升自东阶至防东西相向妇父在西壻在东賛礼唱鞠躬拜兴拜兴拜兴拜兴平身壻鞠躬拜兴拜兴拜兴拜兴平身妇父扶壻兴从者以币进授壻壻受币进于妇父妇父受币以授左右賛礼引壻入至后堂门外少伺从者执币以从妇母盛服出后堂南向立賛礼引壻入堂前楹北向立賛礼唱鞠躬拜兴拜兴拜兴拜兴平身壻鞠躬拜兴拜兴拜兴拜兴平身妇母答拜讫从者以币授壻壻受币进授妇母之左右讫賛礼引壻出次见妇党诸亲皆如宾客相见之礼妇家设酒馔礼壻各随贫富之仪
　　飨送者
　　其礼如品官飨送者之仪




<史部,政书类,仪制之属,明集礼,卷二十八>
<史部,政书类,仪制之属,明集礼,卷二十八>
<史部,政书类,仪制之属,明集礼,卷二十八>















　　明集礼卷二十八
<史部,政书类,仪制之属,明集礼>
　　钦定四库全书
　　眀集礼卷二十九
　　嘉礼十三
　　乡饮酒礼
　　总叙
　　乡饮酒之礼夏殷之世无所考周制五礼之目是为嘉礼之一凡礼之所纪冠婚丧祭皆自士以上乃得行之而乡饮酒之礼达于庶民因其聚防之际与之揖让升降使知尚贤尊长而兴敬让之道焉考之经传其说有三乡大夫三年大比献贤者能者于其君以賔礼礼之而与之饮酒一也党正国索鬼神而祭祀则以礼属民饮酒而正齿位二也州长春秋习射于序先行乡饮酒礼三也夫用之州党而亦谓之乡者先儒以为州党乡之属也或乡大夫入而观礼或乡大夫居此党内故亦以名之也其正齿位之说见于周官者一命齿于乡里再命齿于父族三命而不齿见于礼记者六十者坐五十者立侍六十者三豆七十者四豆八十者五豆九十者六豆而仪礼乡饮酒之篇不着其文故先儒以为今之存者乃乡大夫之事而党正之礼亡矣汉制郡国十月行乡饮酒礼盖用正齿位之说魏晋以下间或行之其详不可得而闻李唐兼采二说宾兴贤能则以刺史或上佐为主其制皆仿于古而小损之有主宾介而无僎其乐则歌笙间合各一作而不备正齿位则行于冬季主用县令复降杀其礼无谋宾戒宾不设折俎易脯醢为葅醢其作乐如上赵宋淳化三年诏有司讲其礼命学士苏易简仿古乐章作鹿鸣南陔嘉鱼崇丘关雎鹊巢之诗凡三十四章后不果行政和中有司奏参酌古制于州军贡士之月以礼饮酒用知州军事或本州佐官为主提举学事司所在则提举为主上舎生当贡者与州之羣老为众宾其登降之节与举酒作乐器用之类并参照辟雍宴贡士之仪绍兴十三年礼部奏脩定仪制颁下郡国于科举之岁行于学校是日宾主先舎菜于先圣先师然后行礼并不作乐盖本用宾贤之说而已仕未仕者以齿序位于两廊则亦兼取党正之文至其登降之容献酬之节较之于唐尤简略焉十七年左迪功郎陈介言乞定郡国所行乡饮岁数乃命诸州三岁科举之年行之其愿每岁一行者亦从其便二十六年又命愿行于里社者听官不得预其可考者如此国朝受命戡定海内即诏有司稽古考文定为一代之制于是取仪礼及唐宋所行参酌损益为乡饮酒礼又采周官属民读法之防于行礼之中一人升读律令县邑则岁一行之学校里社则季一行之里中盖本于正齿位之说而宾兴贤能春秋习射亦可通用焉
　　宾主介僎
　　仪礼主就先生而谋宾介注曰主谓诸侯之乡大夫也先生乡中之致仕者介处士之贤者诸公大夫入而观礼者为僎【诸公者大国有孤四命谓之公】
　　唐礼乡饮酒之礼刺史为主先召乡之致仕而有德者谋之贤者为宾其次为介又其次为众宾与之行礼而宾兴之正齿位每年季冬行事县令为主乡之老人六十以上有德行者一人为宾次一人为介又其次为三宾又其次为众宾
　　宋礼主州以郡守县以县令宾择乡里寄居年德髙及致仕者为之僎州以通判县以丞或簿为之介以次长为之三宾以宾之次者为之司正以众所推服者为之相及賛以士之熟于礼者为之
　　今拟见仪注
　　戒宾介
　　仪礼主戒宾宾拜辱主荅拜乃请宾宾礼辞许主再拜宾荅拜主退宾拜辱戒介亦如之
　　唐礼同仪礼　　　宋礼省　今拟省
　　设席位次
　　仪礼乃席宾主介众宾之席皆不属焉注曰宾席牖前南面主席阼阶上西面介席西阶上东面席众宾于宾席之西不属者不相续也皆独坐明其德各特也又曰立者东面北上若有北面者则东上主之賛者西面北上唐礼其日质明设宾席于楹间近北南向设主席于阼阶上西向设介席于西阶上东向设众宾席三于宾席之西各南向皆不属又设堂下众宾席于西阶西南肆北上设賛者位于东阶东西向北上正齿位同
　　宋礼主位于东南宾位于西北僎位于东北介位于西南三宾位于宾主介僎之后设郡寮之位东西相向其余仕与未仕者皆以齿序位于两廊又设席于堂下凡乡之仕与未仕者以齿序位又设主宾介僎三宾之次于庠序之乡
　　今拟见后仪注
　　陈器
　　仪礼尊两壶于房戸间斯禁有酒在西设篚于禁南东肆加二勺于两壶【禁承尊之器也名禁者因为酒戒也斯禁禁切地无足者酒新水也篚承爵觯之篚也】设洗于阼阶东南南北以堂深【谓如堂深二丈则洗去堂下亦二丈】东西当东荣【荣屋翼也】水在洗西南肆
　　唐礼设两壶于宾席之东少北酒在西加勺羃置篚于壶南东肆实以爵觯正齿位同
　　宋礼先一日设尊罍爵洗各如奠谒先圣之仪
　　今拟见后仪注
　　舎菜
　　仪礼唐无之
　　宋礼其日质明主率宾介以下先舎菜于先圣先师今拟宾兴贤能饮酒则先一日行舍菜礼正齿位不用
　　立班
　　仪礼无文
　　唐礼宾介及众宾至立于防事大门之外东面北上执事者皆就位
　　宋礼宾主以下各就次候鸣鼔相者引宾介以下序立于庠门之外北面东上
　　今拟参酌别定立班之仪
　　迎宾
　　仪礼主一相迎于门外再拜宾宾荅拜拜介介荅拜揖众宾主人揖先入宾厌介入门左介厌众宾皆入门左北上【厌一渉切推手曰揖引手曰厌】
　　唐礼主迎宾于门外之左西面拜宾宾荅拜又西南面拜介介荅拜又西南面揖众宾众宾报揖主又揖宾宾报揖主乃先入门而右西面宾入门而左东面介及众宾序入立于宾西南众宾非三宾者皆北面东上【凡宾主揖拜周旋皆有賛相】正齿位云众宾立于三宾之后余同
　　宋礼相者引主出【僎从】至于庠门外速宾及介主立于门左西向宾介进立于门右东向賛者进立于中唱曰主拜宾介以下皆答拜主揖宾介以下皆报揖主先入门右【僎从】宾揖介亦入门左介揖众宾皆入门左賛先之相次之
　　今拟见仪注
　　序宾
　　仪礼主与宾三揖【将曲揖当阶揖当碑揖】至于阶三让主升宾升主阼阶上当楣北面再拜宾西阶上当楣北面答拜唐礼主将进揖当阶揖宾皆报揖至阶主曰请吾子升宾曰某敢辞主曰固请吾子升宾曰某敢固辞主曰终请吾子升宾曰某敢终辞主升自阼阶宾升自西阶当楣北面立
　　宋礼主与宾三揖皆赞者唱之至堂下升阶三让主先升阼阶【僎从】立下宾趋升西阶【介从】三宾亦升自西阶并立楣下各南向司正亦升西阶立于西阶之上东向【教授升自东庑立于东阶西向郡僚分立两庑】众宾东西相向立于堂下赞者唱曰宾主以下皆再拜
　　今拟见仪注
　　献宾
　　仪礼主坐取爵于篚降盥洗【已盥然后洗爵】升实爵宾之席前西面献宾宾西阶上拜主少退宾受爵以复位主阼阶上拜送爵宾少退荐脯醢宾升席自西方乃设折俎主于阼阶上立宾坐左执爵祭脯醢奠爵于荐西兴右手取肺郤左手执本坐弗缭右絶末以祭尚左手哜之兴加于俎坐捝手遂祭酒兴席末坐啐酒降席坐奠爵拜告防执爵兴主阼阶上答拜宾西阶上北面坐卒爵兴唐礼无盥洗余同
　　宋礼主诣罍洗所洗觯至酒尊所酌酒实觯授执事者至宾席前西北向立执事者分立【直觯者立主人之左直脯醢者立主之右】次引宾自西阶趋就席主跪左执觯饮宾宾拜跪受爵饮釂主答拜执事者荐脯醢宾受讫主退就席立僎亦就席立
　　今拟见后仪注
　　宾酢主
　　仪礼宾降洗实爵酢主皆如主献宾之仪主卒爵坐奠爵于序端【序端东序之端也东西墙谓之序】
　　唐礼同
　　宋礼无
　　今拟见仪注
　　主酬宾
　　仪礼主实觯阼阶上北面坐祭遂饮卒觯兴降洗实觯宾之席前北面宾西阶上拜主少退卒拜进坐奠觯于荐西宾坐取觯北面坐奠觯于荐东【酬酒不举】主揖降宾降立于阶西【主人将与介为礼宾谦不敢居堂上】
　　唐礼同
　　宋礼无
　　今拟省
　　主献介
　　仪礼主以介揖让升拜如宾礼主乃坐取爵于东序端降洗实爵介之席前西南面献介介西阶上北面拜主少退介进北面受爵复位主介右北面拜送爵介少退主立于西阶东荐脯醢介升席自北方设折俎祭如宾礼不哜肺不啐酒不告旨自南方降席坐卒爵兴唐礼不降洗余同正齿位无折俎余同
</div>
    <div class="pagination">
<a href="明集礼_page53.html">上一页</a><span>...</span><a href="明集礼_page49.html">49</a><a href="明集礼_page50.html">50</a><a href="明集礼_page51.html">51</a><a href="明集礼_page52.html">52</a><a href="明集礼_page53.html">53</a><span class="current-page">54</span><a href="明集礼_page55.html">55</a><a href="明集礼_page56.html">56</a><a href="明集礼_page57.html">57</a><a href="明集礼_page58.html">58</a><a href="明集礼_page59.html">59</a><span>...</span><a href="明集礼_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
