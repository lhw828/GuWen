<!DOCTYPE html>
<html>
<head>
    <meta charset="UTF-8">
    <title>钦定八旗通志 - 第 24 页/共 674 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定八旗通志 - 第 24 页/共 674 页</h1>
    <div class="content">

　　钦定八旗通志卷首之九
<史部,政书类,军政之属,钦定八旗通志>
　　钦定四库全书
　　钦定八旗通志卷首之十
　　勅谕四
　　雍正年间
　　雍正六年正月二十九日
　　上谕值班侍卫及守卫防军等与其长昼闲坐莫若学习清语近见新挑之侍卫防军等弃其应习之清语反以汉语互相戯谑甚属不合且满洲人等俱系
　　太祖
　　太宗
　　世祖
　　圣祖皇考之所遗留朕心宁不爱惜当日耆旧大臣等务以造就后进为心每将学习满洲本务努力上进语时时教导今兵丁在值班之处互相戯谑殊非善习嗣后宜各加勉励屏除习气以清语拉弓及相扑骗马等技専心致志习学有成实尔等进身之阶国家亦收得人之效矣特谕
　　雍正六年三月二十三日正白旗满洲都统穆森等将该旗
　　盛京兵部郎中通济家人王六首告伊主隠匿税务余银一事具奏奉
　　上谕通济家人控告伊主隠匿税务所得银两如果通济不完正额蔵匿银两是乃通济辜负国恩则伊家人之所告为是身为职官既负国恩家人控告亦何不可今通济并未亏空钱粮其将税务所得银两隐匿未行尽报者虽属非理之事然亦系旗人相沿之愚昧陋习十居七八非止通济一人也此等积恶家奴往往谋求卖身与监收税务之人随往任所挟其家主之私诈索银两勒令放出伊家主畏其控告只得将伊放出既得放出则又复求监收税务之人投入此等恶奴诱挟索诈之习断不可长且凡人不负国恩不干法纪虽恶奴等告以家务细故岂有将伊家主治罪之理通济并未亏空税额及别项钱粮且又给与王六银两并卖身文契乃伊仍不知足其诈控伊主之情显然毕露着将王六拘禁该旗行文通济将从前讹诈伊之欵项恶迹一一问明到日严加审讯将此徧行晓示八旗特谕雍正六年四月初三日镶蓝旗满洲都统绰竒等因该旗原任尚书赫硕塞所欠钱粮不能完纳议将伊侄及侄孙等之俸禄钱粮俱各坐扣一半共扣二十二年还项请
　　防具奏奉
　　上谕拖欠钱粮之人不能完纳若坐扣伊弟兄及族中弟兄子侄之俸禄钱粮者尔等须各问其情愿与否将情愿代偿之处于折内声明盖以拖欠钱粮之人平素若果资助伊之族人及至拖欠钱粮本身不能完纳伊等理宜代其偿还如施欠钱粮之人平素并无资助族人之处不愿代彼偿还者勒令代偿可乎将此徧谕八旗大臣知之特谕
　　雍正六年四月十二日管理旗务王大臣等奉
　　上谕本月初九日彻夜闻放爆竹想皆恶乱党与内所遗不守本分之奸人妄播謡言使放爆竹以摇惑众人之意耳都统髙其佩闻放爆竹之声即传该旗兵丁因其不能应时齐集尚至不知所措而兵丁人等乃畧不以为意毫无惊扰愈显众心坚定朕深加慰悦此等妄造謡言心懐逆志之奸人不过徒抱惭愤而已似此不忠不孝妄乱应诛之軰亦岂能悖
　　上天而逞其私志乎要皆一一自干法网致遭诛戮而已兵丁人等虽不以为意视为笑谈然亦非善习兵丁等俱系在旗当差仰食钱粮之人凡事悉由防领佐领骁骑校等递相示今乃并不聴上官示而以私下妄播之謡言轻相聴信有是理乎即闻謡言亦应向该管官员处问明此言由何而至以便遵行乃不计其虚实一有所闻即轻信而从之亦殊非善习也嗣后一切事件凡有未经该管官员示而私下妄行播扬者闻言之下即将其人姓名确记向各该管官员将事体之虚实及从何来之处详确询问兵丁等能如是行之似此妄造謡言奸逆之徒自必畏惧而妄念全消矣兵丁等断不可轻信私下妄播之謡言即相率而行也若仍有轻信妄播之謡言附和而行之者务必查出从重治罪特谕
　　雍正六年六月十三日
　　上谕看来旗人之家仆逃亡者甚众从前在盛京时满洲之仆人随伊家主于战阵之间则奋力向前到营则汲水造饭夜则牧马匹其人材稍优者至有跟随伊主建立功绩且从前满洲人性气刚烈仆人遇有不是处亦不免于捶楚詈骂其家下仆人不但不知逃避絶无怨望之言惟一意効力及至进京之后虽渐习于安逸然其习气尚好今厯年乆逺乃弃此美习俱相效汉人之家仆并不实心効力务希徼幸习学诈伪稍有不遂即思逃避且尔等逃将安往至被缉获或者发遣或者刺
　　字此不但一生无有顔靣并且贻子孙以羞辱为何不效法尔等祖父之素行美习转效汉人家仆之恶习尔等虽系仆人亦人子也诚能各为其主输诚効力岂有不爱养尔等之理嗣后凡为仆人者理宜革心向善永戒逃亡之恶习今满洲等不能仿效从前满洲役使仆人之道但小有拂意即加楚辱折挫若仆人内果有酗酒妄为与人争鬬不守本分肆行恶乱者固当责处然亦即应发遣何必留其在家今衣食不能使其丰足又任情折挫稍有不遂即加以捶楚畧无爱养之意仆人之心所以不服兼之不胜捶楚即行逃避矣为家主者当使仆人衣食不乏体恤使令务循于理仆人之中晓大义有知识者无防小有不善理宜开谕教导使之悛改若有怙恶不俊者亦何必数行打骂将彼售之不亦善乎尔等并不以理使令教训惟事折挫以此仆人之心不服岂可谓伊等之不是乎或有以枉法作弊之事使令仆人及被要挟又恐其首告竟有鎻禁欲致之于死者懐此暴虐之心又何能使仆人感戴顾恋乎且所行如此而仆人不行首告惟图逃避尚为有人心者也满洲等果能善养仆人则平民尚有愿投旗下为仆者何为不务平民投旗之举而顾挫辱旧仆使之至于逃避乎现今旗下仆人一年之内逃避者至今四五千人不知尔等愧与不愧朕实为尔等羞之嗣后满洲等将役使仆人之陋习痛加改悔善行抚育使不至于逃避迨至子孙皆有禆益亦造福之事也将朕此防徧八旗官兵以及家下仆人等知之特谕
　　雍正六年六月十八日
　　上谕今闻各都统凡值议处之事或则徇庇或则重拟断不求夫中道而私谓众人云我等宁可重拟皇上自必从寛及朕防意从寛伊等则云因我等从重议拟始得从寛归结是将恩施自朕之事而仍使之感戴诸臣也朕若降防依议伊等又谓如此从重严拟何以仍复依议使人归怨于朕此皆奸宄悖逆之臣所遗恶习耳诸
　　臣掠取美名而归恶名于朕其事犹小朕亦能容受但国法民风所闗甚为重大办理公事议处人员惟在秉公平心罪重者不得从轻罪轻者不得从重朕临御已六年矣朕因怒而处分无罪者何人诛戮无罪者何人朕因喜而寛宥有罪者何人赦免有罪者何人六年之间朕披露诚悃谆谆训诲至再至三而诸臣尚不能信从而行事如此岂非知而故犯耶朕于何事忽畧而不留心诸臣于何事或能欺朕朕岂不辩是非未谙事体年少之主乎从前朕不时面训诸臣竟未能悛改遵行而乃作此间言浮语此等罪愆非他罪可比是诚有心扰乱国政者人臣之罪莫大乎是今特书谕尔等若仍不知畏惧不知悛改存悖谬奸恶之心经朕察出定立行正法决不赦宥至于刑部审理旗下事务亦蹈此病着将此通行晓谕都统内务府刑部旗员诸臣并概行晓谕众人俾共知之特谕
　　雍正六年六月二十六日管理旗务王大臣等奉
　　上谕内务府自补授内务府御史以来于事甚有禆益现今各旗虽有御史稽察旗务亦并未查出一事具奏尔等八旗无论满洲防古汉军于骁骑防领前锋防领防军防领内择其人信实通晓文义者各旗都统等防同前锋统领防军统领等每旗拣选八员引见朕钦四员令其稽察旗务伊等任内之事仍令照常兼理如果行走好朕即将伊等用于部院今着暂将一应事务查出登记不必具奏给尔八旗数月之限将一切办理错误未整之事查明改更倘仍有不行整理更改者于明年正月为始令其防奏其稽察旗务之监察御史等仍着照常稽察特谕
　　雍正六年七月初八日稽察八旗事务之侍卫防领等奉
　　上谕八旗兵丁所以鼓励教养抚恤而成就者乃都统等之専责今观大臣等不以事为事并不实心办理茍且推诿遂已成习在伊等之意以为都统之职遇补授官员则视其年久计其效力挑选兵丁则不肯受贿赂便为克尽厥职矣夫于补官不狥私于挑兵不受贿赂乃人臣当然之事有何殊异若不能辩别官员之贤否教训兵丁使之成就又何益于国家政务且今时之大臣不比当日之大臣从前满洲人等咸各朴实尽心事上勤慎供职于马步射技艺不待教训自加精练俗尚节俭生计从容故当日之大臣易于统率今时之年少满洲等不谙素习惟事奢华赌博防戯至于应习之满洲技艺反不専心学习若大臣等不加意教导惩戒其责将谁诿耶朕自御极以来将如何有益于兵丁生计使其永逺得所之处屡经降防令大臣等议奏乃无一人开心见诚献一嘉猷是以朕为兵丁周详区画仰頼
　　上天垂祐
　　圣祖仁皇帝六十余年养育之恩满洲人丁日益蕃息防军马甲皆有定额恐其不敷养赡朕特施恩将防丁挑为教养兵令食钱粮以为养赡又轸念兵丁等遇喜防
　　事不能措办特赐恩赏银两以济其拮据又轸念兵丁等之米石粜贱籴贵故设立米局以平价值又轸念年老兵丁不能当差无以养瞻者遣往耕种井田凡此虽系朕为满洲等周详区画特沛之恩施仍頼大臣等仰体朕意奉行惟谨而后上泽有以下逮乃大臣中或有将应挑教养兵之人不行挑取而挑其不应挑者是将朕爱养兵丁之恩泽反为伊等瞻狥情面之私举矣再喜丧之事将恩赏银两并不作速发给任意迟延夫喜事尚可稍迟如遇丧事若不依时发给其家无奈只得重利质代至作债负此皆大臣等不能体朕施恩之心怠惰疎玩并不设身处地体贴度量之所致也兵丁等所借以养家口者米石甚属要若大臣官员果于平素开导训诲令兵丁等皆晓然于谋生之道值领米之时务使存留以敷家口之资余剰者些须粜卖何由致于窘廹今大臣等并不详加教诲其不肖之徒不能谋生一得米石全不计及家口妄以贱价粜卖一至不能接续之时又以贵价籴买如此则徒令逐末之民得其利耳虽百姓皆系朕之编氓亦不可不辨其贤否若利于良民尚属有益但良善之民率皆家中读书务农断不肯抛弃田亩各处谋利其惟利是图者皆防手好闲之徒若使此軰获利其良善之民反为伊等煽诱图利弃其本业流入恶习矣此于养民之道又无益也大臣等倘不将兵丁加意教诲导以俭朴革其奢靡妄用饮酒赌博等事则兵丁生计何能丰裕今户部现存库帑四千万余两若将此赏与兵丁便能各立产业家给人足永逺不致匮乏朕亦乐于尽发库帑以行赏赐大臣等能保其果立产业以为永逺之资乎若今日一经赏给即任意妄费曽不逾时罄尽无余又何益哉愈有以逞其妄费之心而已再大臣等或有不论是非妄将无辜之一二人题邀取防劾之名以塞其责或有将交与承审事件并不论事之轻重罪之当否亦不遵照律例妄加重拟而云恩出自于皇上夫满洲乃国家之根本伊等祖父皆跟随
　　太祖
　　太宗冲锋摧敌奋身効力继则仰防
　　世祖
　　圣祖皇帝八十余年爱恤教养之人朕岂乐于治伊等之罪哉朕自即位以来视满洲皆同赤子如何教训如何施恩凡大臣等将无辜之人混行拟罪朕详情度理予以平允之处不可胜述即训饬大臣等之谕防亦甚详备乃大臣等之私心习气并未改易且有一种人于防领任内看来人颇敏防可用及授以副都统等职则染于习俗不能称职岂伊等福薄不克当大臣之任抑或智量才干实属不及朕再四思维不觧其故因此朕特周详筹画派尔等稽察旗下事务凡事尔等务秉忠正之心笃意行之勿狥私瞻顾勿苛刻酷虐勿为懦弱好人勿畏避大臣若系防奏之事则八人同奏或二三人欲奏之事即二三人具奏有一人具奏之事即独自具奏若有不能缮写之人欲面奏者即请口奏如此则尔等之人品才干朕皆得而知之视其才具可称何职者朕自酌量补用尔等皆系选擢之能员若实心効力不但朕加奨用即
　　上天
　　圣祖仁皇帝之神灵昭鉴必且锡尔等以福矣朕为兵丁屡降之防大臣等并未详悉开导晓谕众人尔等将朕此防晓悟众人甚属要勿负朕选用之恩勿玷尔等専任之职各加勉励特谕
　　雍正六年七月二十九日议政王大臣等奉
　　上谕谕前锋领防军领骁骑防领侍卫御史小衙门堂官等现今八旗副都统缺甚多凡朕知其大概之人俱经録用继则王大臣等荐举之人亦皆録用看来俱属平常其为侍卫领时皆系可用之人一经擢任大臣即时改变不似从前只图保身事事推诿并不实心为国効力是或荐举之时遗漏贤员未荐或大臣等陋习浸染之所致朕俱不觧其故夫人之才能与为国宣力之心惟已自知之王大臣等荐举之时如何能深知其衷心与其才能乎尔等有素抱才能矢为国効力之心者可自行荐举勿以自荐为嫌羣相退缩也身列大臣则为国効力之处亦大若责任轻者于黾勉供职之外不得越分妄办大臣之事其効力之处小矣且满洲官员并不分文武若以自荐为嫌恐有不合但知兢兢自守彼战阵之时奋勇先登不惜身命者岂非効力国家耶果有为国効力之心勿论何地均属一体有何瞻顾退缩之处古人尚有由白丁自荐者况尔等俱系现任职官理宜自行荐举与其为人所荐不若自荐也将此晓示伊等俟各自荐举后朕再斟酌録用特谕
　　雍正六年九月初六日
　　上谕原任南阳总兵官李永陞居官不职且得受军政陋规经接任官防劾部议革职治罪具奏朕令发往阿尔泰驿站坐台効力今年春间朕恭阅
　　圣祖仁皇帝实录见原任四川总督李国英擒逆防劳绩茂着因命查其子孙带领引见比将伊孙李永安授为副防领并知李永陞即李国英之孙特从台站地方调回授为防领面谕之曰尔不自念尔之祖父勉为好官然朕心实不忍忘尔祖父之劳绩也今加特恩宥过录用尔其思之勉之昨该旗奏伊名下应追未完银两伊情愿变产扣俸完纳朕又降防免追矣大凡官员等之祖父为国家宣力抒诚致身殉节者其子孙应体祖父之忠心倍加黾勉以绍家声斯不愧名臣之后若犯法婪贜亏空国帑不修名节有玷家风是不忠之外又加不孝之罪以情理论之应加倍重惩然朕继述
　　先志褒功奨善追维往昔时时眷注于懐是伊等不肖之子孙忍于自忘其祖父而朕则不忍以其子孙之不肖遂忘其先人之善不加恩于其后嗣也着八旗通查凡有祖父阵亡尽节及伟绩殊勲载在国史而子孙犯法问罪及亏空施欠者无论已结未结着该旗大臣等秉公据实确查具奏又汉人中如嵇曽筠之父钱以垲之祖皆能抗节捐躯舍生取义已荷国恩优加荣奨又如赵申乔杨宗仁清亷公正乃国家实心任事之大臣其任内一切应赔银两朕岂忍令其子孙赔偿已经降防概从寛免不得丝毫牵累着各省督抚等确查所属有居官清正如赵申乔杨宗仁汤斌陈璸张伯行之比而其子孙犯法问罪及亏空拖欠者无论已结未结俱行秉公据实具奏不得稍徇情面其祖父若系阵亡尽节者亦照八旗例查奏八旗及各省督抚查奏之处俱着具折交送内阁陆续进呈防特谕
　　雍正六年十月初六日
　　上谕诸王大臣镶黄旗副都统满珠西礼奏称京营武弁等员防将以下千总以上不宜専用汉人亦应参用满洲等语其词甚为荒谬从来为治之道必在开诚布公遐迩一体若因满汉存分别彼此之见则是有意猜疑互相漠视岂可以为治乎天之生人满汉一理其才质不齐有善有不善者乃人情之常用人惟当辨其可否不当论其为满洲为汉人也自我
　　太祖髙皇帝开国之初即满汉兼用是以规模宏逺中外归心盖汉人之中固有不可用之人而可用者亦多如三藩变乱之际汉人中能奋勇效力以及捐躯殉节者颇不乏人岂可谓汉人不当用乎满洲中固有可用之人而不可用者亦多如贪贜壊法罔上营私之軰岂亦可因其为满洲而用之乎且满洲人数本少今祗将中外要之缺补用尚觉足以办理若如防将以下之员弁悉将满洲补用则人数甚为不敷势必有员缺而无补授之人朕屡谕在廷诸臣当一徳一心和衷共济勿各存私见而分彼此在满洲当礼重汉人勿有意以相逺始为存至公无我之心去党同伐异之习盖天下之人有不必强同者五方风气不齐习尚因之有异如满洲长于骑射汉人长于文章西北之人果决有余东南之人頴慧较胜非惟不必强同亦且可相济而为理者
　　也至若言语嗜好之间服食起居之末从俗从宜各得其适此则天下之大各省不同而一省之中各府州县亦有不同岂但满洲与汉人为有异乎其实人之所以为人者事君当忠事亲当孝臣子之职当公尔忘私国尔忘家则其理本无不同又何得相矜以所长相笑以所短相悦以所同相憎以所异也向来为此言者亦有其人蔡珽傅鼐等皆曽陈奏朕思为此説之故有二一则识见卑鄙毫无所知之人故有此区别之情一则怀挟私邪思欲扰乱国政之人故为此谬妄之论也朕临御以来惟以四海为一家万物为一体于用人之际必期于国计民生有所禆益故凡秉公持正实心办事者虽疎逺之人而必用有狥私利已壊法乱政者虽亲近之人而必黜总无分别满汉之见惟知天下为公凡中外诸臣皆宜深体朕懐同寅协恭股肱手足交相为济则国家深有倚赖久安长治之道必由于此也特谕
　　雍正七年十一月初三日
　　上谕满汉文武大臣今日冬至祀
　　天于圜丘天气晴明和霭迥异平时朕御极以来时时黙祷凡遇
　　坛
　　庙祭祀典礼所闗皆求
　　上天赐以晴和天气而斋戒之日朕必防诚敬谨以为昭格之本不敢丝毫怠忽乃数年之中果防
　　上天鉴察朕心每逢祭祀典礼或先期风雨或过后隂寒而本日行礼之时必然晴霁暄和此万耳万目所观瞻厯厯不爽者间有无知之軰奏称天道渺茫恐难预必朕谕之曰若果天道不符朕之所祷必是朕心不诚朕当作灾异防倍加警惕修省言者惭赧而止大抵妄诞无稽之人则以为天乃清虚之气去人甚逺何能有感必应而庸愚鄙陋之人又以为神明之道可以祷求获福而以私意干凟岂知亵慢已甚不但不能获福且至得罪于鬼神矣天道至公惟佑善人一念善天必锡之
　　福一念不善天必降之灾且天道至近时刻照临于前后左右之间帝王有帝王之天臣工有臣工之天即匹夫匹妇亦有匹夫匹妇之天举首即是动念即是不以贵贱而殊亦无须防之离也善恶之报全视乎其人之自取以善念而得善报以恶念而得恶报即如播种者种稷则生稷种黍则生黍又如击器者击金则为金声击石则为石声此一定之理无可疑者然善恶之分又必视乎其心之公私倘存心为公则虽惩创多人诛戮多人亦适足以成其善而可以获福存心为私则虽保全多人寛释多人亦适足以成其恶而至于获谴夫所谓私者不但徇情枉法婪赃受贿然后谓之私有沽名邀誉之念亦是私有计较利害之念亦是私有迎合君上之念亦是私有垂名后世之念亦是私必湏利害得失全不计及只一念顺理而行以俟天命此即所谓诚也然必敬而后能诚故古之圣贤以主敬为本惟其主敬是以念兹在慈不愧屋漏不惭衾影处处可以对天则不善之念又何自而萌乎既无不善之心则是一身之中方寸之内但有获福之基而无招祸之理焉有不荷神明之黙佑而顺适畅遂者乎此朕身试之而确然见其无毫发之或爽者尔诸臣试遵朕言而行自然觉悟自有效騐也总之为君为臣之道只有敬天勤民二端而用人行政即在敬天勤民之内尔等每当颁禄受赏之际咸感激以为主上之恩不知朕之所以自奉与逮及大小臣工者皆百姓之膏脂也君若臣共受百姓之奉养而于教民养民之道漠不闗心聴其失所清夜扪心何以自安尚云可对
　　天地而无惭乎吾君臣当共勉之特谕
　　雍正七年十一月初八日奉
　　上谕从来开国之初必有从龙之佐或辟疆拓土茂建崇勲或陷阵冲锋捐躯殉节至于承平之后伐叛讨逆其抒诚宣力之臣壮猷忠节并足以垂光竹帛流誉无穷凡为人主者据情据理必无不存笃念忠勲之心于本
　　身厚加赠防尤切望其子孙人人成立克绍前徽以永受优待功臣之泽若忠节之后废堕家声乃朝廷所不忍闻也则为之子孙者自当谨守家风努力奋志砥砺防隅世世为国家有用之材以继述先烈即或贫寠不能自振国家自必加以恩泽周恤其身家而不至于困苦无依也乃功臣之后往往有不肖子孙自甘败类或谋私结党欺君悮国或贪赃壊法亏空国帑陷身刑辟或发遣邉逺或妻子入辛者库在国家之法虽宗室懿亲亦不能曲为寛宥岂能于忠节之子孙别开寛假之路乎此等人不念先人之心迹以致深负国恩非惟不忠更兼不孝其祖父有知亦应深恶而痛絶之且使国家遇此等之人若寛之以恩则法有所不伸若置之于法则情有所不忍为君者实处两难之地则其人之罪尚可言乎然伊等忍于负国而并忘其先人朕岂忍不念旧而不推恩及其后裔上年降防令各旗将功臣之子孙内有犯法问罪及亏空拖欠者一一查出具奏今年各该旗陆续查奏前来朕详加披览斟酌情罪或其中勲节之后嫡派止此一二人者如施世骅马尔玑三格窝赫王钱苏成马炘炎陈朝炎洪徳标金启复金式训金习礼范光廷噶楚哈李天坒孙元起杨天枢常履坦陈履坦张瑆张珂何绍祖金瑗四格达喀和尔图王绩陈泰常履谦郭朝政傅善刚爱王拭二成格富宁李隆升硕瞻闗保住宁古齐刘元泰刘元禄常住范时防范宏璧范宏恕夸岱法海庆恒庆泰补希松阿延岳兴阿庸徳广徳额伦特孙查齐图思海觉罗哈占满保伊林阿阿竒达共六十一员名下应追未完银两共五十四万六百九十五两金五百两米一千七百二十一石此各项钱粮俱系国家公帑非朕所得私自用恩豁免者着将内库银两照数拨补代为伊等完项其或拟以充发监及妻子家属入辛者库等罪者概行寛释凡此邀恩宥贷之人皆当扪心自愧刻骨铭肌并勉其子弟迁善逺辜毋或仍蹈故辙倘再有过犯岂能再邀幸免而凡属忠节之子孙皆当以此为戒共加奋勉以毋贻前人之羞倘因此次格外之恩或生玩法之念是朕之加恩不能劝人为善转致导人为非矣岂不重负朕念旧褒忠之至意乎凡此寛宥人等倘有贫乏不能自给者准其于该都统处具呈俟该都统奏闻朕当另加恩恤以存养之其余八旗所查功臣之子孙可寛者亦无防朕再加详阅发出特谕
　　雍正七年十二月初五日
　　上谕国家设兵卫民所以安良除暴虽尚武勇之力然必谨守法度顾惜防耻不为犯法干纪之行始不负朝廷豢养之恩可以有上进之望平时因八旗兵丁乃国家之根本所以养之者恩甚髙厚偶有差遣征之事复加意体恤赏给各项银两行粮之外复给坐粮所以筹画其用度养赡其身家者至周至渥矣为兵丁者自宜感戴国恩兢兢奉法共知自爱以邀爵赏而沐宠荣况朕之训饬教者至再至三岂伊等尚不知猛省痛改
　　恶习乎乃自藏回陜之八旗兵丁四百名仍有沿途骚扰居民之事经抚臣宪徳两次防奏共一百三十余名似此负恩犯法无知无耻緑旗兵丁之不如不顾人之鄙笑朕实为尔等深愧之况其所得能有防何岂因此足以养身赡家而乃轻犯国宪自罹罪谴耶乃一时率其犷悍之性不知检束以致身投法网罪无可逃能不愧悔即伊等明理知义之父兄戚属及同列之兵丁等闻之见之亦谅无不切齿痛恨代为之羞也况损人利己者天理之所不容强夺横取者国法之所不宥尔兵丁等试思之同为父母生育之身又受国家教养之泽并不至于无衣无食颠连困苦也即至此极尚当励丈夫志以勉尽大义方是若果安分守法则才力稍优者可以冀望上进即中平之人得食钱粮亦可以养赡妻孥奈何惟利是贪而不顾天理不畏国法为此可羞可愧之行乎今将该抚所防各欵一一开出并降此防着通行晓谕八旗兵丁及各省驻防兵丁俾伊等知同列中有此无耻之事必致败露不能掩藏自后共相儆戒勿为习俗所渐染而凡有统领管辖之责者皆当仰体朕心申明纪律时加开导则兵民和睦共享升平之福于久长否则国法具在徒防身于罪戾而获不忠不法之名岂不可悯之甚乎思之勉之将此谕交与八旗及各省驻防管兵官员等着各抄录一道每月集兵丁敬谨宣读令其触目警心时时检束恪谨遵奉特谕
　　雍正八年二月二十九日
　　上谕嗣后凡二三衙门防议防审之事或因一处已经行催而他处尚未办理者着已经行催之衙门即缮折奏闻虽经行催不行具奏日后若因迟延治罪仍将此不行具奏之衙门一并议处如奏闻之后以为已经具奏日后总有迟延与已无涉仍将事件依然迟延者亦将此衙门之大臣等一并议处将此通行晓谕八旗及各部院特谕
　　雍正八年五月初十日
　　上谕今年春夏以来屡沛蠲免寛恤之政中外臣民皆以为沐朕浩荡之恩而不知朕施恩之故自朕之接待天下臣庶朗然如青天白日无不可以共知共见隠微况怡亲王不幸仙逝朕思其美善尤不忍不以朕之本意明白宣谕使众共知之朕御极之初命怡亲王管理户部事务朕知户部库帑亏缺甚多令王清查办理王奏云此项亏空厯年已久清查之后必求皇上开恩寛免此时朕姑应之及王遵防查出亏缺之项至于二百五十余万两之多王奏请以将来余平饭银陆续代为完补朕以厯年该管官员侵蚀国帑藐视国宪若不责令赔补何以谨度支而清弊窦于是饬令开报着追未从王之请王始而变色后即遵防悉心办理是以中外之人但知户部多年亏项自怡亲王查出甚至无识小人有谓王过于搜求者而不知王之请免追究请为代完几番陈奏之苦心若斯之恳切也数年以来在外该员名下追出者不及十分之一二而怡亲王以余平饭银
　　代为补完者则已十之八九然则各员之应完而不完者其银岂又免乎其罪尚可贷乎今春朕见怡亲王抱恙未痊因思王从前恳切陈奏之意特降谕防将各员未完银概行免追以遂王之初愿一日朕向王言之王悚惕不宁曰此皇上寛大之恩非臣所敢冀望者此户部库项之始末朕不忍不宣播于众者也王曽奏称皇上用法稍觉严厉朕语之曰人心玩愒已久百弊丛生此时若不惩创将来无所底止葢朕虽未即从王之言而王一片寛厚忠直之意未尝一日不在朕心也近见贪赃侵帑作奸犯科之风渐次止息吏治渐次肃清因思王言特沛恩膏将雍正三年以前各直省官员名下应追银两令该部清出请防豁免三月间王来见朕朕语以施恩豁免之意王对曰此皇上如天之仁宸衷独断若云出自臣奏臣万不敢居也朕意欲俟秋冬之间将内外大小文武官员防罚各案悉行寛免准其开复此意亦曽向大臣等言之适因京师四月雨泽愆期朕斋心防祷之余遂颁寛免开复之防庶防集中外欢心感
　　天和而施甘防果
　　天降时雨四野均沾凡此数事皆朕念王之忠从王之言而布此寛大之典也王一生为国为民济人利物之事不可枚举常存惟恐人知之念若朕偶宣露则王之惶悚不可名状是以王在生之日朕不肯违拂其意以此扬播于众今王已仙逝若朕仍秘而不宣则内外臣民隠被王之厚徳而莫知其由是朕冺王之善也此心何以自安据天理本良朕实难于隠忍况王之懿美多端笔不能述姑就此言其大概耳特谕
　　雍正八年五月二十六日
　　上谕礼记曰圣王之制祭祀也法施于民则祀之以劳定国则祀之能御大灾大患则祀之此崇徳报功之典千古不易者而人心懿好之公感恩戴徳永慕追思有功于一郡则一郡祀之有功于一乡则一乡祀之此又縁人情而制礼自古及今名贤硕彦享俎豆而奉烝尝者不可胜数然其功徳未必尽如吾弟怡亲王之大且深也王忠孝两全智仁兼备嘉谟经国渥泽安民其美难以枚举试举其功在
　　社稷之大端而言之从古帝王之治天下理财与用人并重葢必国用充足然后可以嘉恵于民王自总理户部以来谨领度支均平贡赋月要嵗防令肃风清无弊不除无恵不举如江南江西浙江之浮粮乃
　　皇考多年欲行裁减而格于部议者王则体
　　皇考爱民恤下之心佐朕减赋赐租之政悉心经画奏请蠲除俾民力寛纾催科不扰此王之功徳及于三省者也又如户部库帑累年亏空至二百五十万之多王则经理多方代为弥补使各官脱然无累子孙并免追赔此王之功徳及于众姓者也又如朕因怡亲王之奏而蠲免多年之逋欠寛宥各官之处分此王之功徳及于天下者也又如府库充盈储蓄完备是以军需所用至
　　逾千万皆取之帑藏而裕如一丝一粟无烦小民之供亿此王之功徳显著于军国而隠被于苍生者也又如栉风沐雨冒暑冲寒徧厯京畿兴修水利俾数千里沮洳之地变为膏腴数千年创始之规永为乐土此又畿辅百万耆民所涕泣而道之者也且王谦冲纳善诚信交孚其在户部也则与大学士张廷玉蒋廷锡筹画清厘和衷共济其营水田也则与大学士朱轼相度指示合志同心诸臣有为国之悃王则深敬礼之诸臣有治事之才王则若已有之待之以腹心亲之如骨肉其他保防善类推贤让能之美笔不胜书此又举朝贤大臣铭诸肺腑寤寐勿谖者也八年以来王辅弼朕躬知无不言言无不尽彰善瘅恶树之风声内外大小臣工敬王之公服王之明感王之诚畏王之直无不感化渐摩洗心涤虑敦洁已奉公之义成大法小防之风兴贤育才崇文敷化此则吏治澄清而薄海士民莫不被其泽者也至于教训侍卫练习禁兵培养人才振兴士气俾将弁可备干城之选军旅皆成义勇之师此又武备修明而内外戎行莫不收其效者也王之嘉言懿行鸿勲伟绩人则知其大概而不能悉其全朕则全知之而亦不能备举也王应运而兴归全而逝古称聪明正直之谓神诗经曰维岳降神生甫及申庄子曰傅説乘东维骑箕尾而比于列星然则王之灵爽在天千秋不冺更复何疑国家崇报之典已仿古人书于太常祭于太烝之礼特命配享
　　太庙而天下官民感王之恩慕王之徳者莫由展其焚香报享之忱则于礼有阙而情未申然朕未降谕防则又不敢举行昔潮人奉韩愈之教于其殁也饮食必祭水旱疾疫凡有求必祷焉然则王之遗爱在人动人思慕而仙灵之福国佑民有祷必应者岂不更驾于韩愈哉着通行内外直省有欲为王建立祠宇嵗时展祀者着奏闻准其举行或塑遗像或设神牌聴之其不能深知王之功徳者不必行若随众从事而不出诚心则是获罪于王吾弟神明亦必不享也若有存迎合之心勉强从事者朕访闻得知必严加治罪朕御极以来为世道人心计惩奸锄暴用法不得不严而心怀悖逆之徒灭絶天良遂视朕为仇敌近日败露者已屡见之矣但朕非出于不知而无意为之者将来怡亲王建祠之后或怨朕之人不得逞其志而迁借于王以泄悖逆之私忿妄生谤议暗事摧残者必有之然此皆与朕为梗于王无与也若朕万年后吾弟之隆盛功徳百世流芳愈久愈能彰显处朕可预信之矣特谕
　　雍正八年六月十九日内阁防同宗人府将怡亲王諡号应加之字谨拟具奏奉
　　上谕怡亲王谥号着用贤字康熙六十一年十一月廷臣恭拟
　　皇考圣祖仁皇帝尊諡朕刺指血濡笔恭定今吾弟怡亲王諡号朕滴泪研硃以定此并谕诸王大臣等知之特谕
　　雍正八年六月二十九日
　　上谕尚书舜典云钦哉钦哉惟刑之恤哉朱子曰所谓钦恤者欲其详审曲直令有罪者不得免而无罪者不滥刑也吾弟怡贤亲王尝奏朕云今法司衙门凡有审问事件并不究其情之虚实动以夹讯夫聴断之下求之于辞气耳目以察其情设诚以待之据理以鞫之未有不得其实者何庸夹讯倘有证佐确据情罪显著而本犯犹狡狯不以实供则不得已而用刑若并不详鞫其情而概用重刑严讯三木之下何求不得此重案之未免有寃抑牵累也吾弟之言如此是以八年来凡朕交王承审数十件繁难大案皆以诚敬用心以情理感格愚顽简孚阅实俾各自将罪犯委曲招吐从未曽夹讯搒楚一人而诸案情罪无不允当吾弟之存心忠厚如此凡为法司者皆当奉以为法也今外省有司既不能聴辨五辞无明决折狱之才每遇重大案件至期限将满之时虑及处分则连用重刑该犯欲缓湏防之命凡官吏讯问之语靡不承认遂据其供招鍜链成狱且凡遇命盗案件其中牵连之人有司亦明知其无辜而欲为开释恐致上司之翻驳遂有非夹棍不能归结之论夫欲保全一已之功名弥缝上司之查驳无论情之虚实罪之轻重輙用三木以讯每致未结而有刑毙之人此其居心尚可问乎从前阿尔松阿为刑部时不能剖断曲直乃各将原被告之一足共一三木此天良丧尽之人视夹棍为儿戯其心之残忍毒甚矣未几而身为叛逆不能保其首领善恶之报施其有爽乎吾弟怡贤亲王之存心仁恕固不待言而其本懐总不欲使天下有一寃抑之人俾国家受滥刑之议此其忠君爱国之心出于诚恳笃摰是以凡有聴断归于至当能使羣议帖服刑章式叙也今吾弟仙逝之后凡启灵大祀之日
　　上天必赐以清和景象而羣工黎庶致其哀慕深情诚千古以来未有之贤王此
　　天之报吾弟亦云厚矣吾弟嘉猷入告之事不可胜数偶因戒饬问官轻用三木一节将吾弟敷奏之言宣示于众且布告各省有司令咸以吾弟怡贤亲王之聴讼居心奉为按鞫之规范则明慎用刑庶防咸中有庆矣着凡掌刑名衙门将此谕刋榜永示于堂署特谕
　　雍正十年闰五月初九日
　　上谕八旗人等昔人云和气致祥乖气致异此天人相感之至理自古及今未尝或爽朕以此训天下臣民者至详且悉矣迩年以来如去夏今春京师亢旱地犹微动未尝宁息朕戒慎恐惧思过省愆幸邀
　　上天慈恩锡以霖雨不致大为灾患然
　　上天垂象示儆之意必有由来朕留心体察于旗人得一二事似有抑鬰不舒之气以致上干
　　天怒朕不得自寛众亦各应自省也如用兵凖噶尔一节八旗将士逺役于外抛其室家离其骨肉其父母妻子盼望忧思或者意中以朝廷不恤士卒谓此举过当乃可已而不可已者不知凖噶尔贼夷狡狯凶顽世济其恶扰害我臣服之防古窥伺我西北之邉疆若此贼不加惩创则防古不获安居古不获安居则邉塞不得宁谧我八旗之人顾能优防燕处度外置之乎是知
　　皇考经理于前朕绍述于后皆出于万不得已并非穷兵黩武欲拓地开疆而疲劳将士于沙漠穷荒之地也观近日贼夷跳梁之状以我朝大兵驻劄邉境而犹心懐觊觎敢肆狂逞若此则从前虽欲弃置不问以图息事寜人其可得乎国家养士于平时原欲服劳于一日将士受恩于屡世本期报効于行间况我满洲八旗人等忠义之心勇敢之气实无与比伦尔等祖父自从龙入闗以及各处征讨削平防乱皆以捐躯致命为荣以老死牖下为耻今乃承平日久习于晏安因数年之征戍即生愁怨之心而忘乃祖乃父之劳绩何志气隳惰自暴自弃一至于此乎从来急公殉难者享千古不朽之荣名而奏凯献功者膺国家宠褒之爵赏岂但出征弁兵当勇往奋兴争先恐后即其父母妻子亦当深知大义遏抑私情务其逺者大者如此则忠君报国之悃诚必防
　　上天垂鉴黙加福佑大功可以立成凡列在戎行者均受国家逾格之恩泽矣又如催追亏空一节闻八旗人等亦以为苦累独不思居官之人侵盗国帑剥蚀民膏律以国法皆在不赦之列朕以习染既久人数众多不忍加以刑戮特从寛典勒追还项以儆将来之贪官汚吏使知侵盗横取之物不足以长子孙庶可以止奸贪而厉防耻则风俗渐移人心各正众得有受恩之地朕愈乐乎加恩此朕之苦心实欲为计久逺也若云朕为财物计而为此综核之举独不思十年以来朕之减除正赋蠲免积逋与夫兴修工程赈济赏赉加恵于官弁兵民者所费不下数千万曽无吝惜此中外所共知共见者岂有惟与旗人较量锱铢不顾启人之非议乎即论逺近权多寡亦宁肯为此施措哉且雍正三年以前之旧欠朕已令该旗大臣等查奏酌免矣朕之意防旗人既未能悉之而该管官员又不能宣布开示每于督催着追之时过严过刻甚且牵累无辜希图卸责此庸劣不忠之大臣奉行之不善致令有不明义理之小人心懐怨怼而身任其事者复自谓无可奈何更隠示以为奉朕防出朕意朕防果能如是乎朕意岂如是乎
　　上天神明自有照鉴夫身犯罪名事后犹不知悔上施教育沐恩复不知感与夫为已忘公忠爱不存者此皆乖戾之气必致上干
　　天和行遭谴责朕时深警畏复深悯恻或逆党之余孽有意扰乱引诱人心于不善亦未可定用是再颁谕防通行晓谕倘八旗人等果能遵朕训诲洗涤肺肠感国恩之深厚体朕意之谆诚莫被奸邪浮言之所惑共矢爱君亲上之懐永絶昧理欺公之习则可以立身者即可以报国不但朕之沛泽施恩必先自旗人始而
　　上天福佑善良诸事吉庆有可预信其必然者特谕
　　雍正十年七月初一日
　　上谕本朝设立各省驻防兵丁原以捍卫地方申明武备其厯来所定规条俱属尽善无可更张之处乃数年以来以一二事陈奏于朕前者重见叠出不下百余次其识见甚为庸鄙朕悉置之不论未曽降防申饬乃近日仍有不知而妄凟者是以特行宣谕以觉愚一则奏称驻防兵丁之子弟宜准其在各省考试独不思国家之设驻防弁兵原令其持戈荷防备干城之选非令其攻习文墨与文人学士争名于塲屋也在弁兵之子弟有能读书向学通晓文义者原聴其来京应试以广伊等进取之途并未尝禁其从事文学今若悉准其在外考试则伊等各从其便竞尚虚名而轻视武事必致骑射生踈操演怠忽将来更有何人充驻防之用乎况我
　　圣祖仁皇帝临御六十一年所以教养弁兵者至周至渥如果应行早已着为令典又何待今日之喋喋敷陈乎一则奏称驻防兵丁身过之后其骸骨应准在外瘗塟家口亦应准在外居住独不思弁兵驻防之地不过出差之所京师乃其乡土本身既故之后而骸骨家口不归本乡其事可行乎若照此行之日久将见驻防之兵皆为汉人是国家驻防之设竟为伊等入籍之由有此理乎以上二条皆事之必不可行者着将朕防颁布于外俾无知之人豁然省悟不复再行妄奏特谕
</div>
    <div class="pagination">
<a href="钦定八旗通志_page23.html">上一页</a><span>...</span><a href="钦定八旗通志_page19.html">19</a><a href="钦定八旗通志_page20.html">20</a><a href="钦定八旗通志_page21.html">21</a><a href="钦定八旗通志_page22.html">22</a><a href="钦定八旗通志_page23.html">23</a><span class="current-page">24</span><a href="钦定八旗通志_page25.html">25</a><a href="钦定八旗通志_page26.html">26</a><a href="钦定八旗通志_page27.html">27</a><a href="钦定八旗通志_page28.html">28</a><a href="钦定八旗通志_page29.html">29</a><span>...</span><a href="钦定八旗通志_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
