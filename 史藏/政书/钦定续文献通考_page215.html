<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 215 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 215 页/共 455 页</h1>
    <div class="content">　　十四年四月勅刑部自今官吏有犯宥罪复职榜示其过于门果能省身改过则除之不悛者论如律
　　十八年又命刑部録内外诸司职官犯法罪状明白者揭于申明亭以示惩戒
　　十五年十月勅刑部申明越诉之禁
　　凡军民诉戸婚田土作奸犯科诸事悉由本属官司自下而上陈告毋得越诉辄赴京师亦不许家居上封事遣者罪之
　　明史刑法志曰洪武末年小民多越诉京师及按其事往往不实乃严越诉之禁命老人理一乡词讼会里胥决之事重者始白于官然卒不能止越诉者日多乃用重法戍之边宣徳时越诉得实者免罪不实仍戍边景泰中不问虚实皆发口外充军后不以为例也
　　诏自今有以繁文出入人罪者罪之仍命刑科会诸司官定议成式榜示中外
　　时刑部尚书开济奏曰凡事务从简要今内外诸司议刑奏劄动辄千万言泛滥无纪失其本情茍非禁革习以成弊帝曰虚词失实浮文乱真朕甚厌之因有是命
　　十七年十月定土官犯罪律
　　云南布政司言土官犯罪律条无所依据乞加定议上命六部官会议凡土官选用者有犯依流官律定罪世袭者所司不许擅问先以干证之人推得其实定议奏闻杖以下则纪録在职徒流则徙之北平着为令
　　二十一年二月命自今天下有司官凡入流品以上犯罪者皆须奏闻方许逮问
　　二十二年八月更定大明律
　　先是刑部奏言比年律条增损不一在外理刑官及初入仕者不能尽知致令断狱失当请编类颁行俾知遵守遂命翰林院同刑部官取比年所增者叅攷折衷以类编附旧律名例律附于断狱下至是特载之篇首凡三十卷四百六十条名例一卷四十七条吏律二卷曰职制十五条曰公式十八条戸律七卷曰戸役十五条曰田宅十一条曰婚姻十八条曰仓库二十四条曰课程十九条曰钱债三条曰市防五条礼律二卷曰祭祀六条曰仪制二十条兵律五卷曰宫卫十九条曰军政二十条曰关津七条曰廏牧十二条曰邮驿十八条刑律十一卷曰贼盗二十八条曰人命二十条曰鬭殴二十二条曰骂詈八条曰诉讼十二条曰受赃十一条曰诈伪十二条曰犯奸十条曰杂犯十一条曰捕亡八条曰断狱二十九条工律二卷曰营造九条曰河防四条又为五刑之图二首图五曰笞曰杖曰徒曰流曰死笞刑五自一十至五十每十为一等加减杖刑五自六十至一百毎十为一等加减徒刑五徒一年杖六十一年半杖七十二年杖八十二年半杖九十三年杖一百毎杖十及徒半年为一等加减流刑三二千里二千五百里三千里皆杖一百毎五百里为一等加减死刑二绞斩徒流之外有充军绞斩之外有凌迟皆非五刑之正故图不列次图七曰笞曰杖曰讯杖曰枷曰杻曰索曰镣笞大头径二分七厘小头减一分杖大头径三分二厘小头减如笞之数笞杖皆以荆条为之皆臀受讯杖大头径四分五厘小头减如杖笞之数以荆条为之臀腿受笞杖讯皆长三尺五寸用官降式较勘毋以筋胶诸物装钉枷自十五斤至二十五斤止刻其上为长短轻重之数长五尺五寸头广尺五寸扭长尺六寸厚一寸男子死罪者用之索铁为之以系轻罪者其长一丈镣铁连环之以絷足徒者带以输作重三斤又为丧服之图凡八族亲有犯视服等差定刑之轻重其因礼以起义者养母继母慈母皆服三年殴杀之与杀嫡母同罪兄弟妻皆服小功互为容隐者罪得递减舅姑之服皆斩衰三年殴杀骂詈之者与夫殴杀骂詈之罪同姨之子舅之子姑之子皆缌麻是曰表兄弟不得相为婚姻大恶十曰谋反曰谋大逆曰谋叛曰恶逆曰不道曰大不敬曰不孝曰不睦曰不义曰内乱虽常赦不原贪墨赃六曰监守盗曰常人盗曰窃盗曰枉法曰不枉法曰坐赃当议者八曰议亲曰议故曰议功曰议贤曰议能曰议勤曰议贵曰议賔太祖谕太孙曰此书首列二刑图次列八礼图者重礼也顾愚民无知若于本条下即注寛恤之令必易而犯法故以广大好生之意总列名例律中善用法者会其意可也太孙请更定五条以上太祖览而善之太孙又请曰明刑所以弼教凡与五伦相涉者宜皆屈法以申情乃命改定七十三条复谕之曰吾治乱世刑不得不重汝治平世刑自当轻所谓刑罚世轻世重也
　　叶良佩曰国家之法虽本于李唐之十一篇然或芟繁定舛因事续置大抵比旧增多十二三而祥徳羙意殆未易以言语殚述也姑举其大者如以笞杖徒流绞斩定为五刑而釱趾蚕室之制一切刬除以六曹分为类目而擅兴廐库等篇悉为裁定代背棰以臀杖而断无过百易黥面以刺臂而法止贼盗他如见知严于逃叛故纵深于捕亡收孥连坐之条独于反逆大不道者当之凡兹皆法之至善者也至夫圜土之制嫌于太重则贷之以输作嘉石之制嫌于太轻则罚之以荷校盗官藏受赃枉法罪皆死又嫌于太重则着为杂犯之命而聴其赎锾与输作焉由杖徒一转而入大辟嫌于太疎则定议着为徙边戍边永戍之令不与同中国其有防顽不轨之民或情罪勿丽于法复许所司比议奏决以行曲而不苛平而难犯盖肉刑虽亡而厥威故在象刑无事于复而钦恤之意未尝不行乎其间也
　　孙承泽述明律制曰凡刑五服以定之九族以齐之六亲以别之五刑以用之七具以差之十恶以诛之六赃以等之八议以贷之五则以赎之又曰以名例摄律条以准皆各其及即若括律词义以五服参情法以墨湼识盗贼宗人不即市宫人不即狱悼耄癃残不即讯
　　二十四年七月禁罪人诬引良善
　　帝谓刑部尚书杨靖曰善与恶异趣廉者必不同贪公者必不济私然恶或诬善事虽或可白不免受辱继令犯法者不许诬引良善违者所诬虽轻亦坐以重罪尔刑部其榜谕之
　　二十八年九月颁皇明祖训禁用黥刺劓刖阉割之刑谕曰朕起兵至今四十余年灼见情伪惩创奸顽或法外用刑本非常典后嗣止守律与大诰不许用黥刺劓刖阉割之刑臣下敢以请者置重典
　　三十年五月作大明律诰成
　　帝谕羣臣曰朕仿古为治明礼以导民定律以绳顽刋着为令行之既久犯者犹众故作大诰以示民使知趋吉避凶之道古人谓刑为祥刑岂非欲民并生于天地间哉然法在有司民不周知故命刑官取大诰条目撮其要畧附载于律凡榜文禁例悉除之除谋逆及律诰该载外其杂犯大小之罪悉依赎罪律论断编次成书刋布中外令天下知所遵守
　　大诰者太祖患民狃元习狥私灭公戻日滋十八年悉辑官民过犯条为大诰其目有十曰揽纳戸曰安保过付曰诡寄田粮曰民人经该不解物曰洒派抛荒田土曰倚法为奸曰空引偷军曰黥刺在逃曰官吏长解卖囚曰寰中士夫不为君用其罪至抄劄次年复为续编三编皆颁学宫以课士里置塾师教之囚有藏大诰者罪减等于时天下有诵读大诰师生来朝者十九万余人并赐钞遣还自律诰出而大诰所载诸峻令未尝轻用其后罪人率援大诰以减等亦不复论其有无矣
　　刑法志曰太祖之于律令也草创于呉元年更定于洪武六年整齐于二十二年至三十年始颁示天下日久而虑精一代法始定中外决狱一准三十年所颁其洪武元年之令有律不载而具于令者法司得援以为证请于上而后行焉凡违令者罪笞特防临时决罪不着为律令者不在此例有司辄引比律至罪有轻重者以故入论罪无正条则引律比附定拟罪名达部议定奏闻若辄断决致罪有出入者以故失论大抵明律视唐简核而寛厚不如宋至其恻隐之心防见各条可举一以推也如罪应加者必赃满数乃坐【如监守自盗赃至四十贯绞若止三十九贯九十九文欠一文不坐也】加极于流三千里以次增重终不得至死而减至流者自死而之生无绞斩之别【即唐律称加就重条】称日者以百刻称年者以三百六十日【如人命辜限及各文书违限虽稍不及时刻仍不得以所限之年月科罪即唐律称日以百刻条】未老疾犯罪而事发于老疾以老疾论防小犯罪而事发于长大以防小论【即唐律老小废疾条】犯死罪非常赦所不原而祖父母父母老无养者得奏闻取上裁犯徒流者余罪得收赎存留养亲【即唐律罪非十恶条】功臣及五品以上官禁狱者许令亲人入侍徒流者并聴随行违者罪杖同居亲属有罪得互相容隐【即唐律同居相容隐条】奴婢不得首主凡告人者告人祖父不得指其子孙为证弟不证兄妻不证夫奴婢不证主文职责在奉法犯杖则不叙军官至徒流以世功犹得擢用凡若此类或间采唐律或更立新制所谓原父子之亲立君臣之义以权之者也
　　惠帝建文三年十二月诏中官奉使侵暴吏民者所在系治
　　四年九月【时成祖已即位】定功臣死罪减禄例
　　免三死者初犯减其禄二之七再犯减其十之七三犯尽夺免二死者初犯减十之五再犯尽夺免一死者一犯尽夺
　　成祖永乐元年二月定诬告法
　　凡诬告三四人者杖一百徒三年五六人者杖一百流三千里所诬重者从重论诬告十人以上者凌迟处死枭首其乡家属迁化外
　　定监生犯罪律
　　都察院奏定监生犯公罪依律纪録私罪当笞者罚厯事一年考谨勤者准厯事监生出身平常者再厯一年覆考当杖者断发充吏准吏员资格出身
　　二年十一月定奉天征讨官罪
　　刑部奏奉天征讨官有以罪系狱者请论功定拟帝曰刑赏者治天下之大法不以功掩过不以私废公此辈征讨之功既酬以爵赏矣今有犯而不罪是纵恶也何以治天下其论如律
　　三年三月定职官等犯罪等差
　　大理寺等衙门奏会议文职官及中外旂校军民人等凡犯偷盗官物殴骂本管官及尊长鬭殴伤人威逼人致死诈伪窃盗犯奸恩军再犯冒名顶替上工守卫擅离汛地私卖及弃毁军器从征违期诬告人则依律科断其犯私渡关津临时避难私和公事失火犯夜私造斗斛秤尺失囚嘱托公事求索取受财物牧养畜产不如法居丧嫁娶匿税诸不应为而为一应诖误连累则免决记罪其有不应侵损于人等项及情犯重者临时奏请从之
　　四年七月申严诽谤之禁
　　仁宗洪熈元年三月始弛此禁
　　【臣】等谨按永乐二年有典仗率军卒徃安庆采木道过民家纵军强取民财民将诉于官典仗教军诬民为诽谤防送刑部狱具以闻帝虑民受诬命五府六部都察院共讯得其实遂释民而抵官军罪夫以一夫受寃辄命多官杂治之可云辨释无辜矣然前此三年四月有锦衣卫校尉讦朝臣诽谤时政者是年十月通政司引告有发人诽谤而引其母为证者后五年五月山阳县民丁珏讦其乡诽谤罪数十人珏遂擢为刑科给事中当时侧目重足之象亦可想见
　　十月申匿名文书之禁
　　五年五月申严中国人妻妾子女出境律
　　帝勅甘肃总兵官西宁侯宋晟曰近闻囘囘多买中国人妻妾子女出境律载买卖者皆处死宜严禁止之
　　八年七月申弃子不育禁
　　皇太子谓礼部尚书吕震曰人情相爱则祝以多男夫民庶者国家之祥也近闻京师愚民厌多男子往往生辄弃而不育宜严行禁止有犯者两邻亦并罪之
　　十月令交趾仍前降刑名事例
　　交趾布政司言先颁降刑名事例交趾土人有杂犯死罪及徒流迁徙者发邱温抵交趾充驿夫递运夫杂犯死罪者服役终身徒流迁徙者各以所犯轻重为限官吏犯笞杖罪吏断决还役官降用应解见任别叙及杂职于边逺叙用者皆断决还职今新例徒流迁徙杖罪皆发北京为民种田先后例殊不一皇太子曰交趾逺在万里外宜从先例令刑部移文知之
　　十六年十月下令京城凡盗马者斩
　　十二月申严官吏犯赃之禁
　　初太祖重惩贪吏诏犯赃者无贷复勅刑部官吏受赃者并罪通贿之人徙其家于边着为令日久法弛故复申饬之
　　十八年二月谕甘肃总兵官陜西行都司所属军士有犯笞杖徒流迁徙罪者就发本地极边处了守烟墩其为事官以下犯罪者送京师
　　十九年七月严自宫之禁
　　后洪熙元年三月复申此禁谕刑部尚书金纯等曰古人求忠臣于孝子今自宫以求用者茍图一时富贵而絶其祖父母不顾尚有诚心事君者哉其罪之勿贷
　　仁宗洪熙元年十月定吏典犯罪等差
　　行在吏部郎中陈叔刚上言吏犯杖罪律断决为民近时吏胥谋欲去役则私约相讦多以杖罢去乞命法司定议于是尚书金纯等议吏犯徒罪以上准工满日安置别郡死罪如律公罪附过若杖罪除坐累诖误依律的决还役外其受枉法不枉法赃并诈取人财考满丁忧不赴部避役逃亡诈称疾病者仍请依永乐年间事例免杖发北京为民庶有所惩戒从之继复有广西按察佥事王恺奏言近例在外诸司吏典犯笞杖罪俱赎钞改拨奸之徒必有避易就难乗机作者请勅法司防议法司议请凡照刷诸司文卷事干迟错若漏报卷籍官吏应公私笞罪及公杖罪者皆依律决罚还职役如钱粮埋没刑名违枉有所规避者仍依律发遣从之
　　十一月诏法司凡军匠犯窃盗者杖一百鎻项钳足俾常赴工
　　宣宗宣德元年五月定贵州土人断罪例
　　杂犯死罪就彼役作终身徒流徙杖者依年限役之应笞者役五月应杖者役十月毕日释放
　　三年八月令犯奸妇女照律用刑
　　监察御史郑道宁言犯奸妇女律当去衣受刑以励风俗今法司亦聴纳米赎罪其间无米输纳者拘系于狱益纵淫有伤风化乞治之如律从之
　　四年二月严不孝律
　　谕三法司凡犯不孝及烝父妾收兄弟之妻为妻一切败伦伤化者在外有司毋擅断决悉送京师如律鞫治若武官及其子弟有犯此者不许复职承袭永为定制孝宗治十一年四月南京燕山前卫千戸韩鋭坐不养赡继祖母及毁骂小功以下兄刑部拟赎杖还职为大理寺所驳因请申明条例今后武职凡奉养有缺须祖父母父母亲告乃坐若子孙告祖父母父母例不行勘若不奉养继祖母继母及殴本宗大功以上尊长小功尊属并殴伤外祖父母及妻之父母者俱行勘明白方许论罪其有纵容抑勒女及妻妾并子孙之妇妾与人通奸及奸内外有服亲属并典雇妻女者俱系败伦伤化请依律问罪发原籍为民帝从之
　　英宗正统元年正月严诬告反坐例
　　广东左防议黄翰言各处奸徒多以妇女残疾老防诬告平民及反坐抵诬不过的决收赎以此得计倚法为奸乞追坐壮丁庶消诬罔帝从之
　　二年九月令盗贼株连者勿捕
　　四川按察使龚鐩奏四川强盗繋三司者不下三百而翻异者半之未获者倍之其间有搆于虚词牵于仇怨所徴赃仗又率民家常有器械不足据信往往情伪莫白又所犯大抵在永乐宣徳时有正犯已死而后获者无自质理所司嫌于出罪不敢为辩长年淹禁恐伤和气乞勅廷臣防议或遣重臣四出审録可疑者释之或编为卒伍戍于边方其未获及为己获所连者俱如诏勿捕帝命行之
　　三年三月申明摭拾妇女之禁
　　刑部奏近者民讼多摭拾人妻妾防女幸其所辱以快私忿请申明旧制凡民讦告宜量加责罚妇女非犯奸恶杀人及毁骂舅姑不孝等罪并毋提问从之
　　十一月定义女为妾罪律
　　先是洪武十七年十二月以刑部尚书王惠迪言命定义女犯奸之罪比同宗无服之亲律加一等杖六十徒一年其女归宗着为令至是民有收义女为妾者法司论奸大理寺评事王亮请行勘原卖与媒合人果系义女罪之如律若通房使女收为妾而立约明白两相愿者不治罪不离异从之
　　四年八月立妄援重律之禁
　　御史陈祚言法司论狱多违定律专务深刻如戸部侍郎呉玺举淫行主事呉軏宜坐贡举非其人罪乃加以奏事有规避律斩及軏自经死狱官及卒之罪明有递减科乃援不应为事理重者概杖之夫原情以定律祖宗防范至周而法司乃抑轻从重至此非所以广圣朝之仁厚也今后有妄援重律者请以变乱成法罪之帝是其言为申警戒
　　五年六月立侵欺军粮禁例
　　帝以内外军官侵欺粮饷致军士逃匿命所司议今后尅减粮至五十石布至五十疋棉花至一百斤以上者拟死罪官充军立功总小旗充军守哨五年满日还役其计赃四十贯以下者拟徒流罪官称为事官立功总小旗充军守哨流罪四年徒罪照年限满日各复职役调边卫差操从之
　　九月定盗采银矿新例
　　为首者处斩从者发戍时云南有犯者御史陈智以在例前论徒帝命从新例
　　六年正月申明六品以下聴分巡御史等官取问律陜西布政使郭坚言律载府州县官有犯所辖上司不得擅自勾问止许开具所犯奏闻其仓场库局隂阳医学闸驿递等衙门官犯罪俱不详载所以各处此等有犯间有径行勾问又有具奏提问者请勅法司议画一遵守刑部议宜从布政司问给事中廖庄言律载在外五品以上官有犯奏闻请防六品以下聴分巡御史按察司并分司取问则仓场库局等官自在其内而布政司不得擅问明矣帝从之至成化时陜西巡抚项忠言祖制京外五品以上官有犯奏闻不得擅勾问今巡按辄提问六品官甚律意当闻于朝命御史按察司提问为是乃下部议从之
　　七月罢窃盗立牌额例
　　先是上封事者言窃盗多黥刺之刑不足惩创宜扁其门曰窃盗之家朝议从之至是刑部侍郎何文渊言窃盗初犯再犯俱刺字三犯者绞今又立牌额是于律外加罪实伤治体帝命罢之
　　八年七月定窃盗遇赦之例
　　大理寺言律载窃盗初犯刺右臂再犯刺左臂三犯绞今窃盗遇赦再犯者咸坐以初犯或仍刺右臂或不刺请定为例章下三法司议刺右遇赦再犯者刺左刺左遇赦又犯者不刺立案赦后三犯者绞帝曰窃盗己刺遇赦再犯者依常例拟不论赦仍通具前后所犯以闻后宪宗时都御史李秉援旧例奏革既而南京盗王阿童五犯皆遇赦免帝闻之诏仍以赦前后三犯为令至神宗时复议奏请改遣云
　　十三年六月定奸义男妇律
　　刑部尚书金濓奏洪永以来有论依奸子孙之妇应斩者有论依奸妻前夫之女应徒者乞圣断遵守三法司奉诏议亲男与义男情有亲疎宜比奸妻前夫之女徒罪科断帝曰通奸者如议男与妇仍断还本宗强奸者处斩
　　【臣】等谨按刑志载十二年知县陈敏政言民以后妻所携前夫之女为子妇及以所携前夫之子为壻者并依同父异母姊妹律减等科断与此条均为比律之最当者
　　十四年六月定生员犯罪等差
　　时有生员犯居丧娶妻及挟妓饮酒者例应充吏刑部言生员无志读书者往往故犯以求脱免请轻罪充吏免追廪米若犯受赃奸盗冒籍科举挟妓饮酒居丧娶妻妾等罪者南北直发充两京国子监膳夫各布政司发充邻近儒学斋夫膳夫满日原籍为民廪膳仍追米从之
　　景帝景泰元年二月复义子女等不孝旧例
　　刑部郎中王概言旧例告义子义女义妇义孙妾子前妻前夫之子不孝者必审其四隣恐寃抑也其义子女又必验其年嵗如过房在十五嵗前曾受鞠养则坐以不孝不然但以雇工人殴骂家长律坐之奉诏革例此不宜去从之
　　五年二月诏法司不许妄加防语
　　大理寺少卿薛瑄言发拟罪囚多加防语奏请变乱律意刑罚失中请勅自今一依律令不许妄加防语从之
　　三月定逺人犯罪律
　　御史姚哲奏各省遇蛮夷人有犯若系真犯死罪依律处决笞杖罪的决发还本部族徒流并杂犯死罪乞照工匠乐戸及妇人犯罪律各决杖一百余罪收赎亦发还本部族收管从之
　　英宗天顺五年二月戒法司凡锦衣卫所行事枉人者许与辩理
　　时锦衣卫按弋阳王奠壏败伦事虚帝因悟锦衣卫按狱之枉召辅臣李贤谕之贤对曰诚如圣谕因言武人粗豪又国爪牙即法司明知其枉内惮之不敢辨乞特防谕法司许有枉者辨理毋畏势避嫌帝从之
　　刑法志曰锦衣卫狱者世所称诏狱也大祖时天下重罪逮京师者收繋狱中数更大狱多使断治所诛杀为多后二十年悉焚锦衣卫刑具以囚送刑部审理成祖幸纪纲令复典诏狱其党庄敬等縁借作奸数百千端久之族纲而锦衣典诏狱如故英宗时王振用指挥马顺流毒天下枷李时勉杀刘球皆顺为之复辟后李贤极论官校提人之害防缉弋阳王败伦事虚帝因申戒之而是时指挥门达镇抚逯杲怙宠贤亦为罗织者数矣盖自纪纲诛其徒稍戢至正统时复张天顺之末祸益炽焉正徳时卫使石文义与张防表里作威福时称为刘瑾左右翼熹宗时田尔耕许显纯为魏忠贤义子拷杨涟左光斗辈坐赃比较立限严督之两日为一限输金不中程者受全刑全刑者曰械曰镣曰棍曰桚曰夹棍五毒备具呼謈声沸然血肉溃烂宛转求死不得显纯叱咤自若一夕令诸囚分舍宿于是狱卒曰今夕有当壁挺者壁挺狱中言死也明日涟死光斗等次第皆鎻头拉死每一人死停数日苇蓆裹尸出牢戸蛊蛆腐体狱中事秘其家人或不知死日庄烈帝禽戮逆党寃死家子弟望狱门稽颡哀号为文以祭帝闻之恻然然帝好疑羣下王徳化掌东厰以刻辅之呉孟明掌卫印时有纵舍然观望厰意不敢违而镇抚梁清宏乔可用朋比为恶凡缙绅之门必有数人往来踪迹故常晏启蚤阖无敢偶语旗校过门如被大盗官为槖均分其利京城中奸细潜入佣夫贩子隂为流贼所遣无一举发而髙门富豪局蹐无宁居其徒黠者恣行请托稍拂其意飞诬立搆摘竿牍片字株连至十数人肆虐极矣然其初太祖皆尝熟计而预防之而子孙卒以是亡国祸始于成祖一念之私而其毒至十数世而未有己至镇抚司职理狱讼初止立一司与外卫等洪武十五年添设北司而以军匠诸职掌属之南镇抚司于是北司专理诏狱然大狱经讯即送法司拟罪未尝具狱词成化元年始令覆奏用防语法司益掣肘十四年増铸北司印信一切刑狱毋闗白本卫即卫所行下者亦径自上请可否卫使无得与闻故镇抚职卑而其权日重世宗中年事多下镇抚镇抚结内侍多巧中防大监崔文奸利事发下刑部寻以中防送镇抚司尚书林俊言祖宗朝以刑狱付法司事无大小皆聴平鞫自刘瑾钱宁用事专任镇抚司文致寃狱法纪大坏御史曹怀亦谏曰朝廷专任一镇抚法司可以空曹刑官为冗员矣帝俱不聴万厯中建言有忤及税使者辄下诏狱刑科给事中杨应文言监司守令及齐民被逮者百五十余人虽已打问未送法司狱禁森严水火不入疫疠之气充斥囹圄卫使骆思恭亦言热审嵗举俱在小满前今二年不行镇抚司监犯且二百多抛瓦声寃镇抚司陆达亦言狱囚怨恨有持刀断指者俱不报云
　　宪宗成化元年三月令谳囚者一依正律尽革所有条例
　　时辽东巡抚滕昭言大明律乃一代定法而决断武臣独舍律用例武臣益纵荡不检请一切用律诏从之武臣被黜降者腾口谤讪有司畏事奏革之
　　四年二月命分别赌愽轻重等差
　　时获赌愽者四十余人命枷项示众仍榜禁之己而犯者复三十余人有不胜苦至死者刑科给事中毛宏等奏其中情犯亦有轻重怙终之徒固不足恤愚民不知榜例一时误犯致死可悯乞勅法司分为三等帝从之
　　六年二月严刼盗枭首之例
　　刑科给事中白昂言凡盗处决例于其行刼所在枭首示众其在京城闗厢行刼则免然辇毂之下情犯尤为深重亦湏枭首于京城百里外冲要处示众庶令严知警部院议从之
　　三月申明登闻鼓之制
　　兵科给事中宫荣言近年鼓下词状不与覆奏辩理致使寃抑控诉无所自后当与研审明白囘奏不许一概立案其直鼓官亦须详看曾经他处具告不行者方与封进从之
　　七年十二月禁革官司科罚
　　御史李賔等奏在外官司聴断词讼动辄罚人财物始则暂寄官库以欺人终则通同库役以入己其用计奸深有为预备稽考告讦之谋至假立文簿虚作支销者使不通行禁革则贪风愈盛末流之弊不可胜言请今后官司于军民词讼悉依律问拟无许罚物从之
</div>
    <div class="pagination">
<a href="钦定续文献通考_page214.html">上一页</a><span>...</span><a href="钦定续文献通考_page210.html">210</a><a href="钦定续文献通考_page211.html">211</a><a href="钦定续文献通考_page212.html">212</a><a href="钦定续文献通考_page213.html">213</a><a href="钦定续文献通考_page214.html">214</a><span class="current-page">215</span><a href="钦定续文献通考_page216.html">216</a><a href="钦定续文献通考_page217.html">217</a><a href="钦定续文献通考_page218.html">218</a><a href="钦定续文献通考_page219.html">219</a><a href="钦定续文献通考_page220.html">220</a><span>...</span><a href="钦定续文献通考_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
