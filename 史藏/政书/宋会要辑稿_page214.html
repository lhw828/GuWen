<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 214 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 214 页/共 1125 页</h1>
    <div class="content">施尊名，于以迓万年之福；有至德而广要道，于以致四海之刑。谅闻播告之修，共协荣怀之庆。」

      
庆元元年十月七日，礼部、太常寺言：「奉诏：『朕自承大统，稽之典礼，寿圣隆慈备福太皇太后、寿成皇太后、太上皇帝、太上皇后合上尊号，令前期集议以闻。』乞用此月十三日宰执、侍从、台谏、两省官于尚书省集议。」从之。于是右丞相余端礼等言：「恭依集议，加上寿圣隆慈备福太皇太后尊号曰寿圣隆慈备福光佑太皇太后，寿成皇太后尊号曰寿成惠慈皇太后，太上皇帝尊号曰圣安寿仁太上皇帝，太上皇后尊号曰寿仁太上皇后。」诏令学士院用十一月十七日降诏。
十一月五日，宰臣余端礼奏，太上皇帝尊号「圣安寿仁」四字。上曰：「《书》有『安』字，乃尧之德，又有安康之意，此已尽善，无毫发可疑矣。」上又曰：「昨日闻太上不肯入暖室，只用单罗帐。天气正严凝，夜间霜露下时寒气尤甚，朕闻之惊愕，寝食不安。」上忧形于色。端礼奏曰：「陛下圣孝如此，至诚足以感动太上皇。为天子父，以天下养，可谓尊荣，却未能自享此乐，只是心气未宁，不知可密遣人安排夹帐得否。」上曰：「禁中门户，太上亲自扃钥，如何修内司人入得 」端礼奏曰：「宫嫔中恐有可用人，圣旨宣谕排得否 」上曰：「亦无缘得人去，深恐易得感冒，医人又不得诊视，只是供药，必不对病。朕朝夕忧惧。」端礼等奏曰：「愿陛下少宽圣虑，但此念常不忘，太上心君纔清明，即无他矣。」 
二年八月二十六日，礼部、太常寺言：「检准淳熙仪制令节文，诸大庆大礼，发运、监司、提点坑治铸钱司同。诸州长吏奉表贺。将来十月三日奉上寿圣隆慈备福光佑太皇太后、寿成惠慈皇太后、圣安寿仁太上皇帝、寿仁太上皇后尊号册宝礼毕，系大庆典礼，乞〔依〕条施行。」从之。 
九月十九日，诏奉上寿圣隆慈备福光佑太皇太后、寿成惠慈皇太后、圣安寿仁太上皇帝、寿仁太上皇后尊号册宝：太傅，右丞相京镗。侍中读宝并奉宝，知枢密院事郑侨。中书令奉册并读册，参知政事谢深甫。侍中承旨宣答及奏礼毕，参知政事何澹。前导礼仪使并奏礼毕，签书枢密院事叶翥。押册案吏部侍郎四员，兵部尚书张叔椿、翰林学士傅伯寿、权吏部尚书许及之、吏部侍郎钱象祖。押宝案礼部侍郎四员，吏部侍郎杨辅、右谏议大夫刘德秀、中书舍人谢原明、国子司业兼中书舍人高文虎。奏中严外办礼部侍郎二员，权户部侍郎张抑、起居郎兼权刑部侍
郎张孝伯。殿中监，起居舍人胡纮。前导册宝太常卿，秘书监胡璩。举册官八员，太常卿沈诜、司农少卿兼中书门下省检正诸房公事陈祀、殿中侍御史姚愈、大理少卿周珌、张涛、监察御史张伯垓、吕棐、左司郎官郑公显。举宝官八员，右司员外郎卫泾、枢密院检详诸房文字张 
      
贵谟、尚左郎官张釜、孝功郎中黄唐、右曹郎中赵彦括、金部郎中赵师炳、仓部郎中王齐与、度支郎官赵彦励。押乐太常卿，刑部员外郎朱翱。奏解严礼部郎中二员，刑部员外郎陈研、户部员外郎杨文昺。太常博士三员，工部员外郎马觉、著作郎兼礼部郎官颜棫、宗正丞兼侍左郎官刘诚之。协律郎，太常丞张震。大庆殿并寿康宫前导皇帝行礼，知合门事谢渊、吴琰。进中严，权知合门事兼枢密副都承旨(载)[戴]勋。进外办，权知合门事谯令雍。进解严及寿康宫进外办，权知合门事赵嗣祖。进解严。权知合门事韩侂胄。
十月三日，奉上寿圣隆慈备福光佑太皇太后、寿成惠慈皇太后、圣安寿仁太上皇帝、寿仁太上皇后尊号册宝。前二日习仪。前一日，有司设御幄于大庆殿御凫后之西，东向，随地之宜。设册宝幄大庆殿当中，南向。设皇帝褥位三：一于大庆殿上册宝幄之东，西向；一于殿下当中，面册；〔一于〕殿下当中，南向。又设以册宝授太傅褥位一于殿下当中，横铺。太常设宫架之乐于大庆殿庭。协律郎位于宫架西北，东向；押乐太常卿位于宫架之北，北向。设文武百僚次于大庆殿门外，又设文武百僚次于慈福宫、寿康宫之内外，设太傅受册宝褥位于大庆殿下发册宝褥位之前，东南侧向。又设置册宝褥位一十六，内八于殿下南向，册东宝西。八于殿下东阶之东，西向。册南宝北。又设太傅位于殿下西阶之西，东向。侍中、中书令位于太傅之后，东向北上。吏部、礼部侍郎位于侍中、中书令之南，稍东向北上。举册、举宝官位于其后，重行，东向。设太常卿、太常博士位又于其后。又设太傅位于殿下东阶之东，西向。侍中、中书令位于太傅之后，西向南上。吏部侍郎位四：一于寿圣隆慈备福光佑太皇太后册宝之后，一于寿成惠慈皇太后册宝之后，一于圣安寿仁太上皇帝册宝之后，一于寿仁太上皇后册宝之后，并西向。又设举册官位八：二于圣寿隆慈备福光佑太皇太后册案之后，二于寿成惠慈皇太后册案之后，二于圣安寿仁太上皇帝册案之后，二于寿仁太上皇后册案之后。又设礼部侍郎位四：一于寿圣隆慈备福光佑太皇太后宝案之后，一于寿仁太上皇后太后宝案之后，一于圣安寿仁太上皇帝宝案之后，一于寿仁太上皇后宝案之后。俱重行，西向。又设举宝官位八：二于寿圣隆慈备福光佑太皇太后宝案之后，二于寿成惠慈皇太后宝案之后，二于圣安寿仁太上皇帝宝案之后，二于寿仁太上皇后宝案之后。俱重行，西向。设太常卿、太常博士位又于其后。设文武百僚位于宫架之北，东西相向。又设大次于寿康宫大门之内，设小次于殿南廊上，北向。设权安册宝幄次于寿福宫、寿康宫大门 
      
之内及和宁门外，各随地之宜。又设圣安寿仁太上皇帝御座于寿康殿上，当中西向。设皇帝褥位二：一于殿上当中，东向；一于圣安寿仁太上皇帝御座之南，北向。太常设宫架之乐于慈福殿门之外，北向，随地之宜。协律郎位于宫架西北，东向；押乐太常卿位于宫架之北，北向。又设宫架之乐于寿康殿门之内外，东向，随地之宜。协律郎位于宫架北，东南向；押乐太常卿位于宫架之东，东向。设置册宝褥位四于慈福殿上，随地之宜。又设褥位四于寿康殿北阶下，南向，册东宝西。以东为上。又设册宝褥位五：四于殿上稍东，南向，重行；一于殿上当中，东向。设太傅举册宝位于寿康殿上前楹间。又设读册宝位于册宝西，当中，东向。又设吏部、礼部侍郎位二于殿上，在北稍西，南向。又设太傅位于殿下北阶之北，南向。侍中、中书令位于太傅之后，南向东上。吏部、礼部侍郎位于殿下北阶之北，各于册宝案之后，南向。举册、举宝官位俱重行，南向。太常卿、太常博士又于其后。设文武百僚位于殿下宫架之东，南北相向。仪仗、鼓吹列于大庆殿门外，禁卫等列于殿庭。至夜，权退。文武百僚集于大庆殿门列幕次，各服朝服。仪仗、鼓吹列于殿门外，禁卫等列于殿庭，乐正帅工人以次入。合门、太常寺分引前导官、礼仪司、合门官、太常博士并礼直官，分立于御幄前之左右，押乐太常、协律郎入就位，文武百僚入就殿下，东西相向立定。管军、御带等窄衣执骨朵，大庆殿东朵殿侍立。都大主管官往来照管。吏部礼部侍郎、举册举宝官、太常卿、侍中、中书令、太傅俱诣殿下西阶之西褥位，东向立。少顷，侍中、中书令、吏部礼部侍郎升殿西阶，诣册宝幄之西，重行，东向立。举册、举宝官升殿西阶，于吏部、礼部侍郎之后东向立。太常卿升殿，诣西阶上之西，东向立。皇帝自内服靴袍入御幄，易通天冠、绛纱袍。合门官、礼部侍郎奏请中严，少顷，又奏外办。太常博士引礼仪使当幄前俛伏跪，礼仪使臣叶翥奏请皇帝恭行奉上寿圣隆慈备福光佑太皇太后、寿成惠慈皇太后、圣安寿仁太上皇帝、寿仁太上皇后尊号发册宝之礼。奏讫，俛伏，兴，还位。前导官前导皇帝出御幄，殿中监跪进大圭，礼仪使奏请皇帝执大圭。殿中监进大圭，诣东阶上西向少立，以俟礼毕受大圭。前导官前导皇帝诣殿上册宝幄前褥位西向立，举册官入幄，跪举寿圣隆慈备福光佑太皇太后册，兴。中书令举寿圣隆慈备福光佑太皇太后册，吏部侍郎押册案。举宝官入幄，跪举寿圣隆慈备福光佑太皇太后宝，兴。侍中举寿圣隆慈备福光佑太皇太后宝，礼部侍郎押宝(位)[案]。举册宫入幄，跪举寿咸惠慈皇太后册，兴。吏部侍郎押册案。举宝官入幄，跪举寿成惠慈皇 
      
太后宝，兴。礼部侍郎押宝案。举册官入幄，跪举圣安寿仁太上皇帝册，兴。吏部侍郎押册案。举宝官入幄，跪举圣安寿仁太上皇帝宝，兴。礼部侍郎押宝案。举册官入幄，跪举寿仁太上皇后册，兴。吏部侍郎押册案。举宝官入幄，跪举寿仁太上皇后宝，兴。礼部侍郎押宝案。太常卿前导册宝进行，协律郎跪，俛伏，举麾兴，工鼓(祝)[柷]，《正安》之乐作。凡举册宝并置册宝于案，皆礼部职掌助举。前导官前导皇帝步从，侍中、〔中〕书令奉册宝降自西阶，至殿下当中褥位，南向置定，偃麾戛敔，乐止。凡乐皆协律郎跪俛伏，举麾兴，工 (祝)[柷]而后作，偃麾戛敔而后止。侍中、中书令、吏部礼部侍郎、举册举宝官退，诣殿东阶之东褥位，西向立。太常卿俱诣殿东阶之东褥位，西向立。前导官前导皇帝至殿下面册褥位立，礼仪使奏请拜，皇帝再拜，在位官皆再拜讫，应行事、执事、应奉官不拜。寿康宫并准此。举册官诣寿圣隆慈备福光佑太皇太后册案之左右，东西相向跪，举寿圣隆慈备福光佑太皇太后册，兴。吏部侍郎押册案，先诣皇帝褥位前置定，吏部侍郎退立于东阶下，西向。中书令诣寿圣隆慈备福光佑太皇太后册位之北，南向。举册进行，作《礼安》之乐。至皇帝褥位前南向，皆跪，置(于)[册]于案。中书令兴，退诣殿东阶下，西向立。举册官兴，立。太常博士引太傅诣受册褥位东，南向侧身，俛伏跪。举册官跪举册，礼仪使奏请皇帝跪，捧册授太傅，太傅受册。又奏请皇帝俛伏兴，太傅兴，举册官举册兴。太傅奉册于殿东阶下，诣寿圣隆慈备福光佑太皇太后册褥位西向跪，置册于案，乐止。凡太傅受册宝，皆礼部先举册宝案诣殿东阶下褥位，西向置定。举册官兴，退立于册案之后，太傅兴，立于册案之侧，西向立。举宝官诣寿圣隆慈备福光佑太皇太后宝案之左右，东西相向跪，举寿圣隆慈备福光佑太皇太后宝，兴。礼部侍郎押宝案，先诣皇帝褥位前置定。礼部侍郎退，立于东阶下，西向。侍中诣寿圣隆慈备福光佑太皇太后宝位之北，南向，奉宝进行，作《礼安》之乐。至皇帝褥位前，南向，皆跪，置宝于案。侍中兴，退诣殿东阶下，西向立。举宝官兴，立。太常博士引太傅诣受宝褥位，东南向，侧身俛伏跪，举宝官跪举宝。又奏请皇帝跪，捧宝授太傅，太傅受宝。又奏请皇帝俛伏兴，太傅兴，举宝官举宝兴。太傅奉宝于殿东阶下，诣寿圣隆慈备福光佑太皇太后宝褥位，西向跪，置宝于案，乐止。举(官)[宝]官兴，退立于宝案之后。太傅兴，立于宝案之侧，西向立。举册、举宝官举寿成惠慈皇太后册宝并圣安寿仁太上皇帝册宝、寿仁太上皇后册宝，吏部、礼部侍郎押册宝案，侍中、中书令奉上寿成惠慈皇太后册宝、圣安寿仁太上皇帝册宝、寿仁太上皇后册宝， 
      
皇帝捧寿成惠慈皇太后册宝、圣安寿仁太上皇帝册宝、寿仁太上皇后册宝授太傅，并如寿圣隆慈备福光佑太皇太后册宝之仪。太傅以下并退，诣殿东阶下褥位，西向立。前导官前导皇帝诣殿下当中，南向褥位立，举册官、举宝官诣册宝位，俱跪举册宝，兴。吏部、礼部侍郎押册宝案，太常卿前导册宝由宫架东进行，《正安》之乐〔作〕。太傅、侍中、中书令后从，册宝出大庆殿正门，乐止。次辇官捧擎册宝于殿门外，捧册宝置于腰舁。初，册宝出大庆殿正门，太常博士引礼仪使诣皇帝褥位前北向俛伏跪，礼仪使(奏)叶翥奏礼毕，伏兴，复位。前导官前导皇帝升自东阶，将至御幄，礼仪使奏请皇帝释大圭，殿中监跪受大圭讫，皇帝入御幄，合门官、礼部郎中奏解严，皇帝服靴袍还内如来仪。文武臣僚以次退。内合导从册宝官并从驾臣僚，并俟导从册宝并从驾，其不该导从驾官并先出和宁门，赴慈福宫。 
俟慈福宫、寿慈宫恭行加上尊号册宝毕，皇帝自慈福宫服靴袍，乘辇至寿康宫大次，降辇入幄，仪仗、鼓吹、仪卫等分列于寿康宫门之内外，乐正帅工人以次入。文武百僚就次，各服朝服。前导官、礼仪使、合门官、太常博士、礼直官分立于大次前之左右，押乐太常卿、协律郎入就位，文武百僚入就殿下，南北相向立定。吏部、礼部侍郎、举册官、举宝官、太常博士、太常卿、侍中、中书令、太傅，俱诣册宝幄次前，随地之宜立定。举册官入幄，跪举圣安寿仁太上皇帝册，兴，中书令奉册，吏部侍郎押册案。举宝官入幄，跪举圣安寿仁大上皇帝宝，兴，侍中奉宝，礼部侍郎押宝案。举册官入幄，跪举寿仁太上皇后册，兴，吏部侍郎押册案。举宝官入幄，跪举寿仁太上皇后宝，兴，礼部侍郎押宝案。礼直官、太常博士、太常卿前导册宝进行，入殿门，作《正安》之乐。太傅后从，至殿北阶下褥位置定，册东宝西。乐止。侍中以下各就位定，太傅诣本班北向立定，皇帝就大次服通天冠、绛纱袍，合门官、礼部侍郎奏请申严，少顷又奏外办。前导官前导皇帝出大次，至寿康殿门，殿中监跪进大圭，礼仪使奏请皇帝执大圭。将至小次，礼仪奏请释大圭，殿中监跪受大圭。入小次，太常博士引礼仪使当次前俛伏跪，礼仪使臣叶翥奏请皇帝恭行奉上圣安寿仁太上皇帝、寿仁太上皇后尊号册宝之礼，俛伏兴，还侍立。前导官前导皇帝出小次，殿中监跪进大圭，礼仪使奏请皇帝执大圭。前导官前导皇帝升自南阶，至殿上褥位北向立。圣安寿仁太上皇帝服靴袍出宫，作《干安》之乐。禁卫诸班亲从等自赞常起居。圣安寿仁太上皇帝升御座，乐止。前导皇帝诣褥位东向立，礼仪使奏请皇帝再拜，奏圣躬万福。礼仪使又奏请皇帝再拜讫，前导皇帝诣圣 
      
安寿仁太上皇帝御座之南褥位北向立，太傅以下横行东向立定，太傅以下皆再拜。内行事、应奉官并免起居。班首不离位，奏圣躬万福讫，再拜。太傅诣殿北阶下褥位南向立，次分班南北相向立定，举册官诣圣安寿仁太上皇帝册案位前，跪举册，兴。吏部侍郎押册案升北阶，奉册宝行礼等官升降皆自北 。先诣圣安寿仁太上皇帝御座前褥位东向置定，吏部侍郎少退，稍北南向立。太常博士引太傅奉册升，作《圣安》之乐。中书令从升，太常卿前导册升殿，至殿上褥位东向跪，以册置于案，乐止。太傅以下兴，太常卿降阶复位立。太傅诣殿上前楹间东向立，举册官跪举册，中书令进当册案之西，东向跪，读册。册文曰：「皇帝臣扩谨稽首再拜言曰：臣闻干为天、为(若)[君]、为父，惟天为大，不可强名。昔者作《易》，以干为首，推尊乎天，称赞弥显，元功妙用，斯不容揜。大哉圣人，与天为徒。应人间世，为天下君；退藏于密，为天子父。圣人之不可名，天之不可名也。仁人事亲，如其事天，盖即推尊乎天者以尽推尊之实，称赞乎天者以极称赞之美，则扬鸿休，建显号，庶几乎形容万分一，其敢不自竭!恭惟太上皇帝出入神圣，与天同德；成顺致利，与天同功；兼听广览，隆宽尽下，与天同量。(君)[若]诏旨，敷布宽大，奋发威断，斥逐奸回，则风雷其号令也；圣学缉熙，上监成宪，宸翰昭回，下饰万物，则云汉其文章也。方膺骏命，纂鸿图。圣作明述，守一道之传；问安侍膳，奉两宫之欢。临朝愿治，宵衣旰食，图回庶政，忧勤六载。致冲和之少爽，遂静退而高蹈。乃以神器，畀于菲躬。若稽往 乃用贤去佞，洞照群情，则日月其明也；省刑薄赋，渗漉函生，则雨露其泽也。诞(谍)[牒]，历选群辟，尧授舜于既老之后，舜授禹于倦勤之余，未有以春秋之鼎盛，当规摹之日(亲)[新]，而脱屣超然，曾无撄拂。既以揖逊受之于前，复以揖逊传之于后，全懿铄于三朝，掩高躅于千古，皇乎盛哉!臣以寡昧，亲承付托，极天下养不足以为报，惟是载扬缛典，仰赞徽称，名所难名，庸见归美，所以诏当世而传无穷也。夫治臻乎熙洽之盛而成功不居，德充乎光辉之大而允恭克逊，非圣而益圣乎 由仁义而行而无行之之迹，尽人物之性而得性之之妙，非安所当安乎 寿居五福之一，仁为五常之先，优游所以长受命，安乐所以致延年，不曰寿乎 外而能爱以结人心，内而能静以循天理，不曰仁乎 臣不胜大愿，谨奉玉册玉宝，上尊号曰『圣安寿仁太上皇帝』。钦惟陛下游心尘外，玩意寰中，高乎太极而先天弗违，阅乎众甫而后天难老。膺受多福，燕及后人，以永亿载万年之休。」读讫，俛伏兴。举册官奠册，举册兴，中书令奉册，吏部侍郎押册案，先诣圣安寿仁太上皇帝御座之南褥位，东向置 
      
定。吏部侍郎降 ，复位立。中书令进册于圣安寿仁太上皇帝御座之南褥位，置册于案讫，中书令、举册官各兴，俱降 复位立。太傅降 ，诣圣安寿仁太上皇帝宝案之后立。举宝官跪举宝，兴。礼部侍郎押宝案，先诣圣安寿仁太上皇帝御座前褥位东向置定。礼部侍郎退，稍北南向立。太常博士引太傅奉宝升，作《圣安》之乐。侍中从升，太常卿前导宝升殿，至殿上褥位东向跪，以宝置于案，乐止。太傅以下兴，太常卿降阶复位定。太傅诣殿上前楹间，东向立，举宝官跪举宝，侍中进当宝案之西，东向跪，读宝。宝以「圣安寿仁太上皇帝之宝」为文。来仪，有绎庆辞，尤加美报。」宣讫，退诣折槛南北向立。太傅以下皆再拜舞蹈，又再拜讫，侍中诣圣安寿仁太上皇帝御座前俛伏跪，侍中臣何澹奏礼毕，〔俛〕伏兴，退复位。圣安寿仁太上皇帝还宫，作《干安》之乐。乐止，内侍官捧圣安寿仁太上皇帝册宝入宫。 读讫，俛伏兴。举宝官举宝兴，侍中奉宝，礼部侍郎押宝案，先诣圣安寿仁太上皇帝御座之南褥位东向置定。礼部侍郎降 ，复位立。侍中进宝于圣安寿仁太上皇帝御座之南褥位，置宝于案讫，侍中、举宝官各兴，俱降阶复位立。太傅降阶，诣寿仁太上皇后册宝之后立，举册、举宝官跪举寿仁太上皇后册宝，兴。中书令、侍中奉册宝，吏部、礼部侍郎押册宝案，先诣圣安寿仁太上皇帝御座之南祷位，东向置定。太常博士引太傅从册宝升殿，作《圣安》之乐。太常卿前导册宝升殿，诣圣安寿仁太上皇帝御座之南褥位东向跪，置册宝于案讫，乐止。中书令、侍中、举册举宝官兴，太傅、侍中、中书令以下俱降阶，各归班立。初，寿仁太上皇后册宝升殿，侍中升殿北 ，诣折槛稍南，北向立。太常博士引礼仪使、合门官前导皇帝诣圣安寿仁太上皇帝御座前褥位，东向。奏请皇帝再拜，俛伏跪，奏：「皇帝臣扩稽首言：伏惟圣安寿仁太上皇帝陛下宝图授 ，玉册扬休，仰介寿祺，共覃荣庆。」俛伏兴。又奏请皇帝再拜讫，侍中、参知政事何澹诣圣安寿仁太上皇帝御座前躬承旨，退于皇帝褥位前，北向宣答曰：「皇帝道笃事亲，志勤归美，夤登尊显，深谅钦诚。」侍中退诣折槛稍南，北向立。又奏请皇帝诣圣安寿仁太上皇帝御座之南褥位北向立，太傅以下横行东向立，太傅以下皆再拜讫，太傅稍前，东向俛伏跪，文武百僚并躬身。太傅奏：「摄太傅、右丞相臣京镗等稽首言：恭惟圣安寿仁太上皇帝陛下介寿慈宸，归尊宝册，三宫同庆，万国齐欢。」奏讫，俛伏兴，文武百僚直身立。太傅复位，太傅以下皆再拜，舞蹈。再拜讫，侍中、参知政事何澹诣圣安寿仁太上皇帝御座前躬承旨，退诣折槛前，北向宣曰：「有制。」太傅以下再拜，躬身宣：「琨瑶镂瑞，簪 
      
次皇帝诣宫中奉上寿仁太上皇后册宝。其日先设寿仁太上皇后座于本殿，南向；设皇帝褥位如寿康殿上之仪。殿上行礼毕，内侍捧寿仁太上皇后册宝兴，举册宝案。内侍举寿仁太上皇后册宝案，先诣寿仁太上皇后座前稍南在东褥位，西向置定，都大主管官前导册宝进行，作《正安》之乐。内侍前导皇帝后从册宝入宫，举册宝，内侍置册宝于本殿册宝案，乐止。兴，都大主管官退，内侍前导皇帝诣寿仁太上皇后座前褥位北向立。内侍引司言，司言引尚宫，尚宫引寿仁太上皇后出合，作《坤安》之乐。升座，乐止。皇帝再拜奏万福，又再拜退，诣寿仁太上皇后座之东褥位，西向立。举册内侍跪举册，(内侍跪举册)兴，作《圣安》之乐。次举册案，内侍举册案，置于寿仁太上皇后座前褥位，北向置定。内侍进册于案，乐止。举册内侍兴，少立。次读册，内侍北向立，举册内侍跪举册，读册内侍跪读册。册文曰：「皇帝臣扩谨稽首再拜言曰：臣闻万物所资以生者坤也，坤有生万物之功，故尽万物而不足以报，必极其德之至者而名言之。含洪光大，柔而刚，静而方，顺而正，皆坤德也。以言其持载则悠久而无疆，以言其爱育则长养而无外，兹其德之至者乎!惟我宋再受天命，尧、舜与禹，道高揖逊；姜、任与姒，功懋赞襄。昆虫草木，罔不嘉赖，德参坤元，固已无间。至若蚤 吉于洛阳，继呈祥于甲观，正长秋之尊位，配前殿之多仪，则我文母，寔兼有焉。答鸿恩，建大号，以显扬生生不穷之盛美，在予冲人，曷敢不极其至哉!恭惟太上皇后殿下瑞应涂山，秀锺沙麓，升自勋阀，上媲圣父。居处肃毅，举动齐庄。时在龙潜，躬履帝武，首毓陋质，丕承天休，必诚必亲，护视教载。逮我慈尊受禅，烈祖警戒励《鸡鸣》之操，忧勤怀《卷耳》之思，不矜褕翟之华，亲服练缯之制。阴教明而六宫风动，母仪备而彤管日新。太上起倦勤之心，从容参与子之议，遂令寡昧，获绍丕图。夫难名者生育之恩，莫酬者授受之助。天启圣善，成始成终，慈笃义隆，亶何以报!虽曰备九州岛之荣养，谨一月之四朝，俪极未央，联辉丹禁，寝门密迩，安问旁午，爱慕之意已孚，而归美之诚未尽也。载诹谷旦，懋蒇缛仪，率吁群情，并隆徽称。齐大明而久照，坐少广以延年，非悠久无疆之寿乎 宝老氏之慈而慈幼，极母怀之爱而爱物，非长养无外之仁乎 寿以仁得，仁以寿彰，寿高而仁益隆，仁隆而寿益固，天人相因，至理可必。臣不胜大愿，谨奉玉册金宝，上尊号曰『寿仁太上皇后』。伏惟殿下对亨嘉之会，辑纯懿之趾。调虞慈扆，觞玉 于万年；诒燕后昆，绵瓜瓞于百世。继自今宾实之名，大书特书而未已，皇乎休哉!」读讫，举册内侍奠册，举册并册案退，各复位。读册内侍俛伏兴，退复位。次举 
      
宝、读宝，内侍举宝案、读宝等，作乐、止，并如上仪讫，宝以「寿仁太上皇后之宝」为文。退。前导皇帝诣寿仁太上皇后座前褥位，北向立，尚宫奏请拜，皇帝再拜，俛伏跪，奏：「皇帝臣扩稽首言：伏惟寿仁太上皇后殿下同膺寿祉，齐贡号荣，缛典诞登，欢情胥浃。」俛伏兴。又奏请拜，皇帝再拜，躬身，内侍诣寿仁太上皇后座前躬身，承寿仁太上皇后旨退，西向答曰：「皇帝辑华号册，报美亲闱，备笃爱钦，唯增融怿。」又奏请拜，皇帝再拜讫，退诣寿仁太上皇后座之东褥位，西向立。内侍诣寿仁太上皇后座前俛伏跪，奏礼毕，俛伏兴。寿仁太上皇后降座，作《坤安》之乐，入合，乐止。皇帝退，易靴袍，以俟出宫还内。初，皇帝于宫中行奉上寿仁太皇太后尊号册宝礼毕，于寿康殿南阶下，合门官、礼部郎中奏解严，内侍转进，宰执率文武百僚就朝服诣寿康殿下拜笺，贺寿仁太上皇后，如拜表之仪讫，退。仪仗、鼓吹、仪卫以次退讫，应从驾臣僚免奏万福，俟从驾还内。习仪、行礼日各不视事，百司休务。 
六日，文武百僚诣文德殿拜表称贺。 
十二月一日，诏：圣安寿仁太上皇帝加上尊号册宝礼毕，其合该推恩人，并特与转一官资，令提举官先次开具职位、姓名申尚书省。 
十三日，诏：已降指挥，修制奉上尊号册宝了毕，内都大主管官王德谦合该转两官，可将一官于见今官转行，一官依条回授。 
皇帝朝。绍熙五年七月七日，诏令礼部、御史台、合门、太常寺条具朝见泰安宫礼仪以闻。于是礼部、太常寺议定，依礼例用一、五日车驾诣泰安宫朝见起居，如宫中之礼，即不集百官陪位、立班。是日从驾官回，作歇泊假。从之。 
二十一日，皇帝率文武百僚诣文德殿，奉表笺称贺太上皇帝、太上皇后。 
庆元元年正月五日，车驾诣慈福宫、寿慈宫、寿康宫起居。恭承太皇太后圣旨，自今后止遇旦、望、初八日、二十二日过宫。 
二月二十一日，宰执进呈次，赵汝愚等奏，来日车驾(过当)[当过]宫，万一雨作，亦须一出。上曰：「已是每月省了两次，何可不出 」 
九月七日，重明节，上诣寿康宫起居。时以孝宗服制免上寿。 
二十三日，太上皇后生辰，上诣寿康宫起居。 
三年六月二十一日，太皇太后圣旨：今后车驾止须旦、望过宫。既而宰臣京镗等奏：「过宫一月四次，已为定制，陛下圣德日新，岂容于孝宗终制之后，遽减省过宫日分 恐外间便有妄议。」上曰：「本是四日，今减两日，莫若且存旧制。」镗等奏：「若存旧制，一月之间或出或不出，却在陛下。」于是实时批出：「奉太皇太后圣旨，每遇旦、望日过宫。朕深思之，礼不可阙，奏知太皇太后，仍旧制。」 
十月三日，皇帝率文武百僚诣慈福宫、寿慈宫、寿康宫行恭上尊号册宝称礼。 
四年十二月十二日，宰执进呈次，京镗等奏：「至节 
      
后未到寿康，乞十五日定过，向去元日是正旦礼数耳。」上曰：「然。是日虽寿仁有旨免，亦须过去。」 
五年正月二十九日，诏：「恭承皇太后圣旨，今后车驾诣慈福宫几筵前烧香，寿慈宫、寿康宫起居，如遇忌辰并忌前衣服不便，并免到宫。」 
六年二月二十三日，皇帝诣寿康宫恭进圣安寿仁太上皇帝玉牒、圣政、日历、会要。
庆元六年十一月一日六年：原作「二年」，据以下所叙为光宗卒后事，光宗卒于庆元六年八月，此「二年」为「六年」之误，今改。，诏：「奉大行圣安寿仁太上皇帝谥册宝，摄太傅右丞相谢深甫，奉谥册宝知枢密院事兼参知政事何澹，读宝摄侍中签书枢密院事陈自强，读谥册摄中书令礼部尚书张釜，举册礼部侍郎陈宗召，太常少卿俞丰，举宝军器监兼权礼部郎官王炎、太常博士陆峻。」 
也。繄我神宋，同符帝王。太祖肇基，太宗践祚，传绪十叶，炎图中兴。巍乎大哉，时乃天道，法尧蹈舜，跨商轶周。稽三圣之传，揭二《典》之范，铺张丕绩，视禹益光，则固有在乎今日也。恭惟大行圣安寿仁太上皇帝，躬上圣之资，际重熙之运。粤自朱邸，升储青宫，鸡鸣问寝而子道克全，龙潜进修而君德滋懋。渊泉溥博以时出，聪明圣智而能知。剖明讼牍，已得于尹正之始；谙知物情，复见于参决之初。中外思慕而属心，圣父临朝而嘉叹。天人协应，内 增华，钦奉燕谋，润色鸿业。严两宫之尊奉，益供进之常仪。述寿皇已行之规，期于必遵，以见继承之实；念祖宗已成之宪，自有深意，以塞更张之源。先器识而务典实，则鉴取士之家法；贵久任而重数易，则循命守之圣谟。尊老臣以悦重华，扬宝册以庆慈惠。业业孜孜，守以一道也。畏天变之上形而感动于六事之陈，欲人心之无怨而察听于土木之役。戒言瑞物而思丰登之乐业，厉精治道而却歌颂之宣功。不贵奇珍而杜远方之求，不殖货利而务节用之本。行所无事则以心不私而能公；道运无迹，则审器日用而不蠹。休务之假益减，治事之日益增，则克勤于邦；会计始于宫掖，恩泽损于椒房，则克俭于家。亹亹穆穆，进以无疆也。建大中而消朋党，好正直而尚公平。以任贤使能为致治之要，以更出迭入为用人之法。语近臣以遏绝侥幸，饬监司以发擿奸赃。清介纯实则列置禁涂，博洽纯正则辅导王府。讲筵取经学该通 同日，起居舍人、兼权中书舍人、兼权直学士院邵文炳上光宗显仁圣哲慈孝皇帝谥议。议曰：「臣闻至大而不可名者天，至盛而不容述者圣。圣人之道，实原于天，而功德之盛，与天同大。尧舜相继，勋华并称，逮文命之祗承，昭神禹之授受。必传微妙，精一执中，广运而神，诚难俄测。而帝舜两申命于惟贤，孔子三致志于无间，于是禹之为大，古今同辞，流永扬休，相为先后。亦犹钦明文思，温恭浚哲，随事以着，推类以言，合众美而归全，犹可得而髣 
      
之老，馆阁储(仪)[议]论平正之人。择边帅于大臣详议之余，得殿岩于参稽公论之素。访旧弼以来谠论，擢御史以奖直言。访问而致谮愬之不行，虚怀而使所陈之得尽。采封事之议以伸四方敢言之气，讲景命之书而寤近习移人之非。论宽恤之可行即行而不当具文，谓懋赏之当与即与而不可不信。于以谨黎献之时与而嘉言之罔伏也。念户口虽众而民生寔艰，审窖藏之非地而民忧无蓄。雨旸形于忧喜，水旱欲以实闻。赈恤牧养必责以尽心，劝课农桑必儆以无扰。严郡邑名舍实取之禁，广诸道预备先具之储。经总之繁多，纲运之折阅，科罚对减之色目，(欲)[预]买畸零之取赢，蠲减代输，一于从予。立法恶其太重，疑刑务从厥中。情犯之适轻，则开其自新；流徙之抵远，则示以不杀。春夏之际，俾非重事而勿拘；盛暑虑囚，俾必前期而及远。览囹圄空虚之奏，则喜形于奖谕；闻肌体或伤之罪，则言寓于哀矜。于以见政在于养民而刑期于不犯也。以义武寓兵之法为近古，以两淮藩篱之本为在民。军政欲修，指统〔帅〕副贰分治之为非；守御有地，视重屯列戍增损之当异。将臣屡戒于掊克，归正常务于抚存。招生部以结蕃戎，创神勇以收子弟。柔远能迩，敷文德也。(郡)[群]臣进对，商略大事，率言简而理得；诸儒讲论，反复折衷，皆心会而意明。传闻失实，知非王霸之图；细故从事，识非大体之务。临照百官而深辨邪正，明见万(理)[里]而(典)[曲]尽事情。由思而睿，惟几康也。临御六载之间，规(抚)[ ]百王之上。九功之所以着，庶绩之所以凝。端由学聚问辨，成笃实辉光之新；日就月将，大缉熙光明之盛。重离之继昭而薄海咸仰，天鉴之下济而品物流形。何千万年，俾昌而炽。而乃履干之正，体道之宗，玩意希夷，脱屣高蹈，肆举神器而亲(爰)[授]圣子，侔功大极而颐燕寿康。为天子父以极其尊，享天下养以致其乐。岁受内朝之称庆，日顾寝门之问安。欢欣穆愉，慈爱备至。遽闻凭几导扬之命，俄趣乘云上宾之游。兹皇帝所以兴哀无时，孝思罔极，擗踊追慕，悼心悲摧，怆昊天之不辰，痛扬驭之莫返，而三灵改色，臣庶攀号，泣尽而继之以血也。禹陵献卜，会稽是瞻，因山有期，羡封夙戒。参酌古今，考订六家，将饬攸司，勒崇丕册，庶几有以冠徽称而诏万世。谨按《谥法》：『圣能法天曰宪，施仁服义曰仁，通达先知曰圣，能官贤才曰哲，视民如子曰慈，继志述事曰孝。』迹夫至公无私以应物，自强不息以进德，非圣能法天乎 济众而均于一视，博爱而事得其宜，非施仁服义乎 极深研几而融照万微，穷理尽性而超卓独见，非通达先知乎 明于知人而务取所长，量材授任而各得其用，非能官贤才乎 恻怛钦恤而轸怀如伤，抚绥和柔而燕及远迩，非视民如子乎  
      
授受一辙而允执厥中，孝理天下而率由旧章，非继志述事乎 万善具备，全德丕显，固已被四表而宅天下，至海隅而及万邦。宣昭洪辉，扬厉景铄，疑非愚臣之所及，而天下之所得私。若昔成式，天子之谥则请之南郊，况我慈皇尧舜之道既原于天，彝伦之畴复畀于帝，为纲为纪，(成)[克]允成功，赫奕炜煌，配天无极，申以节惠，于昭至公，对在天之灵，无俯仰之愧。大行圣安寿仁太上皇帝尊谥，宜以天命锡之曰『宪仁圣哲慈孝皇帝』，庙号光宗。」 
十四日，命特进、右丞相谢深甫摄太傅，奉上光宗寿仁圣哲慈孝皇帝谥号册宝于庙室。册文曰：「孝子嗣皇帝臣扩。臣闻尧舜之道禹传之，而揖逊之懿同乎三圣；尧舜之治禹继之，而垂拱之盛同乎三朝。以言其德则冠百王，以言其功则被万世。立极垂统，忧深虑远，乃以神器，亲授与子。是以表行宾实，因名为谥，生则以禹称之，没则以禹号之，历数千载莫之与京。惟我烈考，无间然矣。恭惟大行太上皇帝亶明明英睿之姿，厉亹亹图回之志。为声为律而辅以稽古，为纲为纪而本以守谦。毓德振宫，推戴已久；继明离照，讴歌皆归。精一执中，妙于心传；历数在躬，得于面命。禹之懋德丕绩，终陟元后也。简乐之尹正而深识民情，议事之参决而洞达国体。践祚之初，天德清明，号令之发，竦动群听，惠泽之沾，渗(鹿)[漉]函生。戒百官之贪浊而严纠劾，戒长吏之更易而重久任。蠲三辅预买丁庸之赋，损四川盐酒折估之额。轻徭役，谨刑罚。禹之德惟善政，政在养民也。条列五事，守孝宗所尚之规。申饬三省，(尊)[遵]孝宗已行之法，即祗承于帝也。广丰年之平籴以厚储积，行歉岁之赈货以救流徙，即思溺由己也。旁开求言之路，日引轮对之班，诏执政 臣之论事，谕宰辅侍从之入奏，即闻善言则拜也。荐举贤畯，命于近列，斥逐嬖幸，奋自威断，即称善人不善人远也。减休务之假，增治事之日，(惊)[警]怠忽，察偷惰，克勤于邦者也。恩泽裁损，不私于椒涂，会计节省，必始于宫掖，克俭于家者也。劝讲经籍，发明百篇之义，游戏翰墨，备具八法之体，洛书之锡也。承三宫之劝，极四海之养， 郊丘，飨宗庙，致孝之道也。若乃焦劳思治，致爽冲和，爰念退闲，逊于大位。褰裳高蹈，颐神澹泊，与天为徒，宜享康宁，永跻上寿，遽乘白云，返于帝乡。嗟夫!临御六年之间，垂摹亿载之远，有典有则，贻厥子孙。道在敬承，罔敢失坠。载惟一家父子之亲传，三世圣明之相继，体尧蹈舜，壹似乎禹。今也弓剑之藏，复归禹(冗)[穴]，原始要终，若合符节。呜呼，岂偶然哉!臣以凉德，嬛然在疚，即远有期，攀号莫及，敢纪鸿名，图报罔极。然巍巍之治莫可拟议，非浑浑之书岂能形容。管窥蠡测，姑述见闻。是用稽谋于众，请命于天。宪垂百代之后，仁 
      
居五常之先，惟睿作圣，惟明作哲，道(以)[三]宝以为慈，冠百行而为孝，诞辑众美，具扬丕铄。至于德之著者光于上下，功之显者光于祖宗，若帝与王，莫能两尽，由今准古，厥光大矣。谨遣摄太傅、特进、右丞相、提举编修国朝会要、提举编修 令、岐国公、(国)食邑八千六百户、食实封三千二百户谢深甫，举玉册玉宝，上尊号曰『宪仁圣哲慈孝皇帝』，庙号光宗。伏惟皇矣威灵，克配天「天」上脱一字。，于万斯年，以顾越我国家。谨言。」册文右丞相谢深甫撰书，宝文签书枢密院事陈自强篆。 
嘉定三年七月七日，诏光宗皇帝依典故合加上谥号，令礼部、太常寺讨论闻奏。 
十七日，诏曰：「礼将举于南郊，报敢忘于先帝 惟丰功盛烈，既亘古以独隆；则显号尊名，宜与天而同大。恭惟光宗宪仁圣哲慈孝皇帝道高往圣，德被生民。惟一惟精，授受仰同于尧舜；克勤克俭，仪刑本自于家邦。仁风播乎八纮，利泽周乎四海。虽大美固难于摹写，然徽称宜极于形容。顾予眇躬，嗣有丕祚。向焉越绋而行事，礼文遂致于阔 ；今也燔柴之有期，典故盍先于讲究。上考绍熙之制，近用庆元之规。扬伟绩而铺宏休，务增光于既往；蜚英声而腾茂实，冀垂耀于无穷。光宗皇帝谥号见今六字，宜加十字为十六字，如祖宗故事，令宰执、侍从、台谏、两省官、礼官集议，仍令礼官详具典礼以闻。」既而特进、右丞相陈自强，知枢密院事、兼〔参〕知政事许及之，参知政事袁说友，签书枢密院费士寅，吏部侍郎、兼权吏部尚书张伯垓，户部侍郎李大性，中书舍人王容、颜棫，权吏部侍郎曾 ，权户部侍郎王违，权兵部侍郎宇文绍节，权刑部侍郎李景和，权工部侍郎李寅仲，太常少卿陆峻，起居郎、兼给事中萧逵，起居舍人、兼直学士院莫子纯，侍御史张泽，礼部郎官陈岘，右正言杨炳，监察御史林行可、商飞卿，太常丞章燮，太常博士叶时，太常寺主簿王庭芝集议，加上光宗宪仁圣哲慈孝皇帝徽号曰「光宗循道宪仁明功茂德温文顺武圣哲慈孝皇帝」。诏恭依。 
八月五日，诏右丞相陈自强奉册宝摄太傅，知枢密院事、兼参知政事许及之撰册文，参知政事费士寅书册文，(册)[同]知枢密院事张孝伯篆宝。 
同日，礼部、太常寺言：「今来集议光宗皇帝徽号，候(选)[撰]到议文，依礼例奉册宝太傅率行事官并文武百僚诣光宗皇帝本室奏请，并奏告诸室，合差读奏请徽号议文官一员。」诏以起居郎兼给事中萧逵充。 
同日，摄太傅右丞相陈自强等上光宗循道宪仁明功茂德温文顺武圣哲慈孝皇帝徽号议。议曰：「臣闻上天之德广大精微，有不容测识之理，而高明刚健之称经得而名者，以其迹也。邃古之初，混茫幽昧，有不可形容之事，而炎农羲昊之号史得而纪者，以其实也。圣帝明 
      
王，天德地业，造道之妙，该美之全，同符乎三王，录功乎五帝，拟议者无所容其喙，铺张者无所措其词。然而声烈播乎一时，令闻垂乎万代，礼官博士考古而订议，圣子神孙勒崇而垂鸿，宗庙有待而后尊，功德赖之而益显，讵非美因迹着，名以实彰，固典礼之所不容缺，而臣子之所当尽心者欤!矧夫讴歌归于吾子，揖逊踵乎重华，付托得人，始终无间，宜乎缵茂昭孝，明发兴怀，思所以扬洪辉，申景铄，被之金石，炳诸典谟，于昭前闻，允在今日。上哉敻乎，五三六经载籍之传不可加已!恭惟光宗皇帝聪明本乎天纵，睿哲得于生知，齐圣而广渊，温恭而允塞。粤在蚤岁，洎于初潜，庄重夙成，言笑不妄，内外禀畏，宫府肃然。种稻田以审知民情，亲儒生以商略前史。祁寒隆暑，讲讲有常讲讲：疑是「讲读」。，圣经贤傅，咨访靡懈。洪惟孝庙，灼知天心，蔽自宸衷，靡因群议，乃重光单阏之岁，亲谕辅臣，谓他时亲御戎辂以抚六师，监国之任，蚤定惟先，则所以察之者熟而属之者厚矣。遂开青宫，肇庆储嗣，元良以正，羽翼以成。日轮星辉，彪炳明润，社稷长远，本原在斯。乃尹京邑以首诸夏，开议堂以翊万微。明谨庶狱而圄空之 彰，剖灼群疑而干健之刚着。乃受内 ，临庆基，发德音，敷旷泽，风飞而雷厉，天施而地生。下明诏以求直言，愈故老以咨大政愈：疑误。。整齐纲纪，训 臣工，刑政修明，规模宏远。遐观方册，伊昔帝王，慈莫大乎陶唐，孝莫崇乎虞舜。亚斯之世，鲜克兼之。惟帝嗣位，深念拜本，广求民瘼，减近甸之重敛，损江右之急征。苏羸饫饥，施舍已责，民人乐业，田里晏安，爱民之至，视尧无间焉。温凊承颜，怡愉养志，迭三宫之册，躬五日之朝，四世团栾，一心恭顺，声明辉耀，文物焜〔煌〕，事亲之笃，视舜有光焉。懿哉铄乎，(被)[彼]汉文节俭示减租之仁，唐宗父子侈兴庆之朝，比兹褊矣。若乃隆宽尽下，褒直劝忠，百辟周行，谏官御史，连疏交章，抵触忌讳，敌己以下，听受犹难，而亲降色词，玉音嘉奖，不啻不敢含怒，其量洪矣。屏憸远壬，放佞黜邪，掖庭宫寺，声势隆赫，稍有专恣，谴逐随之，而抑远权幸，尊礼庙堂，不使大臣怨乎不以，其断明矣。躬御革辂，阅武近郊，(技)[拔]擢偏裨，戒饬将帅，缮器除戎，筑城固垒，武备修矣。诏举贤良，亲策多士，召封迩列，递宿玉堂，光宠儒绅，赉贶宸翰，文治举矣。宫闱之间，服御朴素，衣不文绣，饰无金珠，声色屏远，女谒不兴，非恭俭之化乎 褒德录贤，念功怀旧，览观盟府，烟阁图形，追奖直臣，太常锡谥，非忠厚之治乎 湛恩庞洪，膏泽沕潏，符瑞绍至，年谷屡丰。内之则奉觞称寿，父祖子孙，恩意欢洽；上之则郊天祭地，上下神只，景贶骈轃；近之则家给人足，刑法以清；远之则弓橐矢箙，边鄙不耸。礼备乐具，治定功成。方且脱屣万几，搴裳神器， 
      
亲札宸翰，嘱之大臣，有疾弗豫，自欲退闲。乃命嗣皇，授以大宝。方大庭之颐燕，俄荆鼎之趣成。乘云上宾，攀髯靡及。威灵有赫，英烈如存，福禄滂洋，燕及孙子。巍巍乎，皇皇哉，越契踰绳，按经眇古，功德茂盛，不能尽宣，其畴能宣之哉!夫华协于帝，恭己无为，循道也；恢洪祖业，润色增光，明功也；汲汲为学，业业致孝，茂德也；小心翼翼，光被四表，温文之谓也；保大定功，遵养时晦，顺武之谓也。合宪仁圣哲慈孝之号，是宜管窥蠡测，参举宪(宪)章，奋日月之绝末炎以展采错事此句似有脱误。，荐之郊庙，以章光宗之洪业休德，用永永亿万世。请上徽号曰『光宗循道宪仁明功茂德温文顺武圣哲慈孝皇帝』。」 
六日，诏加上光宗皇帝徽号都大主管官，差宣正大夫、宁远军承旨使、入内内侍省副都知卢安仁，仍以都大主管所为名。 
同日，礼部、太常寺言：「光宗皇帝徽号宝，欲以『光宗循道宪仁明功茂德温文顺武圣哲慈孝皇帝之宝』为文。」诏恭依。 
同日，礼部、太常寺言：「今来加上光宗皇帝徽号，依礼例郊祀大礼前三日发册宝及奉上行礼。于发册宝前一日，皇帝宿斋于文德殿，宰执宿(卫)[斋]于皇城司，其余行事官于丽正门外待漏院，百官宿斋于本司。至日皇帝服通天冠、绛纱袍，御大庆殿奉册宝，授奉册宝太傅，诣太庙本室奉上行礼。」从之。 
同日，礼部、太常寺言：「依礼例，奉册宝使持节奉册宝诣太庙行礼，合用节，乞下文思院制造。」从之。 
七日，礼部、太常寺言：「加上光宗皇帝徽号，依礼例发册宝及陪位官并服朝服，奉上册宝行礼官服祭服，陪位官服朝服。」从之。 
九日，礼部、太常寺言：「昨奉上孝宗皇帝徽号，以册宝告庙，更不改题神主。将来奉上光宗皇帝徽号，乞依礼例施行。」从之。 
九月十九日，礼部、太常寺言；「奉上光宗皇帝徽号，合用仪仗导引排立，欲照淳熙十五年迎奉圣神武文宪孝皇帝虞主还德寿宫并神主祔庙，排设细仗五百人导引应奉。」从之。 
二十四日，诏将来奉上光宗皇帝徽号：奉册宝摄太傅，右丞相陈自强。奉宝读宝侍中，知枢密院事兼参知政事许及之。奉册读册中书令，参知政事(赀)[费]士寅。举册，兵部尚书钱象祖、吏部尚书张伯垓。举宝，吏部侍郎汤硕、户部侍郎李大性。进接大圭，吏部侍郎曾 。奏中严外辨，礼部侍郎宇文绍节。御前奏中严外辨，户部侍郎王违。礼仪使前导皇帝行礼，同知枢密院事张孝伯。奏解严，刑部侍郎李景和。御前奏解严，中书舍人颜棫。赞引奉册宝太傅并奉上(礼行)〔行礼〕，工部侍郎(并)[兼]太常少卿李寅仲。赞引前导礼仪使，起居郎兼给事中萧逵。押乐太常卿，右谏议大夫张泽。光禄卿，侍御史陆峻。奉礼郎，右正言杨炳。协律郎，监宗御史林行可。太祝，监察御史商飞卿。太官令，秘书监兼 
      
权中书舍人李大异。大庆殿发册宝前导皇帝行礼，知合门事苏师旦、李安礼。进中严并外办牌，知合门事郑盖。进解严牌，知合门事张时修。 
十一月八日，命右丞相陈自强摄太傅，奉上光宗循道宪仁明功茂德温文顺武圣哲慈孝皇帝徽号册宝于庙室。册文曰：「孝子嗣皇帝臣扩闻，古者帝王，德参天地，天地不可以绘画，帝王孰得而形容 然太极既分，天地设位，而大哉干、至哉坤为可称，语其德则刚健中正，直方光大，非一言之可名。鸿荒以降，帝王有述，而大哉尧、君哉舜为可纪，语其德则聪明文思，浚哲文明，非一辞之能尽。繄我祖宗之具美，远追尧舜而同符。家法继承，皇纲接统。艺祖顾命而不私于与子，高宗内禅而独断于传贤。孝宗从与子而荐于天，诸邸特惟贤而不以长。丰功大业，与古匹休，显号鸿名，于斯为盛。恭惟光宗宪仁圣哲慈孝皇帝受舜之荐，若禹之传，拟而议之，不可尚已。迹夫岐嶷之姿，天日之表，神灵而徇齐；师保之训，礼乐之教，温文而恭敬。学缉熙而日就，德罔觉而日新。尹正京邑则轸民情之利病，闵农事之艰难，如贞观决庶务于承华之时；参决议堂则定国论之是非，判人材之邪正，如天禧见辅臣于资善之日。以君臣父子之懿，为讴歌狱讼之归。奉五日之朝，则诚孝不替于日三；际一时之盛，则历数式绵于时万。中天之运启而新会元之历，舆地之图览而慨建隆之勋。谨内修，严外治，则固形势以为本根；开众正，却群伪，则革偏党以护元气。守臣上殿，丁宁训谕，以爱民为本；使臣临遣，委曲戒(饰)[饬]，以察吏为先。哀矜庶狱，省刑薄敛，而好生之德下洽于民心；不贵异物，务农重谷，而丰年之报上符于天意。故得五纬不忒，三光以平，泽南洽而无波涛之惊，威北畅而绝烟火之警。犹且专翊善之职以崇国本，增胄监之养以固宗藩。隆始初，具品式，惩苟且于一时；明宪度，裒宽恤，示章程于万世。终日干干而尚虑治道之未进，小心翼翼而惟恐亲意之或违。积兹忧勤，深自抑畏。属孝祖弃天下之养，方慈父服宫中之丧，遽非黄屋之心，乃以鸿图而授。虽宏远之摹未究，而甚盛之德蔑加。欲尽形容，只同绘画。臣猥以眇质，获承庆基，惟祖父之是循，每羹墙之必见。一意遹祗于诒燕，十年粗底于和平。对越在天之灵，再展郊丘之敬。谨遣特进、右丞相、提举国史院、提举实录院、提举编修国朝会要、提举编修玉牒、提举编修 令、清源郡开国公、食邑六千三百户、食实封二千四百户陈自强，奉玉宝玉册，加上徽号曰『光宗循道宪仁明功茂德温文顺武圣哲慈孝皇帝』。仰惟于赫皇考，启佑后人，光于祖宗，永有区夏。谨言。」册文知枢密院事兼参知政事许及之撰，参知政事费士寅书，宝文同知 
      
枢密院事张孝伯篆。
庆元三年七月十二日，诏孝宗皇帝合加上谥号，令礼部、太常寺疾速讨论闻奏。 
二十六日，诏曰：「礼莫重于始郊，孝莫严于尊祖。虽神功圣德，曾无地以寄言；然茂实徽名，肆因天而请谥。属紫坛之肇祀，宜清鹢之勒崇。恭惟孝宗哲文神武成孝皇帝躬上哲之(恣)[姿]，绍中兴之运。望如云而就如日，华既重尧；勤于邦而俭于家，道爰授禹。九域涵濡于帝泽，八荒震詟于皇威。荡荡巍巍，敻高于前古；承承继继，光启于后人。朕远摭有唐之彝，近袭绍熙之矩，将以体太上追思之重，合天下称愿之公。顾累千百言，曷究形容之美；然弥亿万载，庸增舄奕之休。钦柴行即于璧丘，刊玉恭先于宝册。贻孙谋以燕翼，诞昭有永之传；扬鸿烈而缉熙，丕显无穷之号。孝宗皇帝谥号见今六字，宜加上十字为十六字，如祖宗故事。令宰执、侍从、台谏、两省、礼官集议，仍令礼官详具典礼以闻。」已而右丞相京镗，参知政事、兼知枢密院事谢深甫，参知政事何澹，签书枢密院事叶翥，吏部尚书、兼侍读、兼给事中、兼修玉牒许及之，兵部尚书、兼侍讲刘德秀，刑部尚书、兼侍读李沐，工部尚书钱象祖，户部侍郎、兼详定 令官张抑，礼部侍郎、兼侍读、兼实录院同修撰、兼吏部侍郎杨辅，中书舍人、兼侍讲谢源明，中书舍人、兼国子祭酒、兼直学士院、实录院同修撰高文虎，右谏议大夫、兼侍讲姚愈，权吏部侍郎、兼侍读、兼实录院同修撰黄由，权户部侍郎陈杞，权兵部侍郎王溉，权刑部侍郎张孝伯，权工部侍郎、兼实录院同修撰胡纮，太常少卿何异，起居郎、兼实录院检讨官张贵谟，起居舍人、兼实录院检讨官卫泾，殿中侍御史、兼侍讲张釜，右正言刘三杰，监察御史沈继祖、汤硕，太常丞、兼户部郎官张震，太常博士汪义和，著作佐郎、兼实录院检讨官、兼皇弟吴兴郡王府教授、兼权礼部郎官、兼翰林权直陈宗召，太常寺主簿张岩，赴尚书省集议，加上孝宗哲文神武成孝皇帝徽号曰「孝宗绍统同道冠德昭功哲文神武明圣成孝皇帝」。诏恭依。 
八月九日，诏加上孝宗皇帝徽号，将来群臣诣太庙本室奏请，并发册宝及奉上行礼，都大主管官以内侍省都知甘昺充。 
二十七日，礼部、太常寺言：「加上孝宗皇帝徽号，依礼例于郊祀大礼前三日发册宝及奉上行礼，合于发册宝前一日宿斋。乞于十一月一日，皇帝宿斋于文德殿，宰执宿(卫)[斋]于皇城司，其余行事官于丽正门外待漏院，百官宿斋于本司。十一月二日，皇帝服通天冠、绛纱袍御大庆殿，奉册宝拜讫，次授奉册宝太傅，诣太庙本室奉上行礼。俟太庙奉上礼毕，是日内有差充太庙前二日朝献景灵宫行事执事官，趁赴景灵宫省馔立班讫，次文武百官并赴大庆 
      
殿，以俟立班，奏请皇帝致斋。余依大礼已定仪注施行。」从之。 
九月十四日，礼部、太常寺言：「今来集议孝宗皇帝徽号讫，候撰到议文，依礼例奉册宝太傅率行事官并文武百僚诣孝宗皇帝本室奏请，并奏告诸室，合差读徽号议文官。」诏差起居郎张贵谟。 
二十一日，中书舍人、兼国子祭酒、兼直学士院、兼实录院同修撰高文虎，上孝宗绍统同道冠德昭功哲文神武明圣成孝皇帝徽号议。议曰：「臣闻备道全美者，上圣之成能；有德必名者，盛帝之高致。道造乎妙，德臻乎隆，极天地之际蟠，同日月之常久。崇深闳奥，莫探其原；广大精微，靡殚其蕴。然而史厘皇王之叙、典垂勋华之称者，讵非美以事昭、名以象示欤!然则奋景炎，摛鸿铄，振芳烈，彰缉熙，黼藻形容，铺张扬厉，写之琬琰而有补，被之金石而无穷，兹揭谥尊名、表功勒号所繇作也。况乎缵尧之绪，广文之声，父子一时，基业万世。思所以宣华阐秘，腾茂扬翘，使光明显休，沕潏曼羡，弥测而弥远，益传而益新，蕤于简编，炳然润色。属我皇上，敷贲大猷，苞举至公，率吁众志，言扬而天人合，谋饬而上下孚。皇乎休哉!神圣之显符，古今之懿范也。恭惟孝宗皇帝钦明而文思，浚哲而温恭。刚健充于日新，智勇全乎天锡。识照范围而不以察，行该伦制而不自矜。巍巍乎荡荡乎，固已配五帝，冠三王，开辟以来未之闻也。粤稽艺祖，肇造皇家，传位于昆，弗私其子。仁流义衍，庆发祥锺，启佑后人，诒孙燕翼，挺生睿质，与祖同符。洪惟高宗，灼见天命，中奋宸断，丕建帝储，蚤 庆基，光系大统。天地社稷，罔不怿宁；华夏山川，罔不依戴。炎图赫奕，宝系延洪。而归尊慈闱，业业致孝；厉精治道，兢兢靡遑。功业所就之言，轶乎汉祖；付托得人之善，迈乎唐宗。宋之休，其盛矣乎!伊昔书契，断自典谟，德始乎明、孝崇乎大者，特虞舜耳。维祖御极，奉亲尽道，继志而述事，遵制而扬功，视舜益隆焉。畏天有训，敬天有图，水旱攸闻，忧惧儆戒，而乾坤清(谥)[谧]，躔象澄辉，阴阳序调，年谷丰美，非察天之宝欤!承颜顺志，侍(善)[膳]问安，宝册荐登，庆觞屡举，而勇于退处，永言孝思，典章礼仪，冠绝隆古，非事亲之笃欤 磨厉人才，亲加临遣，历治中外，搜举事庸，而郎陟郡劳，台登县迹，武优转级，职待有勋，非亮功之命欤 深诏使轺，申饬守令，损租减税，发廪贷民，而表廉律赃，去苛禁暴，户增地辟，迩悦远来，非厚生之效欤 遹观天谋，深念邦本，其明谟远略，英度忱机，锐于有为，勤于自治，皇威之所震迭，圣虑之所图回，笼络群材，鞭策斯世，如恐不及者。悼三川之遐阻，痛中原之膻腥，雾扫飙清， 庭捣亢，帝意固有在矣。丑虏畏恒，使介顺恭，平国书之仪，杀岁币之目。功烈盛大，祚佑巩安。于戏伟哉!圣既济于高明， 
      
学既典于终始，而谦虚退托，益广访询，黾勉勤劳，复详论绎，非训典不道，惟艺略是亲。辟御延和而日近臣邻，宿直玉堂而夜咨儒雅。校文辑史，考传诂经，每躬断之至繁，亦研覃而不懈。故述作之制，则制赞以美孝德之感，作赋以阐造化之工，歌诗以发恢规之雄，述论以饬用人之道，旨义浑噩，表里六经。笔法之妙，则明堂以严宗祀之恭，经阁以崇奎章之奉，赐书以懋进士之训，诗篇以侈臣工之荣，钩珥照回，超冠八法。皇灵恢于渐被，人文着乎化成。至若御馆弗亲，声色弗御，听朝日昃，览书宵分，其勤至矣。服有瀚濯，饰无金翠，庭绝横赐，府流羡缗，其俭彰矣。旌别文武，洞料事几，权舆兵谋，周知险阨，其明远矣。任用台谏，奖厉忠规，遏斥伪浮，屏绝私党，其断精矣。若乃临策贡士，命举贤良，东观阅书，西雍讲礼，足以宣其文；甄拔将校，砥练师屯，细柳按军，射殿阅士，足以鬯其武；圜丘展禋，合宫配祀，太室献祼，原庙荐新，足以广其诚；祗承文母，日事东朝，亲奉旨甘，躬致定省，足以殚其爱。至于笃亲睦族，尚仁也；念旧重老，尚义也；礼协乐，尚仪也；搜文崇艺，尚教也。临御滋久，听治益精，人间区分，事皆随决。精神所运，群臣莫望于清光；念虑所关，至计迫存于恢复。是以任用之际，每期于事功；训饬之严，必经于边备。政归综核，下亡具文。跻世于晏雍，措国于康乂。二十八年之间，规摹之登闳，枢机之周密，纪纲制度肃其叙，声明文物昭其华，足以增光祖宗，垂业亿嗣。及乎治既成矣， 既丰矣，终坚奉亲之志，立决与子之图。颐燕大安，虞侍长乐，亲举神器，授之重明。天锡昌祺，神 康祉，尊荣曼寿，福禄燕宁。方当玩志希夷，游心冲漠，侍瑶池之乐，赋静斋之安，而乘云莫留，终天罔及。赖威灵之如在，暨仁泽之方深，侈于继承，自我烈祖，倚欤赫哉!勋德渊茂，不能尽宣，后有作者，弗可及已。夫系唐缵尧，本支百世，是绍统也；下武继文，父作子述，是同道也；以舜 禹，始终至孝，是冠德也；武宣信威，天声燀赫，是昭功也；光被四表，照临百官，明之谓也；道育万物，聪冠群伦，圣之谓也。合哲文神武成孝之号，蠡测大美，绘饰景光，参稽舆谋，揆勺宪典，质之天地，荐之庙宫，垂之千万祀，用章孝庙之休烈洪业，与宋无极。请上徽号曰『孝宗绍统同道冠德昭功哲文神武明圣成孝皇帝』。」 
二十八日，礼部、太常寺言：「奉上孝宗皇帝徽号，合用仗仪、导引排立，其仪仗乞令兵部差拨。及用鼓吹，乞下殿前步军司差拨杂攒乐人充。」从之。 
十月三日，诏十一月二日奉上孝宗皇帝徽号：奉册宝太傅，右丞相京镗。奉宝读宝侍中，参知政事兼知枢密院事谢深甫。奉册读册中书令，参知政事何澹。举册，吏部尚书兼给事中许及之、(尚)[礼]部尚书刘德 
      
秀。举宝，刑部尚书李沐、权兵部尚书钱象祖。进接大圭殿中监，户部侍郎张抑。奏中严外办，礼部侍郎杨辅。御前奏中严外办，吏部侍郎谢源明。礼仪使前导皇帝，签〔书〕枢密院事叶翥。奏解严，权户部侍郎陈杞。御前奏解严，吏部侍郎黄由。赞引奉册宝太傅并奉上行礼，起居郎张贵谟。赞引前导礼仪使，太常少卿何异。押乐太常卿，右谏议大夫姚愈。光禄卿，殿中侍御史张釜。奉礼郎，右正言刘三杰。协律郎，权工部侍郎胡纮。太祝，监察御史沈继祖。太官令。中书舍人高文虎。 
五日，礼部、太常寺言：「昨奉上高宗皇帝徽号，以册宝告庙，更不改题神主。将来奉上孝宗皇帝徽号，乞依礼例施行。一、今来奉上孝宗皇帝徽号册宝礼毕，乞俟郊祀大礼毕择日，宰执率文武百僚诣文德殿，次诣寿康宫，拜表称贺。」并从之。 
十一月二日，命右丞相京镗摄太傅，奉上孝宗绍统同道冠德昭功哲文神武明圣成孝皇帝徽号册宝于庙室。册文曰：「孝孙嗣皇帝臣扩。臣闻尧舜为五帝之盛，舜之继尧则愈盛而不可及。故经传所称，必极其至，德曰大德，功曰大功，孝曰大孝，智曰大智，论其乐则曰尽善而又尽美，无非殚称述之词，极形容之意，以发扬其甚盛之美。万世之下，巍巍煌煌，犹想见其如天之无不帱，如地之无不载者，岂无自哉!惟宋中兴，圣作明述，揖逊授受，如舜继尧。故承尧之运，循尧之道，重尧之华，稽古盛际，若合符节。然则建显号，施尊名，扬厉昭揭，以诏无穷者，宜推崇无上，不一而足也。恭惟孝宗哲文神武成孝皇帝圣旨本于天纵圣旨：疑是「圣德」之误。，精一得于心传。粤自君德之潜，夙系人心之望。逮亲承神器之重，乃光绍正统之隆。讴歌来归，信顺协助。仰父子之相授，视唐虞而有光。清明之初，率循是务，忧勤念虑，宵旰图回。辟数路以搜揽人材，虚一心以延纳忠谠。省费节用而率下以俭，轻刑蠲赋而抚民以仁。振举纪纲，爱惜名器。赏罚必行，春生秋杀；号令必信，雷厉风飞。长辔远驭，期于规恢，明谟雄断，见于奋发。属戎虏之犯顺，命王师而徂征。指日奏功，闻风慕义。捣巢穴，复境土，志虽未遂；杀礼文，减金币，威则已伸。于今边陲，蔑闻烽警。至于 郊丘，飨宗(佑)[鹢]，幸馆学，阅将士，御华光而亲讲读，创延和而勤咨询。文事武备，并举交修。时和岁丰，重熙累洽。方且作敬天之图，见(见)祗敬之弗怠；裒恤民之书，示宽恤于无穷。居安思危，长虑却顾。是以二十八载致治之盛，掩乎五三六经载籍之传。若乃道尽事亲，诚荐致孝，备四海九州岛之养，谨五日一朝之仪，常若靡皇，久而益敬。当思陵之厌代，居黝庐而执丧。甫毕桥山，旋安清庙，遂以天下，畀于上皇。奉几筵如平日之诚，服苴麻终三年之制。鄙(文)汉文倡易月之失，陋晋武惑除服之非，断以力 
      
行，自我作古。谨终追远，处北宫而靡宁；送往事居，奉东朝而弥谨。虽务哀情之过，抑图慈抱之宽。此圣人之德无以加，自开辟以来未之有也。臣惕惟菲质，钦绍丕基。燕翼孙谋，尝承训饬；润色祖业，敢后显扬 第惟乾坤之难名，亦岂绘画之能尽 敬因苍璧礼天之始，肃陈白玉镂牒之文。谨遣金紫光禄大夫、右丞相、提举编修玉牒、提举实录院、提举编修国朝会要、提举编修 令、豫章郡开国公、食邑六千一百户、食实封二千户京镗，奉玉册玉宝，加上徽号曰『孝宗绍统同道冠德昭功哲文神武明圣成孝皇帝』。仰惟皇矣烈祖，顾于我家，申锡无疆，克昌厥后。谨言。」册文参知政事兼知枢密院事谢深甫撰，参知政事何澹书，宝文签书枢密院事叶翥篆。 
同日，诏：「大行太皇太后母仪四朝，所有谥号字数，令侍从、两省、台谏及礼官先次集议以闻。」 
十二月九日，宰执进呈大行太皇太后改谥宪圣慈烈，上曰：「闻文烈乃昊乞买谥。」京镗等奏：「本朝宣仁高太(皇)[后]谥圣烈，今以此二字拆开。」 
同日，吏部言：「已降指挥，集议大行太皇太后谥号，并一就集议钦宗皇后朱氏谥号。于十一月二十七日，集监察御史以上官及礼官赴尚书省集议毕，上大行太皇太后谥曰『宪圣慈烈皇后』，钦宗皇后追谥曰『仁怀皇后』。」诏恭依奉上祖宗徽号。 
庆元四年正月三日，著作佐郎、兼翰林权直、兼权礼部郎官陈宗召上仁怀皇后谥议。(谥)[议]曰：「臣闻俪尊媲极者，宫壸之令猷；纪行垂休者，邦家之彝典。繇周而始，易名之法既传；暨汉以来，崇徽之号斯显。矧柔仪体乎顺静，懿德履乎艰难，往躅虽遥，遗芳可述。倘非揆之礼制，告之庙宫，表之以尊称，扬之以丕册，其何以昭淑则而诏无穷哉!恭惟钦(尊)[宗]皇后禀粹明之资，全庄栗之行。绕龙之梦，兆乎初生；见昼之光，晔乎众睹。盖曾妙之积瑞，而俔天之休符也。若昔欽成，克佐神祖，逮事聖烈，寔生哲宗，母德 隆「 」字疑誤。，庆源增衍。比及政和之盛，有严储贰之升，即后族之流辉，选闺仪而作合。属承大统，始正中闱。懋明内治之功，协赞邦图之重。致警戒之道以求靖乎多虞，服瀚濯之衣以率先于诸御。外家居第，靖勿缮修；戚闬(忧)[优]恩，独深裁抑。有言必及于大计，轸虑不忘乎生民。至发掖庭之旧藏，以厉将士之死力。况甲观夙开于履武，而青宫终任于抚军，皆渊猷慧闻之所锺，信隐德阴功之已厚。适陪巡狩，备极忧勤，乃能顺消息盈虚之宜，达幽明死生之变。应权星而东没，随朏魄以西沈。彤管空留，玉衣何适!望苍梧之野，莫返于陟方；遵鲋隅之山，谅严于同壤。驹阴迅其如鹜，騩驭邈乎益遐。盖已超迹于太虚，栖神于邃及矣。皇帝绍延鸿之丕祚，缅在昔之芳规，载惟永献之灵，久饬太宫之飨，清(佑)[鹢]犹虚于昭 
      
节惠，用妥神游。视唐室之睿贞，徽音远迈；偕我家之宪圣，升祔维时。名实既符，情文斯称。谨按《谥法》：『恭宽敏惠曰仁，克己复礼曰仁，德礼不易曰怀，执义扬善曰怀。』惟钦宗皇后具全懿铄，允协前经，宜恭承祖宗之命，上尊号曰『仁怀皇后』。」 配，恤章永备于追崇。乃命群臣，参稽古谊，诞
同日，著作佐郎、兼翰林权直、兼权礼部郎官陈宗召上宪圣慈烈皇后谥议。议曰：「臣闻周家肇造，施(造)[祉]子孙，思齐嗣徽，诒谋燕翼。于时以来，胥宇自浒及岐，寔惟大姜艰难经始；然而阅母仪于四世，拥圣 于三朝，则莫之闻也。汉室重兴，系隆基统，性仁躬俭，甄贶振炎。于时征伐将兵，徙淯旋洛，寔惟光烈勤劳 图；然而侈尊养于九龄，衍号荣于七册，则莫之见也。惟天眷顾宋德，惟宋迓续天休，端瑞坤元，于赫景运，立宪垂则，再造有家，秉惠着慈，丕佑累圣，功茂德盛，不能尽宣。巍巍乎，煌煌乎，弗可及已!繄欲笃追远之志，焕贲崇之彝，则谥以彰功，名以宾实，诚邦家之景铄，古今之丰规。允属明时，发扬大美，天人协契，咸在兹欤!恭惟大行太皇太后淑哲而聪文，俭恭而仁圣，德足以配干之运，明足以俪日之常。言动雍容，肃然法度，威容端穆，蔚有礼仪。昔者神羊告符，绛辉贯室，灼知帝意，垂羡皇图。盖自高宗规恢复古，则启赞谟断，同乂艰难。航海之初，扈兵失轨，后擐戎服，射中数人，悉就枭擒，事克康济。外虞迄靖，内政毕修，祗奉慈宁，日精寝膳，药皆亲饵，带鲜释衣。言婉计周，进贤是劝，诚明虑远，赞巽惟先，颐怿大庭，全享曼寿。亦粤孝宗， 膺宝祚，(风)[夙]勤保养，特着恩仁。助决高皇，亲传神器。天日之表，慈训所形，黄屋非心，并安至养。甘旨必奉，燕虞必躬。芙蓉幸游，大安侍宴，四登瑶册，岁介玉 。退处重华，密供长乐，事亲之笃，邃昔所无。至于上皇，祗承畀付，参定文命，光授神孙，夤事层闱，迭隆显号，〔时〕则有慈福之称。逮圣上遹骏巽谟，饰御帘帷，备勤拥立，曾孙有庆，天下以宁，时则有光佑之号。若乃大练瀚服，斥翠贱玑，《葛覃》之俭也；选采嫔媛，登御掖闱，《关雎》之风也；开寤渊衷，援据前古，《鸡鸣》之戒也；闵劳臣下，甄别勋勤，《卷耳》之义也。而又研绎诗雅，基化二南，璇闱邃深，牓以贤志，成诵《通鉴》，陈戒后家，畹戚劝趋，厉以学行，其思远矣。游心藻墨，耽乐典文，宝画银钩，俪美尧翰；凝神澹漠，咀味道真，凤篆龙编，日虔仙籍，其志崇矣。故辅治南内凡二十年，妇顺宣明，阴教敷鬯，承祀宗庙，洁共粢盛，助笃求才，政销私谒，而内治彰。优游东朝三十有五年，天贶丛臻，人心驩赞。养有圣子，禅有重孙，庆衍祥流，礼明物盛而全福备。方当绵万年之历，来五日之仪，行地无疆，巩宋罔极，遽兴厌世，不返乘风。汉殿深沉，迥閟含饴之乐；〔瑶〕池杳渺，空传飞鹤之迎。然 
      
而啬用广储，豫裁陵役，却药辍进，务全护医，若德与仁，亦至矣乎!仰圣上之怀思，期恩慈之报称，中禁举为期之制，外庭从易月之宜。延诏司存，饬丰恤典，媲垂帘而质谥，即因山而图陵，有以见维则之绳，谨终之厚矣。窃观世有后德，莫如圣朝。若章献明肃则拥佑仁皇，同决几政；若慈圣光献则援立英宗，传序神庙；若宣仁圣烈则决策泰陵，临朝九载；若钦圣献肃则预立哲后，宅勤帟帷；若昭慈圣献则基命中兴，载定宗社。至于赞尧 舜，以武继文，戮力一心，垂摹四世，时维太后，视前增辉。辑懋饰终之经，肇闳易名之义，宜铺张而扬厉，俾硕大而光明。谨按《谥法》：『圣能法天曰宪，通达先知曰圣，视民如子曰慈，安民有功曰烈。』夫 扶炎正，共致太平，苞偃干戈，黼黻礼乐，非宪之大欤 蚤赞巽 ，申衍孙谋，允玩冲虚，躬享康祉，非圣之至欤!备尝艰险，巩成至功，涵泽深长，跻民仁寿，非慈之盛欤 基图有永，宗庙再安，肃拥重闱，本枝百世，非烈之伟欤 呜呼!道大者莫容管窥，德隆者尤难藻绘。伊欲合典坟而齐久，被金石以宣声，庸建涂山之勋，(戎)[工]昭娲石之造。俯钦明命，恭献斐辞，阐绎号文，受成庙(佑)[鹢]，于以昌亿祀之庆，于以媚在天之灵。大行太皇太后请谥曰『宪圣慈烈皇后』。」 
</div>
    <div class="pagination">
<a href="宋会要辑稿_page213.html">上一页</a><span>...</span><a href="宋会要辑稿_page209.html">209</a><a href="宋会要辑稿_page210.html">210</a><a href="宋会要辑稿_page211.html">211</a><a href="宋会要辑稿_page212.html">212</a><a href="宋会要辑稿_page213.html">213</a><span class="current-page">214</span><a href="宋会要辑稿_page215.html">215</a><a href="宋会要辑稿_page216.html">216</a><a href="宋会要辑稿_page217.html">217</a><a href="宋会要辑稿_page218.html">218</a><a href="宋会要辑稿_page219.html">219</a><span>...</span><a href="宋会要辑稿_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
