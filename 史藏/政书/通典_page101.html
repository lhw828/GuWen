<!DOCTYPE html>
<html>
<head>
    <meta charset="UTF-8">
    <title>通典 - 第 101 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 101 页/共 149 页</h1>
    <div class="content">　　　　守正周　秦　汉　后汉　隋　大唐
　　周代，晋悼公之弟扬干，乱行于曲梁，行，阵次也。魏绛戮其仆。仆，御。晋侯怒，谓羊舌赤曰：「合诸侯，以为荣也。扬干为戮，何辱如之？必杀魏绛。」言终，绛至，授仆人书，仆人，晋侯御仆。曰：「日君乏使，使臣斯司马。斯，此也。臣闻『师众以顺为武，顺，莫敢违。军事有死无犯为敬』。守官行法，虽死不敢有违。君合诸侯，臣敢不敬？君师不武，执事不敬，罪莫大焉。臣惧其死，以及扬干，无所逃罪。惧自犯不武、不敬之罪。不能致训，至于用钺，用钺，斩扬干之仆也。臣之罪重，请归死于司寇。」致身于司寇，使戮也。公跣而出，曰：「寡人之言，亲爱也；吾子之讨，军礼也。寡人有弟，不能教训，使干大命，寡人之过也。子无重寡人之过。」听绛死，为重过。晋侯以魏绛为能以刑佐民矣，反役，与之礼食，使佐新军。群臣旅会，今欲明绛，故特为设礼食。
　　秦商鞅着刑名书，大略曰：「晋文将欲明刑，于是合诸卿大夫于冀宫。颠颉后至，吏请其罪，遂断颠颉之脊。人皆惧曰：『颠颉之有宠也，断脊以徇，而况于我乎！』乃无犯禁者，晋国大治。昔周公杀管叔，放蔡叔，流霍叔，曰：『犯禁者也。』天下皆曰：『亲叔昆弟有过不违，而况疏远乎！』故外不用甲兵于天下，内不用刀锯于周庭，而海内治。故曰：明刑之犹，至于无刑也。」
　　汉文帝尝行中渭桥，有一人闻跸，匿桥下。久，以为跸过，走出，乘舆马惊。廷尉张释之奏：「犯跸，当罚金。」帝怒曰：「赖吾马和柔，他马已伤败我，廷尉乃罚金耶？」释之曰：「法者，天子所与天下公共。且方其时，上使诛之则已。既下廷尉，廷尉，天下之平也，为之轻重，民安所错手足乎？是法不信于民也。」帝良久曰：「廷尉当是。」后有盗高庙坐前玉环，释之奏：「当弃市。」帝大怒曰：「此人无道，吾欲族之。君以法奏之，非吾所以恭承宗庙意也。」释之曰：「且罪等，俱死罪也，盗玉环不若盗长陵土之逆也。然以逆顺为本。今盗宗庙器而族之，假令愚人取长陵一抔土，抔，音步侯反，谓手掬之。不忍言毁彻，故云取土耳。陛下何以加其法乎？」帝许之。
　　议曰：释之为理官，时无冤人，绵历千祀，至今归美。所云：「法者，天子所与天下公共。廷尉，天下之平。若为之轻重，是法不信于民也。」斯言是矣。又云：「方其时，帝使诛之则已。」斯言非矣。王者至尊无畏忌，生杀在乎口，祸福及乎人。故易旅卦曰：「君子以明慎用刑。」周官司寇，察狱至于五听、三讯，罪恶着形，方刑于市，使万人知罪，而与众弃之。天生烝民，树之以君而司牧之，当以至公为心，至平为治，不以喜赏，不以怒罚。此先哲王垂范立言，重慎之丁宁也。犹惧暴君虐后，仓卒震怒，杀戮过差，及于非辜。纵释之一时权对之词，且以解惊跸之忿，在孟坚将传不朽，固合刊之，为后王法。以孝文之宽仁，释之之公正，犹发斯言，陈于斯主；或因之淫刑滥罚，引释之之言为据，贻万姓有崩角之忧，俾天下怀思乱之志，孙皓、隋炀旋即覆亡，略举一二，宁唯害人者矣。呜呼！载笔之士，可不深戒之哉！
　　后汉光武为萧王时，在河北。祭遵为军市令，帝舍中儿犯法，格杀之。帝怒，收遵。主簿陈副谏曰：「明公常欲众之整齐，今遵奉法不避，是教令也。」帝乃贳之，以为刺奸将军。乃谓诸将曰：「当避祭遵。吾舍中儿犯法尚杀之，必不私公等。」其为重刑慎法，执正御人也如是。
　　光武建武中，董宣为洛阳令。湖阳公主家奴苍头白日杀人，因匿主家，吏不能得。及主出，以奴骖乘，宣数主之失，叱奴下车，因格杀之。主诉于帝，帝怒，召宣，欲棰杀之。宣曰：「陛下圣德中兴，而纵奴杀良人，将何以为治天下乎？臣请得自杀！」即以头击楹，流血被面。帝令黄门持之。使宣叩头谢主，不从；帝强使顿之，宣两手据地，终不肯俯。主曰：「文叔为白衣时，藏亡匿死，吏不敢至门。今为天子，威不能行一令乎？」帝笑曰：「天子不与白衣同。」因敕：「强项令出！」赐钱三十万。时为吏者，趋于法矣。
　　明帝时，奉车都尉窦固出击匈奴，骑都尉秦彭为副。彭在别屯，而辄以法斩人。固奏彭专擅，请诛之。帝问郭躬曰：「军征，校尉一统于督。督，谓大将。彭无斧钺，何得杀人？」躬曰：「一统于督，谓在部曲也。前汉书音义曰：「大将军行，有五部，部有曲。」今彭专军别将，有异于此。兵事呼吸，不容先关督帅。且汉制棨戟即为斧钺。」有衣之戟曰棨。帝从躬议。又有兄弟共杀人者，帝以兄不训弟，故报兄重，报，论也。重，死刑。而减弟死。中常侍孙章宣诏，误言两报重，尚书奏章矫制，罪当腰斩。帝问郭躬，躬曰：「法令有故、误，章传命之谬，于事为误，误者其文则轻。当罚金。」帝曰：「章与囚同县，疑其故也。」躬曰：「『周道如砥，其直如矢』。诗小雅。如砥，贡赋平。如矢，赏罚中。『君子不逆诈』。君王法天，刑不可以委曲生意。」帝善之。迁躬廷尉。
　　章帝时，侍御史寒朗与三府掾共按楚狱，颜忠、王平辞及曲成侯刘建等四人。四人辞未尝与忠、平相见。时帝怒甚，吏恐，诸所连及，一切陷之，无敢以情恕者。朗试以建等物色问忠、平，错愕不能对。朗心伤其冤，乃上言忠、平所诬，疑天下无辜类多如此。帝曰：「四侯无事，何不早奏，而久系至今邪？」朗曰：「臣恐海内别有发其奸者，故未敢时奏。」帝怒骂曰：「吏持两端，促提下！」左右方引去，朗曰：「愿一言而死。小臣不敢欺，欲助国尔，诚冀陛下一觉悟尔。臣见拷囚者，咸共言妖恶大故，臣子所宜同嫉，今出之不如入之，可无后责。是以拷一连十，拷十连百。又陛下问公卿得失，皆言旧制大罪祸九族，陛下大恩裁止于身，天下幸甚。及其归舍，仰屋窃叹甚多冤。臣今所陈，诚死无悔。」帝意解，诏朗出。后二日，车驾幸洛阳狱，录囚徒，理出者千余人。
　　隋文帝开皇中，大理掌固来旷上封事，言大理官司恩宽。帝以旷为忠直，遣每朝于五品行中参见。旷又告少卿赵绰滥免囚徒，帝使信臣推验，初无阿曲。帝又怒旷，命斩之。绰固争，以为旷不合死。帝乃拂衣入合，绰又矫言：「臣更不理旷，自有他事未及奏闻。」帝命引入合，绰再拜请曰：「臣有死罪三。臣为大理少卿，不能驭掌固，使旷触挂天刑，死罪一也。囚不合死，而臣不能死争，死罪二也。臣本无他事，而谬言求入，死罪三也。」帝解颜。会献皇后在坐，命赐绰二金杯酒，饮讫，并以杯赐之。旷因免死，配徙广州。
　　大唐贞观初，太宗务止奸吏，乃遣人以财物试之。有司门令史受馈绢一匹，上怒，将杀之。民部尚书裴矩谏曰：「此人受贿，诚合重诛。但陛下以物试之，即行极法，所谓陷其入罪，恐非导德齐礼之义。」上纳其言，谓百僚曰：「矩廷折，不肯面从，天下何忧不治。」其年，温州司户参军柳雄于隋资妄加阶级，人有言之者，上令其自首，不首与尔死罪。遂固言是真，竟不肯首，大理推得其伪，将处雄死罪。少卿戴冑奏：「公法止合徒。」上曰：「我已与其断当，但与死罪。」冑曰：「陛下既付臣法司，罪不至死，不可酷滥。」上作色遣杀，冑言之不已，至于四五，然后赦之。仍谓之曰：「冑但能为我如此守法，岂畏滥有诛夷也。」七年，贝州鄃县令裴仁轨私役门夫，上欲斩之。殿中侍御史李干佑奏曰：「法令者，陛下制之于上，率土遵之于下，与天下共之，非陛下独有也。仁轨犯轻罪而致极刑，是乖画一之理。臣守职宪司，不敢奉制。」九月八日，吏部尚书、权检校左武卫大将军长孙无忌被召，不解佩刀入东上合门。右仆射封德彝议以监门校尉不觉，合死；无忌误带刀入，徒二年，罚铜二十斤。大理少卿戴冑驳之曰：「校尉不觉与无忌带入，同为误耳。臣子之于君父，不得称误。准律云：『供御汤药、饮食、舟船，误不如法者，皆死。』陛下若录功舍过，非宪司所决；若当据法，罚铜未为得衷。」太宗曰：「法者，非朕一人法也。何得以无忌国亲，便欲阿之。」更令重议。德彝执议如初，冑又驳之曰：「校尉缘无忌致罪，于法当轻。若论其过误，则其情一也，而生死顿殊，敢以固请。」乃免校尉死刑。其年九月，盛开选举，或有诈伪资荫者，上令自首，不首者死。俄有诈伪事泄，大理少卿戴冑断流。上曰：「朕下敕不首者死，今断从流，是示天下以不信。卿拟卖狱乎？」冑曰：「陛下既付所司，臣不敢亏法。」上曰：「卿自守法，而令我失信邪？」冑曰：「法者，国家所以布大信于天下；言者，当时喜怒之发耳。陛下发一朝之忿而许杀之，既知不可而寘之于法，此乃忍小忿而存大信。若顺忿违信，臣窃为陛下惜之。」上曰：「法有所失，公能正之，朕何忧也。」十一年五月，上问大理卿刘德威曰：「近来刑网稍密，何也？」对曰：「诚在君上，不由臣下，主好宽则宽，好急则急。律文失入减三等，失出减五等。今则反是，失入则无辜，失出则获大罪，所以吏各自爱，竞执深文，畏罪之所致耳。」太宗然其言。由是失于出入者各依律文。十八年九月，茂州童子张仲文忽自称天子，口署其流辈数人为官司。大理以为指斥乘舆，虽会赦犹斩。太常卿摄刑部尚书韦挺奏：「仲文所犯，止当妖言。今既会赦，准法免死。」上怒挺曰：「去十五年，怀州人吴法至浪入先置钩陈，口称天子，大理、刑部皆言指斥乘舆，咸断处斩。今仲文称妖，同罪异罚。卿作福于下，而归虐于上邪？」挺拜谢，趋退出。自是，宪司不敢以闻。数日，刑部尚书张亮复奏：「仲文请依前以妖言论。」上谓亮曰：「日者，韦挺不识刑典，以重为轻。朕时怪其所执，不为处断。卿今日复为执奏，不过欲自取刚正之名耳！曲法要名，朕所不尚。」亮默然就列。上因谓之曰：「尔无恨色，而我有猜心。夫人君含容，屈在于我。可申君所请，屈我所见。其仲文宜处以妖言。」
　　上元三年九月，左威卫大将军权善才、右监门中郎将范怀义并为斫昭陵柏，大理奏官减死外并除名，上特令杀之，大理丞狄仁杰执奏，称罪不当死。上引入，谓曰：「善才斫陵上柏，是我不孝，必须杀之。」仁杰又执奏，上作色令出，仁杰进曰：「臣闻逆龙鳞，忤人主，自古以为难，臣愚以为不然。居桀纣时则难，尧舜时则易。臣今幸逢尧舜，不惧比干之诛。昔汉文帝时，有盗高庙玉环，张释之廷争，罪止弃市；魏文帝将徙冀州士家十万户，辛毗引裾而谏，亦见纳用。且明主可以理夺，忠臣不可以威惧。今陛下不纳臣言，臣恐暝目之后，羞见释之、辛毗于地下也。陛下作法，悬之象魏，徒罪死罪，具有等差。岂有犯非极刑，即令赐死？法既无恒，则万姓何所措手足！陛下必欲变法，请从今日为始。古人云：『假使盗长陵一抔土，陛下何以加之？』今陛下以昭陵一株柏杀一将军，千载之后，谓陛下为何主？此臣所以不敢奉诏杀善才，陷陛下于不道。」上意乃解，谓仁杰曰：「既能为善才正我，岂不能为我正天下也。」
　　武太后时，徐弘敏，字有功，延载初为司刑寺丞。时魏州人冯敬同，告贵乡县尉颜余庆与博州刺史虺冲同反。余庆，博州人，冲先放粟债于贵乡百姓，遣家人敛索，托余庆为征，所得征钱，冲家人自买弓箭。余庆兼修启状于冲，直叙寒温，并言债负不可征得。敬同遂以此状论告。武太后令殿中侍御史来俊臣就推，俊臣所推征债是实，其弓箭非余庆为市，遂奏余庆与冲同谋反。曹断缘会永昌赦，称其与虺贞同恶魁首并已伏诛，其支党未发者将从原放，遂准律改断流三千里。侍御史魏元忠奏：「余庆为冲征债，协契凶谋，又通书启，即非支党。请处斩，家口籍没。」奉敕依。有功执奏曰：「谋反大逆，罪极诛夷，殄其族未足以谢愆，污其宫宁可以塞责。今据余庆罪状，颇共虺冲交涉，为冲理债，违敕是情，于冲致书往反为验。既属永昌恩赦，在余庆罪即合原状。据永昌元年赦曰：『其与虺贞等同恶徒党，魁首既并伏诛，其支党事未发者，特赦原。』谨详魁首两文，在制非无所属。尚书曰：『歼厥渠魁。』名例律曰：『造意为首。』魁即其帅，首乃原谋。魁帅首谋已露者，既并伏法；支派党与未发者，特从原宥。伏诛既标『并』字，足明魁首无遗。余庆赦后被言发觉，即为支党。必其庆是魁首，当时寻已伏诛。若从魁首逃亡，亦应登时追捕。进则不入伏诛之例，退则又异捕亡之流，将同魁首结刑，何人更为支党？况非常之恩，千载罕遇；莫大之罪，万死蒙生。岂令支党之人，翻同魁首；应生之伍，更入死条。嫉恶虽臣子之心，好生乃圣人之德。今赦而复罪，即不如无赦；生而又杀，则不如无生。窃惟圣朝伏当不尔。余庆请依后断为支党，处流。」有功玉阶具奏，太后大怒，抗声谓有功曰：「若为唤作魁首？」有功对曰：「魁是大帅，首是原谋。」太后又曰：「余庆可不是魁首？」有功又对曰：「若是魁首，虺冲败日，并合伏诛。今赦后事彰，只是支党。」太后又谓曰：「违敕征债，与虺冲买弓箭，何为不是魁首？」有功又对曰：「违敕征债，诚如圣旨；所买弓箭，状不相关。」太后又谓曰：「二月内与冲征债，八月又通书，此岂不是同谋？」有功又对曰：「所通之书，据状是寒温。其书搜检不获，余庆先经奏讫。通书征债，只是支党。」太后怒少解，乃谓曰：「卿更子细勘问，是支党不是支党奏来。」当时百僚供奉及仗卫有三二百人，莫不股栗，而有功神色不动，奏对无差，人皆服其胆力，直而不挠。
　　故左相苏良嗣亡后被告反，男践言、践忠、践义，推事使、金吾将军丘神绩奏称请准法绞刑者，奉敕依。顷又有敕：「苏良嗣往者频被言告，指验非虚。朕以其年迫桑榆，情敦簪履，掩其恶迹，竟不发扬。洎乎归壤之辰，爰备饰终之礼。不谓因子重发逆踪，所司执法论科，请申毁柩之罚。朕念劳志切，惟旧情深，是于囚赦之科，特降非常之霈。式延恩于朽骼，俾流渥于幽魂。特免斲棺之刑，宽其籍没之典者。」少卿郭奉一等所奉：「苏良嗣作逆先死，准敕免斲棺，矜其籍没，其男践言等缘坐，既在敕无文，请准法处绞刑。奉依者。」有功执奏曰：「践言、践忠，良嗣之子，缘其父逆，并合绞刑。但为敕称：『屈法申恩，特降非常之霈。』又言：『念劳志切，惟旧情深，特免斲棺之刑，宽其籍没之典。』两节皆具『特』字，信知恩是非常。父免斲棺之刑，子无缘坐之死；既宽籍没之典，理绝收录其家。按名例律：『因罪人以致罪，若罪人遇恩原减，亦准罪人原减法。』又云：『即缘坐家口虽配没，罪人得免者，亦免。』斲棺为其父逆，因父致其绞刑，父既特遇殊恩，子便不拘恒律。践言等并即不合缘坐处尽。录奏者。」奉敕：「践言等缘坐合死，朕好生恶杀，不忍加刑，宜特免死配流。」
　　逆人丘神绩弟神鼎并男晙，被奴羊羔告反。司刑司直刘志素推案，奏称：「神鼎身居文职，黑袄子即是武夫之衣，若不夙怀叛心，拟投豫州，无故不合辄造。又烧却反状分明，请付法者。」曹断：「神鼎处斩，家口籍没者。」有功批云：「丘神鼎，丘神绩之弟。兄反，弟合没官。凭状以推，事迹可验，在于断结，理固难踰。羊羔称投豫州，并作两个皂袄。假令事实，终在赦前，况乃涉虚，何以为据？往时纵犯，今日方告，准赦据敕，不合推科。使人为鼎着皁衣，将为叛逆，曹司以烧却文状，处以叛谋。窃寻此途，颇伤苛酷。且衣之五采，随人好尚。武夫一着，岂限玄黄。烧书虽匪赦前，推勘须穷窟穴，或言周易，乍道卜书；既云抛着厕中，又云鼎自裂破。书既着标，便非反书；必是反书，书论何事？为是簿帐，为是谶图，竟不甄明，遂无承款，即处以斩，乃没其家。请更审详，务令允当者。」刘志素又批：「丘鼎反逆，夙蕴苞藏，非只一途，岂惟今日。虺贞豫州作逆之岁，于时秩满神泉，准其家在西京。言旋即合归舍，为与虺贞相应，迂道水下嘉州，更至荆、襄，路过淹留，遂经一岁。当闻豫州起逆，星夜即向唐州。接荆河界首，于悬泉馆，遂共男晙俱作黑褐袄子，拟充战服，即明事相应接。及闻贞败，星夜走来神都，即将袄子布施天宫寺。明知原来所造缘反。近以兄绩反彰之后，复烧却反逆文书。此反不诛，谁反合杀？况又圣泽哀矜，重令来中丞推覆，追奴问鼎，勘按逾明。论其本愆，辜当万死。徐丞内纵奸慝，外诈平反。奉敕令推反人得实，宁敢隐默者。」曹又依前断，举申秋官详议者。符下，员外郑思齐判：「凡断刑名，须得指实。朦胧作状，斟酌结刑，司刑此申，过为非理。欲令集议，须审议由，状未指归，遣议何事？仰寻所推之按，取堪凭据之由，处分讫申者。」曹断又依前者。有功又批：「赦前纵实合免，恩后谋状未分。不反何为烧书，法家无文臆度。使人的知是反，鞫按何不具言？当时按状朦胧，奏后方便●普薎反略。人命至重，一死不可再生；王法须平，居轻无宜入重。恐乖泣辜之惠，方亏祝网之慈。在愚所窥，请更商度者。」刘志素又批：「丘鼎谋反，与虺族同谋，苞藏日深，又共逆党连结。有功侮文巧法，党逆不忠，批退欲纵反人，每事唯希侥幸，不寻按状，孟浪即批。批即不据科条，法外岂得依允。请据志素所批之状，与有功意故纵逆人之平，即请申秋官及台，集众官议。」奉敕依。得春官员外郎杨思雅等一百十七人依有功议，以缘坐为允；又得夏官尚书杨执柔等百二十二人等议，并无反状，更差明使推。准议状，奏请差五品使。推事使杜无二奏无反状，准赦例处分释放。
　　汾州司马李思顺，临川公德懋之子也，被韦秀告称：「思顺共秀窃语云，汾州五万户，管十一府，多尚宿宵，好设斋戒。大云经上道：『理复思顺好，李三五年少。』思顺恰第三，兄弟五个者。」监察御史李恒等奏称：「据思顺潜谋逆节，苞藏祸心，研核始引唐兴辩占，复承应谶。请从极法。」奉敕依奏者。司直裴谈断：「处斩刑，家口籍没者。」主簿程仁正批：「合从妖处绞。只向韦秀一人道状，当不满众，合断三千里者。」裴谈又判：「请依前断录奏者。」焦元亶判：「退司寺官却议者。」有功议曰：「谋危社稷，罪合反条。自述休征，坐当妖例。反依斩法，妖从绞论。律着成文，犯标定状。状在事难越状，文存理无弃文。若违状以结刑，舍文而断狱，则乘马何俟衔勒，遏流岂用堤防？今判官处以反谋，勾司批从妖说；不耻下问，窃欲当仁。李思顺解大云经，韦秀称其窃语私解，明非众说。窃语不合人知，虚实唯出秀辞，是非更无他证。纵解『三五年少』，只是自述休征。既异结谋之踪，元非背叛之事。即从叛逆，籍没其家，便是状外弃文，岂曰文中据状。请依程仁正批，妖不满众，处流三千里者正。」焦元亶判：「具申秋官请议者。」右台中丞李嗣等二十人议称：「请依王行感例，流二千里，庶存画一者。」守司府卿于思言等六十三人议称：「依徐有功议者。」录奏，敕：「思顺志怀奸慝，妄说图谶。唯其犯状，合寘严刑；为其已死，特免籍没者。」缘有功议，遂免破家。
　　推事使顾仲琰奏称：「韩纯孝受逆贼徐敬业伪官同反，其身先死，家口合缘坐。」奉敕依曹断，家口籍没。有功议：「按贼盗律：『谋反者斩。』处斩在为身存，身亡即无斩法。缘坐元因处斩，无斩岂合相缘？缘者是缘罪人，因者为因他犯。犯非己犯，例是因缘。所缘之人先亡，所因之罪合减。合减止于徒坐，徒坐频会鸿恩。今日却断没官，未知据何条例。若情状难舍，敕遣戮尸，除非此途，理绝言象。伏惟逆人独孤敬同柳明肃之辈，身先殒没，不许推寻。未敢比附敕文，但欲见其成例。勘当尚犹不许，家口宁容没官？」申覆，依有功所议，断放。此后援例皆免没官者，三数百家。
　　推事使奏：「瀛州人李仁恒等三十七人，被告称谋反。」曹断：「并处斩，父母、妻子流三千里。」有功执曰：「玄淑里正元得户人缘祖纷争，因相言告，或以反逆相唤，或将奔叛相牵。反逆须有同谋，奔叛宁无协契？无谋无契，口语口陈，即以实论，颇亦苛酷。抢元无影响，星文本自参差，纵使实有反言，只恨换其宗姓。因恨称有，正是口陈；徒侣绝无，明非实反。贼盗律云：『口陈欲反之言，心无真实之计，流三千里。』疏云：『口陈欲叛者，杖八十。』准依告状，并是口陈之言；原究犯情，皆非心实之计。忝居商度，用此当宜。如不使推，请从鄙见。如将未允，终须重推。」录奏，敕依。得宗君哲状，称：「无反可寻，请依徐丞见，流三千里。」奉敕依，会赦免。
　　御史郭弘霸奏：「宕州刺史皇甫怀节，为芳州司仓薛璟所告，称其当州刺史李思征谋反。」曹断：「处斩、籍没者。」有功批执曰：「思征，芳部宣条；怀节，宕州分竹。爰因羌叛，奉使讨除，暂见思征，屏人共语，即疑怀节与征同谋。同谋须述谋由，共语当论语状。语既无状，谋又无由。思征伏诛，一无牵引，薛璟陷辟，方始告言。璟元共征同情，怀节复与征连结，节当共征私语，语状在璟合知，征在不知语由，征死谁明反状？宁有比州刺史，奉敕讨羌，白日入州，官人参谒，暂与思征相见，遂即平章反谋。察狱以情，未闻此理。羌走出界，无贼可击，所领之兵，更留何用，为此放散，倒将为反。节实拟反，更须发兵，成集之兵，何须放却？非诬之状，于此更明。怀节据状无反。请差使推鞫。」无反，为发兵迟，断为官当。会赦，总免。
　　推事使，左台监察御史卢偡奏称：「告事人问赵推之，得款唐子产与推之手状，遣告长孙仲宣，实不知事由者。依问唐子产，得款与推之手状，令告仲宣宅中私置炉，拟打枪，谋反是实。其长孙仲宣是子产亲舅，为子产先与三舅庶几妾成蹊私通，仲宣既知，即骂辱子产，为此诬告者。」曹断：「准律：『诬告谋反大逆者，斩；从者，绞。』又条云：『教令人告事虚，应反坐；得实，应赏。皆以告者为首，教令为从。』推之为首，处斩；子产为从，处绞。」推之在禁告密，因得引见，遂诉枉屈。武太后曰：「赵推之得唐子产手状，即告。于子产引虚，自是子产之罪，何得枉断杀推之。宜令停决，正断奏闻者。」有功重执曰：「推之所告反由，元于子产处得。奉敕勘当，具状是诬，付法科绳，已断处斩。奏书临决，恩旨遣停。圣上为子产引虚，则将推之枉死。但教令告事，律着正文，告者为首，教者为从。若其事虚受责，推之合当重科；如其反实论功，子产纔沾薄赏。律开此制，本防避罪争功；在于宪司，固当守文奉法。」奉敕依奏。迁有功为侍御史。
　　长寿二年，有敕：「公坐流，私坐徒以上，会赦应免死罪者，皆限赦后百日内自首。如其不首，依法科罪者。」有功以为，犯罪未发，许首而原。岂有未发之罪，要令百日自首，不首依法科辜？深以为不便。乃奏曰：「周易云：『雷雨作，解，君子以赦过宥罪。』论语云：『人谁无过，过而能改。善莫大焉。』今陛下播非常之恩，宽殊死之罪，已发觉者，咸赦除之，是启其改过之心，通其自新之路。何容赦前未发觉之罪，赦后必须令其自首？且斗讼律云：『以赦前事相告言者，以其罪罪之。』若使无人告言，所犯终无自发。如告赦前之事，准律以罪罪之。今赦前之事，罪不首者，还依法律论科，即国家肆眚之恩，徒自颁于天下，便是万万有罪，一罪不沾。虽密云有霭于西郊，甘雨莫滋于南亩。臣愚，窃为陛下不取。经图长久，深为未便。臣忝当耳目之地，谬处驳正之司，知无不为，正在今日。特乞天恩，将臣所见，付群官集议，商搉利害之状，具行藏之理奏闻。庶刑狱不烦，人无怨黩。」太后曰：「前代帝王可即，能达道理，自我作古，所奏不须。」有功奏曰：「陛下圣断，所称自我作古，臣即不敢。然臣请付群臣集议，未知许议以不？」太后曰：「令五品以上议奏。」时人皆叹其忠谏。
　　有功前后执正大狱，凡有六七百家，以此频被推弹，亦经数四，对答并是理直，咸得无罪。时周唐革命，将相阴谋，非其父兄，即其子弟，往往事泄，多被论告，差使推勘，获实即酬官赏。由是告密之辈，推核之徒，因相诬构，共行深刻。新开总监之内，洛州牧院之中，递成秘狱，互为峻网，塞窗墐户，粗杖大枷，追摄掩捉，匪朝伊夕，炬火围宅，刀棒阑门，苦楚拷掠，非承不放。来俊臣既便斩云弘嗣，亦手刃张虔勖。郭弘霸传李思征之首，王弘义亦枭毛玄素之元。朝野屏气，道路以目。于斯时也，谁敢忠正？遂于群邪之侧，众谄之傍，孑然介立，守法不动，抑扬士伍，慷慨朝端，始卒不渝，险易如一。于是酷法之吏，诬告之人，见嫉甚于仇雠矣。徐公事迹，并潘好礼纂录。中宗神龙元年三月制，以执法平恕，追赠越州都督，授一子官。
　　论曰：详观徐大理之断狱也，自古无有斯人，岂张、于、陈、郭之足伦，固可略举其事。且四子之所奉，多是令主，西汉，张释之，文帝时为廷尉；于定国，宣帝时为廷尉；东汉陈宠、郭躬，章帝时为廷尉：皆遇仁明之主。诚吐至公，用能竭节。若遇君求治，其道易行。武太后革命，欲令从己，作威而作周政，寄情而害唐臣。徐有功乃于斯时，而能定以枉直，执法守正，活人命者万计；将死复舍，忤龙鳞者再三。以此而言，度越前辈。徐大理有功，久为法官，历秋官郎中、司刑少卿，后赠大理卿。前后雪狱甚多，被酷吏薛季昶等奏有功党援凶逆，天后赫怒，为法司结刑，三经断死。则张、于之辈，岂比至其难乎。
　　神龙元年正月，韦月将上变，告武三思谋逆。中宗大怒，命斩之。大理卿尹思贞以发生之月，执奏以为不可行刑，竟决杖流岭南。三思令所由以非法害之，思贞又固争之。三年，节愍太子之诛武三思事变之后，其诖误者并配流，未行，有韦氏党密奏请尽诛之。上令鞫断，大理卿郑惟忠奏曰：「今大狱始决，人心未宁，若更改推，必递相惊恐，则反侧之子无由自安。遂依旧断。
　　开元二年八月，监察御史蒋挺有所犯，敕朝堂杖之。黄门侍郎张廷珪执奏曰：「御史，宪司清望，耳目之官。有犯当流即流，不可决杖，可杀而不可辱也。」十年八月，冀州武强县令裴景仙犯乞取，赃积五千匹。事发，上大怒，令集众杀之。大理卿李朝隐奏曰：「景仙缘是乞赃，罪不至死。又景仙曾祖故司空寂，往昔缔构，首参元勋。载初年中，家陷非罪，凡其兄弟，皆被诛夷，唯景仙独存，今见承嫡。据赃未当死坐，准犯犹入请条。十代宥贤，功实宜录；一门绝祀，情或可哀。愿宽暴市之刑，俾就投荒之役，则旧勋不弃，平典斯允。」手诏不许。朝隐又奏曰：「轻重有条，臣下当守。枉法而取，十五匹便抵死刑；乞觅为赃，数千匹止当流坐。今若乞取得罪，便处斩刑，后有枉法当科，欲加何辟？所以为国惜法，期守律文，非敢以法随人，曲矜仙命。射兔魏苑，惊马汉桥，初震皇赫，竟从逆议，岂威不能制，而法贵有恒。又景仙曾祖寂，定为元勋，恩倍恒数。若寂勋都弃，仙罪特加，则叔向之贤何足称者，若敖之鬼不其馁而？舍罪念功，乞垂天德。」遂决一百，配流。
　　　　赦宥周　汉　后汉　北齐　大唐
　　易蒙卦曰：「初六，发蒙，利用刑人，用脱桎梏，以往吝。」象曰：「利用刑人，以正法也。」又，解卦曰：「雷雨作，解，君子以赦过宥罪。」
　　虞书曰：「宥过无大，刑故无小。过误所犯，虽大必宥。不忌故犯，虽小必刑。罪疑惟轻，功疑惟重。刑疑附轻，赏疑从重，忠厚之至也。与其杀不辜，宁失不经。」
　　周官司寇曰：「三刺、三宥、三赦之法：一曰讯群臣，二曰讯群吏，三曰讯万民。刺，杀也。三讯罪定，则杀之。听民之所刺宥，以施上服下服之刑。宥，宽也。人言杀，杀之；言宽，宽之。上服，劓、墨；下服，宫、刖之刑。一宥曰不识，再宥曰过失，三宥曰遗忘。不识，谓愚人无识。过失，谓若律「过失杀人不坐死」者。遗忘，若仇雠当报甲，见乙，诚以为甲而杀。一赦曰幼弱，再赦曰老耄，三赦曰憃愚。」又：「国君过市，刑人赦。」
　　吕刑云：「五刑之疑有赦，五罚之疑有赦，其审克之。刑疑赦从罚，罚疑赦从免。其当清察，能得其理。墨辟疑赦，其罚百锾；刑疑，则赦从罚。六两曰锾。锾，黄铁也。劓辟疑赦，其罚惟倍；倍百为二百锾。剕辟疑赦，其罚倍差；倍差，谓倍之又半，为五百锾。宫辟疑赦，其罚六百锾；宫，次死之刑。序五刑，先轻，转至重者，事之宜。大辟疑赦，其罚千锾。」五刑疑，各入罚，不降相因，古之制也。
　　礼曰：「疑狱，泛与众共之，众疑，赦之。」
　　管仲曰：「文有三侑，武无一赦。赦者，先易而后难，久而不胜其祸；法者，先难而后易，久而不胜其福。故惠者，人之仇雠也；法者，人之父母也。凡赦者，小利而大害者也。无赦者，小害而大利者也。夫盗贼不胜，则良人危；法禁不立，则奸邪繁。故赦者，奔马之委辔也。」
　　汉景帝四年赦：「有犯死罪欲腐者，许之。」腐，宫刑也。丈夫割势不复生子，如腐木不生实矣。
　　后汉光武建武中，大司马吴汉疾笃。帝亲临，问所欲言，对曰：「臣无识知，惟愿慎无赦而已。」
　　章帝章和元年，赦天下系囚在四月丙子以前减罪一等，勿笞，诣金城，而文不及亡命未发觉者。郭躬上封事曰：「圣恩所以减死罪使戍边者，重人命也。今死罪亡命无虑万人，广雅曰：「无虑，都凡也。」又自赦以来，捕得甚众，而诏令不及，皆当重论。伏惟天恩莫不荡宥，臣以为赦前犯死罪，而系在赦后者，可皆勿笞诣金城，以全人命，有益于诸边。」帝善之，下诏赦焉。
　　安帝永初中，尚书陈忠上言：「母子兄弟相代死者，听，赦所代者。」从之。
　　北齐，赦日，武库令设金鸡及鼓于阊阖门外之右。勒集囚徒于阙前，挝鼓千声，脱枷锁，遣之。
　　大唐令曰：「赦日，武库令设金鸡及鼓于宫城门外之右，勒集囚徒于阙前，挝鼓千声讫，宣制放。其赦书颁诸州，用绢写行下。」律曰：「会赦及降者，盗者准枉法犹征正赃，余赃非见在及收赎之物限内未送者，并从赦降原。」
　　武德四年，王充、窦建德平，大赦天下。既而责其党与，并令迁配。侍书侍御史孙伏伽谏曰：「今月十三日发雷雨之制，既云常赦不免皆赦除之，此非直赦其有罪，亦是与天下断当，许以更新。因何王充、建德部下赦后又欲迁之？此是陛下自违本心，欲遣下人若为取则？如臣愚见，经赦合免责情欲迁配者，并请放之，则天下幸甚。」
　　贞观二年七月，上谓侍臣曰：「凡赦，惟及不轨之辈。古语云：『小人之幸，君子不幸。』『一岁再赦，妇儿喑哑。』凡养稂莠者，伤禾稼；惠奸凶者，贼良人。昔『文王作罚，刑兹无赦』。夫小仁者，大仁之贼。故我有天下以来，不甚放赦。今四海安宁，礼义兴行，数赦则愚人常冀侥幸，惟欲犯法，不能改过，当须慎赦。」
　　天宝十三载二月赦文：「左降官承前遭忧，皆不得离任。孝行之道，所未弘通；情理之闲，深可哀恤。如有此类，宜并放归，仍申省计至服满日，准法处分。自今以后，编入例程。」
　　　　禁屠杀赎生附　大唐
　　武太后圣历三年，断屠杀。凤阁舍人崔融上议曰：「春生秋杀，天之常道；冬狩夏苗，国之大事。豺祭兽，獭祭鱼，自然之理也。一干豆，二宾客，不易之义也。上自天子，下至庶人，莫不挥其鸾刀，烹之鹤鼎，所以充庖厨。故能幽明感通，人祇辑睦，万王千帝，殊涂同归。今者禁屠宰，断弋猎，三驱莫行，一切不许，将恐违圣人之达训，紊明王之善经，一不可也。且江南诸州，乃以鱼为命，河西诸国，以肉为斋，一朝禁止，倍生劳弊，富者未革，贫者难堪，二不可也。加有贫贱之流，刲割为事，家业倘失，性命不全，虽复日戮一人，终虑未能总绝，但益恐吓，惟长奸欺，外有断屠之名，内诚鼓刀者众，势利倚依，请托纷纭，三不可也。虽好生恶杀，是君子之小恩；而考古会今，非国家之大体。但使顺月令，奉天经，造次合礼仪，从容中刑典，自然人得其性，物遂其生。何必改革，方为尽善？」禁止屠杀，以活飞走，亦同赦宥，用拯生人，故附于此。下同。
　　景龙元年，遣使往江淮，分道赎生，以所在官物充直。中书舍人李乂上疏曰：「江淮水乡，采捕为业，鱼鳖之利，黎元所资。虽云雨之私有沾于末类，而生成之惠未洽于平人。何则？江湖之饶，生育无限；府库之内，支供易殚。费之若少，则所济何成；用之倘多，则常支有阙。与其拯物，岂若忧人？且鬻生之徒，惟利斯视，钱刀日至，网罟年滋，施之一朝，营之百倍。未若回救赎之钱物，减贫无之徭赋，治国爱人，其福胜彼。」
　　二年九月敕：「鸟雀昆虫之属，不得擒捕，以求赎生。犯者先决三十。宜令金吾及州县市司严加禁断。」
通典卷第一百七十　刑法八
　　宽恕　囚系　舞紊　峻酷　开元格
　　　　宽恕殷　汉　后汉　宋　大唐
　　汤出野，见张网四面者，汤曰：「嘻！尽之矣。」乃去其三面，祝曰：「欲左，左；欲右，右。不用命，入吾网。」诸侯闻之曰：「汤德至矣！及禽兽。」乃叛桀而归汤。
　　汉文帝二年，制曰：「今法有诽谤訞言之罪，是使众臣不敢尽情，而上无由闻过失也。将何以来远方之贤良？其除之！人或咒诅上，以相约而后相谩，谩，欺也。初为要约，共行咒诅，后相欺诳，中道而止，无实事。吏以为大逆，其有他言，吏又以为诽谤。此细人之愚，无知抵死。自今有犯此者，勿听治。」时将相皆旧功臣，少文多质，惩秦恶政，务在宽厚，耻言人过。化行天下，告讦之俗易。讦，面相斥罪也。吏安其官，人乐其业，风流笃厚，禁网疏阔。文帝选张释之为廷尉，罪疑者予民，从轻断之。是以刑罚大省，至于断狱四百，谓普天之下重罪者。有刑措之风。感齐女子淳于缇萦言，除肉刑。具肉刑议。
　　景帝之初，制曰：「孝文皇帝除诽谤，去肉刑宫刑，罪人不孥，德侔天地。然加笞与重罪无异，重罪，谓死刑。幸而不死，不可为人。谓不能自起居。其定律：笞五百曰三百，笞三百曰二百。」犹尚不全。「自今吏及诸有秩，受其官属所监、所行、所将，行谓按察也，音下更反。其与饮食计偿费，勿论」。计所费而偿其直，勿论罪。罢磔曰弃市。先是，诸死刑皆磔之于市，今罢之，若妖逆则磔之，磔，谓张其尸也。其刑具刑制上篇。
　　宣帝制曰：「自今子首匿父母，妻匿夫，孙匿大父母，皆勿论。凡首匿者，言为谋首而藏罪人。其父母匿子，夫匿妻，大父匿孙，罪殊死，皆上请廷尉以闻。」
　　元帝柔仁好儒，见宣帝多用文法吏，以刑名绳下，刘向别录云，申子学号刑名。刑名者，以名责实，尊君卑臣，崇上抑下。宣帝好观其君臣篇。绳谓弹治。大臣杨恽、盖宽饶等坐刺讥语而诛。尝侍燕从容言：「陛下持刑太深，宜用儒生。」宣帝作色曰：「汉家自有制度，本以霸王道杂之。奈何纯任德教，用周政乎！姬周之政。且俗儒不达时宜，好是古非今，使人眩于名实，眩，乱视。不知所守，何足委任。」乃叹曰：「乱我家者，太子也！」及即位，下诏曰：「法令者，欲其难犯而易避也。今律令烦多，自典文者不能分明，而欲罗元元之不逮，岂刑中之意哉！其议律令可蠲除轻减。」
　　成帝河平中，诏曰：「甫刑云：『五刑之属三千，大辟之罚其属二百。』甫刑，即周书吕刑也。初为吕侯，号曰吕刑，后改为甫侯，故又称甫刑。今大辟之刑千有余条，律令烦多，百有余万言，奇请他比，日以益滋。奇请，谓常文之外，主者别有所请以定罪也。他比，谓引他类以比附之，稍增律条也。奇，居宜反。其与中二千石、二千石、博士及明习律令者，议减死刑及可蠲除约省者，令较然易知，条奏。」有司无仲山甫将明之材，自有司以下，史家之言。诗大雅之言，王有诰命，即仲山甫将之；国有不善事，则仲山甫明之也。将，行也。不能因时广宣主恩，建立明制，但钩摭微细，毛举数事，以塞诏而已。毛举，言举毫毛之事。塞，当也。是以大议不立。议者或曰，法难数变，此庸人不达，疑塞理道者也。塞，谓不通。
　　班固曰：「自建武、永平，人亦新免兵革之祸，有乐生之虑，与高、惠之闲同，而政在抑强扶弱，朝无威福之臣，邑无豪桀之侠。以口率计，断狱少于成、哀之闲什八，可谓清矣。十少其八。然而未能称意比崇于古者，以其疾未尽除，而刑本不正也。」
　　后汉章帝初，尚书陈宠上疏曰：「今断狱者急于篣格酷烈之痛，执宪者繁于诋欺放滥之文，或因公行私，以逞威福。」帝纳宠言，每事务于宽厚。其后遂诏有司，绝钻钻诸惨酷之科，说文曰：「钻，铁鋷也。」其炎反。鋷音陟叶反。钻，膑刑，谓钻去膑骨也。解妖恶之禁，除文致之请谳五十余事。文致，谓前人无罪，文饰致于法中。是后人俗和平，屡有嘉瑞。初，宠曾祖父咸，成、哀闲以律令为尚书，平帝时，王莽篡位，父子相与归乡里，闭门不出入，乃收藏其家律令书文，皆壁藏之。咸性仁恕，常戒子孙曰：「为人议法，当依于轻，虽有百金之利，慎无与人重比。」故世谓陈氏持法宽平也。元和三年，廷尉郭躬家世掌法，务在宽平，决狱断刑多依矜每附经典，事从轻恕，活者甚众。宠复钩校律令条法，溢于甫刑者除之，钩，犹动也，音工侯反。溢，出也。曰：「臣闻礼经三百，威仪三千，礼记曰：「礼经三百，曲礼三千。」郑玄注曰：「礼篇多亡，本数未闻。」故甫刑大辟二百，五刑之属三千。礼之所去，刑之所取，去礼之人，刑以加之，故曰取也。失礼则入刑，相为表里者也。今律令，死刑六百一十，耐罪千六百九十八，耐者，轻刑之名。赎罪以下二千六百八十一，溢于甫刑者千九百八十九，其四百一十大辟，千五百耐罪，七十九赎罪。汉兴以来，三百二年，宪令稍增，科条无限。又律有三家，其说各异。宜令三公、廷尉平定律令，应经合义者，可使大辟二百，耐罪、赎罪二千八百，并合为三千，悉删除其余，令与礼相应，以易万人视听，以致刑措之美，传之无穷。」会宠得罪，遂罢。
　　宋文帝元嘉中，王弘为卫将军，辅政，上疏曰：「同伍犯法，无士人不罪之科，然每至诘谪，辄有请诉。若常垂恩宥，即法废不行；依事纠责，则物以为苦。谓宜更其制，使得优苦之衷。又主守偷五匹，常偷四十匹，并加大辟，议者咸以为重。宜进主守偷十匹，常偷五十匹死，四十匹降以补兵。既得小宽人命，亦足以为惩戒。」从之。
　　大唐高祖初至京师，革隋峻法，约为十二条，杀人、劫盗、背军、叛逆者死，余并蠲除之。及受禅，诏宰相刘文静因开皇律令而损益之，尽删大业苛惨之法，制五十三条，务存宽简，以便于时。
　　及太宗初，令公卿更议绞刑之属五十条，免死，唯断其右趾，应死者多蒙全活。太宗寻又矜其受刑之苦，谓萧瑀曰：「前代不行肉刑久矣，今断人右趾，念其受痛，意甚不忍。」瑀曰：「古之肉刑，乃死刑之外。陛下于死刑之内，降从断趾，便是以生易死，足为宽法。」上曰：「朕意以为如此，故欲行之。又有上书言此非便，公可更思之。」其后，蜀王府法曹参军裴弘献上疏驳律，遂令参掌删改之。于是与房玄龄等建议，以为古肉刑既废，制为死、流、徒、杖、笞凡五等，以备五刑，今复设刖足，是为六刑。减死意在于宽，加刑又如烦峻。与八座定议奏闻。于是又除断趾法，改为加役流三千里，居作二年。殿中监卢宽持私药入尚食厨，所司议当重刑。上曰：「只是错误不解。」遂赦之。二年三月，大理少卿胡演进每月囚帐，上览焉。问曰：「其闲罪亦有情可矜，何容皆以律断？」对曰：「原情宥罪，非臣下所敢。」上谓侍臣曰：「古人云：『鬻棺之家，欲岁之疫。』匪欲害于人，利于棺售故耳。今法司覆理一狱，必求深刻，欲成其考。今作何法，得使平允？」王珪奏曰：「但选良善平恕人，断狱允当者，赏之，即奸伪自息。」上曰：「古者断狱，必讯于三槐九棘之官。今三公九卿，即其职也。自今大辟罪，皆令中书、门下四品以上及尚书议之。」后大理引囚过，次到岐州刺史郑善果。上谓演曰：「如郑善果等，官位不卑，纵令犯罪，不可与诸囚同例。自今三品以上犯罪，不须将身过朝堂听进止。」又旧条，兄弟分后，荫不相及，连坐俱死，祖孙配没。会有同州人房强，弟任统军于岷州，以谋反伏诛，强当从坐。太宗尝录囚徒，悯其将死，为之动容，顾谓侍臣曰：「刑典仍用，盖风化未洽之咎。愚人何罪，而肆重刑乎？用刑之道，当审事理之轻重，然后加之以刑罚。何有不察其本而一概加诛，非所以恤刑重人命也。然反逆有二：一为兴师动众，二为恶言犯法。轻重有差，而连坐皆死，岂朕情之所安哉！」更令百僚详议。于是玄龄等复定议曰：「按礼，孙为王父尸；按令，祖有荫孙之义。然则祖孙亲重，兄弟属轻。应重反流，合轻翻死，据礼论情，深为未惬。今定律：祖孙与兄弟缘坐，俱配没。其以恶言犯法不能为害者，情状稍轻，兄弟免死，配流为允。」从之。自是比古死刑，殆除其半。据隋代旧律，减大辟入流者九十二条，减流入徒者七十一条。其当徒之法，唯夺一官。除名之人，仍同士伍。凡削苛去惨、变重为轻者，不可胜纪。又制：「在京见禁囚，刑部每月一奏。从立春至秋分，不得奏决死刑。其大祭祀及致斋日、朔望、上下弦、二十四气、雨未晴、夜未明、断屠日月及假日，并不得奏决死刑。」因大理丞张蕴古、交州都督卢祖尚并以忤旨诛斩，帝寻追悔，遂下制，凡决死刑，虽令即杀，二日中五覆奏，下诸州三覆奏。初，河内人李好德风疾瞀乱，有妖妄之言，诏大理丞张蕴古按其事。蕴古奏好德颠病有征，法不当坐。理书侍御史权万纪劾蕴古贯属相州，好德兄厚德为其刺史，情在阿纵。又，卢祖尚固辞交州。并处斩。既而悔之，遂有此制。上又曰：「古之行刑，君为彻乐减膳。朕廷无恒设之乐，莫知何彻，然对食即不啖酒肉。自今以后，令尚食相知，刑人日勿进酒肉。内教坊及太常，并宜停教。曹司断狱，多据律令，虽情在可矜，而不敢违法，守文定罪，或恐有冤。自今门下覆理，有据法合死而情在可宥者，宜录状奏。」自是全活者甚众。其五覆奏，决以前一日一覆奏，决日又三覆奏。唯犯恶逆者，一覆而已。着之于令。四年十一月，制：「决罪人不得鞭背。」太宗以暇日开明堂图，见五藏之系，咸附背脊，乃叹曰：「夫棰者，刑之最轻者也。死者，生之至重者也。岂容犯最轻之刑而或致死？自古帝王不悟，不亦悲夫！」即日遂有此制。六年十二月，上亲录囚徒，放死罪三百九十人归于家，令明年秋来就刑。其后，应期毕至，诏悉原之。
　　高宗即位，遵贞观故事，务在恤刑。尝问大理卿唐临在狱系囚之数，临对曰：「见囚五十余人，唯二人合死。」上以囚数全少，甚喜也。总章二年五月，上以常法外先决杖一百者，多致殒毙，乃下诏曰：「别令于律外决杖一百者，前后总五十九条，内有盗窃及蠹害尤甚者。今量留十二条，自余四十七条，并宜停废。」
　　武太后长寿三年五月敕：「贬降官并令于朝堂谢之，仍容三五日装束。至任日，不得别摄余州县官，亦不得通计前后劳考。」
　　开元十年六月敕：「自今以后，准格敕应合决杖人，若有便流移左贬之色，杖讫，许一月内将息，然后发遣。其缘恶逆、指斥乘舆者，临时发遣。」二十五年，刑部断狱，天下死罪唯有五十八人。大理少卿徐峤上言：「大理狱院，由来相传杀气太盛，鸟雀不栖，至是有鹊巢其树。」于是百僚上表贺，以为几至刑措。天宝元年二月敕：「官吏准律应犯枉法赃十五匹合绞者，自今以后，特加至二十匹。仍即编诸格律，着自不刊。」六载正月敕：「自今以后，所断绞、斩刑者，宜削除此条，仍令法官约近例，详定处分。」
　　论曰：圣唐刑名，极于轻简。太宗文皇帝降隋氏大辟刑百六十三条入流、入徒免死，其下递减唯轻。开辟以来，未有斯比。如罪恶既着，制命已行，爱惜人命，务在哀矜，临于剿绝，仍令数覆。获罪自然引分，万姓由是归仁，感兹煦妪，藏于骨体。虽武太后革命二纪，安禄山倾陷两京，西戎侵轶，贼泚窃发，皇舆巡狩，宇内忧虞，亿兆同心，妖氛旋廓，刑轻故也。国家仁深德厚，固可侔于尧舜，夏殷以降，无足征矣。
　　　　囚系夏　殷　周
　　周易旅卦曰：「山上有火，旅。君子以明慎用刑，而不留狱。」月令曰：「命有司修法制，缮囹圄，去桎梏。」
　　夏桀不循祖法而为虐政，召汤，囚之夏台。
　　殷纣立，无道，囚文王于羑里。
　　周官司寇：「凡害人者，寘之圜土，弗使冠饰，而加明刑焉。任之以事，而收教之。能改者，上罪三年而舍，中罪二年而舍，下罪一年而舍。其不能改而出圜土者，杀。虽出，三年不齿。害人，为百姓害者。寘，置也。弗使冠饰者，着黑幪，若古之象刑。明刑者，书其罪于大方版，着其背。任之以事，若今罚作也。舍，释也。出，谓逃亡也。反于中国者，舍之还乡里也。凡囚者，上罪梏拲而桎，中罪桎梏，下罪梏。王之同族拲，有爵者桎，以待弊罪。」凡囚者，谓非盗贼，自以他罪拘者。拲者，两手共一木。桎梏者，两手各一木，在手曰梏，在足曰桎。中罪不拲，手足各一木；下罪又去桎。王同族及命士以上，虽有上罪，或拲或桎而已。弊，断也。拲音居勇反。弊音必势反。
　　　　舞紊汉　梁　北齐
　　汉武帝以张汤为廷尉，所治即上意所欲罪，予监吏深刻者；即上意所欲释，予监吏轻平者。所治即豪，必舞文巧诋；诋，诬也。即下户羸弱，时口言「虽文致法，上裁察」。于是往往释汤所言。下户羸弱，汤欲佐助，虽具文奏之，而又口奏，言虽律令之文合致此罪，听上裁察，盖为此人希恩宥也。于是上得汤此言，往往释其人罪，非未奏之前口豫言之也。迁御史大夫。时大兴兵伐匈奴，县官空虚。汤排富商大贾，出告缗令，鉏豪强并兼之家，舞文巧诋以辅法。辅，助也。以巧诋助法，言不公平。文书盈于几阁，典者不胜遍睹，是以郡国承用者驳，不晓其指，用意不同。或罪同而论异，奸吏因缘为市，弄法而受财，若市买之交易。所欲活则傅生，所欲陷则予死比，傅读曰附。议者咸冤伤之。杜周为廷尉，其治大抵仿张汤，仿，依。而善候伺。上所欲挤者，因而陷之；上所欲释，久系待问而微见冤状。客有谓周曰：「君为天下决平，不循三尺法，专以人主意指为狱，狱者固如是乎？」周曰：「三尺安出哉？前主所是着为律，后主所是疏为令；当时为是，何古之法乎！」
　　梁武帝敦睦九族，优借朝士，有犯罪者，皆讽臣下屈法申之。百姓有罪，即按以法。其缘坐老幼不免，一人亡逃，则举家质作。人既穷急，奸宄益深。后帝亲南郊，秣陵老人遮帝曰：「陛下为法，急于黎庶，缓于权贵，非久长之术。诚能反是，天下幸甚。」帝锐意儒雅，疏简刑法，自公卿大臣，咸不以鞫狱为意。奸吏招权，巧文弄法，货贿成市，多致枉滥。大率二岁刑以上，岁至五千人。是时徒居作者具五任，其无任者着斗械。任，即保。若疾病，权解之。是后囚徒或有优剧。大同中，皇太子在春宫视事，见而愍之，乃上疏曰：「臣奉敕权视京师杂事，窃见南北郊坛、材官、车府、太官下省、左装等处，并启请四五岁以下轻囚，助充使役。自有刑均罪等，愆目不异，而甲付钱署，乙配郊坛。钱署三所，于事为剧；郊坛六处，在役则优。今听狱官详其可否，舞文之路，自此而生。公平难遇其人，流泉易启其齿，将恐玉科重轻，全关墨绶；金书去取，更由丹笔。愚谓宜详立条制，以为永准。」
　　北齐武成帝河清中，有司奏上齐律。其不可为定法者，别制权令二卷，与之并行。后平秦王高归彦谋反，须有约罪，律无正条，于是遂有别条权格，与律并行。大理明法，上下比附，欲出则附依轻议，欲入则附从重法，奸吏因之，舞文出没。至于后主，权幸用事，有不附之者，阴中以法。纲纪紊乱，卒至于亡。
　　　　峻酷殷　秦　汉　梁　后魏　北齐　后周　隋　大唐
　　三苗作五虐之刑，杀戮无辜，爰始淫为劓、刵、椓、黥。始为截人耳鼻，椓阴黥面，以加无辜，故曰五虐。
　　殷纣为炮格之刑，膏铜柱，下加之以炭，令有罪者行焉，名曰炮格之刑。又醢九侯，脯鄂侯。周西伯献洛西之地，以请除炮格之刑，纣许之。后淫乱不止，比干死争，纣曰：「吾闻圣人之心有七窍。」剖而观之。诸侯皆叛。
　　秦孝公纳卫鞅说，变法令，舍人无验者坐之，弃灰于路者刑，步过六尺者罚。初，令之作也，一日临渭决囚七百余人，渭水尽赤。具刑制上。
　　始皇专任狱吏，燕人卢生窃叹曰：「帝亲幸狱吏，乐以行杀为威，天下畏罪持禄，莫敢尽忠。上不闻过而日骄，下慑伏谩欺以取容。」始皇闻之，怒曰：「诸生在咸阳者，吾使廉问，或为妖言以乱黔首。」于是使御史悉按问诸生。诸生传相告引，乃自诬，犯禁者四百六十余人，皆坑之。三十六年，有坠星下东郡，至地为石。或刻其石曰：「始皇死而地分。」帝闻之，遣御史逐问，莫服，尽取石旁舍者诛之，因燔其石。
　　胡亥以赵高为郎中令，更法律令，有罪者相坐收族，胡亥从之。群臣诸公子有罪，令高治之。杀大臣蒙毅等，公子十二人戮死尸于市，十公主磔死于杜，财物没入县官，余相连坐者不可胜数。时山东群盗大起，不能禁。胡亥责李斯，斯惧，乃阿意，以书对曰：「夫贤主必能行督责之术，则人不犯。故韩子曰：『慈父有败子，而严家无格虏。』」胡亥悦，行督责益严，刑者相半，死人成积于市。以杀人多者为忠臣。丞相去疾及李斯，与将军冯劫谏胡亥，以寇盗并起，皆苦于转戍，且止阿房作者。胡亥曰：「君不能禁盗，又欲罢先帝所为，何以在位？」遂下之吏。去疾、劫曰：「将相不辱。」皆自杀。高因谮李斯子由为三川守，与盗通。令高按问斯。高诈为御史十辈，往讯斯，斯以实对，辄令榜掠。斯急，上书，高令弃之不奏。后胡亥使人验斯，斯惧如前使者，乃诬伏。遂具斯五刑，腰斩咸阳市，夷三族。
　　汉义纵，河东人也。以鹰击毛鸷为治，言如鹰隼之击，奋毛羽执取飞鸟也。为定襄太守。纵至，掩定襄狱中重罪二百余人，及宾客昆弟私入相视者亦二百余人。纵壹切捕鞫，曰「为死罪解脱」。壹切皆捕之也。及为解脱死罪，尽杀之。是日，皆报杀四百余人。奏请得报而论杀。郡中不寒而栗。竟坐事诛。
　　严延年为河南太守，其治务在摧折豪强，扶助贫弱。贫弱虽陷法，曲文以出之；其豪桀侵小民者，以文内之。饰文而入之为罪。众人所谓当死者，一朝出之；所谓当生者，诡杀之。诡违正理而杀之。吏民莫能测其意深浅，战栗不敢犯禁。按其狱，皆文致不可得反。致，至密也。言其文案整密也。反音幡。吏忠尽节者，厚遇之如骨肉，皆亲向之，出身不顾，以是治下无隐情。然疾恶太甚，中伤者多，尤巧为狱文，善史书，所欲诛杀，奏成于手，中主簿亲近史不得闻知。奏可论死，奄忽如神。冬月，传属县囚，会论府上，总集郡府而论杀。流血数里，河南号曰「屠伯」。竟以政治不道，弃市。初，延年母从东海来，到雒阳，适见报囚。奏报行决也。母大惊，便止都亭，不肯入府。延年出至都亭谒母，母闭合不见。延年免冠顿首合下，良久，母乃见之，因子责延年：「幸得备郡守，专治千里，不闻仁爱教化，有以全安愚民，顾乘刑罚多刑杀人，顾，反也。乘，因也。欲以立威，岂为民父母意哉！天道神明，人不可独杀。言多杀人者，己亦当死。我不意当老见壮子被刑戮也。言素意不自谓如此。行矣！去女东归，扫除墓地耳。」言待其丧至也。遂去。归郡，见昆弟宗人，复为言之。后岁余，果败。东海莫不贤智其母。
　　王温舒为河内太守。先为广平都尉时，皆知河内豪奸之家。及往，以九月至，令郡具私马五十匹，为驿自河内至长安。设方略，捕郡中豪猾，相连坐千余家。上书请大者至族，小者乃死，家尽没入偿赃。奏行不过二日，得可，事论报，至流血十余里。河内皆怪其奏，以为神速。尽十二月，郡中无犬吠之盗。温舒竟坐诛。
　　尹赏为长安令。长安中奸猾浸多，闾里少年群辈杀吏，受赇报仇，相与探丸为弹，为弹丸，作赤、白、黑三色，而共探取之。得赤丸者斫武吏，得黑者斫文吏，白者主治丧；其党与有为吏及他人所杀者，则主其丧事。城中薄暮尘起，剽劫行者，死伤横道，枹鼓不绝。枹，击鼓椎也，音孚。赏以三辅高第选守长安令，得一切便宜从事。赏至，修治长安狱，穿地深方各数丈，致令辟为郭，致，谓积累也。令辟，砖也。郭，谓四周之内也。致，读如本字，又音缀。令音零。辟音避历反。以大石覆其口，名为「虎穴」。乃部户曹掾史，与乡吏、亭长、里正、父老、伍人，五家为伍。伍人者，各其同伍之人也。杂举长安中轻薄少年恶子，恶子，不承父母教命者。无市籍商贩作务，而鲜衣凶服被铠扞持刀兵者，悉籍记之，凶服，危险之服也。铠，甲也。扞，臂衣也。籍记，为名籍以记之。得数百人。赏一朝会长安吏，车数百两，分行收捕，皆劾以为通行饮食上荫，下嗣。群盗。赏亲阅，见十置一，置，放也。其余尽以次内虎穴中，百人为辈，覆以大石。数日一发视，皆相枕藉死，便舆出，瘗寺门桓东，瘗，埋也。旧亭传于四角面百步筑土四方，上有屋，屋上有柱出，高丈余，有大板贯柱四出，名曰桓表。县所治夹两边各一桓。陈、宋之俗言桓声如和，今犹谓之和表。即华表。楬着其姓名，楬，杙也。椓杙于瘗处而书死者名也。楬音竭，杙音弋，字并从木。百日后，乃令死者家各发取其尸。
　　王莽居摄，翟义、刘信起兵，莽讨败之，夷三族，诛及种嗣，至皆同坑，以棘五毒并葬之。其后陈良、终带叛入匈奴，莽求得，行焚如之刑，烧杀之。及天下兵起，董忠反，莽败之。莽令剉忠，收其家族，以醇酰毒药、尺白刃、丛棘埋之。
　　梁元帝即位于江陵。帝素苛刻，及周师至，狱中死囚且数千人，有司请皆释之，以充战士。帝不许，并令棒杀之。事未行，而城陷。
　　后魏太武帝太平真君十一年六月，诛司徒崔浩。清河崔氏无远近，及范阳卢氏、太原郭氏、河东柳氏，皆浩之姻亲，尽夷其族。初，崔浩修国史，标立石铭，刊国记。浩本书事备而不典，既刊在衢路，往来行者以为言，事遂闻发。浩及秘书郎吏以下数百人尽死。浩之将诛也，幽絷，置之槛内，送于平城南，使卫士数十人溲疏有反其上，呼声嗷嗷，闻于行路。自宰司之被害，未有如浩之甚。
　　文成帝太安四年，始设酒禁。是时，年谷屡登，士人多因酒致酗讼，或议王政，故一切禁之，酿、酤、饮斩，吉凶宾亲，则开禁有日程。增置内外候官，伺察诸曹、外部州镇，至有微服杂乱于府寺闲，以求百官疵失。其所穷理，有司苦加讯测，而多相诬逮，辄劾以不敬。诸司官赃二丈，皆斩。又增律七十九章，门房之诛十有三，大辟三十五，刑六十二。
　　秦州刺史于洛侯为政，贪酷安忍。部人当炽夺人吕胜胫缠一具，洛侯辄鞭当炽一百，截其右腕。又王陇客刺杀王羌奴、王愈二人，依律罪死而已。洛侯生拔陇客舌，刺其本，并刺胸腹二十余疮。陇客不堪苦痛，随刀战动，乃立四柱，磔其手足，命将绝，始斩其首，支解四体，分悬道路。见之者无不伤楚叹愕，合州惊震，人怀怨愤。又王元寿等一时反叛。有司纠劾。孝文帝诏使者于州常刑人处宣告兵人，然后斩洛侯以谢百姓。
　　北齐文宣帝自六年之后，遂以功业自矜，酷暴昏狂，任情喜怒。为大镬、长锯、剉、碓之属，并陈于庭，意有不快，则手自屠裂，或命左右脔噉，以逞其意。时杨遵彦秉政，乃命宪司先定死罪囚，置于仗卫之中，帝欲杀人，则执以应命，谓之供御囚。经三月不杀者，则免其死。帝尝幸金凤台，受佛戒，多召死囚，编籧篨为翅，令之飞下，谓之放生，坠皆致死，帝以为欢。时有司折狱，又皆酷法，讯囚则用车辐拱杖，夹指压踝，又立之烧犁耳上，或使以臂贯烧车釭，既不胜其苦，皆致诬伏。
　　后周宣帝性残忍暴虐，自在储贰，恶其叔父齐王宪及王轨、宇文孝伯等。及即位，并先诛戮。由是内外不安，俱怀危惧。其后，荒淫日甚，恶闻其过，诛杀无度，疏斥大臣。又数行肆赦，为奸者皆轻犯刑法，政令否塞，下无适从。于是又广刑书要制，而更峻其法，谓之刑经圣制。宿卫之官，一日不直，罪至削除。逃亡者皆死，而家口籍没。上书字误者，科其罪。又作礔车，以威妇人。其决人罪，云与杖者，即百二十；云多打者，即二百四十，名曰「天杖」。帝既酣饮过度，有下士杨文佑因歌曰：「朝亦醉，暮亦醉。日日恒常醉，政事日无次。」郑译奏之，帝怒，命赐杖二百四十而致死。后更命中士皇甫猛歌，猛又讽谏，郑译又奏之，又赐猛杖百二十。是时下自公卿，内及妃后，咸加捶楚，上下愁恐焉。
　　隋文帝性猜忌，素不悦学，既任智而获大位，因以文法自矜，明察临下。恒令左右觇内外，小有过失，则加以重罪。又患令史赃污，因私使人以钱帛遗之，得犯立斩。每于殿廷打人，一日之中，或至数四。尝怒问事挥楚不甚，即令斩之。十年，尚书左仆射高颎、理书侍御史柳彧等谏，以为朝堂非杀人之处，殿廷非决罚之地。帝不纳。颎等乃尽诣朝堂请罪，曰：「陛下子育群生，务在去弊，而百姓无知，犯者不息，致陛下决罚过严。皆臣等不能有所裨益，请自退屏，以避贤路。」帝于是顾谓领左右都督田元曰：「吾杖重乎？」元曰：「重。」问其状，元举手曰：「陛下杖大如指，捶楚人三十者，比常杖数百，故多致死。」帝不怿，乃令殿内去杖，欲有决罚，各委所由。后楚州行参军李君才上言，帝宠高颎过甚，上大怒，命杖之，而殿内无杖，遂以马鞭笞杀之。自是殿内复置杖。未几怒甚，又于殿廷杀人，兵部侍郎冯基固谏，帝不从，竟于殿廷行决。帝亦寻悔，宣慰冯基，而怒群僚之不谏者。开皇十六年，有司奏合川仓粟少七千石，命斛律孝卿鞫问其事，以为主典所窃。复令孝卿驰驿斩之，没其家为奴婢，鬻粟以填之。是后盗边粮者，一斗以上皆死，家口没官。十七年，诏又以所在官人，不相敬惮，多自宽纵，事难克举。诸有殿失，虽备科条，或据律乃轻，论情则重，不即决罪，无以惩肃。其诸司属官，若有愆犯，听于律外斟酌决杖。于是上下相驱，迭行捶楚，以残暴为干能，以守法为懦弱。是时，帝意每尚惨急，而奸回不止。又定盗一钱弃市法，闻见不告者坐至死。自此四人共盗一榱桷，三人同窃一瓜，事发实时行决。有数人劫执事而谓之曰：「吾岂求财者邪？但为枉人来耳。而为我奏至尊，自古以来，体国立法，未有盗一钱而死也。而不为我以闻，吾更来，而属无类矣。」帝闻之，为停盗取一钱弃市之法。帝尝发怒，六月棒杀人。大理少卿赵绰固争曰：「季夏之月，天地成长庶类，不可以此时诛杀。」帝报曰：「六月虽曰生长，此时必有雷霆。天道既于炎阳之时震其威怒，则天而行，有何不可？」遂杀之。帝猜忌益甚，臣僚用法尤峻。御史以元正日不劾武臣衣剑之不齐者，或以白帝，帝谓之曰：「尔为御史，何纵舍自由？」命杀之。谏议大夫毛思祖谏，又杀之。左领军府长史考校不平，将作寺丞以课麦迟晚，武库令以署庭荒芜，独孤师以私受蕃客鹦鹉，帝察知，并亲临斩决。仁寿中，用法益峻，帝既喜怒不常，不复依准科条。时杨素正被委任，素又禀性高下，公卿股栗，不敢措言。素于鸿胪少卿陈延不平，蕃客馆庭中有马屎，又庶仆毡上樗蒲，旋以白帝，皆于西市棒杀，而搒捶陈延，殆至于毙。大理寺丞杨远、刘子通等，性爱深文，每随衙奏狱，能顺帝旨。帝大悦，并遣于殿庭三品行中供奉。每有诏狱，专使主之，候帝所不快，则按以重抵，无殊罪而死者不可胜原。远又能附杨素，每于涂中接候，而以囚名目白之，皆随素所为轻重。其临终赴市者，莫不涂中呼枉，仰天而哭。
　　炀帝大业中，外征四夷，内穷嗜欲，兵革岁动，赋敛滋繁。穷人无告，聚为盗贼。帝乃更立严刑，敕天下窃盗以上，罪无轻重，不待闻奏，皆斩。百姓转相群聚，攻剽城邑，诛罚不能禁。帝以盗不息，乃益肆淫刑。九年，又诏为盗者籍没其家。自是群贼大起，郡县官人又各擅威福，生杀任情矣。及杨玄感反，帝诛之，罪及九族。其尤重者，行轘裂枭首之刑，或磔而射之，命公卿以下脔噉其肉。百姓怨嗟，天下大溃。
　　贝州刺史厍狄士文至州，发擿奸隐，长吏尺布斗粟之赃，无所宽贷。得千余人而奏之，悉配防岭南，亲戚相送，哭泣之声遍于州境。至岭南，遇瘴疠死者十八九，于是父母妻子唯哭士文。士文闻之，令人捕捉，捶挝盈前，而哭者弥甚。有京兆韦焜为贝州司马，河东赵达为清河令，二人并苛刻，唯长史有惠政。时人为之语曰：「刺史罗剎暴，司马蝮蛇瞋，长史含笑判，清河生吃人。」士文竟坐免。
　　田式为襄州总管，专以立威为务，每视事于外，必盛气以待其下，官属股栗，无敢仰视。有犯禁者，虽至亲昵，无所容贷。其女婿京兆杜宁，自长安河之，式诫宁无出外。宁久之不得还，窃上楼瞻眺，以畅郁思。式知之，笞宁五十。其所使奴，尝诣式白事，有虫上其衣衿，挥袖拂去之。式以为慢己，立即棒杀之。或僚吏奸赃，部内劫盗者，无问轻重，悉禁地牢中，寝处粪秽，令其苦毒，自非身死，终不得出。每赦书到州，式未暇省读，先召狱卒，杀重囚，然后宣示百姓。其刻暴如此，由是除名为百姓。
　　王文同为恒山郡守。有一人豪猾，每持长吏长短，前后守令咸惮之。文同下车，闻其名，召而数之。令左右刳木为大橛，埋之于庭，出尺余，四角各埋小橛。令其人踣心于木橛上，缚四支于小橛，以棒殴其背，应时溃烂。郡中大骇，吏人相视慑气。及炀帝征辽东，令文同巡察河北诸郡。文同见有沙门斋戒菜食者，以为妖妄，皆收系狱。至河闲，召诸郡官人，小有迟违者，辄覆面于地，棰杀之。有沙门相聚讲论，及长老共为佛会者数百人，文同以为结聚惑众，斩之。又悉裸僧尼，验有淫状非童男女者数千人，复将杀之。百姓号哭于路，诸郡惊骇，各奏其事。帝闻而大怒，遣使者达奚善意驰锁之，斩于河闲，以谢百姓。雠人剖其棺，脔其肉而噉之，斯须咸尽。
　　大唐武太后临朝，属徐敬业、越王贞等起兵，遂立威刑，以服天下，将移神器，渐引酷吏，务令深文。长寿年，有上书人言岭表流人有阴谋逆者，乃遣司刑评事万国俊就按之，若得反状，便行斩决。国俊至广州，遍召流人，拥之水曲，以次加戮，三百余人一时并命。然后锻炼，曲成反状。仍更诬奏云：「诸道流人，咸有怨恨。若不推究，为变非遥。」太后又命摄监察御史刘光业、王德寿、鲍思恭、王处贞、屈贞筠等，分往剑南、黔中、安南、岭南等六道按鞫流人。光业诛九百余人，德寿诛七百人，其余少者不减数百人，亦有杂犯及远年流人枉及祸焉。
　　时周兴、来俊臣等，相次推究大狱。乃于都城丽景门内，新置推事使院，时人谓之「新开狱」。俊臣又与侍御史侯思止、王弘义、郭霸、李敬仁，评事康暐、卫遂忠等，招集告事者数百人，共为罗织，以陷良善。前后枉遭杀害者，不可胜数。又造告密罗织经一卷，其意旨皆网罗前人，织成反状。俊臣每鞫囚，无问轻重，多以醋灌鼻。禁地牢中，或盛之于瓮，以火圜绕炙之，兼绝其粮饷，至有抽衣絮以啖之者。又作大枷，凡有十号：一曰定百脉，二曰喘不得，三曰突地吼，四曰着即承，五曰失魂胆，六曰实同反，七曰反是实，八曰死猪愁，九曰求即死，十曰求破家。又令寝处粪秽，备诸苦毒。有制书宽囚徒，俊臣必先遣狱卒尽杀重囚，然后宣示。自是海内凶惧，道路侧目。
　　天授二年正月，御史中丞知大夫事李嗣贞以来俊臣等用法严酷，上疏曰：「臣闻陈平事汉祖，谋疏楚君臣，乃用黄金五万斤，行反闲之术。项王果疑臣下，陈平反闲遂行。今告事纷纭，虚多实少，当有凶慝。焉知必无陈平，先谋疏陛下君臣，后谋良善？陛下昨语臣云：『我比来已作此意。』便是愚臣管测，先天而天不违。至如罗织之徒，即疏闲之渐。陈平反闲，其远乎哉？王制曰：『凡制刑决狱，以成告于正，正听之，以狱成告于大司寇，大司寇听之棘木之下，与孤卿大夫、公、侯、伯、子、男以狱成告于王，王命三公参听之，三公以狱成又告于王，王三宥之，然后制刑。』臣窃见比日狱官一单车使推讫，万事即定，法家随断，轻重不推，或有临时便决，不待闻奏。此权由臣下，非审慎之法，傥有冤滥，何由可知？况乎九品之官，专命推覆，操杀生之柄，窃人主之威，按覆既不在秋官，省审复不由门下，事非可久，物情骇惧。老子云：『国之利器，不可以示人。』今若假此威权，便是窥国家利器也，不可不慎。」麟台正字陈子昂上书曰：「臣闻之，圣人出，必有驱除，盖天人之符，应休命也。日者东南微孽，敢谋乱常，陛下顺天行诛，罪恶咸服，岂非上天意欲彰陛下神武之功哉！而执事者不察天心，以为人意，恶其首乱倡祸，法合诛屠，将息奸原，穷其党与，遂使陛下大开诏狱，重设严刑，冀以惩刱，劝于天下，大或流血，小御魑魅。今朝廷惶惶，莫能自固，海内倾听，以相惊恐。愚臣昧焉，窃恐非五帝、三王伐罪吊人之意也。顷年以来，伏见诸方告密，囚累百千辈。大抵所告，以扬州为名，及其穷竟，百无一实。遂使奸臣之党，快意相雠，睚眦之嫌，则称有密，一人被讼，百人满狱，使者推捕，冠盖如市。咸谓陛下爱一人而害百人，天下喁喁，莫知宁所。伏愿念之，即天下幸甚。」京兆府万年县主簿徐坚上疏曰：「臣闻书有五听之道，虑失实情也；令着三覆之奏，恐致虚枉也。比见有敕，勘当反逆，命使者得实便决杀。人命至重，不可再生，倘万分之中有一不实，欲诉无路，怀枉谁明，饮恨吞声，赤族从戮，岂不痛哉！此不足肃奸逆而明刑典，适所以长威福而生疑惧。臣愿绝此处分，依法覆奏，则死者甘伏，知泣辜之恩；生人欢悦，见详刑之意。」
　　圣历元年，武太后谓侍臣曰：「往者来俊臣等推按刑狱，朝臣递相牵引，咸承反逆。中闲疑有枉滥，更遣近臣就狱亲问，皆得手状，承引不虚。近日俊臣死后，更无闻有反者，然则以前就戮者，不有冤滥者邪？」夏官侍郎姚元崇对曰：「比破家者，皆是枉错自诬，告者持以为功，天下号为罗织，甚于汉之党锢。陛下令近臣就狱问者，近臣亦不自保，何敢动摇？今日以后，臣以微躯及一门百口保见在内外官更无反者。乞陛下得告状收掌，不须推问。」太后大悦曰：「以前宰相皆顺成其事，陷朕为淫刑之主。」太后颇悟。于是监察御史魏靖上疏曰：「来俊臣身处极法，以其罗织良善。臣闻郭霸自刺而唱快，万国俊被遮而遽亡。霍献可临终，膝拳于顶；李敬仁将死，舌至于脐。皆众鬼满庭，群妖横道，唯征集应，若响随声。备在人传，不为虚说。伯有昼见，殆无以过。此亦罗织之一据也。倘使平反者数人，众共详覆来俊臣等所推大狱，庶邓艾获申于今日，孝妇不滥于昔时，恩涣一流，天下幸甚。」于是制缘来俊臣、丘神绩等所推鞫人身死籍没者，令三司重检勘，有冤滥者，并皆雪免矣。
　　中宗神龙元年制：「以丘神绩、来子珣、周兴、万国俊、来俊臣、鱼承晔、王景昭、索元礼、傅游艺、王弘义、张知默、裴籍、焦仁亶、侯思止、郭霸、李敬仁、皇甫文备、陈嘉言、刘光业、王德寿、王处贞、屈贞筠、鲍思恭等，自垂拱以来，多枉滥杀人者，所有官爵，并令追夺。」于是天下称庆。
　　　　开元格
</div>
    <div class="pagination">
<a href="通典_page100.html">上一页</a><span>...</span><a href="通典_page96.html">96</a><a href="通典_page97.html">97</a><a href="通典_page98.html">98</a><a href="通典_page99.html">99</a><a href="通典_page100.html">100</a><span class="current-page">101</span><a href="通典_page102.html">102</a><a href="通典_page103.html">103</a><a href="通典_page104.html">104</a><a href="通典_page105.html">105</a><a href="通典_page106.html">106</a><span>...</span><a href="通典_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
