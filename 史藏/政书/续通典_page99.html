<!DOCTYPE html>
<html>
 <head>
  <meta charset="utf-8"/>
  <title>
   续通典 - 第 99 页/共 410 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续通典 - 第 99 页/共 410 页
  </h1>
  <div class="content">
   水利田

　　○水利田【唐　宋　辽　金　元　明】

　　唐

　　宋

　　辽

　　金

　　元

　　明

　　△唐

　　唐代宗大历五年朗州刺史韦夏卿治溠陂溉田千余顷十二年升州句容令王听因绛岩湖周五百里为塘立二斗门以节旱暵开田万顷十三年敕毁白渠支流碾硙以溉田德宗贞元二年明州刺史任侗修鄮县仲夏堰溉田数千顷又汉州刺史卢士程于雒县立堤堰溉田四百顷宪宗元和三年福州长乐令李茸于旧海堤筑立十斗门以御潮旱则潴水雨则泄水遂成良田又江南西道观察使韦丹筑堤扞江长十二里窦以疏涨凡为陂塘五百九十八所灌田万二千顷穆宗长庆初朗州刺史温造开后乡渠百里溉田二千顷号右史渠后迁节度河阳复怀州古秦渠枋口枢以溉田济源温河内武陟四县田五千顷

　　△宋

　　宋太祖开宝八年知琼州李易上言州南五里有度灵塘开修渠堰溉水田三百余顷居民赖之太宗至道元年正月度支判官梁鼎陈尧叟上郑白渠利害按旧史郑渠本引泾水自仲山西抵瓠口并北山东注洛三百余里溉田四万顷亩收一锺白渠亦引泾水起谷口入泺阳注渭水长二百余里溉田四千五百顷两渠溉田凡四万四千五百顷今所存者不及二千顷皆近代改修渠堰浸隳旧防由是灌溉之利绝少于古郑渠难为兴工今请遣使先诣三白渠行视复修旧迹于是诏大理寺丞皇甫选光禄寺丞何亮乘传经度选等使还言周览郑渠之制用功最大并仲山而东凿断冈阜首尾三百余里连亘山足陻废己久其始泾河平浅直入渠口暨年代浸远泾河陡深水势渐下与渠口相悬水不能至实难致力其三白渠溉泾阳栎阳高陵云阳三原富平六县田三千八百五十余顷此渠衣食之源也望令增筑堤堰以固护之旧设节水斗门一百七十有六皆坏请悉缮完渠口旧有六石门谓之洪门今亦隤圯若复议兴置则其功甚大且欲就近度其岸势别开渠口以通水道岁令渠官行视岸之缺薄水之淤填实时浚治严豪民盗水之禁泾河中旧有石堰废坏巳久其后止造木堰梢桩出于缘渠之民水潦时漂流散失秋复率民葺之数敛重困自今溉田既毕命水工拆堰木置于岸侧可充二三岁修堰之用所役缘渠之民计田出丁凡调万三千人疏渠造堰各获其利固不惮其劳也选能吏司其事置署于泾阳县侧以时行视往复甚便真宗景德三年盐铁副使林特度支副使马景盛陈关中河渠之利请遣官行视郑白渠兴修古制乃诏太常博士尚宾乘传经度率丁夫治之宾言郑渠久废不可复今自介公庙回白渠洪口直东南合旧渠以畎泾河灌富平栎阳高陵等县经久可以不竭工既毕而水利饶足民获数倍大中祥符七年泾原都钤辖曹玮言渭北有古池连带山麓今浚为渠令民导以溉田诏嘉奖之天禧四年淮南劝农使王贯之导海州石闼堰水入涟水军溉民田亦赐诏嘉奖神宗即位志在富国故以劝农为先仁宗景佑初遣尚书职方员外郎沈厚载出怀卫磁相邢洺镇赵等州教民种水田神宗熙宁元年诏诸路监司比岁所在陂塘堙没濒江圩垾浸坏沃壤不得耕宜访其可兴者劝民兴之具所增田亩税赋以闻二年权三司使吴充言前宜城令朱纮治平间修复木渠不费公家束薪斗粟而民乐趋之渠成溉田六千余顷诏迁纮大理寺丞知比阳县或云纮之木渠绕山渡溪以行水数勤民而终无功是后置三司条例司具农田利害条约诏颁诸路凡有能知土地所宜种植之法及修复陂湖河港或原无陂塘圩垾堤堰沟洫而可以创修或水利可及泉而为人所擅有或田去河港不远为地界所隔可以均济流通者县有废田旷土可纠合兴修大川沟渎浅塞荒秽合行浚导及陂塘堰埭可以取水灌溉若废坏可兴治者各述所见编为图籍上之有司其土田迫大川数经水害或地势污下雨潦所锺要在修筑圩垾堤防之类以障水涝或疏导沟洫畎浍以泄积水县不能辨州为遣官事关数州具奏取旨民修水利许贷常平钱谷给用初条例司奏遣刘彝等八人行天下相视农田水利又下诸路转运司各条上利害又诏诸路各置相度农田水利官至是以条约颁焉秘书丞侯叔献言汴岸沃壤千里而夹河公私废田略计二万余顷多用牧马计马而牧不过用地之半则是万有余顷常为不耕之地观其地势利于行水欲于汴河两岸置斗门泄其余水分为支渠及京索河并三十六陂以灌溉田诏叔献提举开封府界常平使行之以著作佐郎杨汲同提举叔献又引汴水淤田而祥符中牟之民大被水患都水监或以畸非四年前知襄州光禄卿史照言开修古淳河一百六十里灌田六千六百余顷修治陂堰民巳获利虑州县遽欲增税诏三司应兴修水利垦开荒梗毋增税五年程昉奏引漳洺河淤地凡二千四百余顷帝曰灌溉之利农事大本但陕西河东民素不习此苟享其利后必乐趋三白渠为利尤大有旧迹可用力修治凡疏积水须自下流开导则畎浍易治书所谓浚畎浍距川是也其时人人争言水利提举京西常平仓陈世修乞于唐州引淮水入东西邵渠灌注九子等十五陂溉田二百里提举陕西常平沈披乞复京兆府武功县古迹六门堰于石渠南二百步傍为土洞以木为门回改河流溉田三百四十三大抵迂阔少效六年程昉言得共城县旧河漕若疏导入三渡河可灌西垙稻田从之五月诏诸创置水硙碾碓妨灌溉民田者以违制论命赞善大夫蔡朦修永兴军白渠七年程昉言沧州增修西流河堤引黄河水淤田种稻增灌塘泊并深州开引滹沱水淤田及开回胡卢河并回滹沱河下尾又金州西城县民葛德出私财修长乐堰引水灌溉乡户土田授本州岛司土参军又诏司农寺具所兴农田水利次第八年发京东常平米募饥民修水利又管辖京东淤田李孝宽言矾山涨水甚浊乞开四斗门引以淤田权罢漕运再旬从之深州静安令任迪乞俟来年刈麦毕全放滹沱胡卢两河又引永静军双陆口河水淤溉南北岸田二万七千余顷河北安抚使沈披请治保州东南沿边陆地为水田皆从之又右班殿直干当修内司杨琰言开封陈留咸平三县种稻乞于陈留界旧汴河下口因新旧二堤之间筑水塘用碎甓作虚堤五步以取汴河清水入塘灌溉从之又江宁府上元县主簿韩安厚引水溉田二千七百余顷迁光禄寺丞太原府草泽史守一修晋祠水利溉田六百余顷又知河中府陆经奏管下淤官私田约二千余顷下司农核实九年程师孟言河东多土山高下旁有川谷每春夏大雨众水合流浊如黄河矾山水俗谓之天河水可以淤田绛州正平县南董村旁有马璧谷水尝诱民置地开渠淤瘠田五百余顷其余州县有天河水及泉源处亦开渠筑堰凡九州岛二十六县新旧之田皆为沃壤前毕功缵成水利图经二卷今巳十余年闻南董村田亩旧直三两千收谷五七斗自灌淤后其直三倍所收至三两石今臣权领都司淤田窃见累岁淤京东西咸卤之地尽成膏腴为利极大尚虑河东犹有荒废之田可引大河淤溉者于是遣都水监丞耿琬淤河东路田十年师孟琬引河水淤京东西沿汴田九千余顷又前权提点开封府界刘淑奏淤田八千七百余顷三人皆减磨勘年以赏之元丰元年都大提举淤田司言京东西淤官司瘠地五千八百余顷乞差使臣管干许之又诏辟废田兴水利建立堤防修贴圩垾之类民力不给者许贷常平仓谷哲宗元佑中知杭州苏轼奏杭之为州本江海故地水泉咸苦居民零落自唐李泌始引湖水作六井然后民足于水井邑日富百万生聚待此而食今湖狭水浅六井尽坏若二十年后尽为葑田 【按临安西湖源出于武林泉钱氏有国始置撩湖兵士专一开浚至宋稍废不治水涸草生成葑田】 则举城之人复饮咸水势必耗散又放水溉田濒湖千顷可无凶岁今虽不及千顷而下湖数十里间茭菱谷米所获不赀请募民开治禁自今不得侵占种植及脔葑为界以新旧菱荡课利钱送钱塘县收掌谓之开湖司公使库以备逐年雇人开葑撩浅后湖既开因积葑草为堤相去数里横跨南北两山夹道植柳林榜曰苏公堤行人便之因为轼立祠堤上高宗绍兴元年诏宣州太平州守臣修圩三年定州县圩田租额充军储建康府永丰圩租米岁以三万石为额圩四至相去皆五六十里有田九百五十余顷五年明州守臣李光奏明越陂湖专溉农田自庆历中始有盗湖为田者三司使切责漕臣严立法禁宣和以后废湖为田自是有水旱之患乞行废罢尽复为湖其江东西圩田苏秀围田令监司守令条上诏逐路转运使相度闻奏十六年知袁州张成己言江西良田多占山冈望委守令讲陂塘灌溉之利其后比部员外郎李咏言淮西高原处旧有陂塘请给钱米以时修浚知江阴军蒋及祖亦言浚治本军五卸沟以泄水修复横河支渠以溉旱乃并诏诸路常平司行之孝宗干道七年修兴元府山河堰委御前诸军统制吴珙经理发卒万人助役尽修大堰浚大小渠六十五凡溉南郑褎城田二十三万余亩是时诏漕臣王炎开浙西势家新围田草荡荷荡菱荡及陂湖溪港岸际旋筑塍畦围裹耕种者所至守令同共措置淳熙八年襄阳府守臣郭杲言本府有水渠在中庐县界拥漹水东流四十五里入宜城县后汉南郡太守王宠尝凿之以引蛮水谓之木里沟可溉田六千余顷岁久堙没乞行修治宁宗庆元二年襄阳守臣程九万言募工修作邓城永丰堰为农田灌溉之利是时户部尚书袁说友等言浙西围田相望皆千百亩陂塘溇渎悉为田畴有水则无地可潴有旱则无水可戽不严禁之后将益甚嘉泰元年以大理司直留佑贤宗正寺主簿李澄措置凡官民围裹者尽开之又令知县并以点检围田事入衔

　　△辽

　　辽太宗会同初诏以乌尔古之地水草丰美命谔尔昆锡林居之益以海勒水之善地为农田

　　△金

　　金章宗明昌五年言事者谓郡县有河者可开渠引以溉田诏下州郡中都路言安肃定兴二县可引河溉田四十余亩诏命行之其时傅慎微权陕西诸路转运使复修三白龙首等渠以溉田募民屯种卢庸为定平令治旧堰引泾水溉田民赖其利六年定制县官任内有能兴水利田及百顷以上者升本等首注除穆昆所管屯田能创增三十顷以上赏银绢二十两疋其租税止从陆田承安二年敕放白莲潭东闸水与百姓溉田三年命勿毁高梁河闸从民灌溉泰和三年遣官行视中都田禾水泽分数八年诏诸路按察司规画水田部官谓水田之利甚大沿河通作渠如平阳掘井种田俱可灌溉比年邳沂近河布种豆麦无水则凿井灌之计六百余顷比之陆田所收数倍以此较之他境无不可行者遂令转运司因出计点就令审察若诸路按察使因劝农之便按问开河或掘井如何为便规画具申以俟兴作宣宗贞佑三年谕尚书省岁旱议弛诸处碾硙以其水溉民田又禁随朝职官夺民碾硙以自营利四年言事者程渊言砀山诸县陂湖水至则畦为稻田水退种麦则所收倍于陆地宜募人佃之官取三之一岁可得十万石诏从之兴定五年南阳令李国瑞创开水田三百余顷诏升职二等仍录其最状遍谕诸道其冬议兴水田省奏汉召信臣于南阳灌溉三万顷魏贾逵堰汝水为新陂通运二百余里人谓之贾侯渠邓艾修淮阳百尺二渠通淮颍大冶诸陂于颍之南穿渠三百余里溉田二万顷今河南郡县多古所开水田之地收获多于陆地数倍敕令分治户部按行州郡有可开者诱民赴功其租止依陆田不复添征仍以官赏给之陕西除三白渠设官外亦宜视例施行元光元年正月遣户部郎中杨大有诣京东西南三路开水田

　　△元

　　元太宗十二年梁泰奏请修成渠堰比之旱地其收数倍所得粮米可以供军遂令泰充宣差规措三白渠使郭时中副之置河渠司于云阳县世宗中统元年怀孟路旱总管谭澄令民凿塘造渠引沁水以溉田教之种植地无遗利二年王允中等奉诏开沁河渠计六百七十七里经济源河内河阳温武陟五县渠成甚益于民名曰广济溉田四百六十余所三年左丞张守谦荐郭守敬习水利帝召见守敬陈水利言顺德沣河东至古任城失其故道没民田千三百余顷此水开修成河其田即可耕种又磁相东北滏漳二水合流处引水由滏阳邯郸洺州永年鸡泽合入沣河可灌田三千余顷又怀孟沁河虽浇灌犹有漏堰余水东与丹河余水相合引东流至武陟县北合入御河可灌田二千余顷又黄河自孟州西开引少分一渠经由新旧孟州中间顺河古■〈山斥〉下至温县南复入于河其间亦有可灌田二千余顷乃授守敬提举诸路河渠时王允中亦请开邢洺等处漳滏沣河达泉以溉民田遂皆从之至元二年郭守敬以河渠副使从张文谦行省西夏视古渠之在中兴者一名唐来长四百里一名汉延长二百五十里他州正渠十皆长二百里支渠大小六十自兵兴后皆废坏淤浅守敬更立闸堰皆复其旧灌田九万余顷七年二月立司农司专管农桑水利仍分布劝农官及知水利者巡行郡邑九年诏诸路开浚水利又敕巴图军于哈哩纳之地开渠耕田是时帝加意农田十余年中屡兴水利于是导任河复民田三千余顷导肥河入于酅淤陂尽为良田又发肃州等处军民凿渠溉田浚奇■〈口耒〉以溉衮诺尔黄土山民田又开安山渠凿通州至都河改引浑水溉田其时能兴水利之臣西夏行省郎中董文用疏唐来汉延秦家等渠垦中兴西凉甘肃瓜沙等州之土为水田平阳路总管郑鼎导汾水溉民田千余顷荆南行省廉希宪决江陵城外蓄水得良田数万亩长葛令赵志以地卑湿使为水田旱则决瀵水灌之清苑令耶律伯坚毁势家水硙以溉民田事闻省部着为定制大理等处巡行劝农使张立道以昆明池环五百余里夏潦暴至必冒城郭役丁夫二千人治之泄其水得良田万余顷卫辉守王昌龄因清水出辉县入卫河创浚沟浍溉田数百余顷三十一年 【即成宗元贞元年】 平章特尔格奏太湖淀山湖世祖时尝役民夫二十万疏掘今诸河日受两潮渐致沙涨乞即以淀山湖田粮二万石就募民夫四千调军夫四千依旧宋例屯守立都水防田使司修治河渠围田从之成宗大德二年立浙西都水庸田司专主水利置浙西平江湖渠闸堰凡七十八所武宗至大初江浙行省言去岁水旱为灾百姓艰食农作将兴各处田围高下不等陂塘围岸高渠宜依法修治遇旱则车水灌救遇潦则泄水通流修浚之际田主出粮佃户出力系官围田无力修治者官为借贷收成日如数还官其抛荒积水田租额无人承佃者劝谕富户自备工本修筑塍围听令佃种抛荒官田止纳原租初年免征三年后依民田输税 【其围岸体式以水为平田与水为平者第一等围岸高七尺五寸底阔一丈面阔五尺田高一尺为第二等围岸高六尺五寸底阔九尺面阔四尺五寸田高二尺为第三等围岸高五尺五寸底阔八尺面阔四尺田高三尺为第四等围岸高四尺五寸底阔七尺面阔三尺五寸田高四尺者为第五等止添备水围岸高三尺底阔六尺面阔三尺若迫近诸湖之处自愿增高者听】 时哈喇哈斯行省和林浚古渠溉田数千顷三年陕西行台御史王承德言泾阳洪口展修石渠为万世之利由是会集奉元路三原泾阳临潼高陵诸县洎泾阳渭南栎阳诸屯官及耆老议如准所言展修石渠八十五步计四百二十五尺深二丈广一丈五尺计用石十二万七千五百尺官给粮食用具丁夫就役使水之家顾匠佣直使水户均出陕西省议计所用钱粮不及二年之费可谓一劳永逸委屯田府达噜噶齐珠拉齐督工二百四十二日毕工英宗至治元年陕西屯田府言洪口渠自秦汉至唐宋年例八月差使水户自泾阳县西仲山下截河作洪堰改泾水入白渠下至泾阳县北白公斗分为三限北限入三原栎阳云阳中限入高陵南限入泾阳浇灌官民田约七万余亩三年省臣奏委官体究吴江松江还言宜开浚者常熟七处上海十四处其通海大江旧有河港联络官民田土藉以灌溉者亦须疏通以利耕种至泰定元年乃浚涤之并立闸以节水势三年立都水庸田使司于松江掌江南河渠水利文宗天历二年因屯田总管兼管河渠司事郭嘉议言奉元洪口渠应令泾阳近限水利户添差修筑三年怀孟路同知阿哈玛特言天久亢旱夏麦枯槁秋谷种不入土民匮于食近因访问耆老咸称舟水浇溉近山田土居民深得其利有沁水亦可溉田中统间尝开广济渠设官提调遇旱则官为斟酌验工多寡分水灌济源河内河阳温武陟五县民田三千余顷后因豪家截河起堰立碾磨壅遏水势又经霖雨害渠河渠司寻亦革罢今五十余年旧迹可考若将旧渠开浚禁安磨碾设立闸堰旱则于闸浇田涝则闭闸退水公私俱利从之顺帝至正十二年立都水庸田使司于汴梁掌种植稻田事十三年右丞相托克托言京畿近水地利召江南人耕种岁可收粟麦百万余石不须海运而京师足食于是立分司农司以左丞乌克逊良栋右丞乌兰哈达兼大司农卿托克托领大司农事西自西山南至保定河间北至澶顺州东至迁民镇凡系官地及各处屯田悉从分司农司引水立法佃种给钞五百万锭以供工价牛具农器谷种之用又以武卫所管盐台屯田荒闲之地及各衙门系官田地宗仁卫屯田礼部所辖掌薪司地土并付分司农司播种又取勘徐州汝宁南阳邓州等处荒田并户绝籍没入官者立司牧署掌分司农司耕牛中书省又议于江浙淮东召募能种水田及修筑围堰之人各一千名为农师教民播种从之是岁大稔十五年诏凡有水田处设大司农司招集人夫有警乘机进讨无事栽植耕种凡置保定河间武清景蓟四处二十年陕西行省左丞相特哩特穆尔遣都事杨钦修治泾渠凡溉农田四万五千余顷

　　△明

　　明太祖立国之初以元帅康茂才为都水营田使谕之曰比因丧乱堤防颓圯民废耕耨故设营田司以修筑堤防专管水利春作方兴虑旱涝不时其分巡各处务在蓄泄得宜毋负付任之意遂诏所在有司民以水利条上者即陈奏洪武元年修和州铜城堰闸周回二百余里四年兴修安灵渠为陟渠者三十六其渠水发海阳山秦时凿溉田万顷马援葺之后圯至是始复八年命耿炳文浚泾阳洪渠堰溉泾阳三原醴泉高陵临潼田二百余里九年修彭州都江堰十七年决荆州岳尚坝以溉民田二十四年浚定海鄞二县东钱湖灌田数万顷二十七年特谕工部陂塘湖堰可蓄泄以备旱涝者皆因其地势修治之乃分遣国子生及人材遍诣天下督修水利至明年冬郡邑交奏凡开塘堰四万九百八十七处三十一年洪渠堰圯命耿炳文修治之复浚渠十万三十余丈成祖永乐元年命夏原吉治苏松嘉兴水患浚华亭上海运盐河金山卫闸及漕泾分水港原吉言浙西诸郡苏松最居下流嘉湖常颇高环以大湖绵亘五百里纳杭湖宣歙溪涧之水散注淀山诸湖以入三泖顷为浦港湮塞涨溢害稼拯治之法在浚吴淞诸浦按吴淞江袤二百余里广一百五十余丈西接太湖东通海前代常疏之然当潮汐之冲旋疏旋塞自吴江长桥抵下界浦百二十余里水流虽通实多窄浅从浦抵上海南仓浦口百三十余里潮汐淤塞巳成平陆滟沙游泥难以施工嘉定刘家港即古娄江径入海常熟白茆港径入海皆广川急流宜疏吴淞南北两岸安亭等浦引太湖诸水入刘家白茅二港使其势分松江大黄浦乃通吴淞要道今下流壅塞难浚旁有范家滨至南仓浦口径达海宜浚深阔上接大黄浦达泖湖之水庶几复禹页三江入海之旧水道既通乃相地势各置石闸以时启闭每岁水涸宜修圩岸以防暴流则水患可息帝命发民开浚原吉昼夜徒步以身先之明年九月毕功农田大利二年复兴安分水塘兴安有江源出海阳山江中横筑石埭上迭石如鳞以防冲溢自严震直撒石增埭水迫无所泄冲塘岸尽趋北渠南渠浅涩民失利至是修复如旧又谕工部安徽苏松浙江江西湖广凡湖泊卑下圩岸倾颓亟督有司治之夏原吉复奉命治水苏松尽通旧河港又浚苏州千墩等处二万九千余丈松江大黄浦等处万二千丈以通太湖下流五年又筑高要银冈金山等溃堤溉田五百余顷九年浚潍县千丹河定襄故渠六十三里引滹沱河水灌田六百余顷又丽水县民言县有通济渠截松阳遂昌诸溪水入焉上中下三源流四十八派溉田二千余顷上源民泄水自利下源流绝沙壅渠塞请修堤堰如旧部议从之十三年吴江县丞李升言苏松水患太湖为急宜泄其下流若常熟白茆诸港昆山千墩等河长洲十八都港汊吴县无锡近湖河道皆宜循其故迹浚而深之仍修蔡泾等闸候潮来往以时启闭则泛溢可免而民获耕种之利从之十七年萧山民言境内河渠四十五里溉田万顷比年淤塞乞疏浚仍置闸钱清小江坝东庶旱涝无忧山东新城民言县东郑黄沟源出淄川下流壅阻淫潦妨农陈家庄南有干河上与沟接下通乌江乞浚治并从之二十一年修嘉定抵松江潮圯圩岸五千余丈又文水县民言文谷山常稔渠分引文谷河流袤三十余里灌田今河溃泄水应请修葺从之宣宗宣德二年浙江归安知县华蒿言泾阳洪渠堰溉五县田八千四百余顷洪武时长兴侯耿炳文前后修浚未久堰坏永乐间老人徐龄言于朝遣官修筑会营造不果乞专命大臣起军夫协修从之三年临海民言胡巉诸闸潴水灌田近年闸坏而金鳌大浦湖涞举屿等河遂皆壅阻乞为开筑帝曰水利急务使民自诉于朝此守令不得人尔命工部即敕郡县秋收起工仍诏天下凡水利宜兴者有司即举行毋缓视时巡按江西御史许胜言南昌瑞河两岸低洼多良田洪武间修筑水不为患比年水溢岸圯二十余处丰城安沙绳湾圩岸三千六百余丈永乐间水冲改修三十余丈近者久雨江涨堤坏乞敕有司募夫修理中书舍人陆伯伦言常熟七浦塘东西百里灌常熟昆山田岁租二十余万石乞听民自浚之皆诏可四年潜江民言蚌湖阳湖皆临襄河水涨岸决害荆州三卫荆门江陵诸州县官民屯田无算乞令军民筑治从之福清民言先贤里官民田百余顷堤障海水堤坏巳久田尽荒芜永乐中命修治迄今未举民不得耕帝责有司亟治而谕尚书吴中严饬郡邑陂池堤堰及时修浚慢者治以罪六年巡抚侍郎周忱言溧水永丰圩周围八十余里环以丹阳石臼诸湖旧筑埂坝通陟石门塔农甚利之今颓败请葺治教谕唐敏言常熟耿泾塘南接梅里通昆承湖北达大江洪武中浚以溉田今壅阻请疏导并从之七年修眉州新津通济堰堰水出彭山分十六渠溉田二万五千余亩英宗正统三年疏泰兴顺德乡三渠引湖溉田宁夏巡抚都御史金濂言镇有五渠资以行溉今明沙州七星滩伯石灰三渠久塞请用夫四万疏浚溉芜田千三百余顷从之五年令天下有司秋成时修筑圩岸疏浚陂塘以便农作仍具数缴报俟考满以凭黜陟九年浚无锡谷里诸河东南接苏州苑山湖塘北通扬子江西接新兴河引水灌田又开海阳县隆津等沟引长溪水溉田十三年以云南邓川州民田与大理屯田接壤湖畔积水壅沙禾苗揜没命州卫军民疏治十四年浚和州姥镇河张家沟并建闸以溉降福等七十余圩及南京诸卫屯田时范衷知寿昌县辟荒田二千六百余亩兴水利三百四十六区景帝景泰四年云南总兵官沐璘言城东有水南流源发邵甸会九十九泉为一抵松花坝分为二支一绕金马山麓入滇池一从黑窑村流至云泽桥亦入滇池旧于下流筑堰溉军民田数十万顷霖潦无所泄请令受利之家自造石闸启闭以时报可五年疏灵宝黎园庄渠通鸿泸涧溉田万顷七年尚书孙原贞言杭州西湖为势豪侵占湖水浅狭闸石毁坏今民田无灌溉资乞敕有司兴浚筑禁侵占以便军民从之英宗天顺二年修彭县万工堰灌田千余顷五年佥事李观言泾水出泾阳仲山谷道高陵至栎阳入渭袤二百余里汉开渠溉田宋元俱设官主之今虽有瓠口郑白二渠而堤堰摧决沟洫壅潴民弗蒙利乃命有司浚之都御史项忠又言瓠口郑白二渠宣德间遣官修凿亩收三四石无何复塞渠旁之田遇旱为赤地昨请于泾水上源龙潭左侧疏浚讫旧渠口寻以诏例停止今宜毕其役邳州知州孟琳言榆行诸社并临沂河久雨岸崩二十八处低田尽淹乞兴修筑并从之宪宗成化十年廷臣会议江浦北城圩古沟北通滁洌浦子口城东黑水泉古沟南入大江二沟相望冈垄中截宜凿通成河旱引涝泄从之十二年巡按御史许进言河西十五卫东起庄浪西抵肃州绵亘几二千里所资水利多夺于势豪宜设官专理诏屯田佥事兼之十八年浚云南东西二沟自松华坝黑龙潭抵西南柳坝南村灌田数万顷二十年修嘉兴等六府海田堤岸特遣京堂官往督之时张瑄为广东布政使修陂塘圩岸四千六百雍泰知吴县太湖涨没田千顷作堤为民利称雍公堤孝宗弘治七年浚南京天潮二河备军卫屯田水利特命侍郎徐贯与都御史何鉴经理浙西水利巡抚都御史王珣请于灵州金积河口开渠灌田给军民佃种从之武宗正德十五年御史成英言应天等卫屯田在江北滁和六合者地势低屡为水败从金城港抵浊河达乌江三十余里因旧迹浚之则水势泄而屯田利诏可世宗嘉靖二十四年吕光洵按吴奏苏松水利五事一曰广疏浚以备潴泄开吴淞江等处泄淀山之水以达于海浚白茆等处之水以注于江导田间之水悉入小浦使流者皆有所归潴者皆有所泄则下流之地治而涝无所忧矣乃浚艾祁通波以溉青浦浚顾浦吴塘以溉嘉定浚大瓦等浦以溉昆山之东浚计浦等塘以溉常熟之北浚臧村等港以溉金坛浚澡港等河以溉武进凡陇冈支河湮塞不治者皆浚之深广使复其旧则上流之地亦治而旱无所忧矣一曰修圩岸以固横流向来民间足食有余力治圩岸田益完美近皆空乏无暇修缮故田圩渐坏岁多水灾合敕所在官司端治圩岸岸高则田自固虽有霖涝不能为害一曰复板闸以防淤塞一曰量缓急以处工费一曰重委任以责成功诏悉如所议二十六年给事中陈斐请仿江水田法开江北沟洫以祛水患益岁收报可三十八年总督尚书杨博请开宣大荒田水利从之是时有司能以水利益民者廉州府知府张岳督民垦弃地教以桔槔运水绍兴知府汤绍恩因山阴会稽萧山三邑之水汇三江口入海潮汐日至良田尽为巨浸乃遂建闸三十有八筑石堤四百余丈刻水则石间以时启闭自是数百里无水患徐九思治张秋河道漕河与盐河近而不相接漕水溢则泛滥为田患九思议筑减水桥于沙湾俾二水相通漕水溢则有所泄而不侵田少则有所限而不至于涸工成遂为永利庞嵩为应天治中江宁县葛仙永丰二乡频遭水患居民止存七户嵩为治堤筑防得田三千六百亩立惠民庄四召贫民佃之瞿晟知广平府凿长渠三百里引水为四闸得田数十万亩神宗万历十三年以尚宝司少卿徐贞明兼御史领垦田使贞明为给事中尝请兴西北水利如南人圩田之制引水成田工部复议畿辅诸郡邑以上流十五河之水泄于猫儿一湾海口又极束隘故所在横流必多开支河挑浚海口而后水势可平疏浚可施然役大费繁而今以民劳财匮方务省事请罢其议乃巳后贞明谪官着潞水客谭一书论水利当兴者十四修时巡抚张国彦副使顾养谦方开水利于蓟永有效于是给事中王敬民荐贞明特召还赐敕勘水利贞明乃先治京东州邑如密云燕乐庄平峪水峪寺龙家务庄三河塘会庄顺庆屯地蓟州城北黄厓营城西白马泉镇国庄城东马伸桥夹林河而下别山铺夹阴流河而下至于阴流遵化平安城夹运河而下沙河铺西城南铁厂涌珠湖以下韭菜沟上素河下素河百余里丰润之南则大寨刺榆坨史家河大王庄东则榛子镇西则鸦红桥夹河五十余里王田青庄坞后湖庄三里屯及大泉小泉至于濒海之地自水道沽关黑岩子墩至开平卫南宋家营东西百余里南北百八十里垦田三万九千余亩至真定将治滹沱近堧地御史王之栋言滹沱非人力可治徒耗财扰民帝是其言将罪诸建议朝申时行言垦田兴利谓之害民议甚舛顾为此说者其故有二北方民游惰好闲惮于力作水田有耕耨之劳胼胝之苦不便一也贵势有力家侵占甚多不待耕作坐收芦苇薪刍之利若开垦成田归于业户隶于有司则己利尽失不便二也然以国家大计较之不便者小而便者大惟在斟酌地势体察人情沙鹻不必尽开黍麦无烦改作应用夫役必官募之不拂人情不失地利乃谋国长策耳于是贞明得无罪而水田终罢三十年保定都御史汪应蛟言易水可溉金台滹水可溉恒山溏水可溉中山滏水可溉襄国漳水可溉邺下而瀛海当众河下流故号河中视江南泽国不异至于山下之泉地中之水所在皆有宜各设坝建闸通渠筑堤高者自灌下用车汲用南方水田法六郡之内得水田数万顷畿民从此饶永无旱涝之患不幸滨河有梗亦可改折于南取籴于北此国家无穷利也报可应蛟乃于天津葛沽何家圈双沟白塘令防海军丁屯种人授田四亩共种五千余亩水稻二千亩收多因上言垦地七千顷岁可得谷二百余万石是时有司能兴水利者陈邦瞻为河南布政使开水田千顷陈幼学为中牟令县有大泽积水占膏腴田二十余里幼学疏为河者五十七为渠者百三十九俱引入小清河民获大利大庄诸里多水为筑堤十三道障之真定知府郭勉浚大鸣小鸣泉四十余穴溉田千顷邢台达活野狐二泉流为牛尾河百泉流为沣河建二十一闸二堤灌田五百余顷熹宗天启元年御史左光斗用应蛟策复天津屯田令通判卢观象管理屯田水利明年巡按御史张慎言自枝河而西静海兴济之间万顷沃壤河之东尚有盐水沽等处为膏腴之田惜皆芜废今观象开寇家口以南田三千余亩沟洫芦塘之法种植疏浚之方皆具而有法人何惮而不为大抵开种之法有五一官种谓牛种器具耕作雇募皆出于官而官亦尽收其田之入也一佃种谓民愿垦而无力其牛种器具仰给于官待纳稼之时官十而取其四也一民种佃之有力者自认开垦若干迨开荒既熟较数岁之中以为常十一而取是也一军种即今海防营军种葛沽之田人耕四亩收二石缘有行月粮故收租重也一屯种祖宗卫军有屯田或五十亩或百亩军为屯种者岁入十七于官即以所入为官军岁支之用国法兵农之善制也四法巳行惟屯种则今日兵与军分而屯仅存其名当选各卫之屯余垦津门之沃土如官种行之章下所司命太仆卿董应举管天津至山海屯田规画数年开田十八万亩积谷无算庄烈帝崇祯二年兵部侍郎申用懋言永平泺河诸水逶迤宽衍可疏渠以防旱涝山坡隙地便栽种宜令有司相地察源为民兴利从之

　　钦定续通典卷四 
 

●钦定续通典卷五　食货五

　

　　屯田上

　　○屯田上【唐　五代　宋　辽　金】

　　唐

　　五代

　　宋

　　辽

　　金

　　△唐

　　唐德宗建中初宰相杨炎请置屯田于丰州发关辅民凿陵阳渠以增溉京兆尹严郢尝从事朔方知其利害以为不便疏奏不报郢又奏五城旧屯其数至广以开渠之粮贷诸城约以冬输又以开渠功直布帛先给田者据估转谷如此则关辅免调发五城田辟比之浚渠利十倍也时杨炎方用事郢议不用宪宗元和中振武军饥宰相李绛请开营田可省度支漕运及绝和籴欺隐宪宗称善乃以韩重华为振武京西营田和籴水运使起代北垦田三百顷出赃罪吏九百余人以耒耜耕牛假重粮使偿所负粟二岁大熟因募人为十五屯每屯百三十人耕百顷就高为堡东起振武西逾云州极于中受降城凡六百余里列栅二十垦田三千八百余顷岁收粟三十万石省度支钱二千余万缗重华入朝奏请益开田五千顷法用人七千可以尽给五城会李绛巳罢后宰相持其议而止至宪宗末天下营田皆雇民或借庸以耕又以瘠地易上地民闲苦之穆宗即位诏还所易地而耕以官兵耕官田者给三之一以终身灵武邠宁土广肥而民不知耕文宗太和末王起奏立营田后党项大扰河西邠宁节度使毕諴亦募士开营田岁收三十万斛省度支钱数百万缗贞观开元后边土西举高昌龟兹焉耆小勃律北抵辪延陀故地缘边数十州戍重兵营田及地租不足以供军于是始有和籴

　　△五代

　　周太祖广顺三年敕悉罢户部营田务以其民隶州县其田庐牛农器并赐见佃者为永业自唐末中原宿兵所在皆置营田以耕旷土其后又募高赀户使输课佃之户部别置官司总领不隶州县或丁多无役或容庇奸盗州县不能诘梁太祖击淮南掠得牛以千万计给东南诸州农民使岁输租自是历数十年牛死而租不除民甚苦之帝素知其弊会合门使知青州张凝请罢营田务李谷亦以为言遂敕罢之

　　△宋

　　宋太宗端拱二年六宅使何承矩请于顺安砦西引易河筑堤为屯田及承矩知雄州又言宜因积潦蓄为陂塘大作稻田以足食会沧州临津令闽人黄懋上书言闽地唯种水田缘山导泉倍费功力今河北州军多陂塘引水溉田省功易效三五年闲公私必大获其利诏承矩按视还奏如懋言遂以承矩为制置河北沿边屯田使懋为大理寺丞充判官发诸州镇兵一万八千人给其役凡雄莫霸州平戎顺安等军兴堰六百里置斗门引淀水灌溉初年种稻值霜不成懋以晚稻九月熟北霜早而地气迟江东早稻七月即熟取其种课令种之是岁八月稻熟初承矩建议沮之者颇众武臣习攻战亦耻于营葺既种稻不成群议愈甚事几为罢至是承矩载稻穗数车遣吏送阙下议者乃息又度支判官陈尧叟等言汉魏晋唐于陈许邓颍暨蔡宿亳至于寿春用水利垦田陈迹具在请选官大开屯田以通水利发江淮下军散卒及募民充役给官钱市牛置耕具导沟渎筑防堰每屯十人给一牛治田五十亩虽古制一夫百亩今且垦其半俟久而古制可复也亩约收三斛岁可收十五万斛七州之闲置二十屯可得三百万斛因而益之数年可使仓廪充实省江淮漕运帝览奏嘉之遣大理寺丞皇甫选光禄丞何亮乘传按视经度

　　真宗咸平中大理丞王宗旦请募民耕颍州陂塘荒地凡千五百顷部民应募者三百余户诏令未出租税免其徭役然无助于公利而汝州旧有路南务内园兵人种稻至是命京朝官专掌募民二百余自备耕牛立团长垦地六百顷导汝水灌溉岁收二万三千石又知襄州耿望请于旧地括荒田置营田上中下三务调夫五百筑堤堰仍集邻州兵每务一百人荆湖市牛七百分给之是岁种稻三百余顷四年陕西转运使刘综亦言宜于古原州建镇戎军置屯田今本军一岁支给刍粮四十余万石朿约费茶盐五十余万倘更令远民输送其费益多请于军城四面立屯田务开田五百顷置下军二千人牛八百头耕种又于军城前后及北至水峡口各置堡砦分居其人无寇则耕寇来则战就命知军为屯田制置使自择使臣充四砦监押每砦五百人充屯戍从之既而原渭州亦开方田戎人内属者皆依之得安其居是时兵费浸广言屯营田者辄诏边臣经度行之顺安军兵马都监马济请于靖戎军东壅鲍河开渠入顺安威虏二军置水陆营田于其侧命莫州部署石普护其役知保州赵彬奏决鸡距泉自州西至蒲城县分徐河水南流注运渠广置水陆屯田诏驻治都监王昭逊共成之自是定州亦置屯田五年罢襄州营田下务六年耿望又请于唐州赭阳陂置务如襄州岁种七十余顷方城县令佐掌之调夫耘耨景德二年令缘边有屯营田州军长吏并兼制置诸营田山田事旧兼使者如故大中祥符九年改定保州顺安军营田务为屯田务凡九州岛军皆遣官监务置吏属淮南两浙旧皆有屯田后多赋民而收其租第存其名在河北者虽有其实而岁入无几利在蓄水以限戎马而巳天禧末诸州屯田总四千二百余顷河北岁收二万九千四百余石而保州最多逾其半焉继右正言田况言镇戎原渭地方数百里旧皆民田今无复农事可即其地大兴营田以其兵之不习战者分耕五百人为一堡三两堡置一营田官领之播种以时农隙则习武事疏奏不用后乃命三司户部副使夏安期等议并置边屯田迄不能成神宗熙宁三年著作佐郎王韶言渭原城而下至秦州成纪旁河五六百里良田不耕者无虑万顷治千顷可得三十万斛因知秦州李师中等奏韶妄指实无其地降韶官其后韩缜知秦州乃言实有古渭砦地空地四千余顷遂复韶故官从其所请行之明年河北屯田司奏丰岁屯田入不偿费于是诏罢缘边水陆屯田务募民租佃收其兵为州厢军时陕西多旷土未耕屯戍不可撒远方有输送之勤知延州赵卨请募民耕以纾朝廷忧诏下其事经略安抚使郭逵言怀宁砦所得地百里以务弓箭手无闲田卨又言之遂括地得万五千余顷募汉蕃兵几五千人为八指挥诏迁卨官赐金帛而熙州王韶又请以河州蕃部近城川地招弓箭手以山坡地招蕃兵弓箭手每砦五指挥以二百五十人为额人给地一顷蕃官二顷大蕃官三顷七年以熙河多良田诏委提点秦凤路刑狱郑民宪兴营田许奏辟官属以集事枢密使吴充上疏曰今之屯田诚未易行古者一夫百亩又受田十亩为公田莫若因弓箭手仿古助田法行之熙河四州田无虑万五千顷十分取一以为公田大约中岁亩一石则公田所得十五万石官无屯营牛具廪给之费借用众力而民不劳大荒不收而官无所损省转输平籴价如是朝其便有六而提点刑狱郑民宪言祖宗时屯营田皆置务屯田以兵营田以民固有异制然襄州营田既调夫矣又取邻州之兵是营田不独以民也边州营田不限兵民皆取给用是屯田不独以兵也至于招弓箭手不尽之地复以募民则兵民参错固无异也而前后施行或侵占民田或差错耨夫或诸郡括牛或兵民杂耕或诸州厢军不习耕种不能习水土颇致烦扰至是岁之所入不偿其费遂又报罢惟因弓箭手为助田法一夫受田百亩别以十亩为公田俾之自备种粮功力岁亩收一石水旱三分除一官无廪给之费民有耕凿之利若可以为便然弓箭手招至者未安其业而种粮无所仰给又责其借力于公田虑人心易摇乞候稍稔推行九年诏熙河弓箭手耕种不及之田经略安抚司点厢军耕之官置牛具农器人一顷岁终参较弓箭手厢军所种优劣为赏罚弓箭手逃地并营田召佃租课许就近于本城砦输纳仍免折变支移元丰二年改定州屯田司为水利司及章惇筑元州亦为屯田务其后遂罢之募民租佃役兵各还所隶五年诏提举熙河等路弓箭手营田蕃部共为一司隶泾原制置司提举熙河营田康识言新复土地乞命官分画疆界选知田厢军人给一顷耕之余悉给弓箭手人加一顷有马者又加五十亩每五十亩为一营四保砦见缺农作厢军许于秦凤泾原熙河三路选募厢军及马递铺卒愿行者人给装钱二千诏皆从之

　　知太原府吕惠卿尝上营田疏曰今葭芦米脂里外良田不啻一二万顷夏人名为真珠山七宝山言其多出禾粟也若耕其半则两路新砦其费亦不尽资内地况能尽辟之乎前此所不敢进耕者外无捍卫也于今葭芦米脂相去一百二十里闲各建一砦又其闲置小堡铺相望则延州之义合白草与石州之吴堡克明以南诸城砦千里边面皆为内地而河外之州荒闲之地皆可垦辟以赡军用凡昔为夏人所侵及苏安靖弃之以为两不耕者皆可为法耕之于是就籴河外而使河内之民被支移者量出脚乘之直革百年远输贵籴以免困公之弊财力稍丰又通葭芦之道于灵州之神木其通堡砦亦如葭芦米脂之法而横山膏腴之地皆为吾有矣七年惠卿雇五县耕牛发将兵外护而耕新疆葭芦吴堡闲膏腴地号木瓜原者凡得地五百余顷麟府丰州地七百三十顷弓箭手与民之无力及异时两不耕者又九百六十顷惠卿自谓所得极厚可助边计乞推之陕西八年枢密院奏去年耕种木瓜原凡用将兵人马之费所收禾粟荞麦不偿所费因诏止惠卿其河东进筑堡砦自麟石鄜延南北近三百里及泾原环庆熙河兰会新复城砦地土悉募厢军配卒耕种免役巳而营田司使言诸路募发厢军皆不娴耕作遂各遣还其州

　　高宗绍兴元年知荆南府解潜奏辟宗网樊宾措置屯田诏除宗纲充荆南府归峡州荆门公安军镇抚使司措置五州营田官樊宾副之渡江后营田盖始于此其后荆州军食仰给省县官之半焉三年怀安府复州汉阳军镇抚使陈规仿古屯田凡军士相险隘立堡砦且守且耕耕必给费敛复给粮依助田法余并入官凡民水田亩赋税米一斗陆田豆麦夏秋各五升满二年无欠给为永业兵民各处一方流民归业寖众亦置堡砦屯聚之凡屯田事营田司兼之营田事府县兼之延臣因规奏推广谓一夫受田百亩古制也今荒田甚多当听百姓请射其有阙耕牛者今用人耕之法以二人曳一犁凡受田五人为甲别给蔬地五亩为庐舍场圃兵屯以大使主之民屯以县令主之以岁课多少为殿最下诸镇推行之诏江东西宣抚使韩世忠措置建康营田如陕西弓箭手法世忠言沿江荒地大半有主难如陕西例乞募民承佃都督府奏如世忠议仍蠲三年租满五年田主无自陈者给佃者为永业诏湖北浙西江西皆如之其徭役科配并免五年诏淮南川陕荆襄屯田六年都督张俊奏改江淮屯田为营田凡官佃逃田并拘籍以五顷为一庄募民承佃其法五家为保共佃一庄以一人为长每庄给牛五具耒耜及种副之别给十亩为蔬圃贷钱七十千分五年偿命樊宾王弗行之寻命五大将刘光世韩世忠张俊岳飞吴玠及江淮荆襄利路师悉领营田使迁宾司农少卿提举江淮营田置司建康弗屯田员外郎副之官给牛种抚存流移一岁中收谷三十万石有奇殿中侍御史石公揆监中岳李寀及王弗皆言营田之害张俊亦觉其扰请罢司以监司领之于是诏帅臣兼领营田九月以川陕宣抚吴玠治废堰营田六十庄计田八百五十四顷岁收一十五万石以助军储赐诏奖谕

　　二十二年督视湖北京西军马汪澈言荆湖两年屯收襄汉粮饷浩瀚襄阳古有二渠长渠溉田七千顷水渠溉田三千顷兵后堙废今先筑堰开渠募边民或兵之老弱耕之其耕牛耒耜种粮令湖北京西转运使措置既省馈运又可安集流亡从之孝宗隆兴元年臣僚言州县营田之费其说有十曰择官必审募人必广穿渠必深乡亭必修器用必备田处必利食用必充耕具必足定税必轻赏罚必行且欲立赏格以募人及住广西马纲三年以市牛会有诉襄阳屯田之扰者上欲罢之工部尚书张阐言今日荆襄屯田之害以其无耕田之民而课之游民游民不足而强之百姓于是百姓舍巳熟田而耕官生田或远百里征呼以来或名双丁而役其强壮老稚无食一方骚然罢之诚是也然自去岁以来置耕牛农器修长水二渠费巳十余万一旦举而弃之则荆襄之地终不可耕也比见两淮归正之民动以万计官不能给食则老弱饥死强者转而之他若使就耕荆襄之田非唯可免流离抑使中原之民闻之知朝廷有以处我率皆襁负而至矣异时垦辟既广取其余以输官实为两便诏除见耕者依旧余令虞仲文同王珏措置二年江淮都督府参赞陈俊卿言欲以不披带人择官荒田标旗立砦多买牛犁纵种其中官不收租人自乐从数年之后垦田多则谷必贱所在有屯则村落无盗贼之忧军食既足则馈饷无转运之劳此诚经久守淮之策诏从之

　　干道四年四川宣抚使郑刚中拨军耕种以岁收租米对减城都路对籴米一十二万石赡军然兵民杂处村疃为扰百端又数百里差民保甲教耕有二三年不代者民甚苦之知兴元府晁公武欲以三年所收最高一年为额等第均数召佃放兵及保甲以护边从之八月诏镇江都统司及武锋军三处屯田兵并拘收入队教阅六年罢和扬州屯田八年复罢庐州兵屯田

　　淳熙十年鄂州江陵府驻札副都统制郭杲言枣易屯田兴置二十余年未能大有益于边计非田有不良盖人力有所未至今边陲无事正宜修举为实边之计本司有荒熟地七百五十顷乞降钱三万缗收买耕牛农具便可施功如将来更有余力可括荒田接续开垦从之

　　光宗绍熙元年知和州刘炜以剩田募民充万弩手分耕

　　宁宗嘉定三年国子监司业刘爚接伴金使于盱眙军还言两淮之利藩蔽江南干戈盗贼之后宜加经理必于招集流散之中就为足食足兵之计淮东地平博膏腴有陂泽水泉之利而荒芜实多其民劲悍勇敢习边鄙战斗之事而安集者诚能经画郊野招集散亡约顷亩以授田使无广占抛荒之患列沟洫以储水且备戎马驰突之虞为之具田器贷种粮相其险易聚为室庐使相保护联以什伍教以击刺使相紏率或乡为一团里为一队平居则耕有警则守有余力则战帝嘉纳之

　　七年以京西屯田募人耕种十三年四川宣抚使安西总领任处厚言绍兴十五年诸州共垦田二千六百五十余顷夏秋输租米一十四万一千余石饷所屯将兵罢民和籴为利可谓博矣干道四年以从屯兵归军教阅而营田付诸州募佃遂致租利陷失骄将豪民乘时占据其弊不可概举今豪强移徙田土荒闲正当拘种之秋合自总领所与宣抚使措置其逃绝之田关内外亦多有之为数不赀其利不在营田之下乞并括之十五年诏江淮荆襄四川制置司监条画营田来上十七年复命淮东西湖北路转运司提督营屯田理宗端平元年命王旻守随州王安国守枣阳蒋成守光化杨恢守均州并益兵饬备经理唐邓屯田又以臣僚言屯五万人于淮北且田且守置屯田判官一员经纪其事暇则教以骑射初弛田租三年又三年则取其半知大宁监邵潜言昔郑刚中营于蜀之关隘杂兵民屯田岁收粟二十余万石是后屯田之利既废粮运之费益增宜诏帅臣纵兵民耕之所收之粟计宜以偿之则总所无转输之苦边关有储峙之丰战有余勇守有余备矣从之

　　嘉熙四年孟洪为宣抚四川兼屯田大使军无宿储遂大兴屯田调夫筑堰募农给种首秭归尾汉口为屯二十为庄百七十为顷十八万八千二百八十上屯田始末与所减券食之数降诏奖谕又令流民于边江七十里内分田以耕遇警则用以守江于边城三五十里内亦分田以耕遇警则用以守城在砦者则耕四野之田而用以守砦田在官者免其租在民者则以所收十之三归其主俟三年事定则各还原业

　　淳佑十二年诏襄樊已复措置屯田修渠堰宝佑三年诏拨封桩库十八界会十万银二千两付李梦康措置襄阳屯田又诏沿边耕屯课人登羡管屯田官推赏荆襄两淮及山砦如之度宗咸淳元年诏曰淮蜀荆襄之民所种屯田既困重额又困苛取流离之际口体不充及遇水旱收租不及而催输急于星火民何以堪其目前旧久并除之复催者以违制论

　　△辽

　　辽太宗会同五年诏以契丹分屯南边圣宗统和十二年赐南京统军司贫户耕牛耶律昭言西北诸郡每当农时一夫侦候一夫治公田二夫给糺官之役四丁无一室处刍牧之事仰给妻孥一遭寇掠贫穷之室春夏振恤吏多杂以糠粃重以掊克不过数月又复告困且畜牧者富国之本有司防其隐没聚之一所不得各就水草便地兼以逋亡戍卒随时补调不习风土故日瘠月损驯至耗竭为今之计莫若振穷薄赋给以牛种使遂耕获置游兵以防盗掠颁俘获以助伏腊散畜牧以就善地期以数年富强可望时皆以为切论太平七年诏诸屯田在官斛栗不可擅贷在屯者力耕公田不输赋税兴宗重熙十三年诏选南北府兵富者授山西路余屯田于天德军道宗大安初年西蕃多叛上欲为守御计命耶律唐古督耕稼以给西军唐古率众田胪朐河侧岁登上熟移屯镇州凡十四稔积粟数十万斛每斗不过数钱

　　△金
  </div>
  <div class="pagination">
   <a href="续通典_page98.html">
    上一页
   </a>
   <span>
    ...
   </span>
   <a href="续通典_page94.html">
    94
   </a>
   <a href="续通典_page95.html">
    95
   </a>
   <a href="续通典_page96.html">
    96
   </a>
   <a href="续通典_page97.html">
    97
   </a>
   <a href="续通典_page98.html">
    98
   </a>
   <span class="current-page">
    99
   </span>
   <a href="续通典_page100.html">
    100
   </a>
   <a href="续通典_page101.html">
    101
   </a>
   <a href="续通典_page102.html">
    102
   </a>
   <a href="续通典_page103.html">
    103
   </a>
   <a href="续通典_page104.html">
    104
   </a>
   <span>
    ...
   </span>
   <a href="续通典_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
