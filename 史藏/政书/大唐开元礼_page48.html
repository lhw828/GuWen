<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 48 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 48 页/共 52 页</h1>
    <div class="content">　　刺史遣使吊
　　刺史遣使吊使者至掌次者引就次内外俱衰服主人以下就阶下位妇人就堂上位内外俱哭使者素服执书相者引入门而左立于阶间东面使者致辞主人拜稽颡相者引主人进诣使者前西面受书退复位左右进受书主人拜送于位相者引使者出若自入吊哭如上吊仪客出少顷内外止哭各就位
　　亲故遣使致赙
　　亲故遣使致赙使者立于大门外之西东面从者以篚奉纁束帛立于使者西南俱东面【凡赙通以货财使者随执其物不限以纁】相者入告遂引主人立哭相者进主人前东面受命出诣使者前西面曰敢请事使者从者以篚进诣使者前西面以授使者退复位使者曰某封若某官【无官封者称某字】使某赙相者入告出曰孤某须矣相者引使者入立于内门外之西东面主人止哭使者少进东面曰某封若某官使某赙主人哭再拜使者少进坐委之兴复位掌事者进坐举之兴以东【东藏也】相者引使者出主人拜送使者致物若不以器掌事者迓受之不委于地【其余赙物従使者执之立于使者东南北面西上掌事者受之以东】
　　殷奠
　　每朔朢具殷奠馔于东堂下瓦甒二实以醴及酒角觯二角柶一少牢及腊三俎二簠二簋二钘六笾六豆设盆盥于馔东布巾【为奠者盥】其日内外夙兴衰服升就位哭质明执馔者彻宿奠遂以馔入至阼阶去巾葢升入室设于席前酌奠讫幂俎以巾执馔者降自西阶以出少顷内外各还次既出阖户及夕执馔者彻殷奠进夕奠如常礼若有荐新如朔奠【荐五糓若时物新出者荐之】其日不馈于下室【不馈于下室者为殷奠有黍稷】
　　卜宅兆
　　既度宅兆掘四隅外其壤掘中南其壤【宅居也兆茔域也南其壤者为北其首故也】既朝哭主人遂哭出乘垩车诣宅兆所出国门止哭掌事者预设主人以下次于宅兆东南将到主人又哭至宅兆所主人停于次止哭莅卜者一人【国官若诸僚佐之长莅之无者亲宾代为之也】缁布冠不緌布深衣因丧屦【莅卜者非国官则吉冠素服也】祝及卜师凡行事者皆吉冠素服掌事者布卜席于兆南北向西上相者引莅卜者及祝立于卜席西南东面南上卜师立于祝南东面北上相者引主人诣卜席南十五步许当内壤北向相者立于主人之左少南俱北向亲宾及从者立于筮席东南重行西面诸亲北上诸宾南上立定相者少进东面称事其退复位主人免首绖左拥之莅卜者进立于主人东北西面卜师抱筮师开韇【韇藏防器】执韇以击防【击之以动其神】进立于莅卜前东面南上莅卜者命曰孤子姓名为其父某官封某甫【今仪祖父称孤子孤孙母祖母称哀子哀孙下皆准此】度兹幽宅无有后艰【某甫父字也无封者去封宅居也度谋也言为其父卜居今谋此以为幽冥居域之处得无其后有艰难乎谓有非常崩壊若内防云为某母夫人某氏也】卜师曰诺遂述命右旋就席北面坐命曰假尔太有常指中封遂卜讫兴以东面称占曰从还本位主人绖哭从者哭尽哀止相者进主人之左东面称礼毕相者遂引主人退立于东南隅西面又相者引卜者立于主人之后掌事者彻卜席当安墓处立一标又于四隅各立一标当南门两厢各立一标祝帅掌事者入铺后土氏神席于墓左南向设酒樽于神座东南加勺羃设洗于酒樽东南罍水在洗东篚在洗西南肆【篚实以巾爵加羃】相者引告者及祝与执樽罍篚羃者俱立于罍洗东南重行西面以北为上【国官若僚佐之长告无僚佐者亲宾及主人告之主人告俱去绖杖】立定俱再拜祝与执樽罍篚者先立于樽罍篚之后执馔者以脯醢跪设于神座前兴还本位相者引告者诣罍洗盥手洗爵诣酒樽所酌酒进跪奠于神座前兴少退北向立祝持版进于神座之右东面跪读祝文曰维年月朔日子某官姓名【若主人自告父称孤子母称哀子姓名】敢昭告于后土之神今为某官姓名【若主人自告云为父某官封某甫母太夫人某君某氏随官称之也】营建宅兆神其保佑俾无后艰谨以清酌脯醢祗荐于后土之神尚飨讫兴告者再拜相者引告者还本位西向再拜相者引出掌事者以下俱复位再拜遂彻馔席樽罍以出主人哭还去墓三里许止哭及国门又哭内外升哭于位主人入升诣殡前北面哭尽哀止西面再拜降就次【有国官僚佐从主人入就门内哭主人拜俱再拜主人降就次各就次】若不从又卜择地如初仪
　　卜日
　　既朝哭主人及诸子以下出立于殡门之外东壁下西面北上国官若僚佐之长莅卜【无国官僚佐者亲宾为之】行事者俱吉服于门西东面南上卜师抱在其南东面阖门东扇主妇立于其内设卜席于阈外闑西相者诣主人前东面告事具遂引主人立于门内北面相者立于主人之左少退俱北面主人免首绖左拥之莅卜者进立于主人东北西面卜师少进莅卜前东面受命莅卜命曰哀子某来日谋卜其父某官封某甫【母云为某母太夫人某氏卜也父称孤子】考降无有近悔【考登也降下也言卜此日惟神上下得无近于咎悔也】卜师曰诺遂述命讫左旋进就席西面坐命曰假尔太有常乃作讫兴以退东面称占曰从主人绖与诸子以下哭尽哀相者告于主妇哭入遂使人告于亲宾【诸亲僚友卜日不来者】卜师以退掌事者彻卜席相者进告礼毕主人与诸子以下入升诣殡前北面立哭内外俱哭尽哀内外各还次若不从又卜择如初仪
　　启殡
　　葬有期前一日之夕掌事者除苇障备启奠【具馔如大敛】设宾次于大门外右南向内外夕哭如常仪启之日内外夙兴衰服主人及诸子皆去冠以衺巾帕头【国官亦以衺巾帕头】内外升阶就位哭【尊行者坐国官及僚佐就下位哭】祝衰服执功布【功布长五尺】升自东阶诣殡南北向内外止哭祝三声噫嘻乃曰谨以吉辰启殡既告内外皆哭尽哀内外各还次祝降与执馔者升彻宿奠如常祝取铭置于重掌事者升彻殡涂讫设席于柩东升柩于席上又设席于柩东祝执功布升以拂柩覆用夷衾降出周设帷东西开户相者引主人以下升哭于帷东西向妻妾女子子以下哭于帷西东向俱南上诸祖父以下哭于帷东北壁下南面西上诸祖母以下哭于帷西北壁下南面东上【尊者坐】内外俱哭祝与进馔者各以奠升设于柩东席上祝酌醴奠之内外俱哭于位如未成服之礼亲宾致奠如别仪有国官僚佐者以官代哭无者以亲疎为之昼夜不絶声
　　赠諡
　　告赠諡于柩【无赠者设启奠讫即告諡】其日主人入升立于馔东西面祝持赠諡文升自东阶进立于柩东南北向内外皆止哭祝少进跪读祝文讫兴主人哭拜稽颡内外应拜者皆再拜祝进跪奠赠諡文于柩东兴退复位内外皆就位坐哭
　　亲宾致奠
　　启之日亲宾致奠于主人设启奠后诸奠者入立于寝门之外东面【谓卑幼者其有故则遣使】祭具陈于奠者东南北向西上相者入告内外卑者皆兴立哭于位又相者引奠者入升当柩东西面奠者哭祭具从升陈于柩东奠者之西西向南上设馔讫执馔者降出奠者止哭诣酒樽所取爵酌酒跪奠于柩东兴少退西面立内外皆止哭奠者曰某封若某位伯叔【各随官爵称之】将归幽宅谨奉奠若异姓各従其称若使者云某封若某姓位闻某封若某官将归幽宅使某奉辞奠毕应拜者皆再拜内外皆哭主人哭拜稽颡奠者哭尽哀止相者引出执事者以次彻馔而去
　　大唐开元礼卷一百四十二
　　钦定四库全书
　　大唐开元礼卷一百四十三　唐　萧嵩等　撰凶礼
　　四品五品丧之二
　　将
　　陈车位　　　　　　陈器用
　　进引　　　　　　　举柩
　　柩在庭位　　　　　祖奠
　　柩出升车　　　　　遣奠
　　遣车　　　　　　　器行序
　　诸孝从柩车序　　　郭外亲賔还
　　诸孝乘车　　　　　宿止
　　宿处哭位　　　　　行次奠
　　亲宾致赗
　　墓上进止
　　茔次　　　　　　　到墓
　　陈明器　　　　　　下柩哭序
　　入墓　　　　　　　墓中置器序
　　掩圹　　　　　　　祭后土
　　反哭　　　　　　　虞祭
　　陈车位
　　启日之夕纳柩车于大门之内当门南面进灵车于柩车之右内外所乘之车陈于大门外丈夫之车门西妇人之车门东俱服重者在上【以近门及北方为上】女子子妻妾之车以木为之不漆饰无者以籧篨衣车以蒲纒辕毂若白土垩之以麤布为幌防周及大功之车以白土垩之或衣籧篨皆以布为幌防【其布如服布】掌事者预于宿所张吉凶帷幕凶帷在西吉帷在东俱南向设灵座于吉帷下如常式
　　陈器用
　　启之夕发引前五刻捶一皷为一严【无皷者量时行事】陈布吉凶仪仗方相【黄金四目为方相】志石大棺车及明器以下陈于柩车之前引二披二铎左右各四黼翣二画翣二【引者引轜车索也披者系于轜车四周在旁执之以备倾覆铎者以铜为之所以节挽者翣者以木为筐广二尺髙二尺四寸其形方两角髙衣以白布柄长五尺黼翣画黼黻文于翣之内四縁画以云气画翣者内及四縁皆画云气也】
　　进引
　　一刻顷捶二皷为二严掌馔者彻启奠以出初彻奠内外俱兴立哭于位执绋者入掌事者彻帷持翣者升以翣障柩执铎者入夹西阶立执纛者入当西阶南北面立掌事者取重出倚于门外之东执旌者立于执纛南北面【诸执披绋铎旌纛翣者皆布深衣介帻】陈布将讫捶三皷为三严进灵车于内门外南面祝以腰舆诣灵座前【内丧则妇人执腰舆也】祝于舆左西向跪昭告曰孤子某【母称哀子】谨用吉辰奉归先兆【若新卜宅宜曰奉迁幽宅】灵车就引神道纡回惟以荒寥无任哽絶兴立少顷腰舆出降自西阶羽仪从者如平生诣灵车后少顷舆退
　　举柩
　　将举柩执铎者俱振铎柩降就阶间南向初柩动及进止执铎者皆振铎每振铎先摇之摇讫三振之其持翣者恒以翣障柩降阶执纛者却行而引柩止则回北面立执旌者亦渐而南柩止回北向立主人以下以次从柩而降主妇又次其后降
　　柩在庭位
　　柩至庭【庭内先设席以居柩】主人及诸子以下立哭于柩东西向南上祖父以下立哭于柩东北南向西上异姓之丈夫立哭于主人之东南西面北上妇人以次从降妻妾女子子以下立哭于柩西东面南上祖母以下立哭于柩西北南向东上异姓之妇人立哭于主妇西南东面北上内外之际障以行帷【凡帷用如服布】国官立哭于柩东南北面西上僚佐立哭于柩西南北面东上
　　祖奠
　　庭位既定祝帅执馔者设祖奠于柩东如大敛之仪祝酌奠讫进馔南北面跪曰永迁之礼灵辰不留谨奉柩车式遵祖道尚飨兴少顷彻之
　　柩出升车
　　柩动旌先纛次主人以下从哭于柩后妇人次哭于后柩出到轜车设帷帐于柩后其执绋执披者如常遂升柩内外哭位如在庭之仪
　　遣奠
　　既升柩祝与执馔者设遣奠于柩东如祖奠之仪祝酌奠于馔前少顷彻之
　　遣车
　　既遣奠掌事者以蒲苇苞牲体下节五苞以绳束之盛以盘载于车列旌前
　　器行序
　　彻遣奠灵车动从者如常皷吹振作而行先灵车后方相车次志石车次大棺车【志石与大棺若先设者不入陈布之次也】次明器舆次下帐舆次米舆【五糓米实以五筲各斗二升幂用疏布】次酒脯醢舆【酒实二壶各五升幂用功布醢实于二瓮各三升幂用疏布】次苞牲舆次食舆【食盘椀具自足方相以下驾士驭士舁明器下帐等人皆介帻深衣】次铭旌次纛次铎【铎分为左右】次轜车
　　诸孝从柩车序
　　主人及诸子俱绖杖衰服【秃者袤巾加绖】徒跣哭从诸丈夫妇人各依服精麤以次从哭出门内外尊行者皆乘车马哭不絶声
　　郭外亲宾还
　　出郭若亲宾还者权停柩车内外尊行者皆下车马依服精麤为序立哭如式相者引亲宾以次就柩车之左向柩立哭尽哀卑者再拜而退妇人亦如之
　　诸孝乘车
　　亲宾既还内外乘车马【若墓逺及病不堪步者虽无亲宾还主人及诸子乘垩车去茔二百步皆下】
　　宿止
　　灵车到帷门外回南向进腰舆于灵车后威仪从者如常少顷舆入诣灵座前少顷降出遂进常食于灵座若食顷彻之【每至停宿之所设灵座于室进食皆如初】柩车到入凶帷停于西厢南辕祝设几席于柩东
　　宿处哭位
　　初至宿处内外皆就柩车所主人及诸子以下于柩车之东西面南上妻妾女子子妇人于柩车之西东靣南上祖父以下于柩车东北南面西上异族有服者于柩车东南西面北上祖母以下于柩西北南向东上异族妇人又于柩车西南东向北上国官于帷外柩之东北面西上僚佐于帷外柩之西北面东上俱立哭尽哀
　　行次奠
　　凡停宿进酒脯之奠于柩东如常奠之仪既设奠内外各还次迭哭不絶声及夕内外就柩车所哭进夕奠如朝奠之仪讫迭哭如常厥明又就位哭进朝奠亦如之若食顷彻之吉凶仪仗依式发引内外从哭如初仪
　　亲宾致赗
　　亲宾赠礼在主人设祖奠之时宾立于大门外西厢东面从者以篚奉纁立于宾西南俱东面牵马者以马陈于宾东南北首西上相者入告遂诣主人之左北面受命出到宾前西面曰敢请事宾曰某敢赗相者入告出曰孤某须矣宾之从者坐奠篚取币兴诣宾前西向以授宾退复位相者引宾入牵马者先以马入陈于柩南北首西上宾入由马西当柩东南北面立内外权止哭宾曰某諡封若某位将归幽宅敢致赗辞毕而哭内外皆哭主人拜稽颡宾止哭相者引宾进柩东西面奠币相者引宾又由柩前以西而出初宾出掌事者由主人右诣柩东西面举币以东【东藏之也】受马者由前旋牵者后适其右受之牵者由前以西而出宾将出主人拜稽颡送之
　　墓上进止
　　茔次
　　前一日之夕掌事者预于墓门内道西张帷幕设灵座如初
　　到墓
　　乘车者卑行望坟而下尊行及茔而下序哭灵车至帷门外廻车南向祝以腰舆诣灵车后少顷入诣灵座前少顷以舆降出遂设酒脯之奠如初柩车至圹前回南向丈夫妇人之位如遣奠之仪
　　陈明器
　　掌事者陈明器于圹东南西向北上
　　下柩哭序
　　布席于柩车之后张帷下柩丈夫柩东妇人柩西以次进凭柩哭尽哀各退复位内外卑者俱再拜辞诀相者引主人以下哭于羡道东西面北上妻及女子子以下妇人障以行帷哭于羡道西东面北上
　　入墓
　　施席于圹户内之西遂下柩于圹户内席上北首覆以夷衾
　　墓中置器序
　　持翣者入倚翣于圹内两厢遂以下帐张于柩东南向米酒脯陈于下帐东北食盘设于下帐前苞牲置于四隅醯醢陈于食盘之南借于版明器设于圹内之左右
　　掩圹
　　掌事者以纁授主人主人授祝祝奉以入奠于灵座主人拜稽颡施铭旌志石于圹门之内置设讫掩户设关籥遂覆土三主人以下稽颡哭尽哀退俱就灵所哭掌事者设祭后土于墓左如后仪
　　祭后土
　　预于墓左除地为祭所柩车到祝吉服铺后土氏神席北方南向设酒樽于神座东南北向设洗于酒樽东南北向罍水在洗东篚在洗西南肆以巾爵实于篚既覆土告者吉服【无告者亲宾充之】相者引告者与祝及执樽罍篚者俱立于罍洗东南重行西面皆以北为上立定俱再拜祝与执樽罍篚者各就樽罍篚之后相者进告者之左北面曰请行事掌馔者以馔入祝迎引设于神座前置设讫掌馔者出相者引告者诣罍洗盥手洗爵相者又引告者诣酒樽所执樽者举羃告者酌酒进跪奠于神座前俛伏兴少退北向立祝持版进于神座之右东面跪读祝文曰维年月朔日子某官姓名敢昭告于后土之神某官封諡窆兹幽宅神其保佑俾无后艰谨以牺牲粢盛庶品明荐于后土之神尚飨讫兴告者再拜祝进跪奠版于神座兴还樽所相者引告者退复位再拜相者引告者出祝以下俱复位再拜彻馔席以出
　　反哭
　　既下柩于圹捶一皷为一严【无皷者量时陈布】掩墓户捶二皷为再严内外就灵所捶三皷为三严彻酒脯之奠进灵车于帷外陈布仪仗如来仪又进腰舆入诣灵座前少顷出诣灵车后少顷舆退灵车发引内外从哭如初仪出墓门尊行者乘车马去墓百步许卑者乘车马以哭従灵车到第内外皆下车马灵车入至西阶前回南向祝以腰舆诣灵车后少顷升入诣灵座前主人以下从升立于灵座东西面南上少顷腰舆降出内外俱升诸祖父以下哭于帷东北壁下南面西上妻及女子子以下妇人哭于灵西东面南上诸祖母以下哭于帷西北壁下南面东上外姻哭于南厢丈夫于帷东北面西上妇人于帷西北面东上有亲宾吊哭者升堂西向灵哭如常其吊于庭者称痛当奈何余如常仪哭尽哀相者引主人以下降各还次沐浴以俟虞【斩衰者沐而不栉齐衰以下栉】
　　虞祭
　　柩既入圹国官若僚佐之长与祝先归修虞事牢馔如殷奠器用乌漆具馔于堂东灵车将至掌事者预施灵座于寝堂东室内户西东向于灵座之南北设帷东出户【若室内窄则设灵座于堂】掌事者设洗于西阶西南北向东上东西当西霤南北以堂深罍水在洗西篚在洗东南肆篚实爵一巾一加羃设瓦甒二于灵座之左北墉下醴酒在东幂用絺加勺南柄既沐浴主人及诸子妻妾女子子内外升诣灵所主人及诸子倚杖于室户外及应拜者哭于灵东西如初内外皆哭祝与执樽罍篚者各就樽罍篚所立执馔者以馔入俱升自东阶陈设如殷奠之仪讫掌馔者降出相者引主人降自西阶诣罍洗主人止哭执罍洗者酌水主人盥手执篚者取巾于篚兴授主人主人拭手讫受巾奠于篚又取爵兴以授主人执罍洗者又酌水主人洗废爵【爵无足者】执篚者又授巾主人拭爵讫受巾奠于篚相者引主人升自西阶诣酒樽所执樽者举幂主人酌醴相者引主人进诣灵座前西面跪奠酌于馔前俛伏兴少退西面立祝以祝文进立于神座之右北面内外皆止哭祝跪读祝文曰维某年月朔日子哀子某【孙称哀孙此为母及祖母也父祖则称孤子孤孙】敢昭告于考某官封諡【妣则郡县郷君各随其称孙为丧主则称祖妣】日月遄速奄及反虞叩地号天五情糜溃谨以洁牲柔毛刚鬛嘉荐普淖明齐溲酒哀荐虞事于考某官封諡尚飨祝兴主人哭再拜内外应拜者皆哭再拜祝进跪奠版于灵座兴出复位哭尽哀相者引主人以下出杖降自西阶各就次妻妾女子子以下各还别室祝阖户与执樽罍者降出少顷祝与掌馔者入开户彻馔阖户以出掌事者埋重于门外道左间日再虞后日三虞礼皆与初虞同又间日为卒哭祭其虞祝辞再虞云哀荐虞事三虞云哀荐成事









</div>
    <div class="pagination">
<a href="大唐开元礼_page47.html">上一页</a><span>...</span><a href="大唐开元礼_page43.html">43</a><a href="大唐开元礼_page44.html">44</a><a href="大唐开元礼_page45.html">45</a><a href="大唐开元礼_page46.html">46</a><a href="大唐开元礼_page47.html">47</a><span class="current-page">48</span><a href="大唐开元礼_page49.html">49</a><a href="大唐开元礼_page50.html">50</a><a href="大唐开元礼_page51.html">51</a><a href="大唐开元礼_page52.html">52</a><a href="大唐开元礼_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
