<!DOCTYPE html>
<html>
<head>
    <meta charset="UTF-8">
    <title>通典 - 第 79 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 79 页/共 149 页</h1>
    <div class="content">　　　　　改葬缌子为父母，妻妾为夫，既葬除之。

　　　　右降正义服，冠缞同十五升去其半，有事其缕，无事其布。冠右缝不厌。妇人布总，精麤如男子之冠。澡麻断本以为绖，首绖大三寸七分，五分首绖去一以为腰绖，大二寸九分。布带。吉屦，无絇。皇家所绝旁亲服者，皇弟子为之皆降一等。凡童子不缌，当室则缌。
　　　　　缞裳制度
　　凡缞外削幅，裳内削幅，幅三袧。削犹杀也。袧者，谓辟两侧空中央也。凡裳，前三幅，后四幅。若齐，裳内缞外。齐，缉也。凡五服之缞，一斩四缉。缉裳者内展之，缉缞者外展之。负广出于适寸；负，在背者也。适，辟领也。负出于辟领外旁一寸。适博四寸，出于缞；博，广也。辟领广四寸，则与阔中八寸，两之为尺六寸。出于缞者，旁出缞外也。缞长六寸，博四寸。广长当心。衣带下尺。衣带下尺者，腰也广尺，足以掩裳上际。衽二尺有五寸。衽所以掩裳际也。上正一尺，燕尾二尺五寸，凡用布三尺五寸。袂属幅。属犹连也。连幅谓不削也。衣二尺有二寸，此谓袂中也。衣自领至腰二尺二寸，倍之四尺四寸。加辟领八寸，又倍之。凡衣用布一丈四寸。袪尺二寸。袪，袖口也。
通典卷第一百三十五　礼九十五　开元礼纂类三十　凶礼二
　　讣奏
　　　皇帝为外祖父母举哀　为皇后父母举哀　为诸王妃主举哀　为内命妇宗戚举哀　为贵臣举哀　为蕃国主举哀
　　临丧　皇帝临诸王妃主丧　临外祖父母丧
　　除服　除外祖父母丧服　除皇后父母丧服
　　敕使吊　吊诸王妃主丧　敕使吊外祖父母丧
　　赗赙
　　会丧　制遣百僚会王公以下丧
　　策赠　敕使策赠诸王　敕使策赠外祖父母
　　会葬　遣百僚会王公以下葬
　　致奠　敕使致奠诸王妃主丧　敕使致奠外祖父母丧
　　　　讣奏
　　　　　皇帝为外祖父母举哀
　　本司散下其礼，所司随职供办。尚舍奉御先于别殿设素下床席，为举哀成服位，南向。尚衣奉御先制小功五月之服。守宫先于举哀殿外门之外，随便设百官文武次如常。
　　其日举哀前三刻，诸卫屯门列仗如常，诸应陪慰者并赴集次所，典仪于举哀殿门外布百官位亦如常。又于殿前设诸王三品以上哭位，文东武西，重行北面，相对为首，诸亲位于文武官五品之下。皇宗亲在东，异姓亲在西。又于阶下当御位北向设太尉奉慰位。文武百官到，入次改服素服。侍中版奏：「请中严。」亦在三刻之前，尚衣奉御以箧奉缞服升，立于殿东闲北面。典谒引诸王百官一品以下九品以上俱就门外位。文武侍卫之官诣合奉迎。
　　举哀前一刻，侍中版奏：「外办。」皇帝服素服，御舆出，升别殿，降舆，即哭位南向坐，侍卫如常。至时，侍中跪奏：「请为故某官若某郡君。举哀。」俛伏，兴。皇帝哭，十五举声。侍中跪奏：「请哭止成服。」俛伏，兴。皇帝止。尚衣奉御以箧奉缞服进，跪授，兴，仍赞变服焉。于变服，则权设步障，已而去之。成服已，侍中又跪奏：「请哭。」俛伏，兴。皇帝哭。通事舍人引诸王、文武百官三品以上入就殿庭位，舍人赞拜，群官在位者皆再拜；舍人赞哭，群官在位者皆哭；十五举声，舍人赞止，群官在位者皆止。舍人引诸王为首者一人进诣奉慰位，跪奉慰，俛伏，兴，舍人引退还本位。又舍人次引百官文武行首一人进诣奉慰位，跪奉慰，俛伏，兴，舍人引退还本位。舍人赞拜，在位者皆再拜。舍人引三品以上退出。其四品以下位于门外者，典谒赞拜、赞哭、赞止、引退如殿庭之仪。侍中跪奏：「请哭止，还。」俛伏，兴。皇帝止，御舆降还，侍卫从至合如初。所司宣仗散。
　　其日晡哭，则晡前二刻奏严，一刻奏办。皇帝服缞服，出即位次哭如初。百官不集。自后朝晡凡三日而止。
　　　　　为皇后父母举哀与为外祖父母礼同。其异者，制缌麻三月之服，朝晡再哭而止。
　　　　　为诸王妃主举哀
　　本司散下其礼，所司随职供办。尚舍奉御先于肃章门外道东设大次，南向，周以行帷，铺御座，设素床褥席。守宫随便于永安门外设文武官五品以上便次。
　　其日举哀前三刻，侍中版奏：「请中严。」前二刻，诸卫列仗如常。典仪于大次前量远近设一品以下应陪集者哭位，文东武西，重行北面，相对为首。百官皆集次，改服素服就位。又于大次前设奉慰位。前一刻，文武侍卫之官诣合奉迎如常。
　　侍中版奏：「外办。」皇帝素服御舆复道以出，从帏宫后门入，之大次，其无复道者，百官于外门外为位立。降即哭位，南向坐，侍卫如常。至时，侍中跪奏：「请为故臣某官若主若妃。举哀。」俛伏，兴。皇帝哭。通事舍人赞群官拜，群官在位者皆再拜。若百官为门外位者，候入大次，通事舍人引三品以上入次前位，四品以下仍门外位。舍人赞哭，群官在位者皆哭，十五举声，舍人赞止，群官在位者皆止。舍人引文武官行首皆一人，诣奉慰位，跪奉慰，俛伏，兴，引退还本位。舍人赞拜，群官在位者皆再拜讫，有门外位者，典谒赞拜、赞哭、赞止。侍中跪奏：「请哭止。」俛伏，兴。又奏请还宫，退本位立。皇帝哭止，御舆降还，其侍卫从至合如常。所司宣仗散。
　　其日晡哭，则晡前二刻奏严，一刻奏办。皇帝仍初服出即位次哭如初。侍卫如初，百官不集。自后本服周者，凡三朝哭而止。本服大功者，其日晡哭而止。本服小功以下，一举哀而止。若皇太子陪举哀，则素服，左庶子启引从帷宫南门入，至大次前，启再拜讫，引升东闲之南，北面哭。于百官哭止，皇太子哭止，进御座前，跪，俛伏，兴，再拜。于百官退，引降拜还如初。其宫官等应陪拜慰者，则随班于上台，自下皆然。
　　　　　为内命妇宗戚举哀与为诸王妃主礼同。其三夫人以上，其日仍晡哭而止。其九嫔以下，一举哀而止，亦随恩赐之深浅。
　　　　　为贵臣举哀与为诸王礼同，其异者一举哀而止。贵臣谓职事二品以上，散官一品。其余官则随恩赐之深浅。
　　　　　为蕃国主举哀与为贵臣礼同，其异者，城外张帷幔为次，向其国而哭之，至举声而止。
　　　　临丧
　　　　　皇帝临诸王妃主丧
　　本司散下其礼，所司随职供办。尚舍直长先设行宫大次于主人第大门外之西，南向。守宫于主人大门外，随便设诸从驾文武之官便次。其所临者五属之亲，于乘舆未到之前，并先集列于主人之第。其执事先于其寝北设幛幔，为主人五属妇女拜哭次。
　　其日，未出宫前四刻，侍中版奏：「请中严。」
　　出宫前三刻，搥一鼓为一严，三严时节，前一日侍中奏裁。所司整设小驾卤簿于所出宫门外如常仪。
　　出宫前二刻，又搥二鼓为再严，奉礼于所出宫门外设陪从之官位如常。尚舍奉御先于主人第大门外便殿之内，设皇帝便座，南向。又于主人堂上中闲设素下床席，为哭位，亦南向。典仪又于主人庭中设陪从官位，文东武西，重行北面，相对为首。又于御座前阶下设奉慰位。主人执事于堂下设五属之亲位于东阶之东，重行，西面北上。又设五属妇女位于堂北幔下：主女位于东厢，西面南上；妻妾位于西厢，东面南上；众妇人位于北厢，重行南面。诸亲在东，相对为首。以服精麤为序，而尊者差前。其五属外内并陪临于此所。诸陪从之官，各服常服赴集其位。有司整列皇帝四望车以下及仗卫之属应列卤簿者于内外如常仪。
　　出宫前一刻，又搥三鼓为三严，侍卫之官诣合奉迎如常。侍中版奏：「外办。」皇帝服常服，御舆以出，伞扇华盖侍卫警跸如常仪。皇帝降舆升车，黄门侍郎进，当车前跪，奏称：「黄门侍郎臣某言，请乘舆发。」退复位。凡黄门侍郎奏请，皆进跪奏称具官臣某言，讫，俛伏，兴。驾动，警跸如常，黄门侍郎与赞者夹辂以出。至侍臣上马所，黄门侍郎进，跪奏称：「请驾权停，饬侍臣上马。」俛伏，兴。侍中前承诏，退称：「制曰可。」黄门侍郎退，唱：「侍臣上马。」赞者承传，文武侍臣上马毕，黄门侍郎奏称：「请乘舆发。」退复位。銮驾动，称警跸，鼓吹不作。文武群官应陪从者乘马以从。
　　驾至行宫门外，侍中进，跪奏：「请降车。」俛伏，兴，退复位。皇帝降车，御舆就大次。其舆辇以下钑戟仗卫之属，陈列于大次之前左右。皇帝变服素服，其陪从之官各舍于便次变服素服，其侍臣及武官不变服。主人相者引主人内外五属之亲，各服缞服就堂下外内位次哭。典仪一人立于堂下东阶东南，赞者二人立于其南少退，俱西面。
　　皇帝变服讫，御舆出，侍卫如常。主人免绖去杖，司仪令引出大门外，望见乘舆，止哭，再拜迎。仍引主人先入门右西面立，不哭。其未殡即通拜迎拜送于大门内。相者赞众主人以下皆止哭。皇帝至堂，侍中跪奏：「请降舆，升。」俛伏，兴。于所临丧者非尊秩，则御舆升堂。皇帝降舆，升自东阶，即哭位。巫祝各一人先升，巫执桃立于东南，祝执茢立于西南，相向。千牛四人执戈随升，二人先，二人后。侍臣夹升，列于户内外及阶下左右。其仗卫卤簿止列于门外内如常。司仪令引主人入中庭，北面。典仪称拜，主人内外皆再拜。饬引主人升。司仪令引主人升立于户内之东，西面。
　　侍中跪奏：「请哭。」俛伏，兴。皇帝哭。典仪称哭，赞者承传，唱「可哭」。凡典仪有词，赞者皆承传。主人以下在位者皆哭。典谒引诸从官应陪临者入即班位。立定，典仪称拜，从官在位者皆再拜；典仪称哭，从官在位者皆哭；十五举声，典仪称止，从官在位者皆止。典谒引诸王为首者一人进，舍人接引诣奉慰位，跪奉慰，俛伏，兴，舍人引退，典谒接引还本位。又典谒次引诸从官文武行首一人进，舍人接引诣奉慰位，跪奉慰，俛伏兴，舍人引退，典谒接引还本位。典仪称拜，在位者皆再拜讫，典谒引从官在位者出。又典谒次引诸王等以次出。侍中跪奏：「请哭止。」俛伏，兴。皇帝止。典仪称哭止，主人以下皆止。司仪令引主人降立于庭中之东，北面，典仪称拜，主人以下皆再拜。
　　侍中跪奏：「请还宫。」俛伏，兴。皇帝降，御舆出，侍卫警跸如初。司仪令引主人先出，俟于大门外拜送。皇帝至大次，降舆即御座变服。司仪令引主人哭还庐次。皇帝停大次，未发前三刻，侍中版奏：「请中严。」所司先奏三严每严搥鼓如初，整列仗卫卤簿于还途如来仪。奉礼于行宫南门外道左，向道重行设陪从之官位，文左武右。陪从之官于便次变服常服，赴集位所，典谒引即班位。三严已，侍中版奏：「外办。」皇帝御舆出，侍卫警跸并如初。皇帝降舆升车，黄门侍郎奏请及群官陪从、鼓吹不作并如来仪。乘舆至殿前，若合外。回车。侍中跪奏：「请降入。」俛伏，兴。皇帝降车御舆入，侍臣从至合如初。侍中版奏：「解严。」将士各还其所，百官皆退。
　　　　　临外祖父母丧皇后父母、宗戚、贵臣并与临诸王妃主礼同。

　　　　其临诸王妃主丧及凡内丧，则并幸其前寝次也。其尊应就丧殡寝者，则临殡寝可。凡临诸王妃主尊亲者及师保傅与三老五更、二王后丧，则敬同外祖。其所临幸者若第邻宫阙，率尔往还，则容不备卤簿与严鼓，皆当时别仪注。其内外文武陪从官，准驾备略。备谓官从具，略谓减省之。车驾若经太庙，则侍中跪奏式，过乃复常。
　　　　除服
　　　　　除外祖父母丧服
　　本司散下其礼，所司随职供办。守宫先于别殿外门外，随便设百官文武便次如初。于除服前之夕，尚舍奉御于别殿设素下床席焉。
　　至日，平晓而除服。外祖父母则五月先下旬之吉也。其从朝制公除，则外祖父母五日也。于除服前三刻，侍中版奏：「请中严。」诸卫勒所部屯门列仗如常。典仪于别殿前设诸王百官三品以上位如初。又设奉慰位如初。设一品以下九品以上位于别殿门外如初。百官文武应陪临者，并赴集大门便次，各服素服，典谒引就别殿门外位。尚衣奉御以箧奉素服吉屦升殿，位于殿东闲，北面立。腰舆进于寝庭，侍卫之官诣合奉迎如例程。
　　除服前一刻，侍中版奏：「外办。」皇帝仍服缞服，御舆出，左右直卫钑戟警跸并如初。皇帝升别殿，降舆，即哭位，侍卫如初。侍中跪奏：「请哭。」俛伏，兴。皇帝哭，十五举声，侍中跪奏：「请哭止，从礼制除服。」俛伏，兴。皇帝止，尚衣奉御以箧奉衣履进，跪授，兴，仍赞变除。于变除则权设步障，已而去之。变除已，侍中又跪奏：「请哭。」俛伏，兴，还本位。皇帝哭。通事舍人引诸王百官三品以上入，各就班位。立定，舍人赞拜，群官在位者皆再拜；舍人赞哭，群官在位者皆哭；十五举声，舍人赞止，群官在位者皆止。舍人引诸王为首者一人进诣奉慰位，跪奉慰，俛伏，兴，舍人引退还本位。又舍人次引百官文武行首一人进诣奉慰位，跪奉慰，俛伏，兴，舍人引退还本位。舍人赞拜，在位者皆再拜，舍人引三品以上出。其四品以下位于门外者，典谒赞拜、赞哭、赞止、引退如三品以上之仪。
　　侍中跪奏：「请哭止，还。」俛伏，兴。皇帝止，御舆降还，其夹御之官从至合如初。所司奏宣解严如常仪。
　　　　　除皇后父母丧服与除外祖父母礼同。其异者，后父母则三月先下旬之吉除也。公除则三日而除之。
　　　　饬使吊
　　　　　吊诸王妃主丧
　　本司散下其礼，所司随职供办。守宫先于主人第大门外之右设使者次，南向。
　　其日，使者至，掌次者引之次。内外缞服，司仪引主人以下俱立哭于东阶下，妇人立哭于殡所如常仪。使者素服出次，司仪引立于大门外之西，东面。持节者立于使者之北，少退，史二人对举吊书案，立于使者之南，差退，俱东面。城外者不持节。司仪入告，主人去杖免绖。司仪引主人出门，止哭，迎于大门外，见宾先入，立于门右，北面。
　　司仪引使者入，持节者先导，持案者次之。内外止哭。使者入门而左，立于阶闲，南面；节在使者之东少南，西向；持案者立于使者西南，东面。司仪引主人进当使者前，北面。持节者脱节衣。史以案进诣使者前，使者取吊书，持案者退复位。使者称：「有制，吊。」主人哭拜，稽颡，内外皆哭。司仪引主人进受吊书，退立于东阶下，西面哭。持节者加节衣。司仪引使者，持节者先导，持案者次之，出，复门外位。主人以吊书授左右，司仪引主人，出内门止哭，拜送于大门外。使者还。主人杖哭而入，取吊书于阶下，升，奠于柩东。
　　使人若须私吊，则通名，引入，吊如常礼讫，引出。
　　若朝使致赙，宾至，主人迎受如吊书仪，唯赙物掌事者受以东。东藏之也。其赙物簿受如受吊书仪。
　　　　　饬使吊外祖父母丧
后父母、宗戚、贵臣、蕃国主并与吊诸王妃主丧同。
　　　　赗赙
　　其赗赙之礼与吊使俱行，则有司先备物数。多少准令。
　　其日，使者至主人大门外便次，物舆陈于使者幕南，东西为列；马陈于使者东南，北首西上。于使者以下入即庭中位，物舆陈于使者位南，亦东西为列；马从入，陈于庭，北首西上。于使者出，主人有司受而以东。其特行也，亦准吊礼。
　　　　会丧
　　　　　制遣百僚会王公以下丧
　　守宫先于主人第大门外，随便量设百官文武应会吊者便次。
　　其日，司仪令先于主人第前寝庭，北面重行设百官位，以西为上。百官应会吊者，并赴集主人第门外便次，各服素服，司仪以次引入就班位。立定，司仪赞可哭，诸官在位者皆哭，十五举声，司仪赞可止，诸官在位者皆止。司仪引诸官行首一人升，诣主人前席位展慰非应致敬者则立慰。讫，引降出。又司仪引诸在位者以次出。不致敬者出，应致敬者再拜引退。
　　　　策赠
　　　　　饬使策赠诸王
　　守宫于主人大门外之西，设使者及使副次，南向。
　　其日，使人及副公服从朝堂受册，载于犊车。使人及副各备卤簿，鼓乐备而不作。至主人大门外，降车，掌次者引之次。内外缞服。司仪引主人以下就东阶下位，妇人升就堂上位，皆立哭。使者出次，谒者绛公服引立于门西，东面。使副立于使者之南，持节者立于使者之北，少退，史二人对举册案，立于使副西南，俱东面。城外者无卤簿，不持节。司仪入告，主人去杖免绖。司仪引主人出门，止哭，迎使者于大门外，见宾先入，立于门右，北面。
　　谒者引使者入，持节者先导，使副及持册案者次之。内外止哭。使者升，立于柩东，北厢，南面。持节者在使者之东少南，西向。使副立于持节南，持册案者立于使副东南，俱西面。司仪引主人升，立于阶上，当使者北面。持节者脱节衣。史以册案进使副前，使副取册，案退复位；使副以册进，使者受，称：「有制。」主人降于阶闲，北面哭拜稽颡，内外皆哭。司仪引主人升，复北面位。内外止哭。使者读册讫，主人降于阶闲，北面哭拜稽颡，内外皆哭。司仪引主人升，诣使者前受册，退，跪奠于柩东，兴，降立于东阶下，西面。初使人授册讫，持节者加节衣。谒者引使者，持节者先导，使副及持案者次之，出，复门外位。司仪引主人出内门，止哭，拜送于大门外。使者还，主人绖杖哭而入。其使者应私吊则通名，引入吊如常礼，引出。
　　　　　饬使策赠外祖父母后父母、贵臣、蕃国主并与册赠诸王礼同。若主人六品以下，则拜及受制皆于堂下。
　　　　凡册赠使者之尊卑，并准吉授。若册赠妃主，则内侍之属为使，其先行事者亦如之，同准吉授。凡册赠应谥者，则文兼谥又致祭焉，而致祭不必有赠谥。凡赠官，通以蜡印而画绶。凡册赠之礼，必因其启葬之节而加焉。其或既葬者，则主人仍于灵寝受之，其礼如初。其或既除服乃追而册赠者，主人受之于庙，礼亦如之。其异者，主人不哭，其服则公服若单衣介帻。其于灵寝若庙并先设祭以告神。其未立庙者，则受之于正寝。
　　　　会葬
　　　　　遣百僚会王公以下葬并与百僚会丧礼同。
　　　　致奠
　　　　　饬使致奠诸王妃主丧
　　守宫于主人大门外量设便次。使者至，掌次者引之次。内外缞服。司仪引主人以下俱就东阶下位，妇人就堂上位，皆立哭。使者公服出次，谒者绛公服引立于门西，东面。执事者陈牢馔于使者东南，当门北向，西上。司仪入告，主人去杖，司仪引主人出内门，止哭，迎于大门外，见宾先入，立于门右，北面。
　　谒者引使者入，内外止哭。使者升自东阶，立于柩东少北，南面。执事者以牢馔入，升设于柩东，西向南上。司仪引主人升自西阶，立于阶上，当使者北面。执事者北面酌酒，西面奠于席，退复位。使者曰：「某封若某位将归幽宅，制使某奠。」主人降诣阶闲，北面哭拜稽颡，内外俱哭。谒者引使者及从者降出，复门外位。初主人拜稽颡讫，司仪引主人退哭于东阶下；使者出，司仪引主人出内门，止哭，拜送于大门外。使者还，主人杖哭而入。
　　　　　饬使致奠外祖父母丧
后父母、贵臣、蕃国主丧奠，并与诸王、妃主礼同。

通典卷第一百三十六　礼九十六　开元礼纂类三十一　凶礼三
　　中宫举哀
　　　　　太皇太后皇太后皇后为父母祖父母举哀　　　　成服　　　　　为父母祖父母　　　　奔丧　　　　　后奔父母祖父母丧　　　　临丧　　　　　后临外祖父母丧　临内命妇丧　　　　除服　　　　　后除父母祖父母丧服　　　　遣使吊　　　　　吊外祖父母丧　吊诸王妃主丧及吊宗戚丧
　　东宫举哀
　　　　　皇太子为诸王妃主举哀　为外祖父母举哀并成服除服　妃父母附　　　　临丧　　　　　临诸王妃主丧　临外祖父母丧妃父母师傅保宗戚宫臣并与诸王妃主礼同　　　　遣使吊　　　　赙赠　　　　遣使致奠
　　中宫举哀
　　　　　　太皇太后皇太后皇后为父母祖父母举哀
　　本司散下其礼，所司随职供办。举哀前三刻，尚寝于后别殿东壁下设荐，为举哀位，西向。为祖父母则北壁下，南向。前二刻，内谒者监于别殿前幔下，设六宫哭位，重行，北向西上。其六宫并集列于合外次。司赞一人升立于殿上东楹之南，掌赞二人立于阶下，俱西面。前一刻，尚仪版奏：「外办。」至时引后出，升殿，侍卫如常。内侍版奏讣，尚仪传奏，称「某官若某夫人。以某月日辰薨」。后啼若哭，父母啼，祖父母哭。六宫从哭，尽一哀。后问故，又哭，尽哀。乃变素服，六宫皆素服，哭不绝声，又尽哀。司宾引其六宫入，各就班位。司赞称拜，掌赞承传，凡司赞有词，掌赞皆承传。六宫在位者皆再拜；司赞称哭，六宫在位者皆哭；十五举声，司赞称止，六宫在位者皆止；司赞称拜，六宫在位者皆再拜；司赞称下，司宾引六宫退。尚仪跪奏：「请哭止。」后止，从临者皆止。后退舍别次，六宫以下侍卫如初。于合哭临如常礼。
　　其日晡临，晡前二刻奏严，六宫赴集，一刻奏办，至时引后就哭位，余各如常。尚仪跪奏：「请哭。」后哭，六宫从临者皆哭。十五举声，司赞称：「哭止。」六宫在位者皆止。无复拜礼，其它赞引如初。自后奔赴如别礼。
　　若有疾故，未及奔丧，则自后朝晡赴集奏引即位哭及于合临皆如初，以至成服而后奔丧。后为父母之举哀也，其有在宫公主，为外祖父母小功。亦服素服，引升即位于户内之东，北面，与后俱哭临，于六宫等退也，赞止引退。其有曾祖高祖父母薨，举哀与为祖父母同。为外祖父母仪同，其异者，于别宫次，其日晡后临，凡三朝临而止。为诸王妃主与外祖父母同，其本服大功者，其日晡哭而止；其本服小功下者，一举哀而止。为内命妇、宗戚等并与为诸王妃主同，其九嫔以下一举哀而止。
　　　　成服
　　　　　　为父母祖父母后闻丧有奔丧之礼，故成服篇在举哀之后。
　　三日成服，本司散下其礼，所司随职供办。尚寝先于后举哀别殿东壁设素下床席，为后成服位，西向。为祖父母则北壁下，南向。尚服先制后齐缞周之服，又制六宫之服亦如之。
　　其日，成服前三刻，尚仪版奏：「请中严。」其别殿上女侍临者代哭如初。成服前二刻，司赞于别殿前幔下，整设六宫哭位如初；又于殿上后位前设席为奉慰位。六宫并仍初服，集列于合外次。女侍者各以箧奉其缞服进授，仍赞变服焉。司赞一人升立于殿上东楹之南，掌赞二人立于阶下，俱西面。尚服以箧奉缞服，升东阶，北面立。成服前一刻，尚仪版奏：「外办。」
　　至时，后仍初服即位，六尚以下侍卫如初。尚仪跪奏：「请哭。」后哭，从临者皆哭，十五举声，尚仪跪奏：「请哭止成服。」后止，尚服以箧奉缞服进，跪授，兴，仍赞变服焉。于变服则权设步障，已而去之。变服已，尚仪又跪奏：「请哭。」后哭。司赞引六宫入即班位，立定，司赞称拜，六宫在位者皆再拜；司赞称哭，六宫在位者皆哭；十五举声，司赞称止，六宫在位者皆止。司宾引六宫行首一人升，诣后前，跪奉慰，兴，司宾引降还本位。司赞称拜，六宫在位者皆再拜讫，司宾引六宫退。尚仪跪奏：「请哭止。」后止，从临者皆止，后退舍别殿，六尚以下侍卫如初。于合哭临如初。其日晡临，晡前二刻奏严，六宫赴集；一刻奏办，引即位哭临如初。
　　其有公主应从成服者，则制小功五月之服，引即哭位如初，与后俱成服哭临，先拜慰如六宫之仪。于六宫退，赞止引退。自后朝晡哭临如初，以至卒哭。若公除则如别礼。其为曾祖高祖父母，则与其六宫成齐缞三月之服如常礼。为外祖父母成服，与为祖父母同。其异者，与六宫俱成小功五月之服。其日内外应交慰者，赴集奏引即上下位次，哭临抚慰及拜哭奉慰如常礼。自后皆然。外命妇及百官三品以下并无服，诸亲等亦赴集奉慰如常。自后亦然。其亲王妃主以下哭，则举哀之日奉慰。
</div>
    <div class="pagination">
<a href="通典_page78.html">上一页</a><span>...</span><a href="通典_page74.html">74</a><a href="通典_page75.html">75</a><a href="通典_page76.html">76</a><a href="通典_page77.html">77</a><a href="通典_page78.html">78</a><span class="current-page">79</span><a href="通典_page80.html">80</a><a href="通典_page81.html">81</a><a href="通典_page82.html">82</a><a href="通典_page83.html">83</a><a href="通典_page84.html">84</a><span>...</span><a href="通典_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
