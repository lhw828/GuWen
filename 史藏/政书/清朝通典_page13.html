<!DOCTYPE html>
<html>
<head>
    <meta charset="UTF-8">
    <title>清朝通典 - 第 13 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通典 - 第 13 页/共 61 页</h1>
    <div class="content">　　雍正元年定云南厂课造册题报限期将元年正月起至十二月止缴收课项于二年五月内册报后着为例七年开采贵州毕节大鸡倭铅厂威宁州猓木果铜矿八年令四川建昌所属之迤北兴隆宁番之紫古哵沙基九龙五厂招别省商人开采 【 本省商人不善开矿】所出铜斤三分收课更云南罗平州之卑淅块泽二厂二八收课例每百斤收课十斤十年以贵州大定府格得为正厂八地为子厂十三年谕广东近年以来年谷顺成地方宁谧与从前风景迥异今若举行开采之事不免聚集多人其中良顽不一恐为闾阎之扰累况现在动民开垦彼谋生务本之良民正可用力于南亩何必为此侥幸贪得之计以长喧嚣争讼之风着行停止
　　乾隆三年申定矿厂事宜例凡系产铜山矿令地方官辨明砂色实有裨于鼓铸始准结报开采其金银矿悉行封闭至黑铅即系银母亦严禁朦混开采募招各商设总副名目使本地殷实良民承充禁外省游民冒报所收铜铅照二八收课外所余者每百斤别收银三厘加收铜铅三斤以备折耗及官役养廉之用五年开广东锡山即令铜商分任采办每锡百斤亦照例二八征收十年增贵州各厂官买余铅价 【 向例余铅百斤给炉民一两三钱今增二钱】 又定广西平乐府恭城县铅矿内所出密陀僧课例 【每百斤收正课二十斤撒散三斤】 十一年增广西收买余铜价 【 向例每余铜百斤给价两三钱今增十三两】俟充裕之日将余铜收买一半余给商自行销售十五年定征收浙江炉坑课例坑课三则上则征银一两六钱中一两二钱下八钱炉饷二则上则六钱下则三钱又每坑岁纳银四钱以为疏浚洗铁诸溪河淤塞之费 【 十七年又以永嘉平阳泰顺产铁无多改归下则征收豁除浚河银】
　　水银朱砂雄黄矿课贵州开州用砂厂额征水银千二百六十九斤 【 过闰加百三十三斤】 婺川县厂征水银百六十九斤
　　康熙元年定贵州开州斗甫厂征水银额每岁九十五斤 【 遇闰加十斤】 变价拨充本省兵饷九年定贵州黔西州属新开黄土坎厂征水银百斤三十八年开州用砂斗甫二厂山颓砂尽改于修文县红白岩开采
　　雍正八年定贵州大定府开采朱砂雄黄二八征收例广西恩城土州朱砂厂亦如之开采广西南宁府果化土州雄黄
　　乾隆二年停采恩城土州朱砂五年停采果化土州雄广十二年移广西镇安府天宝县孟村渌矿于那坡山开采
　　鱼课江苏安徽征课银七千五两有奇江西五千二十二两有奇福远八千四百六两有奇浙江二千三百九十九两有奇湖北二千八百八十五两有奇湖南二千五十七两有奇 【 遇闰加百有五两】 广东三千六百四十两有奇
　　乾隆元年豁除广东归善海丰惠来潮阳四县加增鱼课银六千两有奇六年豁除直隶大陆泽水泊鱼课
　　田房税契
　　顺治四年定凡买田地房屋增用契尾每两输银三分
　　康熙十六年增定江南浙江湖广各府契税 【每岁苏松常镇四府大县六百两小县二百两安徽等十府州分别大小自五百两至百两不等扬州府照赋役全书额征淮安府州县无定额尽收尽解杭嘉湖宁绍金严七府大县三百两中县二百两小县百两湖北大县百五十两中县百两小县五十两僻小州县十两】 十七年增定山东等省房契税 【大县百八十两至二百四十两中县百二十两小县六十五两至三十五两】 二十年增定浙江台衢温处四府契税 【 大县百两中县六十两小县三十两】二十一年增定江西等县契税照浙江台衢等县例
　　雍正七年准契税每两三分之外加征一分为科场经费
　　乾隆十二年申定税契例凡民间置买田房令布政使司颁发契尾编刻字号于骑缝处钤印发各州县填注业户姓名价值一存州县一同季册报司如有不投税无契尾者事发照漏税例治罪牙帖商行当铺税直隶征银三万二千一百五十八两盛京三千八百六十一两山东万三千二百四十七两山西三万五千六百四十七两河南七千三百五十三两江苏二万八百六两安徽万一千七百四十五两江西五千七百十八两福建七千百二十两浙江九千五百五十八两湖北五千三百六十两湖南千二百八十五两陕西八千五百二十五两甘肃八千四百七十七两四川千一百七十两广东万八千四百二十一两广西百六十五两云南千六十两贵州五百十四两各有奇
　　康熙三年定当铺每年征银五两大兴宛平大行店铺同十五年定京城行铺税例上等每年五两余二两五钱
　　雍正六年设典当行帖十一年谕各省商牙杂税固有关国课亦所以便民是以各省额设牙帖皆由藩司颁发不许州县滥给所以杜增潻之弊近闻各省岁有加增即如各集场中有杂货小贩无藉牙行者今槩给牙帖抽分利息是多一牙户即商民多一苦累况牙帖纳税每岁无多徒滋繁扰甚非平价通商之本意着各省藩司因地制宜酌为定额报部存案不许有司任意加增嗣后止将额内各牙退帖顶补换给新帖再有新开集场应设牙行者酌定名数给发亦报部存案如此则贸易小民可永免牙户苛索之弊
　　落地牛马猪羊等杂课直隶税银二万六千九百十九两 【 牛驴花布烧缸海税河利■〈艹秝〉麻榛栗丁字沽等税】 盛京三百六十二两山东三万三千一百六十两各有奇 【牛驴等税船筏税落地税】 山西三万八千七百六十六两 【 内溢额商税三百八千二百七十七两余俱木筏并谷虎堡马税】 河南二万四千六十五两 【老税活税新增税】 江苏二万四千二百五十二两 【 杂项税牛驴税商税】 安徽五千五百六十三两 【 杂项税牛驴猪羊等税】 江西九万一千六十九两 【杂项商贾课钞等税牛税】 福建商杂货税八千四百四十四两浙江三千九百七十四两 【 牛马杂税】 湖北三万八千六十五两 【武昌船料汉阳船税商税牛驴马税】 湖南万五千五百二两 【 布税商税牛驴马税】 陕西二万六千九百五十两 【课程银药材折价商筏税畜税驻防征收畜税磨课矾税】 甘肃万四千二百五十七两 【 课程银年例盘费脚价银匹价银商税银牛驴猪羊税磨课店租银竭毯税烟税】四川十有九万一千二百九十五两 【 黄蜡折价银草料粮银秋草银水碾磨课杂货税油并银】 广东十有二万四百十七两 【 落地杂税炉饷银】广西二万九百七十九两 【 杂税小税】 云南十五万千一百六十七 【 花斑竹田钱池沟户口商税酒税民办站银纸筋银子花银厂课】 贵州二万一千四百八两【 杂税水银变价婺川县盐税】
　　顺治元年定牲畜每两三分收税例
　　康熙三十二年豁除江南邳州杂课额税阙额银 【 嗣后不限定额尽收尽解】 四十八年定四川水碾水磨课银例
　　雍正十三年谕闻各省地方于关税杂税外更有落地税之名凡耰锄箕箒薪炭鱼虾蔬果之属其直无几必察明上税方许交易且贩自东市即已纳课货于西市又复重征至于乡村僻远之地或差胥役征收或令牙行总缴交官甚微不过饱奸胥之私橐而细民已重受其扰矣着各省凡乡村镇落落地税全行禁止
　　乾隆元年令甘肃商畜二税刊示条款画一征收申定原额牙行歇业即行开除例凡不愿承充者不必俟顶补有人方行退帖除浙江甪里等处各口界址商税二年裁云南镇雄州盐税 【 镇雄系辰州盐业已征税故裁】 革山东鱼筏税四年申新开集场滥给牙帖之禁五年严衙役捏充牙行之禁十七年严私开硝矿硫黄之禁

　　皇朝通典卷八

　　●皇朝通典卷九

　　食货九

　　○食货九

　　户口丁中

　　△户口丁中

　　（臣）等谨按户口之制所以验生民之聚散以征治理之得失而夫布口算之则亦国家维正之供与田赋并重者也国家定鼎之初即行编审之法嗣后五年一举丁增而赋亦随之圣祖特颁恩诏自康熙五十年以后滋生人丁永不加赋民生熙字世享宽闲此自古郅隆之世贻休乐利所不能如今日之盛者也至直省丁徭多寡明代旧制有分三等九则者有一条鞭征者有丁随地派者有丁随丁派者我朝列圣相承次第改随地派俾无业贫民永免催科之累休养生息百有五十余年化行俗美家室盈宁而且西陲底定二万余里编审安插数十百万户版章式廓荒陬僻壤乐利恬熙尤书契以来所未见之盛事也若夫八旗壮丁生齿日盛既庶且繁审编之规载于会典尤宜特书兹恭辑通典谨以类从合为一卷以昭大同之治
　　顺治元年王师入关百户危列宿上言天津到海避乱之民万有一千余户宜令有司抚绥安插兵部侍郎金之俊亦请谕各镇道臣招徕土寇归顺者悉令州县编置牌甲于是制编置户口保甲之法其法州县城乡十户立一牌头十牌立一甲头十甲立一保长户给印牌书其姓名丁口出则注其所往入则稽其所来寺观亦给印牌以稽僧道之出入其客店令各立一簿书寓客姓名行李牲畜及往来何处以备稽察三年诏天下编审人丁凡军民驿灶医卜工乐诸色人户并以原报册籍为定惟年老残疾逃亡故绝者悉行豁免若一户全不附籍及将他人隐蔽或隐瞒自己成丁人口并增减年状妄作老幼废疾者分别罪之五年定三年编审一次令州县官照旧例造册以百有十户为里推丁多者十人为长余百户为十甲城中曰坊近城曰厢在乡曰里各有长凡造册人户各登其丁口之数授之甲长甲长授之坊厢里长坊厢里长上之州县州县合而上之府府别造总册上之布政司民年六十以上开除十六以上增注凡籍有四曰军曰民曰匠曰灶各分上中下三等丁有民丁站丁土军丁卫丁屯丁总其丁之数而登黄册督抚据布政司所上各属之册达之户部户部受直省之册汇疏以闻以周知天下生民之数十年定外省流民附籍年久者与土著之民一例当差新来者五年当差十一年申隐匿捏报之律十三年更定五年编审一次十四年定州县官编审户口增丁二千名以上者各予纪录十五年定编审丁册于次年八月内咨部州县官借名科派者罪之十七年定以户口消长定州县官殿最例十八年总计直省人丁二千一百六万八千六百口
　　康熙五年以广西西隆州西林县改归内地停其编丁十年定各省贫民携带妻子入蜀开垦者准其入籍十七年定安徽浙江江西湖广福建广东卫所屯丁照州县人丁例一体编征二十四年总计直省人丁二千三百四十一万一千四百四十八口二十五年以原定编审限期太宽胥役得以任意作弊乃更定一年岁底造报二十五年各省编审缺额人丁令该抚陆续招徕于下次查编补足二十七年定奉天入籍例凡身入奉天府版籍应顺天文武乡试中式及出任之员解们者即令于奉天居住毋许居住原籍及他省违者分别议处二十八年以四川松建等卫所地处极边屯丁无几建叙二厅所辖山多土瘠旧例银米并征人丁载在银米之内与云南等省卫所不同俱免其编审二十九年定入籍四川例是时川省民少而多荒地凡他省民人在川省垦荒居住者即准其子弟入籍考试如中式后回原籍及别省居住者永行禁止三十三年停陕西西凤二府编审三十五年清查云南省兵丁之兄弟亲属余丁编入丁数三十六年以四川新设会理州原系番夷所辖无籍可稽免其编审又定浙江匠班银派入地丁征收例时浙省匠班户籍虽存人丁巳绝其实征七千四百九十余两令派入通省地丁征收三十九年令湖北山东各省匠班银两均照浙江之例四十年以四川东川府僻处极边免其编审五十年总计直省人丁二千四百六十二万一千三百二十四口五十一年谕朕览各省督抚奏编审人丁数目并未将加增之数尽行开报今海宇承平巳久户口日繁若按现在人丁加征钱粮实有不可人丁虽增地亩并未加广应令直省督抚将见今钱粮册内有名丁数勿增勿减永为定额自后所生人丁不必征收钱粮编审时止将增出实数察明另造册题报朕凡巡幸地方所至询问一户或有五六丁止一人交纳钱粮或有九丁十丁亦止一二人交纳钱粮诘以余丁何事咸云蒙皇上宏恩并无差徭其享安乐优游闲居而已此朕之访问甚晰者前云南贵州广西四川等省遭叛逆之变地方残坏田亩抛荒自平定以来人民渐增开垦无遗山谷崎岖之地已无弃土由此观之民之生齿日繁朕固欲知人丁之实数不在加征钱粮也今国帑充裕屡岁蠲免辄至千万而国用所需并无不足故将见征钱粮册内有名人丁永为定数嗣后所生人丁免其加征但将实数造册具报岂特有益于民亦一盛事也直省督抚及有司官编审人丁时不将所生实数开明具报者特恐加增钱粮是以隐匿不报岂知朕并不为加赋止欲知其实数耳寻议定嗣后编审人丁据康熙五十年丁册定为常额其新增者谓之盛世滋生人丁永不加赋至五十五年恩诏复申明之五十三年编审甘肃无业贫民俱入丁册准其免纳丁银五十五年严地卖丁留之禁五十六年停州县增丁议叙并严私行科派之律六十年总计直省人丁二千七百三十五万五千四百六十二口内滋生人丁不加赋者四十六万七千八百五十口
　　雍正元年定直隶所属丁银摊入地粮内征收例嗣是各省丁银俱照例次第更改时山西等省民人有因先世在明建文末不附燕兵被害者其子孙编为乐籍浙江绍兴府有与乐籍无异者曰惰民向例均不得为良是年俱削除令改业与齐民同二年总计直省人丁二千四百八十五万四千八百一十八口四年定江南浙江福建三省搭棚居山之棚民广东省搭寮居山之寮民俱令州县照保甲之例按户编查入册五年谕江南徽州府之伴当宁国府之世仆及丁户仆役无据者均照乐籍惰民例开除为良六年川陕总督奏湖广广东江西广西等省民人挈眷入川逃荒者多请设法安插谕去岁湖广广东并非甚歉之岁江西广西并未题成灾何远赴四川者如此之众此皆本省大小官吏平日全无抚绥以致百姓失所尚何以腼颜任职乎但此等远来多人良奸莫辨若不行稽查必转为良民之扰其令四川州县将入川人户逐一稽查籍贯果系无力穷民即留川令其开垦所有牛种口粮目前将公项给发即着落本籍州县官赔补下九卿议寻议定赴川民人有愿回籍者量子盘费口粮其愿在川开垦者量人多寡分给荒地五六十亩或三四十亩给以牛种口粮各府州县稽其姓名籍贯造册申报该督抚咨查原籍令将本户居址造册报覆七年谕粤东蜑户以船为家捕鱼为业粤民视为卑贱不容登岸居住局蹐舟中甚为可悯蜑户本属良民且输鱼课与民相同安得强为区别着有司通行晓谕准其于近水村庄居住与齐民一同编列甲户不得欺凌驱逐是年以广西宁明东兰二州改土为流免其编审八年以江南苏州常熟昭文二县丐户族居沿海久陷沈沦准其削除丐籍同列编氓九年停止广西归顺州编审十一年滇省缅宁地方改土为流其编审亦令停止十二年总计直省人丁二千七百三十五万五千四百六十二口十三年议准广西宜山县龙门司接界之索潭等大村归流土民汇入宜山县版籍至福建台湾彰化县向化生番亦令汇入彰化县册籍
　　乾隆元年诏减福建台湾等处丁银从乾隆元年为始冬着为例复谕甘省平庆临巩四府及秦阶二州所属新编人丁应完丁银均摊入地粮渐次补额俟补足之后即行停止永不加赋并将康熙五十七年伏羌通渭秦安会宁岷州卫地震伤亡额缺之丁银俱着查明豁免定湖北江夏等十九州岛县摊纳之重丁及福建龙岩州之宁洋县福宁府之寿宁县延平府之南平县着照通省中则每丁征银二钱俱以乾隆二年为始又以漳州府之平和县汀州府之清流县延平府之永安县丁银加倍令督抚定议减免至滇省军丁一项历年惟按册载老丁名字征收是年概予豁免三年除云南土官庄奴院奴等丁银先是云南丽江府原属土府于雍正二年加设流官其时清查田亩户口有土官庄奴院奴等类二千余名俱无田粮愿自纳丁银以比齐民每名编为一丁迨滇省民丁改为随粮派纳而夷丁不得与有粮之户一例摊派输纳维艰至是豁免并免云南鹤庆州及所辖之观音山驿站丁银又准福建台湾府合番社向化生番附入台属版图五年户部奏言每岁造报民数若俱照编审之法未免烦扰直省各州县设立保甲门牌土著流寓原有册籍可稽嗣后只将土著造册申报可得户口实数从之合寄寓奉天人民愿入籍者听不愿者限十年内回籍十年定山西太原交城宁乡浑源河曲等州县丁银分别摊入地亩其阳曲等二十州县仍地丁分办内有屯丁徭银之处即摊入屯地征收又定粤省在台湾民人情愿挈眷居住者编入丁册十一年停止江西妇女编审 【江西向有盐钞一项分给小户计口纳钞行编审妇女之法后盐钞亦摊入地粮故停止】十四年总计直省人丁共三千六百二十六万一千六百二十有三户丁万有七千七百四十九万五千三十有九口十五年定奉天沿海地方官稽察内地流民毋许偷越出口例二十三年更定保甲之法凡绅衿之家与民一体编列听甲长稽查其余往来商贾盐场煤窑以及旗民杂处村庄苗疆寄籍内地者俱令同土著一体编入保甲稽查约束是年总计直省人丁共一万九千三十四万八千三百二十八口二十六年定番界苗疆禁例凡台湾流寓民人自去年停止搬眷之后不准内地民人偷渡亦不得与番人结亲即己娶生子者禁止往来番社其民人无故擅入苗地及苗人无故擅入民地均照偷越例治罪二十七年定内地流民潜入宁古塔之禁其现在查出宁古塔种地流民于吉林乌拉伯都纳等处安插编入里甲是年总计直省人丁二万四十七万二千四百六十一口二十八年定江西安徽浙江等省棚民稽查之例凡棚民有室家者准其隶籍编入其单身赁垦之人令于原籍州县领给印票及认识亲族保领方许编入保甲安插准其租种至现在单身棚民已经种地者责取具有家棚民保状编入无者令回本籍二十九年总计直省人丁二万五百五十九万一十七口三十一年定京师五城所属村庄照直省州县例编联保甲三十二年定新疆遣犯积年无过准入民籍例原犯死罪减等者定为五年军流改发者三年均安插昌吉河东旧堡给地耕种输粮是年总计直省人丁共二万有九百八十三万九千五百四十六口三十三年添设湖北郧阳新开地界保甲三十四年定阿勒楚喀拉林流民入籍例于伯都讷地方每户拨给空甸垦种二年输粮【谨按吉林宁古塔伯都讷阿勒楚喀拉林等处自乾隆二十七年清查现在流民安插耕种后申禁毋许无籍流民再行潜往私垦是年吉林将军傅良疏奏查出流民二百四十户自雍正四年至乾隆二十二年陆续存住在乾隆二十七年定议之前故令一例安插】三十六年定削籍乐户惰民蜑户九姓渔户丐户等报捐应试例自改业之人始下逮四世本族亲支皆系清白自守者准报捐应试是年总计直省人丁二万一千四百六十万三百五十六口三十七年定四川户口人丁额数归入地亩奏销例停止编审之法谕据李翰奏请停止编审造册一折所见甚是令丁银皆摊入地粮而滋生人户又钦遵康熙五十一年皇祖恩旨永不加赋则五年编审原属具文无裨实政况各省民谷细数俱经该督抚于年底专折奏报户部核实具题付之史馆纪载是户口之岁增繁盛俱可按籍而稽更无藉五年一次之另行查办徒滋纷扰着永行停止三十八年禁各省增摊新垦民屯地亩丁粮时浙江巡抚陈辉祖疏请将新垦丁银随年摊征部臣议准并请令各省督抚就本省情形酌筹疏奏上以户口繁滋自地无遗利安得复有未辟之旷土广为垦种升科即或濒河沿海之区闲有东坍西涨其数甚微若以新垦民屯地亩复将丁银随年摊纳是与小民较及锱铢尤非惠下恤民之道谕令直省办理丁粮悉仍其旧毋庸另议更张四十年定重犯缘坐子孙发遣者不准援轻罪有职人员于戌所免其为奴另户当差之例又申编查保甲之令四十一年总计直省人丁共二万六千八百二十三万八千一百八十一口四十二年定云南近边照内地保甲之例四十五年总计直省人丁共二万七千七百五十五万四千四百三十一口四十八年总计直省人丁共二万八千四百三万三千七百八十五口
　　八旗户口
　　国初定编审八旗人丁每三年一次凡各旗壮丁及已成丁者令各佐领稽查入册隐匿者罪之其置买人丁及新成幼丁误编入别佐领者退回初定壮丁三百名为一佐领后改为二百名至八旗新添壮丁每旗编佐领三十逃亡缺少者于诸王贝勒贝子等府壮丁内拨补又定家丁壮丁首先登城者准其开户至旗员子弟俟十八岁登载部册后方准分居
　　顺治元年定凡旗下汉人有父母兄弟妻子情愿入旗同居者地方官给文赴部入册不许带田地投献三年行汉人投充旗下之禁九年定内府及诸王府官员有劳绩素著者准其开出府佐领各归所属佐领十七年准官员子弟有职任者不拘岁数概许分户
　　康熙四年定满洲蒙古佐领内余丁多至百名以上听其分两佐领十三年定八旗每佐领编壮丁一百三十四名余丁汇集别编佐领或余丁仅百名以上者令该旗王贝勒贝子公等酌验无误披甲当差者出结送部亦准编入佐领二十三年谕八旗满洲蒙古每旗均设佐领百员
　　雍正二年严开档之人越佐领认户之禁四年谕上三旗定设汉军四十佐领下五旗定设汉军三十佐领又令八旗都统及直省驻防都统将军等将新旧壮丁逐户开明并编审各官姓名保结送部除人丁验实准其开除五年申造编审丁册之令每户书另户某人某官无官者则曰闲散某上书父兄官职名氏傍书子弟兄弟之子及户下若干人或在籍或他往皆备书之至各省驻防旗员兵丁及外任文武各官子弟家属着该将军督抚查明造册附入该旗佐领册内嗣后三年编审一次俱如此例七年定八旗壮丁年至十五以上该管官查无假冒方准入册十二年令旗员子弟随任在外者十八岁以上皆归旗当差肄业
　　乾隆三年定满洲蒙古八旗投充奴仆于直省本无籍贯及带地投充入本籍年远难考者均准其开户不得放出为民例六年复定八旗造丁册之例凡编审各佐领下已成丁及未成丁食饷之人皆造入丁册分别正身开户户下各书三代履历其户下人之祖父或契买或盛京带来或带地投充及乾隆元年以前白契所买分别注明至外省驻防及外任文武各官子弟家口先期行文该管官大员照式造册二本一留部一付该旗复核附入各佐领册内又定八旗开尸养子有因出兵阵亡及军功列一等二等改为另户者别行记档例又定投充俘获入旗之人后经开户及旗人抱养民人子为嗣或因亲入旗或良民之子随母改嫁入旗或旗下家奴开户及旗下家奴过继与另户为嗣已人另户档内后经首明者亦别记档案令该旗造册三本一存旗一咨户部一咨呈宗人府存案不得与宗人联姻七年谕八旗汉军其初本系汉人有从龙入关者有定鼎后投诚者有缘罪入旗与三藩户下归入者内务府王公包衣拨出者以及召募之炮手过继异姓并随母因亲等类先后归旗情节不一其中惟从龙人员子孙皆系旧有功勋无容另议更张其余各项人等或有庐墓产业在本籍者或有族党姻属在他省者朕欲稍为变通以广其谋生之路如有愿改归原籍者准其与该处民人一例编入保甲有愿外省居住者准其前往此内如有世职仍许其承袭不愿出旗者听之所有愿改归民籍及愿移居外省者限一年内具呈本管官查奏如此屏当原为汉军人等生齿日多筹久远安全计出自特恩后不为例此朕格外施仁原情体恤之意非逐伊等出旗亦非为国家粮饷有所不给可令八旗汉军都统等详晰晓谕八年又谕前降谕旨八旗汉军人等有愿改归民籍及移居外省者准其具哺本管官查奏原指未经出任及微末之员而言至于服官既久世受国恩之人其本身及子弟自不应呈请改籍朕亦不忍令其出旗嗣后文职自同知等官以上武职自守备等官以上不必改归民籍十二年令八旗汉军人等愿在外省居住者在京报明该旗在外呈明督抚不拘远近任其随便散处该督抚咨明该旗每年汇奏一次二十一年定八旗别载册籍及养子开户之人皆准出旗为民例二十五年申定清厘旗档之例凡另户旗人不许抱养民人子及家人子为嗣民人之子自幼随母改嫁旗人者该旗详记档案俟成丁后令其为民旗下家人之子随母改嫁另户者民人之子随母改嫁旗下家人者及家人抱养民人之子者均以户下造报八旗投充户口旗档内有名者造丁册一分送部一分发地方官存案如有事故顶充于丁册内声明报部行该地方官注册至何等亲族不在旗档者责令地方官逐一清查编入里甲又定跟役军功出户之例凡官兵跟役有能临敌奋勇前进者本人及父母妻子俱准出佐领为另户二十六年申定八旗汉军京官自主事以上旗员自五品以上俱不准改归民籍其父在旗子愿为民或子在旗而父愿为民亦不准改籍其余愿出旗者在京报明该旗咨送编入民籍并准一体考试二十八年更定满洲蒙古人等逃走在一月以内自行投回及拏获者连家属派发伊犁赏给步军当差汉军在一月内投回者免罪拏获者分别次数治罪如逃走至三次及一月之外满洲蒙古将旗档圈销照例发遣汉军照民人犯流罪例安插为民同妻削除旗档二十九年定军功另户之例凡八旗另记档案养子开户内未经出旗之人或因军营着绩或因技艺出众蒙恩作另户者其父母子弟及亲弟兄俱准作另户三十一年申定迷失幼丁之例凡八旗迷失幼丁在十五岁以上者该管官咨部知照该旗及步军统领衙门都察院顺天府一体查缉获日咨旗认领不更治罪如在十五岁以上者照逃人例办理其十五岁以前失迷十五岁以后始行投回者如系素好游荡不肖性成者仍照逃人例如实系愚蒙幼穉本无恶习者奏明请旨又奉谕向来八旗遇有流徒罪名均以枷责发落嗣因旗人渐染恶习竟有不顾颜面甘为败类者曾降旨令将旗人流徒案件满洲则按其情罪公私轻重分别问遣折抵汉军则均斥为民照所犯定例发遣原以示之儆征用挽颓风此专指情罪重大者而言非谓寻常事件亦不加区别也至包衣汉军则皆系内务府世仆向无出旗为民之例与八旗汉军又自有别尤不应混行援引乃刑部问拟往往未能画一嗣后务详核犯案情节如实系寡廉鲜耻有玷旗籍者不但汉军当斥为民依律发遣即满洲亦当削其名籍投畀远方其寻常罪犯及因公获遣无论满洲汉军仍照向例折枷鞭责三十九年定盛京续查遗漏人丁准乾隆二十七年例作为另户四十三年改定编审乌拉打牲壮丁停派京员例令该将军就近编审造册交部 【 向例户部派旗员笔帖式编审】四十四年定黑龙江遣犯滋生人丁挑取壮丁例其有情愿回籍者听其不知原籍及另住旗人家奴均选取壮丁在于齐齐哈尔黑龙江城墨尔根各官庄耕种纳粮其余入于各城旧官庄册内备挑补缺四十六年定满洲驻防人员回京就养之例凡驻防官员有年老退休无依倚之人京中尚有子嗣欲就养者令呈明该将军自备资斧回旗

　　皇朝通典卷九

　　●皇朝通典卷十

　　食货十

　　○食货十

　　钱币

　　△钱币

　　（臣）等谨按国朝钱币目太祖太宗应运龙兴即已颁铸钱文所以足国裕民之规模至为宏远矣逮定鼎燕京府事孔修内则设宝泉宝源二局外则设各省局凡开停鼓铸增减炉座无时不以便民为计迩自回疆底定月竁天西并遵制度于回城开铸天朝乾隆通宝钱俾荒服之人咸资利用斯固肇兴刀布以来所未有之盛烈矣至若白金之用本与钱相为重轻然此盈彼绌贵在适中我朝银钱兼权凡钱之多寡俱准银之重轻上下流通允为良法兹纂通典于银色之高下与银直之重轻与钱法相比附者备着于篇天命元年铸天命通宝钱依古九府圜法制铸钱二品轮郭外周作字阳起一为国书一汉字其满文一品钱质较大天聪元年铸天聪通宝钱式如旧制
　　顺治元年京师设户部宝泉局工部宝源局铸顺治通宝钱用汉字每文重一钱宝泉局以户部汉右侍郎一人督理钱法满汉司官各一人监督局务寻复设局大使一人宝源局亦掌于汉右侍郎置满汉监督官二人专司出纳嗣是将钱式颁发河南陕西两省直隶宣府蓟州山东临清陕西延绥等镇开局鼓铸二年定钱制每文重一钱二分凡七文准银一分旧钱以十四文准银一分三年禁用前代旧钱惟明崇祯钱暂许行使以银乃币之一端令民间互相行使严假银及行使低银之禁四年更定钱直每十文准银一分永着为例令山西省及密云蓟宣大同延绥临清等依式开局旋又开盛京江西河南湖广省会及湖黄之荆州常德二府铸局其有囤积官钱搀和小钱者申令禁止五年开江南之江宁府鼓铸局停盛京延绥镇局六年移大同镇局于阳和城又开浙江福建山东各省铸局七年开湖广襄阳郧阳二府铸局八年增定钱制每文重一钱二分五厘行钞贯之制造钞一十二万八千一百七十二贯自后岁以为额至十八年停止又令各布政使司止各设一局余悉罢除十年以钱用日广钱价渐昂复开密云蓟宣阳和临清等镇鼓铸局铸一厘字钱每钱均铸汉文一厘二字于钱背之左其右户部铸户字工部铸工字各直省者均铸地方一字务极精工不如式者罪每千文准银一两其见行旧制钱仍听民便又禁官炉夹带私铸犯者以枉法赃论十二年定京局制钱配合俸饷之制每年二月八月以局钱半成搭放其直省开铸地方除搭给兵饷外兼给官役俸工驿站杂支等项视局钱多寡随时酌配是年开山东莱州府铸局十三年停浙江铸局复移阳和局于大同改铸钱幕阳字为同字 【是年裁宣大总督故阳和局仍移大同焉】十四年户部疏言直省征纳钱粮多系收银现今钱多壅滞应上下流通请嗣后征纳钱粮银钱兼收以银七钱三为准永为定例从之时各省鼓铸甚多奸民或行盗铸上谕钱法无弊莫若鼓铸归一令各省铸炉一槩停止独留京局比旧钱体质更加阔厚每文重一钱四分磨炉精工兼用满汉字一面铸顺治通宝四汉字一面铸宝■〈曰上水下〉泉二满字俾私钱难于伪作其现行旧钱姑准暂用俟新钱充足尽营销毁又定私铸禁例定各官失察处分定搀和行使旧钱私钱禁例十七年复开各省鼓铸局增设云南省局钱幕兼铸地名满汉文江南江寍府铸寍字江西南昌府铸江字浙江杭州府铸浙字福建福州府铸福字湖广武昌府铸昌字河南开封府铸河字山东济南府铸东字山西太原府铸原字陕西西安府铸陕字云南云南府铸云字密云镇铸密字蓟镇铸蓟字宣府镇铸宣字大同镇铸同字临清镇铸临字皆满汉文各一每文俱重一钱四分惟京局之宝源宝泉俱用满文 【谨按顺治十年所铸一厘钱幕汉字地名惟江南江宁作江字江西南昌作昌字湖广武昌作武字余具与是年所铸字同】更定工部宝源局监督差满汉司官各一人一年更代十八年议收毁无一厘字旧钱 【谨按顺治十年复开密云蓟宣阳和临清等镇鼓铸局每钱均铸汉文一厘二字其旧行无一厘字钱暂从民便故有是议】先是十四年定钱文兼用满字其旧钱俟三年后尽营销毁至是期满户部言新铸满汉文钱尚少其一厘字钱暂行展限二年请先收买无一厘字旧钱每斤给直七分交局改铸减大同炉局十座增入山西省城以给太原平阳潞安汾州府配给兵饷之用准御史余司仁言于京师直隶各省地方收买私钱及明季旧钱废钱以杜搀和行使之弊
　　康熙元年铸康熙通宝钱又以钱价过贱停止各省镇鼓铸局惟江宁为驻防重地仍留鼓铸二年收买一厘字钱每斤给直六分发钱局改铸新钱三年申定失察私铸处分自知县吏目典史及卫所官均有失察之责四年定失察搀和旧钱废钱处分自州县卫所上至督抚均有失察之责六年复开各省局镇局鼓铸并增湖南江苏甘肃省局其钱幕满汉文湖南长沙府局铸南字江苏苏州府局铸苏字甘肃巩昌府局铸巩字 【谨按湖广左右布政使旧驻武昌府康熙三年移右布政使于长沙府改为湖南布政使司江南左右布政使驻江宁府顺治十八年移右布政使于苏州府康熙六年改为苏州布政使司陕西左右布政使旧驻西安府康熙二年移右布政使于巩昌府五年改为甘肃布政使司是年以三处分省伊始故特增铸局】七年定征纳国课所收钱文均照银七钱三例配给官役俸工驿站杂支开四川广东广西贵州四省铸局其钱幕满汉文四川成都府局铸川字广东广州府局铸广字广西桂林府局铸桂字贵州贵阳府局铸贵字九年四川巡抚张德地疏言西蜀僻处边地州县本无存留钱粮而陆路有栈道之难水路有训江之险若令银钱兼征则起解脚费恐致累民见在无需钱文之用请停鼓铸经户部议如所请并以江宁苏州江西福建湖北湖南河南山东山西陕西甘肃广东广西云南贵州十五布政使司钱局开铸以来官钱既多或致壅滞亦禁者将铜器入官并论罪十三年停浙江铸局十四年停临清镇铸局十八年复开广西铸局定宝泉宝源二局俱增设满右侍郎一人督理钱法又谕令户部工部都察院堂官同诣钱局清厘弊端至部院衙门及直省所有黄铜器皿尽行解部鼓铸十九年议派满汉科道各一人稽查钱局一年更代开福建漳州府鼓铸局钱幕铸满汉文漳字二十年停广西鼓铸局二十一年停福建漳州铸局开云南省铸局增置大理府禄丰县蒙自县局钱幕俱令暂停明年并停密云蓟宣府大同铸局十年行收买旧钱废钱之令令民间尽数交官每斤照铜价给直六分五厘解局改铸十二年定私销制钱禁例是时钱制精工民间铜价高昂毁千钱可得铜八斤有余奸民多销毁制钱造作铜器御史罗人杰疏请严立科条凡私销之罪同于私铸 【谨按是时私铸之罪为首斩决为从绞决】行铸造铜器之禁民间市肆交易除红铜锅及已成铜器不禁外嗣后一应黄铜器在五斤以下者仍许造卖其余不得滥行铸造违铸云字二十二年复开湖南铸局二十三年上以京局二部钱法向以本部侍郎管理不无隐徇复行选差详察积弊亲督铸造寻以吏部侍郎陈廷敬兵部侍郎阿兰泰刑部侍郎佛伦左副都御史马世济管理于是佛伦请增办宝源局铜斤令每年按月铸足二十四卯不令匠役闲暇出局以杜私铸之弊更令钱制每文重一钱时银价昂贵钱制厚重民间多私销牟利向定制钱千直银一两今银一两仅得易钱八九百文钱法侍郎陈廷敬上言更定钱制每文止重一钱既令私销者无厚利且可多铸钱十六万千九百二十串每年铸足四十卯按卯增铸从之其各省钱局俱令照新定钱式铸造定以铜六铅四配铸制钱之法 【谨按　国初铸钱或听各关于铜额内兼办铅斤或收用废钱旧器分别生熟铜配铸至是始酌定成数并令各省如式配铸惟云南以铅矿未开铜贱铅贵准以铜八铅二配铸】申定炉役夹铸私钱之禁令钱法侍郎与稽察钱局科道监督等严行查究其有瞻徇纵容者各官均以失察论并定步军统领衙门巡捕三营官员协同查缉京城内外私销私铸不力者亦并照例议处二十四年复开福建铸局罢前代旧钱之禁时福建巡抚金鋐疏请禁遏经户部议准上复以问内阁诸臣学士徐干学言古今钱相兼行使历代皆然考梁大同宋泰始魏熙平金大定明太祖及明嘉靖百六十年来古今二钱并用钱亦不壅况闽处岭外负山邻海非同内地听民兼用古钱似为至便于是凡民间搀和行使及各官失察禁例一切罢除二十五年复开广东省铸局增置肇庆府局钱幕亦铸广字二十六年开湖北铸局定户工二部钱法仍令本部右侍郎督理停止选差专员二十七年复定工部宝源监督仍差满汉司官各一人开福建台湾府铸局钱幕铸满汉文台字停云南省各局云南旧设炉四十八座前巳裁减二十四座至是以钱法壅滞从总督范承勋请将云南省城禄丰县临安府城蒙自县大理府城五局概行停止二十九年申定钱直不平禁例仍照顺治年定制每十文准银一分市肆交易每银一两毋得不足千文之数违者罪之申收买私钱之令民间私钱准限六月呈缴照铜价每斤给银一钱收买改铸免其治罪官不严查者每起罚俸一年三十一年停广东及福建台湾府铸局三十三年令宝泉局每年开铸三十六卯每卯用铜铅五万斤三十四年停福建铸局复开广东铸局三十五年复开浙江铸局又以湖北昌字钱湖南南字钱式样轻小申禁行使 【谨按二十六年已奉　旨严加申饬至是户部照小钱例依限交收嗣后务铸造精工如仍搀和多铅督抚及司道官照例处分】三十七年上诣盛京谒陵见民间所用率多小钱旧钱两局钱使用者绝少令廷臣议私铸之禁凡内外文武各官失察者均从重处分是年停广东铸局三十八年议令民间自营销毁私钱交官收买每斤给银六分五厘其所收之钱仍于户部处存贮以便两局搀和鼓铸是年停浙江铸局三十九年停湖北湖南铸局四十四年户工二部疏言两局监督向系一年更代新旧接任情弊不能即知应以三年更代从之四十五年以旧钱价直甚贱大钱壅滞复定官为收买例并令山西陕西两省该管地方官查察关口如有奸民贩运大制钱者拏获治罪是时山东长山县奸民铸小钱者多上特差侍郎恩丕等往捕缉获又以即禁私钱若不收买流用民间者无日可尽遂令来年征收山东钱粮每银一两折钱二千运至京城增炉鼓铸俟私钱尽而止四十七年议令湖广旧铸南字昌字钱展银行使以五年为准五年后再行者禁申定失察私钱处分凡有私铸及兴贩不法之徒该管地方文武官与押运官不行严缉察究者分别知情与不知情依律拟罪四十八年大学士等会议钱法轻小易于搀和以致私铸日多官钱壅滞若不稍更旧制钱法颇难疏通寻议定仍照顺治十四年钱式改铸每文重一钱四分务令分量准足每千文准银一两旧铸小制钱每千文准银七钱俟三年后新钱足用时自营销毁五十一年巡抚潘宗洛以湖南新制大钱尚未敷用请拨京局大制钱四万串运往搭放以三年为限俟大钱敷用将小制钱尽数销毁从之五十三年令宝源局每年开铸三十六卯五十五年令宝泉宝源二局暂行收买废铜以充鼓铸于是奸民私销小制钱作废铜变卖牟利五十六年上谕九卿科道会同户部确议寻议定嗣后钱局止许买旧铜器皿不准买新铸板块铜斤如有毁钱变卖者通行严缉禁止至五十八年并罢收买旧铜之令停各衙门公费及官俸给钱之例因宝泉局每年所铸制钱不敷官工之用止令配给八旗兵饷其各衙门应支公费与汉官官俸每钱一串给银一两着为例
　　雍正元年铸雍正通宝钱令宝泉局开铸四十卯并令大兴宛平两县设立钱行官牙议平钱直毋使低昂以便交易其所铸新钱与顺治钱及康熙年间大小制钱相兼行使颁行天下增开云南鼓铸局四所时云南产铜日多足供鼓铸其省城之云南府及临安府大理府沾益州四处相近铜厂转运为便故各令开局鼓铸省城局铸二十一座临安府局炉六座大理府局炉五座沾益州局炉十五座每年开铸三十六卯遇闰加三卯钱幕铸满文宝云字嗣后他省铸钱俱用宝字为首次铸本省一字更定兵饷搭放制钱之制先是户部给发兵饷惟二月八月银钱各半搭放每逢放饷时钱价渐平过此仍贵至是从京畿道御史戴芝请更定每两月一次银八钱二兼放军民便之停止稽察宝泉宝源二局科道官专委钱法侍郎并满汉监督加谨鼓铸以清钱法其监督更代仍以一年差满为例二年令宝源局每年开铸四十卯所铸之钱除给匠役工价外俱令交送户部以备增搭兵饷之用三年令云南各局鼓铸制钱听其流通各省以便民用不必禁止出境复申私钱之禁行使者发黑龙江四年分宝泉局为四厂以旧厂为公署收贮铜铅西厂置炉十四座东南北三厂各置炉十二座共为正炉五十座复于东南西三厂各置勤炉三座北厂置勤炉一座共为十座以备铜铅多余加卯鼓铸增设大使各一人及笔帖式二人并令宝泉宝源二局每年各开铸四十一卯申造用黄铜器皿之禁定限三年呈缴给价收买违者照私藏禁物例治罪严定各官收禁私钱不力处分裁云云各局炉七座五年定宝泉宝源二局以所收铜器于定额外加臣鼓铸仍为四十一卯定铜铅各半配铸制钱例 【谨按云南各局及后开之贵州四川两局以铜质高低沙水异宜仍铜六铅四相配至乾隆五年改铸青钱始照京局之例是年更定宝源局移交户部放饷钱额每年本局存留十万串以备各工取用其余皆移交户部放饷倘遇大工需钱至十万串不能足用者另行奏请】行各省旧欠钱粮折收铜器之令熟铜定价每斤一钱一分九厘有奇生铜每斤九分五厘有奇各按成色斤两抵算六年定宝源局增设新厂鼓铸如宝泉局例共正炉二十五座勤炉六座增设大使二员于本部笔帖氏内拣补七年申定钱值每银一两止许换制钱千文时奉天直隶等处钱值过贱故有是令并令各省一例遵行令江西浙江湖北湖南河南山东山西各收买铜器开鼓铸局钱幕俱用满文江西南昌府局铸宝昌二字浙江杭州府局铸宝浙二字湖北武昌府局铸宝武二字湖南长沙府局铸宝南二字河南开封府局铸宝河二字山东济南府局铸宝济二字山西太源府局铸宝晋二字是时惟粤西距京遥远制钱到粤者少民间所用多系私钱每年虽有云南拨钱二万串不敷流转寻令于云南省城临安二局岁拨钱六万串发运广西沿途截留以为搭放兵饷俸工之用其易银还滇悉如旧例开贵州毕节县铸局时贵州威宁州采铜有效大定府境内又产有铅矿巡抚张广泗奏请乃于毕节县城开局设炉十座每年开铸三十六卯钱幕铸满文宝黔二字九年复定制钱放饷成数单月以一成搭放双月以二成搭放嗣后以钱数多寡酌定一成二成或增至三成按季具奏配给严贩运及囤积制钱之禁开江苏安徽铸局江苏设于苏州府炉十二座安徽设于江宁府炉四座每月各开铸二卯其钱幕俱用满文各铸宝苏宝安二字停河南宝河局山西宝晋局鼓铸十年更定宝源局监督一年为满之令改为二年期满并定满汉二员新旧互相更代之例是年门四川成都府鼓铸局设炉八座每年开铸二十四卯钱幕满汉文铸宝川二字时陕西钱价昂贵户部议请云南岁铸钱十万串发往易银还滇寻从云南巡抚张允随奏请开设于东川府设炉二十八座钱幕亦铸宝云二字所铸钱发运陕西停江苏宝苏局及浙江宝浙湖北宝武湖南宝南等局鼓铸十二年复定钱制每文重一钱二分先是顺治元年每文铸重一钱二年改重一钱二分十四年加至一钱四分康熙二十三年因销毁弊多仍改一钱嗣因私铸竞起于四十一年仍复一钱四分之制至是以铜价加增钱重铜多易兹销毁奉谕宝泉宝源二局仍照顺治二年例每文重一钱二分并将钱样颁行各省照式鼓铸其见行一钱四分之钱亦令一体行时开云南广南府局铸钱运京停湖北湖南广东办解滇铜时三省递年采办滇铜解部每百斤费价十四两五钱部议若即于滇省照厂价买铜铸钱较运京鼓铸实多节省应令云南铸出钱文运赴汉口照运陕钱之例每百斤给水脚银二两三钱五分其附搭漕船运至通州毋庸议给水脚至通州运京应照运铜例每百斤给脚价银一钱二分八厘统较从前铜铅解京运费每百斤三两之数亦有节省云南巡抚张允随寻请开局于广南府设炉四十九座照旧例于正额外加带铸钱及外耗钱钱幕亦铸宝云二字其运道令自广南府城运粤西另委员运至汉口听楚省转运到部运停湖北湖南广东解办滇铜更定宝泉局监督以二月更代停安徽宝安局鼓铸十三年陕省钱价渐平停云南东川府局拨运陕西钱是时民间多行使翦边钱定翦边钱禁例及各官失察处分 
　　乾隆元年颁行乾隆通宝钱除用黄铜器皿之禁户部尚书海望疏言铜器散用民间相习已久一旦禁使勿用则其情有所不便缓之则互相观望急之则百弊丛生胥吏借此需索刁民借此讹诈得贿则卖官法不得而入人罪其弊一民隐既难上达有司未必皆贤民间交纳铜器或有侵蚀扣克仅得半价者或有除去使费空手而归者名为收铜实为勒取其弊二此等铜质本极粗杂一经镕化折耗甚多而工价不减在收卖之时原费帑金所得不偿所失其弊三况黄铜乃系白铜配成令禁用黄铜而不禁红铜则奸匠皆将销毁制钱搀药煮白以成器皿较之未禁之先不特铜又多费适以昂其价值而速其销毁其弊四凡此四弊必究其根源以求变通之计夫自古钱文轻重必随铜价之低昂增减上年世宗宪皇帝因私销之弊饬九卿议减钱数每文重一钱二分所以调剂夫铜贵钱重者业有成效固已不必屑屑于禁铜末务矣嗣后祗于云南江浙办铜之处设官分职统计部用铜斤采办如有余铜任民贩卖则鼓铸自得充裕而于国计民生均属有益上是其议增定云南饷钱作银之数每钱一千二百文作银一两配给二年发工部余钱设官局出易以平钱值是时京城钱价渐昂每纹银一两易大制钱八百文部臣议以兑换之柄操于钱铺之手而官不司其事故奸商得以居奇请将工部节慎库见存余钱八万串于京城内外开设官钱局十处出易从之钱直遂平三年停广南府铸运京钱局令即以原铜按年解京停山东宝济局鼓铸是年复增四川宝川局炉七座共炉十五座添铜鼓铸以给配支兵饷及各官养廉之数四年令宝泉宝源二局钱尽行归库每月加增成数支放兵饷其炉头应领工料每钱千给银一两于四季由户部发两局监督按数分给增贵州宝黔局炉十座共为二十座其添设局兵每月关支饷银俱以钱文搭放五年改铸青钱每红铜五十斤配合白铅四十一斤八两黑铅六斤八两再加点锡二斤配合鼓铸并令开局各省一体如式改铸与现在黄钱相兼行使其钱销毁锤击即碎不能改造器皿私毁以熄开福建福州府铸设炉八座钱幕满文铸宝福二字复开江苏宝苏局设炉十六座浙江宝浙局设炉十座并增云南炉局十座及临安局炉五座其钱照青钱式又以云南改铸青钱需用点锡赴粤采买不易准其以个旧厂版锡搭配鼓铸六年复开云南东川府铸局设炉二十座湖南宝南局设炉五年定京局淘洗余铜及工料分给银钱之例七年户工二部议定二局各开铸六十一卯以备增搭兵饷遇闰加铸四卯开广西省城桂林府局设炉十座钱幕满文铸宝桂二字八月复开江西宝昌局设炉六座八年定私铸铅钱禁例凡首从工匠及知情买使与知情不举首者分别拟罪有差开湖北宝武局鼓铸及云南大理府铸局各设炉十五座增定江南饷钱作银之数仍照定例每银一两给钱一千文自甲子年为始时京城钱价昂贵九年令宝泉宝源二局于定额六年一卯之外各加铸钱十卯交官局易换十年又命两局各带铸五卯加铸二十二卯并申严贩运及囤积制钱之禁寻以钱价渐减停止官局其两局开铸仍照原额六十一卯是年以贵州苗疆渐知用钱交易总督张广泗奏请添请炉座遂令加铸十卯为四十六卯并令江西宝昌局增炉四座共为十座开广东广州府铸局设炉六座铸满文宝广二字定用银用钱事宜京师钱文自各门严查后价直渐平而近京州县仍贵令地方文武官将天津一带商船漕船兴贩钱文回南者严查禁止又谕令九卿议定凡各省修理城垣仓库领出帑银除雇觅匠夫给发工钱外一应买办物料毋许以银易钱其民间各店铺零星买卖准其用钱至总置货物仍令用银交易使商民皆知以银为重不得专使钱文开保定府铸局保定府向未鼓铸直隶总督高斌奏请配买汉口铅锡设炉六座钱幕铸满文宝直二字每年开铸四十八卯从之后以铜斤不敷减炉二座十一年复增四川宝川局炉十五座共为三十座以每岁所铸钱一半拨运陕西搭放兵丁月饷易银归款铸工部宝源局督理钱法堂关防仍照宝泉例一体补给以昭画一十二年增湖北宝武局炉座仍令鼓铸大钱先是湖北铸局以滇铜不敷鼓铸奏准收买汉口镇商铜改铸每文重八分小钱与大制钱同价配饷至是湖广总督塞楞额疏言官局改铸小钱计其工料毁大制钱二千即可铸小钱三千盗销私铸弊且相因而起近日汉口商铜颇多应广为收买仍铸每文重一钱二分之大钱并请增炉五座为十二座于配饷之外发江夏汉阳二县设立官局按市价酌减出易从之十三年山西巡抚准泰以钱价昂贵奏请复开宝晋局设炉十座每年开铸十二卯除去工价及配给兵饷外并随时减价平卖以资民用从之开陕西鼓铸局于省城西安府设炉十座钱幕满文铸宝陕二字每年开铸二十四卯所铸之钱设局听民易换以平市价十四年停云南拨运广西钱酌减省城炉局十座存留二十五座临安府局炉八座存留八座铸钱以敷滇用是年增广西本省宝桂炉局八座为二十座并令广东宝广局每年按原定之卯加倍鼓铸其从前各镇协营兵饷未经搭钱者一例给配十五年令江浙二省钱局加炉鼓铸时以明年圣驾巡幸江浙商民云集乃先特命截留滇铜于江苏浙江二局加卯开铸届期设立官局减价出易以平市价嗣后恭遇南巡盛典皆照例加卯鼓铸复开广南府铸局设炉十五座每年开铸三十六卯除去工价等项照银七钱三之例配给曲靖开化二镇标及广罗协广南营兵饷十六年户工二部议定宝泉宝源二局额铸之外所余铜铅锡应各加铸十卯为七十一卯每年添铸之钱如遇钱价昂贵即发八旗米局照市价酌减出易改拨四川铜斤运陕于宝陕局另增设炉局十座加配铅锡鼓铸裁川省炉局七座停铸运陕钱十七年暂停山西宝晋局七座复于云南东川府设炉二十座鼓铸专搭兵饷时东川产铜日盛令就近增开新局设炉五十座亦开铸三十六卯以备存贮其搭放铜铅工本脚价每银一两仍照兵饷例以一千二百文发给增湖南宝南局炉五座共为十座加铸一倍钱文增搭兵佁以每百两给钱十串作为一成之数余钱仍交官局以时易换是年以湖北议修城工令宝武局照原定之卯加倍开铸除工料外添铸钱文仍令该局出易还归铸本以所得余息银备充公用复开山西宝晋局以购买铜斤不敷较从前酌减炉四座止存六座随时鼓铸以需公用其各营官兵俸饷令照银七钱三之例配给十九年工部奏言宝源局按卯铸钱解交节慎库者除给钱各工及移交户部放饷外递年存积贮库者三十七万余串查搭放兵饷每月约计需钱七万余串内工部协放仅二万串为数较少请嗣后工部饷钱每月以三万串为例从之二十年总督黄廷桂以四川议修城工请更增宝川局炉三十座加倍鼓铸以充公用从之二十一年令宝源局以每年存积余铜于正额七十一卯之外加铸十卯以广流通俟余铜用尽即行停止时川省余铜足敷采买是年增山西宝晋局炉五座为十一座旋令云南东川府新局内加铸十八卯并增湖南宝南局炉十座为二十座其时宝泉局岁铸额用外余钱八万余串逐年递积存库钱约六十万串户部奏准以各衙门应支公费每月需银九千四百余两不等请照工部各官给发宝源局钱之例一体改给制钱二十二年谕前代废钱流传无几如唐宋元明旧钱不妨听民行使至伪号钱文例应严行禁革准民间检出官为收买二十四年移贵州毕节县局于省城贵阳府加铸二十六卯寻定每年六十九卯除去工价及搭放兵饷等项外余钱令官钱铺发卖以平市价开西域叶尔羗城鼓铸局先是回部叶尔羗喀什噶尔和阗城旧有红铜钱文名曰普尔每文重二钱制小而厚外有轮郭中无方孔每五十文直银一两谓之腾格至是平定回部皇上从将军兆惠请开局于叶尔羗改铸钱文特命户部颁发钱式仍用红铜每文重二钱形如内地制钱较厚文为乾隆通宝用汉字其幕铸叶尔羗城名左国书右回字先以预备军营之铜铸钱五十万易回部旧钱销毁更铸以资回众之用仍于各城产铜之地陆续采铜加铸又因回疆荡平大兵凯旋经理甘肃一应屯田事宜需钱甚多酌拨四川省每岁协济钱十二万串湖广省协济钱八万串按数分运甘省复增宝南局炉座时湖南余钱不敷解运巡抚冯钤奏准于旧炉二十座外增炉二十座加卯鼓铸以资协济寻以甘省钱文市价大平将四川湖广拨运钱停止增宝泉局五卯为七十六卯二十六年开西域阿克苏城鼓铸局亦如叶尔羗之例惟钱幕铸阿克苏城地名仍置七品伯克二员管理采铜回户令其岁解红铜于阿克苏城及乌什城库车城沙雅尔城赛哩木城拜城哈喇沙尔城等处以资鼓铸令湖南收禁小钱地方官给价收买惟前代古钱及康熙年间之小制钱仍听民便行使增设户部宝泉局钱法堂司官满汉各一人仍照监督之例二年更代酌裁笔帖式二人二十九年开云南顺宁府鼓铸局设炉八座每年开铸三十六卯并照东川新局之例加铸十八卯钱幕仍铸宝云二字三十年四川总督阿尔泰疏言川省各营需用赏恤曾请于盐茶项下支银万余两交宝川局每年加铸二卯惟重庆夔州二处仍系营中领本四万余两开典生息较之钱局加卯鼓铸相去悬殊应请将二营官典停止以所获息银及房间什物变价归本解司以一万九千余两仍照例交局随卯带铸除归还价本所余银两足敷添补赏项之用从之三十一年裁减云南顺宁局加卯鼓铸增省城临安鼓铸卯期三十二年令宝直局余铜铸钱供饷三十五年减云南炉座时云南钱值过贱将东川新设炉二十五座大理广西各十五座临安顺宁各八座均行裁减三十六年酌减贵州搭放兵饷钱例宝黔局鼓铸钱文向例均以一六搭放俸饷至是总督彰宝巡抚李湖先后奏准安笼威远等镇钱价平贱又离省窵远运回每至亏损停止搭放文武廉俸及书役工食减半搭放其提标古州镇标二十一处仍如旧例减山西宝晋局炉五座减江西宝昌局炉四座 【 时两省钱值平贱官钱陈积稍多】三十七年令贵州省局存贮余钱搭放兵饷三十八年复宝泉局工钱改给银两之制向例局役原定每卯给制钱一千二百四十串嗣于乾隆四年议准改给银两后因钱价昂贵复经定议给钱至二十八九年以来钱价日就平减匠役按例给银旧款不符至是仍改给钱三十九年湖南巡抚觉罗敦福疏言宝南局钱积至十七万四千四百余串难以流通请于修巴陵县城工内减价易银从之四十年开伊犁鼓铸局钱幕用宝伊字照内地常行制钱每文重一钱二分用红铜八分四厘黑铅三分四厘八毫点锡一厘二毫鼓铸四十一年复开云南省炉并增炉座时云南产铜甚多足资鼓铸于东川局增十五座曲靖府十八座广西州复炉十五座保山局增四座大理局三座省局一座共五十六座统旧存炉共百四十一座每年每炉加铸三十六卯搭放兵饷外加搭放各厂盐井工本薪食又复宝黔局炉时滇铜丰旺又增给厂价采挖日富而黔省自减炉以后官钱既少市价增昂至是拨滇铜之余赴黔鼓铸复原减五炉移于省城四十二年令云南兵饷以银钱各半搭放四十四年裁云南省炉二十七座以节省铜斤拨供他省采办减广西炉四座以滇省近年出铜较少止存炉十二座其炉役工食概给以银四十五年以云南各厂采铜竭蹶且距省稍远稽察难周谕令将大理府所设八炉移归省局其东川府只留十座余六座并裁

　　皇朝通典卷十

　　●皇朝通典卷十一

　　食货十一

　　○食货十一

　　漕运

　　△漕运

　　（臣）等谨按漕运自明开会通河始罢海运陆运而为攒运自支运而变为兑运又为改兑始罢民运法似善矣然明臣邱浚历言其害甚谓唐宋之不若今考其弊军固无室家之乐有转输之劳而民受其害者亦多当时有司漕之责者皆左军右民交兑之际军日益横需索无餍民虽不任运而其苦十倍于漕我朝于运丁则有赡运之屯田有官给之行月有民输之赠贴而且贸易土宜利倍十一家室完聚往返有期军固无运输之苦而改军民交兑为官收官兑小民免于挽运而乐于输将其所以惠爱军民者计至周矣兹纂通典于漕运别为一编按年纂列至列圣相承偶遇偏灾或蠲免或缓征或截留或折色诸惠政已列蠲赈册中兹不具载 
　　顺治二年定漕运官司提衡巡察则设总漕巡漕督押则设漕道粮道统领则设总运挽运则设旗甲又监兑官以同知通判为之押运官专以通判为之领运官以卫所守备千总为之四年定各省漕船缺额令运军自备船装运自备船不支三修料价仅给重运银令其雇募民船七年裁巡漕御史九年定给漕船水脚银江南苏州松江安庆庐州并江西浙江等处每石自三钱至三钱五分扬州府每石二钱五分均于随漕项内动给定官收官兑征赠贴银半给运军十年以白粮无漕船令攒厂成造制铁斛定式颁发仓场十二年定五年一编审军丁毋令窜入民籍是年定各省漕运过淮限期江北各府州县限十二月内江南江宁苏松等处限正月内江西浙江限二月内其不过淮之山东河南二省限正月尽数开行十三年定各仓收米限期京仓限十日通州仓限七日印给仓收以坐派红单到日起限逾限者劾之先是贴造漕船例于民地征十之七军地征十之三给备料价其有不敷于江宁各卫屯米每石协济银一钱黄快船每丁协济银五分官舍余丁编为三则上则纳银五钱中三钱下二钱审定造册征收解厂以供贴造至是饬将各卫所舍余闲丁按年编审纳银为帮贴之费十六年漕船回空过淮者责之漕运总督不过淮者责之粮道核其船原数阙者罪之十七年定押运府倅过淮抵通违误者如粮道例议罪令折征灰石米解部拨支十六年禁折征漕毋得以兑漕为名价外苛索
　　康熙元年谕领运官军依限抵通回空均宜恪守成法如有私贩货物隐藏犯法人口及盗卖漕粮中途故致船坏者着督漕官并该地方官参奏严提治罪若知而徇隐亦从重处治二年刊发各省漕运全单开列兑粮船数修船钱粮及到次开兑开行过淮到通回空违限日期及验米色察夹贩欵目毕具令依式填注违者着该管官察参并严格途文武官催攒之责有不力者论罪定漕粮完欠分数除带运米外将余米并入正项总作十分考核未完六厘及一分以上不及二分者经管粮厅罚俸有差三年增造浙江白粮船六十四号并入漕帮佥运四年定漕船抵通州限十日回空十一年更定漕船抵通限期山东河南限三月初一日江北限四月初一日江南限五月初一日江西浙江湖广限六月初一日到通均限三个月完粮如违限不完押运等官计违限月日各降罚有差又定白粮过淮抵通违限者督运官议处如督运漕粮例十四年定江苏白粮照浙江例抽漕船装运五年更换十七年增定沿途程期重运有违限一时以上至违限与原限之期相等及逾于原限专催督催官各议罚降调革职有差回空如逆流顺流有闸坝之处均照重运定期无闸坝之处原限十二日者改为九日四日改为三日三日改为二日一日半改为一日顺流无闸之处原半日改为三时一日改为半日四日改为二日五日改为二日半如致违限沿途文武官并随帮官皆照催攒重运例议处天津至通州重运系逆流二十里限一日回空系顺流五十里限一日浙江至山阳重运顺流四十里限一日逆流二十里限一日回空顺流五十里限一日逆流三十里限一日违限照例议处至镇江渡江如因风守候令地方官报明免议再江西湖广漕船行长江至仪征者因风挽运难以立限应令地方官作速严催出境其自仪征至天津皆如新定例行是年准淮北向例止收红米之州县红白兼收着为令二十二年定漕船载运额数每船载正耗米五百石土宜六十石并令漕督亲督重运至通岁以为例二十六年申严代运之令及该管处分至各卫所漕船照每年见运之数成造十分之一又定各省岁修漕船每出运一船给修费银七两五钱二十八年定漕船受兑离次各省巡抚题报限期不得过二月逾限议处三十三年禁折征耗米违者以改折漕粮治罪三十五年定出运每船佥军一名其余水手九名择有身家并谙习撑驾者雇充三十七年定江南建平县漕粮改折耗米例四十五年定佥军例四十九年定挂欠漕粮之例除本军名下追赔一半外其半令漕运各官照数分赔五十一年定佥副军一人随运并定给漕船来往限单饬令沿河州县挨次填注入境出境时日五十四年定交兑样米每船用米一石着粮道及漕运总督加封抵通起卸时其样米仍作正收
　　雍正元年免江西脚耗扒夫修仓铺垫等银五十一万两米六十一万石有奇是年令漕运总督于开兑开帮时将粮船各数运军姓名册送户部查核二年严漕船剥浅扰害商船及包揽货物夹带私盐私藏火器禁裁船政同知其修造漕船事宜令归粮道管理先是经纪运米到桥车户运米到仓每米五十袋抽掣一袋一袋短少余袋例算于各役脚价内扣赔是年更定掣欠之制每石秔米作价银七钱稄米六钱仍于脚价内扣抵若欠数多照盗卖漕粮例治罪其每秔稄米一石作价银一两四钱着地方官将家产变赔三年定漕白粮抵通日期及起卸回空船粮各数并并坝外河水深浅令仓场侍郎五日一次具奏四年谕押运同知通判抵通之日着总督仓场侍郎送部引见五年谕在京各仓委都统副都统御史等每仓各一人专任稽察之责其支放奏销等事不必经管惟仓房渗漏墙垣捐坏与仓内铺垫及匪类盗窃各弊察出即行文仓场侍郎知之倘不能察出弊端以致亏损仓粮着落都统及仓场监督等官分赔通州三仓交与通永道通州副将稽察其失察分赔之例与京仓同并定催漕船成造岁修银两每船给银三十七两六钱三分三厘动支税课银每岁给二修银二两动支茶果银十年期满照例别造六年定文学生员准免佥运令浙江征收漕米无论红白籼粳概行收纳着为令七年谕朕闻粮船过淮所费陋规甚多嗣后着御史二人前往淮安稽查不许官吏需索扰累其粮艘中携带物件除照例许带外如有夹带私盐及违禁等物者亦着该御史稽察但不得过于吹求以致粮运迟滞至漕船抵通时其该管衙门官吏及经纪车户人等恐有向运军额外需索者亦着差御史二人稽察淮安于二月初差往通州于四月内差往都察院按期开列请旨时山东河南增设总河是年定漕船经过济宁临清二处令河东河道总督题报八年定漕船底料银向例成造新船将旧船解厂充作底料如无交银五十一两九年免江淮兴武二卫底料银十万八千一百余两十一年令河南山东于额征粟米内改征黑豆十二万石十三年复申漕船水手扰害居民之禁
　　乾隆元年定截留漕粮各事宜江苏安徽浙江三省应支本折月粮三修银准其照数全给其行粮盘耗赠银负重赠米等项各随多寡按程期远近计算江西漕船大米较多遇有截留将原领折耗行月赠银赠米斛面米均免扣追湖北湖南漕船泊临洞庭湖风波不测遇截留时例给一半月粮之外每船酌留头舵水手四名防护每名日给口粮一升减去人等每裕给盘费银三分米一升照时值折给二年将河南山东粟米改征黑豆河南二万石山东四万石裁减江南浙江白粮十二万石改征漕粮以纾民力并定山东自备船回空之例是年令御史四人分驻淮安通州济宁天津等处巡察诸弊三年恩赏运弁银人各四两军半之是年以湖北通山当阳二县僻处山陬兑运较难每石改征银一两二钱五分制铁尺用积方之法核算仓粮旋定各仓贮米每廒以万石为率其奇零之数别贮一廒四年定漕船遇浅剥运例凡重运所经遇浅令河道总督即饬所在有司官员民船剥运其剥船雇值凭有司官酌给五年复定漕粮裁留事宜未兑者照停运例给与减半月粮已兑本开者并将三修一项全给七年又定山东河南截留已兑开行者加给银五十两江南浙江六十两湖广七十两江西九十两免江西南昌江南兴武浙江绍兴各帮贷逋银四千六百四十两复定山东漕船不由漕运总督给发限单受兑之后即呈报河道总督及巡漕御史稽察催行时江淮兴武二卫运军有黄快船避佥者八年俱令归入民赋以严勾考是年河南粟米复改征黑豆二万九千三百五十六石六升有奇十一年增设河北垡船六十汊夫百八十名浅夫三百名随时疏浚其置造垡船器具夫工等费于红驳银内动支十六年又改河南粟米徽黑豆二万石十七年定稽察各仓官除都统值班御史在城理讼之期均更番到仓稽查违者令巡漕御史纠参是年增定稽查仓庾事例京通各仓每仓差御史一人稽查奏明年终更代不实者议处申禁收漕州县收兑留难之弊十八年谕向来旗员承修廒座往往虑及工部料估之数不敷辗转议增议减以至迟延时日嗣后各仓如有应修工程着工部仓场该旗各派司官一员会同料估修理是年定仓廒匙钥封闭之令向例各廒匙钥交仓场侍郎收执其残廒用都统御史封条恐阴雨查验不便兹改交满汉监督以专责成又收漕甫完即行封闭易致蒸郁糜烂俟深秋时始行上板加封二十七年定监督期满即行更代不准留仓例如遇满汉同时任满者准仓场侍郎于各仓监督内拣调二十九年令司漕各员不得滥收潮润米色并行军籍绅官富户规避佥丁诡捏脱漏之禁三十三年停各仓五年盘验之例以省糜费三十七年定粮道亲行督运抵淮不得转委丞倅代押例四十一年定直省州县仓庾建于城内者其收兑稽查令知州知县自行监督至其地不通水道者改建邻邑水次以便起运是年谕令沿河州县酌量安设纤夫并选派夫头照管以供受雇其各帮雇觅纤夫并令押运千总督率旗丁查点稽核按站交替不许携带过站亦不许中途私雇以专责成不致滋事

　　皇朝通典卷十一

　　●皇朝通典卷十二

　　食货十二

　　○食货十二

　　盐法

　　△盐法

　　（臣）等谨按盐铁之制自汉武帝设立官司除故盐铁之富者为吏吏多贾人而山海之利专于上矣唐宋明以来代沿其旧故郑志所载盐铁使筦盐及铁与茶类为一编葢以三者之赋当时专设一官总司征榷故不得不类纪也我国家荡涤烦苛俾民乐利于盐法则维求裕商益民故加斤加引蠲逋提纲以纾商力设仓备贮减价平值以利民用至于灶户场丁则减额给息银老幼孤独则弛例禁准负贩凡设官分职皆所以惠下恤民也若夫铁冶之产久无征榷而茶惟甘肃陕西尚有茶课他省并无专司其税或归关榷或入杂税与郑志所载沿革互异自不得仍因其旧兹纂辑通典谨于盐法列为一编而于茶铁则附见征榷杂税编兹无赘焉
　　顺治元年谕整理长芦盐法詹事府通事舍人王国佐条奏十四事一复额引以疏壅滞一改引部以速引利一便引价以壮京圉一革防销以省商贾一除滥赎以伸商冤一除变价以止奸欺一清焚溺以杜虚冒一止改告以一引盐一疏关禁以通引楫一杜扰害以清私贩一核场灶以清窝囤一复两坨以备稽察一免徭助以济孤商一设赏例以鼓富商部覆允行二年诏免陕西本年盐引额课三分之二河东巡盐御史刘今尹疏言河东盐课向例解贮京库而给发盐引率皆先纳银而后领引商力不敷请循按引纳课旧例定期征解从之又准刘今尹奏请山西太原府辽沁二州亦照河东例革票行引又定原食淮盐之汝宁归两淮巡盐御史管理原食西和漳县盐之临汝巩昌归甘肃巡按兼管又定河南江北江南各运司盐课照前朝会计录原额征解是年诏免各省本年盐课三分之一核定本行行盐百七十一万六千六百二十五引征课银五十六万三千三百十两六钱有奇四年严示私贩之禁蠲免浙闽广东加派盐课 【谨按故明天启崇祯年闲浙闽等省盐课加派名色甚多今尽行蠲免止照万历年间旧额按引征课】又免江南崇明盐课又议准山西盐法道归盐运司兼管六年以四川未定免征商民盐课七年定广西驿盐事务并归布政司兼理八年定征解盐课毋许于正额外勒索余银十二年申禁河东长芦等处派民纳课积弊十五年礼部议准长芦运司所解青白盐砖存贮光禄寺库者历年存剩六十余万斤现在足用令该地方官将应解盐斤照时价改折寻定上元江宁等八县食盐九万六千七百引将原派纲盐十三万八千八百四十七引仍归纲地营销十七年严回空粮船夹带私盐之禁准四川巡按张所志疏请新凿盐井仍照闹荒事例三年起课其贫民易食盐斤在四十户以上者始令按数纳课是年两淮巡盐御史李赞元疏定盐法八欵一每年额引宜带积引附销一清理府州县私贩之源一清理三十盐场之弊一严饬各道巡缉越贩一稽核官引以杜夹带一淮北宜并引行盐一盐引日增宜照长芦河东两浙例加课不加引一溢斤割没日重宜照所发印簿实填从之十八年准长芦巡盐御史张冲翼疏定盐引仍照旧例归部 【 先是长芦旧例引存户部先课后引自顺治十五年户部发引到司皆争先求售减价而卖盐贱引壅逋课甚多是年仍令盐引归部】以杜盐贱引壅之弊并定临安府属枯木八寨牛羊新县四处食盐银两编入蒙自县经制全书以是年为始
　　康熙元年以淮北引壅议准疏通淮安府等州县一万引改拨宁国州六千五百引和州含山三千五百引三年免广东逋欠盐课银七万一千一百一十五两是年定江西吉安府改食淮盐四年诏蠲免各省积欠盐课长芦巡盐御史李粹然请并将山东本年灶课银一万四千八百余两照例豁免从之准广西巡抚金光祖请暂减广西盐引六年定湖南衡永宝三府改食淮盐从巡盐御史宁尔讲请也又定郴州十一州县食盐免其销引办课七年令广西布政使兼理盐务改广东巡海道为广肇道管理盐去严陕西盐引州县官按亩摊派之弊又定各省盐斤听商人自营销运九年两淮巡盐御史席特纳疏言淮省积弊有苦累商人者六 【一曰输纳商人纳课例将自变量填注限单谓之皮票而运库扣勒皮票胥役又有使费谓之照看纲总又有科敛谓之公匣一引之盐岁费约至数万两二曰过桥商盐出场例将舱口报验谓之桥掣而关桥扣勒引票每引科费数分不等岁费约至数万两三曰过所商盐呈纲例必造册摆马谓之所掣而未经称掣先有江掣之费又有茶果之费又有缓掣之费又有加窝之费岁费约至数万两四曰开江引盐既掣例必请给水程每自变量分不等又请给桅封每张数两不等岁费约至数万两五曰关津盐船既行所过盐道有挂号之费营伍有巡缉之费关钞有验科之费岁费亦数万两六曰口岸船既抵岸江广进引每引道费钱余不等样盐每包数厘不等岁费亦数万两】 又言淮盐分掣有三大弊 【一为加铊之弊掣官每籍余斤亏头为名不论盐包轻重暗挂斤两每一引增至二三十斤不等二为坐斤之弊掣官又籍合算抵马为名不论斤重有无豫定余盐非多带斤两不能抵偿每一引带至四五十斤不等一为做斤改斤之弊斤多赂入可以填少斤少赂不入可以填多掣官于未掣之先议定使费暗做斤两已掣之后又暗做斤两】疏上谕部臣酌议寻议定将私派等欵严禁勒石立于桥所及经过关津口岸永行禁止如有违禁者照律治罪是年又准席特纳请停止五十七日豫征盐课之例十二年定长芦等处盐务仍令御史巡视 【 谨按顺治二年定巡视两淮长芦两浙河东盐政御史各一员岁一更代十年裁各省巡按御史将巡盐御史一并议停盐务交与运司管理】十三年添设江南安徽驿盐道其管理通省驿道改为江苏等驿盐道又添设四川督粮道及湖北驿盐道俱兼管理盐务十四年又改陕西固原道为平庆道管理驿盐事务十七年定场灶地丁钱粮照民户地丁刊刻由单十八年蠲免福建海澄等十三县历年旧欠盐课二十年停止奉天销引凡民人有煎盐发卖者听其自行贸易不必官为经理是年严广东私充盐商及福建横征盐课之禁二十一年蠲免广东渡口盐埠额外加增银六万五千余两从巡抚李士桢请也是年令广西食盐仍复旧例 【谨按广西南宁太平思恩三府旧例俱食廉州府盐郁林等处俱食高州府盐后因塘田尽迁改销梧州府引是年以二府盐田既复故仍照旧例】二十二年豁免里甲包赔盐丁修筑银一万五百余两二十五年定江西南赣两府仍食粤盐 【谨按江西南赣吉安三府原食淮盐后改食粤盐康熙五年将吉安一府改食淮盐十七年南赣二府又改行淮盐是年始令仍食粤盐】二十六年准河南陈州项城舞阳等属改食长芦盐二十七年广东巡抚朱宏祚疏言粤盐利弊一严禁大小衙门凡签商掣盐纳饷藉公费额外私派一埠商不拘三年一换善良者永远承充奸猾者即行去除一盐引宜通融营销以免废滞一禁私废埠商课饷派征田亩致累居民一请于虎门港口惠州浮桥等处专差佐贰驻守盘查以杜透漏一生熟二引 【粤省原有生熟二引生盐出淡水等场熟盐出归德等场】宜随商掣运随民买食不拘定额以利商民一掣盐之地如佛山距省城止三十里省城掣定行至佛山应免复掣一盐价请酌水陆运费多寡以定价值如遇阴雨量加毫厘一严禁奸商搀和沙土俱从之二十八年免河东本年分额征盐池地租又免长芦新征引课及云南黑井盐课是年以陕西花马小盐池并临巩二府去河东甚远其岁征盐课令甘肃抚臣就近管辖二十九年直隶巡抚于成龙以直省宣化各属地方最苦请将长芦额引除去听民自煎食盐仍照旧额纳课从之三十二年暂减西凤二府额销引盐之半以岁歉故也三十八年诏减两淮盐课二十万两又减浙江加征银三万一千三百两四十三年江南总督阿山疏言两淮盐务浮费甚多如赏给差役及馈送赆仪此盐政差满所用也又带行盐斤随费饭银及重收桅封此盐政书差规例也又如巡盐到任规费及过所称掣盐斤到任预借息银种种浮费苦累商民请悉行勒石严禁从之四十四年谕朕顷者南巡见直隶山东两省贩私盐铸私钱者甚多传谕该部严行禁止四十八年广东巡抚范时崇疏言广东连乐两处总盐额引原派营销本处及湖南郴桂等处今请将此项引饷分作十分量地均匀连乐二处营销十分之三桂阳郴州所属八州县营销十分之七其余各州县及江西福建广西所属向有广盐之州县有额引多少不匀者俱令改拨匀销至赣属十二县内信丰龙南定南三县原食潮盐接壤惠州应就近改食惠盐从之四十九年定湖广盐引无分南北一例通销 【谨按湖广长岳等十二府一州向行淮引原系酌量地方食盐多寡通融销售自康熙六年将向食粤盐之衡州永州宝庆三府改行淮引遂致各守口岸不能通销而衡永宝三府又有粤省私贩盐引壅积是以两淮巡盐御史李煦请仍照旧例不计疆界一例通销】五十三年准四川巡抚年羹尧请成都所属犍为等七州县灶户增水陆盐引一千一百四十五张征税银七百三十两有奇五十七年准两淮巡盐御史李煦疏请于京口将军标下派兵一百五十名千总一员添驻三江营缉防私贩五十八年议准山东胶莱盐运分司事务裁并滨乐分司兼管又裁湖北驿盐道其盐务归督粮道管理五十九年议定两广盐务交与两广总督专理六十年谕闻浙江私盐盛行流为盗贼着江南浙江京口将军等派兵丁严行查拏
　　雍正元年上以盐法弊窦丛生其正项亏欠非由官差需索致穷商力竭即由商人用度奢华之故谕各省盐政将陋例积习尽情禁革以思裕课苏商之道又谕各省盐政官员崇尚节俭以振颓俗是年议准湖广盐价价贱时每包以一钱一分九厘为率价贵时每包不得过一钱二分四厘其安盐每包较梁盐再减二厘 【 谨按楚省有安盐梁盐二种安盐黑梁盐白盐价不同故价有低昂】二年议准广西盐法改为官运官销又议准福建盐法将盐院衙门各官及商人尽行裁革所有盐课均摊各场交与州县官照数收纳又议准广东盐法将场商停设委官尽收其埠商仍留使完课运盐内有无人充商之地着地方官领盐运销解价完课若引多壅积地方有可以代销者听其呈明代销寻以各省督抚兼理盐政申谕各省督抚曰盐差之弊飞渡重照贵卖夹带弊之在商若犹少加派陋规弊之在官者更多若不彻底澄清势必至商人失业国帑常亏夫以一引之课渐添至数倍有余官无论大小职无论文武皆视为利薮照引分肥商家安得而不重困赔累日深则配引日少配引日少则官盐不得不贵而私盐得以横行故逐年之课难以奏销连岁之引尽皆壅滞非加派之所致与惟督抚系封疆大吏巡盐御史地方官或不奉约束今归并督抚则孰敢抗违况钦差犹每年更换而督抚兼理则无限期必实心奉行严除加派庶风清弊绝不负归并之本意也议准湖广江西及江南上江等处每引加盐五十斤惟山阳等州县逼近场灶盐不易售仍照旧例不再加敕查漕船私盐旋论漕船回空夹带私盐固宜严禁但仍照例在运河口内派官搜查若至大江不可拦阻搜查有误漕运议准粤省灶丁盐价照旧定之数十分内加增一分又准广东旧裁运同一员仍于潮州复设又准福建汀州府盐务即令该知府领运办理又定淡水等场拣选干员分委督收皆从两广总督孔毓珣请也三年谕盐价之贵贱亦如米价之消长岁歉则成本自重价亦随之岁丰则成本自轻不待禁而自减朕意若仍随时销售以便商民均属有益寻定淮南湖广等处行盐以本年成本之轻重合远近脚费酌量时价随时销售不得禁定盐价以亏商亦不得高抬时价以病民仍令以自取卖盐值报部湖北巡抚纳齐喀疏言荆州府巴东县地涌盐泉居民煎熬请照淮盐行引于楚北各州县分销从之裁波罗冲可克地方盐务通判并驻防官兵五年云南总督鄂尔泰疏言黑盐一并薪本不敷请每百斤加银四分二厘又额煎拨给盐斤每百斤加银二钱又黑盐发价于每斤额定三分再减二厘得旨地方出产有旧无而可以新增者亦有旧有而应当裁减者倘但令增添而不许裁减殊非公平之道且隐瞒挪移之弊由此而生着鄂尔泰查明盐斤内所增银两抵补减价增薪之数定议奏闻嗣奏滇省各盐井新增正课共银五万七千七百有奇减价增薪之数共银一万九千余两抵补有余请如前奏从之河东池盐献瑞产盐七百余万斤六年河南总督田文镜疏请汝宁一府引盐停止知府汇销令各州县召募殷实水商行盐办课该州县按季督催各销各引从之盐政硕色疏请修理盐池岁拨余银羡银六千两以三千两充岁修以三千两积至五年充大修从之五年议准闽省盐暂令水商营销试行三年无误课食再照两淮等处例设商引 【嗣于乾隆元年复行招商行引】定私枭连坐之法惟大伙窝囤聚众拒捕者始将首犯之同甲一并连坐若寻常兴贩止治两邻甲长以不首之罪准两淮盐场设立灶长保甲稽查私弊又禁盐场灶鸟私置盘■〈釒敝〉 【 谨按深者为盘浅者为■〈釒敝〉皆烧盐之具】 并定淮北晒扫余盐令商人收买配运酌加引课 【 谨按淮北五场用潮水晒扫成盐难与火伏一例】七年复设山东胶莱分司运判 【 谨按山东旧设分司二员康盐五十八年胶莱公司今复设】八年谕川省盐课考成惟责之产盐州县倘僻远地方不行官引必致私贩充塞甚为盐政之弊应将官引通行各州县计户口之多寡均匀分发引张令其各自招商转运倘有壅滞责成州县如此则有司稽查必严私贩息而官引销弊端亦永剔矣长芦盐政郑禅宝疏言山东青登莱三府所属之十六州县票盐旧系招商办课民情未便请除商名听民自行领票销卖其应纳课银摊入地粮征收从之定地方官经征盐课全定议叙之例九年谕两淮盐政着总督尹继善兼行管理十年定广东子盐配引之例 【广东正盐之外余盐谓之子盐今定遇正盐迟缺之时即以子盐约配商引营销】 从广东鄂弥达请加给灶丁盐价每包加银一钱二分 【嗣于乾隆元年以盐价有贵贱不一又定随时增长之例】 十一年严盐斤亏短之禁定广东高广二府设运判一员专管盐务 【 旧系知府兼管】改设淮南巡道督缉盐务并于仪征等处添设营员 【 仪征之青山头守备一把总一外委一兵一百名江都县之马家桥甘泉县之邵伯镇僧道桥各添设把总一员兵三十名】禁埠商设立坐标私收渔户帮饷又定湖南巡抚锺保疏常宁县例销淮引桂阳州例食粤盐今桂阳屯丁散处常宁食粤食淮不无混淆请将五十四户屯丁田赋户口归并常宁县管辖其原食粤盐亦改销淮引以杜委贩之源从之定粤省收卖场灶余盐以清私贩江南总督赵宏恩疏言通泰等州县渔户贫民请按户口多寡于附近场灶余盐酌留若干俟渔汛之期填定盐数照票赴场买盐汇册报查从之又准赵宏恩请于淮南仪所添设监掣同知一员十三年两淮盐政高斌疏定盐法四条一浙闽川粤及长芦商人与淮盐接界广开盐店宜查究治一湖广界连川粤宜各选勤干府佐一员督率巡查一审盐案无许避重就轻一江广水程与引目无异请归抚臣就近查核完欠分数檄行驿盐道勒限严催俱经部臣议准是年八月皇上御极谕淮南盐政盐课甲于天下两江三楚皆仰给于淮盐课源用以饶裕近闻湖北早禾稍歉盐未畅销楚地夙为鱼米之乡湖鱼旺产商得资其腌切藉以完课今年汉水涨发鱼市稀少又湖南因经理贵州苗疆军务未及转运以致汉口盐壅未销积至七八百万包是今年乙卯纲未能报销而明年丙辰纲又应起运两年并纳商力维艰朕心深为轸念筹度变通将乙卯未完正额为分年带征自乾隆元年丙辰纲起按年接运则商力既纾完纳自无迟误从此年清年额可永无递压之虞矣又谕朕即位之初加意海内民人即降旨将雍正十二年以前民欠钱粮尽行蠲免因查两淮盐场灶户应征折价钱粮亦有未完之项当与民人一体加恩着该部即速传谕总督与盐政将雍正十二年以前旧欠查明奏闻蠲免俾灶户均沾实惠毋许胥吏作弊中饱
　　乾隆元年改浙江巡抚为总督兼管两浙盐政 【 旧系布政使兼管】 又裁汰滇省盐课盈余以平盐价 【旧例盐课除正项外有增添盈余以备地方公用】又定增斤改引之法杭嘉湖三所引盐照两淮旧额每引增五十斤松江所照淮海温台例每引增给盐四百斤又暂停浙江盐政颁发余引 【谨按两浙正引共七十万一千六百九十八道自雍正七年准督臣李卫请预发余引十万道递年来增至二三十万不等兹因冬夏两掣盐仅可敷正引之数其余引暂行停止】又议准云南黑井等井盐运昆阳等处营销盐价每百斤减至三两以下其应减盐价等项银六万一千余两即将各井应减盈余通融抵补又定广西盐价仍照雍正年闲部定之数每斤减价二厘销售二年免两淮盐课余平银两从总督鄂弥达请也 【谨按两广盐课商人完饷每一千两于平头三十三两之外征收饭食银十五两余平二十五两是年悉令豁免】 四年定贵州省古州等处埠销引征课额 【谨按古州系所辟苗疆向无外课兹定以古州为总埠丙妹永从三角■〈屯上土下〉等处为子埠由古州总埠分拨销售其商人归古州同知管辖】 又停止浙江省储备盐斤【 先是盐政嵇曾筠请卖余盐存贮以备平价之需至是巡抚卢焯以出易之时分派各商脚价甚重且盐斤销耗力不能赔请罢之】又免云南白琅二井节礼及黑井锅盐银两六年定淮商运楚盐价价贱时每引以五两四钱一分三厘为率价贵时不得过五两八钱二分八厘又准每引量加余息二三钱 【谨按前定贵贱两价只核给成本故再加余息以示鼓励】七年谕闽省为滨海之区百姓多藉鱼盐之利以为生计朕闻该省盐课内颇有苦累商民之处如每盐百斤加增钱二十文至七八十文不等名之曰长价又各场肩鱼客贩买盐请领道印结票执照或每单征钱三文或每石征钱三文名之曰单钱又正额每盐百斤收银一钱五分各场实收钱百五十文该合银一钱六分六厘每百斤申银一分六厘亦令入官名之曰银水以上各项皆巧取陋规不便于商民者着该督抚确察禁革如有必不可少之杂费即于项内存留若干减去若干不得仍前多索永着为例又定福远招商行引 【谨按雍正五年即招水商营销是年始行请引】每年额颁正引五十四万五千六十有二余引四十万三千百六十有二如有销不及额者照例报参又额外余引十二万三千不注定州县令各路通融办销尽销尽报不入年限考成之内八月两广总督庆复疏言粤省各埠额引有难销者有易销者请将难销埠分拨于易销埠引中配运营销并言粤省近年产盐甚多其沿海地方盐塷请改为稻田耕种稻麦以重本计俱从之十一月四川巡抚硕色以蓬溪等县盐引积滞请酌量改拨于德阳等处就近营销从之八年议准两淮乙卯纲未完引额提入癸亥纲闰月内带销九年以滇省东川等处盐斤不敷改四川犍为各厂余盐增引行滇接济民食其应征课银仍照川省旧例计算收纳 【 谨按川省水引一张征税银三两四分五厘陆引一张税银七分二厘】十年准两淮盐政吉庆请两淮盐场添铸煎盐盘角二十七副 【 谨按盘角煎盐较盘■〈釒敝〉费省而产多甚为便利】定淮扬预运盐斤每引加耗盐二十斤十一年豁免海赣二州县之板浦徐渎中正莞渎临洪兴庄等六盐场带征银两十二年定运盐赴楚装载船斤例大船均改作小船每船只许装载四五百引至千二百引限四十日抵汉口无故逾限十日以外者准起解官物违限律加等科断又建常平仓于湖北汉口以存贮递年未销积引十三年准淮北盐亦照淮南加耗之例六月每引加耗十五斤七月加耗十斤 【 惟五月内中河水浅尚未掣运不给卤耗】又谕近年淮商急公输课颇为踊跃着加恩于引额之外每引增给十斤俾商本不致亏折民食永资利益又定预提额引例如遇本年额驯不敷即于次年额引提销至次年正纲仍照岁额请领引内注明豫提字样以免正纲重复又定运销江西盐价 【 价贱时每引以五两五钱七分九厘为率价贵时不得过五两九钱八分五厘】十四年定江西盐价照楚省例每引加余息银二三钱十五年定行运湖南江西盐价令盐政每岁会同两省督抚按营销地方年岁丰歉酌定贵贱价值饬商营销例十六年谕朕省方所至广沛恩膏前因两淮商众踊跃急公业已加恩优奖更念其运纲输课接济民食恤血斯足以惠民特再沛殊恩着将两淮纲盐食盐于定额外每引赏加十斤在原定成本之内俾得永远沾受实惠商人当体朕博爱敦本至意风俗虽不必骤更近一分返朴之心即远一分极奢之心殖息无取其三倍减一分售盐之价即利一分食盐之人其有昂直网利致累闾阎则深负加恩德意矣又谕两淮各场煎丁本属穷民每因不能接济向各灶户重利借贷以资食用生计甚为拮据着该盐政酌量于公项内动银数万两准其赴官借领每年春借冬还不必加息俾穷民咸沾实惠是年上以两淮丁卯戊辰己巳三纲引盐专用原定贵价营销经部议驳请将贵价盈余追缴谕曰恤商裕民本属一事若任其屡抬时价则于民食有害勒令贱价则商人又以成本有亏纷纷吁请今计各商营销价直于成本自可无亏即将来年岁不齐不过如今所称歉岁而止嗣后淮商销售盐引即遇应贵之年不得于现在所销价值外复议加增至于丰稔盐价可以酌量平减该督抚会同盐政随时筹划部臣亦不必执定例驳诘至部议已卖贵价复令追缴若给还食盐之尸势固有所不能若以所余归之官帑于政体又有所不可着免其追缴又准河东盐政西宁请酌减河东余引四万道 【谨按河东余引自雍正十三年至乾隆五六两年陆续增添至二十四万道兹酌减四万道其余二十万道作为定数】 并更正陕西咸宁等处升斗照依部式 【咸宁等处旧用升斗较报部数加重故请改正】十七年谕芦商积困之余旧欠甫清若按斤加课商力未免拮据着将所加盐斤减半纳课永为定额其乾隆二年至六年应追未完加斤课银一十四万余两着一并加恩豁免十八年准长芦添领余引七万道从长芦盐政吉庆请也又免天津余引输纳课银从直隶总督方观承请也十九年准两淮盐政吉庆请定私贩荡草出境该管官不行查出者照管理矿厂官员失察私运铜铁罚俸一年又准云南巡抚爱必达疏请镇雄州盐斤仍听商贩营销即于镇雄总汇扼要处酌设税口抽收每驮一百六十斤抽税银一钱八分俟试抽一年再为定额从之二十年议准江苏巡抚庄有恭疏请两淮新淤草场八千六十一顷八十一亩零有自置■〈土亭〉■〈釒敝〉办盐者即令其报升二十一年准两广总督杨应琚疏言粤东雷属海康遂溪徐闻三县向未设有场员场端口事务俱交商人承办兹请一体改归各县管理二十二年谕两淮商众销引办课岁额通完而于地方公事更乐输恐后着加恩自丁丑纲为始纲盐食盐每引加赏十斤不在原定成本之内以二年为限山西巡抚塔永宁等以本年河东池盐歉收不敷配运疏请买食蒙古之盐从之二十三年定蒙古买运盐斤事宜以邻近之萨拉齐厅并托克托城及陕西皇甫川神木县四处为蒙古商人交易之所至蒙古盐斗每斗四十斤有奇酌定每斗价银二钱四分是年修筑河东盐池以资浇晒从山西巡抚塔永宁河东盐政那俊请也二十四年河东盐政萨哈岱以河东盐池歉收请配销甘省花马大小池等处盐斤接济从之是年准粤西南宁等府土民盐斤仍归官办 【前因粤省官埠欠课侍郎吉庆等请将官运各埠招商定引其各土司盐斤亦一体改引兹督臣李侍尧以土司不便请仍交官运】又准两淮盐政高恒请高宝泰等十四州县食引积壅改拨纲地融销又准滇省添买粤盐拨给弥勒县营销二十六年议准河东盐池被淹盐少不敷配运二十五年额引宽至来年六月清缴又续增余引十四万道之内暂行停领七万道现今盐价之外每斤酌增一厘从巡抚鄂弼盐政萨哈岱请也是年谕两淮盐务经费浩繁商力不无拮据应作何定立章程着军机大臣会同尹继善吉庆高恒等详悉妥议具奏寻议定盐务事宜七条一拟派余驯宜均摊众商以普利泽一外支银两除公务应用不得滥行开销一办理常贡宜酌定用数以备查核一盐政养廉宜裁减五千归之公项一匣商费用宜严加查察以免通纲派累一纲食盐引宜照例营销不得滥为通融一私盐透漏宜严加查缉以疏引目从之又谕长芦本年未完盐课四十二万两令缓至明年奏销后分作五年带征二十七年停止粤东茂晖等场垦辟盐■〈土屚〉 【先是两广总督杨应琚疏言茂晖等场垦辟盐■〈土屚〉嗣因沙土浮松基围易于塌坏旋作旋辍户部奏行令该督将现在开成场■〈土屚〉一百八十三口造具应升课银清册报部其余俱应停止从之】二十九年准长芦盐政高诚请增芦盐价值于原定价外每斤加钱一文又准云南巡抚刘藻请加给滇省黑白二井薪本银两黑井盐每百斤加银一钱白井盐每百斤加银一钱五分是年两淮盐政高恒疏言本年甲申一纲不敷民食请豫提乙酉纲淮南盐引三十万道淮北盐引十万道分给领运以裕民食从之三十年复准高恒请雨淮豫提丙戌纲引给商接济是年准河东额外存盐照两淮之例配用余引以济民食又准长芦盐政高诚请酌增山东行盐余票 【谨按原设额票一十七万一千七百四十道雍正八年增余票五万道乾隆元年复增一千五百道五年六年复增一千五百道至是又增一万五千道】三十一年又准两淮盐政高恒请豫提丁亥纲淮南盐引二十万道淮北引五万道给商接济三十二年上恭奉皇太后安舆巡幸天津以长芦通纲引课每年十月内奏销正值售销菜盐之时盐价未及收齐而奏销已届商力未能舒徐将长芦通纲盐课改于十一月底奏销又以两浙商人吁恳携众赴津抒诚祝嘏忱悃可嘉加恩将每引额定盐斤外加盐五斤免其输纳课项以一年为满是年淮南北各场春夏多雨场盐歉产各口岸亦多被水营销不畅谕将己丑纲奏销展至八月题报三十六年上临幸天津以长芦盐池被淹商力拮据谕加恩每斤暂增钱一文以降旨之日为始定限一年仍照旧值营销其本年引课分作三年带征以纾商力又山东各商历年引课无欠而积盐仍有未销商力亦艰驾至山东谕将乾隆三十五年正课分作八年带征并准照长芦之例每斤暂加钱一文定限半年以资充裕三十八年谕长芦商众赀业素微两次巡幸莅天津阅视盐务深悉其情是以节次加恩增价带征今翠华临幸各商无不踊跃欢呼但念伊等第一次银两业已完缴而第二次带征之银与本年正课同时并纳仍不免少形竭蹶着再加恩将三十七年正余课项自三十八年奏销后起分限六年带征三十九年准长芦盐政西宁疏请将乾隆三十六年第三限银两并三十七年六限银两统俟本年奏销后分限十年带征是年山西巡抚巴延三盐政常龄疏言河东太池产盐歉薄不敷配运请于河东开浚六小池并发运芦盐接济从之又准四川总督文绶请令开淘犍为县盐井照例征收课银又盐政李质颖以黄河水漫淮安盐堆被浸请将准北甲午纲未运引盐应完正课银二十七万五千余两准其自乙未纲起分限五年带征从之四十年又准两淮将乙未纲限至来年八月造报并准淮北上年被水各商仍将丙申以后四纲带征银二十二万余两展限四年分作八年完纳又谕河东盐价未平其小盐池六处甫经开采接济所得赢余未能补足前两年歉收之数商力不无拮据着加恩照该抚巴延三等所请将从前暂增二厘盐价再行加限三年俾转运益资充裕四十一年上巡幸山左见商众迎銮欢欣鼓舞于是特沛渥恩将山东商人本年应征乾隆四十年四十一年引票正项银三十六万七千七百余两及未完借项银二十四万两自本年奏销后起限分作八年带征四十三年定山西巡抚兼管河东盐务四十五年上巡幸江浙途经直隶山东商众踊跃抒忱加恩将长芦商人应征乾隆四十四年盐课五十余万两内十分之一分作五年带征其山东商人并将乾隆四十五年应征票引盐课银十八万余两自本年奏销后起限分作六年带征四十五年停止河东盐池五年轮派商人承办之例四十七年豁免淮南商人应缴提引余利银二百万两 【先是淮商应缴提引余利银分作二十一限完缴时该商已完缴十三限银其余八限尚应缴银三百八十六万六千余两兹豁免二百万两其下欠一百八十六万六千余两仍照原限完缴】四十九年又将淮商未缴余利银一百八十六万六千余两全行豁免又免淮南灶户所有乾隆四十五六等年带征未完银七千九百余两又山东应征引课银三十六万余两长芦应征引课银四十九万余两准作八年带征两广总督舒常疏言粤东旧设总商派捐津贴银两散商辘轳转运积欠甚多请照乾隆二十三年清查积欠例分别带征并将总商裁革以杜勒派之渐从之

　　皇朝通典卷十二
</div>
    <div class="pagination">
<a href="清朝通典_page12.html">上一页</a><span>...</span><a href="清朝通典_page8.html">8</a><a href="清朝通典_page9.html">9</a><a href="清朝通典_page10.html">10</a><a href="清朝通典_page11.html">11</a><a href="清朝通典_page12.html">12</a><span class="current-page">13</span><a href="清朝通典_page14.html">14</a><a href="清朝通典_page15.html">15</a><a href="清朝通典_page16.html">16</a><a href="清朝通典_page17.html">17</a><a href="清朝通典_page18.html">18</a><span>...</span><a href="清朝通典_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
