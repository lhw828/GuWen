<!DOCTYPE html>
<html>
<head>
    <meta charset="UTF-8">
    <title>大明会典 - 第 318 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 318 页/共 713 页</h1>
    <div class="content">○八年、令膳夫每名岁出柴薪银十两。若师生不行会饌、有司失於供应、听提学官究治
○嘉靖十九年题准、孔顏孟三氏教授司生员廩米、兗州府通融处给
○隆庆六年议准、札行顺天府将交阯归顺土官膳夫、照例编给。不许额外增编

考法

洪武二十七年、令生员入学十年之上、学无成效、送部充吏。其有成效、及十年以下、照依入学年月、编次迼册解部、以备取用。其科举岁贡、亦照编次起送
○又令廩膳十年之上、学无成效增广年二十之上、不通义理者、皆充吏。其託故偽讼革罢不应选者、照卷追徵食过廩膳还官、米数实收开缴户部知数。本生送吏部充吏
○二十九年、令凡罢閒等项生员、食粮年深、以偽讼愚钝等事革退者、假父残疾告回侍亲者、以富户技艺户仓脚夫起取户丁、因而在京潜住者、侍亲亲终、及病痊制终、不行入学者、因愚钝患病侍亲等事、经断罢閒、后以人材等项举保為官者、皆充吏。不追粮。凡在学读书、及在家丁忧病故者、因父伯叔任军官、别无亲男、坐名起取袭职者、告单丁重役、及父母年老侍亲者、因父為事、代父起解问发充军者、父兄叔姪当军、户内无丁告退者、為手足残疾耳目盲聋告退者、為事充军工役、及以愚钝犯法等故黜罢、后為事充军工役者、為本支亲属极刑黜退者、户内军故、勘合坐名勾补者、皆免充吏。不追粮
○永乐二年、令增广生员入学十年、若年二十之上、鲁钝不能行文者、充吏
○宣德三年奏准、巡按御史会布按二司、并提调教官、考试生员廩膳十年之上、学无成效者、发附近布政司、直隶发附近府州充吏。六年以下、鄙猥无学者、追还廩米為民
○正统元年、令廩膳六年以上、不諳文理者、充吏。增广六年以上、不諳文理者、為民
○四年、令生员以疾病罢黜者、免追廩米。有犯詿误、听赎罪还学。若犯姦盗诈偽、挟制官府、殴骂师长、教唆词讼、说事过钱、包占人财物田土等项、廩膳追粮解京、增广附近军民衙门、俱赎罪充吏。其犯受赃姦盗、不分廩增、照例运砖运炭纳米摆站等项满日、发回原籍為民
○十年奏准、提学官会布政司堂上官一员、两直隶会巡按御史、公同提调教官、考选生员年四十以上、不諳文理者、廩膳十年以上、送吏部、六年以上、送附近布政司、增广十年以上、送本布政司、两直隶送本府、俱充吏。六年以上、并鄙猥残疾者、悉黜為民。云南贵州免考
○十四年、令生员有犯该发充吏者、廩膳免追粮米。若犯受赃奸盗、冒籍宿娼、居丧娶妻妾事理者、两直隶发充国子监膳夫。各布政司充邻近儒学膳夫斋夫。满日原籍為民。廩膳仍追廩米
○天顺五年、令各处会官考选廩膳未及六年考不中者、追廩為民
○六年、令生员争贡、及越诉者、俱充吏 【是年定敕諭以后奉以从事】
○成化九年奏准、北直隶考退生员、免追廩米

风宪官提督

正统元年奏准、各处添设按察司副。使或僉事一员、南北直隶监察御史各一员、请
敕专一提督学校
○十年、令提学官遍诣所属学校、严加考试、提督生徒学业、务见实效。有不职者、礼部都察院堂上官询察、具奏罢黜
○景泰元年、革罢提学风宪官。听巡按御史、各司府州县官、提督考察
○又令按察司分巡各道副使僉事、照依提学官先奉
敕书事理、提督。两直隶、御史提督
○天顺六年、復设各处提督学校官、各
赐敕諭。一学者读书、贵乎知而能行。先将圣贤经书熟读背诵、牢记不忘。却从师友讲解明白。俾将圣贤言语体而行之敦尚孝弟忠信、礼义廉耻之行。不许徒务口耳之学。将来
朝廷、庶得真才任用
○一為学工夫、必收其放心。主敬穷理。毋得卤莽间断。其於修已治人之方、义利公私之辨、须要体认精切。庶几趋向不差。他日出仕、方能顾惜名节、事业可观
○一习学举业、亦穷理之事。果能精通四书本经、便会行文。有等生徒、不肯实下工夫、惟记诵旧文、意图侥倖出身。今宜痛革此弊。其所作四书经义策论等文、务要典实平顺、说理详明、不许浮夸怪诞。至於习字、亦须端楷。庶不乖教养之意
○一学效无成、皆由师道不立。今之教官、贤否不齐。先须察其德行、考其文学、果所行所学皆善、须礼待之。若一次考验学问疏浅、及怠於训诲者、姑戒励之。令其进学改过。若再考无进不改、送吏部别用。其贪淫不肖、实跡彰闻者、不必考其文学、即送按察司、直隶送巡按御史问理。吏部别选有学行者补其缺
○一师生每日坐斋读书、及日逐会饌有司僉与斋夫膳夫、府学膳夫四名、斋夫八名。州学膳夫三名、斋夫六名。县学膳夫二名、斋夫四名。不许违误缺役
○一生员考试不諳文理者、廩膳十年以上、发附近去处充吏。六年以上、发本处充吏。增广十年以上、发本处充吏。六年以上、罢黜為民。未及六年者、量加决罚、勉励进学
○一生员之家、并依洪武年间例、除本身外、户内优免二丁差役。有司务要遵行、不许故违
○一凡巡视学校、水路乘驛舟。陆路乘官马。仍於本司带书吏一名随行、陆路与官驴。俱支廩给
○一府州县提调官员、宜严吏生徒、不许出外游荡為非、凡学内殿堂斋房等屋损坏、即办料量工修理。若恃有提督宪职、将学校中一切合行之事、推故不行用心整理者、量加决罚惩戒
○一所过之处、遇有军民利病、及不才官吏贪酷害人、事干奏请者、从实奏闻
○一本职专督学校、不理刑名。如有军民人等诉告冤枉等事、许受词状、轻则发下所在有司问理、重则送按察司、直隶送巡按处史提问
○一科举本古者乡举裡选之法。今南北所取举人名数、已有定制。近年奔竞之徒、利他处学者寡少。往往赴彼投充增广生员、诈冒乡贯、隐蔽过恶、一概应试。所在教官、侥倖以為已功、其弊滋甚。今后不许。违者、听本职及提调科举官监试官拏问
○一布政司按察司官、及巡按御史、不许侵越提督者职事。若以公务至府州县、亦当勉励师生、勤力学业。不许推故不理若提督官行止不端、许巡按监察御史指实奏闻
○一所辖境内、遇有卫所学校、一体提调整理。武职子弟、悉令其习读武经七书百将传、及操习武艺。其中有能习举业者、亦听科举
○一各处岁贡生员、照例将食粮年深者、严加考试。不必会官。如果年深不堪充贡、就便照例黜罢。却将以次者考充。务要通晓文理、方许起送赴部
○一廩膳增广生员、已有定额。廩膳有缺、於增广内考选学问优等者帮补。增广有缺、於本处官员军民之家、选择资质聪敏、人物俊秀子弟补充。不许听信有司及学官徇私作弊。若有额外之数、须严加考选通晓文义者、存留待缺。不许将不堪者一概存留、躲避差徭
○一古者乡閭里巷、莫不有学。即今社学是也。凡提督去处、即令有司每乡每里俱设社学、择立师范、明设教条、以教人之子弟年一考较、择取勤效。仍免為师之人差徭
○一师生於学校一切事务、并要遵依洪武间卧碑行。不许故违
○成化六年、令贵州按察司分巡官、兼理本处学校
○弘治十七年、令提学官、有徇情将老疾鄙猥之人滥容在学、及充贡者、参究黜罢
○正德十年、给各按察司提督学校官关防
○又令口外卫学、并各都司卫所土官学、离本布政司窵远提督官不能岁歷者、许各道分巡官、岁加考校、行提学官知会
○嘉靖十六年题准、大同所属府州县卫所儒学生员、俱令冀北道分巡官代理 【今宣大俱令巡按御史带管】
○二十六年议准、甘肃各卫所儒学生员、行甘肃巡按御史带管提调。遇该科举之年、听考送陜西布政司应试
○万历三年、换给提学官
敕諭。一圣贤以经术垂训。国家以经术作人。若能体认经书、便是讲明学问。何必又别标门户、聚党空谈。今后各提学官、督率教官生儒、务将平昔所习经书义理、著实讲求、躬行实践、以需他日之用。不许别刱书院、群聚徒党、及号召地方游食无行之徒、空谈废业、因而起奔竞之门、间请託之路。违者、提学官听巡按御史劾奏、游食人拏问解发
○一孝弟廉让、乃士子立身大节。生员中有敦本尚实、行谊著闻者、虽文艺稍劣、亦必量加奖进、以励颓俗。若有平日不务学业、属託公事、或捏造歌谣、兴灭词讼、及败伦伤化过恶彰著者、体访得实、不必品其文艺、即行革退、不许徇情姑息。亦不许轻信有司教官开送、致被挟私中伤、误及善类
○一我
圣祖设立卧碑、天下利病、诸人皆许直言、惟生员不许。今后生员务遵明禁。除本身切已事情、许家人抱告有司、从公审问、倘有冤抑、即為昭雪。其事不干已、輒便出入衙门、陈说民情、议论官员贤否者、许该管有司申呈提学官、以行止有亏革退。若纠眾扛帮、聚至十人以上、骂詈官长肆行无礼、為首者照例问遣。其餘不分人数多少、尽行黜退為民
○一国家明经取士。说书者以宋儒传註為宗。行文者以典实纯正為尚。今后务将颁降四书五经性理大全、资治通鑑纲目、大学衍义、歷代名臣奏议、文章正宗、及当代誥律典制等书、课令生员诵习讲解。俾其通晓古今、适於世用。其有剽窃异端邪说、炫奇立异者、文虽工弗录。所出试题、亦要明白正大、不得割裂文义、以伤雅道
○一提学官奉
敕专督学校、不许借事枉道、奔趋抚按官、干求荐举。各抚按二司官、亦不许侵伊职掌行事。若有不由提学官考取、径自行文、给与生儒衣巾、及有革退生员、赴各衙门告诉復学者、即将本生问罪革黜。若提学官有行止不端、怠玩旷职者、许巡按御史指实劾奏
○一该管地方、每年务要巡视考校一遍。不许移文代委。及於隔别府分、调取生儒、以致跋涉為害。亦不许令师生匍匐迎送。考毕。即於本地方发落、明示赏罚。不许携带文卷於别处发案、致令书吏乘间作弊、士子无所劝惩。亦不许招邀诗朋酒友、游山翫水、致啟倖门、妨废公务。其水陆夫马廩给、随带吏书、俱照常行
○一提学官巡歷所属、凡有贪污官吏、军民不法重情、及教官干犯行止者原係宪司、理当拏问。但不许接受民词、侵官喜事。其生员犯罪、或事须对理者、听该管衙门提问。不许护短曲庇、致令有所倚恃、抗拒公法
○一廩膳增广、旧有定额。迨后增置附学名目、冒滥居多、今后岁考、务要严加校阅。如有荒疏庸耄、不堪作养者、即行黜退。不许姑息、有捏造流言、思逞报復者、访实拏问、照例问遣。童生必择三场俱通者、始收入学。大府不过二十人。大州县不得过十五人。 【十一年题、如人才眾多地方、就试人眾、许酌量增取。但不许徇情过滥。见后】 如地方乏才、即四五名亦不為少。若乡宦势豪、干託不遂、暗行中伤者、许径自奏闻处治
○一两京各省廩膳科贡、皆有定额。近来有等姦徒、利他处人才寡少、往往诈冒籍贯、投充入学。及有诡写两名、随处告考。或假捏士夫子弟、希图进取。或原係娼优隶卒之家、及曾经犯罪问革、变易姓名、援例纳粟纳马等项、侥倖出身。殊坏士习。访出、严行拏问革黜。若教官纳贿容隐、生员扶同保结者、一体治罪革罢
○一府州县提调官员、宜严束生徒、按季考校。凡学内殿堂斋房等屋损坏、即办料量工修理。其斋夫膳夫学粮学田等项、俱要以时拨给、不许迟误剋减
○一生员之家、依洪武年间例、除本身外、户内优免二丁差役
○一生员考试不諳文理者、廩膳十年以上、发附近去处充吏。六年以上者、发本处充吏。增广十年以上、发本处充吏。六千以上者、罢黜為民
○一儒学教官、士子观法所係。按临之日、考其学行俱优者、礼待奖励。其行履无过、但学问疏浅者、一次考验、始行戒飭、再考无过、送吏部别用。有老病不堪者、准令以礼致仕。若卑污无耻、素行不谨者、不必试其文学、即拏送按察司问革
○一考贡、照近日事例。每岁预将次年应贡生员、限年六十以下、三十以上、屡经科举者六人、严加考选、取其优者充贡。 【后题准、考贡止用一正一陪。见岁贡条】 定限次年四月到部、听候廷试。文理不通者、即行停降。年老衰惫者、姑授以冠带荣身。不许但挨次滥贡。其有停廩降廩者、必考居一二等、方许收復。 【十二年题准、停廩降廩者、考居三等、亦准復】 未收復者、不许起送应贡。如有滥贡、及廷试发回五名以上、提学官照例降调
○一补贡。有缺、务查人文未经到部、果在一年以里者、将原给批咨朱卷追缴、方取年力精壮、文学优长者一人补贡。定限该贡年分次年到部、方准收考。如有不遵旧例。将年远贡缺、滥补市恩者、起送到部、即将本生发回革廩肄业。提学官参究
○一遇乡试年分、应试生儒名数、各照近日题准事例、每举人一名、取科举三十名。此外不许过多一名。两京监生、亦依解额照数起送。有多送一名者、各监试官径行裁革、不许入场
○一名宦乡贤孝子节妇、及乡饮礼宾、皆国之重典、风教所关。近来有司忽於教化。学校是非不公。滥举失实、激劝何有。今后提学官、宜以纲常為已任。遇有呈请、务须核真。非年久论定者、不得举乡贤名宦。非终始无议者、不得举节妇孝子。非乡里推服者、不得举乡饮宾僎。如有妄举受人请求者、师生人等、即以行止有亏论。其从前冒滥混杂、有玷明典者、照近例径自查革
○一所辖境内、有卫所学校、一体提调整理。武职子弟、悉令习读武经七书百将传、及操习武艺。有愿习举业者听。社学师生、一体考校。务求明师责成、量免差役。其行止有亏、及训詁句读、音韵差谬、字画不端、不通文理者、即行革退
○四年、令各处乡试毕日、吏部会同礼部、将各提学官从公考察、分别等第、优异降调有差
○六年题准、南直隶庐凤淮扬四府、滁、徐、和三州学校、以江北巡按兼之。湖广衡永二府、郴州、以上湖南道副使兼之。辰州一府、靖州、以辰沅道副使兼之。广东琼州府、以海南道副使兼之。各请专
敕行事。每岁巡歷考校
○十年题准、乡试后提学官考察停止
○十一年题准、各提学每岁考校一次入学、务要不失原额。间有他故、巡歷不周、次年即行如数补足。虽係科举之年、亦宜照岁考例。总计三年之内、大府务足六十人、大州县务足四十五人。其地方果係科目数多。就试人眾、则於定额之外、量加数名。但不许倍於原数。如乏才之处、亦毋得因而一概取盈
○又令南直隶提学御史仍兼管江北。湖广贵州提学官照旧专管该省。惟琼州府、仍属海南道

社学

洪武八年、
詔有司立社学。延师儒、以教民间子弟
○十六年、
詔民间立社学。有司不得干预。其经断有过之人、不许為师
○二十年、令民间子弟读
御製大誥
○又令為师者、率其徒能诵
大誥者赴京。礼部较其所诵多寡、次第给赏。又令兼读律令
○正统元年、令各处提学官、及司府州县官、严督社学、不许废弛。其有俊秀向学者、许补儒学生员
○成化元年、令民间子弟愿入社学者听。其贫乏不愿者勿强
○弘治十七年、令各府州县建立社学。访保明师。民间幼童年十五以下者、送入读书。讲习冠婚丧祭之礼

大明会典卷之七十九
乡饮酒礼

洪武初、
詔中书省详定乡饮酒礼条式。使民岁时燕会、习礼读律。期於申明
</div>
    <div class="pagination">
<a href="大明会典_page317.html">上一页</a><span>...</span><a href="大明会典_page313.html">313</a><a href="大明会典_page314.html">314</a><a href="大明会典_page315.html">315</a><a href="大明会典_page316.html">316</a><a href="大明会典_page317.html">317</a><span class="current-page">318</span><a href="大明会典_page319.html">319</a><a href="大明会典_page320.html">320</a><a href="大明会典_page321.html">321</a><a href="大明会典_page322.html">322</a><a href="大明会典_page323.html">323</a><span>...</span><a href="大明会典_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
