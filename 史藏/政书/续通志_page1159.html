<!DOCTYPE html>
<html>
<head>
    <meta charset="UTF-8">
    <title>续通志 - 第 1159 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1159 页/共 1359 页</h1>
    <div class="content">臣吾即死复何憾鲜于氏太常典簿枢之女也巴延布哈德济因命子额森布哈奉其母闲道入闽中及死谥桓敏

　　△樊执敬

　　樊执敬字时中济宁郓城人性警敏好学由国子生擢授经郎尝见帝师不拜曰吾孔氏之徒知尊孔氏而已何拜异教为厯官江浙行省 
参政至正十二年督海运于平江卜日将发官大宴犒于海口俄有客船自外至验其券信令入而不虞其为寇也既入港即纵火鼓噪时变起 
仓猝军民扰乱贼竟焚舟劫粮以去执敬自咎失防心郁郁不解及还省会徐寿辉遣伪将项普略自饶信入昱岭关犯杭州时执敬己被命讨 
贼海上至是事急不得去掾史苏友龙进曰城内空虚无备柰何执敬曰吾淬砺戈矛当歼贼以报国不济则以死继之何畏哉俄报贼奄至遽 
上马帅众出中途与贼遇射死数人贼来转盛且纵火众皆溃贼知其无援呼执敬降执敬叱曰逆贼守关吏不谨汝得至此恨不碎汝万段何 
谓降耶乃奋刀斫贼因中枪而堕从仆田额森驰救亦中枪死事闻追封鲁国公

　　△全布延萨里 【噶海齐】

　　全布延萨里字子仁高昌人初为中书省检校时太师江嘉努擅权台谏无敢言者布延萨里独于众中屡数其过谔谔无惧色及拜监察 
御史即首劾汪嘉努十罪乃见黜然气节益振不以摧折稍阻厯授赣州路达噜噶齐发奸摘伏一郡肃然至正十一年颍州盗起即修筑城垒 
发公帑募勇士得三千人练习皆可用属邑有被陷者遣兵克复之境内悉安十六年以功拜江西参政分省赣州时江西下流诸郡皆为陈友 
谅所据乃与总管噶海齐戮力同守友谅遣其将幸文才率兵围赣使人诱降布延萨里斩其使日擐甲登城拒战凡四阅月兵少食尽义兵万 
户玛哈玛迪沙欲举城降布延萨里不从遂自刭事闻赠谥儆哀噶海齐守赣尤久城陷贼将胁之降噶海齐曰与汝战者我也尔贼毋杀赣民 
当速杀我遂见杀

　　△桑节 【拜布哈】

　　桑节字吉甫河西人曾祖多尔济祖绰斯戬多尔济父绰斯戬世事太祖宪宗世祖为克埒穆尔齐桑节少给事仁宗潜邸以精敏称至治 
朝累迁为宣政院使出为江南行台御史大夫时承平日久内外方以观望为政桑节独持风裁御史行台必敕厉而遣之湖东签事三宝珠性 
廉介所至搏贪猾无所贷御史有以私请者拒不纳则诬以事劾之章至桑节怒曰若人之廉孰不知之乃为是言耶即奏杖御史而白其诬执 
政者恶之移湖广行省平章政事湖广地连江北威顺王 【按威顺王名库春布哈时统军镇湖广详见顺帝本纪】 岁尝出猎民病之又起 
广乐园多萃名倡巨贾以网利有司莫敢忤桑节至谒王面责之王急握手谢为悉罢其所为有胡僧小住持者服三品命恃宠横甚数以事浚 
轹官府桑节命掩捕之得妻妾女乐妇女十有八人狱具籍之由是贫弱称快至正十一年汝颍妖贼起会僚属议或言郑万户老将也 【郑 
万户史传阙名】 宜起用之桑节乃募士兵完城池修器械严巡警悉以其事属郑贼伪遣其党二千来降桑节与郑谋审得其诈歼之械其渠 
魁数十人以俟命适有旨召为大司农同僚受贼赂且嫉其功乃诬郑罪释其所械者明日贼大至内外响应试昌遂陷桑节入见具陈贼本末 
帝大喜命赐食时宰不悦奏为江西行省平章政事桑节至江东诏令守江州时江州己陷贼据池阳太平官军止三百人贼号百万众皆欲走 
桑节曰畏贼而逃非勇也坐而待攻非智也乃贷富人钱募得三千人具舟楫直趋铜陵克之又破贼于白马湾分兵蹑之抵白湄贼穷急回拒 
官军乘胜奋击贼尽殪擒其渠魁周驴军声大振遂复池州 【按布延特穆尔传至正十二桑节与额森特穆尔曼济哈雅布延特穆尔会兵 
败贼于丁家洲遂复铜陵及池州此传专言桑节以三千人克捷而不及他将互异】 乃命诸将分道讨贼复石埭诸县进据清水湾伺者告贼 
舰至自上流顺风举帆众且数十倍诸将失色桑节命伏兵横港中偃以待风怒水驶贼奄忽而过乃举旗张帆鼓噪薄之贼又大败时贼久围 
安庆捷闻遽烧营走进复湖口县克江州留兵守之命王惟恭栅小孤山而桑节自据番阳口缀江湖要冲以图恢复时湖广已陷江西被围淮 
浙亦多故无继援以者日久粮益乏士卒咸困或言东南完实盍因粮以图再举桑节曰吾受命守江西必死于此众莫敢复言有顷贼乘大船 
四集官军力战众死且尽桑节之从子拜布哈死之桑节坚坐不动贼发矢射乃昏仆贼素闻其名不忍害舁置密室中至旦乃苏贼罗拜争馈 
以食桑节斥之遂不复食凡七日乃自力而起北面再拜曰臣力竭矣遂绝桑节为人公廉明决及在军中能与将士同甘苦以忠义激人心故 
能以少击众得人死力云 【按桑节道通余阙三人皆死于陈友谅忠节表着元史旧系例传今并移入忠义】

　　△道通

　　道通高昌人自号石岩性深沈寡言以世冑入官授直省舍人厯官清显素负能名调信州路总管移平江皆以善政称至正元年迁大都 
路达噜噶齐递迁为江浙行省平章政事十一年仍以平章政事行省江西是年贼起蕲黄平章政事塔奇勒布哈将兵捍江州既而士寇蠭起 
道通素不知兵仓皇无所措用左右司郎中布延布哈荐以致仕左丞章巴延署本省左丞事专任调遣军旅巴延欣然至与布延布哈设御敌 
计甚悉明年湖广陷塔奇勒布哈由江州遁还布延布哈将兵往江州至石头渡遇贼战败道通大恐即怀印遁布延布哈还与巴延定为守城 
之计后数日道通自南昌民家来归遂议分门各守以备敌既而贼来围城城中昼夜坚守而道通素恤民能任人故众乐为之用围两月民无 
离志道通密召死士数千人而涂以青额抹黄布衣黄衣为前锋又选精锐数千为中军命万户章托音布尔噶岱领之夜半开门伏兵栅下黎 
明钲鼓大震因奋击贼贼惊为神败走乘胜捣其营复分兵扫其余党时章巴延布延布哈之功居多巴延寻以病卒朝廷以道通捍城有功加 
大司徒开府复命额琳沁巴勒为江西行省左丞相以和尼齐为左丞同将兵来江西未几额琳沁巴勒卒道通属利尼齐平富端二州分镇其 
地适岁大旱公私匮乏道通乃移咨江浙行省借米数十万石盐数十万引分给军民由是按堵如故而贼亦不敢犯其境十八年陈友谅复攻 
江西城时和尼齐已升平章政事加营国公行便宜事任专兵柄而素与道通不相能且贪忍不得将士心见城旦陷遂夜遁道通亦弃城退保 
抚州路欲集诸县义兵以图克复而势已不可为因叹曰我为元朝大臣城陷不守尚何面目见人适贼追者至道通欲迎敌渡未登岸为贼所 
害事闻赐谥忠烈

　　△余阙 【李宗可纪守仁陈彬金承宗特穆尔布哈段桂芳和斯布哈锡里卢廷玉葛延龄邱卺许元琰谔都玛勒黄寅孙黄多伦岱杨 
恒余中陈巨济】

　　余阙字廷心一字天心唐古氏世家河西武威父实喇藏布官庐州遂为庐州人少丧父授徒以养母元统元年赐进士及第授同知泗州 
事俄召入应奉翰林文字转中书刑部主事以不阿权贵弃官归寻以修辽金宋三史复召入翰林为修撰拜监察御史改中书礼部员外郎出 
为湖广行省左右司郎中会莫猺蛮反右丞实保当帅师坚不往阙促之辞以刍饷不足阙曰此不难致下令趋之三日皆集实保乃行复以集 
贤经厯召入迁翰林待制出签浙东道廉访司事丁母忧归庐州盗起河南至正十三年起阙副使签淮西都元帅府事分兵守安庆抵官甫十 
日寇至拒却之乃与诸将议以湾山八社土壤沃饶悉为屯田明年大饥乃捐俸为粥以食民失业者咸安集之升同知副元帅又明年大旱为 
文祈湾山神三日雨岁以不饥盗方据石荡湖出兵平之十五年秋稼登得粮三万斛阙乃浚隍增陴环以深堑植才为栅城上起飞楼表裹完 
固俄升都元帅时羣盗环布四外阙居其中左提右挈屹为江淮保障论功拜江淮行省参知政事仍守安庆通道于江右商旅四集池州赵普 
胜帅众攻城连战三日败去未几又至相拒二旬始退十七年赵普胜同青军两道来攻拒战一月余竟败走拜淮南行省右丞沔阳陈友谅自 
上游直捣小孤山义兵元帅胡巴延与战不胜遂薄城下阙遣兵扼于观音桥俄饶州祝寇攻西门关战却之 【按战却之传文原作斩却之 
是时祝寇仅敛兵稍退固未尝获而诛之不得云斩今改】 既而贼乘东门红旗登城阙简死士力击败复败去俄并军攻东门二门又却之贼 
恚甚攻益急普胜军东门友谅军西门祝寇军南门羣盗四面蚁集外无一甲之援阙徒步提戈为士卒先士卒哭止之挥戈愈力斩首无算阙 
亦被十余创日中城陷阙引刀自刭堕清水塘中阙妻伊伯氏及子德生女福童皆赴并死 【按续通鉴纲目作阙妻蒋氏妾伊伯耶律氏子 
德臣女安安甥福童皆赴井死视此较详且有异同】 时守臣韩建一家被害建方卧疾骂贼不屈贼执之以去不知所终城中民相率登城楼 
自焚死者以千计其知名者万户李宗可纪守仁陈彬金承宗元帅府都事特穆尔布哈万户府经厯段桂芳千户和斯布哈锡里卢廷玉葛延 
龄印卺许元琰奏差谔都玛勒百户黄寅孙安庆推官黄多伦岱经厯杨恒知事余中怀宁分陈巨济等凡十八人计城陷之日则至正十八年 
正月也阙号令严信与下同甘苦然稍然违令即斩以徇一时将士乐为致命军旅之暇即注周易帅诸生谒郡学会讲立军士门外以听使知 
尊君亲上之义有古良将风烈追封幽国公谥忠宣阙留意经术五经皆有传注工诗文及篆隶既死贼义之求尸塘中具棺敛葬于西门外

　　△周镗 【谢一鲁】

　　周镗字以声浏阳州人笃学通春秋登泰定四年进士第官大冶县尹镗状若尪懦而毅然有威不可犯抑豪强惠穷民治行为诸县最会 
修功臣列传擢翰林国史院编修官出为四川行省儒学提举便道还家至正十一年红巾盗起湖南北郡县皆陷浏阳无城守盗至民皆惊窜 
镗告其兄弟使还引自谓我受国恩脱不幸必死毋相累也贼至得镗欲推为主镗厉声大骂贼知不可屈乃杀之同时有谢一鲁字至道亦浏 
阳人至元乙亥乡贡进士尝为石林书院山长贼陷潭州一鲁奉亲匿岩谷中官兵复郡邑亡者稍归乃还理故业俄而贼复至生缚之一鲁骂 
贼甚厉举家咸还害

　　△聂炳 【达尔】

　　聂炳字韫夫江夏人元统元年进士授同知平昌州事至正十二年迁知荆门州纔半岁红巾贼至荆门不守炳出募士兵得众七万复其 
城又与四川行自平章耀珠复江陵县既而贼势复振伪将俞君正合兵来攻炳率孤军昼夜血战援绝城陷为贼所执极口骂不绝贼以刀抉 
其齿尽乃支解之时有明安达尔字士元唐古氏炳同年进士也为潜江县达噜噶齐贼至率勇敢出击擒其伪将刘万户进营芦洑比城陷鬬 
死举家歼焉

　　△刘耕孙 【刘焘孙　刘硕】

　　刘耕孙字存吾茶陵州人至顺元年进士授临武县尹县近蛮獠耕孙至为建学校求民闲俊秀教之设俎豆习礼让三年文化大兴厯建 
德徽州瑞州三路推官所至详谳疑狱俱有政绩至正十二年蕲黄贼破湖南耕孙倾家赀募义丁以援乡里贼至辄却故茶陵久不失守十五 
年转宁国路推官岁饥劝富民出粟赈之活者万计会长枪军索诺木巴勒等攻宁国耕孙分守城西南日署府事夜率兵乘城固守贼引众缘 
堞而上城陷力战遇害弟焘孙以国学下第授常宁州学正湖南陷常宁长吏弃城走民奉印请焘孙为城守城赖以完者一年外援既绝死之 
长子硕为江夏鲁湖大使起义兵援茶陵亦死之 【按同时死节者尚有刘与孙系焘孙弟官南丰州同知值寇乱仗节死于台城详见楚纪 
】
</div>
    <div class="pagination">
<a href="续通志_page1158.html">上一页</a><span>...</span><a href="续通志_page1154.html">1154</a><a href="续通志_page1155.html">1155</a><a href="续通志_page1156.html">1156</a><a href="续通志_page1157.html">1157</a><a href="续通志_page1158.html">1158</a><span class="current-page">1159</span><a href="续通志_page1160.html">1160</a><a href="续通志_page1161.html">1161</a><a href="续通志_page1162.html">1162</a><a href="续通志_page1163.html">1163</a><a href="续通志_page1164.html">1164</a><span>...</span><a href="续通志_page1160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
