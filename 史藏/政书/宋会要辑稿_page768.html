<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 768 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 768 页/共 1125 页</h1>
    <div class="content">十年正月十二日，诏：「自今在京诸寺监丞有阙并从朝廷选差，更不举官。」 
六月四日，中书门下言：「吏房删定到选人举充职官已移注者，不得别奏举差遣。其举充县令、职官知县虽不依常例，亦不许举辟。如愿依常调资序举辟者听。」从之。 
八月二十四日，监察御吏里行黄廉言：「申饬两制、近臣、诸路监司，求其才行优异者，各举一人。」诏内外待制以上及台谏官、发运、转运使、提点刑狱、转运判官各于文臣内举才行堪任升擢官一员，令中书审察。如所举不谬，取旨随材试用。仍限一月内闻奏。即不得举已系带职及两府、自己亲戚。 
十月二日，中书门下言：「同知审官西院窦卞乞应系不拘常制奏举官，并行寝罢。今看详闲慢去处，若令依旧，诚恐罪累违碍之人得以干求。欲今后除事干要切，且令依旧外，余并令依常制举辟。」从之。 
元丰元年闰正月初九日，诏刑部、大理寺自今后奏举习学公事，并举曾试刑法、得循两资以上人。 
十九日，诏提举官：其当举官，于开封府界提点、诸路转运使副、判官、提点刑狱见举官数内均减立法。详见提举常平门。 
二月二十五日，三司言：「在京仓库支纳浩澣，自御厨至店宅务，其监官乞奏举。」从之。 
      
五月二十一日，提举茶场李稷言：「三路三十六场大小使臣殆及百员，乞不限员数，举三班使臣。」从之。内岁许举官十员，候三年茶法成序取裁。 
六月七日，京东路体量安抚黄廉言：「本路被水之初，乞私委监司察灾伤县令不得力者，听于不经水灾若事简县对移。如阙人，即于得替待阙人不依常制奏举。」从之。详见水利门。 
十一日，提举成都府等路茶场蒲宗闵言，乞依李稷举劾官吏。诏宗闵与理转运判官资序，所举京官、县令及使臣升陟，比李稷所举人三分之一。其州县官吏于茶场司职务有违，亦许按劾。 
二十一日，诏：「应内外臣僚昨举才行堪升擢官，令中书察人才取旨。」 
七月一日，诏御史台：推直官虞肇、冯如海年齿衰迟，资性疲 ，不足称办职事，可并送审官东院，令本台举官以闻。 
十月十三日，诏三司、司农寺各同罪举升朝官五人，充诸路提举官，限十日以名闻。 
二年五月十三日，诏右赞善大夫、同提举成都府等路茶场范纯粹荐举官，分李稷之半，听稷、纯粹同转运司举官知洋州。并从稷请也。 
十一月二十八日，诏丰州许依威、茂州，举选人为京〔官〕、职官、县令。
三年五月一日，诏御史台复六察按。立法之始，职事甚剧，无容久阙正官，以稽功绪。其见阙御史二人，令李定限十日以名闻。 
二十一日，以御史何正臣言：「近日举官，鲜以寒士为意，利禄所厚，多在贵游之家，而市易为 
      
甚。望诏中书取索在京应举差或权差已到未上官，有无本族外姻在朝食禄，取旨去留，以示公议。乞自今举官并依举京官、县令式，具亲属。」诏札与都提举市易王居卿，仍令中书立法。 
六月十六日，诏朝廷及省寺遣官至诸路，安抚、监司不得奏举。以中书言「所差官事干三四路者，乘势干请，得举主不少，恐不能无徇情苟简之獘，请立法」故也天头原批：「『以中书』下似宜双行小字。」。 
十二月十一日，知都水监主簿公事李士良言：「黄河见管大小使臣一百六十余员，并委监丞已上奏举。其所举往往有因缘，未必习知水事，欲乞今后河(扫)[埽]罢举官之制，并委审官西院、三班院选差。其都大提举官，即乞且如旧。」从之。仍诏内外官司，自来举官泛滥数多处，中书准此立法以闻。 
四年三月八日，诏在京官不得举辟执政官有服亲。以御史知杂舒亶言「近论蒲宗孟不当荐举同知枢密院韩缜侄宗弼，乞立奏举法」故也。 
七月三日，诏：「陕西缘边见聚兵马，其经营转输，全赖诸郡守、倅同力干办，其间多审官用格差注，必恐不任。今日职事，宜令转运司体量举差闻奏。要地令佐准此。」 
二十八日，诏内外官司举官悉罢，令大理卿崔台符同尚书吏部审官东西、三班院议选格。 
五年正月二十六日，诏：「诚州置兵马监押、职官、司户参军各一员，并令知沆州、主管沆诚州缘边安抚公事谢麟举官一次。诚州官任满，依沆州酬奖。」
二十九日，鄜延路经略使沈括等言：「所奏举文武官，应 
      
有违碍，并乞追差，诸处不得占留。」诏本路使臣直追取，仍以闻。其余并禀朝旨。 
二月十五日，诏提举熙河等路弓箭手、营田、蕃部共为一司，隶泾原路制置司，许奏举干当公事、准备差使、使臣三员。 
十一月八日，都大提举成都府、永兴军等路榷茶公事陆师闵言：「每年举选人改官，今乞依旧条通计，当举九人，欲特添三人外，有县令、小使臣升陟数，止依旧条并举。」从之。 
十二月十三日，提举茶场陆师闵言：「乞川路买茶起(网)[纲]场监官十员，并许不依常制指名奏差。」从之。 
六年六月一日，诏京东路转运副使吴居厚具所知通判以上，及别路监使、提举官可充本路转运司官，协力推行盐法者，及本路行盐法当选委知州、通判处以闻。 
七月十七日，知镇戎军张世矩言：「尝举知麟州郭忠绍为路分钤辖。今得知麟州訾虎臣书，称近尝出师，忠绍怒朝廷指挥照应虎臣。详忠绍怀怒君父，固非忠孝，乞不用前状。」诏世矩挟情论忠绍及缴私书，特释罪。 
七年六月十五日，诏：「都大经制熙河兰会路边防财用李宪，乞选差兰州守城小使臣五人，赴安强、米脂、塞门、浮图、义合寨计度守备。委刘昌祚以名闻，李宪毋得占留。」 
八年八月四日，诏按察司：所至官有才能显著者，保明以闻。 
哲宗元佑元年二月八日，诏：「应内外待制、太中大夫以上，限诏到一月，各举曾历一任知州以上，聪明公正，所至 
      
有名，堪充监司者二人，委中书籍记，遇转运使副、提点刑狱有阙选差。若到官之后，才识昏愚，职业堕废，荐才按罪，喜怒任情，即各依本罪大小，并举者加惩责。」 
闰二月二日，诏：「岁举官升陟者，承务郎以上并依合举改官及充幕职官、县令之数，大使臣准小使臣法，通判许举承务郎以上，依知州举充幕职官之数。」 
八日，资政殿学士、新知颍昌府曾孝宽言：「官制以前举官名数，乞委官裁定，取可仍旧者着为令。」从之。 
二十六日，诏尚书侍郎、学士、待制及两省、御史台监察御史以上、国子司业，限一月内，举经明行修堪充内外学官者二员。
四月一日，左司谏王岩叟言：「废罢诸路提举常平司等减削逐岁举官状数不少，窃恐寒素之士愈艰于进。乞复通判举官条。」诏诸州军通判每年许举选人一名，幕职州县官改官、判司簿尉充县令，仍相间举。 
十一日，诏内外待制、太中大夫以上举第二任通判资序、曾历亲民差遣、堪充转运判官者各二员，余依今年二月二日举监司指挥。 
同日，诏：「应沿边州军城寨巡检、都监、监押、寨主、防巡、诸路捕盗官及课利系三万贯以上场务，旧系举官员阙处，许依旧奏举。如数内今来事务稀少，不销奏举，及事务烦剧，合举官去处，具因依窠名，限一月闻奏。」 
十四日，诏：「三路知州带安抚使者，许奏辟本州岛官二员，余路知州带安抚使或太中大夫以上带 
      
一路钤辖，及知河南府、应天府，不以官序知雄州，各许奏辟本州岛官一员，使相及曾任执政官添举一员，虽不系合辟官处，亦许奏辟本州岛官一员。仍各同罪保举闻奏。」 
五月六日，三省言：「尚书侍郎、内外学士、待制、两省、台官、左右司郎中、诸路监司，限一月举公明廉干、才堪治剧，仍系合入知县或县令一员，令吏部不依名次差重法地分知县、县令，次差贼盗多处、万户以上县。」从之。 
六月十三日，有司言：「新制，诸州军通判每年许举选人一名，幕职州县官改官、判司簿尉充县令间举。然郡府有大小，不可无等杀，请分州军为三等。十邑以上，岁举三人，改官、职官、令各一；五邑以上，二人，令一，改官、职官互举一人；五邑以下，如新制，无邑者不举。」从之。内两员通判者分举。 
七月一日，尚书省言：「旧制，中外学官并试补，近诏尚书侍郎、左右司郎中、学士、待制、两省、御史台官、国子司业各举二员，宜罢试法。」从之。 
六日，宰臣司马光言：「臣切惟为政之要，莫若得人。百官称职，则万务咸治。然人材各有所能，或优于德而啬于才，或长于此而短于彼。虽 夔稷契，止能各守一官，况于中人，安可求备 是故孔门以四科论士，汉室以数路得人，若指瑕掩善，则朝无可用之人；苟随器授任，则世无可弃之士。臣误蒙甄擢，备位宰相，谨选百官，乃其职业。而智识浅短，见闻褊狭，知人之难，圣贤所重。寰宇至广，俊彦 
      
如林，或以恬退滞淹，或以孤寒遗逸，被褐怀玉，岂能周知 若专引知识，则嫌于狭私，难服众心；若止循资序，则官非其人，何以致治 莫若使在位达官人举所知，然后克协至公，野无遗贤矣。臣不胜狂愚，欲乞朝廷设十科举士：一曰行义纯固、可为师表科；有官无官人皆可举。二曰节操方正、可备献纳科；举有官人。三曰智勇过人、可备将帅科；举文武有官人。四曰公正聪明、可备监司科；举知州以上资序。五曰经术精通、可备讲读科；有官无官人皆可举。六曰学问该博、可备顾问科；同上。七曰文章典丽、可备著述科；同上。八曰善听狱讼、尽公得实科；举有官人。九曰善治财赋、公私俱便科；举有官人。十曰练习法令、能断狱谳科。同上。应职事官自尚书至给舍、谏议，寄禄官自开府仪同三司至大中大夫，职自观文殿大学士至待制，每岁须得于十科中举三人，非谓每科举三人，各随所知，于十科内一岁共举三人。其状云臣切见某人有何行能，并须指陈实事，不得徒饰虚辞。位在上者得举下，下不得举上。臣今保举堪充某科，如蒙朝廷擢用后不如所举，谓举行义纯固而违犯名教之类。及犯正入己赃，臣甘伏朝典不(词)[辞]辞：原作「词」，据《传家集》卷五四《乞以十科举士札子》改。。候奏状到日，付中书省置簿抄录举主及所举官姓名，别置合举官臣僚簿。岁终不举，及人数不足，按劾施行。或遇在京及外方有事，须合差官，体量相度，点检磨勘， 刷催促，推勘定夺，则委执政亲检逐簿，各随所举之科，选差合试管勾上件事务。若能办集，即别置簿记其劳绩。遇本科职任有阙，谓若经筵或学官有阙，即 
      
用行义纯固、经术精通等科，台谏有阙，即用节操方正科之类。则委执政亲检逐簿，选名实相称或举主多，或有劳绩之人补充。仍于本人除官 告前，尽开坐举主姓名于后。或不如所举，其举主从贡举非其人律科罪。犯正入己赃，举主减三等科罪。若因受贿徇私而举之，罪名重者，自从重法，则在必行，不可宽宥。虽见为执政官，朝廷所不可辍者，亦须降官示罚，所贵人人重谨，所举得人。」从之。 
八月一日，御史中丞刘挚言：「旧例，举官皆有定员，唯京朝官、大使臣升陟，每岁不限其数。请应在京臣僚依外路比类限定员数。」诏吏部立法以闻。 
六日，太皇太后谕辅臣曰：「台谏官言近日除授多有不当。」司马光言：「朝廷近诏臣僚举可任监司者，既令各举所知，必且试用，待其不职，然后罢黜，亦可并坐举者。」吕公着曰：「举官虽是委人，亦须执政审察人材，择可用者试之。」光曰：「自来执政只于举到人中，取其所善者用之，余悉弃去，何尝曾审择 」韩维曰：「光所言非是。朝廷极士大夫之选，择执政七八人，岂可谓抡选无益，而直信举者之言 且刑罚但可施于已然之后，今不先审察，待其不职而后罚之，甚失义理。」李清臣曰：「若待其不职，然后罢黜，人必有受其獘者。」 
十一月二日，诏吏部选在部大使臣年五十五以下，曾经亲民两任、内边任一任成资以上，不曾犯赃私罪情重，有本路帅臣、监司、总管三人以上同罪奏举者，具历任申 
      
密院审察人材上簿，候有阙，与在院人衮同取旨定差天头原批：「『衮』字有误。。 
四日，中书省言：「臣僚上言，比诏大臣荐馆职，又设十科举异材，请并依元丰荐举令，关报御史台。非独内外之臣各谨所举，庶使言者闻知，得以先事论列，不误选任。」从之。 
二十二日，吏部言：「准 ，尚书侍郎、内外学士、待制、两省、台官、左右司郎官、诸路监司，各举公明廉干、材堪治剧，仍系合入知县或县令一员，令吏部不依名次差充重法地分知县、县令。今差贼盗多处万户以上县，任满，委监司保明治状，作三等推赏。有任满酬奖者，听从重。仍令吏部考较等第以闻。今详立到考较等第，其旧有任满酬奖者，听累赏。」从之。 
《文献通考》：哲宗元佑时，司谏苏辙言：「祖宗旧法，凡任子年及二十五，方许出官。自余进士、诸科初命及已任而应守选者，非逢恩不得放选。先朝患官吏不习律令，欲诱之读法，乃减任子出官年数，除去守选之法， 令试法，通者随得注官。自是天下争诵律令，于事不为无补。然人人习法，则试无不中，故荫补者例减五年，而选人无复选限。吏部员多阙少，闻今已用元佑四年夏秋阙。官冗至此，亦极矣。宜追复祖宗守选旧法，而选满之日，兼行先朝试法之科，此亦今日之便也。」 
荫补入学，肄业一年，不犯上三等罚，方许就铨试。 
御史上官均言：「定差不便有七，诸路赴选中试，乃差八路，随意即射，不均一也；诸路吏选有待试，有需次，率及七年，方成一任，略计八路就注，若及七年，已更三任矣，不均二也；八路虽坐愆停罢，随许射注，而吏选无愆犯人既须试法，又待次大率四年，方再得禄，况八路待次又许权摄，禄无虚日，不均四也；八路土人得特奏名者，免试就注家便，年高力惫，不复望进，往往营私废职，其獘五也；仕八路久，知识既多，土人就射本路，不无亲故请嘱，其獘六也；八路监司地远而专，便使漫灭功过名次，人亦不敢争校，故有力者多得优便，而孤寒滞却，其獘七也。定差本意止因省迓送顾费，然事极獘生。八路阙常有余，吏部阙常不足，今立法互季迭用，而运司定差犹占其半，是半均半不均也。如闻迓送顾直，岁计不甚 
      
多，用坊场河渡钱已可给用。请并八路定差，尽归吏部，殊为均便。」光又言：「朝廷执政只八九人，若非交旧，无以知其行能。不惟涉徇礼之嫌，兼所取至狭，岂足以尽天下之贤才 若采访毁誉，则爱誉憎毁，情伪万端，与其听游谈之言，曷若使之结罪保举。故臣奏设十科以举士，其中一科公正聪明、可备监司。诚如请属挟私所不能无，但有不如所举者，严加谴责，无所宽宥，则今后自然谨择，不敢妄举矣。」诏皆从之。诏大臣奏举馆职，并如制召试除授。其朝廷特除，不用此令。 
《宋史 选举志》：元佑元年，复制科。奏上而次年试论六首、御试策一道，召试、除官、推恩，略如旧制。凡廷试前一年，举奏官具所举者策、论五十首。右正言刘安世建言：「祖宗之待馆职也，储之英杰之地，以饬其名节，观以古今之书，而开益其聪明，稍复其廪，不责以吏事，所以滋长德器，养成名卿贤相也。近岁其选寖轻，或缘世赏，或以军功，或酬聚敛之能，或徇权贵之荐。未尝较试，遂获贴职，多开幸门，恐非祖宗德意。望明诏执政，详求文学行谊，审其果可长育，然后召试，非试毋得辄命，庶名器重而贤能进。」元佑三年，乃诏大臣奏举馆职，并如旧召试、除授，惟朝廷特除，不用此令。安世复奏曰：「祖宗时入馆，鲜不由试。惟其望实素着，治状显白，或累持使节，或移镇大藩，欲示优恩，方令贴职。今既过听臣言，追复旧制，又谓『朝廷特除，不在此限』，则是人材高下，资历深浅，但奏举皆可直除，名为更张獘源。而臣愿仿故事，资序及转运使方可以特命除授，庶塞侥幸，以重馆职之选。」 
二年三月六日，诏：「左右厢店宅务、诸司诸军专计司、粮料院、香药库、北抵当所、粳米上中下、麦料上下诸界，旧隶三司举官，其令户部奏辟，着为令。」 
十六日，诏：「内外待制、太中大夫以上，岁举第二任通判资序人堪知州者一人，送吏部籍记，遇三路四县以上知州军阙，先差本等，次差岁举通判资序人。如资序举主同，即兼用本部格差注。其见任知州王子文、霍唐臣、张尧士、赵衮不可为郡，令逐路转运司体量治状以闻。」先是，殿中侍御史吕陶言四人者治郡无状，请命从官以上荐，故有是诏。 
《文献通考》：二年，殿中侍御史吕陶言：「郡守提封千里，生聚万众，所系休戚，而不察能否，一以资格用之，凡再为半刺，有荐者三人则得之矣。 
      
不公不明，十郡而居三四，是天下之民半失其养。请令内外从臣岁举可为守臣者各三人，略资序而采公言，庶其可以择才庇民也。」诏内外待制、太中大夫以上岁举再历通判资序、堪任知州者一人，籍于吏部，遇三路及一州而四县者其序守臣有阙，先差本资序人，次案籍以及所荐者。 
八月此条原为大字，据《文献通考》卷三八原文改为小字。，殿中侍御史韩川
言：「近委太中大夫以上岁举守臣，而荐所不及，虽课入优等，皆未预选，此倚荐以为信也。然太中大夫以上，率在京师，唯驰骛请求，因缘宛转者常多得之，迹远地寒，虽历郡久，治状着，课入上考，偶以无荐，则反在通判下，不许入三路及四县州。且州以县之多少而分简剧，亦为未尽。盖繁简在事不在县，固有县多事不繁，亦有县少事不简者。愿参以考绩之实，着为通令，仍不以县之多少而为简剧。」诏吏部立法以闻。已而岁举积多，吏部无阙以授，四年，遂罢太中大夫以上岁举法，唯奉诏乃(奉)[举]焉。 
四月二十一日，诏：「在京职事官岁合举官升陟者，文臣六曹尚书以上各六人，待制以下各四人，左右司郎官以上各三人，军器少监以上各二人，武臣观察使以上各二人，着为令。」 
二十六日，诏：「臣僚所举十科堪充将帅武臣，令枢密院别置簿录记姓名。内未经擢用人，虽不应路分将官选法，遇有阙，委执政体量精力材实，取旨特差。」 
五月二十六日，诏：「阙台官，令学士院举官二员，两省谏议大夫以上同举四员，御史中丞、侍御史同举二员以闻。」 
八月十六日，殿中侍御史韩川言：「朝廷之于人材，常欲推至公以博采，及其立法 
      
，则几于利权势而抑孤寒；常欲取勤绩以赴用，而要其终，则莫不取虚名而废实效。近委太中大夫以上，岁于知州、通判人内举充知州，遇三路及诸路四县以上处阙，先差本等，次通判，皆谓被举者。余虽考课上等，亦不得预。朝廷之意，固欲得人，而所荐未必公也。今太中大夫以上率在京师，唯驰骛请求，因缘宛转者得之为多，迹远地寒者固鲜。夫寒士虽久历为郡，及治状已着，考课入上等，偶无近法之荐，则反在通判下，不许入三路，又不许入四县处。彼获一章，即升躐等级，超压老旧，何其幸耶!又以州四县以上为事剧，三县以下为事简，事之繁简在民户众寡，不系邑之少多。臣请以荐举之意，绩效之实，相参修正此条，庶几无獘。其所差知州军，更不限县数。」诏吏部立法以闻。 
三年九月十六日，诏：「诸路帅臣、监司、文臣知州带一路钤辖，岁终各察所部诸司使以下大使臣可备选择之人，不限军班杂流出身，并明具材行事实、宜充是何任使，不拘员数，实封保明闻奏。委枢密院置簿，参核其人，以备随材擢用。若所奏不当，论如贡举非其人法。」从佥书枢密院事赵瞻所请也。 
十一月十二日，诏自今臣僚有特荐举，毋得列衔闻奏。 
闰十二月十二日，诏文臣监司、武臣路分都监以上不许奏举充十科。 
二十二日，诏诸路监司勿荐侍从官以上及帅臣。从左司谏韩川请也。 
四年二月二 
      
日，御史中丞李常等言：「朝奉郎何宗元学问通浃，乞随才录用。」翰林学士许将言：「太学博士陈祥道尤深于礼，尝增广旧图及考先儒异同之说，着《礼书》一百卷，望试以礼官，取所为书付之有司。」诏以何宗元为国子监丞，陈祥道为太常博士。 
五日，吏部言：「元丰中立定荐举文臣承务郎、武臣崇班以上升陟员数，自后荐举官司以所举数足，又泛为考察之荐，于法不应收使。」诏今后文臣系知州军资序及武臣路分都监、知州军以上，方许奏乞考察。 
五月二十五日，三省言：「太中大夫以上每岁奏举到知州，见在部人数甚多，致差注不行。及经明行修人，系每遇科场奏举。」诏今后并遇降诏，方许奏举。 
六月六日，中书省言：「尚书侍郎、学士、待制及两省官、御史台监察御史以上、左右司郎官、国子司业各限一月举内外学官二员，今后有(关)[阙]日，亦合依此。」从之。 
七月八日，诏亳州司户参军、充徐州教授陈师道，候太学博士有阙差。从左谏议大夫梁焘荐也。 
二十三日，吏部言：「选人任知县、县令，事务繁重，旧法令监司、知州、通判每岁限定人数举充，已是暗升一资。若到任有改官举主二人，又得循资，及比常调复减举主一人改官。近有不由县道，仍带奏举资序，如诸州教授之类，显属侥幸。欲今后教授并特许奏辟差遣，如系奏举职官、知县、县令资序，候得替，合该磨勘，并依常调本资考第。举 
      
主升改官资，如愿罢，只就奏举知县、县令者听。其吏部选注奏举职官、知县、县令人，所充差遣条更不施行。」诏除县丞及开、祥两县尉系县官外，其帐司官及江宁府等处八十九员录事参军，非元举职事，并依格注常调令录。其应差奏举职官、知县、县令条贯并罢。 
二十四日，诏：「监司、帅守今后荐举官，并于状内具在任事迹及素来行业，方与上簿记录。或有任用，更加详察。」从太师文彦博请也。 
五年二月二日，诏罢诸州军通判奏举改官。从殿中侍御史孙升之请也。 
五月八日，诏：「三路帅臣、监司于本辖见任及前任武臣、诸司副使以上，系军班出身内，精加选择才略声迹为众所推之人一两员，堪充路分以上主兵任使者，限一月，密具职位姓名，实封保明以闻。如已系路分以上及将领，亦听选举。仍令枢密院籍记姓名，取旨升擢。」 
六年二月二十七日，大理寺言：「因举官缘坐已经恩者，如罪人不该原减，听减一等。若再会恩，从原减法，罪人该特旨及于法不以赦降原减者，举主自依赦降。」从之。 
</div>
    <div class="pagination">
<a href="宋会要辑稿_page767.html">上一页</a><span>...</span><a href="宋会要辑稿_page763.html">763</a><a href="宋会要辑稿_page764.html">764</a><a href="宋会要辑稿_page765.html">765</a><a href="宋会要辑稿_page766.html">766</a><a href="宋会要辑稿_page767.html">767</a><span class="current-page">768</span><a href="宋会要辑稿_page769.html">769</a><a href="宋会要辑稿_page770.html">770</a><a href="宋会要辑稿_page771.html">771</a><a href="宋会要辑稿_page772.html">772</a><a href="宋会要辑稿_page773.html">773</a><span>...</span><a href="宋会要辑稿_page769.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
