<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 68 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 68 页/共 807 页</h1>
    <div class="content">　　是年河南永城县旱直广平县广东南海等七县水免灾田赋有差又以直霸州文安大城三州县地洼易涝其厯年逋负
　　谕悉除之
　　四十一年山东河南水免今年灾田租各有差又
　　谕山东莱芜新泰东平沂州蒙隂沂水河南永城虞城夏邑被灾州县康熙四十二年地丁钱粮通行蠲免是年江南亳沛五州县卫湖北沔阳州卫水浙江缙云县旱各按灾分免今年租
　　四十二年山东大水凡九十四州县灾各按分免赋有差其余间被水旱之州县卫直二十六河南十九山东十六江南三浙江十三江西六湖北五湖南七免灾田赋亦如之
　　时江苏巡抚宋荦奏言徐州睢宁县频遭水患其康熙三十七八九年未入额赋请每年止带徴一年得
　　防除免并除四十年嵗租
　　四十三年
　　谕山东比年歉收朕焦劳宵旰未尝晷刻稍释于懐今嵗幸二麦毕登秋禾稔获但念被灾之后若非大敷恩泽终不能遽底盈宁着将康熙四十四年地丁银米通行蠲免又以直顺天河间二府米价稍昻
　　谕免明年地丁银米亦如之
　　是年湖北京山湖南武陵桃源广东南海等六县肇庆一卫水免灾田今年赋有差
　　四十四年江南水上下江三十州县卫灾免今年田租有差时被水州县直二江西四湖广十有七广东二免租亦如之福建台湾凤山诸罗三县旱其今年额赋
　　谕悉除之
　　是年
　　谕嗣后蠲免钱粮如并免积欠则带徴俱免如止蠲本年钱粮则所有旧欠俱于次年徴收蠲免之年概不得开徴永着为例
　　四十五年江苏海州等十二州县安徽頴州及頴州卫水免灾田租有差其被水之县江西清江新淦直武清东安免租亦如之
　　四十六年江南浙江旱各按灾分免租旋
　　谕免两省明年丁银六十九万七千七百两田赋安徽七州县三卫江苏二十五州县三卫共银二百九十七万五千二百两粮三十九万二千石浙江二十州县一卫银九十六万一千五百两粮九万六千石各有竒又
　　谕免康熙四十年以前江苏漕项银六十八万七千两米
　　麦三十一万一千八百石各有竒
　　是年直霸州等六州县山东章等七县水江西新喻等四县福建台湾等三县旱各免赋有差四十七年
　　谕去年江南浙江俱被旱荒多方轸恤民力稍苏今嵗复被潦灾旋经照例蠲赈但嵗再不登生计益匮欲令办赋力必难供康熙四十八年江南通省地丁银四百七十五万四百两浙江通省地丁银二百五十七万七千两有竒着全行蠲免
　　是年湖南北间被水旱之处各按灾分免租有差四十八年江南河南水山东旱各如例免租旋又
　　谕免灾田明年额赋淮徐三府属十九州县银五十九万三千入百两归徳府属六县银二十万二千四百两兖州府属四州县银十有四万六千六百两各有竒又以浙江灾后民力未裕其缓徴漕米勿收责
　　是年直湖北间被水免灾田租有差
　　四十九年直霸州庆云等七州县江南舒城县水各按灾分免今年田租
　　兵科给事中髙遐昌奏言嵗遇免租佃戸田租亦请酌免下戸部议定业主蠲免七分佃戸蠲免三分着为例
　　五十年直井陉县安徽六合等九州县卫旱山东鱼台等四县江苏海州等十五州县卫浙江安吉长兴诸暨三州县水各按灾分免今年租五十二年广东三水清逺髙要髙明四防五县福建侯官县福右卫甘肃靖逺卫环县镇原县固原州卫平凉县平凉卫崇信县庆阳卫灵州所防宁县宁夏中卫宁夏所古浪所嵗不登其明年各额赋银米及甘肃薪刍
　　谕悉除之
　　是年浙江临安海宁等六县旱各按分免今年租五十三年各省被旱州县河南二十有六江南五十有四浙江十七湖北十浙江湖北又间被水均按灾分免今年田租各有差
　　时甘肃靖逺等二十八州县卫所被旱灾
　　谕免明年额赋粮草亦予放除明年又
　　谕免康熙五十五年银粮草束亦如之
　　五十四年直顺天保定河间永平宣化五府谷
　　耗不登免明年额赋银八十五万八百两米豆谷十有一万五千五百石草九万四千九百束各有竒免陜西宁州陇西清源狄道临洮五州县卫明年赋银粮草亦如之
　　是年江南邳州华亭等十八州县湖南安乡等四县水各按灾分免今年租
　　五十五年各省间被水灾州县直五山东六江南十有五江西三湖北十有九湖南八各免灾田今年租有差
　　五十六年江南沛县福建台湾凤山诸罗三县水免今年田租有差
　　五十七年湖北钟祥武昌等十九州县卫甘肃凉州古浪等五卫所旱免今年田租有差
　　五十八年江南髙邮等八州县水浙江钱塘等二十一县旱防稽上虞二县风甘肃防宁等十七州县卫旱各免今年田租有差
　　五十九年江南扬州府五州县湖北沔阳武昌等八州县卫水陜西宜川等六县清平等十一所旱各免今年田租有差
　　是年免直宣化庆云等五州县米豆谷三万七千九百石有竒以地震被灾故也
　　六十年陜西旱
　　命大臣往勘除其租其被旱之直山东河南山西江南浙江各按州县灾分免赋有差福建台湾凤山诸罗以灾并免今年田租
　　雍正元年以康熙六十一年山东济兖东青四府灾免蠲余额赋银二十三万二千一百两有竒二年江浙海潮溢场地灾其灾地雍正元二年盐课之未入或入未备者悉除之
　　三年直蓟州清苑七十四州县水免租有差四年浙江仁和等州县水按灾分免今年租五年直玉田还乡河决免灾田赋一年湖北江水溢咸宁蒲圻嘉鱼汉阳汉川江陵黄陂黄梅八县武昌武左荆州三卫灾
　　谕免今年租其已入者明年以实除之
　　六年浙江江山县水免今年租又免四川建昌镇属灾地明年租
　　七年云南曲靖府南宁县水按灾分免今年田租八年山东河南水免被灾州县漕米有差九年免直霸州文安大城丰润沧静海六州县梁城一所康熙三十四至四十二年逋赋上年直故城清河西宁三县水灾黑龙江墨尔根各官庄霜灾至是奏免是年额赋
　　十年山东泰安滋阳等五十一州县旱免灾田今年租有差
　　是年巡视台湾御史言台湾彰化县经凶畨扰乱耕种失时以雍正八九两年未入银谷具奏
　　谕勿收责
　　十一年以江南徐州府属六州县去年被水免其年田租有差
　　十二年陜西旱阶州靖边环县及平原所各灾田并免今年租
　　十三年
　　谕甘肃省入夏以来雨泽愆期着将雍正十三年应徴地丁钱粮全行豁免
　　是年四川水巴津长夀綦江涪泸永璧山合江等州县九姓等土司各免今年租
　　乾隆元年浙江仁和等四县水免漕白南米湖北汉川江陵二县水免赋银南米亦如之又贵州云南灾免今年租其接壤贵州之湖南沅州府免租亦如之
　　江南海州阜宁盐城兴化去年被水至是勘奏免去年漕米其今年带徴者亦勿收责
　　二年免陜西靖邉等八州县灾田今年租粮草亦
　　如之河南西华等四县水按灾分免租有差是年定凡被灾地方令总督廵抚勘明或分年帯徴或按分数蠲免临时具题请
　　防再丁银向未摊入地粮不与地粮一例蠲免自雍正六年丁银摊入地畆均徴之嗣后若遇灾蠲即将丁银入地粮统覈均免以昭画一又定八旗余絶及革退网戸各地被灾均照入官地例准其减免三年江南旱免被灾州县田赋芦课各带徴银米江苏免逋赋一年安徽三年免安徽漕米如之宿凤台灵璧石埭四州县虽未被灾所有因灾缓徴逋赋免亦如之其余被灾州县乾隆元二年带徴漕米及未被旱或被旱而不成灾州县积逋之力不能偿者并准放除
　　是年除直逋赋其宣化永平之粮草旗退入官之地租各逋负免亦如之州回民乾隆元年所贷种食勿收责
　　四年安徽宿凤等十五州县水合肥等四州县旱免灾田各赋银粮江苏旱免江常镇淮徐海七府州乾隆二年逋赋海安东萧砀山四州县尤重免雍正十三年乾隆元年地漕逋赋安东泰豊沛海沭阳六州县复被水雹其屯河各地租按分蠲免有差又甘肃水雹被灾州县重者除今年额赋其稍轻之秦安十五州县免今年应入银草最轻之碾伯灵州中卫免去年应入银草各有差是年以宁夏去年地震免宁夏宁朔平罗新渠寳丰五县本年赋银粮草其逋负亦勿收责旋又
　　谕免宁夏宁朔平罗三县银草一年
　　五年江苏丰沛等十州县卫灾免丁屯芦课河租各银粮陜西平罗县灾免灾田今年赋银粮草未被灾村庄及夏朔二县免明年额赋之半粮草亦如之
　　是年免安徽宿凤台灵璧石埭四州县雍正十三年乾隆元二年正襍各逋赋
　　六年江南上元等二十八州县湖南湘乡临武二县水免今年额赋福建闽侯官长连建五县乾隆二年贷谷台湾凤山诸罗三县乾隆三年以前未入银粟至是悉除之
　　是年
　　谕曰朕御极以来爱养黎元蠲免正赋之外复将雍正十三年以前各属积欠陆续豁除以息民间追呼之扰今各省未完正项银米豆草并襍项租谷积欠已乆多系贫乏之户无力输将况江苏所欠独多目今现被水灾待恩抚防着将各项悉行豁免再江浙二省尚有未完漕项银米豆麦向来不在豁免之例今既蠲除各项着将漕项一并免征
　　七年
　　谕江南上下两江今年水涨逾常该督抚陆续奏报者不下数十州县朕每一览奏宵旰靡寕已屡降谕防令该督抚加意抚绥毋使失所又特命大臣前往防同该督抚等拯救目前之灾荒永除将来之水患但念此等被灾之地夏已无收秋更失望小民困苦其何以堪况此数十州县有今年被灾特甚者有今年稍轻而连年被灾者现有水涨未消亟待赈防其流离颠连之状时在朕心目中所有本年应纳钱粮着该督抚勘明被灾各州县先行缓徴次第将确数分别具奏请防蠲免寻遵
　　防奏准蠲江苏所属江浦等二十九州县卫地丁嵗赋芦课学租等银二十四万九千三十三两本色米八千一百九十四石又山阳等二十六州县卫漕项银三万三千五十三两五钱九分米麦豆十有二万八千八百三石一斗六升各有竒安徽所属夀州等二十州县卫地丁漕项银十有七万八百十两四钱米麦豆千八百三十六石三斗五升八合各有竒明年又续免江苏安徽各灾地蠲余带徴之赋以苏民困
　　是年湖北荆州安陆汉阳襄阳徳安五府湖南长沙岳州常徳澧四府州江西赣州吉安南安三府水被灾州县各按分免今年田租有差
　　八年春直山东少雨长芦场地灾按分免赋秋山东临邑县霜灾免今年租江苏水旱溧水等十五州县卫灾免租如之沭阳赣榆盐城溧阳学租银米免亦如之
　　是年甘肃皐兰金靖逺平畨灵碾伯髙台七州县灾免额赋粮草如之并除臯兰等十三州县乾隆六年逋赋
　　九年直水免天津河间覇州三十一州县灾民所贷种食浙江水旱凡三十二州县二卫三所八场灾免各赋银米
　　是年又免陜西西宁县乾隆元年未完马粮髙台平罗二县乾隆五年灾民所贷种食
　　十年除逋赋江苏海安东萧砀山四州县雍正十三年至乾隆元年未入地漕各赋三年宁夏宁朔平罗地震所贷耕具五年七年咸宁等县水民屯地及更名地未入银米八年臯兰金靖逺平畨灵碾伯髙台七州县未入赋银粮草悉予放除是年江西玉山县旱免今年田租有差
　　十一年江南水江苏山阳等二十四州县卫灾免民屯地漕河租各银米其去年以前海沭阳赣榆三州县未入地漕银米板浦等六盐场未入折价银悉予放除安徽二十三州县灾免额赋米麦如之
　　是年免直宣化府屯粮三分之一福建台湾官庄租十分之三
　　十二年山东水雹凡被灾者九十八州县卫免赋银二十五万三千八百九十九两有竒江南崇明县潮灾免灾田今年租
　　是年除江南山阳等二十六州县乾隆七年蠲余未完地丁银米及诸杂赋又以去年吉林嵗不登
　　谕蠲额粮江南泗州灾除学租银米长芦越支场水按
　　灾分免租有差
　　十三年浙江海宁县潮灾免漕赋银米
　　是年
　　上念去年崇明县灾甚其蠲余各赋
　　谕悉除之又
　　念直庆云盐山县地瘠民贫乾隆九年贷种令勿收
　　责
　　十四年安徽夀州凤阳临淮泗州凤台懐逺五河霍邱八州县凤阳凤中长淮泗州四卫水按灾分免今年田租有差
　　十五年
　　谕曰朕廵洛祀嵩甫经丰乐镇即已降防蠲免经过州县十分之三其地年嵗顺成是以照例蠲除数日所过州县体察农功夏麦告丰晚禾觉歉秋牟播种亦复待时深为轸念其歉收之处着再加恩统前蠲免十分之五令该抚详悉勘明分别办理
　　是年江宁淮安扬州徐州海州五府州水免灾田地漕银粮浙江永嘉乐清瑞安平阳四县玉环防温州卫永嘉场水免赋银米谷淳安虫按灾分免租有差又去年山西之太原蒲县直之蓟州十七州县被偏灾至是大吏循例奏蠲额赋
　　谕将蠲余之赋各再免十分之三
　　十六年
　　圣驾南巡
　　谕曰朕清跸南巡道由山左揽辔观风知连嵗有秋视戊辰东巡之时闾阎大有起色为之庆慰尚念该省有积年缓徴带徴未完米谷皆因灾出借之项虽叠遇有收而按年催比民力不免拮据着将邹平等属带徴未完谷共九十七万五千余石概行蠲免又
　　谕曰朕车驾南巡乘时布泽蠲除积欠叠沛恩施更念江苏之宿迁等州县上年被水稍重虽经格外加赈可以接至麦秋着再加恩将经过之宿迁清河桃源三县被灾贫民上年借出耔种银悉行免其徴还又
</div>
    <div class="pagination">
<a href="皇朝文献通考_page67.html">上一页</a><span>...</span><a href="皇朝文献通考_page63.html">63</a><a href="皇朝文献通考_page64.html">64</a><a href="皇朝文献通考_page65.html">65</a><a href="皇朝文献通考_page66.html">66</a><a href="皇朝文献通考_page67.html">67</a><span class="current-page">68</span><a href="皇朝文献通考_page69.html">69</a><a href="皇朝文献通考_page70.html">70</a><a href="皇朝文献通考_page71.html">71</a><a href="皇朝文献通考_page72.html">72</a><a href="皇朝文献通考_page73.html">73</a><span>...</span><a href="皇朝文献通考_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
