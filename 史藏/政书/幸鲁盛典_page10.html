<!DOCTYPE html>
<html>
<head>
    <meta charset="UTF-8">
    <title>幸鲁盛典 - 第 10 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幸鲁盛典 - 第 10 页/共 87 页</h1>
    <div class="content">　　御书万世师表四字羣臣欢欣踊跃同声颂扬衍圣公
　　孔毓圻跪接捧安
　　先师座前
　　上复命大学士明珠宣
　　谕曰厯代帝王致祀阙里或畱金银器皿朕今亲诣行礼务极尊崇
　　至圣异于前代所有曲柄黄盖畱之庙中以示朕尊圣之意
　　谕毕
　　命以御前常用黄繖畱供庙庭四时飨祀陈之五经博士孔毓埏起接恭置殿中衍圣公孔毓圻率五氏职官及陪祀听讲人等叩头谢羣臣皆呼
　　万岁
　　附录　后周太祖广顺二年幸阙里畱所奠祭器银炉于庙　宋眞宗大中祥符元年遣内侍殿头张文质赍勅赐太宗皇帝御制书五百十七轴九经书及疏释文三史书并昨赴文宣王庙祭祀器物金镀银香炉盒并香药绯罗绡金袱黄袱等畱于庙中勅曰国家尊崇师道啓迪化源睠维邹鲁之邦是曰诗书之国尼山在望灵宇增严朕登岱告成回銮欵谒期清风之益振举缛礼以有加式资诲诱之方更尽阐扬之旨宜以所赐太宗皇帝御制御书并正义释文及器物等并置于庙中书楼上收掌委本州长吏职官及本县令佐等同共检校如有讲説释奠并须以时出纳勿令损汚此勅文仍刋之于石昭示无穷　是年又降曲阜庙桓圭一【臣】按自开元追谥易侯而王释章逢而服衮冕嗣后宸章宝翰锡自内庭祭器宫悬出于天府惟名与器虽邀荣于厯代然未有如我
　　皇上时巡还跸舍奠説书礼成之后
　　殊恩异数优渥频烦徘徊景慕诚敬尊崇务极于无可
　　加实前古之所未有盖以在昔
　　先圣立人之极为法于天下后世是以有
　　御书万世师表之赐也素王无位而祖述宪章得其正
　　綂是以有曲柄
　　御盖之赐也斯其心通黙契发挥表章备物典册矞皇宣着诚哉有其德位作之君师而当议礼制度考文之时也而
　　先圣
　　后圣心源相接若合符节亦见于此矣猗欤盛哉上出殿至陛上问大成殿牓衍圣公孔毓圻奏曰此牓
　　宋徽宗御书飞白字也
　　上抚视盘螭石柱移时始下阶至杏坛衍圣公孔毓圻
　　奏曰此
　　先圣讲道之所
　　上览金臣党怀英篆杏坛二字碑
　　上步下杏坛玩坛前石鑴龙炉毓圻奏曰此金章宗时
　　巧工所制
　　附录　宋仁宗嘉祐六年赐孔庙飞白御书殿牓并金字篆庙碑至庙日设祭奉安帝写牓时必巾栉而书转运使直秘阁校理张师中进宝奎辉文歌降诏褒美孔舜亮宰乡邑亦进诗百韵陈谢　徽宗政和四年命后苑制造御前生活所造碑御书大成殿额颁降本庙从舒州司曹事孔若谷之请也及太学辟雍先圣殿皆御书　元成宗大德六年修庙殿七间转角复檐重址基高一丈有奇内外皆石柱外柱二十六皆刻龙于上神门五间转角周围亦皆石柱基高一丈悉用琉璃沿裹碾玉妆饰焕然超越前代　明治重建大成殿九间殿前盘龙石柱两翼及后檐俱鑴花石柱　杏坛在大成殿前即先圣教授堂之遗址汉明帝幸宅亦尝御此命皇太子诸王説经于堂上后世尝以爲殿宋天圣中孔道辅监修祖庙增广殿庭移大殿于后讲堂旧基不欲毁折因甃爲坛环植以杏金天防七年兵徇东鲁兖州坚壁而守时睿
　　宗爲元帅帅师次城下谕以祸福戒军士先圣所生地不得剽夺城定命曲阜尹衡雍引诣宣圣庙庙皆灰烬殿火犹未灭元帅乃登杏坛奠拜　金学士党怀英承安二年立杏坛二字碑于亭内　明隆庆三年工部请修孔庙兖州府通判许际可以杏坛狭小廓而新之　金开州刺史高德裔杏坛铭曰周室下衰王纲解纽非大圣人狂澜莫救天挺夫子生民未有立言范世木舌金口三千之徒义由此受我瞻遗坛实爲教首万代护持天长地久
　　上览宋臣米芾所书桧树赞碑及宋眞宗君臣所制孔
　　子与七十二弟子赞
　　附录　宋眞宗大中祥符二年诏曰朕乃者封峦禅社昭列圣之洪庥崇德报功广百王之彝制洎言旋于阙里遂躬谒于鲁堂瞻河海之姿睟容穆若出泗水之上高风凛然举茂典之有加期斯文之益振由是推恩世胄并锡宠章祗事祠庭增其奉邑复念性与天道德冠生民议兹元圣之名冀广严师之礼兼朕亲爲制赞以表崇儒至于四科钜贤并起五等七十达者俱增列侯仍命寀寮分纪遗烈式尽褒扬之防庶资善诱之方宜令中书门下枢密院三司使两制丞郎待制阁馆直馆校理分撰赞以闻　眞宗御赞云若夫检玉岱邱回舆阙里缅怀于先圣躬谒于严祠以为易俗化民既仰师于彝训崇儒重道宜益峻于徽章增荐崇名聿陈明祀思形容于盛德爰刻镂于斯文赞曰立言不朽垂教无疆昭然令德伟哉素王人伦之表帝道之纲厥功茂实其用允臧升中既毕盛典载扬洪名有赫懿范弥彰　七十二弟子赞羣臣分撰同勒石
　　上前至大成门门左观
　　先师手植桧
　　上问此树未朽何以无枝衍圣公孔毓圻奏曰自故明治十二年庙燬于火御赞殿大成门俱被焚桧在门殿之间经火枝叶尽脱孤干独存今又二百年矣不枯不荣其坚如铁色亦如之俗呼爲铁树
　　上命侍衞入栏抚摩良久称其神异
　　御制阙里古桧赋【文载第一卷】
　　附录　手植桧三株其二在御赞殿前高数丈余围一丈四尺纹左者左纽石者右纽其一在杏坛东南隅高五丈余围一丈三尺枝盘屈如虬龙世谓之再生桧　五十一代太常博士衍圣公孔元措记曰贞祐二年甲戌正月兵临曲阜焚我祖庙延及三桧幸收灰烬之余携至阙下至大甲申内省知事除开封府李世能令工刻为先圣容及从祀贤像召元措瞻仰谨再拜以识岁月云　元三氏教授张铭序曰阙里手植桧毁于甲戌之火根或戕之岁久无遗后八十年岁在癸巳是爲至元三十年导江张来为敎授甲午春仲东庑頺阯甓隟间茁焉其芽躬徙复于故处矢之曰此桧日茂则孔氏日兴明年春翠色葱然又明年丙申秩满去喜矢言之有征也铭以识之　孔泾记曰手植桧厯周秦汉晋几千年至怀帝永嘉三年己巳而枯枯三百有九年子孙守之不敢有毁至隋恭帝义宁元年丁丑复生生五十一年于唐高宗干封二年丁卯再枯枯三百有七年至宋仁宗康定元年再荣金宣宗贞祐二年甲戌罹于兵燹枝叶无遗后八十载癸巳是爲元世祖至元三十年故根复发至明洪武二十有二年己巳凡九十七年其高三丈有奇围四尺纹仍左旋与故本无异庙中古桧殊多惟是本异于寻常圣人手泽盖有系于纲常名敎芘覆斯文甄陶万品感导江张之言有征也因识之　明学士李杰吊手植桧辞序云治己未岁六月十六日阙里孔庙灾先圣手植桧燬焉京师士大夫闻之罔不惊惋且曰庙貌修复我朝崇儒右文谅不容缓但兹桧不可复得惜哉予考志书手植桧枯于晋复荣于隋又枯于唐复荣于宋元初紫阳杨奂东游记云金贞祐兵火焚撅无复孑遗好事者或爲圣像或爲簪笏而香气特异是则宋时复荣之桧至是又不存矣后八十一岁爲至元三十一年复生于故处敎授张爲铭以识之今所燬者即此是也然则他日之复生其可必也夫
　　【臣】按先师手植之桧迄今二千余年遗根重萌枯槎不朽左旋右纽不改其故考祖庭之纪载既祥异之屡书与夫蓍草丛生荆棘自辟实至诚之道可以赞化育参天地之一端也儒生学士低佪瞻相起敬起爱形诸诗笔匪直比于甘棠之勿剪嘉树之封殖而已自
　　圣制既出而苞符啓秘
　　天文垂象而奎娄增辉防绎圣神之几深阐发乾坤之灵奥宫商经纬极赋家之晖丽琢磨斧藻发道体之英华故使萤爝因之失照抑亦朽株从此向荣矣




　　幸鲁盛典卷七
　　钦定四库全书
　　幸鲁盛典卷八
　　上出大成门问汉碑所在衍圣公孔毓圻奏曰汉碑在
　　奎文阁前因引
　　驾过唐碑亭观唐干封碑
　　上嘉赏前至奎文阁衍圣公孔毓圻奏曰此阁乃藏厯
　　代书籍之所
　　皇上颁赐之书皆谨藏其上
　　附录　唐干封元年赠泰师鲁国孔宣公碑文曰臣闻形气肇分宗匠之涂遂广性情已著名教之理攸兴是故雕刻为妙物之先粉泽成眞宰之用若其语弃智则圣非攘臂之端庄寄齐谐则礼必因心之范虽九流争长百家竞逐而宗旨所归典坟攸系夫轩羲已谢子姒迭微步骤殊方质文异辙及流漦起噪箕服传訞宪章板荡风雅沦丧然而千龄接圣崇朝可期五
　　百见贤伐柯未远粤唯上哲降生圯运理接化先德克造物财成教义弥纶之迹已周组织心灵范围之功且峻利仁以济幽显垂训以霑动植自叹起临川道穷反袂西峯琰玉几烬苍山东野柔桑多尘碧海属混元再造休明一期雅颂之音复闻郊禋之礼还缉跨巢胥之逸轨迈龙鸟之遐风瞻白云而升介邱翼苍螭而过沂上而令千祀之外典册遂隆九泉之下哀荣方缛斯乃命爲罕説道不预谋岂如箕山之魂空成寂寞信陵之墓徒复经过将知龙蛇之蛰潜契于天壤圣智所游高悬于日月言不可极其惟孔泰师乎泰师讳邱字仲尼鲁国鄹人有殷之苗裔也分于宋则孔父嘉爲大司马弗父何以国让其弟厉公正考父佐戴武宣而受三命居于鲁则有防叔伯夏叔梁纥纥生泰师若夫天命元鸟玉筐隆其濬哲瑞启白狼瑶台繁其锡类武王覆夏仍迁象物之金有客在周复奏桑林之乐滋恭喻尸臣之鼎高让挹延吴之风令绪昌源焕乎已逺至如象纬凝质则傅説巫咸嵩华降神而申伯吉甫在于郊临巨迹郁符中野之祥水带邱阿遥均返宇之庆韫乾坤之精粹陶隂阳之淑灵度九围十河目海口放勲文命有喻于仪型子产臯繇微详于具体孟孙言其将圣太宰辨其多能神关系表性与道合时初撰屦已训鲁乡年未裘裳先窥周室犹且学期上达业遵下问龙如藏史或访礼经碧准苌言询易象曲台相圃广陈揖让之容师挚师襄屡辨兴亡之极网罗六艺经纬十伦加以思入无方情该至赜陈庭矢集悬验逺飞季井泉开冥占幽怪新萍泛日能对于楚宾旧骨沦风旋训于吴使藏往知来之际微妙元通之旨不可以龟防求不可以筌蹄得及其誉闻曲阜南宫展师资之敬应务中都西邻化诸侯之法冬官效职五土得其攸宜秋令克宣两观展其刑政沟疏墓道但抑季桓田归汶阳遂陵齐景尊君卑臣之训自家刑国之术每惆怅于兴周亦畱连于韶管然而高是不惠彼日寖微起哀怨于王风絶归飞于鸣鸟是邦可化斯道欲行暖席兴忧问津匪倦俎豆尝説空及三军之容季孟有言不接双鸡之膳晏平推士尚或相排子西让王终成见拒亦有宋朝司马乔木难休衞国匡人逆旅焚次荷蒉微者翻嗟击磬之心仪封细人潜明木铎之意既而在斯兴感用辍栖遑狂简斐然弥嗟穿凿旋骖旧馆扫筵阙里杏坛居寂缁林地幽知十稽微得二承妙科斗所载方阅旧文睢鸠在篇徧详雅什河汉鞉鼔铿锵之响复传宗庙衣裳升降之仪还序博约无倦诱喻多方后稷躬耕近关励物伯夷馁死犹可激贪周公其人则神交于梦想管仲小器叹微之于征伐信立德立言太上谓之不朽曰仁与义前哲以之周旋覆篑爲山喻天阶而不陟读易无过假日蚀以鸣谦茨岭峒山寄言于独善岐情风御未涉于通庄妙臻数极作侔易简是知缝掖乃兼济之途华衮非为政之要及其愚智齐冺椿菌如一南楚狂狷旧辨鳯衰东鲁陪臣奄成麟毙晨兴负杖知命发于话言夕寐奠楹将萎伤其溘虑崇山化谷小天下而无由殒石沉星架大梁而何有门人议服俱纒至极之哀国史制词永锡憖遗之诔及埏深夏屋树列远方五胜迭迁六籍无准席间初閴已舛微言入室且分遄乖大义秦人蛙沸遗烬翳然汉代龙骧挟书未剪元封有述残缺载陈甘露嗣踪搜扬复起舂陵受命先访于胶庠谯郡膺符多招于文学逮江马南渡泉鵞北飞鸮入环林鲸冲圣海有隋交丧中原剪覆东序南雍鞠爲茂草六乐五礼皆从燬室钦若皇唐肇膺明命祖武宗文之业天成地平之勲图书因乐推重干戈由乱集宁刳舟创浮芹藻之诗先逮戎衣初卷羽籥之节旋兴皇上以圣敬而抚璇图文明而膺宝厯夏啓挹其光兆姬诵让其惟清化入龙沙风移鳀海金丘展賮琼田荐賝潜马饰黄芝之封浮吐绿文之籒虞庠殷塾广宾厐叟蓬岭石渠朋延敦诲垂衣裳而凝思虚旒纩以永怀至于大道寖微流风遂往嬴讥紫色胶践云阿刘风白金徒遵高里黄初正始时多间然建武永平业非尽善而乃作乐崇德殷荐之礼毕陈有孚载颙观下之训齐设肆类羣望孝享之义益隆归功三后尊祖之诚愈切诏寰中而征万玉译荒外以召百灵一茅分茹双鹣共羽翠华逺升秸席虚位上帝储祉泰壹有晖山祗传声海神防气九皇之况荣可嗣三代之阙典还属乃使朱鸟详日苍威戒路七萃腾景八鸾锵风过大庭以省方掩洙上而观艺晏居莫辨祠堂岿然见马鬛于荒坟识欃檀于古隧叹重泉之可作闻盛德而必祀言敷训典广命杍材赠以泰师式旌幽壤改制神宇是光令德于时皇唐之御天下四十有九载即干封之元年也摄提处岁勾芒献节兖州都督霍王元轨大啓籓维肃承纶诰庀徒揆日疏闲薙远接泮林之旧壝削灵光之前殿徂徕新甫伐乔木而韵流嘤岱畎泗滨采怪石而喧浮磬頳紫施绚黝黛飞文沓拱重栌春秋幌隂櫩积雾复阁怀烟几仍度室席遵函丈寿宫澹然睟容有穆至如襄城有访七圣接其騑骖汾水言游四子冥其衡轭将谓布衣黄屋名器则殊卷领素王感召宜一颜子侍侧似发农山之谈季路承闻如兴浮海之説西华束带尚以要宾言偃裼裘犹爲得礼避席延其不敏舍瑟睠其幽情共列升堂齐参睹奥岁时苹藻复杂菖蒲平日歌还闻丝竹皇储一德聿隆三善博望邀裾肃成讲义发挥镕造照赞事业而以周穆之觞王母尚勤西弇汉帝之展稷丘因书东岳遂乃思建隆碣上闻天扆言由国本理防冲情副震宫之德声命芸阁以防颂元堂辟兮神灵僾扬敎思兮两仪配煽皇纲兮融帝载尧可履兮舜爲佩昼而明兮夜而晦吁嗟业兮丽万代其辞曰赫赫上帝悠悠天造神集鸿名圣居大宝循性称敎率性爲道政若镕金化侔偃草爻画先起律吕创陈礼节天地乐和人神成期用简业尚日新绎无声臭隲有彝伦水火朝变宪章时革周庙伤禾殷墟悲麦褒艶纰雅嬴荷沦赜散乱纪言支离方册自天生德由纵成能宾筵恪嗣铭鼎家承蹲龙运舛振铎冥膺阙典攸缉斯文载兴广训三千徧于七十厯阶东防藏书西入楚将分社齐闻与邑接舆自狂长沮空执在智伊妙惟神乃几羊因鲁触鸟向陈飞耼传颂管编照书韦卜商承绚颜子参微尧则不追昌亦遂往名教潜发心灵泛奬德配乾坤业晖辰象麟悴遥泣山隤夐仰三綂昌日千龄圣期禋宗有昊展礼崇基觐宣时迈神缄孝思绛螭承轭翠鳯翻旗上浮蒙遥集邹鲁翘勤眞迹惆怅今古旧壁迷字荒坟翳斧纶贲宗师诏缉灵宇虹梁野构翚翼林舒雕栊绣桷圆井方疏沂童浴早泮鸟鸣初俎豆蠲洁丹青蔼如墨检前踪庄放遗辙于昭遐训允归圣烈肃穆仁祠阴沉象设随四序以潜运悬三光而不跌秘书少监通事舍人内供奉臣崔行功奉勅撰文奉勅直秘书行秘书省书学博士臣孙师范书　金学士党怀英修庙碑记畧云庙有层阁以备庋书愿得赐名揭诸其上以观示四方诏以奎文名之而命臣怀英记其事　明大学士李东阳重搆奎文阁赋曰阙里宣圣庙旧有奎文阁以贮古今图籍在大成殿之前杏坛之南金章宗重建规制颇精国朝置衍圣公府其属有奎文阁典籍一人凡朝廷有事于庙则礼迓香帛庋于阁中以俟行事治己未庙灾而阁存工既就绪殿庑闳丽皆加于旧按察佥事黄君绣谓阁独弗称欲撤而新之众议哗然以爲故物不可废黄执之益力巡抚都御史徐公源实主之阁成高八丈有奇畧与殿等栋宇相埒金碧交映向之哗者始翕然归之称全功焉东阳奉勅祭告乃登于兹阁欲赋其事未暇也徐公既购书数百卷付衍圣公闻韶令典籍孙世忠守之四方藩郡闻而致者日益富徐公使告于予曰阁不可负也乃爲之赋令刻石立于阁中辞曰伟新庙兮既宫突高阁兮丽空海之右兮山之东极灏溔兮争巃嵸纳沆瀣兮超鸿蒙表日观兮来天风怱秋令兮始肃见奎星兮正中初徙倚兮栏前暂徘徊兮戸外殿庭兮巍峩与兹阁兮相对亭碑矗兮林立坛屋隐兮如盖昔金元兮始搆几岁序兮更代叹轩楹兮未烬纷瓦砾兮浮濭及轮奂兮鼎成蔼冠裳兮咸萃览旧迹兮无余抚孤根兮一桧吁嗟乎靡丽兮娉婷彼齐云兮落星怅望兮怔营或筹边兮见京夫岂若覩羮墙兮故宅诵典则兮遗经宛蝌蚪兮孔壁恍金丝兮鲁声感春秋兮絶笔忆诗礼兮趋庭存奇文兮籒史脱虐焰兮秦坑借神兮呵防閟山川兮精英乃有韦编兮竹简石墨兮溪藤汗牛充栋兮不可以数计又奚问乎何名幽并兮青兖渺宫墙兮在眼景行兮高山每爲憾兮不浅金书兮玉节幸吾生兮未晚遡秋霄兮愈泬恨夏日兮犹短仰圣道兮弥高思古风兮渐逺阅千载兮一时曾一慨兮不满睠逸驾兮可攀尚頺波兮在挽噫嘘嚱灵有地兮杰有人贤有象兮国有宾下有土兮上高旻轶倒景兮离尘氛博典册兮穷皇坟厉夕惕兮求朝闻岂徒析虫鱼兮隐义辨豕亥兮疑眞讶雨粟兮天半降青藜兮夜分盖方舞干羽兮七旬徧歌兮八垠占聚纬兮周髀听圜桥兮成均殆将兴兮吾道庶不朽兮斯文巍乎高哉势不可以极兹阁之名兮竝列宿而俱存
　　【臣】按明洪武间秘书监发下奎文阁书籍经止于易书诗春秋礼记周礼史则资治通鉴及元史古文左传而外惟韩桞文视宋金元所颁九经三史爲少其时庶事草创书版未行中书省咨送内开元史一部别科印造未完候装潢完备另行发付可知也以后奎文阁重建正德十五年山东巡按御史熊相巡抚都御史王珝相与谋广其藏与提学副使江潮等醵金购书以实阁记云凡若干金市之于四方以庚辰九月至又云经书与诸子百家稗官尔雅皆备惜二百年以来篇章残缺而其籍不存又按御制书惟宋有赐太宗御制御书共五百十七轴仁宗累赐三圣御书然孝经而外多呗诵之言及法帖飞白诗卷棊谱之类卷帙已湮徒其目在耳至我
　　皇上亶聪迪哲体道性成而撰博仰见
　　宸翰之所临摹与
　　内府之所刋刻皆经史之要传心之录篇帙浩瀚富
　　有日新今四子五经
　　日讲诸书既宣
　　赐庙庭
　　圣制降于纂修之馆
　　御书奉于
　　宸翰之楼题额庙碑卷轴辉丽尚冀金匮石室之藏兰
　　台西清之本颁降自
　　天流光亿禩不敢冒昧实所仰望云尔
　　上由奎文阁西偏门出阅永乐治碑前至同文门【同文门在奎文阁前由櫺星门入第三门也】观门右汉碑孔尚任奏曰此汉元嘉三年鲁相乙瑛始置卒史碑今谓之百戸碑
　　上问何爲百戸碑尚任奏曰厯代优崇之典于庙庭设官四员典籍以敎习礼仪司乐以典司乐舞管勾以经理屯田百戸以守衞林庙谓之礼乐兵农四司衍圣公孔毓圻奏曰今典籍司乐管勾皆奉
　　朝选惟百戸止由【臣】劄委于典制未全伏望
　　皇上特恩一体选设
　　上命毓圻具疏上请是月
　　诏复设
　　圣庙百戸与典籍管勾司乐一体咨部
　　题授
　　吏部
　　题爲钦奉
　　上谕事据衍圣公孔毓圻奏称孔庙设立百戸一员掌管祭器及洒扫守衞典籍一员掌管书籍及礼生司乐一员掌管碑刻及乐舞生管勾一员掌管祭田及祭品谓之礼乐兵农四科至故明洪武年间典籍司乐管勾俱由部选其俸禄在衍圣公祭田支给而百戸止由衍圣公委用竝未达部至今相沿礼乐兵农未全诚爲缺典今现有供事之人但求职名达部而祀典有光矣奉
　　上谕交与吏部议奏钦此钦遵该【臣】等防议得查吏部定例内衍圣公所属应补官员照咨补授今衍圣公既称百戸姓名达部而祀典有光等语应将现在供事百戸姓名咨送兵部注册所给俸禄照别官员于祭田内支给可也奉
　　防依议
　　兵部咨为钦奉
　　上谕事职方清吏司案呈奉本部送准衍圣公咨开将
　　现在供事百戸陈治世姓名咨请具
　　题给劄前来查孔庙百戸先经吏部防同本部覆准将现在供事百戸姓名咨部注册在案今衍圣公既将现在供事百戸陈治世姓名咨部无庸具题相应将百戸陈治世注册给与劄付可也附录　汉鲁相置孔子庙百石卒史碑其文曰司徒臣雄司空臣戒稽首言鲁前相瑛书言诏书崇圣道勉六艺孔子作春秋制孝经删述五经演易系辞经纬天地幽赞神明故特立庙褒成侯四时来祠事已即去庙有礼器无常人掌领请置百石卒史一人典主守庙春秋飨礼财出王家钱给大酒直须报谨问太常祠曹掾冯牟史郭元辞对故事辟雍礼未行祠先圣师侍祠者孔子子孙太宰太祝令各一人皆备爵太常丞监祠河南尹给牛羊豕鸡【缺二字】各一大司农给米祠臣愚以爲如瑛言孔子大圣则象乾坤爲汉制作先世所尊祠用众牲长史备爵今欲加宠子孙敬恭明祀传于罔极可许臣请鲁相爲孔子庙置百石卒史一人掌领礼器出王家钱给大酒直他如故事臣雄臣戒愚戅诚惶诚恐顿首顿首死罪死罪臣稽首以闻制曰可元嘉三年三月廿七日壬寅奏雒阳宫元嘉
　　三年三月丙子朔廿七日壬寅司徒雄司空戒下鲁相承书从事下当用者选其年【古四十字】已上经通一艺杂试通利能奉先圣之礼爲宗所归者如诏书书到言　永兴元年六月甲辰朔十八日辛酉鲁相平行长史事卞守长【缺一字】叩头死罪敢言之司徒司空府壬寅诏书爲孔子庙置百石卒史一人掌主礼器选年以上经通一艺杂试通利能奉先圣之礼为宗所归者平叩头叩头死罪死罪谨按文书守文学掾鲁孔龢师孔宪戸曹史孔览等杂试龢修春秋严氏经通高第事亲至孝能奉先圣之礼爲宗所归除龢补名状如牒平惶恐叩头死罪死罪上司空府赞曰巍巍大圣赫赫弥章相乙瑛字少卿平原高唐人令鲍曡【古叠字】字文公上党屯畱人政敎稽古若重规矩乙君察举守宅除吏孔子十九世孙麟廉请置百石卒史一人鲍君造作百石吏舍功垂无穷于是始　孔门佥载云按此文盖鲁相乙瑛上书请置卒史一人典主守庙司徒吴雄司空赵戒以闻制从之乃在元嘉三年三月后鲁相平补以孔和上书于司空府则永兴元年六月也考之范史桓帝纪元嘉惟有二年碑云元嘉三年三月者盖是年五月始改永兴至十月而雄戒亦罢免矣　初公府止设掌书一人书籍音乐无专司元仁宗延祐间孔思晦请用辟雍故事置管勾典籍司乐三人分掌之中书集贤吏礼部胄监往复谘问数年始得置设　元仁宗延祐七年六月十八日中书礼部准戸部关承中书省判送戸部呈准吏礼部关袭封衍圣公申照得至大四年省部降到庙庭登歌乐及献官法服并执事乐艺人等礼服缘爲本庙别无设立乐师就选到国子陪堂生员白惟潜充乐师本部议得合依国子学例设司乐一员敎习生员以备春秋祭祀令司乐白惟潜于延祐六年八月十三日公参勾当外本人合得俸给比依国子监司乐俸例给降相应奉都堂钧防付蒙古笔且齐房依例出给劄付议得先圣祖庙既已降登歌雅乐依准所拟设立司乐一员比依国子监司乐出身又议得先圣祖庙司乐白惟潜虽是劄设縁系敎习生徒春秋祭祀人员吏部照勘参详所索俸给依所指国子监司乐月支俸至元钞一十六两六钱六分自呈准月日爲始令济宁路支付覆奉都堂钧防依例施行除已行下济宁路依上施行合下照验下袭封衍圣公府劄到奉行　至大二年三月中书礼部承奉中书省劄付本部呈袭封衍圣公申朝廷降到书籍数多缺人掌管选到本学生员任性善权行掌管如蒙照依国子学例就将见管生员任性善设充典籍通行掌管送据吏部呈参详如准礼部所拟相应覆奉都堂钧防连送吏部依上施行奉此本部议得袭封衍圣公申保生员任性善充庙学典籍既已依准勾当本人例受都省劄付给降相应具呈照详得此除外合下都省仰照验依上施行　元欧阳林庙剏设管勾序曰向余读鲁相置孔子庙卒史碑载司徒臣雄司空臣戒言鲁相瑛书称孔子庙褒成侯四时来祠事已即去庙有礼器无常人掌领请置百石卒史一人典守之此元嘉中事也余顷代国子博士中春秋祀上丁中书奉上命代祀御史二人纠仪物礼部主符戸部器皿兵部车驾工部帟幄光禄醴齐宣徽兔鹿脯脩畱守燎烜芗宗正卒徒大兴尹粢盛牺牲事视古加详礼器则常置管勾一人司其事实与百石卒史同方是时衍圣公言曲阜祠事仿辟雍独器服无常职请用辟雍故事置管勾中书集贤吏礼部胄监往复咨问数年始决于是朝士大夫防辞荐蜀士简君当其选简名实理又诗歌以送之明洪武七年二月二十二日礼部尚书给事御史等官于奉天门东板房奏衍圣公合设官属孔颜孟三氏子孙敎授一员学录一员属官管勾一员典籍一员司乐一员又掌书一名书写一名奏差一名知印一名学司一名尼山洙泗二处各设敎谕一员奉旨您写出汉唐宋待孔氏子孙典故将来我就定夺将去本月二十四日各官于武英殿将汉唐宋待孔氏子孙典故进奏议得衍圣公府属内掌书一名前元照依六部令史月给禄米二石俸钞一百二十五两典吏知印奏差共三名俱系创设属官典籍管勾司乐三员各给月米一石俸钞八十两元设孔颜孟三氏子孙敎授学录并洙泗尼山书院设立敎谕等四员上项敎官止于赡学田内所收籽粒养赡奉旨孔颜孟三氏敎授其余所属官吏着衍圣公孔希学保举来准用月俸就于免粮田内自行量拨
　　【臣】按卒史碑宋张稚圭据图经定爲魏钟繇书释考钟繇之卒去永兴七十八年图经非也碑中间行布空处有文二行云司徒公河南【缺一字】字季高司空公蜀郡成都【缺一字】字意伯其缺文皆当是人字也稚圭云雄与戒俱未载姓考之汉书雄乃吴雄戒乃赵戒赵明诚金石录云按华阳国志后汉书注皆言赵戒字志伯而此碑乃作意伯疑其避桓帝讳故改焉今按碑文是前相瑛实始其事既得请而去官后相平乃牒补孔龢是相平亦有功于圣门者而不与乙君并列于后遂逸其姓亦不知其何处人爲可惜也
　　【臣】又按元嘉始置百石卒史其职掌领礼器黄初之诏则云令鲁郡修起旧庙置百石卒史以守衞之盖以汉之制禄秩自二千石至百石百石以下爲斗食碑文是百石非百戸而其职则今之百戸职也厯代复民供洒扫守衞率百戸有差卒史初置选于孔氏子弟其后选于诸儒生治十一年准于洒扫尸才德兼优者委用其职掌专司林庙戸籍训以武事守衞林庙司扫除啓闭收掌礼器凡祭祀则造酒饲牲燎烜涤濯陈设省眎至期充监宰官瘗埋毛血其服如各衞所百戸其禄与管勾同在免粮田内支给盖本于汉魏之百石卒史以其管洒扫百戸之人故亦谓之百戸云我
　　皇上考古验今其籍于司马重其职于
　　朝选责以游徼干掫之任礼乐兵农烂然并例而祠官无不备之物所以尊我夫子者百代莫与京也已

　　幸鲁盛典卷八
<史部,政书类,仪制之属,幸鲁盛典>
　　钦定四库全书
　　幸鲁盛典卷九
　　上以次观汉永寿二年韩勑造礼器碑汉永兴二年诸郡史孔谦碑魏黄初元年宗圣侯孔羡碑附录　汉永寿二年鲁相韩勑造立礼器碑其文曰维永寿二年青龙在涒滩【碑作叹古字借用】霜月之灵皇极之日鲁相河南京韩君追惟太古华胥生皇【缺一字】颜【缺一字】育【缺一字】宝俱制元道百王不改孔子近圣爲汉定道自天王以下至于初学莫不【疑古慨字】思叹仰师镜颜氏圣舅家居鲁亲里亓官圣妃在安乐里圣族之亲礼所宜异复颜氏亓官氏邑中繇发以尊孔心念圣厯世礼乐陵迟秦项作乱不尊图书倍道畔德离败圣舆食粮亡于沙丘君于是造立礼器乐之音符钟磬瑟皷罍【碑作雷古字省文】洗觞觚爵鹿俎豆笾柉【音凡】禁壶脩饰宅庙更作二舆朝车威熹宣抒
　　元污以注水流法旧不烦备而不奢上合紫台稽之中和下合圣制事得礼仪于是四方士人【碑作仁古与人通】闻君风燿敬咏其德尊琦大人之意卓弥之思乃共立表石纪传亿载其文曰皇戏【古与羲字通】綂华胥承天画卦颜育空桑孔制元孝俱祖紫宫太一所授前闿【古开字】九头以升言敎后制百王获麟来吐制不空作承天之语乾元以来三九之载八皇三代至孔乃备圣人不世期五百载三阳吐图二隂出防制作之义以俟知奥于穆韩君独见天意复圣之族卓越纪思脩造礼乐胡辇器用存古旧宇慇懃宅庙朝车威熹出城造作漆不水解工不争贾深除元污水通流注礼器升堂天雨降防百姓防和举国蒙庆神灵祐诚竭敬之报天与厥福永享年寿上极华祀旁脩【碑作攸古字省文】皇代刊石表铭与干煇燿长期荡荡于盛复授赫赫罔穷声垂亿载【臣】按永寿桓帝纪年也桓帝永兴三年正月戊申改元永寿明年丙申曰岁在涒滩也霜月之灵皇极之日欧阳修云疑是九月五日也碑正面及碑隂俱列姓名出钱若干韩明府名勑字叔节勑音赉与劳徕之徕同答勤曰劳抚至曰勑示有节也故字叔节
　　魏立孔子二十一世孙羡爲宗圣侯碑其文曰维黄初元年大魏受命轩辕之高踪绍虞氏之遐綂应厯数以改物扬仁风以作敎于是揖【读辑】五瑞班宗彝钧衡石同度量秩羣祀于无文顺天时以布化既乃缉熙圣绪昭显上世追存二代三恪之礼兼绍宣尼褒成之后以鲁县百戸命孔子廿一世孙议郎孔羡爲宗圣侯以奉孔子之祀制诏三公曰昔仲尼负大圣之才怀帝王之器当衰周之末而无受命之运【缺二字】乎鲁衞之朝教化乎洙泗之上栖栖焉皇皇焉欲屈已以存道贬身以救世于是王公终莫能用乃退考五代之礼脩素王之事因鲁史而制春秋就太师而正雅颂俾千载之后莫不采其文以述作仰其圣以成谋咨可谓命世大圣亿载之师表者已遭天下大乱百祀堕坏旧居之庙毁而不脩褒成之后絶而莫继阙里不闻讲诵之声四时不睹烝尝之位斯岂所谓崇化报功盛德百世必祀者哉嗟乎朕甚闵焉其以议郎孔羡爲宗圣侯邑百戸奉孔子之祀令鲁郡脩起旧庙置百石吏卒以守衞之又于其外广爲屋宇以居学者于是鲁之父老诸生游士睹庙堂之始复观俎豆之初设嘉圣灵于髣髴想贞祥之来集乃慨然而叹曰大道衰废礼学灭絶世余年皇上怀仁圣之懿德兼二仪之化育广大苞于无方渊深沦于不测故自受命以来天人咸和神气烟煴嘉瑞踵武休征屡臻殊俗解编髪而慕义遐方越险阻而来宾虽太皥游龙以君世虞氏仪鳯以临民伯禹命元宫而爲夏后西伯由岐社而爲周文尚何足称于大魏哉若乃绍继微絶兴脩废官畴咨稽古崇配乾坤况神明之所福祚宇内之所欢欣岂徒鲁邦而已哉尔乃感殷人路寝之义嘉先民泮宫之事以爲高宗僖公盖嗣世之王诸侯之国耳犹着德于三颂腾声于千载况今圣皇肇造区夏创业垂綂受命之日曾未下舆而褒美大圣隆化如此能无颂乎乃作颂曰煌煌大魏受命溥将继体黄虞含夏苞商降厘下土上清三光羣祀咸秩靡事不纲嘉彼元圣有邈其灵遭世雾乱莫显其荣褒成既絶寝庙斯倾阙里萧条靡歆靡馨我皇悼之寻其世武乃建宗圣以绍厥后脩复旧堂丰其甍宇莘莘学徒爰居爰处王教既新羣小遄沮鲁道以兴永作宪矩洪声登假神祗来和休征杂遝瑞我邦家内光区域外被荒遐殊方慕义搏拊扬歌于赫四圣运世应期仲尼既没文亦在兹彬彬我后越而五之垂于亿载如山之基
　　【臣】按此碑张稚圭以为曹植撰词梁鹄书钟繇刻
　　又于门左观汉建宁二年史晨祀庙碑汉永寿三年韩勑脩墓碑及汉泰山都尉孔宙博陵太守孔彪墓碑
　　附录　鲁相史晨奏出王家谷祀孔子庙碑其文曰建宁二年三月癸卯朔七日己酉鲁相臣晨长史臣谦顿首死罪上尚书臣晨顿首顿首死罪死罪臣蒙厚恩受任符守得在奎娄周孔旧防不能阐德政恢崇壹变夙夜忧怖累息屏营臣晨顿首顿首死罪死罪臣以建宁元年到官行秋飨饮酒泮【碑作畔古字通】宫【缺一字】复礼孔子宅拜谒神坐仰曕榱桷俯视几筵灵所冯依肃肃犹存而无公出酒脯之祠臣即自以俸钱脩上案食醊具以叙小节不敢空谒臣伏念孔子乾坤所挺西狩获麟爲汉制作故孝经援神契曰元邱制命帝夘行又尚书考灵燿曰邱生苍际触期稽度爲赤制故作春秋以明文命缀记撰书脩定礼义臣以爲素王稽古德亚皇代虽有褒成世享之封四时来祭毕即归国臣伏见临辟雍日祀孔子以太牢长吏备爵所以尊先师重敎化也夫封土爲社立稷而祀皆爲百姓兴利除害以祈丰穰月令祀百辟卿士有益于民矧乃孔子元德焕炳光于上下而本国旧居复礼之日阙而不祀诚朝廷圣恩所宜特加臣寝息耿耿情所思维臣辄依社稷出王家谷春秋行礼以共禋祀余胙赐先生执事臣晨顿首顿首死罪死罪臣尽力思惟庶政报称爲效增异辄上臣晨诚惶诚恐顿首顿首死罪死罪上尚书　时副言太傅太尉司徒司空大司农府治所部从事　昔在仲尼汁光【黒帝曰汁光纪】之精大帝所挺颜母毓灵承敝遭衰黑不代苍辙环应聘叹鳯不臻自衞反鲁养徒三千获麟作端门见征血书着纪黄玉【音响】应主爲汉制道审可行乃作春秋复演孝经删定六艺象与天谈钩河摘雒却揆未然巍巍荡荡与干比崇其碑隂云相河南史君讳晨字伯时从越骑校尉拜建宁元年四月十一日戊子到官乃以令日拜谒孔子望见阙观式路防跪既至升堂屏气拜手祗肃屑僾髣髴若在依依旧宅神之所安春秋复礼稽度元灵而无公出享献之荐钦因春飨导物嘉防述脩辟雍社稷品制即上尚书参以符验乃敢承祀余胙赋赐刋石勒铭并刻本奏大汉延期弥厯亿万　时长史庐江舒李谦敬让五官掾鲁孔畅功曹史孔淮戸曹掾薛东门荣史文阳马琮守庙百石孔赞副掾孔纲故尚书孔立元世河东太守孔彪元上处士孔裒文礼皆防庙堂国县员【缺一字】吏无大小空府竭寺咸俾来观并泮宫文学先生执事诸弟子合九百七人雅歌吹笙考之六律八音克谐荡邪反正奉爵称寿相乐终日于穆肃雝上下蒙福长享利贞与天无极　史君飨后部史仇誧县吏刘耽等补完里中道之周左墙垣坏决作屋涂色脩通大沟西流【缺一字】里外南注城池恐县吏敛民侵扰百姓自以城池道濡【古壖字】麦给令还所敛民钱材【古财字通用】　史君念孔渎颜母井去市辽逺百姓酤买不能得香酒美肉于昌平亭下立防市因彼左右咸所愿乐　又勅渎井复民饬治桐车马于渎上东行道表南北各种一行梓　假夫子冢颜母井舍及鲁公冢守吏凡四人月与佐除
</div>
    <div class="pagination">
<a href="幸鲁盛典_page9.html">上一页</a><span>...</span><a href="幸鲁盛典_page5.html">5</a><a href="幸鲁盛典_page6.html">6</a><a href="幸鲁盛典_page7.html">7</a><a href="幸鲁盛典_page8.html">8</a><a href="幸鲁盛典_page9.html">9</a><span class="current-page">10</span><a href="幸鲁盛典_page11.html">11</a><a href="幸鲁盛典_page12.html">12</a><a href="幸鲁盛典_page13.html">13</a><a href="幸鲁盛典_page14.html">14</a><a href="幸鲁盛典_page15.html">15</a><span>...</span><a href="幸鲁盛典_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
