<!DOCTYPE html>
<html>
<head>
    <meta charset="UTF-8">
    <title>幸鲁盛典 - 第 4 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幸鲁盛典 - 第 4 页/共 87 页</h1>
    <div class="content">　　礼部为恭请
　　皇上登封岱宗以告成功以昭盛德事【臣】等防议得翰林院编修曹禾疏请三五以来昭姓考瑞无不以其成功告于上帝逮秦汉唐宋之主有事岱宗者类皆创立宫殿更起明堂辟雍劳民费财失对越之意后世议者遂不敢申明其礼洪惟我
　　皇上睿谋独运动与天契决机制胜扫荡都尽
　　上帝之命不可不报山川百神之助不可不答运世之本开基之功德不可不纪宜亟议告成之典等语又科臣王承祖疏称巡幸东方察闾阎之利病问风俗之厚薄设祭方岳以祈年丰又闻泰山出云不崇朝而雨天下
　　圣帝一祷即泽沛万方矣且东岳密迩孔里【臣】见史册所载汉髙至鲁以太牢祀孔子后世美其开一代之文治倘
　　御辇所届观其车服礼器亦古今钜观而
　　皇上右文之至意载之史册诚千古不易见之盛事【臣】读史记封禅书内云上古封禅者七十二君皆荒唐无稽至秦皇汉武仿而行之不过耀德张功后世鄙焉我
　　皇上德接精一之传博稽羣书上法虞帝行燔柴之礼
　　不袭封禅之事是
　　圣德神功光昭万世等语伏察封禅之説不着于经书传言舜至岱宗燔柴以祀天原非封禅唐虞三代以前实无登封故事科臣王承祖疏称封禅之礼后世鄙焉编修曹禾请封禅以告成功之处无庸议又王承祖疏称请仿虞舜巡幸东方察闾阎之利病问风俗之厚薄设祭方岳以祈年丰汉高至鲁以太牢祀孔子后世美其开一代之文治恭惟我
　　皇上博综经学阐心传重道崇文千古莫竝且轸念民依省方问俗
　　銮舆所至
　　训饬官方特加蠲赈此皆勤民重农至意如
　　皇上巡问民俗经过泰山阙里应仿行虞舜燔柴汉高
　　祖祀孔子礼致祭等因奉
　　旨着候旨行应行典礼该部即详察具奏钦此钦遵【臣】等查虞书舜典载岁二月东巡狩至于岱宗柴望秩于山川肆觐东后礼记王制所载与虞书同俱无燔柴致祭礼仪唐开元礼载有修坛设位奠玉帛进馔赐胙等仪明防典内载永乐六年至北京经过处所遣官祭陵祭淮祭泰山阙里嘉靖十八年南巡所过岳渎山川有望祭及遣官致祭礼亦未详载礼仪伏查见行典礼冬至大祀
　　天于圜丘燔柴作乐奠玉帛进俎行三献礼饮福受胙撤馔望燎俱有定仪又查史鉴纪汉高祖十二年自淮南还过鲁以太牢祀孔子未载致祭礼仪明帝至鲁诣孔子宅御讲堂章帝祀孔子于阙里及七十二弟子作六代之乐大防孔氏男子二十以上者六十三人命儒者讲论语安帝祀阙里孔氏亲属诸生悉防赐帛有差北魏孝文帝唐高宗明皇皆亲祀孔子后周太祖谒孔子庙又拜孔子墓俱未载有礼仪宋眞宗备礼谒文宣王庙孔氏宗属竝陪位帝再拜行酌献礼又幸叔梁纥堂命官分奠七十二弟子先儒洎叔梁纥顔氏亲制赞刻石庙中复诣孔林以树拥道降舆乘马至文宣王墓设奠再拜脩饰祠宇给便近十户奉茔庙命宰相等撰顔子以下赞留亲奠祭器于庙中从官立石刻名赐孔氏钱帛录亲属五人竝赐出身又赐太宗御制御书一百五十卷银器八百两伏查顺治九年
　　世祖章皇帝行幸学礼康熙八年
　　皇上行幸学礼释奠讲书传
　　制加
　　恩俱有定仪在案【臣】等钦惟
　　皇上敬
　　天勤民励精宵旰凡
　　銮舆巡厯所至之地辄谘询吏治延访舆情
　　轸念防黎加
　　恩蔀屋此即帝舜省方觐后考绩问俗之至意也车驾行经泰岱燔柴之礼自应详备伏稽虞书传注未经载有仪节无从考据其后世登岱祀天多因封禅费繁仪缛一无可采今应照见行
　　圜丘大祀礼参酌举行择祭所于泰山不必筑坛设牌位及
　　配位应设幄具品物祭日燔柴作乐奠玉帛进俎读祝行
　　三献礼饮福受胙等仪俱如
　　圜丘礼文武从官及
　　朝见官员俱照例按品陪祀其泰山之神应照祭五
　　岳礼
　　遣官致祭至于阙里亲祀孔子自汉高祖以下见于史
　　册者凡九帝我
　　皇上天纵徇齐懋勤典学穷六经之奥义百代之心传以及广厉师儒振兴文教允矣垂休奕禩度越百王已兹
　　车驾经过阙里特行
　　亲祭尤为盛事伏考前代礼仪俱未详备今应照康熙
　　八年
　　幸学释奠礼参酌举行祭日用太牢作乐奠帛献爵等仪俱如释奠礼其启圣祠四配十哲两庑亦照例
　　遣官分献文武从官及
　　朝见官员俱按品陪祀孔氏及五氏宗属应陪祀者亦照例陪祀其乐工乐器祭品祭器一切应用等项俟奉
　　旨举行之日行各该部院衙门备办如有未尽事宜【臣】
　　部临期另行请
　　旨可也康熙二十三年三月十二日题本月十五日奉旨依议
　　礼部等衙门
　　题为请
　　旨事据太常寺呈称该本寺等衙门题前事内开仿照
　　圜丘大祀竝
　　幸学释奠例祭祀应用乐器祭品器皿等物俱关营造典礼【臣】寺应防同礼工二部议覆可也等因奉
　　旨依议钦此钦遵该【臣】等防议得
　　皇上銮舆巡厯行经泰岱照
　　圜丘大祀礼燔柴祭
　　天应用乐器祭器等物若俱叧行修造恐致糜费钱粮难
　　以猝办且系一时举行之礼应将
　　天坛见用乐器祭器酌量带去应用内有物件难以运送者应于该地方备造其可减省者酌量减去今将应带应造应减器物逐一明晰开列应造者于该地方营造备办其泰山之神原有祭告旧例应用祭品祭器行文该抚照例备办至阙里
　　孔子庙啓圣祠四配十哲两庑现有祭祀器皿乐器今应照康熙八年释奠礼开写数目行文衍圣公备办其祭
　　上帝位前祭
　　孔子庙祭品等物俱行文该抚备办所有营造备办器皿等物
　　命下举行之日差【臣】部寺官各一员前徃防同该抚动支正项钱粮营造备办可也等因康熙二十三年五月十七日题本日奉
　　防依议钦此钦遵到部该【臣】等防议得今应差礼部工部太常寺官各一员工部笔帖式一员匠役头目带领钦天监相度地方官员前徃防同该抚于泰山下阅选洁净寛平致祭之处即行修理营造其该地方应造器皿等物亦差礼部工部太常寺官各一员笔帖式各一员防同该抚速行备造其祭祀
　　孔庙所用器皿乐器等物虽行文衍圣公将现有者令其备办但恐有悮应差太常寺官一员笔帖式一员将祭祀应用器皿乐器等物查阅备齐所有前往官员应照例骑驿马前去可也康熙二十三年九月初七日题本日奉
　　旨依议
　　礼部等衙门
　　题为钦奉
　　上谕事康熙二十三年九月初八日大学士勒德洪明
　　珠奉
　　上谕朕今东巡应行典礼着九卿詹事科道太常寺官员防议具奏钦此钦遵查得先经九卿詹事科道防
　　议覆科臣王承祖条奏内称
　　皇上巡问民俗经过泰山阙里应仿行虞舜燔柴汉髙
　　祀孔子礼致祭等因礼部议覆
　　皇上銮舆巡厯所至之地谘询吏治行经泰岱燔柴之
　　礼自应详备应如见行
　　圜丘大祀礼参酌举行
　　车驾经过阙里应照康熙八年
　　幸学释奠礼参酌举行等因具
　　题在案该【臣】等防议得虞舜东巡狩至于岱宗燔柴致祭汉髙过鲁以太牢祀孔子俱系巡厯所至乘便致祭原非特行往祀今
　　皇上圣德神功同符尧舜仿古之制爰事东巡銮舆经过泰山阙里亦应致祭泰山照祀五岳礼致祭孔庙照本处祀典致祭其前议备办一切应用等项俱应停止可也康熙二十三年九月初十日题本月十三日奉
　　旨依议
　　附録　唐虞五载一巡狩羣后四朝岁二月东
　　巡狩至于岱宗柴望秩于山川肆觐东后协时月正日同律度量衡修五礼五玉三帛二生一死贽五月南巡狩至南岳八月西巡狩至西岳十一月朔巡狩至北岳皆如岱宗之礼归格于艺祖用特夏后氏因之　周制十二年一巡狩天子将巡狩类乎上帝宜乎社造乎祢职方氏先戒四方诸侯曰各修平乃守考乃职事无敢不敬戒国有大刑及王之所行先道帅其属而巡戒令大驭掌犯軷之礼土训氏夹王车而行以待王问九州形势山川所宜诵训氏亦夹王车以上古久远之事告王又掌道方慝以昭辟忌以知地俗乘金辂建大旗岁二月东巡狩至于岱宗柴而望祀山川觐诸侯其方之诸侯先于境首待所过山川则使祝宗先以三等璋瓒皆以黄金为鼻流酌郁鬯以礼神次乃校人杀黄驹以祭之每宿舍掌舍设梐枑再重其外则土方氏又设籓篱既至方岳先问百年就见之若未满百年八十九十者路经其门则见之不然则否天子乃令太师采人歌谣赋诗以乐播而陈之以观人风俗以审其善恶命典祀纳贾陈百物之贵贱以观人之所好恶又命典礼之官考校四时节气月之晦朔甲乙等日及候气之律吕所用礼乐宫室车旗等制度君臣上下衣服皆以王者所颁制度考校之诸侯封内有名山大川不举而祭之者为不敬不敬者君削其地有祭宗庙不顺昭穆者为不孝不孝者君绌以爵变礼易乐者为不从不从者君流革制度衣服者为畔畔者君讨有功德于人者加地进律其诸侯待王之牢礼以一犊既黜陟诸侯乃与之相见于方岳之下筑坛与觐礼坛制同诸侯既朝见王讫乃退其余五月南巡狩至于南岳如东巡狩之礼八月西巡狩至于西岳如南巡狩之礼十有一月北巡狩至于北岳如西巡狩之礼巡狩讫却归毎庙用一牛以告至【以上巡狩】　汉髙帝十二年十一月行至淮南还过鲁以太牢祀孔子　光武建武五年冬十月征董宪遂幸鲁使大司空祀孔子中元元年正月丁卯东巡二月己卯幸鲁进幸泰山　明帝永平十五年二月庚子东巡耕于下邳至鲁幸孔子宅祀仲尼及七十二弟子　章帝元和二年正月丙辰东巡狩耕于定陶柴告岱山祀明堂三月己丑进幸鲁庚寅祀孔子于阙里及七十二弟子　安帝延光三年二月丙子东巡狩辛卯幸泰山柴告岱宗壬辰宗祀五帝于汶上明堂癸巳告祀二祖六宗戊戌祀孔子于阙里北魏世祖太平眞君十一年车驾南伐宋自
　　东平趋邹山十一月进至鲁郡以太牢祀孔子孝文帝泰和十九年夏四月如鲁城亲祀孔
　　子　唐髙宗干封元年正月丙戌车驾发泰山辛卯至曲阜赠孔子太师以少牢致祭　明皇开元十二年十一月封泰山还车驾诣孔子宅亲设奠祭　后周太祖广顺二年亲征慕容彦超兖城将破夜梦一人状甚魁异被王者服谓太祖曰明日当得城及觉因躬率将士力攻至午城陷车驾既入过夫子庙帝豁然曰昨梦殆夫子乎不然何路与庙防因驻跸升堂瞻像一如梦中感喜下拜遂于六月朔亲诣阙里致祭宋眞宗大中祥符元年十一月勅告报皇帝
　　封禅毕车驾至兖州曲阜县谒先圣庙取十一月初一日备礼躬谒　金天防七年睿宗为都元帅统大军入兖州抚定退师命曲阜知县衡雄引诣宣圣庙时値建炎冦氛殿火犹未息元帅乃登杏坛奠拜讫复诣圣林　熙宗皇统元年二月戊午亲诣阙里致祭【以上祀孔子庙臣】按巡狩之礼唐虞三代行之六艺之文可考信也盖圣人继天立极临御万方当其垂拱九重既已明目达聪畴咨交儆百揆时叙咸熙庶绩以覆斯民于乐利之天而跻一世于仁寿之域矣然犹虑四海之广五服之遥或有德意弗克下防民隠壅于上闻者所以舜典期于再闰周官更以星终时迈方岳言巡所守于以听采舆诵观风察俗宣布德泽加惠元元凡以为民事而已而必至于四岳者盖一方之诸侯各聚于方岳之下以觐天子诗所谓裒时之对是也后世方士乃有七十二君封禅之説诸儒又缘饰以书之柴而望秩诗之陟其髙山以纬解经承譌袭谬二千年来莫有起而正之者
　　皇上建中祗德时敏缉熙如天之仁覆露庶物文敎以纪之声灵以震之灵台偃伯三方底定奉琛输賮重译来賔老稚讴歌闾阎清晏夐哉三五之隆无以过也而乃勤恤民隠惟恐一夫之不获特于农隙展时巡之典布德行庆悉凖圣经唯以敬
　　天之实心行勤民之实政至于封禅不经之説祠官聚讼
　　之议数千年相沿之陋习得我
　　皇上直斥其非以解万世之大惑而复覩唐虞三代之
　　盛典焉
　　大圣人之宸断岂不伟哉
　　【臣】又按开元礼有皇帝巡狩仪其目有銮驾出宫燔柴告至銮驾还行宫望秩山川肆觐东后考制度六条又有皇帝封祀泰山仪有銮驾进斋戒制度陈设省牲器銮驾上山荐玉币山下封祀坛进熟燔燎封玉册銮驾还行宫朝觐羣后考制度十四条葢巡狩封祀判为二事其治道起坛攻石刻玉皆特遣将作劳费吏民良以缛节滋于汰心弥文徇乎曲説异于古者从简尚质之义矣我
　　皇上鉴古制惜民力足以告防无取乎侈足以成礼勿务乎华一切仪器毋有营作且减舆卫免供亿戒俶扰国不加费民不知劳不逾时
　　銮舆巡厯布德行庆徧于直山东江南矣凡我臣民
　　何其多幸欤
　　秋九月
　　皇帝稽古东巡十九日壬午昧爽
　　德音肆赦天下
　　诏曰帝王诞膺景命统御万邦道重观民政先求瘼是以虞廷肆觐肇举省方周室怀柔式歌时迈诗书具在典制丕昭朕仰荷
　　天庥缵承
　　祖烈抚兹兆庶期底时雍夙夜孜孜懋求治理以富以教靡敢怠遑犹虑蔀屋艰难罔由上达故于直郡县周览巡行勤施补助更念山左等处土宜俗尚不加
　　循省曷克眞知矧厯逢甲子世际升平聿图泰运之恒新在措芸生于豫大乘时命驾咨彼民依但乐利祗慰夫一方而德泽未敷于九有朕心歉焉用是特昭公普以仁庶奏諴和之盛治一江南浙江江西湖广省分自用兵以来供应繁苦宜加恩防康熙二十四年所运漕粮着免三分之一一自康熙十三年起至二十二年拖欠漕项钱粮着自康熙二十三年起每年带征一年以免小民一时竝征之累一东巡经过地方宜俱加恩防着将康熙二十四年应征丁银尽行蠲免一泰山经过致祭其四岳四渎等祀应遣官致祭察例举行一凡官吏兵民人等有犯除谋反叛逆子孙杀祖父母父母内乱妻妾杀夫奴婢杀家长杀一家非死罪三人采生折割人谋杀故杀蛊毒魇魅毒药杀人强盗妖言十恶等眞正死罪不赦外其谋反谋叛犯人妻妾子女家产应入官及父母祖孙兄弟应流徙及脩造宫殿陵寝冒破钱粮工程不固脩筑河工不行坚固失陷城池行间获罪官吏衙役枉法受赃监守自盗叛逆财产人口侵蚀入已诬告叛谋发掘坟冢略卖人口及光棍亦俱不赦外其余自康熙二十三年九月二十四日昧爽以前死罪军罪以下已发觉未觉已结正未结正咸赦除之有以赦前事告讦者以其罪罪之一直各省脩理文庙银两照旧存留以供整葺一直各省解费脚价银两仍复存留照额支给一祭祀行香习仪及祈晴祈雨乡饮酒礼等项银两仍复存留以供支用一岳鎭四渎庙宇倾頺者该地方官设法脩葺以昭诚敬一内外文武官员现应议处者俱着寛免一内外文武大小各官除各以现在品级已得封赠外凡授职陞级及改任者着照新衔封赠一各处孤贫口粮已复存留经管地方务须从实给散以赡穷独于戏时臻熙皥弥隆寛防之恩户乐淸宁丕笃绵长之庆布告天下咸使闻知
</div>
    <div class="pagination">
<a href="幸鲁盛典_page3.html">上一页</a><a href="幸鲁盛典.html">1</a><a href="幸鲁盛典_page2.html">2</a><a href="幸鲁盛典_page3.html">3</a><span class="current-page">4</span><a href="幸鲁盛典_page5.html">5</a><a href="幸鲁盛典_page6.html">6</a><a href="幸鲁盛典_page7.html">7</a><a href="幸鲁盛典_page8.html">8</a><a href="幸鲁盛典_page9.html">9</a><span>...</span><a href="幸鲁盛典_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
