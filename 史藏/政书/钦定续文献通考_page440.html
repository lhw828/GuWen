<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 440 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 440 页/共 455 页</h1>
    <div class="content">　　列祖奄一区宇薄海内外悉主悉臣幅员之广亘古未有前代所列为四裔者今则尽隷版图制同郡县自不得更以徼外目之苐厯代史册惟就一朝形势以为畦畛据事直书用志沿革爰采掇旧文覈之
　　大清一统志以征往代纪载之实且昭
　　圣朝防同之盛焉
　　东夷
　　髙丽【耽罗附】
　　辽圣宗统和三年七月诏诸道各完戎器以备东征髙丽
　　八月以辽泽沮洳罢师十年以东京留守萧恒徳等伐髙丽十一年髙丽王治遣朴良柔奉表请罪诏取女直鸭渌江东数百里地赐之十三年十一月遣使册治为王十四年三月王治表乞为婚即以驸马萧恒徳女嫁之十五年十一月治薨诏其侄诵权知国事十六年十一月册诵为王二十八年五月诵为西京留守康肇所弑擅立诵从兄询八月帝自将伐髙丽询奉表乞罢师不许十一月大军渡鸭渌江肇拒战于铜州败之肇复出右皮室祥衮耶律达鲁擒肇等铜霍贵寜等州皆降询上表请朝许之以政事舍人马保佑为开京留守安州团练使王八为副留守太子太师伊林将骑兵一千送保佑等赴开京守将卓思正杀我使者十人领兵出拒保佑等复还遣巴雅尔博诺攻开京遇敌于京西败之询弃城遁去遂焚开京至清江而还开泰元年四月询遣蔡忠顺来乞称臣如旧诏询亲朝八月询奉表称病不能朝诏复取六州地三年五月诏国舅祥衮萧迪里东京留守耶律托实等讨髙丽造浮梁于鸭渌江城保宣义定逺等州四年以枢密使耶律世良殿前都检防萧虚烈总兵伐髙丽五年正月战于郭州西破之六年九月枢密使萧合卓等攻髙丽兴化军不克师还七年十月复伐髙丽我军不利八月遣郎君哈布尔等率诸部兵防大军讨髙丽九年询以降表进释其罪太平二年询薨遣使来报嗣位即遣使册王钦为王【臣】等谨按髙丽即朝鲜马端临考载髙丽事终于宋寜宗庆元五年七月诏禁商人持铜钱入其国葢絶之也若髙丽与辽相为终始二百余年自太祖九年至太宗天显二年遣使进贡已见土贡考又考厯代甲子图圣宗统和三年即宋太宗雍熙二年至太平二年则真宗天禧二年也端临考与辽史所载类可叅观若此后多不相符者
　　兴宗重熙十五年八月册髙丽王钦子徽为王
　　时以钦薨遣使来告故也二十三年六月徽请官其子诏加检校太尉至道宗太康四年徽请赐鸭渌江以东地不许九年八月徽薨九月以徽子三韩国公勲权知国事十二月勲薨大安元年十一月册勲子运为国王十年夏运薨子昱遣使来告夀隆元年十一月昱病命其子颙权知国事三年三月昱薨五年十月颙乞封册六年封颙为三韩国公天祚帝干统五年十一月颙薨子俣遣使来告八年四月封俣为三韩国公赠其父颙为国王天庆十年辽乞兵于髙丽以御金金人责之未几而辽亡
　　顾炎武日知録曰辽史外纪有髙丽王子三韩国公勲三韩国公颙三韩国公俣其地理志有髙州三韩县辰韩为扶余弁韩为新罗【北史以辰韩为新罗】马韩为髙丽开泰中圣宗伐髙丽俘三国之遗人置县据此乃俘三国之人置县于内地而取三韩之名耳【正如汉时上郡有龟兹县不可便以为西域之国】今人乃谓辽东为三韩是以内地而目之为外国非也
　　【臣】等谨按厯代甲子图兴宗重熙十五年即宋仁宗庆厯二年道宗夀隆元年即宋哲宗元祐三年天祚帝天庆十年则宋徽宗政和四年也以宋史及端临考叅之徽之卒在元丰六年即大安六年而辽史谓为太康九年运为勲之弟而辽史谓为子运立四年卒而辽史谓为十年彼此不符类多如是
　　金穆宗【世祖弟】时髙丽始通使
　　时戚属有疾髙丽有善医者居女直之完顔部使诊视之即愈乃送之归因谓髙丽人金部属日强兵益精悍年谷丰稔髙丽王闻之乃通使康宗【亦世祖弟】时髙丽杀金使者阿果星根二人太祖将兵大破之进围其城髙丽复请和许归亡入之民罢九城之戍复所侵故地遂与之和太祖收国元年九月克辽黄龙府遂攻保州保州近髙丽辽侵髙丽置保州至是尽降二年闰正月髙丽遣使来贺防且曰保州本吾故地愿以见还帝谕以俟有表请当别议太宗天防四年六月国王王楷遣使奉表称藩优诏答之凡通使往来一依事辽旧制熙宗皇统六年正月楷薨子晛嗣立世宗大定十一年四月晛弟翼阳公晧废晛自立诈称让国遣使以表来上大约称先臣楷遗训传位于弟又言其子有罪不可立之意乃却其使者而以诏书遣使详问王晛使至髙丽竟不得见晛乃以诏授晧转取晛表附奏其表与前表大概相同晧寻遣使请封十二年遂赐封册章宗承安三年晧表自陈衰病以国让其弟晫是嵗晧薨晫嗣立泰和四年晫薨子韺嗣立卫绍王至寜元年韺薨明年宣宗迁汴辽东道里不通矣
　　元太祖十三年髙丽国人洪大宣诣军中降
　　先是契丹人瑠格等窜据髙丽江东城至是遣兵征之洪大宣来降共讨灭瑠格
　　太宗三年八月命将征髙丽设官分镇所取之地而还时以髙丽杀使者命将萨喇达征其国取四十余城国人洪福源迎降于军乃使招其主王瞮瞮遣其弟懐安公侹请降萨喇达承制设官分镇之遂班师明年六月髙丽尽杀所置噜噶齐七十二人以叛遂率王京及诸州县民窜居江华岛八月复遣兵讨之十月防遣使上表陈情五年四月诏谕防悔过来朝终不至至十三年秋防以族子綧为己子入质宪宗末遣其世子倎入朝
　　世祖中统元年三月命髙丽世子倎归国为王
　　陜西宣抚使亷希宪言髙丽遣倎入觐防宪宗将兵伐宋倎留三年不遣今其父已死若立倎遣归国彼必懐徳于我是不烦兵而得一国也帝是其言故有是命二年六月倎更名禃遣子愖奉表以闻八月遣使防愖归国至元三年二月帝欲通好日本以髙丽与日本隣可为乡导乃遣使先至髙丽谕之五年帝以太祖法制凡内属之国纳质助军输粮设驿编户籍置长官已尝明谕髙丽而稽延至今太宗时王綧等已入质驿传已粗立余率未奉行今将问罪于宋其所助士卒舟舰几何输粮则就为储积至若设官及户版事其意谓何特遣使持诏问之六年七月遣使相视耽罗等处道路诏禃选官引达【以人言耽罗海道往南宋日本甚易故也】八月世子愖入朝奏国人林衍擅废禃立其弟安庆公淐事议者言今之髙丽乃古新罗百济髙句丽三国并而为一大凡藩镇权分则易制乃于次年正月诏西京内属改东寜府画慈悲岭为界置安抚使率兵戌之二月遣军送禃就国十一年五月皇女和塔拉都哩黙色下嫁于愖七月禃薨子愖袭十三年七月愖遣使奉表贺平宋十一月奏改名暙十八年六月暙言本国置驿四年民畜淍敝勅并为二十站二十年五月立征东行中书省以髙丽国王与安塔哈共事三十年二月暙复改名昛成宗大徳元年十一月从昛请以世子謜为王二年七月中书省奏謜当废复以其父昛为王昛复位八年而薨子謜复袭王位謜尚布达实哩公主十一年进爵沈阳王继袭位髙丽国王生子焘焘受逊位以仁宗皇庆二年四月封髙丽国王是年其弟暠立为世子以其父沈阳王謜请于朝故也謜又尝更名章
　　元史外夷传曰髙丽之与国眈罗元世祖既臣服髙丽以眈罗为南宋日本冲要亦甚注意至元十年命将平之即其地立眈罗国招讨司屯镇邉军千七百人三十一年髙丽王上言眈罗之地自祖宗以来臣属其国林衍逆党金通精既平之后尹邦实充招讨副使以计求径隷朝廷乞仍旧帝曰此小事可使还属髙丽遂复隷焉
　　明太祖即位之元年遣使赍玺书赐髙丽国王
　　二年封髙丽国王颛为王秋帝以颛惟知崇信佛氏以书谕之大畧谓王公设险未尝去兵民以食为天国必有出政之所因赐六经四书通鉴三年正月命使往祀其国之山川五年表请遣子弟入学帝以入学固美事但涉海逺不欲者勿强七年颛为权相李仁人所弑先是颛无子以宠臣辛肫之子禑为子于是仁人立禑十年至十七年每请颛諡号袭王爵未允十八年命封禑为髙丽国王赐颛諡恭愍二十年十二月命户部咨髙丽王铁岭北东西之地旧属开元者辽东统之铁岭之南旧属髙丽者本国统之各正疆界毋侵越二十一年十月禑请逊位于其子昌二十二年李成桂废昌而立定昌国院君瑶二十五年九月髙丽知密直司事赵胖等奏言本国自恭愍王薨无嗣权臣李仁人以辛肫子禑主国事昏乱好杀至欲兴师犯邉大将李成桂以为不可而囬军禑负罪惶惧逊位于子昌国人弗顺啓请恭愍之妃安氏择宗亲瑶权国事已及四年昏戾信谗戕勲旧子奭痴騃不慧国人谓瑶不足主社稷今以安氏命退瑶于私第王氏子姓无可当舆望者中外人心咸系成桂臣等与国人耆老共推主国事惟圣主俞允帝以髙丽僻处东隅非中国所治令礼部移谕果能顺天道合人心不启邉衅使命往来实尔国之福冬成桂请更国号命仍古号曰朝鲜二十六年六月请更己名曰旦从之至惠帝建文初旦表陈年老以子芳逺袭位许之
　　【臣】等谨按明史外国传永乐间降祭海岳祝文称李成桂为仁人子又祖训亦载仁人子成桂更名曰旦后成桂子芳逺奏辨太宗许令改正正徳时修防典嘉靖八年重修会典其君臣皆奏辨先世无篡逆事万厯初屡乞防典为其先康献王雪寃十六年正月防典成请给前书以终前命许之葢成桂之自立与仁人本异族也
　　成祖永乐元年朝鲜请冕服书籍许之
　　帝嘉其能慕中国礼赐金印圭冕及经籍防币十二月又从芳逺请立其子禔为世子六年秋遣使来告其父旦之丧命官吊祭赐諡康献十六年奏世子禔不肖第三子祹孝弟力学国人所属请立为嗣并陈已年老请以祹理国事命封祹为国王时帝已迁北都朝鲜益近而事大之礼益恭朝廷亦待以加礼二十年芳逺卒赐諡恭定二十一年七月祹请立嫡子珦为世子从之
　　宣宗宣徳八年朝鲜请遣子弟入学不许
　　其王祹奏遣子弟诣太学或辽东学帝不允赐五经四书性理通鉴纲目诸书至英宗正统元年三月放朝鲜妇女金黒等五十三人还其国【金黒等自宣徳初至京师至是遣中官送回】景帝景泰元年祹卒赐吊祭諡庄宪封子珦为国王冬赐珦诰命封其子暐为世子三年秋珦卒赐諡恭顺子嗣立三年以年幼且婴夙疾请以叔瑈权国事七年上表逊位乃封瑈为国王瑈请立子暲为世子从之成化四年瑈卒赐諡惠庄封世子晄为王六年晄病笃以所生子幼命其兄故世子暲之子娎权国事晄卒肠諡襄悼命娎嗣位十年追赠暲为国王諡懐简十九年四月封娎长子防为世子孝宗治七年十二月娎卒赐諡康靖明年四月封防为国王十五年冬封防长子□为世子武宗正徳二年防以子□夭请以国事付其弟怿遂嗣位十五年冬封怿子峼为世子世宗嘉靖二十三年冬怿卒諡恭禧二十四年其子峼立未逾年卒諡荣靖九月峼弟权国事峘遣使谢祭諡并请袭封诏许之三十一年冬以洪永间所赐乐器敝壊奏求律管更乞遣乐官赴京校习许之穆宗隆庆元年冬峘卒諡恭宪命其侄昖袭封
　　神宗万厯二十年七月以朝鲜被倭难命出师东征先是倭酋平秀吉者萨摩州人初随倭闗白信长防信长为其下所弑秀吉遂统信长兵自号闗白刼降六十余州朝鲜与日本对马岛相望时有倭夷往来互市十九年十一月朝鲜奏平秀吉声言明年三月入犯诏兵部申饬海防至是年五月秀吉遂分渠帅行长清正等率舟师逼釡山镇潜渡临津时朝鲜承平乆兵不习战昖又湎酒弛备猝岛夷作难望风皆溃昖弃王城令次子珲摄国事奔平壤已复走义州愿内属部议令驻劄险要以待天兵图恢复而是时倭已入王京毁坟墓刼王子陪臣剽府库八道几尽没旦暮且渡鸭渌江请援之使络绎于道廷议以朝鲜为国藩篱在所必争由是出师东征并有封贡之议自倭乱朝鲜七载丧师数十万糜饷数百万中朝与属国迄无胜算至二十六年七月平秀吉死而祸始息二十七年四月以平倭诏告天下
　　王圻曰髙丽之釜山去日本之对马岛仅一日程相传旧属日本为大海限隔弃于朝鲜先是日本以嵗歉借朝鲜谷万斛迨后遣使往索日本乃以釜山地为言朝鲜所遣使谓之曰我鸭渌江北有朝鲜地因三道江阻絶乆为大唐所有【大唐指中国也】汝能助我复此地则釜山亦可归也日本人以为然平秀吉果领兵赴朝鲜未至京而昖遁走一国为墟特命重臣提兵往救逾年相持不退兵部尚书石星轻聴沈惟敬言【惟敬嘉兴人市中无赖也】加游击衔往谕日本罢兵惟敬隂许议和且许复寜波贡道事泄逮惟敬下狱与星皆拟重典更调兵増饷费至百万彼此互有胜负倭众盘据釜山葢屋治田为乆留计至平秀吉病死倭始撤归而其时疲中国以捍外藩七八年矣
　　三十六年十月封朝鲜世子珲为王
　　先是髙丽王昖庶长子临海君珒陷贼中惊忧成疾次子光海君珲收集流散颇着功绩请立为嗣时国储未建中外恫疑礼部尚书范谦于朝鲜易封事三疏力持卒不许至是昖卒从其国臣民请许之次年二月諡昖曰昭敬至熹宗天啓三年四月朝鲜国人废珲而立其侄绫阳君倧四年四月封倧为国王
　　愍帝崇祯十年正月朝鲜告急命调各镇舟师赴援三月山东巡抚顔继祖奏属国失守江华已破世子被擒国王出降宜急勅镇臣以坚守皮岛为第一义帝以不能协图匡救切责之亡何皮岛亦破朝鲜遂降于
　　大清与明絶矣
　　王圻曰髙丽分八道中曰京畿统三郡【杨根丰徳水城】三府【汉城开城长湍】七州【杨广润果骊谷坡】三县【交河三登土山】东曰江源统七郡【忓城通川松岳髙城平海寜越旌善】五府【襄阳江陵三陟淮阳铁原】四州【原江槐溟】十县【平康安昌烈山麒麟酒泉丹城蹄麟蔚珍瑞和歙谷】本濊貊地西曰黄海统三郡【遂安延安平邦】三府【平山瑞兴承天】五州【黄海白仁爱】八县【安岳三和龙冈江西咸从牛峯文化长渊】古朝鲜马韩旧地南曰全罗统三郡【灵岩古阜珍岛】二府【全州南原】四州【罗济光昻】二十三县【万顷茂长镇安扶安全渠康津兴徳黄成乐安昌平济南防寜大江临波古臯南阳富顺扶寜庥仁绪城海南神云移安】本弁韩地东南曰庆尚统七郡【蔚山咸阳熊川陜川永川梁山清道】六府【金海善山寜海密阳安东昌原】五州【泗庆尚晋蔚】一十三县【清河东莱义城义兴闲庆巨济昌寜三嘉安隂昌原山隂髙灵守城】乃辰韩地西南曰忠清统四郡【清风温阳天安林川】九州【忠矜兴清靖礼公幸洪】七县【永春抉余保寜报恩石城连山燕岐】皆古马韩域东北曰咸镜统三郡【端川蜀莫寜逺】五府【咸兴镜城永兴惠州安邉】九州【延徳开利城苏合防寜燕隋】本髙句丽地西北曰平安统九郡【嘉山那山价川熙川云兴宣州江界慈山龙川】九府【平壤成川见仁寜邉定逺江东合兰昌城广利】一十六州【安灵定青铁平抚常义宿纲渭朔银买升】六县【徳川孟山阳徳中和泰川江东】本朝鲜故地其忠清庆尚全罗三道地广物众州县雄巨最为富庶俗尚诗书人才之多倍于诸道平安咸镜二道境接靺鞨俗尚弓马兵卒精强东西南濒海北隣女直西北抵鸭渌江东西二千里南北四千里日本【鸡笼山附】
　　元世祖至元三年八月遣使往日本
　　先是元年从髙丽人赵彛等言以日本国可通择可奉使者至是命兵部侍郎赫徳等充国信使持国书道由髙丽髙丽国王禃遣使导诏使往不至而还五年九月命赫徳等复持书往至对马岛为日本人所拒仅执其塔二郎弥二郎二人而还六年六月命送还执者俾中书省牒其国亦不报十月又命秘书监赵良弼往至八年九月髙丽王植遣通事道送至其国日本始遣弥四郎者入朝帝宴劳遣之九年二月五月髙丽王两以书往皆不报十一年三月命以舟师征日本十月入其国败之而官军不整又矢尽惟掳掠四境而归十二年二月遣礼部侍郎杜世忠等往使复致书亦不报十四年日本遣商人持金来易铜铁许之十七年二月日本杀国使杜世忠等十八年正月命日本行省右丞相阿尔哈右丞范文虎及征东元帅实都洪察球尔等率十万人征之行省官议事不相下全师尽丧十万之众得还者败卒于阊莫青吴万五三人耳二十一年以其俗尚佛遣王积翁与补陀僧如智徃使舟中有不愿行者共谋杀积翁不果至二十三年帝以日本未尝内侵今交阯犯邉宜置日本専事交阯成宗大徳三年遣僧寜一山者附商舶往使日本而日本人竟不至明史外国传曰日本古倭奴国唐咸亨初改日本以近东海日出而名也地环海惟东北限大山有五畿七道三岛共一百十五州统五百八十七郡其小国数十皆服属焉国小者百里大者不过五百里户小者千多不过一二万国主世以王为姓羣臣亦世官宋以前皆通中国朝贡不絶元数遣使招之不至乃命舟师征之至五龙山遭暴风军尽没后终元世未尝通明兴方国珍张自诚相继诛服诸豪亡命往往纠岛人入宼山东濵海州县【臣】等谨案马瑞临考载日本疆土所至与国王世系及物产风俗甚详其奉职贡自汉武帝迄宋寜宗嘉泰时未尝絶王圻本谓辽时亦入贡究未见于史金之世概无闻焉故续考防自元始
　　明太祖洪武二年三月遣使诏谕日本国
　　时遣行人杨载往且诘以入寇之故其王良懐不奉命复寇山东转掠温台明州旁海民遂寇福建沿海郡三年又遣莱州府同知赵秩责让之良懐礼遇甚优遣其僧奉表称臣且送还被掠人口帝念其俗侫佛可以西方教诱之乃命僧祖阐等至其国国人颇敬信而王则傲慢无礼拘之二年而后还京时良懐年少有持明者与之争立国内乱又频入寇掠命移牒责之自后胡惟庸谋逆欲借日本为助乃厚结寜波卫指挥林贤佯奏贤罪谪居日本令交通其君臣寻奏复贤职遣使召之其王遣僧如瑶率兵四百余人诈称入贡且献巨烛蔵火药刀剑其中既至而惟庸已败计不行越数年其事始露乃族贤而怒日本决意絶之専以防海为务后着祖训列不征之国十五日本与焉自是倭使不至而海上之惊亦渐息王圻曰倭风顺四五日可至寜波六七日可至天津卫七八日可至登莱但登莱等处海中多礁石不便行舟耳倭之始通中国实自辽东由六朝及今乃从南道浮海猝自温州寜波入东北风迅自彼来此约可四五日程而西南风迅自此之彼亦约四五日程葢其去辽甚逺而去闽浙甚迩若尽其国界则东西长行可四五月南北短行三月而皆极于海其西北至髙丽也必由对马岛开洋顺风仅一二日南至琉球也必由萨摩州开洋顺风七日其贡使之来必由博多开洋厯五岛而入中国以造舟水手俱在博多故也贡舶回则径收长门抽分司官在焉故也
　　成祖永乐三年十一月日本王源道义遣使献贼俘于朝
　　先是对马台岐诸岛贼掠濵海居民因倭使谕其王捕之王发兵尽歼其众絷其魁二十人以献六年十二月其国世子源义特遣使来告父防赐諡恭献封义特为国王时海上复以倭警告九年寇磐石十五年寇松门金乡平阳十七年倭船入王家山岛都督刘荣率精兵疾驰入望海埚贼数千人分乗二十舟直抵马雄岛进围望海埚荣发伏出战竒兵防其归路贼奔樱桃园荣合兵攻之斩获千二百九十余荣封广寜伯自是倭不敢窥辽东二十年倭寇象山至英宗正统四年五月倭船四十艘连破台州桃渚寜波大嵩二千户所又陷昌国衞大肆杀掠八年五月寇海寜景帝景泰四年贡使至临清掠居民货天顺初其王源义政移书朝鲜王令转请遣使谢罪廷议使臣不得仍前肆扰成化四年十一月倭使伤人于市曲赦之孝宗治九年三月王源义髙遣使来京还至济寜其下仍持刀杀人诏严防禁武宗正徳五年春时刘瑾窃柄纳其王源义澄所使宋素卿黄金千两赐飞鱼服前所未有也素卿鄞县朱氏子名缟幼习歌唱倭使见悦之而缟叔澄负其直因以缟偿至是充正使至苏州澄与相见后事觉法当死瑾庇之谓已自首并获免
　　【臣】等谨按王圻谓永乐初西洋之役虽威震海表而华人习知逺夷饶金寳夷人亦知我海道奸阑出入彼此相纠故海中寇盗复起若非广寜之捷厥祸未已然以明史考之则倭之搆祸实与明代相终始矣
　　世宗嘉靖二年五月议絶倭使
　　时其使宗设先抵寜波未几素卿偕瑞佐复至互争真伪素卿贿市舶太监赖恩宴时坐素卿于宗设上船后至又先为騐发宗设怒与之鬭杀瑞佐焚其舟追素卿至绍兴城下素卿窜匿他所免凶党还寜波所过焚掠夺船出海都指挥刘锦战没巡按御史欧珠防素卿状言西海路多罗氏义兴者向属日本统辖无入贡例因贡道必经西海正徳朝勘合为所夺我不得已以治朝勘合由南海路起程比至寜波因诘其伪致啓衅部议素卿言未可信宜移咨其王究治报可御史熊兰等交章言素卿罪重不可贷请并治赖恩及海道副使张芹等闭闗絶贡事方议行防宗设党中林望古多罗逸出之舟为暴风飘至朝鲜朝鲜人击斩三十级生禽二贼以献给事中夏言因请逮赴浙江防所司与素卿杂治至四年狱成素卿及中林望古多罗并论死十八年七月其王源义晴贡使至寜波守臣以闻时不通贡者已十七年敕巡按御史督同三司官覈果诚心效顺如制遣送否则却囬且严居民交通之禁至二十三年七月部议却之其人利互市留海濵不去巡按御史髙节请治沿海文武将吏罪严禁奸豪交通内地诸奸利其交易多为之橐终不能尽絶二十六年十二月倭犯寜台二郡大肆杀掠二郡将吏并获罪时各岛诸倭嵗常侵掠濵海奸民又往往勾之浙江巡抚兼制福兴等军事朱纨乃严为申禁获交通者不俟命辄以便宜斩之由是闽浙大姓素为倭内主者失利而怨纨纨又数驣疏于朝显言大姓通倭状以故闽浙人皆怨之而闽尤甚巡按御史周亮闽产也上疏诋纨请改巡抚为巡视以杀其权其党在朝者左右之竟如其请又夺纨官罗织其檀杀罪纨自杀自是海禁复弛乱益滋甚三十二年三月诸倭大举入寇初浙江设市舶以中官主之驻寜波帝即位尽撤中官并撤市舶海濵奸人遂撡其利始犹商主之及严禁通畨遂移之贵官家负其直者愈甚索之急则以危言吓之或又以好言绐之倭丧其赀不得返已大恨而大奸若汪直徐海陈东麻叶軰素窟其中以内地不得逞悉逸海岛为主谋倭聴指挥入寇海中巨盗遂袭倭服饰旗号并分艘掠内地无不大利倭患日剧迋议复设巡抚三十一年七月以佥都王忬任之而势已不可扑灭至是汪直勾引诸倭连舰数百蔽海而至浙东西江南北濵海数千里同时告警三十三年以李天宠代忬又命兵部尚书张经总督军务征兵四方协力进勦
　　王圻曰倭之入寇随风所之东北风猛则由萨摩或五岛至大小琉球而仍视风之变迁北多则犯广东多则犯闽彭湖岛分舶或之泉州等处或之梅花所长乐县等处若正东风猛则必由五岛厯天堂官渡水而视风之变迁东北多则至乌沙门分防或过韭山海闸门而犯温州或由舟山之南而犯定海经大猫洋入金塘蛟门则犯象山奉化由东西而入湖头则犯昌国入石蒲闗则犯台州入桃渚海门松门诸港正东风多则至李西岙壁下陈钱分防或由洋山之南而犯临观犯钱塘或由洋山之北而犯青村南滙犯太仓或过南沙而入大江过茶山入了角嘴犯仪常镇等若在大洋而风歘东南也则犯淮扬登莱过歩州洋乱沙入咸城口则犯淮安入庙湾港则犯扬州再越而北则犯登莱若在五岛开洋而南风方猛则趋辽阳趋天津大抵倭舶之来恒在清明之后前乎此风不常难准定清明后方多东北风且积乆不变过五月风自南来不利于行矣重阳后风亦有东北者过十月风自西北来亦非所利故防海者以三四五月为大汛九十月为小汛其停桡之处焚刧之权虽曰在倭而其帆樯所向一视乎风实有天意有备者率胜前此入寇者多萨摩肥后长门三州之人其次则大隅筑后博多日向摄摩津州伊纪等岛而丰前丰后和泉之人亦间有之皆因商于萨摩而附行者葢日本之民有贫有富有淑有慝富而淑者或附贡舶或因商舶而来其在寇舶率皆贫而恶者且山城君【山城君倭王别号也】号令乆不行于诸岛而山口丰后出云又各専一军如中国总督府之义相吞噬今惟丰后强颇并肥前等六岛而有之山口出云俱以贪灭亡倭盖无常尊定主矣
　　三十四年九月官军歼倭贼于杨林桥
　　先是倭贼抄掠四出复合新倭突犯嘉兴至王江泾乃为张经击斩千九百余级余奔柘林其他倭复掠苏州境出入太湖大抵真倭十之三从倭者十之七倭法严人皆致死官军素怯所至奔溃帝遣工部侍郎赵大华督察军情文华颠倒功罪诸军益解体经天宠并被逮代以杨宜胡宗宪时贼势蔓延江浙无不蹂躏新倭来益众益肆毒毎自焚其舟登岸刼掠自杭州北新闗西剽淳安突徽州至太平府复犯南京又抵浒墅为官军所围追及于杨林桥歼之是役也贼不过六七十人而经行数千里杀伤几四千人厯八十余日始灭应天巡抚曹邦辅以防闻文华忌其功以倭巢于陶宅乃大集浙直兵与宗宪亲将之又约邦辅合勦并营于松江之甎桥倭悉鋭来冲遂大败文华气夺贼益炽自乐清登岸流刧黄岩诸县被杀掳者无算至嵊县乃歼之亦不满二百人而深入三府厯五十日始平其先一枝自山东日照流刧东安衞以至清河阻雨为徐邳军所歼亦不过数十人流害千里杀戮千余其悍如此而文华自甎桥之败见倭寇势盛侵犯无虚日乃妄以寇息请还朝王圻曰倭国在海东南其地分五畿七道【详马端临考】最为雄长居邪马台王自称泰伯后唐咸亨年间更号为日本其人嗜酒信巫轻生好杀性贪谲以刧掠为生兵刄极犀利裸身赴鬭惯舞双刀轻儇跳跃能以寡胜众至刧营设伏华人辄堕其术其俗饮食常用磁器漆器尊敬处用土器有筋匙男披发而束之人佩短刀妇人拔其眉黛其额发垂背而续之以髢长曳地男女冶容者黒其齿防时蹲坐为礼道遇尊长脱鞋履而过人喜啜茶道傍有茶店邀人啜茶如汉人入酒馆也富贵家用茶末僧徒习佛经者知汉字男女服染青质白文男衣过膝而止其城池附在山城葢筑四座名聚快乐院俱在大界等处毎城周围三四里大石髙耸三四重河濶二十余丈内葢大楼阁有九层妆黄金下隔睡房百余间尝东西游卧令人不知以防隂害其国有天王者自开辟以来相传至今不与国事不辖兵马惟世享国王供奉而已有国王者受国事掌兵马盛衰强弱更替不常有官名闗白者即丞相职代相更替専国政兵马国中平原橘膝四姓为日本巨族相窃据为国王天王子娶于其族国王子娶诸大臣家刑无笞杖赋三分之一无他徭工役皆募为之长于步战怯于水阵精刀法鸟铳而疎鎗弓大舟毎驾橹三十六枝次三十枝又次二十枝近亦有闽人教造闽船者其民有犯罪者不论轻重犯赃者不论多寡即时杀之
　　三十五年遣使谕日本
　　从縂督胡宗宪请遣寜波诸生蒋洲陈可愿往谕日本国王禁戢岛寇招还通畨奸商许立功免罪乃留洲传谕各岛而送可愿先还时两浙皆被倭而慈谿焚杀独惨余姚次之浙西柘林乍浦乌镇皂林间皆为贼巢前后至者二万余人七月宗宪言贼首毛海峯自陈可愿还一败倭寇于舟山再败之沥表徐海陈东麻叶方连兵攻围桐乡宗宪设计间之海遂擒东叶以降尽歼其余众于下浦未几复蹴海于梁庄海亦授首余党尽灭江南浙西诸寇略平而江北则犯丹阳及掠州烧漕船者明春复犯如臯海门攻通州掠扬州髙邮入宝应遂侵淮安府集于庙湾逾年乃克其浙东则盘据舟山亦先后为官军所袭三十六年宗宪遣蒋洲招汪直等十月丰后太守源义镇等遣其属随直等抵舟山之岺港既入见宗宪厚礼之令谒巡按御史王本固于杭州本固以属吏其党王滶等遂焚舟登山据岑港坚守逾年新倭大至屡寇浙东三郡其在岑港者徐移之柯梅造新船出海宗宪亦不之追十一月贼扬帆南去泊泉州之浯屿掠同安诸县攻福寜州破福安寜徳明年四月遂围福州经月不解福清永福诸城皆被攻燬蔓延于兴化奔突于漳州其患尽移于福建而潮广间亦纷纷以倭警闻矣
　　四十年浙东江北诸倭寇以次平
　　明年十一月倭陷兴化府大杀掠移据平海卫逺近震动亟征俞大猷戚继光刘显诸将合击之其侵犯他州县者亦为诸将所破福建亦平其后广东巨寇曽一本黄朝太等无不引倭为助隆庆时破碣石甲子诸卫所化州石城吴川阳江诸县悉遭焚掠并转入雷亷琼三郡万厯二年又犯寜绍台温四郡防广东铜鼓卫双鱼所三年犯电白四年犯定海八年犯浙江韭山及福建澎湖东涌十年犯温州又犯广东十六年犯浙江然是时疆吏惩嘉靖之祸海防颇饬贼来辄失利其犯广东者为蜑贼梁本豪勾引势尤猖獗縂督陈瑞集众军击之斩首千六百余级沉其船百余艘本豪亦授首帝为告谢郊庙宣防受贺王圻曰国初惩倭之诈縁海备御几于万里其大为卫置军四千六百四十人其次为所置军一千一百余人又次为巡检司置弓兵百人少亦不下数十人皆大小相维经纬相错星罗碁布狼顾犬防故所在制有数百料大船八橹哨船若风尖快船髙把哨船十浆飞船凡五等至如定海昌国贡道所经切近彼岛则船数倍蓰他处而以时出哨各有限准如三月为头哨四月为二哨五月为三哨号大泛至六月收港避风及秋七八九月亦如前为小泛泛毕回卫休息责令各取印信到单海物为騐若至各港次岙所则又设有水寨营栅以止舍之而统以指挥千百户镇抚縂以阃职督以宪臣所以制御之者密矣而嵗乆人玩法去盗生二十年来山頺澜倒当事者见不可用遂别募以充逺征以御改造巨舰一切从宜而旧法因废不讲则亦惩咽之过矣自顷客兵骄暴鲜克宣劳故中外争言乡兵似矣然狥名弗思终属具文夫所谓乡者对客兵而言岂谓是荷锄秉耜穑奴牧竖然哉窃谓卫所县司军壮弓兵之类宜因旧法润泽损益之务足故伍或抽羡丁或佥壮士无论军舍通融凑攒优与津给而以其半哨守其半团练更迭肄之俾皆可战或虑一时未习不足应猝则量留旧募以备缓急乆之或可尽罢此目前备御之长防也
　　神宗万厯十九年倭酋陷朝鲜命出师东征
　　日本故有王其下称闗白者最尊时朝鲜奏倭酋闗白平秀吉声言明年来犯不知其谋已也二十年遂陷朝鲜中国亦丧师糜饷垂七载闗白死祸始休【见前朝鲜条】诸倭亦皆退守岛巢东南稍安秀吉凡再传而亡终明之世通倭之禁甚严闾巷小民至指倭相詈骂甚以噤其小儿女云
　　王圻曰平秀吉自丙戌年【万厯十四年】擅改倭国山城壬辰【二十年】入寇髙丽将天王二十九年改为文禄元年吉自为大阁王【犹言国王也】以闗白与养子孙七郎每年元旦率大臣一谒天王他时并不相接时平清盛秉政父子兄弟盘据要路骄奢淫虐道路侧目原赖朝窜伊豆州起兵据闗东乗胜逐平氏平氏仍据筑前等九州与原各分其地连年相攻杀赖朝之孙为原家康亦归服于秀吉尝计取六十六州分为二闗东号相板闗西号赤门闗二闗各有船只数千二月悉至千丈溪防齐选兵自十八嵗至五十而止善机诈者虽年七十亦用之其所夺州必质其子弟各州实非心服乃威计所迫耳
　　鸡笼山
　　明史鸡笼山传曰世宗嘉靖末倭寇扰闽大将戚继光败之倭遁居于鸡笼山之淡水洋其党林道干从之己道干惧为倭所并又惧官军追击扬帆直抵浡泥攘其邉地以居号道干港而鸡笼遭倭焚掠国残破初悉居海濵既遭倭难稍稍避居山后忽中国渔舟从魍港飘至遂往来通贩以为常至万厯末红毛畨泊舟于此因事耕凿设阛阓称台湾焉崇祯八年给事中何楷陈靖海之防言自袁进李忠杨禄杨防郑芝龙李魁竒钟斌刘香相继为乱海上嵗无寜息今欲靖寇氛非墟其窟不可其窟维何台湾是也台湾在彭湖岛外距漳泉止两日夜程地广而腴初贫民时至其地防鱼咸之利后见兵威不及往往聚而为盗近则红毛筑城其中与奸民互市屹然一大部落墟之之计非可干戈从事必严通海之禁俾红毛无从谋利奸民无从得食出兵四犯我师乗其墟而击之可大得志红毛舍此而去然后海氛可靖也时不能用又曰鸡笼山在彭湖屿东北故名北港又名东畨去泉州甚迩地多深山大泽聚落星散无君长有十五社社多者千人少或五六百人无徭赋以子女多者为雄聴其号令虽居海中酷畏海不善撡舟老死不与邻国往来永乐时郑和徧厯东西洋靡不献琛恐后独东畨逺避不至和恶之家贻一铜铃俾挂诸项葢拟之狗国也四时以草青为嵗首土宜五谷而不善水田地多竹大至数拱长十丈以竹构屋覆之以茅广且长聚族而居中多大溪流入海水淡故其外名淡水洋
　　又曰其地北自鸡笼南至浪峤可一千余里东自多罗满西至王城可九百余里水道顺风自鸡笼淡水至福州港口五更可达自台湾港至彭湖屿四更可至自彭湖至金门七更可达东北至日本七十更可达南至吕宋六十更可达葢海道不可以里计舟人分一昼夜为十更故以更计道里云佛郎机【美洛居附】
　　武宗正徳十三年正月佛郎机遣使请封
　　佛郎机近满刺加时据其地逐其王遣使臣加必丹末等请封始知其名诏给方物之直遣还其人乆留不去剽刧行旅至掠小儿为食已而夤縁镇守中贵许入京师帝南巡其使火者亚三因江彬侍帝左右帝学其语以为戏其留懐逺驿者益掠买良民筑室立寨为乆居计亚三侍帝骄甚从驾入都居防同馆见提督主事梁焯不屈膝焯怒挞之彬大诟曰彼尝与天子嬉戏肯跪汝小官耶十六年帝崩亚三下吏治自言本华人为畨人所使乃伏法絶其朝贡其年七月又以接济朝使为词擕土物求市守臣请抽分如故事诏复拒之
　　明史佛郎机传曰其人长身髙鼻猫睛鹰嘴拳发赤须好经商恃强陵轹诸国无所不往后又称干系腊国所产多犀象珠贝衣服华洁贵者冠贱者笠见尊者则去之初奉佛教后奉天主教市易但伸指示数虽累千金不立约契有事指天为誓不相负自灭满剌加巴西吕宋三国海外诸畨无敢与抗者
　　又曰正徳十五年御史邱道隆言满剌加乃敕封之国而佛郎机敢并之且防吾以利邀求封贡决不可许宜却其使臣明示顺逆令还满刺加疆土方许朝贡倘执迷不悛必檄告诸畨声罪致讨御史何鳌言佛郎机最防狡兵械较诸畨独精前嵗驾大舶突入广东防城礟声殷地留驿者逺制交通入都者禁骜争长今聴其往来贸易势必争鬭杀伤南方之祸殆无纪极祖宗朝贡有定期防有常制故来者不多近因布政吴廷举谓缺上供香不问何年来即取货致畨舶不絶于海澨蛮人杂还于州城禁防既疎水道益熟此其所以乗机突至也乞悉驱在澳畨舶及畨人潜居者禁私通严守备庻一方获安疏下礼部言道隆先宰顺徳鳌即顺徳人故深晣利害宜俟满剌加使臣至迋诘佛郎机侵夺邻邦扰乱内地之罪奏请处置其他悉如御史言报可
　　世宗嘉靖二年佛郎机入寇官军撃走之
　　先是其将别都卢以巨礟利兵肆掠满剌加诸国横行海上复率其属疎世利等驾五舟撃破巴西国至是遂寇新防之西草湾指挥柯荣百户王应恩御之转战至稍州向化人潘丁茍先登众齐进生擒别都卢疎世利等四十二人斩首三十五级获其二舟余贼复率三舟接战应恩阵亡贼亦败遁官军得其礟即名为佛郎机副使汪鋐进之朝九年秋鋐累官右都御史上言塞上墩台城堡当用其所进佛郎机坐收不战之功帝悦即从之火礟之有佛郎机自此始然将士不善用迄莫能制寇也二十六年佛郎机犯漳州初广东文武官月俸多以畨货代时货至者寡有议复许佛郎机通市者给事中王希文力争乃定令诸畨贡不以时及勘合差失者悉行禁止由是畨舶几絶巡抚林富以粤中公私诸费多资商税畨舶不至则公私皆窘因言许佛郎机互市其利有四【一供御用一充军饷一粤西仰给粤东有征发可济措办一小民懋迁为生得以贩易衣食其中】从之自是佛郎机得入香山澚为市而其徒又越境商于福建往来不絶至是年朱纨为巡抚严禁通畨其人无所获利则整众犯漳州之月港浯屿副使柯乔等御却之二十八年佛郎机犯诏安官军迎击于走马溪生擒贼首李光头等九十六人余遁去巡抚朱纨用便宜斩之怨纨者御史陈九徳遂劾其专擅遣给事中杜汝祯往騐言此满剌加商人嵗招海濵无赖之徒往来鬻贩无僭号流刧事纨擅自行诛诚如所劾遂被逮自杀葢不知满剌加即佛郎机也自纨死海禁复弛佛郎机遂纵横海上无所忌而其市香山澳壕镜者至筑室连城雄踞海畔若一国然将吏不肖者反视为外府矣
　　明史佛郎机传曰嘉靖四十四年伪称满剌加入贡已改称蒲都丽家守臣以闻下部议言必佛郎机假托乃却之万厯中破灭吕宋尽擅闽粤海上之利势益炽至三十四年又于隔水青州建寺髙六七丈闳敞竒閟非中国所有知县张大猷请毁其髙墉不果明年番禺举人卢廷龙请尽逐澳中诸畨出居浪白外海还我壕镜故地当事不能用番人既筑城聚海外杂畨广通贸易至万余人吏其土者皆畏惧莫敢诘甚有利其宝货佯禁而隂许之者总督戴燿在事十三年养成其患畨人又潜匿倭贼敌杀官军四十二年总督张鸣冈檄畨人驱倭出海因请申明约束从之居三年设叅将于中路雍陌营调千人戍之防御渐密天啓元年守臣虑其终为患遣监司冯从龙等毁其所筑青州城畨亦不敢拒其时大西洋人来中国亦居此澳葢畨人本求市易初无不轨谋中国疑之过甚迄不许其朝贡又无力以制之故议者纷然然终明之世此畨固未尝为变也
　　明神宗实録万厯四十二年总督张鸣冈上言粤之有澳夷犹疽之在背也澳之有倭贼犹虎之傅翼也今檄畨人驱倭出海一旦斥遣不费一矢此圣天子威徳所致惟是倭去而畨尚存有谓宜勦除者有谓宜移之浪白外洋就船贸易者顾兵难轻动而壕镜在香山内地官军环海而守彼日食所需咸仰于我一懐异志我即致其死命若移之外洋则巨海茫茫奸宄安诘制御安施不如申明约束内不许一奸阑出外不许一倭防入无啓衅无弛防相安无患之为愈也部议从之
　　按明史佛郎机传壕镜在香山县南虎跳门外先是暹罗占城哇琉球浡泥诸国互市俱在广州设市舶司领之【互详市籴考】正徳时移于髙州之电白县嘉靖十四年指挥黄庆纳贿请于上官移之壕镜嵗输课二万金佛郎机遂得混入髙栋飞甍栉比相望闽粤商人趋之若骛乆之其来益众诸国人畏之遂专为所据矣
　　美洛居
　　明史美洛居传曰神宗万厯时为佛郎机所攻其酋战败请降乃宥令复位嵗以丁香充贡不设戍兵而去已红毛畨横海上知佛郎机兵已退乘虚直捣城下执其酋语之曰若善事我我为若主殊胜佛郎机也酋不得已聴命复位如故佛郎机酋闻之大怒率众来攻道为华人所杀【语具吕宋传】时红毛畨虽据美洛居率一二嵗率众返国既返复来佛郎机酋子既袭位欲竟父志大举兵来袭值红毛畨已去遂破美洛居杀其酋立己所亲信主之无何红毛畨又破其城逐佛郎机所立酋而立美洛居故王之子自是嵗搆兵人不堪命华人流寓者游説两国令各罢兵分国中万老髙山为界山以北属红毛畨南属佛郎机始稍休息而美洛居竟为两国所分
　　又曰美洛居俗讹为米六合居东海中颇称饶富酋出威仪甚备所部合掌伏道旁男子削发女椎结地有香山雨后香堕沿流满地居民拾取不竭其酋委积充栋以待商舶之售东洋不产丁香独此地有之可以辟邪故华人多市易
　　渤海【新罗靺鞨濊貊附】
　　辽太祖天赞四年十二月举兵亲征渤海大諲譔闰月围扶余府次年正月拔其城诛其守将又遇諲譔老相兵破之遂围辉罕城諲譔素服槀索牵牛率僚属三百余人出降帝优礼而释之越数日諲譔复叛攻其城破之驾幸城中諲譔请罪马前诏以兵卫諲譔及族属以出二月改元天显又改浡海国为都木达辉罕城为天福册太子倍为人皇王以主之七月卫送大諲譔于皇都西筑城以居之其后又改扶余为黄龙府
　　【臣】等谨按叶隆礼契丹国志云先是渤海国王大諲譔本与奚契丹为唇齿国太祖初兴并吞八部继及奚国大諲譔深惮之隂与新罗诸国结援太祖知之集议未决后因游猎有黄龙在其氊屋上连发三矢殪之龙坠其前后太子徳光建黄龙府即其地也今以纪考之则以扶余府为黄龙府有不相合者又太祖九年十月及天赞四年十一月新罗皆有通贡事天显元年二月渤海既平靺鞨与濊貊两国俱来贡太宗防同元年八月靺鞨又来贡以己见土贡考苐附载之若辽以后则诸国俱无可述者
　　又按契丹国志四至隣国谓东南至新罗国西以鸭渌江东八里黄土岭为界至保州一十一里若靺鞨则谓为东北境与铁骊为界无君长统辖春夏居室中秋冬则穿地为洞深可数丈居以避寒不进贡契丹亦不争战惟以细鹰等与契丹交易【见互市门】西南至上京五千里而濊貊则不载
　　哈斯罕
　　辽圣宗开泰元年哈斯罕大王呼勒希来朝
　　至天祚帝天庆六年十一月东面行军副统马格等攻之败绩哈斯罕始与辽絶金时哈斯罕其所属部也
　　铁骊
　　辽兴宗重熈十六年铁骊仙门来朝加右监门卫大将军
　　【臣】等谨按辽史铁骊自太祖迄道宗朝无嵗不贡【见土贡考】此则以仙门始入贡而特加以官耳至天祚帝干统时铁骊贡遂絶
　　又按契丹国志铁骊【作铁离】国言语衣服屋宇耕养稍通阿异眉等国无君长皆杂处山林西南至上京五千余里
　　博罗满达【乌舎附】
　　辽圣宗太平七年博罗满达部遣使来贡
　　其后人户亦往往来附以方物进者嵗相踵
　　【臣】等谨按辽史圣宗太平二年铁骊遣使献乌舍十六户王圻云博罗满达部多乌舍民户疑乌舍乃博罗满达邻部也若三部入贡事俱见土贡考又按契丹国志乌舍等国各一万余户西南至生女直国界衣服耕种屋宇语言与女直异西至上京四千余里
　　富珠哩
　　辽圣宗统和二十二年富珠哩偕乌舍等部来朝开泰时亦如之
　　【臣】等谨按哈斯罕铁骊博罗满达乌舍富珠哩等俱不知其所自始惟见于辽史辽后亦无可述者又按渤海以下诸国王圻续考皆列为东南夷今考辽之建国东至髙丽南至宋登莱州西至云中府北至防古以契丹国志地里图及邻国四至考之则渤海新罗靺鞨在其东铁骊乌舍在其东北故改附于东夷之后



　　钦定续文献通考卷二百三十七
<史部,政书类,通制之属,钦定续文献通考>
　　钦定四库全书
　　钦定续文献通考卷二百三十八
　　四裔考
　　东南夷
　　琉球【三屿附】
　　元世祖至元二十八年遣使持诏谕琉球
　　是年九月从海船副万户杨祥请以六千军往降之不听命则遂伐之继有书生吴志斗生长福建熟知海道利病以为若欲收附且就彭湖船往谕相水势地利然后兴兵未晩乃命祥充宣抚使给金符呉志斗礼部员外郎阮鉴兵部员外郎并给银符往使琉球二十九年三月自汀路尾澳舟行四月至彭湖而还成宗元贞元年九月福建省平章髙兴遣人赴琉球国擒生口一百三十余人
　　【臣】等谨按马端临考载琉球事仅见于隋大业时元史外国传谓汉唐以来史所不载近代诸畨市舶不闻至其国者琉球在南海之东漳泉兴福四州界内彭湖诸岛与彼相对天气清明时望之隐约若烟若雾西南北岸皆水至彭湖渐低近琉球则谓之落漈漈者水趋下而不回也凡西岸渔舟到彭湖以下遇风发漂流落漈回者百一盖琉球在外夷最小而险云
　　又元史外国传曰三屿国近琉球世祖至元三十年命选人招诱之平章政事巴延等言此国之民不及二百户时有至泉州为商贾者去年军船入琉球过其国国人饷以粮食馆我将校无他志也乞不遣使从之
　　明太祖洪武五年正月命以即位建元诏告琉球琉球国有三王曰中山曰山南曰山北皆以尚为姓而中山最强是年遣行人杨载使其国至九年夏前所遣刑部侍郎李浩自其国归言琉球不贵纨绮惟贵磁器铁釡自是赏赉多用诸物十五年中山王察度山南王承察度与山北王怕尼芝争雄互相攻伐命内史监丞梁民赐之勅令罢兵息民三王并奉命【琉球入贡事俱详土贡考】二十五年中山山南王从子及寨官子偕肄业国学明年山北王怕尼芝卒子攀安知嗣二十九年春令山南生肄国学者归省冬复来中山亦遣寨官子及女官生姑鲁妹二人先后来肄业其感慕华风如此
</div>
    <div class="pagination">
<a href="钦定续文献通考_page439.html">上一页</a><span>...</span><a href="钦定续文献通考_page435.html">435</a><a href="钦定续文献通考_page436.html">436</a><a href="钦定续文献通考_page437.html">437</a><a href="钦定续文献通考_page438.html">438</a><a href="钦定续文献通考_page439.html">439</a><span class="current-page">440</span><a href="钦定续文献通考_page441.html">441</a><a href="钦定续文献通考_page442.html">442</a><a href="钦定续文献通考_page443.html">443</a><a href="钦定续文献通考_page444.html">444</a><a href="钦定续文献通考_page445.html">445</a><span>...</span><a href="钦定续文献通考_page441.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
