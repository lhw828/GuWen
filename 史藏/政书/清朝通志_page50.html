<!DOCTYPE html>
<html>
 <head>
  <meta charset="utf-8"/>
  <title>
   清朝通志 - 第 50 页/共 121 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通志 - 第 50 页/共 121 页
  </h1>
  <div class="content">
   都邑略二
　　○都邑略二
　　园林 
　　△园林 
　　畅春园在京城西直门外十二里地名海淀圣祖仁皇帝以万几之暇驻跸于此酌泉而甘因明武清侯李伟故园址改建周方十余里筑宫设御赐名畅春园时奉孝庄文皇后孝惠章皇后憇焉政事几务即裁决其中皇上御极后葺新园宇每逢驻跸圆明园敬奉圣母皇太后安憩于此宫门内中为九经三事殿后为春晖堂其后为寝殿曰寿萱春永其后为云涯馆馆后踰桥循山而北有河池南北立坊二为玉涧金流门内为瑞景轩轩后为林香山翠又后为延爽楼楼左为式古斋斋后为绮榭园内筑东西二堤各数百步东曰丁香堤西曰兰芝堤皆通瑞景轩西堤外别作一堤曰桃花堤东西两堤之外河流数道环遶苑内出西北门闸注于垣外云淮馆东南角门外转北为剑山南为澹宁居前殿为康熙年间圣祖御门听政引见之所后殿为皇上旧时读书处由大东门土山北循河岸西行为渊鉴斋后临河为云容水态左廊后为佩文斋斋后西为葆光斋东为兰藻斋渊鉴斋之前为藏辉阁佩文斋之东为养愚堂相对为藏拙斋小东门东垣内溪北为清溪书屋后为导和堂西为藻思楼后为竹轩春晖堂之西出如意门为玩芳斋山后为韵松轩二层宫门外船坞之西为无逸斋皇上诣圜问圣母皇太后安每传膳视事于此凝春堂在渊鉴斋之西其东室为纯约堂其右为迎旭堂纯约堂东为迎凉精舍迎旭堂后为晓烟榭河岸以西为松栢室其左为乐善堂河上有阔曰蘂珠院其北为观澜榭蘂珠院西踰桥而北为集凤轩轩后度河桥而西为俯镜清流又循河而南即苑之大西门延楼列亘其外即西花园之马厂也
　　畅春园西南垣为西花园正宇为讨源书屋皇上问安之便率诣是园听政中有阅武楼为肄武之所
　　恭载圣祖仁皇帝御制畅春园记
　　都城西直门外十二里曰海淀淀有南有北自万泉庄平地涌泉奔流■〈氵虢〉■〈氵虢〉汇于丹棱沜沜之大以百顷沃野平畴澄波远岫绮合绣错盖神皋之胜区也朕临御以来日夕万几罔自暇逸久积辛劬渐以滋疾偶缘暇时于兹游憩酌泉水而甘顾而赏焉清风徐引烦奇乍除爰稽前朝戚畹武清侯李伟因兹形胜构为别墅当时韦曲之壮丽历历可考圯废之余遗址周环十里虽岁远零落故迹堪寻瞰飞楼之郁律循水槛之逶迤古树苍藤往往而在爰诏内司少君规度依高为阜即卑成池相体势之自然取石甓夫固有计庸畀值不役一夫宫馆苑御足为宁神怡性之所永惟俭德损泰去雕视昔亭台邱壑林木泉石之胜絜其广袤十仅存夫六七惟弥望涟漪水势加胜耳当夫重峦极浦朝烟夕霏芳萼发于四序珍禽喧于百族禾稼丰稔满野铺芬寓景无方会心斯远其或穱稌未实旸雨非时临陌以悯胼胝开轩而察沟浍占离毕则殷然望咏云汉则悄然忧宛若禹甸周原在我户牖也每以春秋佳日天宇澄鲜之时或盛夏郁蒸炎景铄金之候几务少暇则祗奉颐养游息于兹足以迓清和而涤烦暑寄远瞩而康慈颜扶舆后先承欢爱日有天伦之乐焉其轩墀爽垲以听政事曲房遂宇以贮简编茅屋涂茨畧无藻饰于焉架以桥梁济以舟楫间以篱茖周以缭垣如是焉而己矣既成而以畅春为名非必其特宜于春日也夫三统之迭建以子为天之春丑为地之春寅为人之春而易文言称干元统天则四德皆元四时皆春也先王体之以对时育物使圆顶方趾之众各得其所跂行喙息之属咸若其生光天之下熙熙焉皥皥焉八风罔或弗宣六气罔或弗达此其所以为畅春者也若乃秦有阿房汉有上林唐有绣岭宋有艮岳金釭璧带之饰包山跨谷之广朕固不能为亦意所弗取朕匪敢希踪古人媲美曩轨安土阶之陋惜露台之费亦惟是顺时宣滞承颜致养期万类之乂和思大化之周浃一民一物念兹在兹朕之心岂有己哉于是为之记而系以诗诗曰
　　昔在夏姒克俭卑宫亦越姬文勿亟庶攻若稽古训是钦是崇箴铭户牖夙夜朕躬栋宇之兴因基前代岩宿丹霞檐栖翠霭营之度之以治芜废有沸泉源汪濊斯在驾言西郊聊驻彩斿甘彼挹酌工筑斯谋莹澈明镜萦带芳流川上徘徊以泳以游因山成峻就谷斯卑咨彼将作毋曰改为松轩茅殿实惟予宜亦有朴斵予尚念兹撰辰经始不日落成岂曰游豫燕喜是营展事慈闱那居高明遐瞩俯瞰聊用娱情粤有图史藏之延阁惟此大庑会彼朱襮郁郁沟塍依然耕凿无假人工渺弥云壑有鹢其舟有虹其梁可帆可涉于焉徜徉文武之道一弛一张退省庶政其罔弗臧尝闻君德莫大于仁体元出治于时为奉愿言物阜还使俗醇畅春之义以告臣邻
　　园明园在畅春园北康熙四十八年建世宗宪皇帝潜邸时圣祖赐园也御极后稍加修葺具朝署之规大宫门内为出入贤良门中为正大光明殿东为勤政殿为常时听政之所皇上御极后每岁初春即驻跸于此咨度机务引见百官皆日以为常为门凡十有八园中之水发源玉泉山由西马厂入进水闸支流派衍至园内由出水闸一在明春门北一在蘂珠宫北达苑墙经长春园东入清河园内四十景各有御制诗词纪之首曰正大光明即园中正殿也后为寿山口东为洞明堂一曰勤政亲贤为勤政殿中世宗御书额后楹额曰为君难东为飞云轩为静鉴阁阁后殿宇为保合太和后为富春楼一曰九州岛清晏前层恭悬圣祖御书圆明园额次层殿为奉三无私后殿为九州岛清晏东为天地一家春西为乐安和又西为清晖阁阁左右有松云楼露香斋涵德书屋茹古堂诸胜别为清晖阁四景一曰镮月开云在富春楼之后旧名牡丹台康熙壬寅春皇上觐圣祖于斯堂之内承奉恩旨养育宫中乾隆三十一年御题额为纪
　　恩堂后宇为御兰芬一曰天然图画北为朗吟阁又北为竹薖楼东为五福堂迤北宇为竹深荷净其东渡河为苏堤春晓一曰碧桐书院其西岩有云岑亭一曰慈云普护 【楼中奉观音大士】 前殿南临后湖为欢喜佛场一曰上下天光为临湖楼宇其后为平安院一曰杏花春馆西北为春雨轩轩西为杏花村轩后东为镜水斋西北室为抑斋又西为翠微室一曰坦坦荡荡前宇为素心堂后宇为光风霄月东北为知鱼亭又东北为萃景斋西北为双佳斋一曰茹古涵今其后方宇为韶景轩轩前东为茂育斋西为竹香斋又北为静通斋一曰长春仙馆为皇上旧时赐居之所登极后复加修饰其后恭值佳辰领节迎奉圣母皇太后为膳寝之所后宇为绿荫轩正宇西廊后为丽景轩仙馆之西为含碧堂堂后为林虚桂静左为古香斋东楹有阁为抑斋堂稍东为随安室由仙馆西南门迤西为藻园内为旷然堂堂后为贮清书屋堂东池上为夕佳书屋稍北为镜澜榭东南为凝眺楼为怀新馆西北为湛碧轩百曰万方安和建宇池中形如卍字南面正室为万方安和余为佳气迎人为四方宁静为碧溪一带为山水清音为神洲三岛为高山流水为枕流潄石为洞天深处得景凡九一曰武陵春色旧名桃花坞雍正四年皇上诗书于此颜曰乐善堂旋移居长春仙馆池北轩为壶中日月长东为天然佳妙武陵春色之西为全璧堂堂后由山口入桃花坞东为绾春轩轩东北为品诗堂一曰山高水长重楼亘峙地势宽敝为外藩朝正锡宴陈设火戏及平时宿卫士较射之所一曰月地云居为梵宇最胜处东为法源楼一曰鸿慈永佑即安佑宫坊座额也为供奉圣祖世宗神御之所东南为致孚殿宫之后垣西北为紫碧山房前宇为横云堂东南为丰乐轩北为霁华楼迤东为景晖楼棋云堂西池上为澄素楼一曰汇芳书院内宇为抒藻轩后为涵远斋斋之前西垣内为翠照楼东垣内为倬云楼又东为眉月轩倬云楼南稍东为随安室又东逾溪桥为断桥残雪一曰日天琳宇有中前楼中后楼西前楼西后楼东别院为瑞应宫凡楼宇上下皆供佛像及诸神位一曰澹泊宁静殿为田字式凡四门东北面皆有楼楼下稻田弥望东为曙光楼殿之东门外为翠扶楼西门外别垣内为多稼轩左右有静香书屋互妙楼诸胜别为多稼轩十景一曰映水兰香东南为钓鱼矶北为印月池池北为知耕织又北稍东为濯鳞沼西南为贵织山堂 【中祀蚕神】 一曰水木明瑟其北稍西为文源阁荿贮四库全书昅西为柳浪闻莺一曰濂溪乐处后宇为云香清胜东垣为芰荷深处折而东北为香雪廊其东有楼为云霞舒卷其南为汇万总春之庙 【中祀花神】 东北有楼为香远益清其西为乐天和为味真书屋一曰多稼如云前宇为芰荷香一曰鱼跃鸢飞四面为门东厢为畅观轩西南为铺翠环流楼南为传妙室一曰北远山村北岸为绘雨精舍其西南为水村图又西有楼前后相属前为皆春阁后为稻凉楼又西为涉趣楼右为湛虚书屋东北踰桥而西为湛虚翠轩又西为耕云堂又西为若帆之阁一曰西峯秀色其东为含韵斋东南为自得轩后垣之西为花港观鱼一曰四宜书屋即安澜园之正宇也
　　皇上幸海宁陈氏园赐名安澜慈畧仿其意因之命名东南为葄经馆西南为无边风月之阁又西南为涵秋堂北为烟月清真楼楼西稍南为远秀山房其北踰桥为染霞楼大小共为安澜园十景一曰方壶胜境楼宇临池南建坊座其北楼宇为哕鸾殿又北为琼华楼哕鸾殿东为蘂珠宫方壶胜境之西北为三潭印月又西北为天宇空明其后为澄景堂堂东为清旷楼西为华照楼一曰澡身浴德在福海西南隅即澄虚榭正于也西为静香馆又西为解愠书屋西南为旷然阔其北度桥为望瀛洲又北为深柳读书堂堂北为溪月松风一曰平湖秋月在福海西北隅东南度桥为两峯插云又东南为山水乐其北为君子轩为藏密楼一曰蓬岛瑶台在福海中央旧名蓬莱洲殿前东为畅襟楼西为神洲三岛东偏为随安室东南度称为东岛西北度桥为北岛一曰接秀山房在福海东其后稍东为琴趣轩其北为寻云楼东南为澄练楼楼后为怡然书屋山房之南为揽翠亭一曰别有洞天西为纳翠楼西南为水木清华之阁阁西稍北为时赏斋一曰夹镜鸣琴南为聚远楼东为广育宫 【中奉　碧霞元君】 前建坊座后为凝祥殿宫之东为南屏晚钟又东度桥为西山入画为山容水态夹镜鸣琴之西为湖山在望为洞里长春一曰涵虚朗鉴在福海东即雷峯夕照正宇也有寻云榭贻兰庭诸胜一曰廓然大公在福海西北隅有双鹤斋峭蒨居影山楼绮吟堂诸胜别为廓然大公八景一曰坐石临流溪水周环其下一曰趜院风荷其西佛楼为落伽胜境其南跨也为桥立坊楔西为金鳌东为玉蝀金鳌西南宇为四围佳丽玉蝀东亭为饮练长虹又东南度桥折而北设城关为宁和镇趜院风荷之北为同乐园其前为清音阁东为永日堂中有南北长街街西为抱朴草堂街北为舍卫城城南面为多宝阁正殿为寿国寿民后为仁慈殿又后为普福宫城北为最胜阁一曰洞天深处在如意馆西稍南前宇四所乃诸皇子所居西为诸皇子肄业之所前为前垂天贶中为中天景物东宇为斯文在兹 【中奉　至圣先师】 后为后天不老
　　园明园之东曰长春园本园田垣外隙地就添殿宇数所依长春仙馆赐号即以名园园门内正宇为澹怀堂后为众乐亭其后河北敝宇为云容水态西北为含经堂后为湻化轩又后为蕴真斋含经堂之东为味腴书屋亦名霞翥楼为渊映斋堂之西为梵香楼为涵光室自澹怀堂迤西滨河为蒨园有郎润斋湛景楼诸胜别为蒨园八景蒨园后河北岸为思永斋斋东别室曰小有天园斋西稍南河外为得全阁南为宝云楼北为远风楼斋北河流汇处为楼宇三层曰海岳开襟楼之东为法慧寺又东为宝相寺由宝相寺度城关而东迤南为翠交轩北为爱山楼又北为泽兰堂爱山楼东北宇为平畴交远风其东为丛芳榭后为琴清斋丛芳榭之东为狮子林有纳景堂清閟阁诸胜别为狮子林八景又有清淑斋探真书屋诸胜为狮子林续八景其南为玉玲珑馆北为林光澹碧东为鹤安斋西南为蹈和堂玉玲珑馆之东南为映清斋斋东为鉴园北为潄琼斋其东为师善堂鉴园之西南为如园内为敦素堂堂北稍东为冠霞阁又东为明漪楼由如园山径西行即澹怀堂之东垣门
　　恭载世宗宪皇帝御制圆明园记
　　园明园在畅春园之北朕藩邸所居赐园也在昔皇考圣祖仁皇帝听政余暇游憩于丹棱沜之涘饮泉水而甘爰就明戚废墅节缩其址筑畅春园熙春盛暑时临幸焉朕以扈跸拜赐一区林皋清淑波淀渟泓因高就深傍山依水相度地宜构结亭榭取天然之趣省工役之烦槛花堤树不灌溉而滋荣巢鸟池鱼乐飞潜而自集盖以其地形爽垲土壤丰嘉百汇易以蕃昌密居于兹安吉也园既成仰荷慈恩锡以园额曰园明朕尝恭迓銮舆欣承色笑庆天伦之乐申爱日之诚花木林泉咸增荣宠及朕缵承大统夙夜孜孜斋居治事虽炎景郁蒸不为避暑迎凉之计时踰三载佥谓大礼告成百务具举宜宁神受福少屏烦喧而风土清佳惟园居为胜始命所司酌量修葺亭台邱壑悉仍旧观惟建设轩墀分列朝署俾侍直诸臣有视事之所构殿于园之南御以听政晨曦初丽夏晷方长召对咨询频移昼漏与诸臣相接见之时为多园之中或辟田庐或营苑圃平原膴膴嘉颖获穰偶一眺览则遐思区夏普祀有秋至若凭栏观稼临陌占云望好雨之知时冀良苗之应候则农夫勤瘁穑事艰难其景象又恍然在苑囿间也若乃木光晴霁池影澄清净练不波遥峯人镜朝晖夕月映碧涵虚道妙自生天怀顿朗乘几务之少暇研经史以陶情拈韵挥毫用资典学凡兹起居之有节悉由圣范之昭垂随地恪遵罔敢越轶其采椽栝柱素甓版扉不斵不枅不施丹雘则法皇考之节俭也昼接臣僚宵披章奏校文于墀观射于圃燕闲斋肃动作有恒则法皇考之勤劳也春秋佳日景物芳鲜禽奏和声花凝淇露偶召诸天大臣从容游赏济以舟楫饷以果蔬一体宣情抒写畅洽仰观俯察游泳适宜万象毕呈心神怡旷此则法皇考之亲贤礼下对时育物也至若嘉名之锡以圆明意旨深远殊未易窥尝稽古簎之言体认圆明之德夫圆而入神君子之时中也明而普照达人之睿智也若举斯义以铭户牖以勖身人虔体天意永怀圣诲含煦品汇长养元和不求自安而期万方之宁谧不图自逸而冀百族之恬熙庶几世跻春台人游乐国廓鸿基于孔固绥福履于方来以上答皇考垂佑之深恩而朕之心至是或可以少忍也夫爰宣示予怀而为之记
　　恭载皇上御制圆明园后记
　　昔我皇考因皇祖之赐园修而葺之畧具朝署之规以乘时行令布政亲贤而轩墀亭榭凸山凹池之纷列于后者不尚其华尚其朴不称其富称其幽乐蕃植则有灌木丛花怒生笑迎也验农桑则有田庐蔬圃量两较晴也松风水月入襟怀而妙逆自生也细施广履时接儒臣研经史以淑情也或怡悦于斯或歌咏于斯或惕息于斯我皇考之先忧后乐一皇祖之先忧后乐周字物而圆明也圆明之义盖君子之时中也皇祖以是名赐皇考皇考敬受之而身心以勖户牖以铭也不求自安而期万方之宁谧不图自逸而冀百族之恬熙则又我皇考绥履垂裕于无穷也予小子敬奉先帝宫室苑囿常恐贻羞敢有所增益是以践阼后所司以建园请郄之既释服爰仍皇考之旧园而居焉夫帝王临朝视政之暇必有游观旷览之地然得其宜适以养性而陶情失其宜适以玩物而丧志宫室服御奇技玩好之念切则亲贤纳谏勤政爱民之今踈矣其害可胜言哉我皇考未就畅春园而居者以有此圆明园也而不斵不雕一皇祖湻朴之心然规模之宏敝邸壑之幽深风土草木之清佳高楼遂室之具备亦可称观止实天宝地灵之区帝王豫游之地无以踰此后世子孙必不舍此而重费民力以创建苑囿斯则深契朕法皇考勤俭之心为心矣藉曰祖考所居不忍居也则宫禁又当何如晋张老之善颂甚可味也若夫建园之始末圣人对时育物修文崇武煦万汇保太和期跻斯世于春台游斯人于乐国之意则己具皇考之前记予小子何能赘一辞焉
　　静明园在圆明园西玉泉山麓康熙十九年建初名澄心三十一年易名静明我皇上几余临憩畧加修葺园为门凡六园内有十六景首曰廓然大公宫门内正殿也为临幸时听政之所北临后湖一曰芙蓉晴照西为虚受堂一曰玉昄趵突为天下第一泉一曰竹垆山房仿惠山听松庵制得名南为开锦斋后为观音洞其上为赏遇楼南为吕祖洞一曰圣因综绘仿西湖行宫景得名其西为写流轩轩后为层明宇又西为福地幽居后为冠峯亭一曰绣壁诗态北为水月庵其北为圣缘寺又北为仁育宫 【中祀　东岳天齐圣帝】 一曰溪田课耤又西为迸珠泉一曰清凉禅窟后为嘉荫堂堂东为霞起楼西为犁云亭清凉禅窟之北为涵漪斋西为飞淙阁东为练影堂稍南为挂瀑檐涵漪斋之西为妙喜寺一曰采香云径其南有楼为静怡书屋采香云径稍北折而东为招鹤庭一曰峡雪琴音额为丽瞩轩一曰玉峯塔影仿金山妙高峯为之前为香严槷右为妙高室北峯上为妙高寺殿后为妙高塔又后为该妙斋峯之西为崇霭轩其东为含醇室后为咏素堂妙高寺东山麓为含经堂东北临溪为书画舫一曰风篁清听东为如如室西为近青阁又西稍南为飞云■〈山畏〉风篁清听之西逾桥而南池东为延绿厅池西为试墨泉一曰镜影涵虚南为分鉴曲又南为写琴郎迤南为含晖堂后为清音斋斋西山麓为碧云深处东为心远阁一曰裂帛湖光当玉峯东麓临裂帛湖由心远阁折而北为罗汉洞又上为水月洞一曰云外钟声在古华严寺之后一曰翠云嘉荫即华滋馆也后为翠云堂东为甄心齐其东即小南门稍南为东宫门
　　静宜园在圆明园西香山即香山寺故址圣祖仁皇帝于此置行宫乾隆十年重加修葺赐名挣宜园园有二十八景宫门内首曰勤政殿园中正殿也为临幸时听政之所殿前为月河殿后北为致远斋西为韵琴斋为听雪轩东有楼为正直和平殿后西为横秀馆由山南折而东为清寄轩一曰丽瞩楼一曰绿云舫一曰虚朗斋南为画禅室后为学古堂东为郁兰堂西为伫芳楼其外东西南北各设四面宫门东为带水屏山其西为对瀑北为怀风楼其左为琢情之阁东南为得一书屋西为山阳一曲精庐一曰璎珞岩其上为绿筠深处一曰翠微亭一曰青未了亦亭名一曰驯鹿坡一曰蟾蜍峯其北稍东为松坞云庄又东有楼为凭虚致爽一曰栖云楼一曰知乐濠一曰香山寺旧名永安寺亦曰甘露寺皇上易今名一曰听法松即香山寺殿门外松也北为海棠院一曰来青轩西为妙高堂轩之西南为欢喜园一曰唳霜皋亦亭名由香山寺西北由盘道上为洪光寺一曰香嵓室即洪光寺中殿宇一曰霞标磴一曰玉乳泉一曰绚秋林一曰雨香馆其后为酒兰书匡南为林天石海自勤政殿以迄尔香馆是为内垣为景凡二十一曰晞阳阿其西为朝阳洞一曰芙蓉坪其东宇为静如太古一曰香雾窟即静室也东南宇为竹垆精舍其北岩间碣为西山晴雪一曰栖月崖其西宇为得趣书屋一曰重翠崦东南为玉华寺一曰玉华岫有泉名玉华泉其东为皋涂精舍一曰森玉笏东北为超然堂堂南为旷览台后为碧峯馆一曰隔云钟亦亭名自晞阳阿以迄隔云钟是为外垣为景凡八
　　恭载皇上御制静宜园记
　　乾隆乙丑秋七月始廓香山之郛薙榛莽剔瓦砾即旧行宫之基葺垣筑室佛殿琳宫参错相望而峯头岭腹凡可以占山川之秀供揽结之奇者为亭为轩为庐为广为舫室为蜗寮自四柱以至数楹添置若于区越明年丙寅春三月而园成非创也盖因也皆我皇祖于西山名胜古瘌无不旷览游观兴至则吟当訰怀草木为之含辉岩谷因而增色恐仆役侍从之臣或有所劳也率建行宫数宇于佛殿侧无丹雘之饰质明而往信宿而归牧园不烦如岫云皇姑香山者皆是而惟香山去圆明园十余里而近乾隆癸亥余始往游而乐之自是之后或值几暇輙命驾焉葢山水之乐不能忘于怀而左右侍御者之挥雨汗而冐风尘亦可厪也于是乎就皇祖之行宫式葺式营肯堂迿构朴佥是崇志则先也动静有养体智仁也名曰静宜本周子之意或有合于先天也殿曰勤政朝夕是临与群臣咨政要而筹民瘼如圆明园也有憩息之乐省往来之劳以恤下人也山居望远村平畴耕者耘者馌者获者敛者历历在目杏花菖叶足以验时令而备农经也若夫岩峦之怪特林薄之华滋足天成而鲜人力信乎造物灵粤而有待于静者之自得耶凡为景二十有八各见于小记而系之诗
　　清漪园在圆明园西万寿山之麓本名瓮山乾隆十六年恭逢圣母皇太后六旬万寿建大报恩延寿寺于山之阳命名万寿山并疏导玉泉诸派汇于西湖易名曰昆明湖中设战船仿福建广东巡洋之制香山健锐营弁兵于湖内按期水操就昆明湖堤岸为园赐名清漪宫门内正殿亦曰勤政为临幸时听政之所殿后北达怡春堂西为玉澜堂北为宜芸馆馆之西为乐寿堂堂前为青芝岫堂后折而西方池之北为乐安和又西北为养云轩轩后为食秀亭西为无尽意轩又西稍北为圆朗斋无尽意轩之西为慈福楼西即大报恩延寿寺寺西为罗汉堂堂后为宝云阁阁西为邵窝为云松巢又西为澄辉阁阁东南有楼曰山色湖光共一楼楼西为听鹂馆馆西为石文亭为石舫其北有楼为延清赏西为旷观斋又西为水周堂自怡春堂后城关迤北为惠山园仿惠山寄畅园规制为之有载时堂墨妙轩就云楼澹碧斋水乐亭知鱼桥寻诗径涵光洞诸胜别为惠山园八景园之西为云绘轩轩东为延绿轩后郎有楼为随安室云绘轩又西为花承阁阁之左为多宝琉璃塔阁西北度城关楼又西折而北即园之北楼门
　　恭载皇上御制万寿山昆明湖记
　　岁己巳考通惠河之源而勒碑于麦庄桥元史所载引白浮瓮山诸泉云者时皆湮没不可详夫河渠国家之大事也浮漕利涉灌田使涨有受而旱无虞其在导泄有方而潴蓄不匮乎是不宜听其淤关泛滥而不治因命就瓮山前芟苇茭之业杂浚沙泥之隘塞汇西湖之水都为一区经始之时司事者咸以为新湖之廓与深两位于旧踟蹰虑水之不足及湖成而水通则汪洋漭沆较旧倍盛于是又卢夏秋汛涨或有疏虞甚哉集事之难可与乐成者以因循为得计而古人良法美意利足及民而中止不究者皆是也今之为闸为坝为涵洞非所以待汛涨乎非所以济沟塍乎非所以启闭以时使东南顺轨以浮漕而利涉乎昔之城河水不盈尺今则三尺矣昔之海甸无水田今则水田日辟矣顾予不以此矜其能而滋以惧葢天下事必待一人积思劳虑亲细务有弗辞致众议有弗恤而为之以侥幸有成焉则其所得者必少而所失者亦多矣此予所重慨夫集事之难也湖既成因赐名万寿山昆明湖景仰于勋之迹兼寓习武之意得泉瓮山而易之曰万寿云者则以今年恭逢皇太后六旬大庆建延寿寺于山之阳故尔寺别有记慈特记湖之成并元史所载泉源始末废兴所田云
　　恭载皇上御制万寿山清漪园记
　　万寿山昆明湖记作于辛未记治水之由与山之更名及湖之始成也万寿山清漪园成于辛巳而今始作记若以建置题额间或缓侍而亦有所难于措辞也夫既建园矣既题额矣何所难而措辞以与我初言有所背则不能不愧于心有所言乃若诵吾过而终不能不言者所谓君子之过子虽不言能免天下之言之乎盖湖之成以治水山之名以临沛既具湖山之胜槩能无亭台之点缀事有相因文缘质起而出内帑给偏直敦朴素祛藻饰一如圆明园旧制无敢或踰焉虽然圆明园后记有云不肯舍此重费民力建园囿矣今之清漪园非重建乎非食言乎以临湖而易山名以近山而创园囿虽云治水谁其信之然而畅春以奉东朝圆明以恒莅政清漪静明一水可通以为勅几清暇散志澄怀之所萧何所谓无令后世有以加者意在斯乎意在斯乎及忆司马光之言则又爽然自失园虽成过辰而往逮午而返未尝度宵犹初志也或亦有以谅予矣长河乐善园在西直门外长河之上其水发源于玉泉由昆明湖之秀漪桥东流注于此谓之长河自西直门外高梁桥之北为倚虹堂乾隆十六年圣母皇太后六旬万寿自长河至高梁桥易辇进宫因建是堂其西二里许为乐善园旧为康邸园亭颓废己久乾隆十二年重加修葺有含清斋蕴真堂鸾举轩诸胜为皇上幸圆明园进舸所必经之路南苑在永定门外二十里元为下马飞放泊明永乐中增广其地中有海子大小凡五以禁城北之积水潭亦名海子故此别名南海子
　　本朝设总尉防御等官守之周垣百二十里为门凡九蕃育禽兽其中为行围讲武之地南红门及旧衙门新衙门团河等处俱设有行宫
　　（臣）等谨按禹贡首列冀州以其为帝都所在第考其时尧都平阳舜都蒲坂禹暂安邑皆居河东之界虽在冀州境内非即燕蓟之地也郑氏都邑略谓中原无事则居河之南中原多事则居江之南以汴梁为戒而特取南阳可以建都盖其时燕蓟之境久入于金故置而不论其所称依河为固依江为固者犹是偏安之见岂议都之定论哉自汉桓宽览铁论谓燕之涿蓟富冠海内为天下名都宋朱子亦谓古今建都之地莫过于冀自为不易之论辽之南京金之中都元之大都明之北京厯代相因未之或改我朝诞膺景命都邑由旧而政教维新列圣相承治隆化洽我皇上握健行广运之模厪楶泰持盈之计建中立极久道化成用奠我国家亿万世丕丕基猗欤盛哉
　　皇朝通志卷三十三
　　●皇朝通志卷三十四 
　　都邑略三 
　　○都邑略三 
　　盛京
　　△盛京
　　盛京禹贡青州之域舜分青州为营州即今辽河以东地周职方为幽州地秦汉为辽东郡三国魏置平州后还合为幽州晋初为辽东国寻人于慕容燕北魏为营州后为高句骊所据唐置安东都护府封大氏为渤海王后入于辽置渖州昭德军属东京道金为渖州显德军属东京路元为沈阳路属辽阳等处行中书省明初为沈阳卫属辽东都指挥使司太祖高皇帝天命六年抚有全辽之地十年建都于此太宗文皇帝天聪五年因旧城增拓之周九里有奇为门八南之东曰德盛门南之西曰天佑门北之东曰福胜门北之西曰地载门东之南曰抚近门东之北曰内治门西之南曰怀远门西之北曰外攘门尊曰盛京遂营建宫殿并置内合六部都察院理藩院等衙门而京都之制大备顺治元年定都京师以盛京为留都置安班章京统领八旗驻防禁旅十四年设奉天府置府尹分领州县又仍设户礼兵刑工五部侍郎以下及内务府各官后改安班章京为将军康熙十九年增筑盛京城外垣周三十二里有奇嗣后娄加修整盛京宫殿之制崇德元年始建大政殿太宗文皇帝视朝听政之处也殿制八隅左右列署十为诸王大臣议政之所顺治元年定都京师令盛京城文武各官遇朝期行朝礼如制大内宫阙在大政殿之西正门曰大清门旁有东西二角门正殿曰崇政殿旧名笃恭殿有左右二翊门殿前东为飞龙阁西为翔凤阁殿之后为凤凰楼楼之后为清宁宫宫之东为衍庆宫关睢宫西为永福宫麟趾宫各东西向皆崇德二年建自凤凰楼之前东为师善斋斋南为日华楼西为协中斋斋南为霞绮楼各东西向自崇政殿之东为颐和殿殿后为介祉宫又北为敬典阁自崇政殿之西为迪光殿殿后为保极宫宫后偏西达继思斋又北为崇谟阁皆乾隆十三年增建三十九年又增建文溯阁藏贮四库全书四十八年皇上四诣盛京复命葺新坛字缮治城郭京阙之规模益为闳整
　　兴京辽金时为渖州东境元为沈阳路地明初置建州卫后寻废本朝肇祖原皇帝始于此开基名赤图阿拉兴祖直皇帝景祖翼皇帝显祖宣皇帝皆居于此至太祖高皇帝癸卯年增筑城垣周五里有奇为门四乙巳年增筑外城环之周九里为门九其后底定沈阳建立盛京世祖章皇帝顺治五年以赤图阿拉为兴业之地尊为兴京
　　（臣）等谨按辽阳州东五里有东京城周六里有奇为门八太祖高皇帝天命七年所筑九年由兴京迁都于此号曰东京十年复由此迁都盛京此为国初暂建旧曾以京名附识于此
　　（臣）等谨按易称帝出乎震东方生物之地也王气特钟其水土深厚长白拱其东翳无闾控其西沧溟襟其前混同江黑龙江络其后山海环抱实为天下形势之首盖开辟以来天作地藏以待首出之圣人自列圣开基大统茂集我圣祖世宗祗遹前猷尊崇备至皇上觐光扬烈缵述弥勤睠念陪京以时展礼凡夫行庆施惠之典至优极渥盖我皇上以祖宗之心为心即以天地之心为心道备显承而功兼创守自今至于亿万年延洪锡羡无疆惟休其凝承固有本矣若其山川民物奥衍殷繁为从前载籍之所未详恭录御制盛京赋以识地露物产之胜至于天章照耀随地摛吟缔造艰难永怀笃佑俱己汇函藏弆式训万禩兹不备录
　　御制盛京赋【有序】
　　尝闻以父母之心为心者天下无不友之兄弟以祖宗之心为心者天下无不睦之族人以天地之心为心者天下无不爱之民物斯言也人尽宜勉而所系于为人君者尤重然三语之中又惟以祖宗之心为心居其要焉盖以祖宗之心为心则必思开刱之惟艰知守成之不易兢兢业业畏天爱人于是刑兄弟而御家邦斯以父母之心为心也民同胞而物吾与斯以天地之心为心也孔子曰明乎郊社之礼禘尝之义治国其如示诸掌乎宗庙禘尝之典固先王继志述事之大经也然自圣人象大过肇封树以来上陵之制汉代已然我国家肇兴盛京邠岐之地桥山在焉昔皇祖六十一年之间三谒丹陵用展孝敬皇考在位百度维新日不暇给适西鄙有事征役已劳又藩邸时曾奉皇祖命往谒祖陵是以十有三年中未举是典予小子缵承丕基惧德弗嗣深惟祖宗缔构之勤日有孜孜敬奉神器言念盛京为天作之基永陵福陵昭陵巍然在望不躬亲祀事其奚以摅悫忱而示来许爰以乾隆癸亥秋恭奉皇太后发轫京师届我陪都孝思以申祖武是仰因周览山川之浑厚民物之朴湻谷土之沃肥百昌之繁庑洵乎天府之国兴王之会也昔幽居相度召颂公刘岐宅作屏周歌大王莫不于上帝之监观下民之君宗三致意焉故物以赋显事以颂宣既见于斯岂默于言乎遂作赋曰
　　岁大渊献时旦柳中协律无射辨方庚辛历吉日以建旗驾应龙之龢鸾纷漓虖蕤蜿蜒旌雄虹橦鸣鸢周乎神皋之壤届乎箕尾之躔循我留都杀禋珠丘怀精气仰德流既备既申乃御黼座而觐臣僚维缔造之弥艰抚草创之源图曰于休哉是盖突载毫之子殷躐宅镐之姖周凭虚致讥于东约安处荐诮于西踰下此离为十二之国合为六七之侯鼎立瓜分者益琐纤旁魄不足以殚摅而孟坚平子太冲者伦方且豓陈崤函陇坻之隘盐池墨井之腴枍诣天梁之丽三条五刻之区极铺张以诡彼彼何辞乃称诸奚侔夫天作之皇宅又何藉苌宏与魏舒于是咨文献考图籍不恧不文爰赋其略聚精构思挂一漏百粤我清初肇长白山扶舆所锺不显不灵周八十里潭曰闼门鸭绿混同爱滹三江出焉帝女天妹朱果是吞爰生圣子帝用锡以姓曰觉罗而徽其称曰爱新是翦是除匪安匪康乃有叶赫辉发界藩抚顺遂筑城于辽阳以为东国之宗天笃其祜载恢厥功天命十年相险宅中谓沈阳为王气所聚乃建盛京而俯关西故言其封域则虽始自秦汉历隋唐以迄辽金欤而举其规模则维新皇运膺灵佑之独深也仰符十度之尾实临析木之泽得云汉之所垂维北极之所邻亦何异乎召伯相宅卜惟洛食奉春建策留候演成哉于是乎左挟朝鲜右据山海北屏白山南带辽水沧溟为他澎湃■〈氵畾〉渨流汤汤赴弥弥撤■〈氵薨〉渹回浑渼浴日沃星莫测其始东尽使犬之部朔连牧羊之鄙启我漠惠之原扩我俄朶之址高燥埤湿原田每每走大野而拱太室者万有余里其山则铁岭绣岭平顶降龙木查石门东水南双矗嵑■〈山薛〉聚■〈山上怱下〉嵏■〈山益〉兮屴崱■〈山上欺下〉兮■〈山贡〉峒■〈山上削下〉兮■〈山上〈厂外〈月巳〉内〉下〉嵃嵂兮嵣嵡蔽亏日月源流湖江既孕奇而盘郁亦含秀而隆崇故夫四蹄双羽之族长林丰草之众无不博产乎其中蹄类则虎豹麃罢野马野骡鹿麞狍狍狼豺封驼狐狸貛貉跳兔婆娑鼢鼯艾虎貂鼠轻嘉其它牛马羊豕之资以日用者盖填闾巷而烝寝讹羽类则野鸡沙鸡鹅鸭青■〈章鸟〉鹳鹤秃鹙维鹈在梁缩脖鸠燕啄木鹊鸧鹰鹞雕鹘红牙商仓黄鹌鼠化白雁霜棋曰海东青出黑龙江林击则天鹅褫魄甸搏则窟兔走僵其它鸽雀铜嘴桃虫鸳鸯杂沓纷泊腾轶翱翔其草则蒿艾香蒲芦苇萧荻章茅水葱红蓝绶虉马蔺知时木槿纪节厥惟人参三桠五叶气禀地灵功符阴隲商陆茵陈萹蓄亭苈蠡实兔丝均能己疾其林则五针之松万年之柏重障隐天幽林蔽泽挻崇槐之曾青荫柜柳之浓碧大椿以八千为春寿栎以不材为德烂红杏与绯桃纷白梀与黄蘗山藤柔韧是资鞭策鸡桑落黄可供蚕织陆珍既牣海错亦繁鲤鲂鳟鳜鯼鲫鳙鲢鲦■〈鱼固〉鳢■〈鱼感〉鮠鳅鲇鳝比目分合重唇浮湛剑饰鲛翅柳炙细鳞牛鱼之长丈计带鱼之白韦编乌鲗之须粘石渡父之喙可船他如■〈虫宅〉马驴狗豚獭豹貛出没乎汹涌潜跃乎游渊苍龙揵鬐而云作赤螭掉尾而波开老蚌含珠九光烛天神奇是韫瓌瑰是生虽山经与地志羌莫得而详焉懿兹粤区原隰畇畇厥田上中厥壤惟平抱海负葢跨辽欱宣浑河为带兴京为襟袤复陆而坦坦黋拓落而芸芸伟嘉祯之萃荟信橐钥之絪缊帝眷东顾用畀皇清而为万载之沛丰若其测圭臬度广轮依绳尺疏渠川歌经始咏攸宁又可畧闻矣天命天聪丕显丕继因其旧渖拓我新制规天矩地向明授时增八门之詄荡胁九逵之逦迤翼翼俾倪岧岧堞雉起圜丘槱陈玉荐币鼓云和于郊南单埢坦之洁秘钦迤扬升茧栗以邀肸蠁而昭祀事霜露在屐春秋聿迁忾乎僾乎肇禋閟宫涤渥毛炰元酒太羹文祖神宗爰歆于斯符帝车之太乙正王宫于未央重三殿之实枚表双阙于阖阊阙名维何文德武功殿名维何崇政建中高楼望氛厥题凤皇后宫紫极交泰清宁关睢麟趾化洽家邦维朴而安乃巩而臧岂其工■〈媲，木代女〉槛之刻镂岂其饰榱橑之焜煌岂其疏龙首之■〈山畏〉嶫岂其叛凤翼之昂藏匪有心于俭约乃潜揆夫陶唐　大政当阳十亭雁行爰诹爰度日赞日襄吉君臣之一德而扩我闼于八荒正号纪元以受天庆于是定两翼之位列八旗之方黄白红蓝有正有镶法其象于河鼓则其数于羲经神其变于三五握其奇于九宫大圣创割动协天象是犹易之书契乃观蹄迒焉树以屏翰驭轻居重本支百世昌我宗淇佐命之勋曰费英东额都希福绩茂萧张曰有坐谋曰有折冲既彬彬而济济亦赳赳而彭彭其余附凤而攀龙者葢车载与斗量爰制国书聿兴文教演义译音物取其肖允维大海克称检校虽绝域其必通即纤故其亦貌若夫人自为战王者无敌角严则百墉失凭旌挥则三边定檄义不返顾勇不重壁是以敉四海而莫撄亘千古而鲜匹故班录于累世用以酬夫劳绩及其斗杓北指涉冬背秋爰狩中原我戎是修靡虹采袅蜺斿拖雾纛建云旗后属车前导游乘我良产屏彼雕辀右忘归之箭劲左繁弱之弓柔倩浰而雷动源絧而星流又何必王良执蛮纎阿御軥也哉于是带甲之士百万尽发鹰犬而骤骅骝卑泰山之为橹跨渤海以张罘林林裔裔列列裒裒命地而后中应声而先掊散壄麋之羣友剔穴狸之伏留骇巘麢之儦俟袭郊兔之佻偷既肩惰指倦而麌麌之羣犹缘陵蔽野比夏草之稠焉爰用三驱示无尽刘更命羽林佽飞之士手豹尾踞虎头搏洞熊歼泽■〈豕蒌〉观壮夫之鹤跃快猛兽之貙膢乃献我成禽舍彼践毛择其上杀允惟左膘以奉宗庙干豆亨炰次充宾客乃荐君庖班获行赏讫乎舆僚是盖因天地之利习军旅之劳战则克而祭受福古者搜曲狝狩之礼所为昭讵其害三时之土谷夺百姓之腴膏蹂桑柘之地广虞猎之郊如子虚上林之所嘲也哉将将蕃后夔夔列君奉贽来朝斋遫侍宸或稽首而请聘或倾心而纳姻于是乐以九奏飨以八珍迈呼韩之朝天踰颉利之舞庭合内外为一家自我祖而已然垧牧之宜曰大凌河亘肥壤之博衍茁灵草之敷披夏蚊避境春泉漾波是以駉駉之牡蕃孳孔多尔其骊驈骓駓骍骐骆驒骝馰驔騧馯■〈马卂〉骃騢或眠而馾或行而■〈马少〉惟致远之有赖亦扬威之无过畿甸既辟农桑是咨爰饬田畯爰励甸师物早冕之种辨高下之宜男则耕耘是务女则织纴是谋抑工商之末业勤衣食之本图故深耕易耨榖用滋也九夏三耘免污莱也雨我公田遂及私也庤我钱镈铚艾时也我簋斯盛实佳粢也我仓如陵庚如坻也服尚布棉奚纎美也器用陶匏戒奢靡也土物是爱神降嘉生黍惟秬秠稻惟糯秔粟惟糜芑梁惟赤黄解蠡胡麻来牟铃铛苏分紫赤豆有豌豇蔬则芸薹薤蒜萝卜韭葱蒌蒿蒲笋紫蓳茴香壸卢蔓菁莴苣葵■〈艹强〉鲜不斾斾穟穟唪唪幪幪驿驿厌厌绵绵穰穰惟脉土之独纯斯穑事之孔良农隙教战守御相望国以殷富兵以盛强郁葱佳气盘礡无垠民风噩噩伾侁自然休有烈光格于皇天上帝其子之维有历年是以我世祖因人心之归清顺天意之厌明扫驱除之闰位统子弟之精兵无亡矢遗镞之费而膺图正位乎燕京葢尝考千古之兴替稽百代之历数拒符瑞之难谌信仁义之堪守斥逐鹿之蛊说审神器之有授乃知帝命不时眷清孔厚也不有开之何以培之不有作之何以得之夫其披荆棘冒氛霾历艰辛躬利害无嬗代之迹而受车书之来者葢书所谓于汤有光诗所谓民之攸归矣皇矣陪都实惟帝乡乃命秉钺之师乃置五部之卿民安郡县旗乐屯庄春秋耕敛我仓我箱朝会朔望跻跻跄跄昭万年之有道卜百世之灵长乃作颂曰
　　于铄盛京惟渖之阳大山广川作观万方虎踞龙蟠紫县浩穰爰浚周池爰筑长墉法天则地阳耀阴藏货别隧分旗亭五重神基崇峻帝系绵昌周曰邠岐汉惟丰沛白水庆善兴王之会长白隆隆沧溟濊濊形胜之选奕世永赖俯临区夏襟控中外休养百年既丰而泰溯其始谋继序敢懈昔我圣祖三至斯土棽丽六飞森沉万旅孔硕九重不遑安处祗谒山陵亦临朝宁置酒故宫用酬父老乃霈恩施逮乎编户匪勤于巡良慕乎古闵予弗德实缵丕基岁时太庙陟降格思缅仰鼎湖惟瞻惟依荷天之龙际时之和驾言徂东络绎羽仪风举云摇鳞萃鱼丽我宾我臣我行是随载至神乡载觐园寝灵郁崇辉祥凝巨渖原庙衣冠霸陵衾忱松柏云缦溪池流淰荡涤洪炉陶甄羣品石马悲风泪泉沾衽岂必羹墙一气是禀聿造故宫故宫赫赫聿升太阶太阶奕奕无彩之饰惟厚之积皜曜■〈需免〉照歙赩乌赤左墄右平坤阖干辟土壁葛灯遐哉俭德诏我孙谋万年之宅乃开南端设席肆筵爰爵周亲及彼鹓鸾南阳故旧洒如言言惟此嘉师列祖之臣是噢是咻是贻我躬敬之敬之翼翼惴惴于亿万岁皇图永绵
　　皇朝通志卷三十四
　　●皇朝通志卷三十五 
　　都邑略四 
　　○都邑略四 
　　避暑山庄 
　　△避暑山庄 
　　在古北口外之热河汉为乌桓地后入于鲜卑魏晋为鲜卑地元魏时为安州北境后入库莫奚隋唐为奚地辽为中京道之北安州地金为兴州地属北京路元亦为兴州属上都路明时入于诺音 【旧作朶颜今译改】 卫本朝初内属名曰热河圣祖仁皇帝康熙四十二年建行宫于此名曰避暑山庄五十二年筑热河城迭右缭垣上加雉堞如紫禁之制周十七里有奇南为三门中曰丽正门东曰德汇门西曰碧峯门其东及东北西北为门各一东门外长堤蜿蜒北起狮子沟南尽沙堤觜延袤十二里甃石七层广约丈许宫中左湖右山泉石映发山势自北而西曰梨树峪曰松林峪曰榛子峪曰西峪回抱如环湖水自东北演迤而南遶如意洲其北有瀑源来自西峪垂于涌翠岩之巅汇注湖中引而东南至德汇门之左为出水闸以时蓄泄圣祖御题三十六景绘有成图曰烟波致爽曰芝径云堤曰无暑清凉曰延熏山馆曰水芳岩秀曰万壑松风曰松鹤清越曰云山胜地曰四面云山曰北枕双峯曰西岭晨霞曰锤峯落照曰南山积雪曰梨花伴月曰曲水荷香曰风泉清听曰濠濮间想曰天宇咸畅曰暖溜暄波曰泉源石壁曰青枫绿屿曰莺啭乔木曰香远益清曰金莲映日曰远近泉声曰云帆月舫曰芳渚临流曰云容水态曰澄泉遶石曰澄波迭翠曰石矶观鱼曰镜水云岑曰双湖夹镜曰长虹饮练曰甫田丛樾曰水流云在皇上复增三十六景曰丽正门曰勤政殿曰松鹤斋曰如意湖曰青雀舫曰绮望楼曰驯鹿坡曰水心榭曰颐志堂曰畅远台曰静好堂曰冷香亭曰采菱渡曰观莲所曰清晖亭曰般若相曰沧浪屿曰一片云曰苹香沜曰万树园曰试马埭曰嘉树轩曰乐成阁曰宿云檐曰澄观斋曰翠云岩曰罨画窻曰凌太虚曰千尺雪曰宁静斋曰玉琴轩曰临芳墅曰知鱼矶曰涌翠岩曰素尚斋曰永恬居其它秀灵所献于前后三十六景之外胜景曰开皆随地异名不事华饰自得山水之趣每年恭遇皇上行狩木兰圣驾往来恒驻跸于此乾隆四十三年于热河置承德府领滦平丰宁建昌亦峯朝阳五县平泉一州复建立学校崇设祀典遂极都会之盛
　　（臣）等谨按热河在长城以外为前代版图所未及其山川凡土亦靡得而详焉我国家德威遐播玉塞风清自边墙以外农商乐业廛舍相望日益月增徧成聚落久与内郡相同自圣祖仁皇帝创建山庄以为清暑之地我皇上敬绳祖武每年秋狝所经恒驻跸热河凡引见百僚裁决章奏一加宫廷之制加以塞外诸蕃以时述职班朝展觐设宴宣慈凡夫毳帐名王金函贡使莫不瞻仰天频观欣震动干以缵行健之先烈而酬望幸之羣情中外一家之盛实从古所未有伏读圣祖避暑山庄记及我皇上御制三十六景诗跋三十六景诗序并纪恩当记家法昭垂丕承丕显恭录卷内见绍闻述训所以肄武绥遐垂法万禩者意至深远矣
　　圣祖御制避暑山庄记
　　金山发脉暖溜分泉云壑瀛泓石潭青霭川广草肥无伤田庐之害风清夏爽宜人调养之功自天地之生成归造化之品彚朕数巡江干深知南方之秀丽两幸秦陇益明西土之殚陈北过龙沙东游长白山川之壮人物之朴亦不能尽述皆吾之所不取惟兹热河道近神京往来无过两日地辟荒野存心岂误万几因而度高平远近之差开自然峯岚之势依松为斋则窍崖润色引水在亭则榛烟出谷皆非人力之所能借芳旬而为助无刻桷丹楹之费喜泉林抱素之怀静观万物俯察庶类文禽戏绿水而不避麀鹿映夕阳而成羣鸢飞鱼跃从天性之高下远色紫氛开韶景之低昂一游一豫罔非稼穑之休戚或旱或宵不忘经史之安危劝耕南亩望丰稔筐筥之盈茂止西成乐时若雨旸之庆此居避暑山庄之概也至于玩芝兰则爱德行睹松竹则思贞操临清流则贵廉洁览蔓草则贱贪秽此亦古人因物而比兴不可不知人君之奉取之于民不爱者即惑也故书之于记朝夕不改敬诚之在兹也
　　御制恭跋皇祖圣祖仁皇帝御制避暑山庄三十六景诗
　　曩年十二时蒙皇祖圣祖仁皇帝推爱我皇父之肫挚特令孙臣随侍宫中朝夕承欢不离左右其年四月随驾往热河避暑凡三十六景之地无不周览聆圣训被赏赉不可胜纪孙臣时虽少然受皇祖深恩尝思久侍慈频长领训诲谨身约己庶无过尤以报高厚之德于靡穷昊天不吊其年冬龙驭上宾我皇父哀毁过礼食不甘味时同兄弟问安必勉怡频色以舒皇父之忧退而自号哭于庐次潸然不绝葢恐伤我皇父之心而每念我皇祖哀恸思慕实不能自已也数年来皇父屡命往祭景陵冠剑犹存音容安在一望山陵魂飞魄越雍正七年冬敬读
　　圣祖御制避暑山庄三十六景诗兼披图画回思曩时承欢侍颜蒙恩宠而被诲爱者如在昨日兴言及此泪欲沾衣夫以皇朝天亶之圣车越古帝王深仁厚泽六十余年浃于民心载在史册固非言词所能赞扬于万一孙臣在诸孙中最为钝鲁然天地之泽靡不均被而有得之最深者焉孙臣得皇祖之泽最深者也敢恭纪于后以志思慕之诚久而益笃云
　　御制恭和皇祖圣祖仁皇帝御制避暑山庄三十六景诗序
　　乾隆六年秋命驾出口北巡蒇事言旋道经避暑山庄抚今追昔情不能已向于雍正茂申曾敬跋图记用述圣恩高厚今身历其地切音容如昨之感爰恭和御制避暑山庄三十六景诗原韵以志孙臣思慕之忱与岁并增耳
　　御制避暑山庄三十六景诗序
　　我皇祖建山庄于塞外锡以三十六景之名葢一邱一壑向背稍殊而半窻半轩领略顿异故有数楹之室命名辄占数景者非若汉主离宫唐家别馆弥山蔽谷犹云未足也向曾恭和御制原韵兹以驻跸清暇复各题五言近体虽不足以窥测高深然刘昭禹所云四十贤人者或庶几云尔
　　御制再题避暑山庄三十六景诗序
　　避暑山庄者玉塞之神皋金庭之奥域也我皇祖圣祖仁皇帝肇斯灵囿标三十六景题句绘图垂示册府朕既恭次元韵附刻篇末前秋周览胜概复各赋五律一章仍就旧题成咏今年敬奉安舆来驻于此自夏至初过讫于处暑招凉延爽弦望再更几政之余登临揽结乃知三十六景之外佳胜尚多萃而录之复得三十六景各题二十八字其中有皇祖当年题额者亦有迩年新署名者统前后计之得列仙福地之数匪谓泄造物无尽之藏葢即由旧之中寓知新之旨云尔
　　御制避暑山庄后序
　　我皇祖于辛卯年成此避暑山庄三十六景绘图赋什为序以行之而予适生于是年此中因缘不可思议即位后于辛酉年始为巡狩之举至山庄徘徊思慕因敬依元韵以志景仰甲戌年又增赋三十六景葢以皇祖昔曾题额而未经入图及余游览所至随时题额补定者总不出皇祖旧定之范围故永恬居之诗曰己是洞天传玉简得教福地续琅书永恬居即皇祖御书也御序至矣尽矣兹后序何为而作葢予之生年既同山庄而予之侍皇祖适以壬寅而今岁又恰当壬寅六十余年蕴于深衷者不可以不明白宣示以自戒己者戒我后人耳夫居此山庄日懔敬天法祖勤政惠民柔远宁迩诸大端见之诗文者不知凡几何尚有未宣之深衷乎无而谓有是欺己有而弗宣是欺人我皇祖建此山庄所以诘戎绥遐崇朴爱物之义见于御制序中意深远也是以皇考十三年之间虽未举行此典常面谕曰子之不往避暑山庄及木兰行围者葢因日不暇给而性好逸恶杀生是予之过后世子孙当遵皇考所行习武木兰母忘家法煌煌圣训予与和亲王及尔时军机大臣实共闻之而今皆无其人矣予如不言后更无知皇考圣意者又数年来日涉成趣于向所定景外不无建置如创得斋戒得堂之类不下二十处既见之昨岁知过之论矣而予之意犹有未尽者亦不可不宣示后人也葢汉唐以来离宫别苑何代无之然不过费人财逞己欲其甚者乃至破国亡家是可戒无足法也若今之山庄乃在关塞之外义重习武不重崇文而今则升府立学骎骎乎崇文矣然杜甫所云将军不好武稚子总能文之句余尝驳之以为各有其地其职也设众人遂以此为美亦美中之不足矣又扈跸之众历数月于役采薇出车古人所以恤下此亦不可不念俾人知其所系者大且时加惠赐焉则劳而不怨若图己乐而忘人若亦非仁人之所为也若夫崇山峻岭水态林姿鹤鹿之游鸢鱼之乐加之岩斋溪阁芳草古木物有天然之趣人忘尘世之怀较之汉唐离宫别苑有过之无不及也若耽此而忘一切则予之所为膻芗山庄者是设陷穽而予为得罪祖宗之人矣此意蓄之久而不忍言今老矣终不可不言故事之既以自戒仍敬告我后人若后人而忘予此言则与国休戚相关之大臣以及骨鲠忠直之言官执子此言以谏之可也设谏而不从或且罪之者则是天不佑我国家朕亦无知之何也已矣
　　御制避暑山庄纪恩堂记
　　圆明图之纪恩堂纪受恩之自避暑山庄之纪恩堂纪受恩之迹名同而实异文异而事同一而二二而一者也皇祖养育子于宫中之旨原降于圆明园之纪恩堂兹不复赘然其时实仍居皇考藩邸中及从皇祖来避暑山庄乃赐居斯堂之侧堂即三十六景中所谓万壑松风者夙兴夜寐日觐天频绨几翻书或示章句玉筵侍膳每赐芳饴批阅章奏屏息侍旁引见官吏承频立侧或命步射以示众臣持满连中皇祖必为之色喜至于钓鱼而得则令持去以给皇考若隔旬余半月则遣往狮子园以谒圣母而其年秋随皇祖幸木兰又有宜纪者入木兰初围场曰永安莽喀围中有一熊皇祖御火鎗中之熊伏不动久之皇祖谓其已毙命御前侍卫引予去射之意欲使予于初围得获熊之名也其时予甫欲上马而熊突起奔前皇祖御虎鎗殪之事毕入武帐皇祖顾温惠皇贵太妃指予曰伊命贵重乃以射熊事告之曰使伊至熊所而熊起马惊成何事体又一日虞者告有虎皇祖命二十一叔父后封慎郡王者往予跽奏愿去皇祖曰汝不可去俟朕往之日携汝去耳似此深恩彼时不知至于今每一念及即欲堕泪夫五十余年之事历历如昨而予六旬有三亦视曾孙矣不有以纪之子若孙其何由知之此予所以追忆而涉笔也子若孙其尚念我皇祖何以眷顾我之深及我之干干矻矻何以不敢负皇祖之恩将亿万斯年永丕基而承天眷胥在是矣讵惟是堂之记云乎哉
　　皇朝通志卷三十五
《清朝通志》　礼略凡十二卷（036～047）/一百二十六卷　（清）高宗 敕撰 
　　●皇朝通志卷三十六 
　　礼略一 
　　○礼略一 
　　（臣）等谨按自古帝王经国治世之典莫大于礼礼也者事神理人班朝治军由仁孝诚敬之思以达于尽伦尽制之实治法所由大备也自有虞氏命典三礼成周始有吉凶军宾嘉五礼之目汉唐以来规制略存未臻大备秉笔纪载者亦无由上媲隆古之规洪惟我皇朝圣圣相承监古定制典章鸿懿超越万代皇上中和建极兼综条贯自郊庙百神之祀朝觐燕飨之仪阅武训戎之政柔远安藩之略以至慎终追远之典皆本圣神之极思创制颢庸尽美尽善其仪节之精详已载于大清会典大清通礼中兹纂辑皇朝通志礼略惟谨绎规制之大者仿郑樵通志体例登于卷中谨考郑樵礼略以吉嘉宾军凶为序而所载皆汉唐以后之弥文如吉礼之明堂灵星老君祠封禅历代所尚苇茭桃梗高禖祓禊诸条嘉礼之三老五更宾礼之三恪二王后军礼之軷祭祭马祖凶礼之天子为大臣服至郡县吏为守令服诸条皆一时所行之制不足垂为定范兹谨遵大清通礼成式五礼首吉次嘉次军次宾次凶凡诸治神人而和邦国定损益而酌古今宏纲巨目皆前代未有之隆仪为百王之矩范而于郑志诸目之庳陋无稽为圣朝己经裁革者则皆删去其目并随条加按声明以示大经大法之所为立极并以志体例之所由来焉
　　吉礼一 
　　△吉礼一 
　　（臣）等谨按郑志五礼首以吉礼二卷自郊天而下条目纷繁多述秦汉以来烦黩之制非尽古礼也我朝列圣以来厘定祭典精禋俨恪超越万古自南郊北郊太社太稷以至于天神地祗之祀太庙祫祭时享以及于历代帝王先师孔子羣神之典彛章明备着于大清会典大清通礼谨依次叙载述为吉礼六卷其郑志所有诸条本朝已经厘正者谨随条附述案语于后以见尽善尽美之极制焉
　　南郊
　　（臣）等谨按两郊大祀典礼攸崇我朝列圣以来敬事皇穹垂为成宪皇上绍承祗遹岁必躬亲洁蠲将事积久益劭礼明乐备昭示万年谨考典制之所自敬着于篇至每岁亲祀大典惟恭纂有关定者以符体例云
　　太祖高皇帝天命元年正月贝勒以下诸臣奉上皇帝尊号立国建元行焚香告天礼
　　天聪十年正月羣臣奉上太宗文皇帝尊号是年建圜丘于盛京德盛门外其制九成周围一百十丈南门三东西北门各一四月太宗率王贝勒以下文武羣臣斋戒三日亲祀南郊以太牢熟荐建国号曰大清改元崇德是为本朝祀天于郊之始十一月冬至大祀天于圜丘以将征朝鲜告是为冬至大祀圜丘之始七年冬至以驻跸纳兰遣官恭代斋戒如礼停止行猎
　　顺治元年十月朔世祖章皇帝定鼎燕京亲祀南郊告祭天地即皇帝位是年定制每岁冬至大祀天于圜丘以大明夜明星辰云雨风雷为四从坛配享每岁孟春以上辛日祈谷于圜丘几祀圜丘以冬至日子时 【后定于黎明时】 与孟春祈谷均为大祀十一月冬至大祀亲诣行礼二年十月定郊祀斋戒及设玉帛祝文香亭仪注三年四月设守视天坛地坛社稷坛官员四年三月定大祀南郊用胙牛之礼五年十一月冬至大祀天于圜丘奉太祖高皇帝配享八年三月定祭祀斋戒例南北郊祀皇帝于大内斋宫致斋三日坛内斋宫致斋一日四月定诸王文武羣臣陪祭扈从及送驾接驾仪注六月定大祀视省牲之制十三七月定祭祀出宫时刻凡祭圜丘方泽于五鼓出宫礼部先期一日奏闻十四年正月辛亥祈谷于上帝奉太祖高皇帝配享三月特举大祀奉太宗文皇帝配享嗣后冬至郊天上辛祈谷并同十七年二月定祈谷坛祀典用燔柴礼四月己酉合祀天地百神于大享殿
　　（臣）等谨按圜丘之典列祖以来躬亲将事岁久益虔有纪载不能尽述者兹纂唯恭载首事之年及典制有所增定之岁余不备述祈谷大祀方泽大祀纪载体例并与此同焉
　　顺治十八年正月圣祖仁皇帝登极遣官告祭昊天上帝寻以诸臣详议祀典请罢禁中上帝坛及大享殿合祀从之十一月冬至大祀亲诣行礼
　　康熙六年十一月冬至大祀天于圜丘奉世祖章皇帝配享九年正月辛丑祈谷于上帝奉世祖章皇帝配享十二年八月定祭祀时刻坛庙皆黎明行礼二十九年正月辛丑祈谷于上帝御制祝文亲诣行礼四十六年十一月冬至大祀羣臣以天气严寒请遣官恭代不许五十四年正月祈谷于上帝用下辛日先是祈谷例用上辛是年正月十日上辛尚未立春奉谕旨以从前亦有用次辛下辛致祭者令诸臣议之乃以正月三十日下辛行礼五十七年十一月冬至大祀遣官恭代仍照常斋戒五十八年十一月冬至大祀命亲王恭代仍亲往瞻拜行礼奉谕旨朕于祭祀之前升坛瞻仰省视俎豆量力跪拜退处幄次俟恭代亲王行礼毕然后回宫诸臣覆奏圣体违和初愈天气严寒请停亲祭奉谕旨朕必亲往朕行礼不必赞礼作乐将朕亲诣之处著书于祝文内六十一年十一月世宗宪皇帝登极冬至大祀遣大臣恭代行礼
　　雍正元年十一月大祀天于圜丘奉圣祖仁皇帝配享二年正月辛巳祈谷于上帝奉圣祖仁皇帝配享七年正月诏严坛庙演礼之禁部臣议奏凡祭祀执事等官当在凝禧殿演礼如有特加祭典先期于神乐观演习从之八年正月祈谷奉谕旨以初二日上辛行礼停止朝贺筵宴十三年正月祈谷以初十日上辛尚未立春用次辛行礼九月皇上绍登大宝逾三月后羣臣以祀典上请奉谕旨大祀斋戒所以洁齐心志对越神明朕意斋戒之日即当素服冠缀缨纬其视祝版亦当照例用礼服以昭敬谨礼部遵旨议上从之
　　乾隆元年正月祈谷行礼如仪四月大祀天于圜丘奉世宗宪皇帝配享先是礼部具仪奏上奉谕旨尔部具奏皇考配享天坛仪注朕敬谨详阅内称配享时朕共奉神牌升坛奉安于东三青幄次并未议及参拜上帝之仪朕思升祔太庙时先行参拜列祖列后礼然后升座今配享圜丘亦应先行参拜上帝礼然后升座议政王大臣等遵旨议上从之三年正月祈谷于上帝奉世宗宪皇帝配享四年正月祈谷用次辛日十一年正月祈谷同十二年十一月定郊坛大祀誓戒百官之制凡大祀于午门前宣誓戒陪祀之王公大臣官员朝服齐集跽听行礼士一月定郊坛大祀省视神位及省视牲器之礼奉谕旨郊坛神主向藏皇穹宇皇祗室皇干殿考之唐开元礼先期升主陈设省视复收朕思因省视而陈设神主有违神道静穆之义未协寅恭严事之忱应躬诣皇穹宇皇祗室皇干殿上香行礼分献官诣配殿行礼肃将悃忱以申对越着大学士会同该部详悉定议并恭诣坛庙后亲视笾豆之处具仪以闻寻遵旨具仪奉上如仪行礼十三年十一月冬至大祀用新成祭器更定大驾簿乘玉辂十四年五月诏斋宫致斋勿鸣鼓角是月诏修缮两郊坛宇展拓旧制十六年九月改祈谷坛大享殿为祈年殿门为祈年门十九年大学士等奏午门外宣读誓戒之礼今各衙门恭录敕谕制脾收贮于致斋日恭设堂中随时仰瞻其宣读之仪请停止从之二十三年正月祈谷用次辛日二十四年十一月冬至大祀以荡平回部并告成功三十七年十一月冬至大祀旧制皇帝诣斋宫乘礼轿乾隆七年改定悉辇是岁以石街积雪銮仪卫奏请仍旧例用礼轿从之先是大学士等遵旨议定郊天仪注前一日皇帝诣皇穹宇上香行礼毕即还斋宫其视神位视坛位省牲器命原遣视牲大臣恭代行礼又议旧制皇帝升第一成位奠玉帛后即复第二成拜位立以次进俎初献读祝亚献三献受福胙彻馔皆如之今议奏皇帝升第一成位奠玉帛后即就读祝位以次进俎三献饮福受胙毕始还第二成位行礼从之
　　三十八年正月祈谷用次辛日先是大学士等议奏向例诣斋宫皆于祈年殿砖城门外降步入恭诣皇干殿上香瞻拜今议由西门步入行礼以节行陟之劳从之四十二年正月祈谷用次辛日四十四年十一月冬至大祀先是奉谕旨南郊典礼最为繁重朕明岁即届七甸虽拜跪尚可如常而精力究不免稍减恐过劳生惫转非所以将诚意因思正位晋献香帛俎爵自当躬致申虔至配位列祖列宗惟上香仍前亲奉其献爵进俎则命诸皇子恭代庶得少节烦劳以专心祼荐即自今岁冬至为始并敕部臣载八会典
　　（臣）等谨按我皇上凝承昊眷恪谨郊禋每岁大祀必躬昭事礼仪隆备诚愫昭格
　　乾隆三十七年始命礼臣议定郊天仪注三十八年行祈谷礼于西垣门外降辇步行八葢少节繁文益所以专精对越时圣寿己逾六旬天眷纯熙积久弥劭恭读三十九年谕旨有云朕临御以来恒以敬天报本为要不敢稍有怠情凡坛庙大祀必躬诣行礼自降辇以至成礼一切典礼必敬必诚四十年来未敢少有怠忽而一切礼仪宜尽之处靡不加增至三十七年朕年逾六十始敕大学士及该部将降辇步行之远近及升降之无关巨典者酌减一二葢欲稍减步屐之小节蓄养精力期于大典益致恪恭葢亦因朕年逾六旬始如酌量节减所以益矢诚敬也万世子孙其敬识朕意于诸大祀设非年至六旬一切典章断不可稍减倘蒙上天眷佑年逾六旬方可遵朕现在所行举行将此永着为例训谕昭彰垂示万世至四十四年奉谕南郊典礼最为繁重正位晋献自当躬致申虔配位则命诸皇子恭代自是岁岁敬承大祀劼毖益虔酌仪文之准致纯一之思所由仰答天心垂亿万年无疆之庥也臣等恭绎礼意谨志因时定制之义以昭圣人诚恪事天之大典焉
　　四十七年正月祈谷先期奉上谕今年正月初四日上辛朕以雍正七年皇考谕旨因元旦朝贺不宜展祈谷之期于次辛行礼其乾隆已未丙寅戊寅丁酉四次用次辛者以诣东朝庆贺仪节不宜有阙也今非向年可比宜谨遵皇考明谕祈谷仍用上辛自元旦即斋戒其朝正庆贺改用初五日行礼自皇上御极以来郊天祈谷之典岁必躬亲俨恪将事礼明乐备万世法守其仪节并载大清通礼
　　大雩 【祷水旱附】 
　　国初定制岁遇水旱则遣官祈祷天神地祗太岁社稷至于亲诣圜丘即为大雩之义初立天神坛于先农坛之南以祀云师雨师风伯雷师其西立地祗坛以祀五岳五镇四陵山 【今为五陵山】 四海四渎京畿名山大川天下名山大川皆因祈雨而修祀事义与雩同祈而应则报祀如仪直省各令建坛致祭常雩祈报并循定制行礼
　　顺治十四年四月世祖章皇帝以旱祷于圜丘率羣臣致斋三日禁屠宰不理刑名至期皇帝素服诣圜丘不设卤簿不除道不奏乐不设配位不奠玉饮福受胙余行礼如常仪遣官致祭方泽社稷坛神祗坛应时大雨越三日遣官行告谢礼十七年六月以久旱祷雨先期三日世祖章皇帝步行诣南郊斋宿是日旱四际无云顷之阴云密布甘霖大霈越三日行祈祀礼于圜丘祭毕雨复降越四日遣官行告谢礼是时礼部奏请修举名山大川及古帝王圣贤祀典从之康熙四年三月旱命礼部遣官往泰山祈雨十年四月以旱祷雨圣祖仁皇帝素服诣坛致祭旋以甘霖沾定遣官告谢与顺治十四年同十七年六月亲祈雨于圜丘圣祖仁皇帝自坛西门步行至坛行礼时甘霖大霈仍步出坛西门乘马回宫十八年四月旱祷雨报谢如仪十九年四月旱祷雨报谢并如仪二十二年六月以亢旱命建坛祈祷即日雨二十六年五月亲祈雨于圜丘御制祭文祭毕回銮甘霖立降越日遣官告谢如仪二十八年六月御制祭文遣官祷雨寻■〈雨上澍下〉雨报谢如仪五十五年五月驻跸热河以天旱减膳斋戒谕京师虔诚祈雨越七日雨足始复常膳五十六年五月亲祈雨于圜丘是年冬谕诸皇子及大臣等日京师初夏每少雨泽朕临御五十六年约有五十年祈雨每至秋成悉皆丰稔昔年曾因暵旱朕于宫中设坛祈祷长跪三昼夜日惟淡食不御盐酱至第四日步诣天坛祈祷油云忽作大雨如注步行回宫水满两鞾衣尽沾湿后各省人至始知是日雨徧天下又谕曰天行不齐多赖人事补救朕仓有余粟帑有余金随时随地皆可赈济故虽逢旱岁亦不能为灾也
　　雍正元年五旱世宗宪皇帝减膳虔祷甘霖立霈二年二月亲诣黑龙潭祈雨越数日亲祭历代帝王庙甘雨大■〈雨上澍下〉羣臣衣尽治湿各加恩赐御制喜雨诗羣臣恭和自此至十三年偶值亢旱无不斋居虔祷精诚感应岁获丰登
　　乾隆二年六月以亢旱遣官致祭天神地祗太岁各坛及四海之神七年五月增神祗坛祈雨乐章八年四月始行常雩礼于圜丘先是御史徐以升奏请于京城之内择地建立雩坛仿古龙见而雩之礼敕下礼臣详议寻议奏孟夏龙见择日行常雩礼祀昊天上帝于圜丘奉列圣配享四从坛从祀于下孟夏后旱则祈天神地祗太岁坛次祈于社稷坛次祈于太庙皆七日一祈旱甚乃大雩祀昊天上帝于圜丘两足则报祀其以前望祭四海之礼可以停止疏上从之九年四月大雩于圜丘奉谕旨目下畿辅雨泽愆期此次举行雩祭正望恩迫切之时非每夏常雩可比其先期前诣斋宫及祭毕回銮朕俱御常服不乘辇不设卤簿不作乐以示虔诚祈祷为民请命之意二十四年四月常雩皇上步行亲诣行礼五月皇上步祷社稷坛六月大雩于圜丘御制祝文步诣行礼越日大雨沾足报谢如仪自乾隆八年以来孟夏常雩皆躬亲行礼惟巡幸之岁遣官恭代自三十七年遵旨议定郊天仪注三十八年以后常雩行礼并同偶值水旱精诚致祷雨旸立应祈祀报谢皆如常仪焉
　　朝日夕月
　　顺治八年六月定春分秋分朝日夕月之礼初定祀典以日月从祀天坛罢春秋二分祀事至是礼臣请照旧典于从祀天坛外立朝日坛于朝阳门外东郊立夕月坛于阜成门外西郊从之凡祀日月为中祀祀朝日坛以春分日卯时值甲丙戊庚壬年皇帝亲诣行礼余年遣官承祀祀夕月坛以秋分日酉时值丑辰未戌年皇帝亲诣行礼以北斗七星木火土金水五星二十八宿周天星辰共为从坛列圣以来春秋二分皆亲诣遣官致祭如仪
　　乾隆三年二月朝日于东郊皇上亲诣行礼八月秋分夕月于西郊先是奉谕旨今岁夕月坛旧例系遣官之年但朕即吉之后初次举行朕亲诣行礼以展诚敬十一年二月春分皇上亲祭朝日坛以次日日食不乘辇不设卤簿不奏乐自是皆亲诣及遣官致祭如仪
　　（臣）等谨按郑志朝日夕月之后有明堂一门八蜡之后有灵星一门考明堂之制始于成周历代有之而制度迄莫能定汉儒所述大戴礼白虎通蔡邕之说制度已各不相符朱子谓郊者古礼明堂者周制周公以义起之则其不必循行于后代可知我朝南郊大祀列圣配天极尊崇之巨典明堂之制不复建立洵为超轶前古矣自汉立灵星祠祀主天田配以后稷葢即祈谷之意我朝定制列星为圜丘配位后稷为太稷配位孟春祈榖岁必躬亲春秋社稷以祈以报灵星之祀诚无事于复举也以上二条谨从删
　　八蜡 【腊】 
　　（臣）等谨按郑志有八蜡腊一门考八蜡之祭元明以来久停其制本朝有以举行蜡祭请者奉皇上谕旨详晰指示不必举行葢祈报之典己详举于各坛庙中停止蜡祭示无也今谨载谕旨于篇中以见酌古准今折衷尽善之定制焉
　　乾隆十年十二月谕大学士等国家崇报之文明禋肇荐考议周详凡祀典所关羣神咸秩即如雩祭诸礼事系农桑近复议行有举无废皆以为民也迩年以来诸臣工每以蜡祭为请朕追惟旧制酌古准今有宜于详慎者考大蜡之礼昉于伊耆三代因之所以报万物之成也虽咏于诗详于礼记周官而古制敻远传注参错杂以折衷所谓八蜡配以昆虫后儒谓其害稼不当与祭月令祈年于天宗蜡祭也注曰日月星辰则所生又非八神至所谓合聚万物而索飨之其神甚多尤难定位且蜡与腊冠服各殊有谓腊即蜡者有谓蜡而后腊者是古制已不可考终无定衡至于后世自汉腊而不蜡此礼已湮魏晋以来迄于唐宋时行时止或溺于五行之说甚且天帝人帝及于龙麟朱鸟多至百九十二座议者以为失先王之礼远矣苏轼曰迎猫则为猫之尸迎虎则为虎之尸近于倡优所为是以子贡观于蜡言一国之人皆若狂以其沿习日久迹类于戏也葢祀于南郊已不合于古制而蜡于四郊则惟顺成之方始祭较量区别丛杂琐细于义有乖于礼未洽于神为亵自元明以来停止此典实有难于举行之处况蜡祭诸神如先啬司啬日月星辰山林川泽今皆祀于各坛庙原于典文无阙即民间秋成之后休息农功祀神报赛大抵借蜡之遗意以尽其闾井欢治之情犹有吹豳击鼓之风亦皆听从民便未尝禁止是蜡祭原行于民间但田夫萃处杂以嬉戏各随其乡之风尚初不责以仪文若朝廷议祀洁蠲虔享必严肃整齐何至有一国若狂之论可知此祭即古亦闾间相沿之旧俗讵可定以为郊庙典礼如以为有祈无报则方春而祈谷冬又有事于圜丘礼谓郊之祭为大报天又云万物本乎天大报本也岂得谓之有祈无报乎况二仲荐馨并崇社稷班固所谓为天下求福报功者具在陈祥道所谓大社国社农之所报在焉今社稷坛春秋两祀祈谷之礼已备至义近于重复事涉于不经者即下之礼臣亦难定议因诸臣但泥古制多未深考是以特降此旨俾共知之
  </div>
  <div class="pagination">
   <a href="清朝通志_page49.html">
    上一页
   </a>
   <span>
    ...
   </span>
   <a href="清朝通志_page45.html">
    45
   </a>
   <a href="清朝通志_page46.html">
    46
   </a>
   <a href="清朝通志_page47.html">
    47
   </a>
   <a href="清朝通志_page48.html">
    48
   </a>
   <a href="清朝通志_page49.html">
    49
   </a>
   <span class="current-page">
    50
   </span>
   <a href="清朝通志_page51.html">
    51
   </a>
   <a href="清朝通志_page52.html">
    52
   </a>
   <a href="清朝通志_page53.html">
    53
   </a>
   <a href="清朝通志_page54.html">
    54
   </a>
   <a href="清朝通志_page55.html">
    55
   </a>
   <span>
    ...
   </span>
   <a href="清朝通志_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
