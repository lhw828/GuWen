<!DOCTYPE html>
<html>
<head>
    <meta charset="UTF-8">
    <title>续通志 - 第 1053 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1053 页/共 1359 页</h1>
    <div class="content">
　　列传

　　元 【二十四】

　　○元二十四

　　苏克　　　　　　囊嘉特　　　蒙古台　　鄂啰齐　　　　　鄂勒哲图　　拜特穆尔　　辉图　　　　　　伊克默色　　 
贝降　　博尔欢【巴图】

　　苏克
　　囊嘉特
　　蒙古台
　　鄂啰齐
　　鄂勒哲图
　　拜特穆尔
　　辉图
　　伊克默色
　　贝降
　　博尔欢

　　△苏克

　　苏克蒙古人父呼鲁古尔国王穆呼哩麾下卒也后更隶塔海特尔格军有口辩愼重不泄奏白机务往返未尝失期太宗以为才赐名栋 
格矩宪宗时卒苏克以肚勇居军中岁甲寅命从都元帅特尔格和尔齐等入蜀乙卯万户刘齐格阿尔娄阿里与宋兵战巴州陷敌中苏克驰 
入其军奋刘齐格等以归戊午 【按耨埒传败刘整事在戊午岁此传统叙乙卯岁之后系脱误今据增】 从都元帅耨埒败宋将刘整破云 
顶山城耨埒受诏会涪州至马湖江苏克夜渡江至行在所陈道梗失期帝慰遣之未几复自涪州入奏事遇宋军于三曹山众仅百余奋兵疾 
战败之已未宋兵攻涪州浮桥部将和尼齐战陷苏克破围出之又以白事诸王穆格所复败宋军于三曹山还至石羊与刘整遇复击败之中 
统二年命隶耨埒军至元三年从行院塔齐战九顶山四年行省伊苏岱尔署为本军总管从取泸州七年从伊苏岱尔败宋军于马湖江用平 
章政事赛音谔德齐荐迁行尚书省员外郎九年建都蛮叛诏诸王鄂啰齐及伊苏岱尔诗之苏克为先锋破黎州水尾砦攻连云关克之军至 
建都战于东山斩其酋布库所过城邑皆下十年讨碉楼诸蛮袭破连环城还败宋军于七盘山授新军万户十一年真授管军万户领成都高 
乌格等六翼及京兆新军教习水战伊苏岱尔进围嘉定苏克率舟师会平康城修筑怀远等砦守其要害十二年行枢密副使呼敦等军至与 
伊苏岱尔会于红崖遣苏克守龙坝城中大震宋将陈都统鲜于团练率舟师遁苏克追击溺死者不可胜计遂与中使沈达罕徇下流诸城紫 
云泸叙皆降进围重庆苏克以所部兵镇白水马湖江口十三年分兵五道水陆并进攻之众军不利唯苏克获战舰三百艘涪州守将遗书纳 
降苏克往察其情伪至涪果降遂入其城重庆守臣张万率众来袭苏克凡与十八战斩首三百余级万败走宋几复至又战败之十四年泸州 
复叛苏克从大军讨平之重庆受围久其守将赵安出降制置使张珏遁苏克追破之以功授成都水军万户寻改重庆夔府等路宣抚招讨两 
司军民达噜噶齐十六年除四川南道宣慰使镇重庆夔施黔忠万云涪泸州十九年亦实布什蛮叛以苏克为宣慰使经理诸蛮二十四年降 
八番金竹百余等砦悉以其地为郡县二十九年入朝加都元帅改河东陕西等处万户府达噜噶齐三十一年佥书四川行枢密院事诏开土 
番道土番叛以兵围茂州苏克率师败之元贞元年行院罢苏克家居数岁卒子苏布特齐袭河东陕西等处万户府达噜噶齐

　　△囊嘉特

　　囊嘉特柰曼人曾祖巴勒巴仕其国位羣臣之右祖哈扎尔管帐前军兼统国玫仕至太师太祖平柰曼父穆彻来归太祖命总管蒙古汉 
军从世祖伐宋破额哷布格于实默图从诸王噶必齐及库库岱平李璮皆有功后以子贵赠太傅追封梁国公谥桓武囊嘉特幼从穆彻习战 
陈有谋略从阿珠下襄阳授汉阳千户从丞相巴延攻复州败宋师于风波湖渡江后巴延攻鄂州阿珠攻汉阳囊嘉特与张弘范等焚其蒙冲 
三千艘两城大恐皆出降巴延兵次安庆贾似道遣宋京来请和军至池州遣囊嘉特偕宋京报似道似道复遣阮思聪 【经世大典作袁克 
已】 偕囊嘉特军人仍请议和时暑雨方涨世祖遣使令缓师巴延阿珠与诸将议乘势径前遂进军丁家洲似道师溃大军次建康帝闻囊嘉 
特亲与贾似道语召赴阙具陈其说遣还谕巴延勿轻入敌境而大军巳入平江矣宋使柳岳夏士林吕师孟刘岊等踵至皆命囊嘉特同往报 
之师逼临安复遣囊嘉特入取降表玉玺征宋将相文武百官出迎王师宋主乃遣贾余庆等同囊嘉特以降表玉玺至皋亭山巴延遣令驰献 
世祖还传密旨还宋君臣北上授安抚司达噜噶齐与阿喽罕董文炳等取台温福州寻领蒙古军副都万户江东道宣慰使寻擢为都元帅管 
领通事军马东征日本未至而还诏守建康改拜云南行省参知政事讨金齿缅国得疾召还京师授南京等路宣慰使改河南道宣慰使特旨 
命袭父职为蒙古军都万户武宗在潜邸囊嘉特尝从北征屡与海都战皆有功寻以疾归成宗崩昭圣元献太后与仁宗在怀州太后召囊嘉 
特布琳济达托音布哈巴尔斯台等谕之曰今宫申晏驾皇后欲立安西王阿南达等当毋忘世宗裕宗在天之灵尽力奉二皇子囊嘉特顿首 
曰臣等愿效死力既至京师内外汹汹犹豫莫敢决囊嘉特独赞诸王图喇定计先发归白仁宗曰事贵速成后将受制于人矣太后与仁宗意 
乃决 【按武宗纪和琳定策之先仁宗用右丞相哈喇哈斯谋遂言于太后决计诛阿固岱齐喇等而迎武宗与此互异】 武宗即位拜同知 
枢密事以旌定策之功寻以老病乞骸骨不允仁宗即位以其家河南特授河南江北平章政事终其身封浚都王子嘉珲济尔噶台孙托卜嘉 
世袭有位

　　△蒙古台

　　蒙古台蒙古塔塔尔氏祖塔斯和尔齐从太祖定中原有功为东平路达噜噶齐位在严实上蒙古台事世祖至元八年改邓州新军蒙古 
万户治水军于万山南岸以兵攻樊拔古城继败宋军于安阳滩转战八十里擒其将郑高大军攻樊分军为五道蒙古台当其一夺西南角入 
城命部将据仓粟功在诸将右十一年从丞相巴延平章阿珠南征命与万户实格会盐山岭遇宋兵蒙古台突阵诸军继进败之自郢州黄家 
原荡舟入湖直抵新城鏖战大败之宋复州守将翟贵以城降乃率舟师至沙步 【巴延及阿珠等传俱作沙芜口】 入江遇宋兵来拒进击 
走之次阳罗堡 【按元史本传作武矶堡今据巴延阿珠传改正】 宋将夏贵坚守不下平章阿珠率蒙古台实格等雪夜泝流西上黎明至 
青山矶北岸宋将程鹏飞败走夏贵奔黄州遂拔阳罗堡斩守将王达巴延进次鄂州遣蒙古台谕降宋守臣张晏然及程鹏飞等乃留军镇鄂 
汉率诸将水陆东下十二年蒙古台谕蕲黄安庆池州诸郡皆下之次丁家洲宋贾似道孙虎臣来拒蒙古台击之夺虎臣所乘巨舟与宋降将 
范文虎以兵五百谕降知州及无为镇巢二军攻常州拔其木城宋降将赵溍叛于溧阳巴延命蒙古台击之战于丰登庄大捷行省第其功承 
制授行两浙大都督府事十四年改闽广大都督行都元帅府事时宋二王逃遁入海蒙古台奉旨率诸军与江西右丞 【索多传作参政】  
达春会兵攻之次漳州谕降宋守将何清十五年师还福州拜参知政事诏与索多等行省于福镇抚濒海八郡召赴阙升左丞十六年沙县盗 
起诏蒙古台预行省事讨平之初蒙古台北还左丞索多行省福建中书言其麾下扰民致南建等路往往杀长吏叛帝命蒙古台往招来七十 
二寨建宁漳汀稍获安集十八年转右丞时宣慰使王刚中以士人饶赀颇擅作威福蒙古台虑其有变奏移之他道二十一年拜江淮行省平 
章政事初宋降将陈义尝助张弘范擒史天祥助鄂勒哲图讨陈大举又助安塔哈征日本俱有功至是福建省臣言其有反侧意请除之帝使 
蒙古台察之蒙古台携义入朝保其无事且乞宠以官爵丞相亦以为言及授义同知广东道宣慰司事二十二年以谗召赴阙封其定赀按验 
无状未几拜行省左丞相还镇江浙时浙西大饥乃弛河伯禁发府库官货抵其直贸粟以振之二十三年奏以振鬻私盐者皆海岛民今征日 
本可募为水工从之二十五年诏江淮管内并听蒙古台节制二十六年朝廷以中原民转徙江南令有司遣还蒙古台言其不可遂止闽越盗 
起诏与博啰默色哈雅等合兵讨之御史大夫伊苏特穆尔奏宜选将帝曰蒙古台已往无虑也未几悉平之屡以病乞骸骨乃召还二十七年 
特命为丞相兼枢密院事出镇江西威德并着在官四十日卒蒙古台在江浙专愎自用又易置戍兵平章布琳济达言其变更巴延阿珠成法 
帝每戒敕之既死台臣劾郎中张斯立罪状而蒙古台迫死刘宣及屯田无状事始闻于帝云子三人特穆尔布哈布哷齐袭万户伊拉齐中书 
参知政事

　　△鄂啰齐

　　鄂啰齐扎拉台人曾祖鸿和彻尔骁果善骑射太祖出征每为前驱祖舒尔罕有胆力尝被谗不许入见一日俟驾出趋前曰臣果有罪速 
杀臣不然赦臣愿得自效帝笑而复用之辛未与金人战于野狐岭中流矢战愈力克之还拔矢血出昏眩竟不起帝悲悼曰舒尔罕朕之一臂 
今亡矣父特穆尔台从太宗征喀喇部俘部长以献从征西夏有功特命行省事领鲁噜莽果等五部军平河南以功赐户二千河南土人德之 
皆为立祠鄂啰齐性朴鲁智勇过人早事宪宗特见亲任戊午扈驾征蜀攻钓鱼山至元五年攻襄阳授蒙古军万户明年袭父职领蒙古军四 
万户十一年诏丞相巴延伐宋以所部从渡江围鄂宋兵固守鄂啰齐白丞相遣许千户同所获宋将谕降未臣张晏然诸郡望风而靡十二年  
【据巴延传增】 分兵出独松关宋将坚守鄂啰齐令益树旗帜于山上率精骑突之守兵惊溃弃关走十三年宋主降分讨未下州郡诏行 
中书省参知政事未几以参知政事行湖北道宣慰使兼领蒙古军时州郡初附戍以重兵民惊惧往往逃匿山泽间鄂啰齐止侵暴恤单弱号 
令严明民悉复业俄征诣阙升中书左丞行宣慰使十八年诏移行省于鄂宣慰于潭时湖南剧贼周龙张虎聚党行劫随宜招捕枭二贼首余 
悉纵遣复召入见拜行省右丞二十三年拜湖广等处行中书省平章政事命佐镇南王征交址启王分军为三因险制变蛮不能支窜匿海岛 
余寇扼师归路鄂啰齐转战以出改江西行省平章政事二十六年以疾求退不允授同知湖广等处行枢密院事大德元年卒追封郑国公谥 
忠宣子拜珠蒙古侍卫亲军副都指挥使托欢布哈蒙古军都万户

　　△鄂勒哲图

　　鄂勒哲图 【按原史别有鄂勒哲巴图尔传与此略同盖因赐名巴图尔而误作两人也今删彼存此】 钦察氏其先彰德人 【原文 
作钦察人今据后传增改】 父哈喇和卓从宪宗征讨有功鄂勒哲图骁勇而乐善岁丙辰以材武从军已未从攻鄂州先登受赏中统三年从 
诸王噶必齐讨李璮于济南凡两战皆有功至元四年从万户穆呼哩略地荆南还至襄阳西安阳滩遇宋军败之既而从平章阿珠围襄樊水 
</div>
    <div class="pagination">
<a href="续通志_page1052.html">上一页</a><span>...</span><a href="续通志_page1048.html">1048</a><a href="续通志_page1049.html">1049</a><a href="续通志_page1050.html">1050</a><a href="续通志_page1051.html">1051</a><a href="续通志_page1052.html">1052</a><span class="current-page">1053</span><a href="续通志_page1054.html">1054</a><a href="续通志_page1055.html">1055</a><a href="续通志_page1056.html">1056</a><a href="续通志_page1057.html">1057</a><a href="续通志_page1058.html">1058</a><span>...</span><a href="续通志_page1054.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
