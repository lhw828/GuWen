<!DOCTYPE html>
<html>
 <head>
  <meta charset="utf-8"/>
  <title>
   通典 - 第 42 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 42 页/共 149 页
  </h1>
  <div class="content">
   诸王公侯留辅朝政嫡子监国议
　　　　皇太子监国及会宫臣议北齐　隋　大唐
　　北齐天保元年，皇太子监国，在西林园冬会。群臣议，皆东面。二年，于北城第内冬会，又议东面。吏部郎陆卬疑非礼，魏收改为西面。
　　邢子才议欲依前，曰：「凡礼有同者，不可令异。诗说，天子至于大夫，皆乘四马，况以方面之少，何可皆不同乎？若太子定西面者，王公卿大夫士，复何面也？南面，人君正位。今一官之长，无不南面；太子听政，亦南面坐。议者引晋旧事，太子在东宫西面，为避尊位，非为向台殿也。子才以为东晋博议，依汉魏之旧，太子普臣四海，不以为嫌，又何疑于东面？礼『嗣子绝旁亲』，『嗣子冠于阼』，『冢子生，接以太牢』。汉元着令，太子绝驰道。此皆礼同于君。又晋王公嗣子，摄命临国，乘七旒安车，驾用三马，礼同三公。近宋太子乘象骆，皆有同处，不以为嫌。况东面者，君臣通礼，独何为避？明为向台，所以然也。近皇太子在西林园，于殿犹且东面，于北城非宫殿之处，更不得耶？诸人以东面为尊，宴会须避。按燕礼、燕义，君位在东，宾位在西，君位在阼阶，故有武王践阼，不在西也。礼『乘君之车，不敢旷左』。君在，恶空其位，左亦在东，不在西也。『君在阼，夫人在房』，郑注『人君尊东也』。前代及今，皇帝宴会接客，亦东堂西面。若以东面为贵，皇太子以储后之礼，监国之重，别第宴臣宾，自得申其正位。礼者皆东宫臣属，公卿接宴，观礼而已。若以西面为卑，实是君之正位，太公不肯北面说丹书，西面则道之，西面乃尊也。君位南面，有东有西，何可皆避？且事虽少异，有可相比者。周公，臣也；太子，子也。周公为冢宰，太子为储贰。明堂尊于别第，朝诸侯重于宴臣宾，南面贵于东面。臣疏于子，冢宰轻于储贰。周公摄政，得在明堂南面朝诸侯，今太子监国，不得于别第异宫东面宴客，情所未安。且君行以太子监国，君宴不以公卿为宾，明父子无嫌，君臣有嫌。按仪注，亲王受诏冠婚，皇子皇女皆东面。今不约王公南面，独约太子，何所取耶？议者南尊改就西面，转居尊位，更非合礼。方面既少，难为节文。东西二面，君臣通用，太子宜然，于理为允。」
　　魏收议云：「去天保初，皇太子监国。冬会群官于西林园都亭，坐从东面，义取于向中宫殿台故也。二年于宫冬会，坐乃东面，收窃以为疑。前者遂有别议，议者同之。邢尚书以前定东面之议，复申本怀，此乃国之大礼，无容不尽所见。收以为太子东宫，位在于震，长子之义也。按易八卦，正位向中。皇太子今居北城，于宫殿为东北，南面而坐，于义为背也。前者立议，据东宫为本。又按东宫旧事，太子宴会，多以西面为礼，此又诚证，非徒言也。不言太子常无东西二面之坐，但用之有所。至如西园东面，所不疑也。未知君臣车服有同异之议，何为而发？就如所云，但知礼有同者，不可令异。不知礼有异者，不可令同。苟别君臣同异之礼，恐重纸累札，书不尽也。」子才竟执东面，收执西面，援引经据，交相往复，其后竟从西面为定。
　　时议又疑宫吏之姓与太子名同。子才又谓曰：「按曲礼『大夫士之子，不与嗣君同名。』郑注云：『若先生之，亦不改。』汉法，天子登位，布名于天下，四海之内，无不咸避。按春秋经『卫石恶出奔在晋』，卫侯衎卒，其子恶始立，明石恶与长子同名。诸侯长子在一国之内，与皇太子于天下，礼亦不异。郑言先生不改，盖以此义。卫石恶、宋向戌，皆与君同名，春秋不讥。皇太子虽有储贰之重，未为海内所避，何容便改人姓？然事有消息，不得皆同于古。宫吏至微，而有所犯，朝夕从事，亦是难安。宜听出宫，更补他职。」制曰「可」。
　　隋文帝开皇初，皇太子勇，准故事张乐受朝，宫臣及京官北面称庆，帝诮之。遂后定仪注：西面而坐，唯宫臣称庆，台官不复总集。炀帝之为太子，奏「降章服，宫官请不称臣」。从之。
　　大唐睿宗景云二年四月，欲传位于皇太子，召三品以上官，谓曰：「朕素怀澹泊，不以宸极为贵。昔居皇嗣，已让中宗。及居太弟，又固辞不就。思脱屣于天下，为日久矣。今欲传位于太子，卿等何如？」群臣唯唯，莫有对者。皇太子遣右庶子李景伯让监国，上不许。殿中侍御史和逢尧谏曰：「陛下春秋未高，圣恩浃洽。昔韦氏乱政，百僚忧惧，今万姓颙颙，欣荷睿德，岂可即为让乎！」上从之。遂有制：「政事皆取皇太子处分。若缘军马刑杀，五品以上除授政事，与皇太子商量，然后闻奏。」其会宫臣仪注，具开元礼。
　　　　皇太子监国有司仪注宋
　　宋文帝元嘉二十六年二月，东巡，皇太子监国，有司奏仪注。
　　某曹关某事云云。被命，议宜如是。请为笺如左。谨关。
　　　　右署众官如常仪。
　　尚书仆射、尚书左右丞某甲，死罪死罪。某事云云。参议以为宜如是事诺。奉行。某死罪死罪。
　　　　　　年月日。某曹上。
　　　　右笺仪准于启事年月右方，关门下位及尚书官署。其言选事者，依旧不经他官。
　　某曹关太常甲乙启辞。押。某署令某甲上言。某事云云。请台告报如所称。主者详检相应。请听如所上事诺。别符申摄奉行。谨关。
　　　　　　年月日
　　　　右关事仪准于黄案年月日右方，关门下位年月下左方，下附列尚书众官署。其尚书名下应云奏者，今言关。余皆如黄案式。
　　某曹关司徒长史王甲启辞。押。某州刺史景丁解腾某郡县令长李乙书言某事云云。请台告报如所称。尚书某甲参议，以为所论正如法令，告报听如所上。请为令书如左。谨关。
　　　　右关门下位及尚书署，如上仪。
　　司徒长史王甲启辞。押。某州刺史景丁解腾某郡县令长李乙书言某事云云。请台告报。
　　　　　　年月日。尚书令某甲上建康宫。如无令，称仆射。
　　右令曰下司徒，今报听如某所上。其宣摄奉行如故事。文书如千里驿行。
　　　　　　年月日朔甲子。尚书令某甲下。无令称仆射。　　　　　　司徒承书从事书到上　起某曹。
　　　　右外上事，内处报，下令书仪。　　某曹关事云云。令如是，请为令书如左。谨关。
　　　　右关署如前式。　　令司徒。某事云云。令如是，其下所属，奉行如故事。文书如千里驿行。　　　　　　年月日子。下起某曹。
　　　　右令书自内出下外仪。　　令书前某官某甲。令以甲为某官，如故事。　　　　　　年月日。侍御史某甲受。　　　　右令书版文准诏书版文。
　　尚书下云云。奉行如故事。　　　　右以准尚书敕仪。　起某曹。　　　　右并白纸书。凡外内应关笺之事，一准此为仪。其经宫臣者，依臣礼。　　拜刺史二千石诫敕文曰制诏云云。某动静屡闻。
　　　　右除拜诏书除者如旧文。其拜令书除者，「令」代「制诏」，余如常仪。辞关版文云：「某官粪土臣某甲临官。稽首再拜辞。」制曰右除粪土臣及稽首云云。某官某甲再拜辞。以「令曰」代「制曰」。某官宫臣者，称臣。
　　　　春夏封诸侯议后汉　魏　晋
　　后汉郑玄曰：「据祭统云：『古者于禘发爵赐服，于尝出田邑。』今封诸侯则违古。且土地皆庆赏之事。汉家故事，丞相始拜，皆封为国侯，其在秋冬者，先赐爵关内侯，俟春而后封国。祭统『尝出田邑』，先师或以为秋尝时，邑人皆田，或以为削黜田邑于此时也。」
　　魏王肃圣证论：「孟夏之月，天子行赏，封诸侯，庆赐，无不忻悦，故左传赏以春夏是也。」
　　晋张融评曰：「按洛诰，成王命周公后，封伯禽以周之正。易屯卦云『宜建侯』。据二经，周人封诸侯，不以秋夏也。」周礼夏官司勋掌爵，月令夏封诸侯，故取此。
　　束皙总论曰：「月令所记，非一王之制，凡称古者，无远近之限，未知夏封诸侯，何代之典。秋祭田邑，夏乎？殷乎？而王据月令以非祭统，郑宗祭统而疑月令，无乃俱未通哉！莫若通以三代说两氏而不俱一也。」
　　　　锡命周　东晋
　　周制，春官大宗伯「以九仪之命，正邦国之位。每命异仪，贵贱之位乃正。春秋传曰：「名位不同，礼亦异数。」一命受职，始见命为正吏，谓列国之士，于子男为大夫。王之下士亦一命。郑司农云：「受职，理职事」也。再命受服，谓受玄冕之服。列国之大夫再命，于子男为卿。卿大夫自玄冕以下，如孤之服。王之中士亦再命，则爵弁服也。三命受位，谓列国之卿，始有列位于王，为王臣也。王之上士，亦三命也。四命受器，谓公之孤始得有祭器者。礼运曰：「大夫具官，祭器不假，声乐皆具，非礼也。」王之下大夫，亦四命也。五命赐则，则者，地未成国之名。王之下大夫四命，出封加一等，五命，赐以方百里二百里之地者也。方三百里以上为成国也。五命中大夫，出为子男。六命赐官，王六命之卿赐官者，使得自置臣，理家邑，如诸侯也。六命上大夫即卿也。七命赐国，王之卿，六命，出封加一等也。八命作牧，谓侯伯有功德者，加命，得专征伐诸侯，出为一州之牧，入为三公。九命作伯。」上公有功德者，加命为二伯，得征五侯九伯者也。郑司农云「长诸侯为方伯」也。封为上公，入为伯，分主东西，长于诸侯，宾于天子，曰天子之吏。天子谓之伯父，异姓谓之伯舅。自称于诸侯，曰天子之老，于外曰公。王制云：「制，三公一命衮，若有加则赐也。三公八命矣，复加一命，则服龙衮，与王者之后同。故诸侯之服，自衮而下，如王之服。大国之君不过九命，次国之君不过七命，小国之君不过五命。大国之卿不过三命，下卿再命，小国之卿与下大夫一命。」春秋左氏传说，诸侯踰年即位，天子赐以命珪。珪者，诸侯所执以朝觐之瑞也。公羊传「天生使毛伯来锡公命」，加鲁以衮龙之服。传曰：「锡者，赐也。命者，加我服也。」又诸侯有功，加之九锡。一曰衣服，二曰朱户，三曰纳陛，四曰舆马，五曰乐则，六曰武贲之士，七曰鈇钺，八曰弓矢，九曰秬鬯。赏赐者阳，数极于九，赐大国不过九，次国七，小国五。
　　东晋羊玄曰：「说者以左氏云，天子锡诸侯命珪，以为符信，珪者，诸侯所执以朝觐之瑞也。按鲁成公即位八年，乃得命珪。三年夏，公如晋，此朝也，未有珪，朝何执也？凡命者，谓方策之书也，犹今教令耳。觐礼曰：『诸公奉箧服，加命书于其上。』尚书文侯之命云：『平王锡晋文侯秬鬯珪瓒，作文侯之命。』命者，王之教令，其事非一策而已。」
　　　　诸王公城国宫室服章车旗议虞　周　晋
　　虞书曰：「明试以功，车服以庸。」
　　周制，春官小宗伯掌衣服、车旗、宫室之赏赐。王以赏赐有功者。
　　晋博士孙毓、段畅等议曰：
　　　　周礼「上公九命为伯，其国家、宫室、车旗、衣服、礼仪，皆以九为节；侯伯七命，以七为节；子男五命，以五为节」。上公谓三公有德，九命为二伯者。国家谓城也。公之城盖方九里，宫方九百步；侯伯之城方七里，宫方七百步；子男之城方五里，宫方五百步。又曰「王之三公八命，其卿六命，及其出封，皆加一等，其国家宫室车旗衣服礼仪亦如之」。又如礼，诸侯之城隅高七丈，门阿皆五丈。又礼，诸侯以为殷屋。今诸王封国，虽有大小，而所理旧城，不如古制，皆宜仍旧。其造立宫室，当有大小之差。然周典奢大，异于今仪，步数之限，宜随时制。又诸侯三重门，内曰路门，中门曰雉门，外门曰库门。雉门之外设宪，，罼也。宪，盖也。高五丈。其正寝与庙同制，皆殷屋四阿，堂崇三尺。此其旧典，略可依也。余皆称事取供而已。
　　　　旌旗斿数，繁缨贰车，各以其命之等。又曰：「金辂建大旗，同姓以封；象辂建大赤，异姓以封。」金象者，谓以金象饰其车。今制从简除之余，诸王从公者出就封，朝祀之车，宜路车驷马，建大旗九斿，画交龙。
　　　　礼，公之服自衮冕而下，侯伯自鷩冕而下，皆如王之服。祭服宜玄冕朱里，玳玉三采九旒，缫三色九就，丹组缨，玄衣纁裳，画九章，以事宗庙。其祀社稷山川，及其群臣助祭者，皆长冠玄衣。其位不从公者，皆以七为节，其它则同诸王。朝服依汉魏故事，皆远游冠，五时服，佩山玄玉，不复以国大小为差。其群臣侍从冠服，皆宜如服制令也。诸王公应助祭。按司服之职：「王祀昊天上帝，则大裘而冕，享先生则衮冕，先公则鷩冕。公之服，自衮冕而下，如王之服；侯伯之服，自鷩冕而下，如公之服。」礼记王制曰：「制，三公一命衮。」谓三公八命，复加一命，则服衮龙，与王者之后同。然则九命及二王之后，乃服衮衣无升龙。三公之服，当从鷩冕而下。太尉三公助祭，宜服鷩冕七章，冕缫九旒，赤舄。三公助导从外官不与齐祭者，自可如旧。
　　　　策拜诸王侯拜三公奏乐服冕议附○后汉　晋　北齐　隋　大唐
　　后汉制，拜诸王侯三公之仪：百官会，位定，谒者引光禄勋前。丁孚汉仪云「太常住盖下，东向读文」，以此异也。谒者引当拜者前，当座伏殿下。光禄勋前，一拜，举手曰「制诏其以某为某」。按丁孚汉仪安帝策夏勤文曰：「维元初六年三月甲子，制诏以大鸿胪勤为司徒。曰：『朕承天序维稽古，建尔于位为汉辅。往率旧职，敬敷五教，五教在宽。左右朕躬，宣力四表，保乂皇家。于戏！秉国之钧，旁祗厥序，时亮天工，可不慎欤！勤其戒之！」此其例也。读策书毕，拜者称臣再拜。尚书郎以玺印绶付侍御史。侍御史前，东面立，授玺印绶。当受策者再拜顿首三。赞谒者曰：「某王臣某新封，某公某初除，谢。」中谒者报谨谢。赞者立曰：「皇帝为公兴。」重坐，受策者拜谢，起就位。礼毕。
　　晋武帝咸宁三年，始平、濮阳诸王新拜，有司奏「依故事，听京城近臣、诸王、公主应朝贺者，复上礼」。博士张放议：「临轩遣使，应作乐。放按泰始中，皇太子冠，太子进而乐作，位定乐止。王者诸侯，虽殊尊卑，至于礼秩，或有同者。冠之与拜，俱为嘉礼。是以准昔仪注，谓宜作乐。今符云，至尊受太子拜时，无钟磬之乐。又按泰始三年，有司奏：皇太子明膺休命，光启嘉祚，宜依汉魏故事。」太常王师等言：「拜三公应有乐，宿设悬于殿庭。今门下云，非祭享则无乐。按冠礼有乐，公侯大臣，御座为起，在舆为下。传曰『国卿，君之贰也』。是以命使之日，御亲临轩，百僚陪位，此即敬事之意也。古者天子飨下国之使，命将帅，遣使臣，皆有乐。故诗叙曰『皇皇者华，君遣使臣也』。又曰『歌采薇以遣之，出车以劳还，杕杜以勤归』，皆作乐而歌之。今命大使，拜辅相，比于下国之臣，轻重殊矣。轻诚有之，重亦宜然。博士考古，以事义相准，故谓临轩遣使，宜有金石之乐。」诏曰：「三公鼎司，皇帝有兴之礼，何以不设乐？又正位南面，何以不服冕？」尚书顾和言，临轩拜三公，不应有乐。和云：「礼无其文。按卫宏撰汉仪，拜丞相，亦无乐。古之燕飨有乐者，以畅宾主之欢耳。今拜三公，事毕于庭阶，礼成于拜立，欢宴未交，无事于乐。又按六冕之服，主于祭祀，唯婚特用之，他事未见服冕者，故拜公不应服冕。」
　　北齐策诸王，以临轩日上水一刻，吏部令史乘马，赍召版，诣王第。王乘高车，卤簿至东掖门止，乘轺车。既入，至席。尚书读策讫，以授王，又授章绶。事毕，出轺车，入卤簿，乘高车，诣阊阖，伏阙表谢。报讫，拜庙还第，即鸿胪卿持节，吏部尚书授策，侍御史授节。使者受而出，乘轺持节，诣王第。入就西阶，东面。王入，立于东阶，西面。使者读策，博士读版，王俛伏。兴，进受策章绶茅土，俛伏三稽首，还本位，谢如上仪。在州镇，则使者受节策，乘轺车至州，如王第。
　　诸王、三公、仪同、尚书令、五等开国、太妃、妃、公主恭拜册，轴一枚，长二尺，以白练衣之。用竹简十二枚，六枚与轴等，六枚长尺二寸。文出集书，书皆篆字。哀册、赠册亦同。
　　诸王、五等开国及乡男恭拜，以其封国所在方，取社坛方面土，苞以白茅，内青箱中。函方五寸，以青涂饰，封授之，以为社。
　　隋临朝册命三师、诸王、三公，并陈车辂。余则否。百司定列，内史令读册讫，受册者拜受出。又引次受册者，如上仪。若册开国，郊社令奉茅土，立于仗南，西面。每授册讫，授茅土焉。
　　大唐之制，如开元礼。
　　　　诸王公侯留辅朝政嫡子监国议晋
　　晋博士孙毓等议：「按周礼典命职：『凡诸侯之嫡子，誓于天子，摄其君，则下其君一等。』誓犹告也。谓公之子如侯伯而执珪，侯伯之子如子男而执璧。春秋『曹伯使其太子射姑来朝』，行国君之礼。践土之盟，卫成公使其母弟武如会，经书曰，卫武、蔡，甲午，序于诸侯。又左传：「冢子，君行则守，有守则从。从曰抚军，守曰监国，古之制也。夫帅师，专行谋，誓军旅，君与国政之所图，非太子之事也。』周制，诸侯以功德入为王卿士，则上卿理其国事。今诸王公侯受任天朝，而嫡子摄其君事，车服礼数，国封大小，领兵军数，自当如本制，而王公侯遣上卿及军将掌其事，合于古义。今之车服，与古礼不同，依礼应下其君一等。其嫡子皆以有爵命，印绶冠服佩玉之制，宜如本令。而嫡子但知其政，不干其位，君不可二，尊无二上。国相以下见嫡子，宜如臣而不称臣。又礼，非其臣则答拜，国之命士上达于其君者，嫡子宜答拜。其文书称嗣子，宜曰王嗣子，其公侯嗣子，系于父爵，明不专国也。其燕见则称第，下文书表疏，皆臣礼而不称臣。今之监司，上官文书皆为记告。嫡子监国，其下群臣官文书宜称告，不言命称教。」
通典卷第七十二　礼三十二　沿革三十二　嘉礼十七
　　天子追尊祖考妣上尊号同　天子崇所生母追崇同
　　诸侯崇所生母议　支庶立为天子追尊本亲议
　　追锡命议　王侯在丧袭爵议夺情附
　　　　天子追尊祖考妣上尊号同○周　汉　魏　晋　宋　齐　梁　陈　后魏　北齐　后周　隋大唐
　　周武王追尊王太王亶父、王季历、文王昌，卢植曰：「太王，王季之父也。美大故称之。王季，文王之父也。太王实始翦商，王季绥畏，文王怀保，王业所兴，故追王也。三妣亦同尊其号。」所以追之，不以卑临尊也。不用诸侯之号临天子也。追王太王、王季以下者，以王迹之所由也。文王称王早矣，于殷犹为诸侯，于是着焉。
　　汉高帝五日一朝太公，太公家令说太公曰：「天无二日，士无二王。太公虽父，乃人臣也，奈何使人主朝人臣？如此，则威重不行矣。」后上朝太公，太公拥篲，迎门却行。上大惊，下扶太公。太公曰：「帝，人主，奈何以我乱天下法！」上善家令言，赐黄金五百斤。诏曰：「人之至亲，莫大于父子。故父有天下传之于子，子有天下归尊于父，此人道极也。朕平暴乱，以安天下，此皆太公之教训也。」乃尊太公为「太上皇」。后汉荀悦曰：「孝经云：『故虽天子，必有尊也，言有父也。』王者父事三老以示天下，所以明孝也。无父犹设三老之礼，况其存者乎！孝莫大于严父，故子尊不加于父母。家令之言，于是过矣。」晋愍怀太子令问中庶子刘宝云：「太公家令说太公，为是？为非？」对曰：「荀悦论赐家令为非，臣以悦不识高帝意。高帝虽贵为天子，事父不失子之礼。时即位已六年，而不加父号，是以家令言『虽父乃人臣也』，言无可尊敬名号，当与人臣同礼，欲以此感动之。帝闻家令言乃悟，即立号太上皇，得人子尊父之道。若不闻家令言，父终无号矣。家令说是也。」又追尊妣曰「昭灵后」。
　　魏文帝即王位，尚书令桓阶等奏：「臣闻尊祖敬宗，古之大义。故六代之君，未尝不追崇始祖，显彰所出。先王应期拨乱，启魏大业，然祢庙未有异号，非崇孝敬示无穷之义也。太尉公侯，宜有尊号，所以表功崇德发事显名者也。故易言乾坤，皆曰大德，言大人与天地合。臣等以为，太尉公侯，诞育圣哲，以济群品，可谓资始，其功德之号，莫过于太王。」
　　诏曰：「前奏以朝车迎中常侍大长秋特进君侯神主，然君侯不宜但依故爵乘朝车也。礼有尊亲之义，为可依诸王比，更议。」
　　博士祭酒孙钦等议：「按春秋之义，五等诸侯卒葬皆称公，乃与王者之后宋公同号，然臣子褒崇其君父。以此言之，中常侍大长秋特进君侯，诞育太皇，笃生武王，奄有四方，其功德之号，莫过太王。今迎神主，宜乘王车，又宜先遣使者上谥号为『太王』。」于是汉帝追谥为「太王」。及受禅，追尊太王为「太皇帝」，考武王为「武皇帝」，尊王太后为「皇太后」。
　　明帝太和三年六月，司空陈群等议以为：「周武追尊太王、王季、文王皆为王，是时周天子以王为号，追尊即同，故谓不以卑临尊也。魏以皇帝为号，今追号皇高祖中常侍大长秋特进君为王，乃以卑临尊也。故汉祖尊其父为上皇，自是后以诸侯为帝者，皆尊其父为皇也。大长秋特进君宜号商皇，载主宜以金根车，可遣大鸿胪持节，乘大使车，从驺骑，奉印绶，即邺庙以太牢告祠。」从之。
　　又诏曰：「盖闻尊严祖考，所以成汤文武，实造商周，克昌王业，而诗书之义，追尊稷契。自我魏室之承天序，既发迹于高皇，高皇之父处士君，精神幽远，号称罔记，非所以崇孝重本也。其令公卿以下会议号谥。」
　　侍中刘晔议：「周王所以后稷为祖者，以其唐之诸侯，佐尧有大功，名在祀典故也。至于汉氏之初，追谥之义，不过其父。上比周室，则大魏发迹自高皇而始；下论汉氏，则追谥之礼不及其祖。晔思以为追尊之义，宜齐高皇而已。」
　　侍中缪袭议以为：「元者一也，首也，气之初也。是以周文演易，以冠四德，仲尼作春秋，以统三正。又谥法曰：『行义悦人曰元，尊仁贵德曰元。』处士君宜追加谥号曰『元皇』。」
　　太傅锺繇议：「按礼小记曰：『亲亲以三为五，以五为九，上杀下杀旁杀而亲毕矣。』乃唐尧之所以敦叙于九族也。其礼上杀于五，非不孝敬于祖也；下杀于五，非不慈爱于其孙也；旁杀于五，非不笃友于昆弟也。故为族属，以礼杀之。处士君其数在六，于属已尽，其庙当毁，其主当迁。今若追崇帝王之号，天下素不闻其受命之符，则是武皇帝栉风沐雨、勤劳天下为非功也。推以人情，普天率土不袭此议，处士君明神不安此礼。今诸博士以礼断之，其议可从。」诏从之。
　　晋武帝受禅后，泰始元年，追尊皇祖宣王曰「宣皇帝」，伯考景王曰「景皇帝」，皇考文王曰「文皇帝」，宣王妃张氏为「宣穆皇后」，尊太妃王氏为「皇太后」。
　　宋武帝受禅，追尊皇考为「孝穆皇帝」，皇妣为「孝穆皇后」。策曰：「维永初元年七月，皇帝谨遣某官某，奉策上皇考尊号曰『孝穆皇帝』。仰惟圣灵，邈焉阻远。昔有周丕崇，祚兴昌季，其在魏晋，亦申情礼，所以聿追来孝，所因者本。谨稽式上代，考诸令准，称谓既极，情典攸遂。所以仰顺天人，俯穆率土，在心远慕，庶云有慰。」追尊先后策曰：「维年月朔，皇帝谨遣某官某，奉策上皇妣尊号曰『孝穆皇后』。伏惟皇妣，资坤厚之性，体母仪之德，等美姜嫄，齐列任姒，训穆中闺，化流自远，膺历运期，飨兹天位。谨依前典，敬奉大礼，仰慕圣善之爱，俯增蓼莪之思。」
　　齐高帝受禅，追尊皇考曰「宣皇帝」，皇妣曰「孝皇后」。
　　梁武帝受禅，追尊考曰「文皇帝」，妣曰「献皇后」。
　　陈武帝受禅，追尊考曰「景皇帝」，妣董氏曰「安皇后」。
　　后魏道武帝称尊号后，追尊远祖二十余代，皆称皇帝，则历代未闻也。不复更载谥号焉。
　　北齐文宣帝受东魏禅，追尊祖为「文穆皇帝」，妣为「文穆皇后」，考为「献武皇帝」，兄为「文襄皇帝」，母为「皇太后」。
　　后周闵帝受西魏禅，称天王，追尊考曰「文王」。后其弟明帝立，称帝号，追尊文王曰「文皇帝」。后其弟武帝立，追尊曰「德皇帝」。
　　隋文帝受禅，追尊考曰「武元皇帝」，妣曰「元明皇后」。
　　大唐武德元年五月，追谥高祖为「宣简公」，曾祖为「懿王」，祖为「景皇帝」，父为「元皇帝。」天宝二年三月，追尊咎繇为「德明皇帝」，凉武昭王为「兴圣皇帝」。仍各立庙，每岁四孟月享祭。至宝应中，礼仪使杜鸿渐请停四时献享。
　　　　天子崇所生母追崇同○东晋　宋
　　东晋孝武帝太元中，崇进所生母李氏为皇太妃。徐邈与范宁书，访其事。宁答谓：「子不得爵命母。妃是太子妇号，必也正名，宁可以称母也？」邈重与宁书曰：「礼，天子之妃曰后，关雎称后妃之德，妃后之名，可谓大同，所以宪章皇极礼崇物备者，在于此也。故太后之号定于前朝，而当今所率由也。若必欲服章同于后，而名号异于妃，则可因夫人之称，而加皇太以明尊。虽一理，然于文物之章，犹未尽崇高之极，此又今之所疑，不得可行也。足下嫌太子妻称妃，然古无此称，出于后代。今有皇太之别，是可论处邪？」宁又答曰：「按公羊传『母以子贵』，当以此义为允。礼有君之母非夫人者，以此推之，王者之母亦何必皆后乎？所为尊母，非便极尊号也。并后匹嫡，讥存春秋。谓议称皇太夫人，下皇后一等，位比三公，此君母之极号也。称夫人，则先后之臣也。加皇太，则至尊之母也。皇，君之谓也。君太夫人，岂不允乎！」殷仲堪与徐邈书云：「后者，妇人之贵号，在妻则言后，在母则加太。礼，天子之妃称后，关雎曰后妃之德，后妃二名，其义一也。设使正后处内，贵妾必不可称妃。」邈又答徐干书云：「母以子贵，谷梁亦有其义，故曰『赗人之母则可』。又会成风葬，着言礼也。但名虽夫人，而实殊同体，故敢配厌，群臣无服，所服以为异也。郑云『近臣从服，唯君所服』，若嫡夫人殁，则有制重者，故曰唯君所服之耳。与君同重，自施近臣骖仆，而非三卿五大夫，内有宗庙之祭，外有王伯之命，何得以私服废正。故庶母为夫人，上之不得以干宗庙，外之不得以接侯伯，唯国内申其私而崇其仪，亦如侯伯子男之臣，于内称君曰公耳。虽人君肆情行服，而卿大夫不从，所以知上有天王也。邈往来答释范武子，以其序云云私情典，是以太妃车旗服章，备如太后，唯不敢从于宗庙。礼又曰『百官不称臣』，所以令无服之制也。范于时都谓不应同皇后服章，以尊令议难之，自塞矣。书传了无天子庶母之文，且妾除女君、夫人，可为通称，如五等爵皆称公耳。天王之与皇后，未闻二其号者，所以关之情礼，而定太妃之称，良有由矣。宜同至极，故上比称皇。屈于郊庙，故远避伉俪，不曰后而曰妃。因名求实，可谓志乎礼者。太后与妃，义无异者。假令国君在事，自当称夫人。但王典无二名，不得以国公夫人为喻耳。」太元十九年，又诏追崇郑太后。尚书令王珣奏：「下礼官详正。按太常臣胤等议，以春秋之义，母以子贵，故仲子、成风咸称夫人。经云『考仲子之宫』，明不配食也。且汉文、昭二太后，并系子号。宜远准春秋考宫之义，近摹二汉不配之典，尊号既正，宜改筑新庙。显崇尊称，则罔极之情申；别建寝庙，则严祢之道着；系子为称，兼明贵之所由：一举而三义以允，固哲王之高致。可如胤等议，追尊会稽太妃为『简文皇太后』也。」
　　宋文帝元嘉元年，司空、录尚书事臣羡之等言：「伏惟先婕妤，柔明塞渊，光备六列，德昭坤范，训洽母仪，用能启祚圣明，奄宅四海。而天祚永违，严亲莫逮。臣等参详，远准春秋，近稽汉晋，谨追上尊号为皇太后，礼官撰谥，用崇寝庙。」
　　　　诸侯崇所生母议
　　后汉许慎五经异义云：「妾母之子为君，子得尊其母为夫人。按春秋公羊说，妾子立为君，母得称夫人。故上堂称妾，屈于嫡；下堂称夫人，尊行国家。则士庶起为人君，母亦不得称夫人。父母者，子之天也，子不得爵命父母。至于妾子为君爵其母者，以妾本接事尊者，有所因也。谷梁说，鲁僖公立妾母成风为夫人，入宗庙，是子而爵母也，以妾为妻，非礼也。故春秋左氏说，成风得立为夫人，母以子贵。谨按尚书，舜为天子，瞽叟为士，明起于匹庶者，子不得爵父母也。至于鲁僖公本妾子，尊母成风为小君，经无讥文，公羊、左氏义是也。」
　　郑玄驳曰：「礼丧服父为长子三年，以将传重故也；众子则为之周，明无二嫡也。女君卒，贵妾继室，摄其事耳，不得复立夫人。鲁僖公妾母为夫人者，乃缘庄夫人哀姜有杀子般、闵公之罪，应贬故也。哀姜薨于齐，贬之，经在僖元年冬十二月丁巳，夫人氏之丧至自齐，去姜是也。桓夫人文姜杀夫，贬之，经在庄元年春三月，夫人逊于齐。其与姜氏轻重差也。近汉吕后杀戚夫人及庶子赵王，不仁，废不得配食，文帝更尊其母薄后，非其比耶？妾子立者得尊其母，礼未之有也。」
　　袁准正论云：「时俗之论曰：『庶子为公，可以尊其母为夫人，春秋之义，母以子贵。』按隐公二年，夫人子氏薨。五年，考仲子之宫。上称夫人，下不应复言仲子，明其与妾为妻也。秦人来归成风之襚，不称夫人，明其私尊，不通于邻国也。左氏传曰：『并后匹嫡，乱之本也。』袁准曰：「并后，如夫人者六是也。匹嫡，元妃卒，立妾为夫人是也。」公羊亦云『母以子贵』。说曰：谷梁云秦人来归成风之襚，秦不云夫人也。就外不云夫人而见正焉。夫身为国君而母为妾庶，子孙所不忍，臣下所不安，故私称于国中，不加境外，此人子之情，国人之私，而亡于礼法之正也。假有庶子数人，并为三公，欲各尊其母，将何以止之？非圣人者无法，此大乱之道也。」
　　　　支庶立为天子追尊本亲议汉　后汉　魏　齐
　　汉宣帝追尊祖卫太子、史皇孙，诏曰：「故皇太子在湖，未有号谥。」有司请曰：「礼『为人后者，为之子也』。故降其父母不得祭，尊祖之义也。陛下为孝昭帝后，承祖宗之祀，制礼不踰闲，谨行视孝昭帝所为。史皇孙谥宜曰『悼』，母曰『悼后』，比诸侯王园，置奉邑三百家，曰『悼园』。故皇太子谥曰『戾』，置奉邑二百家，曰『戾园』；史良娣曰『戾夫人』，置守三十家，園曰『戾后園』。置长丞，周卫奉守如法。」有司复言：「礼『父为士，子为天子，祭以天子』。悼园宜称尊号曰『皇考』，立庙，因园为寝，以时荐享。益奉园人满千六百家。尊戾夫人曰『戾后』，置园奉邑，及益戾园各满三百家。」
　　哀帝初入为太子，祖母傅太后、母丁后皆在国，自以定陶恭王为称。按元帝傅昭仪有宠，产一男，为定陶恭王。帝崩，昭仪随王归国，称定陶太后。恭王薨，子代为王。王母曰丁姬。成帝无继嗣，立定陶王为太子。诏移楚孝王为定陶王，奉恭王后。诏傅太后与丁后自居定陶国。成帝崩，太子立，是为哀帝。及即位，高昌侯董宏上言，宜立定陶恭王后为皇太后。事下有司。宏曰：「秦庄襄王，母本夏氏，而为华阳夫人所子。及即位，俱称太后。今宜立定陶恭王后为皇太后。」左将军师丹劾奏宏：「知皇太后至尊之号，天下一统，而称引亡秦以为比喻，诖误圣朝，不道。」帝新立，谦让，纳丹言，免宏为庶人。时傅太后大怒，要欲必称尊号。诖音挂。
　　后帝白，令王太皇太后下诏尊定陶恭王为「恭皇」。哀帝初，成帝母称太皇太后，成帝赵皇后称皇太后。又曰春秋「母以子贵」，遂尊傅太后为「恭皇太后」，丁姬为「恭皇后」。郎中令泠褒复奏言：「定陶恭皇太后、恭皇后，皆不宜复引定陶藩国之名，以冠大号。车马衣服，宜皆称皇，置吏二千石以下，各供厥职。又宜为恭皇立庙京师。」帝复下议有司，皆以为宜如褒言。
　　大司空师丹又曰：「圣王制礼，取法于天地，故尊卑之礼，所以正天地之位，不可乱也。今定陶恭皇太后、恭皇后以『定陶恭』为号者，母从子、妻从夫之义也。欲立官置吏，车服与太皇太后并，非所以明尊卑无二上之义也。定陶恭皇号谥前已定，义不得复改。礼：『父为士，子为天子，祭以天子，其尸服以士服。』子无爵父之义，尊父母也。为人后者为之子，故为所后服斩衰三年，降其父母周，明尊本祖而重正统也。孝成皇帝圣恩深远，故为恭王立后，承祭祀，今恭皇长为一国太祖，万代不毁，恩义已备。陛下既继体先帝，持重大宗，承宗庙天地社稷之祀，义不得复承定陶恭皇祭入其庙。今欲立庙于京师，而使臣下祭之，是无主也。又亲尽当毁，空去一国太祖不隳之祀，而就无主当毁不正之礼，非所以尊厚恭皇也。」由是上怒，策免丹。
　　后岁余，下诏曰：「汉家之制，推亲亲以着尊尊。定陶恭皇之号，不宜复称『定陶』。其尊恭皇太后为『帝太太后』，丁后为『帝太后』。」后更号帝太太后为「皇太太后」。皇太太后崩，合葬，称孝元傅皇后陵，其后为王莽毁发贬号。
　　后汉安帝建光元年，有司上言：「皇考清河孝王，至德纯懿，含弘光大，既受帝祉，载生明圣。旧章法制，宜有尊号，不宜称王，宜曰『孝德皇』，妣曰『孝德后』，祖妣宋贵人曰『敬隐后』。」诏曰：「其告祠高庙，使司徒震持节，大鸿胪、特进、乐平侯常副，奉策玺绶，到清河上尊号。」桓帝即尊位，追尊祖河间孝王曰「孝穆皇」，妣赵氏曰「孝穆后」，考蠡吾侯曰「孝崇皇」，尊母曰「孝崇博园贵人」。灵帝即尊位，追尊祖为「孝元皇」，妣夏氏为「孝元后」，考为「孝仁皇」，母董氏为「慎园贵人」。
　　魏文帝制，以后如以旁枝入嗣大位，不得加父母尊号。诏曰：「依汉祖之尊太上皇是也。且礼『不以父命辞王父命』。汉氏诸侯之入，皆受天子之命胤于宗也；而犹顾其私亲，僭拟天号，岂所谓为人后之义哉！后代若有诸侯入嗣者，皆不得追加其私考为皇、妣为后也。致有佞媚妖惑之人欲悦时主，谬建非义之事以乱正统者，此股肱大臣所当禽诛也。其着乎甲令，书之金策，藏诸宗庙，副乎三府，尚书中书亦当各藏一通。」
　　齐明帝即尊位，追尊考始安贞王为「景皇」，妣妃为「懿后。」
　　　　追锡命议
　　后汉许慎五经异议云：「春秋公羊、谷梁说，王使荣叔锡鲁桓公命，追锡死者，非礼也。死者功可追而锡，如有罪，又可追而刑耶？春秋左氏讥其锡篡弒之君，无讥锡死者之文也。」
　　　　王侯在丧袭爵议夺情附○魏　大唐
　　魏尚书奏，以故汉献帝嫡孙杜氏乡侯刘康袭爵，假授使者拜授，康素服。秦静议：「按周礼，天子公卿诸侯，吉服皆玄冕朱里，玄衣纁裳；有丧凶则变之麻冕黼裳，邦君麻冕蚁裳。云麻冕者，则素冕麻不加采色，又变其裳。亦非纯吉，亦不纯凶。汉氏承秦，改六冕之制，以玄冠绛衣一服而已。有丧凶之事，则变吉服以从简易。故诸王薨，遣使者拜嗣子为王，则玄冠缞绖，服素以承诏命，事讫，然后反丧服。考之前典，则差周书；论之汉室，则合常制。」
　　王肃议：「尊者临卑，不制缞麻，故为之素服。今康处三年丧，在缞绖之中，若因丧以命之，则无复素服。若以尊崇王命，则吉服以拜受。按尚书，康王受策命，吉服而受之。事毕，又以吉服出应门内，以命诸侯。皆出，然后王释冕服。故臣以为诸侯受天子之命，宜以吉服。又礼，处三年之丧，而当除父兄之丧服，除服卒事，然后反丧服。则受天子命者，亦宜服其命服，使者出，反丧服，即位而哭，既合于礼，又合人情。」诏从之。
  </div>
  <div class="pagination">
   <a href="通典_page41.html">
    上一页
   </a>
   <span>
    ...
   </span>
   <a href="通典_page37.html">
    37
   </a>
   <a href="通典_page38.html">
    38
   </a>
   <a href="通典_page39.html">
    39
   </a>
   <a href="通典_page40.html">
    40
   </a>
   <a href="通典_page41.html">
    41
   </a>
   <span class="current-page">
    42
   </span>
   <a href="通典_page43.html">
    43
   </a>
   <a href="通典_page44.html">
    44
   </a>
   <a href="通典_page45.html">
    45
   </a>
   <a href="通典_page46.html">
    46
   </a>
   <a href="通典_page47.html">
    47
   </a>
   <span>
    ...
   </span>
   <a href="通典_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
