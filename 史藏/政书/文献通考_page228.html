<!DOCTYPE html>
<html>
<head>
    <meta charset="UTF-8">
    <title>文献通考 - 第 228 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 228 页/共 334 页</h1>
    <div class="content">    陈氏曰：知郴州东阳曹冠宗臣撰。由舍选登甲科。坐为秦埙假手，夺官，再赴廷试，得初品。
    ※《止斋集》五十二卷
    陈氏曰：中书舍人永嘉陈傅良君举撰。三山本五十卷。
    水心叶氏墓志曰：初讲城南茶院时，诸老先生传科举旧学，摩荡鼓舞，受教者无异辞。公未三十，心思挺出，陈编宿说，披剥溃败，奇意莩甲，新语懋长，士苏醒起立，骇未曾有，皆相号召，雷动从之，虽縻他师，亦籍名陈氏，由是其文擅於当世。公不自喜，悉谢去，独崇敬郑景望、薛士龙，师友尊之。入太学，则张钦夫、吕伯恭相视遇兄弟也。公之从郑、薛也，以克己兢畏为主，敬德集义，於张公尽心焉。至古人经制，三代治法，又与薛公反复论之。而吕公为言：“本朝文献相承，所以垂世立国者，然後学之内外本末备矣。”公犹不巳，年经月纬，昼验夜索，询世旧，纟番吏牍，断简，采异闻，一事一物，必稽於极而後止。千载之上，珠贯而弦组之，若目见其身相旋其，吕公以为其长不独在文字也。
    ●卷二百四十一 经籍考六十八
    ○集（别集）
    ※《水心集》二十八卷《拾遗》一卷《别集》十六卷
    陈氏曰：吏部侍郎永嘉叶正则撰。淮东本无《拾遗》，编次亦不同。《外集》者，前九卷为制科进卷，後六卷号《外藁》，皆论时事，末卷号《後总》，专论买田赡兵。
    ※《邱文定集》十卷《拾遗》一卷
    陈氏曰：枢密江阴邱崇宗卿撰。隆兴癸未进士第三人。其文慷慨有气，而以吏能显，故其文不章。
    ※《赵忠定集》十五卷《奏议》十五卷
    陈氏曰：丞相福公赵汝愚子直撰。别本总为一集，亦三十卷。
    雁湖李氏书後：丞相馀干赵公秉正履度，即之凛然，至形於篇章，则思致清丽逸发，虽古今能文辞者有不逮，而世顾鲜知者，非繇德业之巨，器能之伟，所以词华见没邪？
    ※《龙川集》四十卷《外集》四卷
    陈氏曰：永康陈亮同甫撰。少入太学，尝三上孝庙书，召诣政事堂。宰相无弘度，迄报罢。後病免举为癸丑进士第一，未禄而卒。所上书论本朝治体本末源流，一时诸贤未之及也。亮才甚高而学驳，其与朱晦庵往返书所谓金银铜铁混为一器者可见矣。平生不能诗，《外集》皆长短句，极不工，而自负以为经纶之意具在是，尤不可晓也。叶正则未遇时，亮独先识之，後为集序及跋，皆含讥诮，识者以为议。
    水心叶氏集序曰：同甫文字行於世者，《酌古论》、《陈子课稿》、《上皇帝三书》最著者也。子沆，聚他作为若干卷以授予。初，天子得同甫所上书，惊异累日，以为绝出，使执政召问当从何处下手，将由布衣径唯诺殿上，以定大事，何其盛也！然而诋讪交起，竟用空言罗织成罪，再入大理狱，几死，又何酷也！使同甫晚不登进士第，则世终以为狼疾人矣。呜呼！悲夫！同甫其果有罪於世乎？天乎！余知其无罪也。同甫其果无罪於世乎？世之好恶未有不以情者，彼於同甫何独异哉！虽然，同甫为德不为怨，自厚而薄责人，则疑若以为有罪焉可矣。同甫既修皇帝王霸之学，上下二千馀年，考其合散，发其秘藏，见圣贤之精微常流行於事物，儒者失其指，故不足以开物成务。其说皆今人所未讲，朱公元晦意有不与而不能夺也。吕公伯恭退居金华，同甫往视之，极论至夜，吕公叹曰：“未可以世为不能用，‘虎帅以听，谁敢犯子’！”同甫亦颇慰意焉。余最鄙且钝，同甫微言，十不能解一二，独以为可教者。病毛十年，耗忘尽矣。今其遗文大抵班班具焉。览者详之而已。
    ※《轩山集》十卷
    陈氏曰：枢密使献肃公濡须王蔺谦仲撰。淳熙乙未，驾幸太学，蔺为武学谕，在班列中，人物伟然，上一见奇之，自是擢用，不由邑最，径为察官，驯至执政。其在经帷，论官僚攀附而登辅佐者，挟数用术，道谀济私，陈义凛然。嘉定以来，其子孙不敢求仕，亦不敢请谥，至端平，乃得谥。
    ※《合斋集》十六卷
    陈氏曰：秘书少监永嘉王冉木叔撰。乾道丙戌进士。在永嘉诸老最为先登。其容貌伟然，襟韵洒然，虽不以文自鸣，而诸老皆推敬之。
    ※《兼山集》四十卷
    陈氏曰：端明殿学士剑门黄裳文叔撰。在嘉邸最久，备尽忠益。甲寅御极，未及大用，病不能朝，士论惜之。
    ※《攻愧集》一百二十卷
    陈氏曰：参政四明楼钥大防撰。隆兴癸未省试考作赋魁，以犯讳当黜，知举洪文安遵奏收三甲首。
    西山真氏集序曰：公之文如三辰五星，森丽天汉，昭昭乎其可观而不可穷。如泰、华乔岳，蓄泄雨，岩岩乎莫测其颠际；如九江百川，波澜荡，渊渊乎不见其涯。人徒见其英华发外之盛，而不知其本有在也。公生於故家，接中朝文献，博极群书，识古文奇字，文备众体，非他人窘狭僻涩以一长名家。而又发之以忠孝，本之以仁义，其大典册、大议论，则世道之消长，学术之废兴，善类之离合系焉。方淳、绍，鸿硕满朝，每一奏篇出，其援据该洽，义理条达者；一诏令下，其词气雄浑，笔力雅健者，学士大夫读之，必曰：“楼公之文也。”呜呼！所谓有本者如是，非邪？
    ※《齐斋甲稿》二十卷《乙稿》十五卷《翰林前稿》二十卷《後稿》二卷《掖垣词草》二十卷《兼山论著》三十卷《附录》五卷《年谱》一卷
    陈氏曰：礼部尚书归安倪思正父撰。丙戌进士，戊戌宏词。受知阜陵，早登禁直。绍、熙，遂位法从。立朝刚介不苟合。庆元、嘉定屡召屡出，尝言“与其为有瑕执政，宁为无瑕从官”。由是名重天下。端平初，诏以先朝遗直，得谥文节。
    ※《静安作具》十四卷《别集》十卷
    陈氏曰：清江徐得之思叔撰。与其子筠孟坚同甲辰进士，次子天麟仲祥亦乙丑甲科。其家长於史学。
    ※《晦岩集》十二卷
    陈氏曰：秘书丞盐官沈清臣正卿撰。尝为国子录，有荐於朝，欲得召试，执政有发笑者曰：“安有张子盖女婿而可为馆职者乎？”遂罢。欲为奇节以盖之，会王希吕为谏官，上书力言其不可，孝宗大怒。时相虞允文恶沈介，下清臣大理，风使引介，不从，谪封州。晚乃召用，劝孝宗力行三年丧，为翊善嘉邸，以直谅称。初从张无垢学，後居川。自岭南归，开门授徒，动以圣贤自命，效禅门入室规式，与其徒问答，下语不契，辄使再参，颇为人所讥。
    ※《定斋集》四十卷
    陈氏曰：宝谟阁直学士蔡戡定夫撰。君谟四世孙。丙戌甲科。
    ※《小山杂著》八卷
    陈氏曰：知枢密院龙泉何澹自然撰。
    ※《东江集》十卷
    陈氏曰：丞相临海谢深甫子肃撰。
    ※《慈溪甲稿》二十卷
    陈氏曰：宝谟阁直学士慈溪杨简敬仲撰。
    ※《钝斋集》六十卷
    陈氏曰：著作郎杨济济道撰。淳熙五年进士。京镗帅蜀，上巳出遨，济为乐语。首云：“三月三日，岂无水边丽人？一觞一咏，亦有山阴禊事。”又云：“良辰美景，赏心乐，事四者难并；崇山峻岭，修竹茂林，群贤毕至。”一时传诵。京为相，召入馆权郎，出知果州以终。
    ※《周氏山房集》二十卷《後集》二十卷
    陈氏曰：秘书省正字吴郡周南南仲撰。南有声学校，庚戌登甲科，而仕不偶。再入馆，再罢，以殿廷所授文林郎终焉。
    水心叶氏墓志曰：君耽书喜诵，出於天性。十五六时，视吴下问学止科举，心陋之，一往旬日，已，弃去。岁五易师，一易师为倾动，相播告摈绝。既从余，初若无所论质，已而耳改目化，气竦神涌，古今事物，错落高下，不以涯量。悟顿捷得，受之若惊，行之若疑，标树山岳之上，越轶风霆之外，故朋昔类望尘不及，皆靡弛而逝矣，常以世道兴废为己重负，一饭不顾私，忧时如家，忧人如身。人情多玩忽见事，君悸心怛虑，睹缓知亟，考校小史，引坐深语，所知往往非人所能知也。文词拨去今作，脱换骚雅，欲以力自成家，而丽精切，达於时用，亦非人所及也。端行拱立，尺寸程准，门内顺穆，廉节整饬。自赐第授文林郎，终身不进官，两为馆职，数月止。既绝意屏坐，衣食敝恶。鸡鸣挟书，昼夜分，皆忆念上口。数千载未了事，皆欲正定，名章伟著皆欲铨品，异闻逸传皆欲论述。曰：“此所以遗吾老，俟吾死也。”
    ※《平庵悔稿》十五卷《後编》六卷
    陈氏曰：太府卿松阳项安世平父撰。《悔稿》者，以语言得罪，悔不复为也。自序当庆元丙辰。《後编》，自丁巳至壬戌。
    自序：项子题所为文藁曰《滑稽篇》。客曰：“是所谓‘文似相如始类俳’之意，非邪？”曰：“非也。世之人，无贵贱，皆畏人笑；独滑稽者不畏人笑，非独不畏，且甚欲之。凡其貌服言动，皆欲得人之笑。人小笑之，则小惬；大笑之，则大惬；人不笑之，则大愧。若予之为文，亦若是耳。人之笑，予之药也。人小笑之，则予亡其小病矣；人大笑之，则予亡其大病矣；人不笑之，则予之病其危哉！是与滑稽之技，无以异也。”客闻其说，观其文，大笑，冠带尽脱。项子赧然汗下，矍然神醒。曰：“予病瘳矣。”再拜谢客，书以为序。
    ※《东平集》二十七卷
    陈氏曰：巩丰仲至撰。淳熙甲辰进士。
    水心墓志略曰：时新迪义理之学，草茅士震於见闻，多衿露怵忸，至他文史言论，儒之艺业，又昧陋颠倒，莫知幅程。独仲至抑纵开阖，条流品汇，应变不追，富若素有。余本拙疏不能自达，而仲至广导曲引，出幽入眇，盖为之黾勉追逐於荒原断涧之侧数年。仲至日益有名，不幸不得用，然有以自负，命侣月，跨越汗漫，浩乎不可浼。而余畏惧怯劣，常痼留一榻，不敢越户限，然後知人之禀分高下绝殊，固非切磋诱掖所能增长矣。仲至学敏而早成，自童时，前辈源绪，古今音节，事之因革总统，如注水千丈之壑，迫前随後，宿艾骇服，以为积数十年灯火勤力，聚数十家师友讲明，犹不能到也。其文无险怪华巧，而以理屈人，片词半牍，皆清朝得言外趣，尤工为诗，多至三千馀首。
    ※《三松集》十八卷
    陈氏曰：庐陵王子俊才臣撰。周益公、杨诚斋各，以列荐补官入蜀，为成都帅幕。
    ※《横堂小集》十卷
    陈氏曰：右司郎中福清林桶子长撰。
    ※《洁斋集》二十六卷《後集》十二卷
    陈氏曰：礼部侍郎四明袁燮和叔撰。
    ※《北山集略》十卷
    陈氏曰：直龙图阁三山陈孔硕肤仲撰。全集未传。
    ※《育德堂外制集》八卷《内制集》三卷
    陈氏曰：兵部尚书永嘉蔡幼学行之撰。成童颖异，从同郡陈傅良君举学，治《春秋》。年十七，试补上庠，首选，陈反出其下。明年，陈改用赋，冠监举，而幼学经魁。又明年，省闱先多士，而陈傅良亦为赋魁。一时师弟子雄视场屋，莫不歆羡。
    水心叶氏墓志曰：公虽幼以文显，无浮巧轻艳之作。既长，益务阐教化，养性情，花卉之炫丽，风露之凄爽，不道也。词命最温厚，亦不自矜贵；惟於国史研贯专一，朱墨义类，刊闰齐整，各就书法。为续司马《公卿百官表》、《年历》、《大事记》、《备志》、《辨疑》、《编年政要》、《列传举要》等百馀篇，今代之完书也。天资凝重，危坐竟日，或不通一词。龙川陈同甫言：“吾尝与陈君举极论，往往击否案，声撼林木。行之在旁，邈若无闻，吾颇讷之。众亦云素无短长其也。一日，夜尽散，忽语吾：‘道一尔，奚皇帝王霸之云！’吾方辨数，而行之横启纵阖，援今证古，为十百，聚为一二，抵夜接日，若悬江河，吾谢不能乃已，则复寡言默默如故，故虽并舍连榻不知也。”然则昔人谓“得人於眉睫，定士於俄顷”，亦岂尽然欤！盖公之中深隐厚，可验於是矣。
    ※《止安集》十八卷
    陈氏曰：太府寺丞三山陈振震亨撰。
    ※《西山集》五十六卷
    陈氏曰：参政浦城真德秀希元撰。
    ※《平斋集》三十二卷
    陈氏曰：翰林学士於潜洪咨夔舜俞撰。
    ※《退庵集》十五卷
    陈氏曰：提辖文思院、龙泉陈炳撰。
    ※《梅轩集》十二卷
    陈氏曰：奉化丞山阴诸葛兴仁叟撰。
    ※《遁思遗稿》六卷《事监韵语》三卷
    陈氏曰：永康吕皓子阳撰。遁思，其庵名。後溪刘光祖德修为作记。当淳熙中，投匦救父兄之难，朝奏上，夕报可。一时非辜，尽得清脱。其书辞甚伟，然非孝庙圣明，安能照覆盆之下哉。
    ※《刘汝一进卷》十卷
    陈氏曰：谏议大夫吴兴刘度汝一撰。度尝应大科，此其所业也。策曰《传言》，论曰《鉴古》，各二十五篇。
    ※《唯室两汉论》一卷
    陈氏曰：吴郡陈长方齐之撰。绍兴八年进士。
    ※《鼎论》三卷《时议》一卷
    陈氏曰三：山何万一之撰。隆兴元年进士。仕为都司，知漳州。
    ※《治述》十卷
    陈氏曰：从政郎郑，绍熙元年撰进。按丙戌榜有三山郑溥之，是年已为秘书郎，面对子，凯切通练，於今传诵。此当别是郑邪？
    ※《庐山杂著》一卷
    陈氏曰：知南康军钱闻诗撰。
    ※《静治本论》五卷《将论》五卷
    陈氏曰：知枢密院广陵张岩肖翁撰。
    ※《林纲山集》
    福清林亦之学可撰。後村刘氏序略曰：余尝评艾轩文，高处逼《檀弓》、《梁》，平处犹与韩并驱。他人极力摹拟，不见其峻洁而古奥者，惟见其寂寥而稀短者，纵使逼真，或可乱真，犹虎贲之似蔡邕也。至於纲山论著，句句字字足以明周公之志，得少陵之髓矣。其律诗高妙者，绝类唐人，疑老师当避其锋。他文称是。
    ※《陈乐轩集》
    福清陈藻元洁撰。後村刘氏序略曰：乐轩七十五乃死，年出於其师，而穷尤甚於其师。城中无片瓦，侨居福清县之横塘，开门授徒，不足自给。至浮游江湖，崎岖岭海，积钅强得百千，归买田数亩，辄为人夺去。士之穷，无过於此矣！今读其文，讲学明理，浩乎自得，不汲汲於希世求合。萤窗雪案，犹宗庙百官也；菜羹脱粟，犹堂食万钱也。入则课妻子耕织，勤生务本，有“拾穗”之歌焉；出则与诸生弦诵，登山临水，有“舞雩”之咏焉。自昔遗佚厄穷之士，功名顿挫，时命龃龉，往往有感时触事之作，以泄其无そ不平之鸣。若虞卿之愁，韩非之愤，墨翟之悲，梁鸿之噫，唐衢之哭是已。乐轩平生可愁、可愤、可悲、可噫、可哭之时多矣！而以“乐”自扁，乐之为义，在孔门惟许颜子，先儒教人，必令求颜子之所乐。呜呼！此固乐轩之所闻於二师欤？乐轩没二十馀年，余从竹溪林侯肃翁传钞遗稿，姑叙其平生大致如此。肃翁又乐轩之高弟也。他日居魏文贞之地，秉陈叔达之笔，当为河汾先生立传，无使天下後世有遗恨云。
    ※《李易安集》十二卷
    晁氏曰：李格非之女，幼有才藻名。先嫁赵诚之，其舅正夫相徽宗朝。李氏尝献诗曰：“炙手可热心可寒。”然无检操。後张汝舟，不终晚节，流落江湖以卒。
    ※《闺秀集》二卷
    陈氏曰：建安徐氏撰。徐，林稚山之从姑，祥符敕头之侄孙女。嫁括苍祝玑，玑为部使者。有子曰永之，尝知滁州。
    ◎德洪觉范《筠溪集》十卷
    晁氏曰：僧惠洪觉范，姓喻氏，高安人。少孤，能缉文。张天觉闻其名，请住峡州天宁寺，以为今世融、肇也。未几，坐累民之。及天觉当国，复度为僧，易名德洪。数延入府中；及天觉去位，制狱穷治其传达言语於郭大信，窜海南岛上。後北归，建炎中卒。著书数万言。如《林录》、《僧宝传》、《冷斋夜话》之类，皆行於世，然多夸诞，人莫之信云。
    ※《石门文宗禅》三十卷
    陈氏曰：德洪觉范撰。其在释门，得法於真净克文，而於士大夫，则与党人皆厚善，诵习其文，得罪不悔。为张商英、陈、邹浩尤尽力。其文俊伟，不类浮屠语，韩驹子苍为塔铭云。
    ※《饶德操集》一卷
    晁氏曰：饶节字德操，曾布之客也。性刚峻，晚与布论不合，因弃去，祝为浮屠，在襄汉声望甚重云。
    陈氏曰：节为僧，号如璧。其诗名《倚松集》二卷。
</div>
    <div class="pagination">
<a href="文献通考_page227.html">上一页</a><span>...</span><a href="文献通考_page223.html">223</a><a href="文献通考_page224.html">224</a><a href="文献通考_page225.html">225</a><a href="文献通考_page226.html">226</a><a href="文献通考_page227.html">227</a><span class="current-page">228</span><a href="文献通考_page229.html">229</a><a href="文献通考_page230.html">230</a><a href="文献通考_page231.html">231</a><a href="文献通考_page232.html">232</a><a href="文献通考_page233.html">233</a><span>...</span><a href="文献通考_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
