<!DOCTYPE html>
<html>
<head>
    <meta charset="UTF-8">
    <title>大明律集解附例 - 第 41 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明律集解附例 - 第 41 页/共 42 页</h1>
    <div class="content">纂注首节见在他处官司是一事发于此而未发于彼也下节巳在他处州县事发是一事而发于两处也少囚够就多囚盖囚无轻重则以多寡为准也不曰人犯而曰人伴以未定其罪耳此言凡各衙门鞫狱官枉问罪囚有同起事内紧关干对人伴见别处布政司或各府州县官司而此处停囚专待其人对问者鞫狱官虽与彼处官司职分不相统摄皆听移文直行勾居若文书到后其彼处官司限三日之内将所勾取人犯发遣归问如违限占恡不发者一曰笞二十每一日加一等违限五日之上罪止杖六十仍将违限不发缘由依律行移彼处本管上司问其违限之罪将人犯督并发遣若同起事内应合对问罪囚其事巳在他处州县发觉而见被鞫问者不问本处他处官司俱听轻罪囚移就重囚或人少囚移就人多囚若囚罪囚数相等者以在后事发之囚送先发官司并问若两县相去三百里之外者各从先后事发之处官司各自归断不必并问违问者笞五十若州县故违移囚就问之法将重囚移就轻囚多囚移就少囚者是意在推避也当处官司随即收问仍将移囚就问缘由申达彼处本管上司究问所属违法移囚之罪即笞五十是也若彼处官司将囚送到而当处官司不即受理者一曰笞二十每一百加一等至五日之上罪止杖六十凡此皆所以顺民之情而哀矜之意见矣
　条例
　　一问刑衙门行文军卫有司提人迁延三个月以上不到经该官吏住俸候事完之人方许关支半不到经该官员参奏提问
　　一在京在外问刑例应委官勘问及行军卫有司会勘者如财产等项限一个月勘检人命限两个月驳勘者亦限一个月如违及托故推调不即赴勘者参奏是问仍另行委官作急勘报
 
依告状鞫狱
　　凡鞫狱须依所告本状推问若于状外别求他事摭拾人罪者以故入罪论同僚不署文案者不坐○若因其告状或应掩捕搜检因而检得别罪事合推理者不在此限
纂注凡官司讯鞫狱讼须以原告所告本状事情轻重据法推问若于原告状外故行推求别项事而摭拾人罪者以故入人罪或以全罪科之或以增轻作重科罪之其同僚官应联署文案者若不知情止依失入人罪论原不同署文案者不坐罪若因其所告状内事情或有法应掩捕　检因而检得被犯别项情于律合该推问非系罗织者不在故入人罪之限盖别罪而不行推理是为长奸故法有坐不坐耳
原告人事毕不放回
　　凡告词讼对问得实被告巳招服罪元告人别无待对事理随即放回若无故故稽留三日不放者笞二十每三日加一等罪止笞四十
纂注此条重得实二字盖不得实则原告不能无罪而被告亦未必招服故凡告词讼原被告对问得实被告亦招认服罪原告人并无别项待事理官司当随即将原告放回若无待对事故将原告稽留在官不放者即为淹滞矣从事结之后过三日吏官笞二十每三日加一等罪止笞四十
狱囚诬指平人
　　凡囚在禁诬指平人者以诬告人论其本犯罪重者从重论○若官吏鞫问狱囚非法拷讯故行教令诬指平人者以故入人罪论○若追征钱粮逼令诬指平人代纳者计所枉征财物坐赃论其物给主○其被诬之人无故稽留三曰不放回者笞二十每三曰加一等罪止杖六十○若鞫囚而证佐之人不言实情故行诬证及化外人有罪通事传译番语不以实对致罪有出入者证佐人减罪人罪二等谓证佐人不说实情出脱犯人全罪者证佐人减犯人全罪二等若增减其罪者亦减犯人所得增减之罪二等之类通事与同罪谓化外人本有罪通事符同传说出脱全罪者通与犯人同得全罪若将化外人罪名增减传说者以所增减之罪坐通事谓如化外人本招承杖六十通事传译增作杖一百即坐通事杖四十又如化外本人招承杖一百即坐通事杖四十又减作笞五十即坐通事笞五十之类
纂注被诬之人指以下而言此言凡囚人在禁其有诬捏攀指告言无罪平人者官司随其所诬之事理轻重以诬告律论罪如诬人笞罪加二等流徒杖罪加三等诬死未决坐流加役其狱囚原犯之罪本重于所诬者自从重论若官吏鞫问罪囚而非法用刑拷讯故行教令诬指平人者官吏以故入人全罪论其囚罪未决及自死者听减一等若官司追征逋欠钱粮而逼令纳户诬指无干平人代纳者计枉征过平人之财物坐赃论一贯以下笞二十至五百贯之上罪止杖一百徒三年以其赃非入己也其枉征之物追给还主若所诬被指之平人官司追问明白而无故将被诬之人稽留听候有过三日而不行放回者笞二十每三日加一等至十五日之上罪止杖六十比上条不放原告之罪重者以其被诬也若官司推鞫罪囚其事内证佐之人有所符同偏庇不言实情故行诬证及化外夷人有罪而通事之人传译番语不以实对各致官司断罪有所出入者若证佐人出入人全罪者减犯人全罪二等此律注不言入人之罪而云之类则固该之矣若增减其罪者亦减犯人所得增减之罪二等谓如犯人本杖六十证佐杖一百增杖四十即坐证佐人杖二十又如犯人本杖一百证佐笞五十减杖五十即坐证佐杖三十之类若化外人有罪而通事人符同传说出脱全罪者与犯人同得全罪若将化外人罪名增减传说者亦坐通事以所增减之罪谓如化外人本招承杖六十通事传译增作杖一百即坐通事杖四十又如化外人本招承杖一百通事传译减作笞五十即坐杖五十之类此云致罪有出入盖主囚已决放者而言
官司出入人罪
　　凡官司故出入人罪全出全入者以全罪论谓官吏因受人财及法外用刑将本应无罪之人而故加以罪及应有罪之人而故出脱之者并坐官吏以全罪法外用刑如用火烧烙铁烙人或冬月用冷水浇淋身体之类○若增轻作重减重作轻以所增减论至死者坐以死罪谓如其人犯罪应决一十而增作二十之类谓之增轻作重则坐以所增一十之罪其人应决五十而减作三十之类谓之减重作轻则坐以所减二十之罪余准此若增轻作重入至徒罪者每徒一等折杖二十入至流罪者每流一等折徒半年入至死罪已决者坐以死罪若减重作轻者罪亦如之○若断罪失于入者各减三等失于出者各减五等谓鞫问狱囚或证佐诬指或依法拷讯以致招承及议刑之际所见错误别无受赃情弊及法外用刑致罪有轻重者若从轻失入重从重失出轻者亦以所剩罪论并以吏典为首首领官减吏典一等佐贰官减首领官一等长官减佐贰官一等科罪○若囚未决放及放而还获若囚自死各听减一等谓故入及失入人笞杖徒流死罪未决其故出及失出人笞杖徒流死罪未放及放而更获若囚人自死者于故出入及失出入人罪上各听减一等
　　　　 纂注此条首二节以故言若断罪以下以失言末节又承首节言大抵此与诬告折杖不同诬告之反坐所剩入至流者本注云三流并准徒四年折杖二百四十收赎出入人罪至流者本注止曰每流一等准徒半年不云折杖收赎则与诬告有轻重矣其故失出入全罪不折流不折徒惟故有所增减者徒折杖流折徒科之断罪失于入者各减三等节各字通指出入增减说减三等五等减所出入之罪也此二减与下各减一等如拟罪当于未折杖徒之先减去一等或三等五等然后随其所出入增减科之如犯笞二十增至杖一百流三千里未决放先减去一等然后以杖一百徒三年折杖二百科之不得先以流折徒然后减一等盖恐失增失减剩杖之罪反重于全出全入者矣并以吏典为首专以失出失入者言末节小注云止言故失出入而不及增减者已包在内矣此言凡鞫狱官司其官吏有因受人之财及法外用刑将本应无罪之人而故加之以罪及本应有罪之人而故出脱之其全出全入人笞杖徒流死罪者各以全罪论若增人轻罪为重或减人重罪为轻其皆出于故者各以其所增所减之剩罪坐之若故增减人重罪至死者坐以死罪如其人应决一十而增作二十之类谓之增轻作重则以所增一十之罪罪之其人应决五十而减作三十之类谓之减重作轻则以所减二十之罪罪之若增轻作重入至徒罪者每徒一等折杖二十如其人本笞二十增至杖七十徒一年半则以其二等之徒折杖四十并入五徒原包杖一百通作一百四十于内除讫笞二十官司合坐剩杖一百二十全决之也若入至流罪每流一等折徒半年如其人本杖六十增至杖一百流三千里则以其三等之流折徒一年半先于三流原包五徒通折杖一百之内除讫杖六十官司合坐全决杖一百四十徒一年半其流不折杖也若入至死罪者官司全抵坐以死罪其减重作轻出至流徒杖笞者亦如之谓亦以其所故减之剩罪科断若笞杖徒流死罪之囚其官司失于全入及增轻作重者各减所入全罪或所增之罪三等失于全出及减重作轻者各减所出全罪或所减之罪五等凡此皆谓官司出入囚罪已决已放者然也凡失出入增减人罪如同僚联署文案官吏五人并以吏典为首当其重罪首领官减吏典一等佐贰官减首领官一等长官减佐贰官一等四等官内如有阙员亦依四等递减如本衙门所设无四等官者止准见设员数递减科罪若同僚官一人有私自依故出入人罪论其余不知情者止依失论其官司故失入人笞杖徒流死罪未决或故失出人笞杖徒流死罪未放及放而还获若囚自死者官吏各于其所故失出入人罪之上听减一等拟断
辨明寃枉
　　凡监察御史按察司辩明寃枉须要开具所枉事迹实封奏闻委官追问得实被诬之人依律改正罪坐元告元问官吏○若事无寃枉朦胧辩明者杖一百徒三年若所诬罪重者以故出入人罪论所辩之人知情与同罪不知者不坐
　　　　 纂注此条专谓御史及按察司官而设谓其职专伸理寃抑也所辩之人指犯罪人或谓指委官言不通此言内而监察御史外而按察司凡为犯人奏辩分理寃枉事情须要开具所枉事迹实封奏闻候旨另行委官追究问理如果寃枉得实者被诬之人依律改正仍将其所诬之罪坐原告以诬告律论原问官吏以故失入人罪论若罪囚所犯本无寃枉而御史按察司徇私朦胧为其辩明者御史按察司官杖一百徒三年盖为其奏事诈不以实也然既曰朦胧则原告原问官为其所诬矣故所诬之罪若重于杖一百徒三年者以故出入人罪论诬原问原告罪重者以故入论如出本犯罪重者以故出论若所辩之罪囚明知自己无寃而故赴御史按察司处申诉因得朦胧辩问者是谓知情与御史按察司官同罪亦杖一百徒三年所诬罪重者亦同其诬重之罪若原无申诉而御史按察司官自为辩明者是谓不知情则不坐杖一百徒三年及诬重之罪
　条例
　　一法司凡遇一应称调问及东厂锦衣卫奏送人犯如有寃枉及情罪有可矜疑者即与辩理具奏发落毋拘成案若明知寃枉不与辩理者以故入人罪论
　　一法司遇有重囚称寃原问官员辄难辩理者许该衙门移文会同三法司锦衣卫堂上官就于京畿道会同辩理果有寃枉及情罪有可矜疑者奏请定夺
　　一凡大小问刑衙门凡鞫问囚犯务要参酌情法如果情重例合应该发遣者方许定拟充军不许偏任嘉怒移情就例其抚按官凡遇各该所属衙门申详充军人犯亦要虚心参酌必须法当其罪方允定卫发遣如于例有牵合即便驳回改拟照常发落其各该司府州县但遇五年一次差官审录之期一应充军人犯除已经解发着伍外其余不分曾否详允及虽曾经定卫尚未起解者逐一开送审录官处审录其经审录官辩释者务要遵照发落不许原问官偏抝阻挠如有好名立威酷法害人者听抚按审录官各指实参奏
　新颁条例
　　一题为钦恤事该本部查节年霜降朝审暨五年热审事例矜疑两项之外开有词人犯再行问理本部每年热审查无有词既经恤审相同亦应比例量准再开有词勘问一例如无枉抑仍旧监候果有别情请旨辩豁等因具题奉圣旨各犯情可矜疑的都饶死发边卫充军笃疾的放了有词的准行再问今后每年照这例行毋得拘泥成案以辜朝廷好生之意钦此
有司决囚等第
　　凡狱囚鞫问明白追勘完备徒流以下从各府州县决配至死罪者在内听监察御史在外听提刑按察司审录无寃依律议拟转达刑部定义奏闻回报直隶去处从刑部委官与监察御史在外去处从布政司委官与按察司官公同审决○若犯人反异家属称寃即便推鞫事果违枉同将元问元审官吏通问改正○其审录无寃故延不决者杖六十若明称寃抑不为申理者以入人罪故失论○
　　　　 纂注此条三节看回报以上以审断死罪而言直隶去处以下以处决死罪而言自犯人末节以审决官言定议奏闻回报是候旨奉有决单者审字要看是三讯之意此言凡狱囚已经鞫问事情明白追究审勘完备徒流以下至笞罪者其罪轻故各从府州县有司自行断决编配惟恐罪至重一断不可复生故在内听监察御史在外听提刑按察司审录果无寃枉依律议拟其罪又转达刑部定其所议当否奏闻回报直隶去处从刑部委官与监察御史在外去处从布政司委官与按察司官公同会审处决至审决之时若合决犯人反异原拟或家属称寃者审录官即便推详鞫问其事果有违枉同将元问元审之官吏通行提问改正其罪若已行审录无寃即应处决若审录官故意延捱不即处决者杖六十若囚犯明称寃抑而审录官不为申诉辩理者如系受赃挟雠等项情由而不与辩明则以故入论如一时失于参究不与辩理者则以失入论故曰以入人罪故失论律之慎重人命者于此悉见之矣
　条例
　　一在京法司监候枭首重囚在监病故凡遇春夏不系行刑时月及虽在霜降以后冬至以前若遇圣旦等节或祭祀斋戒日期照常相埋通类具奏
　新颁条例
　　一题为处决重囚事该本部覆河南巡抚吴自新咨称巡按缺人处决重务难以他官代理照依先年江西广西巡按御史未任患病旧例当年暂停审决仍候新巡按至日下次施行等因具题奉圣旨是钦此
检验尸伤不以实
　　凡检验尸伤若牒到托故不即检验致令尸变及不亲临监视转委吏卒若初覆检官吏相见符同尸状及不为用心检验移易轻重增减尸伤不实定执致死根因不明者正官杖六十首领官杖七十吏典杖八十仵作行人检验不实符同尸状者罪亦如之因而罪有增减者以失出入人罪论○若受财故检验不以实者以故出入人罪论赃重者计赃以枉法各从重论
　　　　 纂注此条自罪亦如之以上就罪无增减者言之因而以下自罪有增减者言之然前言罪有增减以未受财故从失论后不实以受财故从故论此条要看大明令检尸法详见洗寃录盖凡问人命全凭尸伤故检验须要亲行又要及时而尸伤得实议罪方无出入故各处州县官检尸验伤若牒到之日其有推托事故不实时检验致令尸色发变难定伤痕者及不行亲诣尸所监视而转委吏卒者或初覆检验官吏彼此相见符同抄白尸状者及虽亲检而不为用心有所移易如脑伤作头骽伤作肋之类轻重如赤色报作微红淡色作紫黑色之类增减如无伤作有伤多伤作少伤之类其尸伤报不以实及定执其所以致死根因未有明白此数者皆非所以重人命故正官杖六十同检首领官杖七十吏典杖八十若仵作行人检验不实符同官吏捏报尸状者亦论如吏典之罪杖八十其官吏仵作人等承委检验有所不实因而致令官司议罪有所增减者各以失出入人罪论吏典首领官正官依上递减仵作行人亦如吏典之罪其失出入之罪轻者仍以检验不实科断若官吏仵作人等有因受人之财而故行检验不实致罪有增减者以故出入罪论若一人受财自以故出入论其余不知情者止依失论递减若计其所入己之赃科罪重于故出故入之罪者以枉法赃重从赃论出入罪重从出入论故曰各从重论
　　　备考
　　　　 一凡检验虽不受财若徇私故检不以实者亦以故出入论
　新题例
　　万历十八年三月题奉钦依凡遇告讼人命除内有自缢自残及病死而妄称身死不明意在图赖挟财者究问明确不得一概发检以启弊害外其果系鬬杀故杀谋杀等项当检验者在京初发五城兵马覆检则委京县知县在外初委州县正官覆检则委推官务求于未检之先即详鞫尸亲证佐凶犯人等令其实招以何物伤何致命之处立为一案随即亲询尸所督令仵作如法检报定执要害致命去处细验其圆长斜正青赤分寸果否系某物所伤公同一干人众质对明白各情输服然后成招中间或有尸久发变青赤颜色亦须详辩不许听凭仵作混报殴伤辄拟偿抵其仵作受财增减伤痕符同尸状以成寃狱审出真情赃至满贯者查照诓骗情重事例枷号问遣
决罚不如法
　　凡官司决人不如法者笞四十因而致死者杖一百均征埋葬银一十两行杖之人各减一等不如法谓应用笞而用杖应用杖而用讯应决臀而决腰应决腿而鞭背其行杖之人若决不及肤者依验所决之数抵罪并罪坐所由若受财者计赃以枉法从重论○若监临之官因公事于人虚怯去处非法殴打及自以大杖或金刃手足殴人至折伤以上者减凡鬬伤罪二等至死者杖一百徒三年追埋葬银一十两其听使下手之人各减一等并罪坐所由谓情不挟私非拂己事者如有司官催征钱粮鞫问公事提调造作监督工程打所属官吏夫匠之类及管军官操练军马演习武艺督军征进修理城池打总小旗军人之类若于人臀腿受刑去处依法决打邂逅致死及自尽者各勿论
　　　　 纂注此条自枉法从重以上自己问结有罪应决之人言若监临官以下非有罪应决之人若于臀腿一节则总承上言首节均征埋葬银谓当该官吏与同僚官同署字者疏议诸书俱谓官与行杖人均征盖泥均字非也盖均字义当皆正如奸党律均给充赏之均耳不然后听使下手之人亦当追埋葬矣而律何不言均耶后追埋葬银专就监临官说不得连及同僚故不言均此言凡官司决断已问结之罪人有不如法如小注云应用笞而用杖之类者当该官吏笞四十因决不如法而致囚于死者杖一百官吏均征埋葬银一十两给付死者之家其行杖之人各减一等决不如法者笞三十致死者杖九十其行杖之人决而不及其肤者则依验所虚之数抵罪坐之并罪坐所由如决不如法及决不及肤若由官司主使则坐官司若系隶卒自行坐隶卒也若官吏与行杖人因受有事人财而决不如法及决不及肤者各计赃以枉法各从其重者论若监临官因公事如催征钱粮鞫问公事之类情不挟私事非拂己者乃于人虚弱　软怯如腰肋不能受刑去处非法殴打及监临官自以大杖或金刃手足殴人至折伤以上各减凡人鬬伤之罪二等殴而至死者杖一百徒三年于监临官追埋葬银一十两其听监临官使令下手之人各减一等伤者减凡鬬伤三等致死者杖九十徒二年半并罪坐由由监临官坐监临同僚虽多不得连坐由下手者坐下手若官司决人及监临官因公决人若行杖下手之人各于有事人臀腿应合受刑去处依法决打而有邂逅致人于死及因恚忿或负痛而自尽者各勿论夫决不如法者坐杖非法殴打致死者坐徒则刑不滥而天下无寃民不及肤者抵罪依法决打者勿论则民以惩而国家无纵法矣此其为仁至义尽与
　　　　备考
　　　　　 一被决之人以财行求致令不及肤者仍计赃坐罪
长官使人有犯
　　凡在外各衙门长官及出使人员于所在去处有犯者所部属官等不得辄便推问皆须申覆上司区处若犯死罪收管听候回报所掌印信锁钥发付次官收掌若无长官次官掌印者亦同长官违者笞四十
　　　　 纂注长官使人平看言凡在外各衙门之长官如布政按察使知府知州知县之类于任所有犯及在京官奉命于出使去处有犯如流罪以下者所部内统属官吏人等不得辄便拘拏推问皆须申覆合干上司听其区处若犯该死罪者许所在官司收管听候上司回报施行其正官所掌之印信及各仓库牢狱一应锁钥交付以次佐贰官收掌若本衙门无有长官而次官掌印有犯者与长官一体申覆区处死罪亦收管候报如有违律而辄便推问者当该官吏并笞四十盖所以重朝命而尊体统也
断罪引律令
　　凡断罪皆须具引律令违者笞三十若数事共条止引所犯罪者听○其特旨断罪临时处治不为定律者不得引比为律若辄引比致罪有出入者以故失论
　　　　 纂注此言凡官司科断罪囚拟议罪名皆须备细援引律令全文如不具引止摘用其文而不合律意者笞三十若律有数事共在一条所断之罪止合一事则听其指引一事以拟断之此自其律令之一定者言之也其特旨裁断罪名轻重多在临时处治有非律令所限而不为常川一定之律者官司又不得引以相比为律拟断罪名若辄为引比拟断以致罪名有所出入者以故失论故者以故出入人全罪及所增减论失者以失出入人罪减等论夫具引律令者其常也不为定律者其权也经权并用其立法之至善乎
狱囚取服辩
　　凡狱囚徒流死罪各唤囚及其家属具告所断罪名仍取囚服辩文状若不服者听其自理更为详审违者徒流罪笞四十死罪杖六十○其囚家属在三百里之外止取囚服辩文状不在具告家属罪名之限
　　　　 纂注取服辩者欲使其无词也不取服辩及不为详审是违律也罪坐问官得拟还职家属同居有服之亲皆是
赦前断罪不当
　　凡赦前处断刑名罪有不当若处轻为重者当改正从轻处重为轻其常赦所不免者依律贴断若官吏故出入者虽会赦并不原宥
　　　　 纂注赦宥以前处断刑名而罪有不当者若其情轻该宥却处作重罪使遇赦不得宥者则当改轻而宥之其情本重却处作轻罪则详其原犯之重罪应赦宥者亦宥之若系常赦不免之罪则依律贴断其原问官吏原系失于出入者免科若系革前故行出入者其故出入之罪虽会赦并不原宥
闻有恩赦而故犯
　　凡闻知有恩赦而故犯罪者加常犯一等虽会赦并不原宥○若官司闻知有恩赦而故论决囚罪者以故入人罪论
　　　　 纂注凡人闻赦而故犯是欲使法无所施也官司闻赦而故决是欲使恩无所及也故凡人比常犯加一等而官司以故入罪论之并不赦宥故论决囚亦是应赦宥者若常赦所不原者不坐罪
徒囚不应役
　　凡盐场铁冶拘役徒囚应入役而不入役及徒囚因病给假病已痊可不令计日贴役者过三日笞二十每三日加一等罪止杖一百○若徒囚年限未满监守之人故纵逃回及容令雇人代替者照依囚人应役月日抵数徒役并罪坐所由受财者计赃以枉法从重论仍拘徒囚依律论罪贴役
　　　　 纂注拘役者拘留役使煎盐炒铁是也应入役而不入役指徒囚新到配所者言徒囚患病至贴役指见在囚徒言贴役者假如病十日则贴补十日也不入役罪坐徒囚不令计日贴役罪坐监守之人皆三日笞二十每三日加一等罪止杖一百照依囚人应役月日抵数充役谓以囚人未满之月日坐监守之人抵充也并罪坐所由谓盐场铁冶监守人众其罪止坐该管纵容之人不连及同类也依律论罪贴役谓论其逃雇之罪贴补其逃过雇过之役也解见徒流人在逃律
妇人犯罪
　　凡妇人犯罪除犯奸及死罪收禁外其余杂犯责付本夫收管如无夫者责付有服亲属邻里保管随衙听候不许一概监禁违者笞四十○若妇人怀孕犯罪应拷决者依上保管皆待产后一百日拷决若未产而拷决因而堕胎者官吏减凡鬬伤罪三等致死者杖一百徒三年产限未满而拷决者减一等○若犯死罪听令稳婆入禁看视亦听产后百日乃行刑未产而决者杖八十产讫限未满而决者杖七十其过限不决者杖六十○失者各减三等
　　　　 纂注妇人以失节为耻故犯罪听令其夫及亲属保管不许一概监禁惟死罪不得不禁犯奸者亦失身之人故亦禁之妇人产后一百日血气方全故凡孕妇罪必待产后百日拷决虽死罪亦听稳婆入视亦待产后百日乃刑盖恐伤其胎与躯也若未产而拷决堕胎者减凡鬬堕胎伤罪三等杖一百因堕胎而致死杖一百徒三年产限未满一百日而拷决致死者减一等杖九十徒二年半其未产而拷决不曾堕胎及产限未满而拷决不致死者律皆无文并合以不应论或谓当以违制论皆非也失者各减三等兼上文诸款而言如不应禁而禁笞一十怀孕不应拷决而拷决堕胎杖七十致死者杖七十徒一年半产限未满而拷决致死者杖六十徒一年及犯死罪不应刑而刑未产而决者笞五十未满限而决者笞四十限过不决者笞三十
死囚覆奏待报
　　凡死罪囚不待覆奏回报而辄处决者杖八十若已覆奏回报应决者听三日乃行刑若限未满而行刑及过限不行刑者各杖六十○若立春以后秋分以前决死刑者杖八十○其犯十恶之罪应死及强盗者虽决不待时若于禁刑日而决者笞四十
　　　　 纂注死囚虽已覆奏不待回报而辄处决原问官吏杖八十若已得回报必听三日后然后行刑所以示不忍杀之之意也若未过三日而行刑或过三日而不行刑则各杖六十其应秋后处决之囚必于霜降之时所以取肃杀之气也若立春以后秋分以前则阳方盛长故不许处决其十恶应死及强盗虽皆决不待时而禁刑之日亦当避忌故亦不许行刑不待覆奏回报而辄处决亦谓于罪无出入者
禁刑日期每月初一初八十四十五十八二十三二十四二十八二十九三十日也此出唐律今正五九月闰月上下弦日二十四气日雨未霁天未明及大祭享日亦禁
断罪不当
　　凡断罪应决配而收赎应收赎而决配各依出入人罪减故失一等○若应绞而斩应斩而绞者杖六十失者减三等其已处决讫别加残毁死尸者笞五十○若反逆缘坐人口应入官而放免及非应入官而入官者各以出入人流罪故失论
　　　　 纂注官司问拟罪名已定而断罪之间或应决配而收赎或应收赎而决配出于有意则减故出入人罪一等出于无意则减失出入人罪一等应斩而绞应绞而斩者杖六十此指故者言失者减三等则止笞三十其已处决讫而别加残毁者笞五十反逆缘坐人口应入官而放免不应入官而入官有意则以故出入流罪论无意则以失出入流罪论
吏典代写招草
　　凡诸衙门鞫问刑名等项若吏典人等为人改写及代写招草增减情节致罪有出入者以故出入人罪论若犯人果不识字许令不干碍之人代写
　　　　 纂注招草乃犯人所以服情于官而吏典有掌行其事者若为犯人改写代写增减其情节以致罪有出入者吏典以故出入人罪论之故出入全罪论增轻作重减重作轻亦各抵剩罪犯人果不识字惟无所干碍之人得以代写吏典则不许也吏典改写代写情无增减罪无出入者止问不应
 
大明律集解附例卷之二十九
　工律
营造
擅造作
　　凡军民官司有所营造应申上而不申上应待报而不待报而擅起差人工者各计所役人雇工钱坐赃论○若非法营造及非时起差人工营造者罪亦如之○其城垣坍倒仓库公廨损坏一时起差丁夫军人修理者不在此限○若营造计料申请财物及人工多少不实者笞五十若已损财物或已费人工各并计所损物价及所费雇工钱重者坐赃论
　　　　 纂注有所营造谓于法当造者也但当申请于上待报而后可行耳非法营造谓法所不当造者非时谓非农隙之时及有兵荒之时也罪亦如之谓亦计所役者雇工钱坐赃论也申请财物合用少而称多人工合用寡而称众皆不实也若财物已损人工已费则除合用正数外计多费之财物多役之人工雇钱并算或重于笞五十者以坐赃论罪此条专指官司若民间则在礼律服舍违式条
虚费工力采取不堪用
　　凡役使人工采取木石材料及烧造砖瓦之类虚费工力而不堪用者计所费雇工钱坐赃论若有所造作及有所毁坏备虑不谨而误杀人者以过失杀人论工匠提调官各以所由为罪
　　　　 纂注有所毁坏如拆屋破墙之类是也工匠提调官各以所由为罪谓采取不堪用备虑不谨误杀人者各以经手之人为罪不得滥及也误伤者不坐
造作不如法
　　凡造作不如法者笞四十若成造军器不如法及织造段疋麤糙纰薄者各笞五十若不堪用及应改造者各并计所损财物及所费雇工钱重者坐赃论其应供奉御用之物加二等工匠各以所由为罪局官减工匠一等○提调官吏又减局官一等并均偿物价工钱还官
　　　　 纂注凡官府造作一应房屋器皿之类而不依法者笞四十军器段疋又举其重者言之不如法笞五十不如法只是不好其物尚堪用不必更造也若以上品物不堪应用改造者则计其所损之财物所雇之工钱重于笞四十五十者坐赃论供奉御用之物又与凡物不同故加二等如造作不如法则杖六十军器不如法段疋粗糙纰薄则杖七十若不堪用及应改造则各于坐赃本罪上加二等科之各罪止杖一百徒三年工匠各以所由为罪谓以上罪名各以经该造作之人坐罪不得连及也局官如在内军器等局在外杂造等局大使副使之类是也提调官如工部该司官吏并工部委官及在外府州县当该官吏与委提督成造官皆是也工匠局官提调官吏递减之法通承上文而言并字指军器段疋等项而言均字指工匠局官提调官而言谓通算所损之物价及费过之工力而均追陪入官也上节计料不以实致损费财物人工者不追陪还官此造作不如法并均偿物价工钱还官者盖计料出于悬度恐心思之所不到造作本有成法非智能之所不逮也
　条例
　　一各处军器局造作各项军器不如法者将管局委官参问降级都布按三司堂上委官及府卫掌印官各治以罪
冒破物料
　　凡造作局院头目工匠多破物料入己者计赃以监守自盗论追物还官○局官并覆实官吏知情符同者与同罪失觉察者减三等罪止杖一百
　　　　 纂注造作局院如军器等局文思等院之类是也头目如作头把总之类及做工人匠于正用料物之外多破少用侵克入己者计其入己之数以监守算盗律论所侵之物还官若未入已只以前条计料不实之罪罪之本局院官及覆实官吏知其冒破之情私相符同者与犯人同罪罪止杖一百流三千里失觉察者于犯人罪上减三等罪止杖一百
　条例
　　一各处巡按御史都布按三司分巡分守官查盘军器若有侵欺物料那前补后虚数开报者不论官旗军人俱以监守自盗论赃重者照侵欺仓库钱粮事例拟断卫所官三年不行造册致悞奏缴者降一级各该都司守巡等官怠慢悞事参究治罪
带造段疋
　　凡监临主守官吏将自己物料辄于官局带造段疋者杖六十段疋入官工匠笞五十局官知而不举者与同罪失觉察者减三等
　　　　 纂注与同罪谓与监守官吏同罪亦杖六十也减三等则笞三十也
织造违禁龙鳯文段疋
</div>
    <div class="pagination">
<a href="大明律集解附例_page40.html">上一页</a><span>...</span><a href="大明律集解附例_page36.html">36</a><a href="大明律集解附例_page37.html">37</a><a href="大明律集解附例_page38.html">38</a><a href="大明律集解附例_page39.html">39</a><a href="大明律集解附例_page40.html">40</a><span class="current-page">41</span><a href="大明律集解附例_page42.html">42</a><a href="大明律集解附例_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
