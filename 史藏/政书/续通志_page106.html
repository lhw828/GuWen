<!DOCTYPE html>
<html>
<head>
    <meta charset="UTF-8">
    <title>续通志 - 第 106 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 106 页/共 1359 页</h1>
    <div class="content">承天门犒军哈达布哈并世袭穆昆布哈权参知政事同哈达行省事于阌乡以备潼关
　　八年春正月元兵围凤翔遣白华瓜尔佳巴喇玛谕阌乡行省进兵哈达布哈以未见机会不行复遣白华谕之使将兵出关以解凤翔之 
围又不行夏四月丁巳朔赦免京西路军须钱一年旱灾州县差税从实减贷元兵陷凤翔府两行省弃京兆迁居民于河南留庆善努守之陈 
和尚败元将苏布特于倒回谷 【按元兵内侵诸将畏缩陈和尚屡挫其锋亦足以少张军威金史失载兹据续通鉴纲目补辑】 五月李全 
妻杨妙真以全陷没于宋构浮梁于楚州之北欲以病宋帝以距河南不远遣哈达布哈屯桃源界滶河口以备侵轶因约宋将赵范赵葵为夹 
攻之计 【从弘简录增辑】 宋八里庄人拒其主将纳哈达布哈诏改八里庄为镇淮府秋七月宋将焚浮梁九月丙申慈圣宫皇太后温都 
氏崩元兵驻河中府庆善努弃京兆东还召哈达布哈赴汴议引兵趋河中府惧不敢行还陕州出师至泠水谷而归元兵攻河中府哈达布哈 
遣元帅王敢率兵万人救之冬十一月丁未元兵由峣峯关趋金州枢密院议以逸待劳未可与战帝曰自南渡以来二十年矣所在之民破田 
宅鬻妻子以养军今敌至不能逆战止以自护京城纵存何以为国朕思之熟矣存与亡自有天命惟不负吾民可也乃诏诸将屯军襄邓十二 
月己未葬明惠皇后元兵陷河中府权签枢密院事草火额尔克死之元帅板子额尔克提败卒三千走阌乡诏哈达布哈率诸军守邓州杨沃 
衍陈和尚武仙引兵屯顺阳戊辰元兵渡汉江而北丙子毕渡哈达布哈将兵御于禹山之前元兵分道趋汴京京师戒严是夜二鼓哈达布哈 
引兵还邓州元兵蹑其后尽获其辎重
　　天兴元年 【是年本正大九年正月改元开兴四月又改元天兴】 春正月元兵出唐州元帅完颜两罗索与战于襄城败绩走归汴京 
遣完颜莽伊苏等部民丁万人决河水卫京城癸未置尚书省枢密院于宫中以便召问起前元帅瓜尔佳实伦权昌武军节度使行元帅府事 
哈达布哈引军自邓州赴汴京乙酉以检点瓜尔佳萨哈为总帅将步骑三万巡河渡权近侍局使图克坦长乐监其军起近京诸邑军家属五 
十万口入京丙戌元兵既定河中由河清县之白坡渡河丁亥长乐萨哈至封邱而还戊子锡默爱实上书请斩长乐萨哈以肃军政不从都尉 
乌凌阿呼图自潼关入援至偃师闻元兵渡河遂走登封少室山壬辰卫州节度使完颜萨尼雅布弃城走归汴京甲午修京城楼橹及守御备 
元兵薄郑州与白坡兵合元帅马伯坚以城叛降于元防御使乌凌阿耀珠死之乙未游骑至汴城丁酉元兵及两省军战于钧州之三峰山两 
省军大溃哈达陈和尚杨沃衍走钧州城破皆死之枢密副使布哈就执寻亦死武仙走密县己亥徐州行省完颜庆善努引兵入援义胜军校 
侯进等降于元辛丑潼关守将李平以关叛降于元壬寅扶沟民钱大亨李钧叛杀县令王浩及其簿尉庚戌许州军叛杀元帅瓜尔佳实伦钮 
祜录仕周苏椿等以城降元二月壬子朔庆善努谋走归德遇元兵完颜乌登力战而死庆善努被擒与睢州刺史张文寿皆死之甲寅元兵徇 
临涣摄县令张若愚死之戊午元兵次卢氏关陕行省总帅两军及秦蓝帅府军弃潼关而东与之遇未战而溃行省图克坦乌登总帅纳哈塔 
和硕败死完颜重喜降于元都尉郑倜杀都尉苗英以降秦蓝总帅府经历商衡死之元兵陷睢州翰林待制冯延登使北来归乙丑元兵攻归 
德庚午起复右丞相致仕萨布为左丞相括京师军民二十万分隶诸帅三月丁亥元兵围中京留守萨哈连投水死 【按续通鉴纲目载元 
兵围洛阳萨哈连以病投水死城中人共推强伸为府佥事悉力备御元益兵力攻凡三月不拔乃退金史于此未载强伸守城事今为附识】  
甲午命平章政事博索宿上清宫枢密副使哈齐哈宿大佛寺以备缓急元遣使来谕降庚子封荆王子额尔克为曹王议以为质密国公璹以 
曹王幼请代行不听壬寅以尚书左丞李蹊送曹王出质谏议大夫费摩阿固岱太府监国世荣为讲和使户部侍郎杨慥权参知政事分军防 
守四城置局养无家俘民元兵攻汴城帝出承天门抚西面将士癸卯帝复出抚东面将士亲傅战伤者药仍赐巵酒出内府金帛器皿以赏战 
士乙巳凤翔府炮军万户王阿噜樊乔来归夏四月丁巳遣户部侍郎杨仁奉金帛诣元兵议和戊午元人许和癸亥复葬明惠皇后甲子御端 
门肆赦改元天兴诏内外官民能完复州郡者功赏有差出金帛酒炙犒饫军土减御膳罢冗员放宫女释镐厉王卫绍王二族禁锢乙丑百官 
初起居于隆德殿前丙寅以尚书省兼枢密院事丁卯放宫女听以衣装自随金珠留犒士卒汴京解严步军始出采薪蔬己巳建威都尉完颜 
鄂伦同元使摩多入城庚午见元使者于隆德殿辛未开郑门听百姓男子出入迁民告出城者日以万数甲戌御承天门大飨将士五月乙酉 
以内族思烈行尚书省于邓州召援兵丙戌拜天子大庆殿诏博索致仕放京城四面军李辛不奉诏戊子裕州镇防军将领贺德希率西军二 
千人入援癸巳杨春入据亳州观察判官刘均死之辛丑帝御香合面责宰相乙丑将相受保城爵赏六月庚戌诏百官举大将众举刘益不用 
癸丑以出师锢门禁飞虎军二百人夺封邱门出奔 【按是时惟锢门禁故飞虎军夺门出奔金史载癸丑飞虎军夺门出奔甲寅锢门禁于 
事理未合兹从弘简录改辑】 乙卯博索开渠于私第丙辰阅官马择瘠者杀以食丁巳丰绅据徐州图克坦伊都走宿州庚申塞京城四门以 
便守御壬戌国用安入徐州推丰绅为元帅己巳诏赠完颜陈和尚镇南军节度使立褒忠庙碑辛未复修汴城时有以疫事擅厚利者命倍征 
之以助其用甲戌宿州镇防千户高拉格李宣杀节度使赫舍哩阿古父子请行省图克坦伊都主帅事伊都不从率将吏西走遇元军死之乙 
亥左丞李蹊送曹王与其子仝俱还丁丑恒山公武仙杀士人李汾秋七月辛巳军士挝登闻鼓乞以刘益为将癸未延扎舒噜罢以完颜纳绅 
为参知政事甲申飞虎军士申福蔡元擅杀北使唐庆等三十余人于馆诏贳其罪和议遂绝乙酉都人扬言欲杀博索密诏遣卫士护其家丙 
戌军士毁博索别墅丁亥拜天于承天门下出内府及两宫物赐军士戊子下令招军辛卯签民为兵巩昌民百二十人赴援国安用降诏封为 
兖王行京东等路尚书省事赐姓完颜改名用安新军有挝登闻鼓者杖杀之丙午完颜思烈武仙巩昌总帅完颜呼沙呼率诸将自汝州入援 
以喀齐喀为枢密使将兵一万应之命左丞李蹊劝谕出师乃行八月己酉朔喀齐喀屯杏花营又益兵五千人进屯中牟故城庚戌发丁壮五 
千人运粮饷喀齐喀军辛亥完颜思烈遇元兵于京水师溃武仙退保留山思烈走御寨左监军任守贞死之喀齐喀弃辎重奔至郑门聚兵乃 
入甲寅免为庶人籍其家以赐军士降监军长乐为符宝郎戊午括民间粟己未籍图克坦乌登完颜重喜纳哈塔和硕家赀前仪封令魏璠上 
言巩昌帅完颜仲德沉毅有远谋臣请奉命往召不报戊辰起复侯挚为平章政事行京都路尚书省事己巳挚率兵行至封邱将士将溃挚止 
之乃与众还汴丙子诏罢括粟丁丑京城民杨兴刘仲温以入赀授官九月戊寅朔诏减亲卫军己丑军士杀郑门守者以出庚辰起张开及王 
义深范成为元帅完颜哈昭权参知政事乙未召民卖放下年军须钱上户田租如之闰月戊申朔遣使以玉鱼带弓矢赐兖王用安其父母妻 
皆赠封之又以世袭宣命十郡王宣命十玉兔鹘带十付用安其同盟可赐者即赐之辛亥遣张开乌实忻刘益高显率步军护陈留通许粮道 
罢贫民进献粮戊午招乡导己未有箭射入宫中书奸臣姓名明日再得之辛酉再括京城粟以御史大夫哈昭点检图克坦伯嘉等主之丙寅 
括粟使者完颜玖珠以粟有蓬稗杖杀孝妇于省门冬十月以前司农卿李焕飞语诏系左丞李蹊户部侍郎杨慥于狱以军储失计坐罪并除 
名焕遂权户部尚书寻赦残欠粮其应以粮事系者皆释之诏征诸道军期以十二月一日入援以汪世显为巩昌便宜总帅 【据续通鉴纲 
目补辑】 十一月丁未朔赐贫民粥己酉卫州军校白昼取丰备仓米壬子京城人相食癸丑诏曹门宋门放士民出就食壬戌诏将相入议事 
兖王用安率兵至徐州元帅王德全闭城不纳会刘安国与宿帅重僧努引兵入援至临涣用安使人劫杀之攻徐州久不下退保涟水制使因 
世英以用安不赴援还至宿州遇元兵死之丙寅兴宝军节度使赵伟袭据陕州杀行省阿布哈努色尔等诬以叛帝知其冤不能直授伟元帅 
左监军兼西安军节度使行总帅府事伟寻叛降于元十二月丙子以事势危急诏议亲出乙酉除扈从及留守京城官以萨布博索恩楚李蹊 
图克坦拜扎等率诸军扈从参知政事兼枢密院使完颜纳绅枢密副使兼知开封府萨尼雅布里城四面都总领完颜珠赫外城东面元帅博 
斯呼南面元帅珠嘉耀珠西面元帅崔立北面元帅富珠哩迈努等留守擢魏璠为翰林修撰如邓州招武仙入援丁亥帝御端门发府库及两 
府器皿宫人衣服赐将士戊戌官努阿里哈谋立荆王不果置不问庚子帝发南京与太后皇后诸妃别大恸行次公主苑太后遣中官持米肉 
徧犒军士辛丑至开阳门外麾百官使退诏谕戍兵曰社稷宗庙在此汝等壮士也毋以不豫进发之数便谓无功若保守无虞将来功赏岂在 
战士下众皆洒泣会巩昌元帅完颜呼沙呼至自金昌为帝言京西三百里之间无井灶不可往乃决议东行以呼沙呼为尚书右丞遂次陈留 
壬寅次杞县癸卯次黄城丞相完颜萨布之子安春有罪伏诛甲辰次黄陵堈乙巳诸将请幸河朔从之
　　二年春正月丙午朔济河北风大作后军不克济元兵追击南岸元帅完颜珠尔贺德喜赫舍哩额琳等俱死之建威都尉完颜额埒春叛 
降于元己酉帝哭祭战死士于河北岸皆赠官斩额埒春二弟以徇赦河朔招集兵粮议取卫州元帅富察官努将忠孝军千人东面元帅高显 
果毅都尉钮祜禄耀珠领军万人为前锋至蒲城庚戌帝次沤麻冈平章政事博索元帅哈萨喇乌达布继至辛亥博索攻卫州不克乙卯闻元 
兵渡河而北至卫州之西南遂退师丁巳战于白公庙博索败绩弃军东遁元帅刘益上党公张开走死戊午帝进次蒲城复还魏楼村李辛自 
汴京出奔伏诛己未帝以博索败弃六军与副元帅和尔和六七人夜渡河走归德庚申诸军知帝巳弃军出走遂大溃辛酉司农大卿富察世 
达元帅完颜呼图自归德西门奉迎帝入于归德遣奉御珠嘉塔克实布后弟图克坦肆喜往汴京奉迎两宫博索还自蒲城聚兵于大桥不敢 
入壬戌召之至亲数其罪下狱籍其家财以赐将士人予金一两博索及其子呼图哩皆死狱中以右丞完颜呼沙呼行省事于徐州官努再请 
率兵北渡纽勒欢不可遣归德知府行户部尚书富察世达都转运使张俊民如陈蔡取粮以元帅李琦王璧护之戊辰京城西面元帅崔立与 
其党韩铎药安国等作乱杀完颜纳绅完颜萨尼雅布勒兵入见太后乃遣韩铎以太后命召卫王子从恪封为梁王监国立自称左丞相都元 
帅增羣臣爵位有差凡除拜皆以监国为辞开封判官李禹翼弃官去户部主事郑着召不起右副点检温都阿里左右司员外郎聂天骥御史 
大夫费摩阿固岱谏议大夫左右司郎中乌克逊纳绅左副点检完颜阿萨尔奉御莽格讲议富察琦并死之立遂送欵于元军癸酉元将苏布 
特进兵汴京甲戌立阅随驾官属军民子女于省署禁民间嫁娶括京城财是时两宫值变不果行塔克实布以其父耀珠肆喜以其妻夺门而 
出至归德帝惊问两宫何如二人奏京城军变不得出帝曰汝妻汝父独得出耶怒斩之乙亥遣提点近侍局事伊喇寍古如徐州相地形察仓 
库虚实白华如邓州召兵二月丙子朔鱼山总领张巘杀元帅完颜呼图巘寻为从宜严禄所诛括归德城中粮留元帅官努忠孝军四百五十 
人都尉马用军二百八十余人余尽赴宿徐陈三州就粮三月乙丑知归德府权参知政事实嘉钮勒欢乞尽散卫兵出城就食官努私与国用 
安谋邀帝幸海州不从蔡帅乌库哩镐以粮四百余斛至归德表请临幸帝从之遣学士乌库哩布什谕蔡州人戊辰官努以忠孝军作乱攻杀 
马用及尚书左丞李蹊权参知政事实嘉钮勒欢点检图克坦长乐及从官三百余人帝赦官努暴钮勒欢罪状以官努为枢密副使辛未授官 
努参知政事兼左都元帅官努徙帝居照碧堂禁诸臣毋入奏对帝叹曰自来姑息之仁适足以误事且恨朕不知用人致为此辈所困耳遂与 
内局令宋珪等谋诛之夏四月壬午徐州行省完颜呼沙呼执王德全并其子诛之及其党王琳杨璝锡默延寿召经历商瑀用之鱼山从宜严 
禄叛归涟水庚寅陈州都尉李顺尔杀行省钮祜禄纳绅及招抚使刘天起送欵于崔立张俊民李琦奔汴京王璧还归德癸巳崔立以梁王从 
恪荆王守纯及诸宗室男女五百余人至青城皆及于难甲辰邓州节度使伊喇瑗以城叛既而亡入于宋六月己卯官努及其党阿里哈博济 
皆伏诛帝御双门赦忠孝军以安反侧以范陈僧王善尔为元帅统领之遂决策迁蔡诏蔡息陈颍各以兵来迓中京留守乌凌阿呼图弃城奔 
蔡壬午中京陷留守强伸死之戊子召徐州行省完颜呼沙呼赴行在所以穆延乌登代行省事郭恩为总帅兼节度使辛卯帝发归德留元帅 
王璧守之壬辰次亳州避雨双沟寺中见艾蒿满目无一人迹喟然叹曰生灵尽矣癸巳命亳州节度使王进同知节度使王宾征民丁运铁甲 
糗粮留权参政张天纲董之临淄郡王王义深据灵壁望口寨以叛遣近侍直长钮祜禄温绰将徐宿兵讨之义深败走入宋丙申亳州镇防军 
崔富格杀守臣王宾等张天纲以便宜授富格节度使罢运铁甲糗粮州人乃安己亥帝入蔡州百姓迎者千人拜伏道左帝令近侍谕以朕实 
自惭令汝等无忘祖宗之德众皆泣下 【按哀宗避雨双沟寺及入蔡时其爱民之意虽势极仓猝而举念不忘金史俱失载兹从弘简录补 
入】 召武仙会兵入援徐州行省穆延乌登赴蔡州起复致仕萨布代行省事秋七月癸卯朔曲赦蔡州管内杂犯死罪以下弛门禁通众货蔡 
人便之乙巳以乌库哩镐为御史大夫总帅如故张天纲为御史中丞仍权参政完颜药师为镇南军节度使兼蔡州管内观察使戊申乌库哩 
布什兼息州刺史权元帅右都监行帅府事罗索签枢密院事己酉选室女备宫中使令巳得数人以右丞呼沙呼谏留识文义者一人余听自 
便乙卯遣魏璠征武仙兵丁巳护卫布什舒噜负祖宗御容至自汴敕有司奉安于干元寺前御史大夫富察世达东面元帅博斯呼自汴来归 
辛酉武仙刧将士谋取宋金州行至浙水众溃行六部尚书卢芝侍郎石玠奔归蔡州仙追杀玠芝遁去丁卯定进马迁赏格西山帅臣范真姬 
汝作等各以马进凡得千余匹以穆延乌登领之遣使分诣诸道选兵会于蔡得精锐万人军威稍振己巳以富察世达为吏部侍郎权行六部 
尚书八月癸酉朔以秦州元帅钮祜禄乌展权参知政事行省事于陕西谕以蜡书期九月中征兵会于饶风关欲出宋不意以取兴元甲戌元 
王檝使宋还宋以军护之帝闻之惧丁丑帝阅兵于见山亭乙酉元召宋兵攻唐州元帅右监军乌库哩黑汉死于战主帅富察某为部兵所食 
城破宋人求食人者尽戮之宋人驻兵息州南丙戌诏权参政穆延乌登签枢密院事罗索行省院于息州丁亥乌库哩镐权参知政事乌凌阿 
呼图为殿前都点检庚寅初设四隅机察官壬辰息州行省穆延乌登袭宋人于中渡店斩获甚众乙未万年节州郡以表来贺二十余所九月 
癸卯朔命蔡州都军内族阿噜岱使宋借粮帝谕之曰宋人负朕深矣朕自即位以来戒饬边将毋犯南界边臣有请征讨者未尝不切责之向 
</div>
    <div class="pagination">
<a href="续通志_page105.html">上一页</a><span>...</span><a href="续通志_page101.html">101</a><a href="续通志_page102.html">102</a><a href="续通志_page103.html">103</a><a href="续通志_page104.html">104</a><a href="续通志_page105.html">105</a><span class="current-page">106</span><a href="续通志_page107.html">107</a><a href="续通志_page108.html">108</a><a href="续通志_page109.html">109</a><a href="续通志_page110.html">110</a><a href="续通志_page111.html">111</a><span>...</span><a href="续通志_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
