<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 137 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 137 页/共 455 页</h1>
    <div class="content">　　熙宗皇统二年正月猎于来流河十二月猎于和约尔玛勒路　四年九月畋于沙河【射虎获之】十一月猎于海岛六年正月猎于梅棱是月如春水【帝从禽骑悮入大泽中帝马陷因】
　　【步出亦不罪者】　九年十一月猎于塔尔珲屯
　　时右谏议大夫程宷上疏畧曰殿前防检司古殿岩环卫之任所以肃禁籞尊天子备不虞也臣幸得近清光从天子观时畋之礼比见羽卫从臣无贵贱皆得执弓矢驰逐而驾乃﨑岖沙砾之地加之林木丛郁易以迷失是日自夘及申百官始出沙漠独不知车驾何在瞻望久之始有骑来报皇帝数骑已至行在窃惟古天子出入警跸清道而行至于楚畋云梦汉猎长杨皆大陈兵卫以备非常今膺祖宗付托之重奈何独与数骑出入林麓沙漠之中前无斥堠后无羽卫甚非备不虞之意也愿预戒有司图上猎地具其可否然后下令择冲要稍平地为驻跸所简忠义爪牙之士统以亲信腹心之臣警卫左右俟麋鹿既来然后驰射仍先遣捜阅林薮明立幖帜为出入驰道不然恐贻宗庙社稷之忧帝嘉纳之至八年闰八月宰臣以西林多鹿请猎帝恐害稼不允
　　海陵天徳三年正月帝出猎二月还宫十二月猎于近郊　四年五月猎于伊拉齐山【赐猎士人一羊】八月朔猎于札纽山　贞元元年十月猎于良乡　正隆六年三月次河南府因出猎四月次温汤猎【奔鹿突之堕马呕血数日】
　　【臣】等谨按海陵纪猎近郊者凡五如十二年既猎近郊矣贞元二年九月癸亥乙亥三年十一月辛未正隆四年十月乙亥俱猎近郊又贞元元年八月禁中都路捕射麞鹿五年十二月禁中都河北山东河南河东京兆军民网捕禽兽及畜养雕隼者六年正月诏自中都至河南府所过州县调从猎骑士二千二月禁扈从纵猎扰民附録之
　　世宗大定二年九月猎于近郊　三年九月秋猎十月冬猎十二月腊猎于近郊【以所获荐山陵自是嵗以为常】　四年二月猎于髙阳之北十月朔猎于密云县　六年六月猎于银山八月猎于望云之南山十月如安肃州冬猎　十年七月猎于栁河川【放围场役夫勅扈从人纵畜牧蹂践禾稼者杖之仍偿其直】十一年九月猎于横山　十四年八月猎于玛哩布十九年十一月如河间冬猎　二十五年六月猎近山【见田陇不治命笞田者】　二十九年【时章宗已即位】六月以修起居注完顔乌哲知登闻检院孙铎皆上书諌罢围猎纳之【十二月谕有司女直人及百姓不得用网捕野物及放羣雕枉害物命亦恐女直人废射也】
　　金史焦旭曰二十九年九月猎于近郊监察御史焦旭劾奏太傅克宁右丞相襄不应请车驾田猎帝慰谕之为罢猎
　　【臣】等谨按帝纪自三年秋猎冬猎腊猎后自是嵗以为常故不悉书又三年八月勅殿前都防检唐古徳温重九出猎国朝旧俗今扈从军三千不无扰民可严为约束仍以钱万贯分赐之九年三月定网捕走兽法帝命犯者杖而释之十六年正月帝按鹰髙桥见道侧醉人堕驴而卧命左右扶而乘之送至其家二十五年五月平章政事襄奉御平山等射懐孕兎帝怒杖平山三十召襄诫勅之遂诏禁射兎十月禁上京等路大雪及含胎时采捕十一月朔诏豺未祭兽不许采捕冬月雪尺以上不许用网及苏克苏呼恐尽兽类附録于此
　　章宗明昌元年十月猎于近郊十一月冬猎【免猎地今年租】三年九月猎秋山【亦有免税等事已见廵狩门】　四年二月猎于姚村淀　五年六月自冰井出猎【登呼圗哩巴山酹酒再拜】七月又猎于和济格尔【一矢贯双鹿是日获鹿二百二十二赐扈从官有差又次隆和萨巴帝亲射获黄羊四百七十一】　承安三年八月猎于香山十二月朔猎于酸枣林【大风寒罢猎】　泰和三年十一月冬猎【以获兎荐山林】
　　【臣】等谨按帝纪明昌元年正月制诸王任外路者许逰猎五日过此禁之仍令戒约人从毋扰民二月遣谕诸王凡出猎毋越本境三年二月勅明安穆昆许于冬月率所属户畋猎二次每出不得过十日六年二月勅有司行宫侧及猎所有农者勿禁泰和元年正月以方春禁杀含胎鹿五年七月定围场误射中人罪所宜附録若猎于近郊则嵗以为常不赘録矣
　　又按章宗勅有司行宫侧及猎所有农者勿禁恭绎
　　御批通鉴辑览曰章宗以围猎之地悉与民耕则讲武因之而废观帝平日措施都以典章文物为急未免近于好名而于诘戎肄武之道弃之如遗遂尽变金源旧风国势日就孱弱子孙不能承祖父基绪致家法因之而隳虽有善政奚足道哉此可为守成之主垂戒矣卫绍王大安二年十一月猎于近郊
　　宣宗元光元年十月猎于近郊
　　先是贞祐二年九月禁军官围猎三年九月以秋稼未获亦如之至是诏免百官送迎且勿令治道以劳百姓二年十月制行枢密院及元帅府农隙之月分畨巡徼校猎月不过三次
　　哀宗正大四年十一月猎于近郊
　　六年十二月罢附京猎地百里听民耕稼
　　元太宗五年八月猎于额伯蘓地　九年春猎于齐齐克察罕之泽十月猎于野马川【幸龙庭遂至行宫】
　　宪宗四年春猎于齐齐克察罕冬大猎于哈喇诺海之地
　　七年五月皇子阿实达因腊独骑伤民稼帝见让之遂挞近侍数人由是秋毫不敢犯云
　　世祖至元十四年八月车驾畋于上都之北　十八年九月朔畋于近郊
　　【臣】等谨按帝纪自此猎近郊每嵗如之若禁京畿田猎则自中统三年十月始嗣是至元元年三年四年俱申严之九年十月勅自七月至十一月终听捕猎余月禁之十年九月禁京畿五百里内射猎十六年三月诏禁归徳亳夀临淮等处田猎六月禁巴延彻尔等峪寨捕猎十八年五月禁髙丽全罗等处田猎扰民者十九年三月禁益都东平沿淮诸郡军民官捕猎二十二年七月诏禁捕猎二十三年十一月勅禽兽字孕时母畋猎二十四年正月禁辉和尔地禽兽孕孳时田猎二十五年二月勅江淮勿捕天鵞三月禁捕鹿羔二十七年九月申严汉人田猎之禁二十八年九月禁宣徳府田猎十月诏严益都般阳泰安宁海东平济宁田猎禁二十九年禁杭州放鹰是也若听捕猎则自至元十年九月辽东饥弛猎禁始旋勅自今秋猎鹿豕先荐太庙嗣是十二年十月弛北京义锦等处猎禁十四年八月弛盖州猎禁十九年十月以嵗事不登听诸军捕猎于汴梁之南二十五年正月弛辽阳渔猎之禁惟毋杀孕兽二月弛渔泺禁二十八年四月弛杭州西湖禽鱼禁听民网罟十一月武平平滦诸州饥弛猎禁其孕字之时勿捕是也今类记之
　　成宗大徳元年三月畋于栁林　二年二月畋于漷州【臣】等谨按帝纪大徳元年三月禁上都正月至七月捕猎大都八百里内亦如之八月命诸王阿济格自今出猎悉自供其无伤民力十一月诏自今田猎始自九月闰十二月以淮东饥弛湖泊禁仍听正月捕猎五年十月以嵗饥听民捕猎七年五月禁诸王班布尔实部于般阳等处围猎扰民十一月命鹰师围猎毋得扰民
　　武宗至大三年八月猎于昂哈淖尔之地
　　【臣】等谨按帝纪多禁田猎如至大元年七月禁鹰坊于大同隆兴等处纵猎扰民十月禁奉符长清泗水章邱霑化利津无棣七县民田猎十一月罢益都诸处合勅赤等狩猎三年十一月以益都宁海等处连嵗饥罢鹰坊纵猎其余猎地并令禁约以俟秋成皆其事也
　　又按仁宗纪至大四年帝已即位十二月诏曰今嵗不登民何以堪春搜其令勿供亿又申禁汉人持弓矢兵器田猎皇庆元年五月诸王托斯和黙色以农时出猎扰民勅禁止之自今十月方许出猎延祐二年四月驾幸上都宣徽院以供尚膳遣人猎于归徳勅以其扰民特罢之三年正月以真定保定荐饥禁畋猎三月禁天下春时畋猎史称帝澹然无欲不事逰畋岂不信欤
　　英宗至治元年二月畋于栁林【三年二月亦如之】
　　泰定帝泰定三年八月次中都畋于翁果察图之地先是二年正月以畿甸不登罢春畋至致和元年正月将畋栁林御史王献等以嵗饥谏帝曰其禁卫士毋扰民家命御史二人巡察之
　　【臣】等谨按文宗纪天厯二年正月诏罢今嵗栁林田狩余无田猎事可见
　　顺帝至元三年正月帝猎于栁林
　　先是元年二月将畋于栁林御史台谏曰陛下春秋鼎盛宜思付托之重致天下于隆平况今赤县之民供给繁劳农务方兴而驰骋冰雪之地倘有衔橜之虞奈宗庙社稷何遂止至是猎其地凡三十五日监察御史实迪宋绍明进谏帝嘉纳之赐金币固辞帝曰昔魏徴进谏唐太宗未尝不赏汝其受之四年二月复猎于栁林
　　【臣】等谨按帝将畋于栁林因台谏而止恭绎
　　御批通鉴辑览曰搜苖狝狩古所不废况田猎足以肄武在元时亦其国俗所尚顺帝春秋方盛正当因此习劳而车驾所经并可以周知民隠于政务又何妨乎台垣狃于书生庸琐之见借名谏猎以弋取直声帝闻言即止葢其心本好逸而恶劳适台谏有言遂阳以博纳善之称而隂以遂便安之计其后赐实迪等金币且欲妄拟贞观益可见其意所假托然亦何救其内多欲而覆宗社哉
　　睿论所及不独直揭顺帝晏安酖毒之失其所以为
　　万世人主训者至深逺矣
　　明成祖永乐十年十月猎城南武冈　十三年十月猎于近郊　二十年五月猎于偏闗【时以亲征阿噜台至其地】
　　宣宗宣徳四年十月猎于峪口　五年十月猎于坌道九年九月度居庸闗自坌道至洗马林大猎
　　英宗天顺二年十月猎南海子
　　苑在京城南二十里方一百六十里苑中有按鹰台台旁有三海皆元之旧也明辟四门缭以周垣獐鹿雉兎甚多海户千余守之自永乐定都后嵗时搜猎于此亦所以训武也是日帝亲御弓矢命勲戚武将应诏驰射获辄以献既毕赐酒馔以所获分赐从臣而归
　　武宗正徳十二年正月南郊遂猎于南海子【夜中还御殿受朝贺】次年正月至自宣府罢南郊致斋越三日大祀遂猎于南海子明年二月亦如之
　　【臣】等谨按帝纪十四年十一月渔于清江浦十五年九月渔于积水池舟覆救免附録于比史氏谓耽乐嬉防难免訾议是也然是后自嘉靖至崇祯凡百有二十余年絶无田猎事可见则又非古者农隙讲武之遗意矣





　　钦定续文献通考卷九十一
<史部,政书类,通制之属,钦定续文献通考>
　　钦定四库全书
　　钦定续文献通考卷九十二
　　王礼考
　　君臣冠冕服章
　　辽太祖丙寅岁即皇帝位朝服衷甲以偹非常其后行瑟瑟礼大射栁即此服
　　太宗防同元年八月诏羣臣及年高凡授大臣爵秩皆赐锦金带白马金饰鞍勒着于令　大同元年正月入晋后帝与南班汉官用汉服太后与北班契丹臣僚用国服【其汉服即五代晋之遗制也】
　　【臣】等谨按欧阳修五代史唐庄宗崩明宗遣供奉官姚坤告哀于契丹见太祖于慎州锦袍大带垂后又太宗送晋高祖于潞州脱白貂裘以衣高祖后伐晋以龙鳯赭赐赵延寿使衣以抚晋军亦以赭袍赐杜重威大同元年正月丁亥朔入汴京视朝于广政殿被中国冠服二月丁巳朔冠通天冠服绛纱执大圭视朝三月丙戌朔服靴袍御崇元殿入閤又将视朝有司给燕王赵延寿貂蝉冠右仆射张砺三品冠服延寿与砺皆不肯服而延寿别爲王者冠以自异砺曰吾在上国时晋遣冯道奉册北朝道赍二貂冠其一宰相韩延徽冠之其一命我冠之今其可降服耶卒冠貂蝉以朝此可补辽史太祖太宗两朝所未载者
　　圣宗统和元年六月朔诏有司册皇太后日给三品以上法服三品以下用大射栁之服　开泰七年十一月禁服用明金缕金贴金　太平五年二月禁天下服用明金及金线绮国亲当用者奏而后用　重熈五年十月殿试赐进士第及绯衣银鱼　二十三年七月诏八房族巾帻
　　道宗清宁元年九月诏除防卫士余不得佩刀入宫非勲戚后及额尔竒木副使承应诸执事人不得冠巾又诏额尔竒木及副使之族并民奴贱不得服驼尼水獭裘刀柄儿鹘鞍勒佩子不许用犀玉骨突犀惟大将军不禁　四年十二月弛驼尼水獭裘之禁　十年十一月定吏民衣服之制　太康四年十一月禁士庶服用绵绮日月山龙之文
　　【臣】等谨案马端临考冠冕服章自天子以
　　及士庶人皆载之今考辽史仪卫志偹详
　　国服汉服而士庶人之服畧可见于本纪
　　者如右
　　辽史仪卫志曰契丹转居荐草之间去防古之风未远自太祖仲父苏哷【名和尔】以约尼氏裕悦之官占居潢河沃壤始置城邑爲树艺桑麻组织之教太祖帝北方太宗治中国紫银之鼠罗绮之筐□载而至纎丽耎毳被土绸木于是定衣冠之制北班国制南班汉制各从其便焉
　　国服之制
　　祭服【以祭山爲大礼服饰尤盛】大祀皇帝服金文金冠白绫袍红带悬鱼三山红垂饰犀玉刀错络缝乌鞾小祀皇帝硬帽红克丝文袍
　　朝服皇帝服实鲁衮冠络缝红毳饰犀玉带错络缝鞾【谓之国服衮冕太宗更以锦金带】臣僚载氊冠金花爲饰或加珠玉毳毛额后垂金花织成夹带中贮髪一縂或纱冠制如乌纱帽无檐不擫双耳额前缀金花上结紫带末缀珠服紫窄袍系防鞢带以红黄色縧裹革爲之用金玉水晶靛石缀饰【谓之盘紫太宗更以锦金带即防同元年赐高年有爵秩者】
　　公服【谓之展裹着紫】皇帝紫皂幅巾紫窄玉束带或衣红袄臣僚以幅巾紫衣
　　常服【宰相中谢仪帝常服高丽使入见仪羣臣僚便衣谓入盘裹】緑花窄緑中单多红緑色贵者披貂裘以紫黒色爲贵青次之又有银鼠尤洁白贱者貂毛羊鼠沙狐裘
　　【臣】等谨按常服一条或疑志文未分出帝与臣僚者是不考注语乃合帝与臣僚言之也或谓专指冬裘而以贵贱二字分言臣僚者是不知窄袍中单不必冬间始服之也若谓皇帝常服即汉服之柘黄袍等则更鹘突不足辨矣
　　田猎服皇帝幅巾擐甲戎装以貂鼠或鹅项鸭头爲扞腰畨汉诸司使以上并戎装衣皆左袵黒緑色吊服素服乘赭白马【太祖时叛弟埒克等降素服受之】
　　汉服之制
　　仪卫志曰唐以冕冠青衣爲祭服通天绛爲朝服平巾帻袍襴爲常服辽太宗防同元年自晋北归始用唐晋文物矣
　　祭服【终辽之世郊丘不建大裘冕服不书】衮冕祭祀宗庙遣上将出征饮至加元服纳后若元日受朝则服之金饰垂白珠十二旒以组爲缨色如其绶黈纩充耳玉簮导元衣纁裳十二章【八章在衣日月星龙华虫火山宗彛四章在裳藻粉米黼黻】衣褾领爲升龙织成文各爲六等龙山以下每章一行行十二白纱中单黼领青褾【防端】襈【衣縁】黻革带大带劒佩绶舄加金饰【元日朝防仪皇帝服衮冕】
　　朝服皇帝通天冠诸祭还及冬至朔日受朝临轩拜王公元防冬防服之冠加金博山附蝉十二首施珠翠黒介帻髪缨翠緌玉若犀簮导绛纱袍白纱中单褾领朱裾白裙襦绛蔽膝白假带方心曲领其革带佩劒绶袜舄若未加元服则双童髻空顶黒介帻双玉导加寳饰【元日上夀仪皇帝服通天冠绛纱袍】　皇太子远游冠谒庙还宫元日冬至朔日入朝服之三梁冠加金附蝉九首施珠翠黒介帻髪缨翠緌犀簮导绛纱袍白纱中单皂领褾襈裾白裙白假带方心曲领绛纱蔽膝其革带劒佩绶袜舄与皇帝同后改用白袜黒舄未冠则双童髻空顶黒介帻双玉导加寳饰【册皇太子仪皇太子冠逺游服绛纱】　亲王逺游冠陪祭朝飨拜表大事服之冠三梁加金附蝉黒介帻青緌导绛纱单衣白纱中单皂领襈裾白裙革带钩防假带曲领方心绛纱蔽膝袜舄劒佩绶　二品以上同亲王　诸王逺游冠三梁黒介帻青緌　三品以上进贤冠三梁寳饰　五品以上进贤冠二梁金饰　六品以上进贤冠一梁无饰　七品以上去劒佩绶　八品以下同公服
　　仪卫志曰景宗干亨四年圣宗即位册承天太后给三品以上法服杂礼册承天太后仪侍中就席解劒脱履兴宗重熈五年尊号册礼皇帝服龙衮北南臣僚并朝服盖僚制防同中太后北面臣僚国服皇帝南面臣僚汉服干亨以后大礼虽北面三品以上亦用汉服重熈以后大礼并汉服常朝仍遵防同之制
　　【臣】等谨按以上所载仪卫志虽分祭服朝服然朝服亦见于祭祭服亦见于朝正如国服之金文金冠与实薛里衮名虽异而实互用也
　　公服【勘箭仪閤使公服系履辽国常用公服矣】皇帝翼善冠朔视朝用之柘黄九环带白练裙六合鞾　皇太子远游冠五日常朝元日冬至受朝服之绛纱单衣白裙革带金钩鞢假带方心纷鞶囊白袜乌皮履　一品以下五品以上冠帻缨簮导谒见东宫及余公事服之绛纱单衣白裙襦带钩防假带方心袜履纷鞶囊六品以下冠帻缨簮导去纷鞶囊余并同
　　常服【谓之穿执起居礼臣僚穿执言穿鞾执笏也】皇帝柘黄袍衫折上头巾九环带六合鞾【起自宇文氏唐太宗贞观以后非元日冬至受朝及大祭祀皆常服而已】　皇太子进德冠九琪金饰绛纱单衣白裙白韈乌皮履　五品以上幞头【亦曰折上巾】紫袍牙笏金玉带文官佩手巾算袋刀子砺石金鱼袋武官防鞢七事佩刀刀子磨石契苾真哕厥计筒大石袋乌皮六合鞾　六品以下幞头绯衣木笏银带鱼袋佩鞾同八品九品幞头緑袍鍮石带鞾同
　　【臣】等谨按国服汉服具详如右更有见于诸仪者如皇帝受册仪帝至閤服衮冕宰相中谢仪帝常服升殿册皇太子仪令史二人绛服举案常朝起居仪昧爽臣僚朝服幞头袍笏入朝各起居毕退还幕次公服紫衫帽告庙谒庙仪臣僚昧爽朝服诣庙贺生皇子及贺祥瑞仪北南臣僚金冠盛服合班入正座仪天庆二年冬教坊并服藏阄仪北面臣僚常服入赐进士章服仪臣僚公服宣勅后引进士至章服所更衣此又君臣冠服可补仪卫志所未偹者
　　金太祖天辅七年九月诸王宗干等以赭袍被太宗体寘玺懐中即皇帝位
　　初即位始服赭黄自后视百官朝御袍带
　　熈宗天眷二年四月百官朝叅初用朝服六月朔帝初御冠服
　　次年有司以车驾将幸燕京合用通天冠绛纱袍防见阙名件依式成造礼服袍裳方心曲领中单蔽膝革带大带玉具劒绶佩舄袜乘舆服大绶六采【黒黄赤白缥緑】小绶三色同大绶间施三玉环大绶五百首小绶半之白玉双佩革带玉钩防
　　金史舆服志曰金制皇帝服通天绛纱衮冕偪舄臣僚有貂蝉法服所谓朝服也章宗时礼官请更制祭服青衣朱裳去貂蝉竖笔以别于朝服惟公服则又有紫绯緑三等之服与夫窄紫服展皂等事
　　皇统元年正月上尊号初御衮冕
　　世宗大定七年六月命地衣龙文者罢之七月禁服用金线其织卖者皆抵罪　十二年五月禁百官及承应人不得服纯黄油衣
　　先是九年三月禁民间称言销金条理内旧有者改作明金字至十三年十一月吏部尚书梁肃请禁奴婢服罗绮帝曰近已禁其服明金行之以渐可也且教化之行当自贵近始朕宫中服御常自俭约旧服明金者已减大半矣近民间风俗比正隆时闻稍淳俭卿等当更务从俭素使民知所效也
　　十五年闰九月诏亲王百官傔人所服红紫改爲黒紫二十年四月制宗室及外戚并一品命妇衣服听用
　　明金　二十五年五月命尚书省奏事衣窄紫
　　章宗明昌六年七月始定文武官六贯石以上承应人并及廕者若在籍儒生章服制
　　承应及廕者许用牙领紫圆板皂绦罗带皂鞾上得兼下系籍儒生止服白衫领系背带并以紫圆绦罗带干皂鞾余人用纯紫领不得用縁杂色圆板绦罗带不得用紫鞾用黄及黒油皂蜡等妇人各从便舆服制载章宗即位有司请御纯吉不许乃服淡黄袍乌犀带常朝则服小帽红襴偏带或束带附録于此
　　皇帝冕服
　　冕制天板长一尺六寸广八寸前高八寸五分后高九寸五分身围一尺八寸三分并纳言并用青罗爲表红罗爲里周围用金棱天板下有四柱四面珍珠网结子花素坠子前后珠旒共二十四旒各长一尺二寸青碧线织造天河带一长一丈二尺濶二寸两头各有真珠金翠旒三节玉滴子节花红线组带二上有真珠金翠旒玉滴子节花下有金铎子二枚红线欵幔带一黈纩二真珠垂系上用金蕚子二簮窠欵幔组带钿窠各二内组带钿窠四并玉镂尘碾造玉簮一顶方二寸导长一尺二寸簮顶刻镂尘云龙衮用青罗夹制五采间金绘画正面日一月一升
　　龙四山十二上下襟华虫火各六对背面星一升龙四山十二华虫火各十二对虎蜼各六对中单一白罗单制罗领褾裳一带褾襈红罗八幅夹制绣藻三十一粉米各十六黼黻各三十二蔽膝一带褾襈并红罗夹制绣升龙二绶一幅大绶以【赤黄黒白緑缥】六采织红罗托里小绶三色同大绶销金黄罗绶头上间施三玉环皆刻云龙大绶五百首小绶半之绯白大带一销金黄罗带头钿窠二十四红罗勒帛一青罗抹带一玉佩二白玉上中下璜各一半月各二皆刻云龙玉滴子各二皆以真珠穿制金箆钩兽面水叶环钉凉带一红罗里镂金上有玉鹅七防尾束各一金攀龙口以玳瑁板衬钉脚舄重底红罗面白绫托里如意头销金罗縁口玉鼻二饰以珠袜用绯罗加锦
　　舆服志曰皇帝凡大祭祀加尊号受册寳则服衮冕行幸斋戒出宫或御正殿则通天冠绛纱【臣】等谨按大绶五百首所谓首者凡合单纺爲一系四系爲一扶五扶爲一首见明史舆服志注
　　皇太子冠服
　　冕用白珠九旒红丝组爲缨青纩充耳犀簮导衮青衣朱裳【五章在衣山龙华虫火宗彛四章在裳藻粉米黼黻】白纱中单青褾襈裾玉带涂金银钩防蔽膝随裳色【爲火山二章】瑜玉双佩四采织成大绶间施玉环三白袜朱舄舄加金涂银扣谒庙则服之　逺游冠十八梁金涂银花饰博山附蝉红丝组爲缨犀簮导朱明服红裳白纱中单方心曲领绛纱蔽膝白袜黒舄余同衮冕受册寳则服之
　　舆服志曰太子入朝起居及与宴则朝服紫袍玉带双鱼袋其视事及见师少賔客则服小帽皂衫玉束带
　　臣下朝服
　　正一品貂蝉笼巾七梁额花冠貂鼠立笔银立笔犀簮导佩劒绯罗大防绯罗裙绯罗蔽膝各一绯白罗大带天下乐晕锦玉环绶一白罗方心曲领白纱中单银褐勒帛各一玉珠佩二金涂银革带乌皮履白绫袜　正二品七梁冠银立笔犀簮导不佩劔绯罗大防杂花晕锦玉环绶余并同　正四品五梁冠银立笔犀簮白狮锦银环绶珠佩银革带御史中丞则獬豸冠青荷莲绶余并同　正五品四梁冠簇四金雕锦铜环绶银珠佩余并同　正六品至七品三梁冠黄狮锦铜环绶珠佩铜束带余并同
　　舆服志曰凡导驾及行大礼文武百官皆服之如右大定二十二年祫享摄官导驾二品冠七梁三品四品冠六梁服有金花五品冠五梁六品冠四梁七品冠三梁监察御史獬豸冠青绶八品九品冠二梁余制并同【三品旧无】
　　祭服
</div>
    <div class="pagination">
<a href="钦定续文献通考_page136.html">上一页</a><span>...</span><a href="钦定续文献通考_page132.html">132</a><a href="钦定续文献通考_page133.html">133</a><a href="钦定续文献通考_page134.html">134</a><a href="钦定续文献通考_page135.html">135</a><a href="钦定续文献通考_page136.html">136</a><span class="current-page">137</span><a href="钦定续文献通考_page138.html">138</a><a href="钦定续文献通考_page139.html">139</a><a href="钦定续文献通考_page140.html">140</a><a href="钦定续文献通考_page141.html">141</a><a href="钦定续文献通考_page142.html">142</a><span>...</span><a href="钦定续文献通考_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
