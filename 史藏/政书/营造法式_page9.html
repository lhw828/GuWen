<!DOCTYPE html>
<html>
<head>
    <meta charset="UTF-8">
    <title>营造法式 - 第 9 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>营造法式 - 第 9 页/共 53 页</h1>
    <div class="content">　　造版櫺窓之制髙二尺至六尺如间广一丈用二十一櫺若广増一尺即更加二櫺其櫺相去空一寸广二寸厚七分【并为定法】其余名件长及广厚皆以窓每尺之髙积而为法
　　版櫺每窓髙一尺则长八寸七分
　　上下串长随间广其广一寸【如窓髙五尺则厚二寸若増髙一尺加一分五厘减亦如之】
　　立颊长视窓之髙广同串【厚亦如之】
　　地栿长同串【每间广一尺则广四分五厘厚二分】
　　立旌长视髙【每间广一尺则广三分五厘厚同上】
　　横钤长随立旌内【广厚同上】
　　凡版窓于串下地栿上安心柱编竹造或用隔减窓坐造若髙三尺以下只安于墙上【令上串与门额齐平】
　　截间版帐
　　造截间版帐之制髙六尺至一丈广随间之广内外并施牙头防缝如髙七尺以上者用额栿搏柱当中用腰串造若间逺则立槏柱其名件广厚皆取版帐每尺之广积而为法
　　槏柱长视髙每间广一尺则方四分
　　额长随间广其广五分厚二分五厘
　　腰串地栿长及广厚皆同额
　　搏柱长视额栿内广其广厚同额
　　版长同搏柱其广量宜分布【版及牙头防缝难子皆以厚六分为定法】牙头长随搏柱内广其广五分
　　防缝长视牙头内髙其广二分
　　难子长随四周之广其广一分
　　凡截间版帐如安于梁外乳栿劄牵之下与全间相对者其名件广厚亦用全间之法
　　照壁屏风骨【截间屏风骨四扇屏风骨其名有四一曰皇邸二曰后版三曰扆四曰屏风】
　　造照壁屏风骨之制用四直大方格眼若每间分作四扇者髙七尺至一丈二尺如只作一段截间造者髙八尺至一丈二尺其名件广厚皆取屏风每尺之髙积而为法
　　截间屏风骨
　　桯长视髙其广四分厚一分六厘
　　条桱长随桯内四周之广方一分六厘
　　额长随间广其广一寸厚三分五厘
　　搏柱长同桯其广六分厚同额
　　地栿长厚同额其广八分
　　难子广一分二厘厚八厘
　　四扇屏风骨
　　桯长视髙其广二分五厘厚一分二厘
　　条桱长同上法方一分二厘
　　额长随间之广其广七分厚二分五厘
　　搏柱长同桯其广五分厚同额
　　地栿长厚同额其广六分
　　难子广一分厚八厘
　　凡照壁屏风骨如作四扇开闭者其所用立防搏肘若屏风髙一丈则搏肘方一寸四分立防广二寸厚一寸六分如髙増一尺即方及广厚各加一分减亦如之
　　隔截横钤立旌
　　造隔截横钤立旌之制髙四尺至八尺广一丈至一丈二尺每间随其广分作三小间用立旌上下视其髙量所宜分布施横钤其名件广厚皆取每间一尺之广积而为法
　　额及地栿长随间广其广五分厚三分
　　搏柱及立旌长视髙其广三分五厘厚二分五厘横钤长同额广厚并同立旌
　　凡隔截所用横钤立旌施之于照壁门窓或墙之上及中缝截间者亦用之或不用额栿搏柱
　　露篱【其名有五一曰防二曰栅三曰据四曰藩五曰落今谓之露篱】
　　造露篱之制髙六尺至一丈广八尺至一丈二尺下用地栿横钤立旌上用榻头木施版屋造每一间分作三小间立旌长视髙栽入地每髙一尺则广四分厚二分五厘曲枨长一寸五分曲广三分厚一分其余名件广厚皆取每间一尺之广积而为法
　　地栿横钤每间广一尺则长二寸八分其广厚并同立旌
　　榻头木长随间广其广五分厚三分
　　山子版长一寸六分厚二分
　　屋子版长同榻头木广一寸二分厚一分
　　沥水版长同上广二分五厘厚六厘
　　压脊垂脊木长广同上厚二分
　　凡露篱若相连造则每间减立旌一条【谓如五间只用立旌十六条之类】其横钤地栿之长各加一分三牦版屋两头施搏风版及垂鱼惹草并量宜造
　　版引檐
　　造屋垂前版引檐之制广一丈至一丈四尺【如间太广者每间作两段】长三尺至五尺内外并施防缝垂前用沥水版其名件广厚皆以每尺之广积而为法
　　桯长随间广每间广一尺则广三分厚二分檐版长随引檐之长其广量宜分擘【以厚六分为定法】防缝长同上其广二分【厚同上定法】
　　沥水版长广随桯【厚同上定法】
　　跳椽广厚随桯其长量宜用之
　　凡版引檐施之于屋垂之外跳椽上安防头木挑斡引檐与小连檐相续
　　水槽
　　造水槽之制直髙一尺口广一尺四寸其名件广厚皆以每尺之髙积而为法
　　厢壁版长随间广其广视髙每一尺加六分厚一寸二分
　　底版长厚同上【每口广一尺则广六寸】
　　罨头版长随厢壁版内厚同上
　　口襻长随口广其方一寸五分
　　跳椽长随所用广二寸厚一寸八分
　　凡水槽施之于屋檐之下以跳椽襻拽若防堂前后檐用者每间相接令中间者最髙两次间以外逺间各低一版两头出水如廊屋或挟屋偏用者并一头安罨头版其槽缝并包底廕牙缝造
　　井屋子
　　造井屋子之制自地至脊共髙八尺四柱其柱外方五尺【垂檐及两际皆在外】柱头髙五尺八寸下施井匮髙一尺二寸上用厦版内外防缝上安压脊垂脊两际施垂鱼惹草其名件广厚皆以每尺之髙积而为法
　　柱每髙一尺则长七寸五分【耳在内】方五分
　　额长随柱内其广五分厚二分五厘
　　栿长随方【每壁每长一尺加二寸跳头在内】其广五分厚四分蜀柱长一寸三分广厚同上
　　义手长三寸广四分厚二分
　　槫长随方【每壁每长一尺加四寸出际在内】广厚同蜀柱
　　串长同上【加亦同上出头在内】广三分厚二分
　　厦版【长随方每方一尺则长八寸斜长随檐在内其广随材合缝以厚六分为定法】上下防缝长厚同上广二分五厘
　　压脊长及广厚并同槫【其广取槽在内】
　　垂脊长三寸八分广四分厚三分
　　搏风版长五寸五分广五分【厚同厦版】
　　沥水牙子长同槫广四分【厚同上】
　　垂鱼长二寸广一寸二分【厚同上】
　　惹草长一寸五分广一寸【厚同上】
　　井口木长同额广五分厚三分
　　地栿长随柱外广厚同上
　　井匮版长同井口木其广九分厚一分二厘井匮内外难子长同上【以方七分为定法】
　　凡井屋子其井匮与柱下齐安于井阶之上其举分准大木作之制
　　地棚
　　造地棚之制长随间之广其广随间之深髙一尺二寸至一尺五寸下安敦防中施方子上铺地面版其名件广厚皆以每尺之髙积而为法
　　敦防【每髙一尺长加三寸】广八寸厚四寸七分【每方子长五尺用一枚】方子长随间深【接搭用】广四寸厚三寸四分【每间用三路】地面版长随间广【其广随材合贴用】厚一寸三分
　　遮羞版长随门道间广其广五寸三分厚一寸
　　凡地棚施之于仓库屋内其遮羞版安于门道之外或露地棚处皆用之













</div>
    <div class="pagination">
<a href="营造法式_page8.html">上一页</a><span>...</span><a href="营造法式_page4.html">4</a><a href="营造法式_page5.html">5</a><a href="营造法式_page6.html">6</a><a href="营造法式_page7.html">7</a><a href="营造法式_page8.html">8</a><span class="current-page">9</span><a href="营造法式_page10.html">10</a><a href="营造法式_page11.html">11</a><a href="营造法式_page12.html">12</a><a href="营造法式_page13.html">13</a><a href="营造法式_page14.html">14</a><span>...</span><a href="营造法式_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
