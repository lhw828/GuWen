<!DOCTYPE html>
<html>
 <head>
  <meta charset="utf-8"/>
  <title>
   续通典 - 第 182 页/共 410 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续通典 - 第 182 页/共 410 页
  </h1>
  <div class="content">
   宋制州军贡士之月以礼饮酒以知州军事为主人学事司所在以提举学事为主人其次本州岛官行上舍生当贡者与州之群老为众宾是月也会凡学之士及武士习射唐贞观所颁礼惟明州独存太宗淳化中会例行之徽宗政和时礼居定饮酒登降之节与举酒作乐器用之属并参用辟雍宴贡士仪其有古乐处令用古乐高宗绍兴十三年比部郎中林保乞修定乡饮仪遍下郡国于是国子祭酒高闶草具其仪上之宁宗庆元中朱熹以仪礼改定主宾僎介之位其主则州以守县以令位于东南宾以里居年高致仕者位于西北僎则州以倅县以丞或簿位东北介以次长为西南三宾以宾之次者司正以众所推服者相及赞以士之熟于礼仪者其日质明主人率宾以下先释菜于先圣先师退各就次以俟肃宾介与众宾既入主人序宾祭酒再拜诣罍洗洗觯至酒尊所酌实觯授执事者至宾席前跪以献宾宾酬主人主人酬介介酬众宾宾主以下各就席坐讫酒再行次沃洗赞者请司正扬觯致词司正复位主人以下复坐主人兴复至阼阶楣下僎从宾介复至西阶下立三宾至西阶立并南向主人拜宾介以下再拜宾介与众宾先自西趋出主人少立自东出宾以下立于庠门外之右东乡主人立于门外之左西乡僎从主人再拜宾介皆再拜退

　　明

　　明太祖洪武五年诏定乡饮酒仪令有司与学官率士大夫之老者行于学校民间里社亦行之十六年诏颁乡饮酒图式于天下每岁正月十五日十月初一日于儒学行之其仪以府州县长吏为主以乡之致仕官有德行者为僎择年高有德者为宾其次为介其次为三宾又其次为众宾教职为司正赞礼赞引读律皆使能者里中乡饮略同二十二年定乡饮礼以善恶分列三等为坐次不许混淆如有不遵序坐及有过之人不行赴饮者以违制论

　　钦定续通典卷六十八 

●钦定续通典卷六十九　礼二十五

　

　　宾礼一

　　○宾礼一

　　（臣）等谨案杜典述宾礼七篇一曰诸侯朝觐二曰诸侯遣使来聘三曰天子遣使迎劳四曰三恪二王后五曰天子朝位六曰公卿执贽七曰信节皆据经传旧闻而于史事则略今续纂其书则其体例有宜于通变者夫三代以前分姓受氏君国子民星罗碁布虽凛共主之义而疆界既分风教各别其所以守王章而陈时夏者必赖乎朝觐有时巡行有度诞敷政教兼以通上下之情因时势以制为典礼故厥制为详自封建罢为郡县天子统莅四海之内虽在荒陬遐土一如畿甸之间其封疆拥节星轺出使纵有方伯连帅之任实封建时守土食采之臣既已天下一家中国一人自节钺使相以至州县令长爵秩攸殊不过比肩以事共主则无所谓诸侯朝觐与夫遣使来聘者矣惟是参其义例有可以类相从如藩国朝聘本兼中外而言唐五季以后每朝外蕃之朝会与夫宋辽金元之交际仪文品节可据史书以核其实定朝宁之位简缛异文存先代之后丰杀异制以及国信勘契之通达金符使节之往来义实本于古之信节可据以推广杜典之义也至于遣使迎劳公卿执贽则后世不复举其文在杜典已祇能敷叙经言而不能详述其史事古今异宜所谓礼不相沿也今存其篇目而仍附着其说于后焉

　　天子受诸侯藩国朝宗觐遇

　　△天子受诸侯藩国朝宗觐遇【宋　辽　元　明】

　　（臣）等谨按杜典诸侯藩国统指中外君长而言邦畿千里所谓中也九州岛之外所谓外也其自周而后所述乃止中国诸侯其外蕃之礼缺然盖未尝有常典也今就累朝交际之仪虽不尽合于古各取其近似者以类相附云

　　宋

　　辽

　　元

　　明

　　宋

　　宋太祖干德三年五月宴近臣及孟昶于大明殿 【按宋史礼志凡外国君长来朝皆宴于内殿近臣及刺史都虞候以下皆预】 太宗太平兴国二年三月吴越钱俶来朝宴于长春殿亲王宰相节度使刘鋹李煜皆预其君长来朝先遣使迎劳于候馆使者朝服称制曰奉制劳某主国主迎于门外与使者俱入升阶使者执束帛称有制国主北面再拜稽首受币又再拜稽首以土物傧使者再拜受国主送使者出鸿胪引诣朝堂所司奏闻通事舍人承敕宣劳再拜就馆翌日遣使戒见日如仪又次日奉见于干元殿设黄麾仗及宫县大乐典仪设国主位于县南道西北向又设其国诸官之位于其后所司迎引国主服其国服至明德门外通事舍人引就位侍中奏中严皇帝服通天冠绛纱袍出自西房即御位典仪赞拜国主再拜稽首侍中承制降劳皆再拜稽首敕升坐又再拜稽首至坐俯伏避席侍中承制曰无下拜国主复位次引其国诸官以次入就位再拜并如上仪侍中又承制劳还馆通事舍人引国主降复位再拜稽首出其国诸官皆再拜以次出侍中奏礼毕皇帝降坐 【按宋史礼志太祖太宗朝藩镇沿五代旧制时或来朝自后非诏命不得擅离治所其入觐及被召使回客省赍签赐酒食节度使十日留后七日观察使五日代还节度使五日留后三日观察使一日防御团练刺史并赐生料节度使以私故到阙下及步军都虞候以上出使回者亦赐酒食熟羊】 徽宗政和中定五礼新仪凡蕃国主来朝其遣使迎劳前一日有司设次于馆门之外道西南向其日使者至掌次者引就次蕃主服其国服所司引立于东阶下西面 【凡藩主行止皆所司先引制使皆谒者前导】 使者朝服出次立于门西东面从者执束帛立于使者之南蕃主有司出门东西面曰敢请事使者曰奉制劳某主 【称其国名】 有司入告蕃主迎于馆门之外东西面再拜使者与蕃主俱入使者升自西阶执束帛者从升立于使者之南俱东面蕃主升立东阶上西面执束帛者以帛授使者称有制蕃主将下拜使者曰有后敕蕃主再拜宣劳讫又再拜使者降出蕃主送于馆门之外西向再拜使者还蕃国主入其遣使戒见日前一日有司设次于后馆门之外道西南向其日使者至掌次者引就次蕃主服其国服降立于东阶下西面蕃国诸官立于蕃主之后西面北上使者朝服出次立于门西东面蕃主有司出门东西面曰敢请事使者曰奉制戒某主见日有司入告蕃主迎于馆门外之东西面再拜使者与蕃主俱入使者升自西阶东面蕃主升自东阶西面使者称有制蕃主再拜宣制曰某日见蕃主又再拜使者降出蕃主送于馆门之外西面再拜使者还蕃国主入其陈设殿中监前期帅其属尚舍张设垂拱大庆殿门之内设御榻于大庆殿当中南向设东西房于御榻之左右稍北设东西阁于殿后之左右殿上前楹施帘设香案于丹墀螭阶闲大晟府展宫架之乐于殿庭横街之南设协律郎位于宫架西北俱东向设大司乐押乐位于宫架之前北向仪鸾司设文武百官等次于殿门之外又设蕃国主次于宣德门外之西蕃国诸官次于其后尚辇陈舆辇于龙墀伞扇于沙墀陈五辂于宫架之南列御马于龙墀在舆辇之后尚书兵部帅其属设黄麾仗于殿门之内外张旗帜典仪设文武百官位于殿庭又设蕃主朝见位于宫架之北稍西北向蕃国诸官在其后又设蕃主赐座位于御榻之东稍南设典仪位于丹墀南稍东西向赞者三人在其后余并如大庆殿元正冬至大朝会仪其朝见是日所司引蕃国主及蕃国诸官至宣德门外次各服其国服辟大庆门文武百官等集于次服朝服大乐正帅乐工先入就位协律郎入就举麾位大司乐入就押乐位典仪帅赞者先入就位并如大庆殿元正冬至大朝会之仪凡执事者以次入垂拱殿帘降东上合门官先引武功大夫以下至保义郎并副承旨次通事舍人以下六尚局典御内符宝郎次知内侍省以下次管句六尚局次通侍大夫以下次知客省事以下次枢密都承旨以下次知入内内侍省事以下立定皇帝将出宫引知枢密院事以下入就位如仪东上阁门附内侍进班齐牌皇帝乘辇出殿上少驻帘卷殿上鸣鞭先辇下应奉人行门指挥使禁卫诸班亲从并自辇常起居宣辇舍人揖枢密以下躬赴当殿北向躬通枢密某官姓名以下大起居讫枢密知客省事以下至佥书东上阁门官枢密都承旨至诸房副承旨分左右立以俟前导六尚应奉官侍立武功大夫以下易朝服归侍立余位并先退管军目僚窄衣舍人赞四拜起居赞祇候分左右引驾俟辇降东阶垂拱殿门外禁卫亲班亲从自赞四拜起居至大庆殿后管军目僚易公服执仗于殿阶下分东西侍立皇帝降辇入西合前导官易朝服诣御榻前分左右侍立知枢密院知客省事以下在东同知佥书枢密院事枢密都承旨至诸房副承旨在西带御器械官及侍三合门舍人以下两朵殿立不祇应舍人并丹墀东阶外立诸军将校先入内外符宝郎奉宝俱诣合奉迎次合门御史台太常寺四方馆分引文武百官殿门外序立并加大庆殿元正冬至大朝会之仪内外符宝郎奉宝先出陈于御榻之左右礼直官舍人引左辅版奏中严少顷又奏外办皇帝服通天冠绛纱袍帘卷大乐正令撞黄钟之钟右五钟皆应殿上鸣鞭禁卫诸班亲从舆辇下应奉人自赞四拜起居皇帝御舆出西阁协律郎跪俯伏举麾兴工鼓柷作干安之乐 【乐章俟国王朝日临时命词臣撰后准此】 皇帝出自西房内侍承旨率协舍各人北向赞起仪将士就位四拜起居皇帝降舆升御榻东上合门官于榻前班北稍东西向赞殿上侍臣枢密以下再拜赞拜合门官赞拜讫北向随班再拜毕西向赞各祇候皇帝南向坐帘卷内侍又赞扇扇开殿下鸣鞭偃麾戛敔乐止炉烟升礼直官舍人引殿门外班官分东西入宫架作正安之乐俱就位 【分东西相向序立】 乐止并如大庆殿元冬至大朝会之仪通事舍人引蕃国主立于大殿殿门南阶下稍西蕃国诸官在其后并北向东上 【若诸蕃俱来朝以国之大小为序】 次礼直官通事舍人引班者以下横行北向立 【两省官学士待制上将军以下依旧东西相向立】 典仪曰再拜赞者承传在位官皆再拜搢笏舞蹈又再拜班首不离位奏圣躬万福典仪曰拜赞者承传在位官皆再拜三公以下分东西相向立通事舍人引蕃国主入就位 【蕃国诸官未入】 蕃国主入门正安之乐作蕃国主至位乐止通事舍人通某国蕃臣姓名见典仪曰拜赞者承传蕃国主再拜舞蹈又再拜蕃国主不离位奏圣躬万福又再拜左辅承指挥诣蕃国主东北称有制蕃国主再拜宣制讫又再拜左辅回奏又承旨降劳令升殿就座蕃国主再拜通事舍人引蕃国主乐作至阶乐止东上合门官接引升至座后赞就坐蕃主俯伏避席将下拜左辅承旨曰无下拜蕃国主复位再拜讫左辅回奏又承旨劳还馆通事舍人引蕃国主降自西阶乐作出门复位乐止蕃主再拜讫通事舍人引蕃国主出乐作出门乐止初蕃主就位通事舍人引蕃国诸官以次入就位立定典仪曰拜赞者承传蕃国诸官俱再拜舞蹈又再拜班首不离位奏圣躬万福又再拜通事舍人承旨挥降自西阶诣蕃国诸官东北称敕旨蕃国诸官俱再拜宣旨讫又再拜通事舍人回奏又承旨劳还馆蕃国诸官俱再拜至蕃主出通事舍人引蕃国诸官以次出讫左辅进当御座前俯伏跪奏称左辅具官臣某言礼毕俯伏兴群臣俱降复北向立典仪曰拜赞者承传在位官皆再拜搢笏舞蹈又再拜讫分东西序立内侍承旨赞扇合帘降鸣鞭大乐正令撞蕤宾之钟左五钟皆应协律郎跪俯伏举麾兴工鼓柷作干安之乐皇帝降座合门官赞殿上侍臣枢密以下再拜御舆入自东房还东合侍卫如来仪内侍又赞扇扇开偃麾戛敔乐止礼直官通事舍人引左辅版奏解严文武百官退仗设如旧就位小休枢密都承旨以下退如别仪其会蕃国主有司排设备大乐令设登歌于殿上二舞入立于酇缀之闲并如大庆殿元正冬至朝会之仪尚酝设御酒尊酒器于御座之东尚食设御茶床于御座之西俱稍北有司设群官酒尊酒器于殿下又设蕃国主座于御榻之东稍南蕃国诸官之位于东西朵殿余并如大庆殿元正冬至大朝会之仪合门御史台太常寺引班首以下及蕃国主蕃国诸官各就位 【分东西相向序立】 礼直官通事舍人先引左辅版奏中严少顷又奏外办皇帝服通天冠绛纱袍帘卷大乐正令撞黄钟之钟右五钟皆应殿上鸣鞭皇帝御舆出东阁协律郎跪俯伏举麾兴工鼓柷奏干安之乐皇帝出自东房降舆即御座向南帘卷内侍又赞扇扇开殿下偃麾戛敔乐止炉烟升礼直官通事舍人引班首以下及蕃国主蕃国诸官横行北向 【两省学士待制上将军以下依旧】 典仪曰拜赞者承传在位官皆再拜随拜三称万岁引班首以下及蕃国主蕃国诸官分班东西序立礼直官引殿中监少监升殿诣酒尊所侍进御茶床次殿侍于横街南酹酒讫引班首以下及蕃国主蕃国诸官横行北向立典仪曰拜赞者承传在位官皆再拜三称万岁礼直官通事舍人太常博士引班首自东阶升诣酒尊所北向立殿中监以爵授班首官班首搢笏受爵诣御榻前少东西向立尚酝典御奉御开爵殿中少监酌酒 【凡进酒皆典御奉御开爵殿中少监酌酒】 礼直官太常博士东上合门官引班首升榻诣御座前躬进皇帝执爵班首执盘虚跪兴降榻以盘授殿中监班首执笏诣御榻前俯伏跪 【百僚皆躬】 奏称文武百僚具官臣某等 【词俟蕃国主朝日特命词臣撰】 臣等不胜大庆谨上千万岁寿俯伏兴 【百僚直身立】 引退降阶复位典仪曰拜赞者承传在位官皆再拜随拜三称万岁躬身左辅诣御榻前承旨退西向宣曰举公等觞典仪曰拜赞者承传在位官皆再拜随三称万岁引班首以下及蕃国主蕃国诸官分班东西序立礼直官通事舍人太常博士引班首自东阶升至殿中监前北向立搢笏接监升榻西向立皇帝举第一爵官架作和安之乐止班首受虚爵讫虚跪兴降榻以爵授殿中监讫执笏引降阶班首以下及蕃国主蕃国诸官复北向立典仪曰再拜赞者承传在位官皆再拜搢笏舞蹈又再拜 【宗室遥郡刺史及武功大夫以下并伎材官并退门外赐酒】 礼直宫通事舍人引左辅自东阶升进御榻前俯伏跪奏称左辅具官臣某官请延王公等升殿俯伏兴降阶复位又引左辅诣御榻前躬身承旨西向称制典仪曰拜赞者承传在位官皆再拜宣曰延王公等升殿典仪曰拜赞者承传在位官皆再拜搢笏舞蹈又再拜礼直官舍人引王公等以下升殿两廊群臣立于席后殿中监升榻诣御座东西向进皇帝第二爵酒 【第三第四爵进酒并如上仪每进酒舍人揖蕃国主蕃国诸官并臣僚兴立席后进酒讫赞就位】 登歌作某乐饮讫乐止殿中监受虚爵殿上群官就横行位不升殿者于席后立舍人曰各赐酒典仪曰拜赞者承传上下群官皆再拜随拜三称万岁舍人曰就坐群官皆坐大官令行群官酒群官搢笏受酒宫架作正安之乐文舞入立宫架北觞行一周 【凡酒巡周并大官令奏】 乐止尚食典御奉御进食置御座前大官令设群官食 【凡食遍并大官令奏】 宫架奏天下代成之舞三成止出殿中监进皇帝第三爵酒群臣立席后登歌作某乐饮讫乐止殿中监受虚爵舍人曰就坐群官皆坐大官令行群官酒宫架作正安之乐武舞入觞行一周乐止尚食典御奉御进食置御坐前大官令设群官食宫架奏四夷来王之舞三成止出殿中监进皇帝第四爵酒登歌作某乐大官令行群官酒并如第二爵之仪觞行一周乐止舍人曰可起百僚皆立于席后引左辅进当御榻前俯伏跪奏称左辅具官臣某言礼毕俯伏兴群官俱降复位典仪曰拜赞者承传在位官皆再拜搢笏舞蹈又再拜讫分东西序立内侍承旨索扇扇合帘降鸣鞭大乐正令撞蕤宾之钟左五钟皆应协律郎跪俯伏举麾兴工鼓柷奏干安之乐皇帝降坐御舆入自东房还东合侍卫如来仪内侍又赞扇扇开偃麾戛敔乐止礼直官通事舍人引左辅版奏解严所司承旨放仗在位官皆再拜退宣词令于横街南慰劳将士 【随词逐自唱喏】 再拜退次大晟府乐工退 【赐酒赞拜殿上舍人殿下典仪】

　　辽

　　辽太祖神册元年御正殿受诸国朝贺诏法度皆用汉礼

　　元

　　元太祖元年大会诸侯王于鄂浓 【鄂浓黄羊也】 河即皇帝位始建九斿白旗五年辉和尔 【辉和尔部落名】 国王伊塔固 【伊塔固蒙古语谓山鸡也】 来朝世祖至元元年敕高丽国王植令修世见之礼六月植来朝于上都其后蕃国来朝俟正旦圣节大朝会之日而行礼焉 【按元宗室诸王分封西北边外极远之地及鲁赵昌郓高昌高丽诸国世世尚主比于宗王俱得专制一方自任其陪臣有古封建之遗意其来朝则有金银钞币之赐史不绝书至受朝之仪史志未之详焉】

　　明

　　明太祖洪武二十六年定凡各王大朝行入拜礼常朝一拜叩头礼伯叔兄见天子在朝行君臣礼于便殿内行家人礼伯叔兄西向坐受天子四拜伯叔兄就于受礼位坐天子居正中南面坐以尚亲亲之义存君臣之礼 【按洪武初令亲王每岁朝觐不得一同至一王还国无虞信报别王方听来朝不拘岁月自长至幼以嫡先至嫡者朝毕方及庶者亦分长幼而至周而复始毋失其序其诸王居边者无警则依期来朝有警从便不拘常期】 天子伯叔五十不朝兄弟孙侄六十不朝俱令世子代之英宗天顺初亲王无入朝者惟襄王瞻墡为英宗叔父遘金符之嫌而王于景泰中疏奏皇太后问上起居及劝景皇帝朝上于南城俱留中上见之大悦特许入朝陛见后躬至内殿行家人礼宴赉加渥亲送至大明门而别再朝复如之盖特典也穆宗隆庆元年诏亲王朝见礼久不行自后但令礼部知会其蕃王来朝仪先遣应天府官迎劳既至馆复遣省部设宴然后习仪朝见于奉天殿及见皇太子于东宫朝见毕锡宴以享之省府台皆设席宴享及还遣官劳送出境蕃王至龙江驿驿令具某国蕃王姓名及蕃国从官名数报应天府应天府官禀知中书省及礼部礼部奏闻遣侍仪通赞舍人二人接伴遣应天知府至龙江驿礼待前期馆人于正厅陈设蕃王座于厅之西北东向设应天知府座于厅之东南西向中设酒案及食案又设蕃国从官及应天府从官座位于厅之耳房宾西主东中设酒案及食案应天知府至馆馆人入告接伴舍人引蕃王出迎蕃王从官后从既见接伴舍人引蕃王应天知府分宾主而入蕃王升自西阶应天府官升自东阶至厅蕃王东向立应天知府西向立接伴舍人唱鞠躬拜兴 【凡二】 平身蕃王及应天知府皆如礼应天府官进诣蕃王前致礼待之意毕接伴舍人引蕃王及应天知府各就座所引应天府从官诣蕃王前唱鞠躬拜兴 【凡二】 平身如礼舍人又引蕃王从官诣应天知府前唱鞠躬拜兴 【凡二】 平身如礼应天知府答拜如礼应天从官与蕃国从官俱诣耳房各再拜讫分宾主东西相向坐执事者举食案进供于蕃王及应天知府之前耳房执事者各举食案进供于各官之前厅上执事者斟酒凡酒五行汤五品耳房亦酒五行汤三品宴毕舍人引应天知府降自东阶蕃王降自西阶送至馆门外王入应天府官还从官皆以次出次曰清晨应天府从官复伴送蕃王入至会同馆礼部尚书奉旨即往馆宴劳前期馆人陈设蕃王及礼部尚书座次于正厅宾西主东中设酒案及食案及设蕃国从官及礼部从官座位于厅之耳房宾西主东中设酒案食案礼部尚书至馆馆人入告接伴舍人引蕃王服其国服出迎蕃国从官以次后从既见接伴舍人引蕃王礼部尚书蕃国从官礼部从官分宾主而入蕃王升自西阶礼部尚书升自东阶至厅蕃王东向立礼部尚书西向立蕃王从官立于蕃王之南稍后东向礼部从官立于尚书之南稍后西向接伴舍人唱鞠躬拜兴 【凡二】 平身礼部尚书与蕃王皆如礼礼部尚书进诣蕃王前致礼待之意毕接伴舍人引蕃王礼部尚书诣座所引礼部从官诣蕃王前唱鞠躬拜兴 【凡二】 平身如礼蕃王答拜舍人又引蕃国从官诣尚书前唱鞠躬拜兴 【凡二】 平身如礼尚书答拜礼部从官与蕃国从官俱诣耳房舍人引分宾主唱鞠躬拜兴 【凡二】 平身蕃国从官及礼部从官俱如礼舍人引就东西相向坐执事者举食案进供于蕃王及礼部尚书之前耳房执事者各举食案进供于蕃国从官礼部从官之前厅上执事者斟酒凡酒五行汤五品上汤击鼓行酒作细乐耳房酒五行汤三品不设乐宴毕舍人引礼部尚书降自东阶蕃王降自西阶初馆门外蕃王乘马行于道右礼部尚书亦乘马行于道左蕃王从官及礼部从官各乘马于后同至会同馆门外下马舍人引蕃王礼部尚书同入蕃王升自西阶礼部尚书升自东阶至馆次礼部尚书及从官出蕃王蕃国从官送至馆门外对举手揖蕃王入尚书及从官还明日都堂又奏知命省臣一员诣会同馆宴劳其陈设座次酒数食品乐器皆如礼部尚书宴劳之仪前期礼部告示侍仪司诸执事引蕃王及蕃国从官具服于天界寺习仪三日择日朝见前一日内使监陈御座香案于奉天殿如常仪尚宝司设宝案于御座前侍仪司设蕃王次及从官次于午门外设蕃王拜位于丹墀中道稍西及御座之南俱北向设蕃国从官拜位于蕃王后中道之东西依序重行北向设方物案位于丹墀之北中道之东西设方物案于御前及丹墀之中设受方物官位于方物案之东西设文官侍立位于文楼之北西向北上武官侍立位于武楼之北东向北上殿前班指挥司官三员位于丹陛上东向光禄司官三员位于丹陛上西向侍从班起居注殿中侍御史尚宝卿位于殿上西向指挥司悬刀武官位为殿上东向拱卫司官位于奉天门之左右东西相向典牧所官位于仗马之前东西相向宿卫镇抚位于丹陛阶下东西相向宿卫百户二十四员于宿卫镇抚之南稍后东西相向护卫千户八员于殿东西门之左右东西相向知班二人位于蕃王拜位之北东西相向赞礼二人位于知班之北东西相向典仪二人位于丹陛上之南东西相向内赞二人位于殿上东西相向引蕃王舍人位于蕃王之北东西相向引蕃王从官舍人位于从官之北东西相向引文武班舍人位于文武班之北稍后东西相向举方物执事位于方物案之东西鸣鞭四人位于丹陛上之南北向天武将军四人位于丹陛上之四隅东西相向将军二人位于殿上帘前东西相向将军六人位于奉天殿门之左右东西相向将军六人位于奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹陛之东西陈五辂于丹墀之南典牧所陈仗马于文武楼之南东西相向陈虎豹于奉天门外和声郎陈乐于丹墀蕃王拜位之南击鼓初严礼部以方物案陈于午门外举案者就案催班舍人催文武官各朝服击鼓次严引班引文武百官依品从齐班于午门外以北为上东西相向殿前班指挥光禄卿通班赞礼典仪内赞宿卫镇抚护卫鸣鞭殿内外将军各执事人俱入就位接伴舍人及引班引蕃王及蕃国从官立于午门方物案之前诸侍卫官各服其器服及尚宝卿侍从官入诣谨身殿奉迎击鼓三严引班引文武官入就侍立位引班舍人引执事举方物案前行引蕃王及从官由午门西入金水西桥奉天西掖门至丹墀之西俟立侍仪版奏外办御用监官跪奏皇帝服通天冠绛纱袍御舆以出尚宝卿奉宝及侍卫侍仪导从警跸如常仪皇帝将出仗动大乐鼓吹振作升御座乐止将军卷帘尚宝以宝置于案鸣鞭司辰郎报时鸡唱讫引礼引蕃王就位执事者举案及蕃王从官各就位立定举案执事者退就位赞礼唱鞠躬拜兴 【凡二】 平身蕃王及从官俱如礼乐止引礼导蕃王升殿行礼宣方物状官取方物状与展方物状官从行俱西陛升乐作从西门入引礼立伺于门外内赞接引蕃王至御座前行礼位乐止宣方物状官以方物状置于案与展方物状官退立于殿西内赞唱鞠躬拜兴拜兴平身蕃王鞠躬拜兴拜兴平身内赞唱跪蕃王跪蕃王称兹遇钦诣皇帝陛下讫宣方物状官诣案取状跪于御座前之西展方物状官同跪展宣讫俯伏兴于西承制官前跪承制兴诣蕃王前宣制云云讫内赞唱俯伏兴拜兴 【凡二】 平身如礼内赞引蕃王及宣方物状官展方物状官由西门出乐作降自西陛引礼引复位乐止赞礼唱鞠躬拜兴 【凡四】 平身如礼乐止赞礼唱礼毕侍仪奏礼毕鸣鞭皇帝兴乐作警跸侍从导引至谨身殿乐止引礼导蕃王及从官出受方物官受方物举案执事各举案出引班引文武百官以次出择日锡宴蕃王于谨身殿拱卫司于殿庭左右设黄麾仗内使擎执奉天殿受朝之仪内使监陈设御座于殿中设皇太子座于御座东偏西向稍南设诸王座以次而南皆西向又于御座西偏设诸王座与东偏诸王之座相对以次而南皆东向设蕃王座于殿中之西第一行东向次设文武一品陪宴座于第二行东西相向二品陪宴于第三行东西相向于西庑设蕃国从官座及文武官三品陪宴官依序坐以北为上俱东向和声郎于殿之南楹陈大乐细乐及歌舞队光禄寺设御酒尊于殿中之南设皇太子诸王蕃王文武一品二品官酒尊于殿左右门之东西御位司壶二人尚酒尚食二人东偏皇太子诸王司壶一人奉酒奉食二人西偏诸王司壶一人奉酒奉食二人蕃王司壶一人奉酒食一人文武官第一行各司壶四人兼供酒食文武官左右第二行各司壶四人兼供酒食光禄寺直长西庑各置酒尊及设司壶供酒食之人光禄寺卿陈御食案及皇太子诸王食案及寺丞设蕃王食案于殿中直长设殿上左右文武官食案各置于座前西庑蕃国从官文武官食案亦各设于座前诸执事各供事舍人引文武百官常服侍立于殿门之左右舍人引蕃王服其国服侍立于百官之北引进引皇太子诸王常服侍立于殿内之左右侍仪导引皇帝常服升御座大乐鼓吹振作鸣鞭乐止皇太子诸王各就座位礼部官取旨导蕃王入就座位丞相率礼部尚书光禄卿举御食案进于御前礼部侍郎光禄少卿举食案各进于皇太子诸王之前礼部郎中光禄寺丞举食案进于蕃国王前殿上文武官及西庑蕃国从官文武以次官各就座位内使监令于御前斟酒司壶于皇太子诸王蕃王及文武官前各斟酒细乐作奏太清之曲和声郎殿南北面立唱上酒皇帝举第一爵饮皇太子及蕃王以下皆饮毕乐止内使监令又于御前斟酒司壶于皇太子诸王蕃王文武官前各斟酒细乐作奏感皇恩之曲和声郎唱上酒皇帝举第二爵饮皇太子及蕃王以下皆饮毕乐止内使监令于御前进食供食者于皇太子诸王蕃王文武官前各供食大乐作和声郎唱上食皇帝进食皇太子蕃王以下食毕乐止内使监于御前斟酒司壶各斟酒细乐作奏贺圣朝之曲和声郎唱上酒皇帝举第三爵饮皇太子及蕃王以下皆饮毕乐止进食奏大乐如前内使监于御前斟酒司壶各斟酒细乐作奏普天乐之曲和声郎唱上酒皇帝举第四爵饮皇太子及蕃王以下皆饮毕乐止进食奏大乐如前内使监令于御前斟酒司壶各斟酒细乐作舞诸国来朝之舞和声郎唱上酒皇帝举第五爵饮皇太子及蕃王以下皆饮毕乐止进食奏大乐如前内使监令复斟酒司壶各斟酒细乐作奏朝天子之曲和声郎唱上酒皇帝举第六爵饮皇太子及蕃王以下皆饮毕乐止内使监令又斟酒司壶各斟酒细乐作奏醉太平之曲舞长生队之舞和声郎唱上酒皇帝举第七爵饮皇太子及蕃王以下皆饮毕乐舞止进食奏大乐如前其西庑斟酒进食其次如殿上但不作乐宴毕皇帝兴乐作皇太子诸王侍从还宫乐止引礼引蕃王出引礼引文武百官以次出蕃王还馆蕃王将还国礼部奏知戒蕃王某日陛辞仍于天界寺习仪讫前期内使监设御座香案于奉天殿如常仪尚宝司设宝案于御座前侍仪司设蕃王拜位于丹墀中道稍西及殿上御座前俱北向设蕃国从官拜位于蕃王后中道之东西依序重行北向设承制官位于殿上之东西向设文官侍立位于文楼之北西向北上武官侍立位于武楼之北东向北上殿前班指挥司官三员位于丹陛上东向光禄司官三员位于丹陛上西向侍从班起居注殿中侍御史尚宝卿位于殿上西向指挥司悬刀武官位于殿上东西拱卫司官位于奉天殿门之左右东西相向典牧所官位于仗马之前东西相向宿卫镇抚位于丹陛东西阶下东西相向护卫百户二十四员于宿卫镇抚之南稍后东西相向护卫千户八员位于殿东西门之左右东西相向知班二人位于蕃王拜位之北东西相向赞礼二人位于知班位之北东西相向典仪二人位于丹陛上之南东西相向内赞二人位于殿上东西相向引蕃王舍人位于蕃王之北东西相向引蕃王从官舍人位于从官之北东西相向引文武班舍人位于文武班之北稍后东西相向鸣鞭四人位于丹陛上之南北向天武将军四人位于丹陛上之四隅东西相向将军二人于殿上帘前东西相向将军六人于奉天殿门之左右东西相向将军六人于奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹陛之东西陈五辂于丹陛之南典牧所陈仗马于文武楼之南东西相向陈虎豹于奉天门外和声郎陈乐于丹墀蕃王拜位之南击鼓初严催班舍人催文武官各具朝服击鼓次严引班引文武百官依品从齐班于午门外以北为上东西相向殿前班指挥光禄卿通班赞礼典仪内赞宿卫镇抚护卫鸣鞭殿内外将军各执事人俱入就位接伴舍人及引班引蕃王及蕃国从官立于午门外诸侍卫官各服其器服及尚宝卿侍从官入诣谨身殿奉迎击鼓三严引班引文武官入就侍立位引班舍人引蕃王及从官由午门西入金水西桥奉天西掖门至丹墀之西俟立侍仪版奏外办御用监官跪奏皇帝服通天冠绛纱袍御舆以出尚宝卿捧宝及侍仪侍卫导从如常仪皇帝将出仗动大乐鼓吹振作升御座乐止将军卷帘尚宝以宝置于案鸣鞭报时鸡唱讫引班引蕃王及从官各就拜位赞礼唱鞠躬拜兴 【凡四】 平身蕃王及从官俱如礼乐止引班引蕃王由西陛升乐作西门入引班立俟于门外内赞接引蕃王至御座前立定乐止内赞唱鞠躬拜兴 【凡二】 平身如礼乐止内赞唱跪蕃王跪承制官前跪承制诣蕃王前宣制讫 【或有赐物就宣】 内赞唱俯伏兴鞠躬拜兴 【凡二】 平身如礼内赞引蕃王自西门出乐作引班引复位乐止赞礼唱鞠躬拜兴 【凡四】 平身俱如礼乐止赞礼唱礼毕侍仪奏礼毕皇帝兴乐作警跸侍从导引至谨身殿乐止引班引蕃王及蕃国从官出引文武官以次出蕃王辞东宫毕中书省官率礼部官送出国门外至龙江驿省臣还礼部官设宴如初至之仪宴毕礼部官还应天府官送起行

　　钦定续通典卷六十九 

●钦定续通典卷七十　　礼二十六

　

　　宾礼二

　　○宾礼二

　　天子受诸侯遣使来聘

　　天子遣使迎劳诸侯

　　△天子受诸侯遣使来聘【宋　辽　金　元　明】

　　（臣）等谨按杜佑通典所征天子受诸侯遣使来聘皆殷周封建诸侯之制故佑自注谓三代而下并无其礼是也惟考外蕃遣使来聘之仪自唐开元礼外见于宋史礼志辽金礼志及明史礼志集礼诸书尤为详备则昔所无而后所有者今亦不得而遽削之也第宋与契丹约为兄弟凡信使往来如古诸侯交聘非蕃国比其通金也亦用契丹故事暨建炎南渡奉表称臣讫于金亡未尝一日正敌国之礼也史臣所书自多隐讳然则南北通书等于蕃国聘使岂实录哉但既无类例可归采其仪注附见此条下差有伦脊故并着其说如右

　　宋

　　辽

　　金

　　元

　　明

　　宋

　　宋太祖建隆元年八月三日宴近臣于广政殿江南吴越朝贡使皆预开宝四年十一月五日江南李煜吴越钱俶各遣子弟来朝宴于崇德殿真宗景德澶渊会盟之后始有契丹国信使副元正圣节朝见其入聘仪注前一日习仪于驿是日皇帝御崇德殿宰臣枢密使以下大班起居讫至员僚起居后馆伴使副一班入就位东面立次接书匣合门使升殿立次通事人不通喝拜两拜奏圣躬万福又喝两拜随呼万岁喝祗候赴东西接引使副位舍人引契丹使副自外捧书匣入当殿前立天武官抬礼物分东西向入列于殿下以东为上舍人喝天武官起居两拜随呼万岁奏圣躬万福喝各祗候合门从东阶降至契丹使位揖使跪进书匣合门侧身搢笏跪接舍人受之契丹使立合门执笏捧书匣升殿当御前进呈讫授内侍都知都知拆书以授宰臣宰臣枢密进呈讫遂抬礼物出舍人与馆伴使副引契丹使副至东阶下合门使下殿揖引同升立御前至国信大使传国主问圣体通事传译舍人当御前鞠躬传奏讫揖起北使皇帝宣合门回问国主北使跪奏舍人当御前鞠躬奏讫遂揖北使起却引降阶至辞见位面西揖躬舍人当殿通北朝国信使某官某祗候见应喏绝引当殿喝拜大起居 【其拜舞并依本国礼】 出班谢面天颜归位喝拜舞蹈讫又出班谢沿路驿馆御筵茶药及传宣抚问复归位喝拜舞蹈讫舍人宣有敕赐窄衣一对金蹀躞子一金涂银冠一鞾一两衣着三百匹银二百两鞍辔马一 【每句应喏】 跪受起拜舞蹈讫喝祗候应喏西出 【凡传语并奏圣躬万福致辞并通事传译舍人当殿鞠躬奏闻后同此】 次通北朝国信副使某官某祗候见其拜舞谢赐致词并如上仪西出 【其敕赐衣一对腰带一幞头鞾笏衣着二百匹银器一百两鞍辔马一】 次通事及舍人引舍人已下分班入不通使引合班赞喝大起居拜舞如仪舍人喝有敕赐衣服束带衣着银器分物应喏跪授抬担床跪起舞蹈拜讫喝各祗候分班引出次引差来通事以下从人分班入不通使引合班喝两拜奏圣躬万福又拜随呼万岁喝有敕各赐衣服腰带衣着银器分物应喏跪授起喝两拜随拜万岁喝各祗候唱喏分班引出次行门殿直入起居讫殿上侍立文明殿枢密直学士三司使内客省使下殿舍人合班奏报合门无事唱喏讫卷班西出客省合门使以下东出其排立供奉官己下横行合班宣徽使殿上喝供奉官已下各祗候分班出并如常仪皇帝降坐还内宴日契丹仗副已下服所赐承受引赴长春殿门外并侍宴臣僚宰执亲王枢密使以下祗候俟长春殿诸司排当有备合门使附入内都知奏班齐皇帝坐鸣鞭宰臣亲王以下并宰执分班舍人引入其契丹使缀亲王班入舍人通某甲以下唱喏班首奏圣躬万福喝各就坐两拜随呼万岁喝就坐分班引上殿或皇帝抚问契丹使副舍人便引下殿喝两拜如礼喝各就坐次舍人通事分引锡哩以下东西分班两拜喝就坐分引赴两廊下次舍人引差来通事从人东西分班入合班喝两拜如礼喝就坐分引赴两廊次喝教坊己下两拜班首奏圣躬万福又喝拜两拜如礼喝各祗候次引看盏二人稍近前喝拜两拜如礼喝上殿祗候分东西班上殿立有司进茶床内侍酹酒讫合门使殿上御前鞠躬奏某甲以下进酒余如常仪宴起宰臣以下降阶舍人喝两拜搢笏舞蹈喝各祗候分班出次锡哩合班喝两拜舞蹈三拜拜谢讫喝各祗候分引出次通事从人合班喝两拜如礼喝各祗候分班引出次喝教坊使以下两拜如礼喝各祗候如传宣赐茶酒又喝谢茶酒拜两拜如礼喝各祗候出合门使殿上近前侧奏无事皇帝降坐鸣鞭还内辞日皇帝坐内殿起居班欲绝诸司排当有备催合侍宴臣僚东西相向班立崇德殿庭俟奏班齐舍人喝拜东西班殿侍两拜奏圣躬万福喝各祗候次舍人通馆伴使副某甲以下常起居次通契丹使某甲常起居次通副使某甲常起居俱引赴西面立次通宰臣以下横行通某甲以下应喏奏圣躬万福喝各就坐应喏两拜呼万岁分升殿东西向立次通事舍人引契丹锡哩以下次差来通事从人俱分班入当殿两拜奏圣躬万福喝各就坐两拜呼万岁分引赴两廊立次通教坊使看盏及进茶床酹酒并合门奏进酒并如长春宴日之仪酒五巡起宰臣以下降阶班立两拜搢笏舞蹈三拜各祗候宰臣以下并三司使文明殿学士枢密直学士升殿侍立其余臣僚并契丹使并出次引锡哩及差来从人俱两拜呼万岁分班引出如传宣赐茶酒更喝谢拜如前仪巳上班绝舍人再引契丹使人西面揖躬舍人当殿通北朝国信使某祗候辞通讫引当殿两拜出班致辞归位又两拜讫宣有敕赐跪受拜舞讫喝好去遂引出次引副使致辞受赐拜舞如前仪次引锡哩以下次引差来通事从人俱分班入舍人喝有敕赐衣服衣着银器分物各应喏跪受候抬担床绝就拜起又两拜万岁喝好去分班引出其使副各服所赐再引入当殿两拜呼万岁喝祗候引升殿当御前立皇帝宣合门使授旨传语国主舍人揖国信使跪合门使传旨通译讫揖国信使起立合门使御前搢笏于内侍都知处奉授书匣舍人揖国信使跪合门使跪分付讫揖起下殿西出政和详定五礼有紫宸殿大辽使朝见仪紫宸殿正旦宴大辽使仪紫宸殿大辽使朝辞仪崇政殿假日大辽使朝见仪崇政殿假日大辽使朝辞仪其紫宸殿赴宴辽使副位御座西诸位上将军之南夏使副在东朵殿并西向北上高丽交趾使副在西朵殿并东向北上辽使锡哩从人各在其南夏使从人在东廊锡哩之南诸蕃使副首领高丽交趾从人溪峒衙内指挥使在西廊锡哩之南又至各就位有分引两廊班首诣御坐进酒乐作赞各赐酒群官俱再拜就坐酒五行皆作乐赐华皇帝再坐赴宴官行谢华之礼 【按政和五礼有紫宸殿大辽使朝见仪其陈设前期殿中监帅其属尚舍张设紫宸垂拱殿门之内设御座于殿上当中南向尚酝设御酒尊酒器于垂拱殿御座之东尚食设御茶床于御座之西俱稍北有司设群官酒尊酒器于垂拱殿下又设群公座三公左辅右弼太宰少宰在御座之东稍南知枢密院事门下中书侍郎尚书左右丞同知佥书枢密院事在其东次观文殿大学士太子三少观文殿学士资政殿大学士六曹尚书翰林学士承旨翰林学士资政端明殿学士合学士左右散骑常侍又开封尹六曹侍郎直学士合学士又在其东太子三师在枢密之南御史大夫在散骑常侍之南中丞在直学士之南并西向北上亲王使相在御座之西稍南太尉在其西次节度观察留后观察使又在西大辽使副在节度使之南锡哩从人分位于两廊其日尚辇陈舆辇于紫宸东西朵殿伞扇于阶下尚书兵部列黄麾角仗及殿中细仗于紫宸殿其起居垂拱殿皇帝将出宫读奏目官以下横行立定如参仪东上合门附内侍进班齐牌皇帝出宫行门禁卫诸班亲从迎驾自赞常起居皇帝服黄袍坐鸣鞭读奏目官以下常起居次知内侍省事以下次御前忠佐马步军头以下次殿前都指挥使至诸军副指挥使次驸马都尉次殿前司诸军员僚次宗室将军以下各逐班先面西立俟班横行起居次行门指挥使起居俟舍人南阶下置身奏班绝皇帝降座鸣鞭诣紫宸殿后幄排立诸班亲从迎驾自赞常起居初垂拱起居班将军紫宸殿枢密以下大班入各就位并如望参仪舍人传称警四色官趋赴殿庭称警东上合门附内侍进班齐牌皇帝御紫宸殿坐鸣鞭平辇逍遥下应奉人朵殿阶下迎驾自赞常起居讫升赴平辇逍遥下立舍赞执仗人四再起居次宣赞舍人揖枢密以下躬与对立舍人并北向通班起居讫再鸣鞭枢密以下分东西升殿侍立知客省事以下庭东侍立次东上合门官引亲王就位揖躬退次侍卫亲军马步军都指挥使至诸军副指挥使次开府仪同三司次马步军员僚三公以下百官门外序班立先殿中侍御史入侧宣大起居讫分班复觉察位舍人二员各立其后知客省事以下退立东阶下对立舍人退立西阶下宣赞舍人退近当南庭中立次舍人分引两省官入次东上合门官舍人诣门外引班首以下分东西入殿庭东西相向立定东上合门官揖躬赞舍人当殿通宰臣姓名以下起居东上合门官引班首以下横行北向并如望参仪宣赞舍人揖左班近前自班后东阶下立赞拜东上合门官揖班首以下躬大起居东上合门官揖宰相执政官升殿宣赞东上合门官复侍立位引右班舍人由右班前出余官分出殿中省押仗官复押仗位次两省官出次殿中侍御史对揖出知客省事以下复侍立位赞宣对立舍人各复位次馆伴官入侧宣大起居讫接书传语知客省事官升殿引国信使副自外捧书匣入舍人承受引天武举礼物分东西入国信使副当殿立接书知客省事官降阶至国信使前舍人揖国信使稍前跪进书匣知客省事官侧身搢笏跪接出笏起揖国信使复位立知客省事官执笏捧书匣升殿暂授入内省官知客省事官搢笏捧至御座前进呈退复授入内省官天武常起居入内省官发匣取书传三省与枢密同进读殿下引礼物出殿东偏门进书讫付入内省官各复侍立位舍人与馆伴副使引国信使副至殿东阶下传语知客省事官降阶揖同升殿国信使当新槛北向立舍人揖国信使稍前跪传大辽国主问圣体传事译授舍人舍人当国信使班前躬奏讫揖起复位立知客省事官诣御座前躬承旨近国信使班前西向立具宣问授传事舍人揖国信使稍前跪传事译授讫具回奏译授舍人舍人当班前躬奏如初揖起复位引降东阶对见辞位西向立揖躬舍人侧宣引当殿大起居班首出班谢面天颜履位五拜又出班谢沿路馆驿茶药御筵传宣抚问复位五拜宣有敕各等第赐对衣衣着银器鞍辔马跪受赐起五拜西出次舍人传事引锡哩分入当殿合班大起居宣有敕各等第赐衣服束带衣着银器分物跪受赐起五拜分出次舍人传事引从人分当殿合班四拜起居奏圣躬万福宣有敕各等第赐衣服腰带衣着银器分物跪受赐讫再拜分出次枢密直学士下殿出舍人合班躬奏合门无事卷班西出皇帝降座鸣鞭知客省事以下排立使臣并卷班出舍人当殿承旨传四色官趋赴殿庭称奉敕放仗押仗官再拜讫退其宴国信使以下服所赐衣带锡哩从人垂拱殿门外阶下立赴宴官鞾笏同国信使副屏门外分东西南向立诸司排当备俟内排传立东上合门附内侍奏班齐皇帝出宫鸣鞭行门禁卫诸班亲从迎驾奏圣躬万福皇帝即御座殿中监以下知客省事以下知内侍省事以下带御器械官二人尚局应奉官祗应武功大夫以下斗班各奏圣躬万福次管军目僚奏圣躬万福各复侍立祗应位次舍人引赴宴官并国信使副依东西座位入当殿立定奏圣躬万福讫赞各就座再拜赞就座舍人分引升殿席前相向次引锡哩次从人并分入当殿赞各就座再拜赞就座分引升座讫次教坊使以下通班四拜起居次看琖人谢升殿再拜内侍进御茶床殿侍酹酒讫东上合门官诣御座前躬奏班首姓名以下进酒舍人分引殿上臣僚横行北向赞再拜舍人承班首稍前东上合门官接引诣御座东北向搢笏殿中监奉盘琖接首奉御启琖班首西向立殿中少监以酒注于琖班首捧酒诣御座前躬进讫虚跪兴以盘授殿中监出笏东上合门官引退舍人接引复位赞再拜舍人引班首稍前殿上臣僚席前相向立东上合门官接引班首诣御座前北向搢笏殿中监授盘捧诣御座前西向立作乐皇帝饮讫舍人分引臣僚横行东上合门官引班首接琖讫少退虚跪兴授殿中监出笏引退舍人接引复位赞再拜舍人赞各赐酒群臣再拜赞就座群官俱立席后复赞就座群官俱坐酒初行群官搢笏受酒先宰臣次百官皆作乐尚食典御奉御进食大官令设群官食皇帝再举酒群官俱立席后乐作饮讫赞各就座复行群官酒乐作第三第四第五并如第二之仪若宣示琖即随所向东上合门官以下揖称宣示琖躬赞就座若宣劝即立席后躬饮讫赞再拜内侍举御茶床舍人引班首以下降阶横行再拜搢笏舞蹈又再拜分班出次锡哩五拜次从人再拜并分出次教坊谢祗应并再拜如赐茶酒殿中监以下知客省事以下知内侍省事以下带御器械官次尚局应奉官祗应武功大夫以下次行门禁卫诸班亲从教坊逐班赞谢茶酒再拜东上合门官殿上侧奏无事皇帝降座鸣鞭与此大同小异】 徽宗宣和元年金使李善庆等来遣直秘合赵有开偕善庆等报聘巳而金使复至用新罗使人礼引见宣政殿徽宗临轩受使者书自后屡遣使来帝待之甚厚时引上殿奏事赐子不赀礼遇并用契丹故事高宗绍兴三年十二月宰臣进呈金使李永寿等正旦入见故事百官俱入上曰全盛之时神京会同朝廷之尊百官之富所以夸示今暂驻于此事从简便旧日礼数岂可尽行无庸俱入使人见辞并赐食于殿门外八年金国遣使副来就驿议和诏王伦就驿赐宴十一年十一月金国遣审议使来入见时殿陛之仪议犹未决议者谓兵卫单弱则非所以隆国体欲设仗卫恐骇敌情乃设黄麾仗千五百人于殿廊蔽以帟幙班定彻帷十二年扈从征宗梓宫皇太后使副来十三年十一月有司言贺正旦使初至于盱眙赐宴未审回程合与不合筵待诏内侍省差使臣三员沿路赐宴一员于平江府一员于镇江府一员于盱眙军寻诏金国贺正旦人使到阙赴宴等坐次合与宰臣相对稍南使副上下马于执政官上下马处三节人从并于宫门外上下马立班则于西班与宰臣相对立乃权移西班使相在东壁宰臣之东十四年正月一日宴金国人使于紫宸殿文臣权侍郎以上武臣刺史以下赴坐自后正旦赐宴仿此五月金国始遣贺天申节使来有司言合照旧例北使贺生辰圣节使副随宰臣紫宸殿上寿进寿酒毕皇帝宰臣以下同使副酒三行教坊作乐三节人从不赴既而三节人从有请乞随班上寿诏许之仍赐酒食遇贺正人使朝辞在上辛祠官致斋之内仍用乐二十九年以皇太后崩其贺正使副止就驿赐宴见辞日赐茶酒并不举乐大率北使至阙先遣伴使赐御筵于班荆馆 【在赤岸去府五十里】 酒七行翼日登舟至北郭税亭茶酒毕上马入余杭门至都亭驿赐褥被■〈釒沙〉锣等明日临安府书送酒食合门官入位具朝见仪投朝见牓子又明日入见伴使至南宫门外下马北使至隔门内下马皇帝御紫宸殿六参官起居北使见毕退赴客省茶酒遂宴垂拱殿酒五行惟从官已上预坐是日赐茶器名果又明日赐生饩见之二日与伴使偕往天竺烧香上赐沈香乳糖斋筵酒果次至冷泉亭呼猿洞而归翼日赐内中酒果风药花饧赴守岁夜筵酒五行傀儡正月朔旦朝贺礼毕上遣大臣就驿赐筵中使传旨宣劝酒九行三日客省佥赐酒食内中赐酒果遂赴浙江亭观潮酒七行四日赴玉津园燕射命诸校善射者假管军观察使伴之上赐弓矢酒行乐作伴射官与大使并射弓馆伴副使并射弩酒九行退五日大宴集英殿尚书郎监察御史以上皆预学士撰致语六日朝辞退赐袭衣金带大银器临安府书送赆仪复遣执政官就驿赐宴晚赴解换夜筵伴使与北使皆亲劝酬且以衣物为侑次日加赐龙凤茶金镀合乘马出北关门登舟宿赤岸又次日复遣近臣押赐御筵自到阙朝见射朝辞共赐大使金千四百两副使金八百八十两衣各三袭金带各三条都管上节各赐银四十两中下节各三十两衣一袭涂金带一条使人到阙筵宴凡用乐人三百人百戏军七十人筑球军三十二年起立球门行人三十二人旗鼓四十人并下临安府差相扑一十五人于御前等子内差并前期教习之 【按宋志夏国进奉使见辞仪夏国岁以正旦圣节入贡元丰八年使来诏夏国见辞仪制依嘉佑八年见于皇仪殿门外朝辞诣垂拱殿政和新仪夏使见曰俟见班绝谢班前使奉表函引入殿庭副使随入西向立舍人揖躬舍人当殿躬奏夏国进奉使姓名以下祗候见引当殿前跪进奉表舍人受之副入内侍省官进呈使者起归位四拜起居舍人宣有敕赐某物兼赐酒馔跪授箱过俯伏兴再拜舍人曰各祗候揖西出次从人入不奏即引当殿四拜起居舍人宣赐分物兼赐酒食跪受箱过俯伏兴再拜舍人曰各祗候揖西出辞曰引使副入殿庭西向立舍人揖躬舍人当殿躬奏夏国进奉使姓名以下祗候辞引当殿四拜宣赐某物酒馔再拜如见仪凡蕃使见辞同日者先夏国次高丽次交趾次海外蕃客次诸蛮高丽进奉使见辞仪见日使捧表函引入殿庭副使随入西向立舍人鞠躬当殿前通高丽国进奉使姓名以下祗候见引当殿使稍前跪进表函俯伏兴讫归位大起居班首出班躬谢起居归位再拜又出班谢面天颜沿路馆券都城门外茶酒归位再拜搢笏舞蹈俯伏兴再拜舍人宣有敕赐某物兼赐酒食搢笏跪授箱过俯伏兴再拜舍人曰各祗候揖西出次押物以下入不通即引当殿四拜起居宣有敕赐某物兼赐酒食跪受箱过俯伏兴再拜起居舍人日各祗候揖西出辞日引使副入殿庭西向立舍人揖躬舍人当殿躬通高丽进奉使姓名以下祗候辞引当殿四拜起居班首出班致词归位再拜舍人宣有敕赐某物兼赐酒食搢笏跪授箱过俯伏兴再拜舍人曰好去揖西出次从人入辞如仪政和元年诏高丽在西北二国之闲自今可依熙宁十年指挥隶枢密院明年入贡诏复用熙宁例以文臣充接伴使副仍往还许上殿七年赐以笾豆各十二簠簋各四豋一铏二鼎二罍洗二尊二铭日惟尔令德孝恭世称东蕃有来显相余一人嘉之用锡尔宝尊以宁尔祖考子子孙孙其永保之绍兴二年高丽遣使副来贡并赐酒食于同文馆其交州宜州黎州诸国见辞并如上仪唯迓劳宴赉之数则有杀焉其授书皆令有司付之又有西蕃嘉勒氏西南诸蕃占城回鹘大食于阗三佛齐卬部川蛮及溪峒之属或比闲数岁入贡层檀日本大理注辇蒲甘龟兹佛泥拂抹真腊罗殿渤泥邈黎阇婆州眉流诸国入贡或一再或三四不常至注辇三佛齐使者至以真珠龙腊金莲花等登陛跪散之谓之撒殿元佑二年知颍昌府韩缜言交趾小国其使人将及境臣尝近弼难以抗礼按元丰中迓以兵官饯以通判使副诣府其犒设令兵官主之请如故事仍诏所过郡凡前宰相执政官知判者亦如之又诏立回赐于阗国信分物法岁遣贡使虽多止一加则又命于阗国使以表章至则闲岁听一入贡余令于熙秦州贸易礼部言元丰着令西南五姓蕃每五年许一贡今西蕃秦平军入贡期限未及诏特许之学士院言诸蕃初人贡者请令安抚钤辖转运等司体问其国所在远近大小与见今入贡何国为比保明闻奏庶待遇之礼不致失当宣和诏蕃国入贡令本路验实保明如涉诈伪以上书诈不实论建炎三年占城国王遣使进贡适遇大礼遂加恩特授检校少傅加食邑自后明堂郊祀并仿此绍兴二年占城国王遣使进贡沈香犀象玳瑁等答以绫锦银绢建炎四年南平王薨差广南西路转运副使尹东珣充吊祭使赐绢布谷五百匹羊酒寓钱寓彩寓金银等就钦州授其国迎接人制赠侍中进封南越王封其子为交址郡王遇大礼并加恩如占城国王淳熙元年赐安南国王印铜铸涂以金绍兴七年三佛齐国乞进章奏赴阙朝见诏许之令广东经略司酌量只许四十人到阙进贡南珠象齿龙涎珊瑚琉璃香药诏补保顺慕化大将军三佛齐国王给赐鞍马衣带银器赐使人宴于怀远驿淳熙五年再入贡计其直二万五千缗回赐绫锦罗绢等物银二千五百两绍兴三十一年正月安南献驯象帝曰蛮荒贡方物乃其职但朕不欲以异兽劳远人其令帅臣告谕自今不必以驯象入贡三十二年孝宗登极诏曰比年以来累有外国入页太上皇帝冲谦弗受况朕凉菲又何以堪自今诸国有欲朝贡者令所在州军以理谕遣毋得以闻淳佑三年安南国王陈日煚来贡加赐功臣号十一年再来贡景定三年六月日煚上表贡献乞授其位于其子陈威晃咸淳元年二月加安南大国王陈日煚功臣增安善二字安南国王陈威晃功臣增守义二字各赐金带鞍马衣服二年复上表进贡赐金五百两帛一百匹降诏嘉奖】

　　辽

　　辽制高丽使人入见臣僚常服起居应上殿臣僚殿上序立合门奏牓子引高丽使副面殿立引上灵台拜跪附奏起居讫拜起立合门传宣王诣安否使副皆跪大使奏臣等来时询安引下殿面殿立进奉物入列置殿前控鹤官起居毕引进使鞠躬通高丽国王询进奉宣徽使殿上赞进奉赴库马出担床出毕引使副退面西鞠躬舍人鞠躬通高丽国谢恩进奉使某官某以下祗候见舞蹈五拜不出班奏圣躬万福再拜出班谢面天颜五拜出班谢远接汤药五拜赞各祗候使副私献入列置殿前控鹤官起居引进使鞠躬通高丽国谢恩进奉使某官某以下进奉宣徽使殿上赞如初引使副西阶上殿序立皇帝不入御床臣僚伴酒契丹舍人通汉人合使赞再拜称万岁各就坐酒三行殽膳二味若宣令饮尽就位拜称万岁赞各就坐殽膳不赞起再拜称万岁引下殿舞蹈五拜赞各祗候引出于幕次内别差使臣伴宴起宣赐衣物讫遥谢五拜毕归馆其曲宴高丽使仪臣僚入朝班齐皇帝升殿宣徽教坊控鹤文武班起居皆如常仪谢宣宴赞各上殿祗候契丹臣僚谢宣宴引高丽使入面南鞠躬舍人鞠躬通高丽国谢恩进奉使某官某以下起居谢宣宴共十二拜赞各上殿祗候臣僚使副就位立大臣进酒契丹舍人通汉人合使赞上殿臣僚皆拜赞各祗候进酒大臣复位立赞应坐臣僚拜赞各就坐行酒若宣令饮尽赞再拜赞各就坐教坊致语臣僚皆起立口号绝赞再拜赞各就坐凡拜皆称万岁曲破臣僚起下殿契丹臣僚谢宴中书令以下谢宴毕引使副谢七拜赞各好去控鹤官门外祗候报合门无事供奉官卷班出来日问圣体其高丽使朝辞仪臣僚起居上殿如常仪合门奏高丽使朝辞牓子起居恋阙如仪赞各上殿祗候引西阶上殿立契丹舍人赞拜称万岁赞各就坐中书令以下伴酒三行殽膳二味皆如初见之仪既谢赞有敕宴五拜赞各好去引出于幕次内别差使臣伴宴毕赐衣物跪受遥谢五拜归馆西夏国进奉使朝见臣僚常朝毕引使者左入至丹墀面殿立引使者上灵台立揖少前拜跪附奏起居讫俯伏兴复位合使宣问某安否鞠躬听旨跪奏某安俯伏兴退复位引左下至丹墀面殿立礼物右入左出毕合使鞠躬通某国进奉使姓名候见共一十七拜赞祗候平立有私献过毕揖使者鞠躬赞进奉收讫赞祗候引左上殿就位立臣僚使者齐声喏酒三行引使左下至丹墀谢宴五拜毕赞有敕宴五拜祗候引右出礼毕于外赐宴客省伴宴仍赐衣物其西夏使朝辞常朝毕引使者左入通某国某使祗候辞再拜不出班起居再拜出班恋阙致词复再拜赐衣物谢恩如常仪若赐宴五拜毕赞好去引右出

　　金

　　金制外国使入见皇帝即御座鸣鞭报时毕殿前班小起居毕至侍立位引臣僚左右入丹墀小起居引宰执上殿其余臣僚分班出合门使奏使者入见牓子先引宋使副出笏奉书左入至丹墀北向立合使左下接书捧书者单跪授书拜起立合使左上灵阶右入栏内奏封全转读毕引使副左上灵阶齐揖入栏内揖使副鞠躬使少前拜跪附奏毕拜起复位立待宣问宋皇帝时并鞠躬受敕旨再揖鞠躬使少前拜跪奏毕起复位齐退却引使副左下至丹墀北向立礼物右入左出尽揖使副旁折通班再引至丹墀舞蹈五拜不出班奏圣躬万福再拜揖使副鞠躬使出班谢面天颜复位舞蹈五拜再揖使副鞠躬使出班谢远差接伴兼赐汤药诸物等复位舞蹈五拜各祗候引右出赐衣次引宋从人入通名以下再拜不出班又再拜各祗候亦引右出次引高丽使左入至丹墀北向略立引使左上露阶立定揖横使鞠躬正使少前拜跪附奏毕拜起复位立合使宣问高丽王时并鞠躬受敕旨毕再揖横使鞠躬正使少前拜跪奏毕拜起复位齐退却引左下至丹墀面殿立定礼物右入左出尽揖使旁折通班毕引至丹墀通一十七拜各祗候平立引左阶立次引夏使见如上仪引右阶立次再引宋使副左入至丹墀谢恩舞蹈五拜各祗候平立次引高丽夏使并至丹墀三使并鞠躬有敕赐酒食舞蹈五拜各祗候引右出次引宰执下殿礼毕其曲宴仪皇帝即御座鸣鞭报时毕殿前班小起居至侍立位引臣僚并使客左入旁折通班至丹墀舞蹈五拜不出班奏圣躬万福又再拜出班谢宴舞蹈五拜各上殿祗候分引预宴官上殿其余臣僚右出次引宋使从人入至丹墀再拜不出班奏圣躬万福又再拜有敕赐酒食又再拜引左廊立次引高丽夏从人入分引左右廊立果床入进酒皇帝举酒时上下侍立官并再拜接盏毕候进酒官到位当坐者再拜坐即行臣仗酒传宣立饮毕再拜坐次从人再拜坐至四盏饼茶入致语闻鼓笛时揖臣使并人从立口号绝坐宴并侍立官并再拜坐次从人再拜坐食入五盏歇宴教坊谢恩毕揖臣使起果床出皇帝起入合臣使下殿归幕次赐花人从随出戴花毕先引人从入左右廊立次引臣使入左右上殿位立皇帝出合坐果床入坐立并再拜坐次从人再拜坐九盏将曲终揖从人至位再拜引出闻曲时揖臣使起再拜下殿果床出至丹墀谢宴舞蹈五拜分引出朝辞仪皇帝即御座鸣鞭报时毕殿前班小起居至侍立位引臣僚合班入至丹墀小起居引宰执上殿其余臣僚分班出合使奏辞牓子先引夏使左入旁折通班毕至丹墀再拜不出班奏圣躬万福又再拜揖使副鞠躬使出班恋阙致词复位又再拜唱各好去引右出次引高丽使如上仪亦引右出次引宋使副左入旁折通班毕至丹墀依上通六拜各祗候平立合使赐衣马鞠躬闻敕再拜赐衣马毕平身搢笏单跪受别录物过尽出笏拜起谢恩舞蹈五拜有敕赐酒食舞蹈五拜引使副左上灵阶齐揖入栏内揖鞠躬大使少前拜跪受书起复位揖使副齐鞠躬受传达毕齐退引左下至丹墀鞠躬唱各好去引右出次引宰执下殿礼毕熙宗时夏使入见改为大起居定制以宋使列于三品班高丽夏列于五品班皇统三年六月定臣使辞见臣僚服色拜数止从常朝起居三国使班品如旧俟殿前班及臣僚小起居引宰执升殿余臣分班毕乃令行人见及朝辞之礼凡入见则宋使先礼毕夏使入礼毕而高丽使入其朝辞则夏使先礼毕而高丽使入礼毕而宋使入夏高丽朝辞之赐则遣使就赐于会同馆唯宋使之赐则庭授世宗大定六年诏外国使初见朝辞则于左掖门出入朝贺赐宴则由应天门东偏门出入

　　元

　　元自太祖时辉和尔回鹘西夏西域高丽皆遣使入贡世祖以后安南占城云南金齿缅国大理拂郎等国亦皆遣使贡献 【元蕃使朝贡于正旦圣节大朝会之日随班行礼】

　　明

　　明太祖洪武二年定蕃国遣使进表仪所司于王宫及国城街巷结彩设阙庭于殿上正中前设表笺案又前设香案使者位于香案东捧表笺二人于香案西设龙亭于殿庭南正中仪仗鼓乐具备清晨司印者陈印案于殿中涤印讫以表笺及印俱置于案王冕服众官朝服诣案前用印毕用黄袱裹表红袱裹笺各置于匣中仍各以黄袱裹之捧表笺官捧置于案引礼引王至殿庭正中众官位其后赞拜乐作再拜乐止王诣香案前跪众官皆跪三上香讫捧表官取表东向跪进王王授表以进于使者使者西向跪受兴置于案赞兴王复位赞拜乐作王与众官皆四拜乐止礼毕捧表笺官捧表前行置于龙亭中金鼓仪仗鼓乐前导王送至宫门外还众官朝服送至国门外使者乃行是年占城国遣陪臣虎都蛮来贡高丽遣陪臣礼部尚书洪尚载安南遣陪臣同时敏等皆贡方物既至有司奏闻出国门以迎劳择日进表币方物于奉天殿毕进笺及方物于中宫东宫上位遣官于会同馆赐宴毕东宫复遣官礼待省府台皆有宴将还遣使劳送出境如或常朝则中书接受表笺方物次日使者随班入见其宴赐上位东宫取旨礼待今具其仪　蕃使至龙江驿驿令具某国遣使者姓某名某及从人名数诣应天府报知应天府官禀知中书省及礼部礼部奏闻遣侍仪舍人二人接伴遣应天府同知龙江驿礼待前期馆人陈设蕃使及应天府官坐次于正厅宾左主右中设酒案及食案应天府官至馆馆人入告蕃使接伴舍人引蕃使出迎于馆门之外赞引引应天府官与蕃使俱入蕃使升自西阶应天府官升自东阶至厅蕃仗东向立府官西向立赞引唱鞠躬拜兴 【凡二】 平身蕃使与应天府官皆如礼应天府官进诣蕃使前致礼待之意毕赞引引蕃使与府官各就位坐执事者各举食案进供于蕃使及府官之前执事者斟酒及进食凡酒五行食三品宴毕赞礼引蕃使送应天府官出蕃使自西应天府官由东出至馆门外蕃使入明旦应天府官请使者出馆俱上马蕃使行近右应天府官行近左从人后从至会同馆下马接待舍人引蕃使由西而入应天府官由东而入至次讫报知中书省中书省奏知命礼部侍郎至会同馆礼待其陈设位次食品一如前仪宴毕接待舍人引蕃使及礼部侍郎出蕃使降自西阶礼部侍郎降自东阶出馆门外使者还馆其受蕃国来附遣使进贡之仪前期侍仪司引蕃使天界寺习仪三日择日朝见前一日内使监设御座香案于奉天殿中尚宝卿设宝案于御座前侍仪司设表案于丹墀中道之北及殿上正中设方物位于表笺案之南中道之东西举方物案执事位于方物案之左右设使者位于中道之东西方物案之南北向设通事位于使者位之西北向设文武官侍立位于丹墀之北东西相向设受表兼宣表官受方物兼宣方物官位及展表官位于表案之西东向设承制官位于殿内西向及使者之北设典仪二人位于丹陛上东西相向设知班位于丹墀之北东西相向设赞礼位于知班之北东西相向设内赞二人位于殿上东西相向引使者舍人二人于使者拜位之西东向引文武官舍人四人于文武班之北稍后东西相向侍从班起居注殿中侍御史尚宝卿位于殿上西向指挥司悬刀武官位于殿上东向拱卫司官位于奉天门之左右东西相向典牧所官位于仗马之前东西相向宿卫镇抚位于丹陛东西阶下东西相向护卫百户二十四员于宿卫镇抚之南稍后东西相向护卫千户八员于殿东西门之左右东西相向将军二人于殿上东西相向天武将军四人于丹陛上之四隅东西相向将军六人于奉天殿门之左右东西相向将军六人于奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹墀之东西陈五辂于丹陛之南典牧所陈仗马于文武楼之南东西相向陈虎豹于奉天门外和声郎陈乐于丹墀诸蕃使拜位之南击鼓初严侍仪舍人入陈拜席引班引文武百官各具朝服次严引班引文武百官齐班于午门外东西相向以北为上礼部执事以方物各置于案各执事俱入就位诸侍卫官各服其器服及尚宝卿侍从官入诣谨身殿奉迎引班引使者服朝服奉表执事者舁方物前行使者朝服后从由午门入就金水西桥入西掖门王丹墀西东向序立击鼓三严引班引文武官入就侍立位侍仪版奏外办御用监跪奏皇帝服皮弁御舆以出尚宝卿捧宝及侍仪侍卫导从如常仪皇帝将出仗动乐作升御座乐止尚宝卿置宝于案鸣鞭鸡唱报时讫引礼引使者置表于案就位北向立执事者舁方物入就位退立于左右知班唱齐班讫赞礼唱鞠躬拜兴 【凡四】 平身使者及众使者皆如礼乐止赞礼唱进表引礼引使者诣表案前赞礼唱跪使者及众使者皆跪唱进表使者跪取表函捧进于受表官受表官受表进方物状者跪取方物状授于受方物状官受方物状官受方物状与受表官展表官由西阶升西门入至殿庭以表置于案俱退立于西内赞唱宣表宣表官诣案取表跪宣于殿西展表官同跪展宣讫俛伏兴宣表官以表置于案退立于殿西宣方物状官诣案取方物状跪宣于殿西展方物状官同跪展宣讫俛伏兴宣方物状官以方物状置于案与宣表官展表官由殿西门出复位赞礼唱俛伏兴使者及众使者皆俛伏兴平身赞礼唱复位引礼引使者退复位承制官承制自中门出中阶降诣使者前称有制赞礼唱跪使者及众使者皆跪承制官宣制曰皇帝制问使者来时想尔某国君安好使者答毕赞礼唱俛伏兴拜兴 【凡四】 平身使者及众使者皆如礼乐止承制官称有后制赞礼唱跪使者及众使者皆跪承制官宣制曰皇帝又问尔使者远来勤劳使者答毕赞礼唱俯伏兴拜兴 【凡四】 平身使者及众使者皆如礼乐止承制官自西阶升西门入回奏讫复侍立位赞礼唱鞠躬拜兴 【凡四】 平身使者及众使者皆如礼乐止礼部官收表及方物引使者出侍仪奏礼毕皇帝驾兴乐作还宫乐止引班引文武百官及使者以次出

　　（臣）等谨按汉时呼韩邪单于入觐萧望之谓单于非正朔所加宜待以不臣之礼后代蕃使朝贡仪注率多优假皆本于望之之议明初定蕃使入朝宣制抚问国君并及使者略如敌国之仪此亦沿习历代具文而揆诸大一统之朝所以驾驭蕃服者其说固未当也夫溥天率土莫非王臣要荒之裔以职事来朝正宜示以彝宪俾知共主之尊义在则然即顽梗不率之风因之尽戢彼望之之议特以威德不能及远聊为权宜之计耳后儒无识遂至承讹袭缪岂知帝王抚临中外予以拊循尤当明其体制若槩以敌国待之转致取轻殊俗于恩威并用之道宁有当哉洪惟我国朝以文德武功抚一区宇蒙古内外扎萨克等岁时分班入觐秋狝行围执櫜扈从迨西陲大定准噶尔回部尽入版图而绝远诸部若哈萨克布噜特安集延巴达克山等无不款塞请吏愿为臣仆近者土尔扈特率其全部稽首归降并隶编户自余朝鲜安南琉球暹罗南掌西洋之属世世隶于典属恭顺弥加盖天家德威远暨遐荒奉朔晓然识共主之尊岁事请朝理藩院率领于班行之末九叩抒诚或遇锡宴赐币拜跪如礼巳为荣幸岂复有宾容之足言盖时势既殊仪文自别不独破除因循陋习而巳

　　蕃使每岁常朝于中书省接受表笺方物是日于省门前执事者置方物于案引礼引使者捧表笺由中门入方物随行至堂上置方物于前丞相兴使者捧表笺各至丞相前丞相受表笺各授于执事使者退立于西司壶举杯者出举杯者以杯先进于丞相丞相执杯使者跪特酒饮毕退立引礼引使者由西廊出户部受方物报侍仪司习仪次日各依品从具公服行五拜礼出午门释服于东宫行礼其受蕃使每岁常朝之仪中书省受表笺侍仪司引蕃使于天界寺习仪择日朝见前一日内使监陈设御座香案于奉天殿如常仪侍仪司设使者位于丹墀中道上之西北向承制官侍立位于殿内之东宣制位于使者之北百官侍立位于丹墀之北东西相向知班二人位于使者之北东西相向赞礼二人位于知班之北东西相向典仪二人位于丹陛上东西相向引使者二人位于使者之西东向引文武班四人位于文武班之北稍后东西相向侍从班位于殿上东西相向文东武西导驾官位于殿内东西相向将军六人位于奉天门之左右将军六人位于奉天殿门之左右将军四人位于丹陛上之四隅将军二人位于奉天殿内帘前之左右宿卫镇抚二人位于丹墀东西阶下东西相向护卫二十四人位于宿卫镇抚之南稍后东西相向护卫千户八员位于殿东西门之左右拱卫司陈设仪仗于丹墀丹陛之东西鸣鞭四人于丹陛上北向拱卫司光禄寺官侍立位于殿门之左右是日侵晨击鼓初严各执事陈设如仪引班催请使臣及百官各具朝服次严执事各入就位引班引百官使者齐班于午门外东西相向三严引班引百官入就侍立位引使者入立于丹墀之西导驾官入谨身殿奉迎侍仪奏外办御用监官跪奏皇帝具通天冠绛纱袍侍从导引出宫乐作升御座乐止卷廉鸣鞭报时讫引班引使者入就位知班唱班齐赞礼唱鞠躬拜兴 【凡四】 平身如礼乐止承制官前跪承制由中门出中阶降至使者前称有制赞礼唱某等跪听使者跪承制官宣制曰皇帝制问使者来时尔某国王某安好使者答毕赞礼唱俯伏兴拜兴 【凡四】 平身使者如礼乐止承制官称有后制使者跪承制官宣制曰皇帝又问尔使介远来勤劳使者又答毕赞礼唱俯伏兴乐作拜兴 【凡四】 平身使者如礼乐止承制官由西阶升西门入回奏讫复侍立位赞礼唱鞠躬拜兴 【凡四】 平身使者皆如礼乐止侍仪奏礼毕大驾回乐作还宫乐止引班引文武百官及使者以次出　蕃使进贡及参见毕礼部官奏奉圣旨锡宴于会同馆前期馆人陈设坐次于会同馆正厅宾西主东中设御酒案于正中膳部主客命执事设酒案及食案于厅之南楹教坊司陈设乐舞于酒案之左右是日礼部官陈龙亭于午门外光禄寺官取旨捧御酒置于龙亭仪仗鼓乐前导礼部官光禄寺官乘马后随至馆门馆人入报蕃使出迎于馆门之外执事者捧御酒前行引赞引奉旨官从行由中道入至厅上置于案使者自西阶升立于西隅奉旨官立于御酒案之东称有制使者望阙跪听宣制毕赞礼唱鞠躬拜兴 【凡二】 平身使者如礼奉旨官举杯酌酒授使者饮北而同跪使者饮毕赞礼唱鞠躬拜兴 【凡二】 平身如礼赞礼引使者及奉旨官就席坐执事者举食案进供于使者及奉旨官之前执壶者斟酒乐作饮毕乐止酒七行汤七品上汤击鼓行酒作细乐及陈杂戏宴毕使者送奉旨官出至馆门外奉旨官上马使者入择日皇太子锡宴陈设食品礼节皆如前仪蕃使将还国礼部奏知戒蕃使某日陛辞前二日于天界寺习仪前一日内使监陈设御座香案于奉天殿侍仪司设蕃使拜位于丹墀中道稍西北向设文武官侍立位于丹墀之北东西相向承制官位于殿上之东及宣制位于丹陛之东南设知班二人位于蕃使之北设赞礼二人位于知班之北典仪二人位于丹陛上之南俱东西相向设引蕃使舍人二人位于蕃使之西东向引文武班舍人四人位于文武班之北稍后东西相向侍从班位于殿上之东西拱卫指挥光禄寺官位于殿门前之左右内使擎执八人位于御座前之左右宿卫镇抚位于丹陛东西阶下护卫百户二十四人位于镇抚之南稍后俱东西相向护卫千户八人位于殿东西门之左右将军二人位于殿之左右将军六人位于殿门之左右将军四人位于丹陛之四隅将军六人位于奉天门之左右俱东西相向鸣鞭四人位于丹陛上之南是日侵晨金吾卫陈设兵仗于午门外之东西拱卫司陈仪仗于丹墀丹陛之东西乐工陈乐于丹墀之内击鼓初严礼部官于午门外以御酒礼物置于案执事者若千人服窄红衫举案捧礼物官具朝服若干人从入陈案于丹陛上东西 【如赐诏则设诏书案于礼物案之北拱卫司用黄盖遮覆】 执事各入就位舍人催文武官及蕃使具朝服击鼓次严侍仪待卫入迎车驾舍人引文武官齐班于午门外之东西引使者立于武官之南东向击鼓三严引班引文武官入就侍立位引蕃使入立于丹墀之西南侍仪版奏外办御用监跪奏皇帝服皮弁服御舆以出侍仪侍卫导从警跸如常仪皇帝将出仗动乐作升御座乐止将军卷帘鸣鞭鸡唱报时讫引礼引蕃使入就位赞礼唱鞠躬拜兴 【凡四】 平身蕃使皆如礼乐止承制官诣御座前跪承制由殿中门出立于宣制位称有制赞礼唱某官跪听蕃使皆跪承制官宣制曰皇帝制谕宣毕赞礼唱俯伏兴拜兴 【凡四】 平身蕃使皆如礼乐止承制官由殿西门入跪奏云承制讫复侍立位赞礼唱鞠躬拜兴 【凡四】 平身蕃使皆如礼乐止赞礼唱礼毕捧礼物官捧礼物自丹墀中道降由奉天中门出 【如有诏则黄盖遮覆诏书出】 舍人引蕃使由奉天西门出侍仪奏礼毕皇帝兴乐作还宫乐止引礼引百官以序出捧礼物官捧礼物至午门付使者行每岁常朝具本品公服随班行五拜礼蕃使辞东宫礼部官率应天府官送出国门之外至龙江驿礼部官还应天府官设宴如初至之仪宴毕应天府官还驿丞送起行穆宗隆庆五年九月复朝鲜使臣引见旧班初帝用鸿胪卿李际春言四夷贡使俱不得至御前引见至是礼科都给事张国彦等奏朝鲜属国乃冠带礼义之邦宜仍复旧班以示优礼从之
  </div>
  <div class="pagination">
   <a href="续通典_page181.html">
    上一页
   </a>
   <span>
    ...
   </span>
   <a href="续通典_page177.html">
    177
   </a>
   <a href="续通典_page178.html">
    178
   </a>
   <a href="续通典_page179.html">
    179
   </a>
   <a href="续通典_page180.html">
    180
   </a>
   <a href="续通典_page181.html">
    181
   </a>
   <span class="current-page">
    182
   </span>
   <a href="续通典_page183.html">
    183
   </a>
   <a href="续通典_page184.html">
    184
   </a>
   <a href="续通典_page185.html">
    185
   </a>
   <a href="续通典_page186.html">
    186
   </a>
   <a href="续通典_page187.html">
    187
   </a>
   <span>
    ...
   </span>
   <a href="续通典_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
