<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 762 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 762 页/共 807 页</h1>
    <div class="content">



　　皇朝文献通考卷二百七十四
<史部,政书类,通制之属,皇朝文献通考>
　　钦定四库全书
　　皇朝文献通考卷二百七十五
　　舆地考【七】
　　江苏省
　　【臣】等谨按禹贡以扬州次徐州之后而职方氏辨九州之地首列扬州殆以其幅员广逺有逈越乎他州者欤今之江苏安徽江西浙江福建五省皆古扬州地所谓北距淮而东南距海者惟江苏省实兼之其在古者厥土涂泥厥田下下自汉以后财赋渐扩今且为九州之上腴矣其民风土俗在周以前号曰勾吴春秋而降文物肇兴今则郁郁彬彬复为海内称首葢风气之转移其来已久而培养调爕薫陶渐渍因有所以益其盛而美其备者我
　　朝厚泽深仁覃敷遐迩而三吴繁富之地弥切民依自
　　列圣相承殷勤南顾凡夫河渠之奠定水利之疏通靡不
　　备举至于特免浮粮频除正赋
　　温膏稠叠江表之霑被为尤多是以民生日厚民俗日
　　淳为寰宇之名区而
　　国家之奥府实有非他省所得而絜衡者至于每省各一防城而兹则江宁与苏州并为都防良由土沃人殷孳殖寖广故政事条目日以益繁斟酌变通因时立制固经野之道则然矣
　　江苏明初为应天府尝置江南行省寻罢永乐时改建北京正统时定北京为京师以建康为南京仍设部科寺院以各府州直南京共领府十四州四其应天苏州松江常州镇江淮安扬州七府徐州一州为今下江地又置南京五军都督府及中都留守司领诸卫其苏州松江之苏州金山等二十一卫十一所又别于北京之中军都督府
　　本朝定江南改应天府为江宁府罢南直改设江南布政使司按察使司驻江宁府设江宁巡抚驻苏州领江宁苏州松江常州镇江五府别设鳯庐巡抚驻淮安领淮安扬州及鳯阳庐州四府徐州一州至安徽等五府三州则又以操江兼巡抚事领之顺治四年设江南江西河南总督亦驻江宁府五年令专辖江南江西六年以漕运总督兼巡抚事辖淮扬等四府一州十六年仍设鳯庐巡抚十八年移右布政使司驻苏州府辖江苏松常镇五府其左布政使司仍寄治江宁辖安徽宁池太卢鳯淮扬九府徐滁和广徳四州康熙元年以操江军务归并总督専设安徽巡抚三年分设两按察使司一仍驻江宁辖江苏等五府及淮扬等四府一州其一移驻安庆辖安徽等五府三州五年裁鳯庐巡抚以淮扬徐二府一州归并江苏巡抚以鳯庐二州归并安徽巡抚其布政按察二司领地各如巡抚之数六年停左右布政之名定为江苏安徽两布政使司各不相统十三年总督停辖江西二十一年仍辖江苏安徽江西三省雍正二年升苏州府之太仓州扬州府之通州淮安府之海邳二州并为直州八年移江苏按察使司亦驻苏州府十一年升徐州为府仍改邳州为属州乾隆二十五年定江苏设两布政使司一驻江宁领江淮扬徐四府海通二州一驻苏州领苏松常镇四府太仓一州以安徽布政使司还治安庆江苏省凡领府八直州三各卫所俱以次裁并入州县其存者俱专司漕运不治民事东西距九百五十里南北距一千一百六十里东至太仓州崇明县大海七百七十里西至安徽和州界一百八十里南至宁国府宣城县界二百五十里北至山东沂州府郯城县界九百十里东南至松江府金山县海岸九百三十里西南至安徽太平府当涂县治一百三十五里东北至山东沂州府日照县界八百三十里西北至河南归徳府虞城县界九百四十里在
　　京师南二千四百里
　　江宁府为省治东西距三百四十里南北距三百八十里东至镇江府丹阳县界一百六十里西至安徽和州界一百八十里南至安徽宁国府宣城县界二百四十里北至安徽泗州天长县界一百四十里南至镇江府溧阳县界一百九十里西南至安徽太平府当涂县界一百三十五里东北至扬州府仪徴县治一百三十五里西北至安徽滁州界一百四十里自府治至
　　京师二千四百四十五里明初建都于此改为应天府永乐二年以为行在正统六年定为南京置府如故共领县八
　　本朝改为江宁府初为江南省城后分江苏省此为江苏安徽江西三省总督治雍正八年以溧阳县往属镇江府乾隆二十五年分置江宁等处布政使司领江宁淮安扬州徐州四府海通二州治江宁府与苏州府并为省防之地凡领县七
　　上元县【附郭治府东北境】
　　江宁县【附郭治府西南境】
　　句容县【在府东九十里】
　　溧水县【在府东南一百四十里】
　　髙淳县【在府东南二百四十里】
　　江浦县【在府西北四十里】
　　六合县【在府北一百二十里】
　　淮安府在江宁府北五百里苏州府西北七百五十里东西距四百四十里南北距二百六十里东至海州界二百三十里西至安徽鳯阳府虹县界二百一十里南至扬州府宝应县界八十里北至海州沐阳县界一百八十里东南至扬州府泰州治四百九十里西南至安徽泗州治一百八十里东北至海一百八十里西北至徐州府宿迁县界一百九十里自府治至
　　京师一千九百七十五里明为淮安府直南京降安东州为县共领州二县九
　　本朝初属江南省后分属江苏省雍正二年升海州邳州为直州以赣榆沐阳二县属海州宿迁睢宁二县属邳州九年増置阜宁县凡领县六山阳县【附郭】
　　阜宁县【在府东北一百六十里雍正九年析山阳盐城二县地置县】
　　盐城县【在府东南二百四十里】
　　清河县【在府西少北三十里宋以淮阴县地置清河县旧治大清河口元泰定时移治于甘罗城天厯元年复移小清河口明宋又移甘罗城本朝初复还黄河北岸旧治乾隆二十五年移于清江浦为今治】
　　安东县【在府东北六十里】
　　桃源县【在府西一百二十里】
　　扬州府在江宁府东北二百十里苏州府西北四百四十五里东西距四百七十里南北距三百里东至海岸接通州如臯县界三百六十里西至江宁府六合县界一百十里南至大江接镇江府丹徒县界四十里北至淮安府山阳县界二百六十里东南至通州泰兴县界八十里西南渡江至江宁府治二百十里东北至海岸三百里西北至安徽泗州盱眙县界二百五十一里自府治至
　　京师二千三百七十五里明初改扬州路为淮海府又改维扬府寻为扬州府直南京降真州为仪徴县髙邮府为属州共领州三县七
　　本朝初属江南省后分属江苏省康熙十一年省海门县雍正二年升通州为直州以如臯县及泰兴县徃属九年増置甘泉县乾隆四十年増置东台县凡领州二县六
　　江都县【附郭治府东境】
　　甘泉县【附郭治府西境雍正九年析江都县地置县与江都并为府治】
　　仪徴县【在府西南七十里旧仪真县雍正元年改仪徴县】
　　髙邮州【在府北少东一百二十里】
　　兴化县【在府东北一百六十五里】
　　宝应县【在府北二百四十里】
　　泰州【在府东一百二十里】
　　东台县【在府东二百四十里乾隆四十年析泰州地置】
　　徐州府在江宁府西北七百三十里苏州府西北一千二百里东西距三百五十里南北距二百四十里东至海州沐阳县界一百四十里西至河南归徳府虞城县界二百十里南至安徽鳯阳府宿州界一百二十里北至山东兖州府滕县界一百二十里东南至鳯阳府灵璧县治一百九十里西南至归徳府永城县治二百二十里东北至兖州府峄县治一百四十五里西北至兖州府鱼台县治二百里自府治至
　　京师一千一百六十五里明为徐州属鳯阳府后直南京共领县四其邳州别属淮安府
　　本朝初属江南省后分属江苏省雍正二年升邳州为直州十一年升徐州为府増置铜山县又以邳州及所领宿迁睢宁二县来属凡领州一县七铜山县【附郭雍正十一年升州为府以州地置县为府治】
　　萧县【在府西五十里】
　　砀山县【在府西北一百六十里】
　　丰县【在府西一百五十里】
　　沛县【在府西北一百二十里】
　　邳州【在府东北一百五十里旧治今州西南境本朝初属淮安府康熙二十八年移今治雍正二年升为直州十一年改属徐州府】
　　宿迁县【在府东一百里初属淮安府雍正二年分属邳州十一年改属徐州府】睢宁县【在府东南一百二十里初属淮安府雍正二年分属邳州十一年改属徐州府臣】等谨按古徐州南以淮水与扬分界今自清口以下黄河所行即导淮防泗沂入海之故道故自徐州府外若淮安府之桃源安东二县海州及所属赣榆沐阳二县并在淮北当为古徐州地海州在江宁府东北八百二十里苏州府北一千一百三十里东西距二百七十里南北距三百五里东至大海一百二十里西至山西沂州府郯城县界一百五十里南至淮安府安东县界一百五十里北至沂州府日照县界一百五十五里东南至海二百里西南至徐州府宿迁县界一百六十里东北至海一百里西北至沂州府治二百四十里本州境东西距一百七十五里南北距一百九十里东界髙公岛大海西界郯城县南界安东县北界赣榆县自州至
　　京师一千七百里明初省州治朐山县入州复为海州属淮安府
　　本朝初因之雍正二年升为直州以赣榆沐阳县来属凡领县二
　　赣榆县【在州北八十里初属淮安府雍正二年分属通州】
　　沐阳县【在州西南一百二十里初属淮安府雍正二年分属海州】
　　通州在江宁府东五百三十里苏州府北二百里东西距四百七十七里南北距二百三十里东至海一百九十二里西至镇江府丹徒县界二百八十五里南至苏州府昭文县界一百四十里北至扬州府泰州界九十里东南至海一百四十里西南至大江七里东北至海一百十里西北至泰州界一百七十里本州境东西距一百三十八里南北距七十八里东界海南界大江西北界如臯县自州治至
　　京师三千六百九十五里明初省州置静海县入州属扬州府
　　本朝初因之康熙十一年以海门县省入州雍正二年升为直州以泰兴如臯县来属凡领县二如臯县【在州西四十五里初属扬州府雍正二年分属通州】
　　泰兴县【在州西二百四十里初属扬州府雍正二年分属通州】
　　苏州府东西距二百二十里南北距二百五十里东至太仓州界一百二十里西至常州府宜兴县界一百里南至浙江嘉兴府嘉兴县界一百里北至大江通州界一百五十里东南至松江府青浦县界一百二十五里西南至浙江湖州府长兴县界一百三十里东北至通州界一百五十五里西北至常州府江阴县界一百六十里自府治至
　　京师二千七百二十里明为苏州府直南京领州一县七
　　本朝初属江南省后分江苏省此为江苏巡抚及布政按察两司治雍正二年升太仓州为直州以嘉定崇明二县徃属复増置元和震泽昭文新阳四县乾隆二十五年改江苏布政司为苏州等处布政使司领苏州松江常州镇江四府太仓一州仍治苏州府与江宁府并为省防之地凡领县九吴县【附郭治府西南境】
　　长洲县【附郭治府东北境】
　　元和县【附郭治府东南境雍正二年析长洲县地置县并为府治】
　　吴江县【在府南少东四十五里】
　　震泽县【在府南少东四十五里雍正二年析吴江县地置县与吴江县同城治西南境】常熟县【在府北九十里】
　　昭文县【在府北九十里雍正二年析常熟县地置县与常熟县同城治东北境】昆山县【在府东少北七十二里】
　　新阳县【在府东少北七十二里雍正二年析昆山县地置县与昆山县同城治西北境臣】等谨按苏州等府新县之分始于雍正二年及雍正九年诚以各府地广人稠尤称繁剧非旧设之县所能兼综也如苏州府之元和震泽昭文新阳四县常州府之阳湖金匮荆溪三县太仓州之镇洋县扬州府之甘泉县悉附治旧城松江府之奉贤金山南滙三县太仓州之宝山县淮安府之阜城县或以濒连大海或以控近黄河并与旧县分城而理葢又量地制邑之道云
　　松江府在苏州府东南一百二十里江宁府东南六百二十里东西距一百六十里南北距一百五十二里东至大海一百里西至苏州府吴江县界六十里南至大海七十二里北至苏州府昆山县界八十里东南至大海一百十里西南至浙江嘉兴府嘉善县界五十里东北至太仓州嘉定县界一百十里西北至苏州府长洲县界一百里自府治至
　　京师二千九百五十里明为松江府直南京増置青浦县共领县三
　　本朝初属江南省顺治十三年増置娄县康熙六年分属江苏省雍正二年増置奉贤金山南汇福泉四县乾隆八年仍省福泉县入青浦县凡领县七华亭县【附郭治府府东境】
　　娄县【附郭治府西境汉娄县在今苏州府昆山县境刘宋以后省此为唐华亭县　本朝顺治十三年析置县与华亭并为府治】
　　奉贤县【在府东九十里雍正二年析华亭县地置县】
　　金山县【在府西少南三十年雍正二年析娄县地置县旧治今县东南境乾隆二十六年移于朱泾镇为今治】
　　上海县【在府东北九十里】
　　南滙县【在府东一百二十里雍正二年析上海县地置县】
　　青浦县【在府西北五十里雍正二年析置福泉县乾隆八年仍省入青浦】
　　常州府在苏州府西北二百八十里江宁府东南二百七十里东西距一百九十里南北距二百八十五里东至苏州府常熟县界一百四十里西至镇江府丹阳县界五十里南至浙江湖州府长兴县界二百里北至大江北岸通州泰兴县界八十五里东南至苏州府长洲县界一百四十里西南至安徽广徳州界二百三十里东北至通州如臯县界一百七十里西北至扬州府江都县界一百二十里自府治至
　　京师二千五百三十五里明为常州府直南京降江阴宜兴为县共领县二
　　本朝初属江南省后分属江苏省雍正二年増置阳湖金匮荆溪三县凡领县八
　　武进县【附郭治府西境】
　　阳湖县【附郭治府东境雍正二年析武进县地置县与武进县并为府治】
　　无锡县【在府东南九十里】
　　金匮县【在府东南九十里雍正二年析无锡县地置县与无锡县同城治东境】江阴县【在府东七十里】
　　宜兴县【在府南一百二十里】
　　荆溪县【在府南一百二十里雍正二年析宜兴县地置县与宜兴县同城治西南境】靖江县【在府东北一百五十里】
　　镇江府在苏州府西北三百七十里江宁府东少北一百八十里东西距二百二十里南北距一百三十六里东至常州府宜兴县界一百六十里西至江宁府句容县界六十里南至常州府武进县界一百八里北至扬州府江都县界二十八里东南至宜兴县界二百十里西南至安徽广徳州建平县治三百七十里东北至常州府靖江县界一百二十里西北至扬州府仪徴县界七十里自府治至
　　京师二千三百三十五里明初为江淮府寻为镇江府直南京领县三
　　本朝初属江南省后分属江苏省雍正八年以江宁府之溧阳来属凡领县四
　　丹徒县【附郭】
　　丹阳县【在府东南七十里】
　　金坛县【在府南一百六十里】
　　溧阳县【在府西南二百四十里】
</div>
    <div class="pagination">
<a href="皇朝文献通考_page761.html">上一页</a><span>...</span><a href="皇朝文献通考_page757.html">757</a><a href="皇朝文献通考_page758.html">758</a><a href="皇朝文献通考_page759.html">759</a><a href="皇朝文献通考_page760.html">760</a><a href="皇朝文献通考_page761.html">761</a><span class="current-page">762</span><a href="皇朝文献通考_page763.html">763</a><a href="皇朝文献通考_page764.html">764</a><a href="皇朝文献通考_page765.html">765</a><a href="皇朝文献通考_page766.html">766</a><a href="皇朝文献通考_page767.html">767</a><span>...</span><a href="皇朝文献通考_page763.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
