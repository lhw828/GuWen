<!DOCTYPE html>
<html>
<head>
    <meta charset="UTF-8">
    <title>明会要 - 第 11 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会要 - 第 11 页/共 32 页</h1>
    <div class="content">洪武初，诏中书省详定乡饮酒礼。使民岁时宴会，习礼读律。期于申明朝廷之法，郭叙长幼之节。遂为定制。
五年四月戊戌，诏天下行乡饮酒礼。每岁孟春孟冬，有司与学官率士大夫之老者，行于学校。民间里社以百家为一会，或粮长里长主之。年最长者为正宾，余以齿序。每季行之。读律令，则以刑部所编申明戒谕书兼读之。武职于每月朔日，以大都督府所编戒谕书率僚佐读之。(已上《会典》。 )
是年，魏观出知苏州府，聘耆民周寿谊、杨茂、林文友，行乡饮酒礼。(《魏观传》。 )十四年二月，申明乡饮酒礼。(《大政记》。 )
十六年，颁行《乡饮酒礼图式》。其仪：以府州县长吏为主，以乡之致仕官有德行者为亻巽；择年高有德者为宾，其次为介，又其次为三宾，又其次为众宾，教职为司正。赞礼、赞引、读律皆使能者。(《会典》。 )
十八年，重定乡饮酒礼。叙长幼、论贤良、别奸顽、异罪人。其坐席间：高年有德者居于上，高年纯笃者居于次，余以齿序。其有曾违条犯令之人，列于外坐，同类者成席，不许杂于善良之中。(同上。 )
二十二年，定乡饮酒礼，以善恶分列三等为坐次，不许混淆。如有不遵序坐及有过之人不赴饮者，以违制论。(《会典》。 )○禁逾侈
洪武元年十二月，谕中书省臣曰：“帝王之治天下，必定礼制，以辨贵贱，明等威。是以汉高初兴，即有衣锦绣绮、操兵、乘马之禁。历代皆然。近代风俗相沿，流于奢侈。闾里之民，服食居处，与公卿无异。贵贱无等，僭礼败度。此元之所以失也。宜明立禁条，颁示中外，俾各有所守，以正名分。”(《圣政记》。 )
三年八月己卯，申禁官民器服僭用。(《大政记》。 )
十八年九月庚午，谕户部曰：“足食在于禁末作，足衣在于禁华靡。宜申明天下：四民各守其业，不许游食；庶民之家，不许衣锦绣。”(《大训记》。 )
二十六年六月辛丑，申严公侯制是度僭侈之禁。(《大政记》。 )
三十年八月，上御奉天殿，见散骑舍人衣极鲜丽，问：“制用几何？”对曰：“五百贯。”上曰：“五百贯，农夫十数口之家一岁之资也。尔乃费之于一衣，岂非暴殄？”命切责之。(《昭代典则》。 )
宣德四年二月乙未，谕行在礼部尚书胡氵荧曰：“朝廷之礼，最先正名。尊卑等级，不可僭差。凡内外官员士庶，服饰仪从，皆有定制。近多越礼犯分。其揭榜申明定章，使无僭越。”(《大训记》。 )
成化六年十二月，禁奢侈，从给事中王宏请也。(《大政记》。 )弘治十一年十二月庚子，禁中外奢靡逾制。
正德元年六月辛酉，禁吏民奢靡。十四年二月丁未，禁冠服非制。嘉靖九年二月丁丑，禁官民服舍器用逾制。十四年二月丁未，禁冠服非制。(已上《本纪》。 )
二十四年闰正月，诏中外严禁奢靡。(《大政记》。 )
二十七年四月，给事中奏请申明礼制。凡饮食、宴会、服舍、舆马、器用之类，悉差为等第，令不得逾越。(《宪章录》。 )
万历五年六月戊辰，禁廷臣奢僭。(《本纪》。 )沈鲤为礼部尚书，念时俗侈靡，稽先朝典制，自丧、祭、冠、婚、宫室、器服率定为中制，颁天下。(《沈鲤传》。 )
崇祯十六年十月十六日敕：“朕浣衣减膳，已有逾旨。今用锡、木、磁器，以示俭约。其金银各器，系关典礼者留用；余贮库以备赏赉。内外文武诸臣，俱宜省约。贼平之后，照旧。(《春明梦余录》。 )
◎旌表
明初，凡有孝行节义，由各地方申报，风宪官核实奏闻，即与旌表。其后止许布衣编民，委巷妇女得以名闻，其有官职及科目出身者，不与焉。(《会典》。 )
洪武二十七年九月，命礼部定旌表例。时日照民江伯儿以母病，杀其三岁子祀岱岳。有司以孝闻。帝怒其减绝伦理，杖百，戍海南。因命礼部定旌表孝行事例。尚书任亨泰议曰：“人子事亲：居则致其敬，养则致其乐，有事则谨其医药。卧冰、割股，事非恒经。割股不已，至于割肝，割肝不已，至于杀子。违道伤生，莫此为甚！堕宗绝祀，尤不孝之大者，宜严行戒谕。傥愚昧无知，亦听其所为，不在旌表之例。”诏曰：“可。”(《任亨泰传》。 )
徐宗实为苏州通判，请旌元节妇王氏。礼部以前朝事，不当允。宗实言：“武王封比干墓，独非前朝事乎？”遂得旌。(《徐宗实传》。 )
宣德元年五月，总旗卫整女，母病笃，割肝煮液。母饮之而愈。礼部特为请旌。帝曰：“孝亲有道。部腹割肝，岂可为孝？若因此伤生，其罪益大。女子无知，不必加罪。所请不允。”(《大训记》。 )
卷十五 礼十(宾礼 )
◎优礼元裔
洪武三年，封密迪哩巴拉(旧作卖地里八喇。 )为崇礼侯。诰曰：“昔帝王之有天下，必封前代子孙，使作宾王家，其来尚矣。元失其驭，四海纷争。朕削平群雄，混一区宇，为天下主。而密迪哩巴拉为元之宗孙。比者遣将北征，尔祖已殂。既克应昌，尔乃来归。朕念帝王之后，爰稽古制，锡以侯封，称朕优礼之意。”寻赐第龙光山。(《圣政记》。 )七年九月，上谓廷臣曰：“草木无心，遇春而茂，遇秋而零，气之所感，犹知荣悴，况于人乎？崇礼侯密迪哩巴拉南来已五载，今已长成，岂无父母乡土之思？宜遣之还。”于是厚礼而归之。(《通典》。 )
◎蕃王来朝洪武二年九月壬子，定蕃王、蕃使朝贡礼。(《昭代典则》。 )二十七年四月，更定蕃国朝贡仪。(《大政记》。 )
永乐六年八月，氵孛泥国王麻那惹加那帅妃及弟妹子女陪臣泛海来朝。次福建。遣中官往迎劳。所过州县皆宴。比至，帝慰劳再三，飨于奉天门。妃以下飨于他所。礼讫，送入会同馆。礼官请：“王见亲王仪？”帝令准公侯礼。
九年，满剌加国王拜里迷苏喇帅妻子陪臣五百四十余人来朝。有司供张会同馆，入朝奉天殿。帝亲宴之。妃以下宴他所。光禄日致牲牢上尊，赐赏甚厚。及归，赐宴奉天门。礼官饯于龙江驿。复赐宴龙潭驿。十七年，王子母干撒于的儿沙率妻子陪臣来朝谢恩。
十年九月，氵孛泥国王遐旺偕其母来朝。命礼官宴之会同馆。光禄寺旦暮给酒馔。明日，帝飨之奉天门。王母亦有宴。越二日再宴。
十五年，西洋苏禄国东王、西王、{山同}王帅其家属头目，凡三百四十余人，浮海来朝。比辞归，东王次德州，卒于馆。帝遣官营葬，赐谥曰“恭定”。
十八年八月，古麻喇朗国王干义奔敦帅妻子陪臣来朝。还至福建卒。谥曰“康靖”，葬以王礼。
宣德八年，满剌加王西里麻哈剌率妻子陪臣来朝。抵南京，天已寒。命俟春和北上，别遣人赍敕劳赐王及妃。及入朝，宴赍如礼。(已上《外国传》及《通典》。 )
◎遣使之蕃
明祖既定天下，分遣使者，奉诏书往谕诸国，或降香币以祀其国之山川。(《礼志》。 )
洪武二年，命侍读学士张以宁等，往对陈日奎为安南国王。以宁抵安南境，日奎先卒。其侄日奎嗣立，迎请诰印。以宁不与，谕日奎请命于朝。以宁驻安南俟命，教世子服三年丧，令其国人效中国行顿首、稽首礼。帝闻而嘉之，赐玺书比之陆贾、马援。安南与占城构兵，帝命编修罗复仁等谕令罢兵，两国皆奉诏。(《外国传》，《张以宁传》。 )
十二年二月，定遣使外国仪注。(《集礼》。 )
宣德六年，礼部侍郎章敞使安南，命黎利权国事。利遣人白相见礼。敞曰：“汝敬使者，所以尊朝廷。奚白为？”利听命，趋拜，下坐。啖以声色，不为动。还致厚赆，不受。利以贡使。及关，悉阅贡物。封其赆，付关吏。(《章敞传》。 )
行人侯使交址。关门卑，前驱伛而入。叱曰：“此狗窦耳，奈何辱天使？”交人为毁关，乃入。及归，馈遗无所受。(《侯传》。 )
景泰元年六月，以给事中李实为礼部侍郎，大理寺丞罗绮为少卿，令齐敕书谕卫拉特君臣，遂偕阿剌使俱往。(《三编》。 )七月，遣右都御史杨善等使卫拉特。(同上。 )
成化四年，遣太监郑同、崔安使朝鲜。辽东巡按御史侯英奏同等所过驿骚状。因言：“同、安俱朝鲜人。见其国王，不免屈节，亵中国体。乞寝成命。或翰林或给事中、行人内，推选一员往使，为便。”帝然之。自后，赏赐遣内臣；册封正副使选廷臣有学行者充。(《朝鲜传》。 )
安南多宝货，使者率从水道，挟估客往以为利，交人颇轻之。弘治元年，侍讲刘戬颁诏安南，由南宁乘传抵其国。交人大惊。戬依旧制，受陪臣拜谒。不交一语，越宿即行。馈遗一无所受。使人要于涂，固致之，卒麾去。(《章敞传》。 )
嘉靖十八年，时当颁诏朝鲜。帝以安南事未决，欲因以往觇，命择大臣有学识者以往。乃起黄绾礼部尚书兼翰林学士为正使，谕德张治副之。(《黄绾传》。 )
隆庆时，给事中魏时亮使朝鲜。故事：王北面听诏，使者西面。时亮力争，乃南面宣诏。(《时亮传》。 )○蕃使入贡
洪武二年六月，安南国王陈日奎遣使奉表来朝，贡方物。帝喜，赐宴。
八月，高丽国王王颛遣使修贡，请封。命符玺郎契斯赍诏及金印往封之。
十二月，阿答阿者遣使奉表，贡象、虎、方物、命中书省管句、甘桓等往封为城国王，并赐彩币，颁《大统历》。
四年，占城入贡。言：安南侵扰。因求兵器。帝命谕之曰：“占城、安南同奉正朔，乃擅自构兵，妄害生灵。既失事君之礼，又乖交邻之道。已咨安南国王，令即日罢兵。王亦宜讲信修睦，各保疆士。所请兵器，于王何吝？但两国互构，而赐占城，是助王相攻，甚非抚安之义。”
是年，日本遣僧祖来奉表称臣，贡方物。太祖嘉之，宴赉其使者。(已上《外国传》。 )
五年二月，安南陈叔明遣使入贡。(时杀其主日坚而自立。 )主客曹已受表；曾鲁取副封视之，白尚书。诘使者：“前王日坚，今何骤更名？”使者不敢讳，具言其实。帝曰：“岛夷乃狡狯如此耶！”却其贡。(《曾鲁传》。 )
七年，谕中书及礼部臣曰：“古诸侯于天子，比年一小聘，三年一大聘。九州之外，则每世一朝。所贡方物，表诚敬而已。惟高丽颇知礼乐，故令三年一贡。他远国如占城、安南、西洋琐里、瓜哇、氵孛泥、三佛齐、暹罗斛、真腊诸国，入贡既频，劳费太甚。今不必复尔。其移牒诸国，俾知之。”
吕宋、琐里诸国来贡。帝谓中书省臣曰：“西洋诸国，素称远番。涉海而来，难计岁月。无论疏数，‘厚往而薄来’，可也。”
高丽贡使失风，洪师范等二十九人溺焉。帝悯之，谓中书省曰：“高丽贡献繁数，既困敝其民，而涉海复虞覆溺。宜遵古诸侯之礼，三年一聘。贡物惟所产，毋过侈。其明谕朕意。”
十二年，高丽贡黄金百斤，白银万两。以不如约，却之。十三年，日本遣使来贡，无表，却之。
十七年，高丽遣使贡马二千匹，言：“金非地所产，愿以马代输。余皆如约。”许之。寻以高丽既听命，宜损其贡数。令三年一朝，贡马五十匹。(已上《外国传》。 )
二十六年，定：凡四夷归化人员及朝贡使客初至，会同馆主客部官随即至彼，点视正从一切，处分安妥。仍加抚绥，使知朝廷恩泽。(《会典》。 )
二十七年，安南遣使由广东入贡。帝怒，遣官诘责，却其贡。
永乐元年，日本入贡。礼部尚书李至刚奏：“故事：番使入中国，不得私携兵器鬻民。宜敕所司核其舶；诸犯禁者悉籍送京师。”帝曰：“外夷贡，履险蹈危，有所鬻以助资斧，岂可概拘以禁令？至其兵器，亦准时直市之，毋阻其向化心。”
西洋琐里、剌泥诸国来贡，因携胡椒与民市。有司请徵其税，帝曰：“徵税以抑逐末之民，岂以为利？今远人慕义来，乃取其货。所得几何，亏损国体多矣。其勿徵。”(已上《外国传》。 )
七年，威剌特遣使贡马，请封。遂封吗哈穆特为顺宁王，太平为贤义王，巴图博为安乐王。(《三编》。 )
九年九月，朝鲜使臣将归，便有赐赍。礼部尚书赵Р不以奏。帝怒曰：“是且使朕失远人心。”遂下之狱。(《外国传》。 )
阿噜台复来贡马，因请得役属吐番诸部；求朝廷刻金作誓，磨其金酒中，饮诸酋长以盟。众议欲许之，因黄淮言，乃止。(《黄淮传》。 )
十三年正月丁未，马哈木等贡马谢罪，且还前所留使，词甚卑顺。帝曰：“卫拉特故不足与较。”受其献，馆其使者。(《外国传》。 )
宣德末，古里、苏门答剌等十一国贡使，久留京师未遣。正统元年闰六月，命与瓜哇使臣同行。敕瓜哇国王，加意抚恤，分遣还国。(同上。 )
七年十一月，卫拉特额森遣使入贡。故事：卫拉特使止三十余人。其后利朝廷赏赍，所遣动以千计。大同供应费至三十余万。是春帝以贡使太多，限三百人入关。及秋至大同者，复二千余人。以马易弓，藏于衣箧，不可胜计。巡抚罗亨信请于居庸关诘检之，不许。郭敬岁造箭镞数十瓮遗其使，帝亦不问。(《三编》。 )
正统十四年十月，卫拉特托克托布哈遣使入贡。帝从胡氵荧、王直议，厚赏赐以间之。(同上。 )
天顺五年，保喇遣使来贡，受约。又请改大同旧贡道，由陕西兰县入。许之。(河套之患始此。保喇旧作孛来。 )
成化三年正月，朝鲜频贡异物、海青、白鹇之属。敕国王李柔常贡，勿事珍奇。
四年夏，日本遣使贡马谢恩，礼之如制。十一月，复遣使臣清启入贡。其从者杀人于市，有司请治罪。清启奏请带回本国，如法论治；且自服不能钤束之罪。上命俱赦之。自是使者益无忌。
六年四月，申诸番三岁入贡之例；多不过百五十人，由四川雅州入。国师以下不许贡。于是贡使渐稀。
十七年九月，暹罗贡使还。至中途，窃卖子女，且多载私盐。命遣官戒谕诸番。(已上《外国传》。 )
十九年十月，西番赛玛尔堪(旧作撒马儿罕 )等国，共贡狮子，奏请大臣往迎。职方郎如陆容言：“此无用之物，在郊庙不可为牺牲，在乘舆不可备骖服，宜勿受。”周洪谟亦言：“往迎非礼。”帝卒遣中使往迎之。(《通纪》。 )
弘治元年六月，小王子遣使千五百余人，款关求通贡。巡抚许进以便宜纳之，闻于朝。所上书，自称“大元汗”。朝廷方务优容，许遣五百人诣京师。(《三编》。 )
十一月，土鲁番阿哈玛特遣使入贡。称与哈尚缔姻，乞赐蟒袍及九龙浑金膝衤阑诸物。使至甘州，哈密都指挥阿穆呼朗告变。朝廷亦不罪番使，但令还谕其主，反侵地。阿哈玛特竟不奉命，复遣使来贡。礼官议：薄其赏而拘其使臣。(《外国传》及《三编》。 )
二年十二月，赛玛尔堪由广东贡狮子鹦鹉等物。礼部尚书耿裕等言：“南海非西域贡道，请却勿受。”礼科给事中韩鼎等亦言：“狰狞之兽，狎玩非宜。且骚扰道路，供费不赀，不可。”从之。(《外国传》。 )
五年九月，西域呼喇济(旧作火剌扎。 )国回回布鲁完(旧作怕鲁湾 )等由海贡玻璃、玛瑙诸物。帝不纳，赐道里费，遣还。(《西域传》。 )
旧设南北两会同馆，接待番夷使客。遇有贡夷到京，主客司、员外郎、主事轮赴会同馆、点视方物，讥防出入。弘治五年，各夷来贡者众，添设提督会同馆主事一员。(《会典》。 )
六年，土鲁番贡使留京师，频有宣召。礼部尚书耿裕等言：“番人不道，因朝贡许其自新。彼复潜称可汗，兴兵犯顺。陛下忧假其使，适遇倔强之时，彼将谓天朝畏之，益长桀骜。”帝即遣其使还。(《耿裕传》。 )
嘉靖二年，礼官言：“诸国使臣在途者迁延隔岁，在京者伺候同赏。光禄、邮传，供亿不赀，宜示以期约。”因列上禁制数事，从之。(《西域传》。 )
三年，鲁迷国贡狮子、西牛、西狗、西马及珠、玉诸物。给事中郑一鹏引汉闭玉门关谢西域故事，请敕边臣，量行赏赍，遣还国，以彰不宝远物之德。不听(郑《一鹏传》。 )
七年六月，土鲁番求通贡，乞归羁留使臣。提督三边都御史王琼再疏请。诏还番使，通贡如故。(《王琼传》。 )
十二年，赛玛尔堪偕天方、土鲁番入贡。称王者至百余人。礼官夏言等言：“土鲁番十五王，天方二十七王，赛玛尔堪五十三王，实前此所未有。弘治间，回赐敕书，止称一王。若循赛玛尔堪往岁故事，类答王号，人与一敕，非所以尊中国制外蕃也。”帝纳其言，国止给一敕。且加诘让，示以国无二王之义。
十五年，甘肃巡抚赵载奏：“诸国称王者，至一百五十余人，皆非本朝封爵，宜令改正。且定贡使名数。通事宜用汉人，毋专用色目人，致交通生衅。”部议从之。(已上《西域传》。 )
十八年，日本贡使至宁波，守臣以闻。时不通贡者已十七年。敕巡按御史督同三司官核实，果诚心效顺，如制遣送，否则却回。且严居民交通之禁。(《外国传》。 )
二十六年三月，甘肃巡抚杨博言：“西域入贡人多，宜为限制。”礼官言：“神宗故事：惟哈密每年入贡，贡使三百人；送十一赴京，余留关内，有司供给。他若哈烈哈三、土鲁番、天方、赛玛尔堪诸国，道经哈密者，或三年五年一贡，止送三、五十人，其存留赏赍，如哈密例。宜敕边臣恪遵。”制：“可。”(《西域传》。 )
二十七年，日本周良复求贡。巡抚朱纨以闻。礼部言：“日本贡期及人与船数虽违制，第表辞恭顺。若概加拒绝，则航海之劳可悯；若稍务含容，则宗设、素卿之事可鉴。宜敕纨起送五十人，余留嘉宾馆，量加犒赏，谕令归国。”报可。(《外国传》。 )
三十九年，朝鲜国陪臣到京。命礼部尚书待。又泰宁等夷人头目，命总督戎政勋臣待。自后夷使至京，以此为例。(《会典》。 )隆庆四年十一月，谙达遣使乞封贡。(《三编》。 )
《通典》论曰：“谨按汉时呼韩邪单于入觐。萧望之谓：‘单于非正朔所加，宜待以不臣之礼。’后代蕃使朝贡仪注，率多忧假，皆本于望之之议。明初，定蕃使入朝，宣制抚问国君，并及使者，略如敌国之仪。此亦沿习历代具文。而揆诸大一统之朝，所以驾驭蕃服者，其说固未当也。夫普天率土，莫非王臣。要荒之裔，以职事来朝，正宜示以彝宪，俾知共主之尊，义在则然；即顽梗不率之风，因之尽戢。彼望之之议，特以威德不能及远，聊为权宜之计耳！后儒无识，遂至承讹袭谬。岂知帝王抚临中外，予以拊循，尤当明其体制。若概以敌国待之，转致取轻殊俗。于恩威并用之道，宁有当哉？”
卷十六 礼十一(军礼 )
◎亲征
洪武元年闰七月，诏定军礼。中书省会儒臣议亲征、遣将礼，奏之。(《大政记》。 )
永乐八年二月，帝自将征卫拉特。(旧作瓦剌。 )五月，大败鞑靼于鄂诺河，(旧作斡难河。 )布尼雅实哩(旧作木雅失里。 )遁，遂征阿噜台。六月，击阿噜台，败之。
十二年二月，诏亲征卫拉特。六月，至和拉和锡衮。(旧作忽兰忽失温。 )大破卫拉特兵，追至图拉河。(旧作土剌河。 )吗哈穆特(旧俄马哈木。 )遁。
二十年三月，帝自将征阿噜台。七月，帝至沙珲原，阿噜台遁，遂征乌梁海。(旧作兀良哈。 )
二十一年七月，帝复自将征阿噜台。七月，至上庄堡。蒙古额森托噶(旧作也先土干。 )来降。
二十二年正月，复诏北征。六月，前锋至达兰纳穆尔(旧作答兰纳木儿。 )河，不见敌。命张辅等穷Ａ３三百里，无所得。帝进驻河上，以粮尽引还。(已上《三编》。 )
宣德元年八月，汉王高煦反。帝亲征，至乐安，高煦出降。
三年七月，帝自将巡边，败乌梁海济勒默特之众于宽河。(已上《本纪》。 )
正统十四年七月，卫拉特分道入寇。太监王振挟帝亲征。兵部尚书邝野、侍郎于谦力言：“六师不宜轻出。”不听。吏部尚书王直率廷臣力谏曰：“敌势猖獗，陛下但宜固守封疆，申号令，坚壁清野，蓄锐以待之，可图必胜。不必亲御六师，远临塞下。况秋暑未退，旱气未回，青草不丰，水泉犹塞，士马之用未充。兵凶战危。臣等以为不可。”不从。(《三编》。 )刑科给事中曹凯言：“今日之势，大异澶渊。彼文武忠勇，士马劲悍；今中贵窃权，人心玩懈。此辈不惟以陛下为孤注，即怀、愍、徽、钦，亦何暇恤。”皆不纳。(《曹凯传》。 )
正德十四年八月，帝自将击宸濠。礼部上祭告仪注如旧。帝令祭祀俱遣官代。及疏请遣官，有制勿遣。其颁诏亦如旧制。(《礼志》。 )○阅武
</div>
    <div class="pagination">
<a href="明会要_page10.html">上一页</a><span>...</span><a href="明会要_page6.html">6</a><a href="明会要_page7.html">7</a><a href="明会要_page8.html">8</a><a href="明会要_page9.html">9</a><a href="明会要_page10.html">10</a><span class="current-page">11</span><a href="明会要_page12.html">12</a><a href="明会要_page13.html">13</a><a href="明会要_page14.html">14</a><a href="明会要_page15.html">15</a><a href="明会要_page16.html">16</a><span>...</span><a href="明会要_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
