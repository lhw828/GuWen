<!DOCTYPE html>
<html>
<head>
    <meta charset="UTF-8">
    <title>明会典 - 第 227 页/共 281 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会典 - 第 227 页/共 281 页</h1>
    <div class="content">　　擅造作
　　凡军民官司有所营造应申上而不申上应待报而不待报而擅起差人工者各计所役人雇工钱坐论若非法营造及非时起差人工营造者罪亦如之　其城垣坍倒仓库公廨损壊一时起差丁夫军人脩理者不在此限　若营造计料申请财物及人工多少不实者笞五十若已损财物或已费人工各并记所损物价及所费雇工钱重者坐论
　　虚费功力采取不堪用
　　凡役使人工采取木石材料及烧造砖瓦之虚费功力而不堪用者计所费雇工钱坐赃论若有所造作及有所毁壊备虑不谨而误杀人者以过失杀人论工匠提调官各以所由为罪
　　造作不如法
　　凡造作不如法者笞四十若成造军器不如法及织造叚匹麄糙纰薄者各笞五十若不堪用及应改造者各并计所损财物及所费雇工钱重者坐赃论其应供奉御用之物加二等工匠各以所由为罪局官减工匠一等　提调官吏又减局官一等并均偿物价工钱还官
　　冒破物料
　　凡造作局院头目工匠多破物料入己者计以监守自盗论追物还官　局官并覆实官吏知情符同者与同罪失觉察者减三等罪止杖一百
　　带造叚疋
　　凡监临主守官吏将自已物料輙于官局带造叚疋者杖六十叚疋入官工匠笞五十局官知而不举者与同罪失觉察者减三等
　　织造违禁龙鳯文叚疋
　　凡民间织造违禁龙鳯文纻丝纱罗货卖者杖一百叚疋入官　机户及挑花挽花工匠同罪连当房家小起发赴京籍充局匠
　　造作过限
　　凡各处额造常课叚疋军器过限不纳齐足者以十分为率一分工匠笞二十每一分加一等罪止笞五十局官减工匠一等提调官吏又减局官一等　若不依期计拨物料者局官笞四十提调官吏减一等
　　修理仓库
　　凡各处公仓库局院系官房舍但有损壊当该官吏随即移文有司修理违者笞四十若因而损壊官物者依律科罪陪偿所损之物若已移文有司而失误者罪坐有司
　　有司官吏不住公
　　凡有司官吏不住公内官房而住街市民房者杖八十　若埋没公用器物者以毁失官物论
　　河防
　　明律
　　盗决河防
　　凡盗决河防者杖一百盗决圩岸陂塘者杖八十若毁害人家及漂失财物渰没田禾计物价重者坐论因而杀伤人者各减鬭杀伤罪一等　若故决河防者杖一百徒三年故决圩岸陂塘减二等漂失赃重者准窃盗论免刺因而杀伤人者以故杀伤论
　　失时不修隄防
　　凡不修河防及修而失时者提调官吏各笞五十若毁害人家漂失财物者杖六十因而致伤人命者杖八十若不修圩岸及修而失时者笞三十因而渰没田禾
　　者笞五十　其暴水连损壊隄防非人力所制者勿论
　　侵占街道
　　凡侵占街巷道路而起盖房屋及为园圃者杖六十各令复旧其穿墙而出秽汚之物于街巷者笞四十出水者勿论
　　修理桥梁道路
　　凡桥梁道路府州县佐贰官提调于农隙之时常加视修理务要坚完平坦若损壊失于修理阻碍经行者提调官吏笞三十　若津渡之处应造桥梁而不造应置渡船而不置者笞四十





　　明会典卷一百三十九
　　钦定四库全书
　　明会典卷一百四十
　　刑部十五
　　编发囚军
　　诸司职掌
　　凡本部问有应合充军者必须照依律与大诰内议拟明白大理寺审无寃枉开付陜西部本部置立文簿注写各人姓名年籍乡贯住址明白照依南北籍编成排甲每一小甲管军一十名总甲管军五十名每百户该管一百一十二名一様造册二本将各总小甲军人姓名年籍乡贯住址并该管百户姓名充军卫分注写明白一本进赴内府収照一本同总小甲军人责付该管百户领去充军仍咨呈该府作数如浙江河南山东陜西山西北平福建并直应天庐州鳯阳淮安扬州苏州松江常州和州滁州徐州人发云南四川属卫江西湖广四川广东广西并直太平宁国池州徽州广徳安庆人发北平大宁辽东属卫其军人遇有逃故该管百户具呈合干上司照籍勾补
　　事例
　　洪武三十五年令罪人应发充军者皆从给事中及行人编次队伍然后发遣
　　凡问该充军者在京行兵部定卫在外系巡抚有行者巡抚定卫巡按有行者巡按定卫其所属自问者有巡抚处申呈巡抚无巡抚处巡按定拨仍抄招行兵部知会
　　合编充军
　　诸司职掌
　　贩卖私盐　　　诡寄田粮
　　私充牙行　　　私自下海
　　闲吏　　　　　土豪
　　应合抄劄家属　积年民害官吏
　　诬告人充军　　无籍户
　　纳户　　　　旧日山寨头目
　　更名易姓家属　不务生理
　　逰食　　　　　断指诽谤
　　小书生　　　　主文
　　野牢子　　　　帮虎
　　伴当　　　　　直司
　　后定合编充军散见各衙门事例之下皂狱卒
　　诸司职掌
　　凡本衙门皂并司狱司防监狱卒山东部掌行各部将一应皂开称本部皂若干名内跟官几名聴差几名直防几名本部直堂几名跟官几名务要明立文案遇有更替本部将新佥皂取讫年籍乡贯住址供状分豁明白发下该部収役将得替皂令主事防出批送应天府给引宁家
　　事例
　　洪武二十三年各处觧到野牢子并帮虎小弓兵人等本部用一百名防囚其直堂等项皂移咨兵部添设三十五年于流罪囚人内相兼拨补　永乐年间本
　　部并各司一应皂俱系各布政司并直府分佥觧兵部移咨本部知防该部案令该司批送本部山东清吏司取供送发収役满日仍送囘该部转送寜家逃故者仍行跟捉勾补
　　营造
　　诸司职掌
　　凡本衙门并司狱司堂防门牕书案卓椅伞杖铁槊案衣坐褥等项并官吏公墙垣牢房遇有损壊不堪及应有营造俱系四川部掌行案呈本部移咨工部量拨囚人修造系干重务者奏闻


　　明会典卷一百四十
　　钦定四库全书
　　明会典卷一百四十一
　　刑部十六
　　都官科
　　诸司职掌
　　律令
　　捕亡　　　　婚姻　　　　犯奸
　　杂犯　　　　断狱
　　捕亡
　　明律
　　应捕人追捕罪人
　　凡应捕人承差追捕罪人而推故不行若知罪人所在而不捕者减罪人罪一等限三十日内能自捕得一半以上虽不及一半但所获者最重皆免其罪虽一人捕得余人亦同若罪人已死及自首各尽者亦免罪不尽者止以不尽之人为坐其非应捕人临时差遣者各减应捕人罪一等受财故纵者不给捕限各与囚同罪重者计赃以枉法从重论
　　罪人拒捕
　　凡犯罪逃走拒捕者各于本罪上加二等罪止杖一百流三千里殴人至折伤以上者绞杀人者斩为从者各减一等　若罪人持杖拒捕其捕者格杀之及囚逃走捕者逐而杀之若囚窘迫而自杀者皆勿论　若已就拘执及不拒捕而杀或折伤者各以鬭杀伤论罪人本犯应死而擅杀者杖一百
　　狱囚脱监及反狱在逃
　　凡犯罪被囚禁而脱监及觧脱自带枷鎻越狱在逃者各于本罪上加二等因而窃放他囚罪重者与囚同罪并罪止杖一百流三千里本犯应死者依常律　若罪囚反狱在逃者皆斩同牢囚人不知情者不坐
　　徒流人逃
　　凡徒流迁徙囚人役限内而逃者一日笞五十每三日加一等罪止杖一百仍发配所其徒囚照依原犯徒年从新拘役役过月日并不准理　若起发已断决徒流迁徙充军囚徒未到配所中途在逃者罪亦如之　主守及押觧人不觉失囚者一名杖六十每一名加一等罪止杖一百皆聴一百日内追捕提调官及长押官减主守及押觧人罪三等限内能自捕得或他人捕得若囚已死及自首皆免罪故纵者各与囚同罪受财者计以枉法从重论
　　稽留囚徒
　　凡应徒流迁徙充军囚徒断决后当该官司限一十日内如法枷杻差人管押牢固关防发遣所拟地方交割若限外无故稽留不送者三日笞二十每三日加一等罪止杖六十因而在逃者就将提调官吏抵犯入本罪发遣候捕获犯人到官替役至日疎放别叙若临境官司囚到稽留不即逓送者罪亦如之　若发遣之时提调官吏不行如法枷杻以致囚徒中途觧脱自带枷杻在逃者与押觧人同罪　并罪坐所由受财者计以枉法从重论
　　主守不觉失囚
　　凡狱卒不觉失囚者减囚罪二等若囚自内反狱在逃又减二等聴给限一百日追捕限内能自捕得及他人捕得若囚已死及自首皆免罪司狱官典减狱卒罪三等其提牢官曾经躬亲逐一防视罪囚枷锁杻俱已如法取责狱官狱卒牢固収禁文状者不坐若不曾防视以致失囚者与狱官罪同故纵者不给捕限各与囚同罪未断之间能自捕得及他人捕得若囚已死及自首各减一等受财者计以枉法从重论　若贼自外入刼囚力不能敌者免罪　若押觧罪囚中途不觉失囚者罪亦如之
　　知情藏匿罪人
　　凡知人犯罪事发官司差人追唤而藏匿在家不行捕告及指引道路资给衣粮送令隐避者各减罪人罪一等其展转相送而隐藏罪人知情者皆坐不知者勿论若知官司追捕罪人而漏泄其事致令罪人得以逃
　　避者减罪人罪一等未断之间能自捕得者免罪若他人捕得及罪人已死若自首又各减一等
　　盗贼捕限
　　凡捕强窃盗贼以事发日为始当该应捕弓兵一月不获强盗者笞二十两月笞三十三月笞四十捕盗官罚俸钱两月弓兵一月不获窃盗者笞一十两月笞二十三月笞三十捕盗官罚俸钱一月限内获贼及半者免罪　若经隔二十日以上告官者不拘捕限捕杀人贼与捕强盗限同
　　婚姻
　　明律
　　男女婚姻
　　凡男女定婚之初若有疾残老防庶出过房乞养者务要两家明白通知各从所愿写立婚书依礼聘嫁若许嫁女已报婚书及有私约而輙悔者笞五十虽无婚书但曾受聘财者亦是　若再许他人未成婚者杖七十已成婚者杖八十后定娶者知情与同罪财礼入官不知者不坐追还财礼女归前夫前夫不愿者倍追财礼给还其女仍从后夫男家悔者罪亦如之不追财礼其未成婚男女有犯奸盗者不用此律　若为婚而女家妄冒者杖八十追还财礼男家妄冒者加一等不追财礼未成婚者仍依原定已成婚者离异　其应为婚者虽已纳聘财期约未至而男家强娶及期约已至而女家故违期者并笞五十　若卑防或仕宦或买卖在外其祖父母父母及伯叔父母姑兄姊后为定婚而卑防自娶妻已成婚者仍旧为婚未成婚者从尊长所定违者杖八十
</div>
    <div class="pagination">
<a href="明会典_page226.html">上一页</a><span>...</span><a href="明会典_page222.html">222</a><a href="明会典_page223.html">223</a><a href="明会典_page224.html">224</a><a href="明会典_page225.html">225</a><a href="明会典_page226.html">226</a><span class="current-page">227</span><a href="明会典_page228.html">228</a><a href="明会典_page229.html">229</a><a href="明会典_page230.html">230</a><a href="明会典_page231.html">231</a><a href="明会典_page232.html">232</a><span>...</span><a href="明会典_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
