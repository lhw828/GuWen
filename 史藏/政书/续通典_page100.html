<!DOCTYPE html>
<html>
 <head>
  <meta charset="utf-8"/>
  <title>
   续通典 - 第 100 页/共 410 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续通典 - 第 100 页/共 410 页
  </h1>
  <div class="content">
   金太祖收国元年败辽军于阿娄冈获其耕具数千给赐诸军天辅五年二月分诸路明安穆昆之民万户屯泰州赐耕牛五十其时伐辽取泰州徙辽降人居之命千户穆昆宗雄按视泰州地户宗雄包其土来奏曰其土如此可种植也由是徙万家屯田泰州以博勒和为都统太宗天会九年诏新徙戍边户乏耕牛者给以官牛别委官劝督田作其续迁戍户在中路者姑止之即其地种艺俟毕获而行及来春农时至戍所熙宗天眷初年以既取江南虑中原士民怀二始创屯田军凡女真奚契丹之人皆自本部徙居中州与百姓杂处计其户口授以官田使自播种春夏量给其衣遇出师始给钱米凡屯田之所自燕南至淮陇之北俱有之皆筑垒于村落闲世宗大定三年以正隆兵兴农桑失业明安穆昆屯田多不如法遣户部侍郎魏子平等分道劝农二十一年以山东路所括民田分给女真屯田人户又时以黄河移故道梁山泺水退地甚广遣使安置屯田民时帝意不欲明安穆昆人户与民户杂居凡山东两路屯田与民田互相犬牙者皆以官田对易御史中丞张九思言屯田明安人户为盗征偿家贫辄卖屯地凡家贫不能征偿者止令事主以其地招佃收其租入估价与征偿相当即以其地还之临洮尹完颜让亦论屯田贫人征偿卖田乞用九思议诏可二十二年以山东屯田户邻于边鄙命聚之一处俾协力耕种章宗明昌元年敕当军人所授田止令自种力不足者方计承佃亦止随所产纳租其有自愿折钱输纳者从民所愿不愿承佃者毋强又敕随处系官闲地百姓已请佃者仍旧未佃者付明安穆昆屯田承安二年差户部郎中李敬义往临潢等路规画农事旧令军人所授之地不得租赁于人违者苗付地主五年中都山东河北屯驻军人地土不赡官田多为民所冒估主兵者言比岁征伐军多败衄盖由屯田地寡不免饥寒故无斗志愿括民田之冒税者分给之则士气自倍朝议已定平章政事张万公独上书言其不可者五大略以为军旅之后疮痍未复百姓拊摩之不暇何可重扰一也通检未久田有定籍括之必不能尽适足增猾吏之弊长告讦之风二也浮费侈用不可胜计推之以养军可敛不及民而无待于夺民之田三也兵士失于选择强弱不别而使同田共食振励者无以尽其力疲劣者得以容其奸四也夺民而与军得军心而失天下心其祸有不可胜言者五也必不得巳乞以冒地之巳括者召民莳之以所入赡军则军有坐获之利而民无被夺之患矣书奏不报命枢机使宗浩礼部尚书贾铉佩金符行省山东等路括地给军凡得地三十余万给军顺天军节度使张行简上言比者括官田给军既一定矣有告欲别给者辄从其告至今未已名曰官田实取之民以与之臣所管己拨深泽县地三百余顷复告水占沙鹻者三之一若悉从之何地可定臣谓当限以月日不许再告为便下尚书省议奏请如实有水占河塌不可耕种按视覆同然后改拨若沙鹻瘠薄当准巳拨为定制曰可泰和四年定制所拨地止十里内者自种之每丁四十亩续进丁同此余者许令便宜租赁及两和分种违者钱业还主五年二月帝又闻六路括地时其闲屯田军户多冒民增口以请官地及包取民田而民有空输税赋虚抱物力者应诏陈言人多论之遣官分清追照案凭尚书省奏遣官徒滋讼言乃令虚抱税石巳输送入官者于税内续扣之宣宗贞佑三年以时方南迁徙河北军户于河南议所以处之者宰臣言当指官田及牧地分界之巳为民田者则俟秋获后仍日给米一升折以分钞大常丞舒穆噜世绩曰荒田牧地耕辟费力夺民素垦则民失所帝欲从宰臣议侍御史刘元规复上言帝乃罢之后因北方侵及河南尽起诸路军户车来共图保守复议得军粮之术或益赋或与军田二者孰便参政高汝砺言河南官民地相半又多全佃官地之家人旦夺之何以自活小民易动难安一时避赋遂有舍田言及与人又复悔悔则忿心生矣如山东拨地时腴地尽入富家瘠者乃付贫户无益于军而民有损惟当倍益官租以给军食复以系官荒田牧地量数与之令其自耕则民不失业官不厉民矣从之又言河北军户徙居河南者几万口 【疑当作百万口或系史之误】 人日给粟一升岁费三百六十万石半以给直独支三百万 【疑当作二百万】 河南租地计二十四万顷岁租计一百五十六万乞于经费之外倍征以给之帝命右司谏冯开等五人分行诸郡就授以荒官田及牧地可耕者人三十亩至十一月又以括荒田及牧马地给军事命汝砺总之汝砺还奏今顷亩之数较之旧籍甚少复多瘠恶不可耕又僻远之处必徙居以就之彼皆不能自耕必以与人又当取租于数百里之外况今农田且不能尽辟岂有余力以耕丛薄交固草根纠结之荒地哉询诸军户皆欲得半粮犹足自养得田不能耕复罢其廪将何所赖臣知初籍地之时未尝按阅其实所以不如其数不得其处也若复考计州县必各望承风旨追呼究讦以应命不足其数则妄指民田以充之所在又骚然矣今民之赋役三倍平时飞挽转输日不暇给而复为此举将何堪之且军户蹔迁行有还期何为以此病民病民而军获利犹不可为况无所利乎遂诏罢给田但半给粮半给实直焉四年复遣官括河南牧马地既籍其数帝命省院议所以给军者宰臣言今军户当给粮者四十四万八千余口计当口占六亩有奇继来者不与焉相去数百里者岂能以六亩之故远来兼月支口粮不可遽罢臣等窃谓军户愿佃者即当计口给之其余僻远不愿者宜准近制系官荒地许军民耕辟例令军民得占莳之院官言牧马地少且久荒难耕军户复乏农器不给之则彼自支粮外更无从得食非蓄锐得敌之计给之则未能遽减其粮若得迟以岁月俟颇成伦次亦渐可以省官廪今夺于有力者即以授之其无力者恐无以耕乞令司县官劝率民者借牛破荒至来春然后给之司县官能率民户以助耕而无骚动者量加官赏庶几有所激劝宰臣又言若如所言则司县官贪募官赏必将抑配以扰民况民家之牛量地而蓄之比年以来农功甫毕并力转输犹恐不及岂有暇耕他人之田唯如前奏为便诏再议之乃议民有能开牧马地及官荒地作熟田者以半给之为永业半给军户奏可省臣又奏自古用兵且耕且战是以兵食交足今诸帅分兵不啻百万一充军伍咸仰于官至于妇子居家安坐待哺盖不能屯田为经久之计也愿下明诏合诸帅府各以其军耕耨亦逸以待劳之策诏从之兴定二年帝谕枢密院曰中京商虢诸州军人愿耕屯田比巳括地授之闻徐宿军独不愿受意谓子田必绝其廪给也朕肯尔耶其以朕意晓之因命诸军遍授屯田邳州行省侯挚言东平以东屡经残毁邳海之闲贫民失业者甚众日食野菜无所依倚恐因而啸聚以益敌乞募边为兵自十月给粮使充戍役至二月罢之人授地三十亩贷之种粒而验其收获量数取之逮秋复隶兵伍且战且耕公私交利亦望被俘之民易于招集也至三年藉邳海等州义军及胁从归国而充军者人给地三十亩有力五十亩仍蠲差税日支粮二升四年移刺不言军户自徙河南数岁尚未给用兼以移徙不常莫得安居故贫者甚众请括诸屯处官田人给三十亩仍不移屯他所如此则军户可以得所官粮可以渐省宰臣奏前此亦有言授地者枢密院谓俟事缓而行之今河南罹水灾流亡者众所种麦不及五万顷殆减往年大半岁入不能足若拨授之为乘业俟有获即罢其家粮亦省费之一端也从之五年京南行三司舒穆噜斡鲁言京南东西三路屯军老幼四十万口岁费粮百四十余万石皆坐食民租甚非善计宜括逋户旧耕田南京一路旧垦田三十九万八千五百余顷内官田民耕者九万九千顷有奇今饥民流离者大半东西南路计亦如之朝廷虽招使复业民恐既复之后生计未定而赋敛随之往往匿而不出若分给军户人三十亩使之自耕或召人佃种可数岁之后蓄积渐饶官粮可罢令省臣议之仍不果行

　　钦定续通典卷五 

●钦定续通典卷六　食货六

　

　　屯田下

　　○屯田下【元　明】

　　元

　　明

　　△元

　　元太祖时舒穆噜拜达勒为霸州等路元帅镇守固安水寨令军士屯田且耕且战披荆枣立庐舍数年之闲城市悉完为燕京外蔽宪宗初以有宋兵世祖请立经略司于汴以蒙古史天泽等为使授之兵牛敌至则御敌去则耕乃置屯田万户于邓完城以备之三年汪特格修治利州且屯田七月屯田于凤翔中统三年韶凤翔府种田户隶平阳兵籍毋令出征务耕屯以给军饷又诏诸道括逃军还屯田严其禁三年始立左卫屯田调枢密院二千人于东安州南永清县东荒土及本卫元占牧地立屯开耕分置左右手屯田千户所 【其官属详载职官典武官下卷中】 为军二千名为田一千三百一十顷六十五亩又置右卫屯田调本卫军二千人于永清益津等处立屯开耕分置左右手屯田千户所其屯军田亩之数与左卫同至元元年以益都武卫军千人屯田燕京官给牛种二年诏孟州之东黄河之北南至八柳树枯河徐州等处凡荒闲地土可令阿珠阿喽罕等所领士卒立屯耕种并摘各万户所管汉军屯田又诏西川山东南京等路戍边军屯田四年置中卫屯田于武清香河等县继以各屯田界相去百余里往来耕作不便迁于河西务荒庄杨家口青台杨家白等处其屯田之数与左卫同为田一千三十七顷八十二亩六年以攻襄樊军饷不足发南京河南归德诸路编民二万余户于康邓申裕等处立屯七年创立高丽屯田是时东征日本欲积粮饷为进取之计遂以王綧洪茶邱等所管高丽户二千人及发中卫军二千人合婆娑府咸平府军各一千人于王京东宁府凤州等处一十处置立屯田设经略司以领其事每屯用军五百人八年佥发已未年随州鄂州投降人民一千一百七十户往中兴居住继即编为屯田户凡二千四百丁 【至二十三年续佥渐丁得三百人】 为田一千八百顷十一年徙生券军屯田和林置陕西屯田总管府以安西王府所管编民二千户立栎阳泾阳终南渭南屯田又置宁夏路放良官屯田从安抚司请招良人民九百四户编聚屯田为田四百四十六顷五十亩又置叙州宣抚司民屯命西蜀四川经略司起立屯田又置潼州府民屯佥本府编民及义士军二千二百二十四户立屯又置夔路总管府民屯佥本路编民至五千二十七户又置重庆路民屯于江津巴县泸州忠州等处佥拨编民二千三百八十七户并召募共三千五百六十五户十二年置大理金齿等处宣慰司都元帅府军民屯命于所辖州县拘刷漏籍人户得六千六百有六户立屯田继又佥本府编民四百户及永昌府编民一千二百七十五户增益之后立大理军屯于爨僰军内拨二百户续佥二百八十一户又增一百一十九户总计民屯三千七百四十一户军屯六百户为田军民巳业二万二千一百五双又置曲靖等处宣慰兼管军万户府军民屯田拘刷所辖州郡诸色漏籍人户七百四十户立曲请路民屯续佥民一千五百户增入其所耕之田官给一千四百八十双自备已业田三千双复立澄江民屯所佥屯户与曲靖同凡一千二百六十户后立军屯于爨僰军内佥一百六十九户复佥一百二十六户增入又立仁德府民屯所佥屯户与澄江同凡八十户给田一百六十双后立军屯佥爨僰军四十四户续佥五十六户增入所耕田亩四百双俱系军人己业置顺庆路民屯佥顺庆民三千四百六十八户置立屯田又置成都路民屯佥阴阳人四十户办纳屯种又置鹤庆等路军民屯田佥鹤庆路编民一百户立民屯后又佥爨僰军一百五十二户立军屯军屯六百八双民屯四百双俱已业又置中庆路军民屯田于所属州县内拘刷漏籍人户得四千一百九十七户官给田一万七千二十二双自备已业田二千六百二双继立军屯用爨僰军人七百有九户官给田二百三十四双自备已业田二千六百一双又置临安宣慰司兼管军万户府军民屯田于所属州县拘刷漏籍人户开耕宣慰司所管民屯三百户田六百双本路所管民屯二千户田三千四百双继又续立爨僰军屯为户二百八十八田一千一百五十二双十三年置广元路民屯从利路元帅言广元实东西两川要冲支给浩繁经理系官田亩得九顷六十亩遂以褒州刷到无主人口偶配为十户立屯开种十五年置威楚提举司屯田于威楚提举盐使司拘刷漏籍人户充民屯本司就领其事为户三十三为田一百六十五双又置威楚路军民屯田拘刷本路漏籍人户得一千一百一户内八百六十六户官给无主荒田四千三百三十双余户自备巳业田一千一百七十五双继立屯军于本路爨僰军内佥三百九十九户内一十余户官给荒田六十双余户自备已业田一千五百三十六双又置前卫屯田以各省军人备侍卫者于霸州保定涿州荒闲地土屯种分置左右手屯田千户所屯军与左卫同为田一千顷又置后卫屯田以永清等处田亩低下迁昌平县之太平庄屯军与左卫同为田一千四百二十八顷十六年给千户玛尼部下巴图军及土浑川军屯田牛具置淮东淮西屯田打捕总管府募民开耕连海州荒地官给禾种自备牛具所得子粒官得十之四民得十之六仍免屯户徭役为户一万一千七百四十三为四一万五千一百五十三顷三十九亩又置宝坻屯佥大都属邑编民三百户立屯于大都之宝坻县为田四百五十顷又置额齐纳屯田调归附军人于甘州至十八年置武卫屯田发迤南军人三千名于涿州保定定兴等处置立屯田分设广备万益等六屯为田一千八百四顷四十五亩以充屯田军后又迁甘州新附军二百人往屯额齐纳合即渠开种为田九十一顷五十亩又置虎贲亲军都指挥使司屯田因阿尔娄官人言近于玛纳齐图沁纳沁高州呼兰达巴等处改置驿传臣等议可于旧置驿所设立屯田从之后发虎贲亲军二千人入屯又增军一千凡立三十四屯于上都置司为军三千人佃户七十九为田四千二百二顷七十九亩是时又置德安等处军民屯田总管府以各翼取到汉军及各路拘收手号新附军分置十屯立屯田万户府继又改立总管府为民九千三百七十五名军五千九百六十五名为田八千八百七十九顷九十六亩又置甘肃管军万户府屯田发军于甘州黑山子满峪泉水渠鸭子趐等处立屯田为户二千二百九十为田一千一百六十六顷六十四亩又置汀漳屯田以福建调军粮储用依腹里例置立屯田命管军总管郑楚等发镇守士卒年老不堪备征战者得百有十四人又募南安等县居民一千八百二十五户立屯耕作十九年置陕西等处万户府屯田以盩厔南系官荒地发归附军立孝子林张马村军屯继以南山把口子巡哨人八百军户于盩厔之杏园庄宁州之大昌原屯田又发文州镇戍新附军九百人立亚柏镇军屯复以燕京戍守新附军四百六十三户于德顺州之威戎立屯开耕为户孝子林屯三百一户张马村屯三百一十三户杏园庄屯二百三十三户大昌原屯四百七十四户亚柏镇屯九百户威戎屯四百六十三户为田孝子林二十三顷八十亩张马村七十三顷八十亩杏园庄一百一十八顷三十亩大昌原一百五十八顷七十九亩亚柏镇二百六十八顷五十九亩威戎一百六十四顷八十亩又置桂齐延安府屯以拘收赎身于良布哷齐及漏籍户计于延安路特默齐草地屯田为户二千二十七为田四百八十六顷又置宁夏等处新附军万户府屯田发迤南新附军一千三百八十二户往宁夏等处屯田又遣塔塔喇千户所管军人九百五十八户屯田为田一千四百九十八顷三十三亩又置绍庆路民屯于本路未当差民户内佥二十三名置立屯田继于彭水县管籍万州寄户内佥拨二十户又佥彭水县未当差民户三十二户增入后以屯户贫乏者多负逋复佥彭水县编民一十六户补之又置嘉定路民屯佥亡宋编民四户置立屯田继又拨成都义士军八户增入二十一年置岭北行省屯田并和林阿拉克岱元领军一千人入五条河后又摘六卫汉军一千名赴青海屯田以五条河汉军并入青海后又屡增军户共为户四千六百四十八为田六千四百余顷又置金复州万户府屯田发新附军一千二百八十一户于根敦扎卜置立屯田继又分京师应役新附军一千人屯田哈斯罕关东荒地后又以伊噜音特穆尔塔斯哈雅两万户新附军一千三百六十户并入金复州立屯耕作为户三千六百四十一为田二千五百二十三顷又置芍陂屯田万户府因江淮行省言安丰之芍陂可溉田万余顷乞置三万人立屯中书省议发军士二千人行之屯户共一万四千八百八名又置夔府万户府军屯从四川行省议除沿边重地分军镇守余军一万人命官于诸处择膏腴地立屯开耕为户三百五十一人为田五十六顷七十亩凡创立十四屯其成都等路万户府军屯于本路崇庆州义兴乡楠木园置立为户二百八十九人为田四十二顷七十亩河东陕西等路万户府军屯置立于灌州之青城陶坝及崇庆州之大栅头等处为户一千一百二十八名为田二百八顷七亩广安等处军屯置立于成都路崇庆州之七宝坝为户一百五十名为田二十六顷二十五亩保宁万户府军屯置立于崇庆州之金马为户一百六十四名为田七十五顷九十五亩叙州万户府军屯置立于灌州之青城为户二百二十一名为田三十八顷六十七亩五路万户府军屯置立于成都之大栅镇孝感乡及灌州青城县之怀仁乡为户一千一百六十一名为田二百三顷一十七亩兴元金州等处万户府军屯置立于崇庆州晋源县之孝感乡为户三百四十四名为田五十六顷随路八都万户府军民屯置立于灌州青城县温县为户八百三十二名为田一百六十二顷五十七亩旧附等军万户府军屯置立于灌州青城县崇庆州等处为户一千二名为田一百二十九顷五十亩炮手万户军屯置立于灌州青城县龙池乡为户九十六名为田一十六顷八十亩顺庆军屯置立于晋源县义兴乡江源县将军桥为户五百六十五名为田九十八顷十七亩平阳军屯置立于灌州青城崇庆州大栅头为户三百九十八名为田六十九顷六十五亩遂宁州军屯为户二千名为田三百五十顷又置嘉定府万户军屯摘蒙古汉军及嘉定新附军三百六十人于崇庆州青城等处屯田为田二顷二十亩二十二年置广济署屯田以崔黄口空城屯田岁涝不收迁于青伧等处以尚珍署旧领屯夫二百三十户归之既又迁济南河南五百五十户平滦真定保定三路屯夫四百五十户并入共为户一千二百三为田一万二千六百顷三十八亩又置丰润署屯田于大都路蓟州之丰润县为户八百三十七为田三百四十九顷二十三年置尚珍署屯田于济宁路之兖州为户四百五十六为田九千七百一十九顷七十二亩又置洪泽万户府屯田初于洪泽南北三屯设万户府以统之因江淮行省言国家经费钱粮为急今屯田之利无过两淮况芍陂洪泽皆汉唐旧立屯之地若令江淮新附汉军屯田可岁得粮百五十余万石从之继罢三屯万户止立洪泽屯田万户府以统之其置立处所在淮安路之白水塘黄家疃等处为户一万五千九百九十四名为田三万五千三百一十二顷二十一亩二十四年置左右钦察卫屯田发本卫军一千五百一十二名分置左右手屯田千户所及钦察屯田千户所于青州等处屯田后又创立龙翊侍卫复隶焉为军左手千户所七百五名右手千户所四百三十七名钦察千户所八百名为田左手千户所一百三十七顷五十亩右手千户所二百一十八顷五十亩钦察千户所三百顷又置永平屯田总管府以北京采取材木百姓三千余户于滦州立屯设官署以领其事为户三千二百九十为田一万一千六百一十四顷四十九亩又置管田提举司设立于大都漷州之武清县为户军二百五十三民一千二百三十五析居于良四百八十布咪齐二百三十二和卓一百七十口独居布呼齐一十二口哈喇穆尔丹八十二名为田三千五百二顷九十三亩二十五年置湖南宣慰司衡州等处屯田调德安万户府军士一千四百六十七名分置衡州之清化永州之乌符武冈之白仓置立屯田二十六年置左翼屯田万户府罢蒙古军人之屯田者别以鄂端巴十伯里回还汉军及大名卫辉两翼新附军与前后二卫迤东还戍士卒合并屯田设左右翼屯田万户府以领之遂于大都路霸州及河闲等处立屯开耕置汉军左右手二千户新附军六千户所为军二千五十一名为田一千三百九十九顷五十二亩其右翼屯田万户府继发真定军人三百名于武清县崔黄口增置屯田分置汉军千户所三别置新附军千户所为军一千五百四十人为田六百九十九顷五十亩又置保宁万户府军屯因保宁府言本管军人一户或二丁三丁父兄子弟应役实为重并若又迁于成都屯种去家隔远逃匿必多乞令本府在营士卒及夔路守镇军人止于保宁沿江屯种从之佥军一千二百名继发屯军一百二十九人从万户伊苏岱尔西征别佥渐丁军人入屯为户一千三百二十九名为田一百一十八顷二十七亩又置顺庆等处万户府军屯发军于沿江下流汉初等处屯种为户六百五十六名为田一百一十四顷八十亩二十七年置武定路总管府军屯以云南戍军粮饷不足于和曲禄劝二州爨僰军内佥一百八十七户立屯耕种为田七百四十八双又置乌撒宣慰司军民屯田其乌撒路军屯以爨僰军一百一十四户屯田又立东川路民屯屯户亦系爨僰军人八十六户皆自备已业又置罗罗斯宣慰司兼管军万户府军户屯田其会通民屯屯户系爨僰土军建昌民屯拨编民一百四户又立会川民屯发本路所辖州邑编民四十户德昌路民屯发编民二十一户二十九年置忠翊侍卫屯田命各万户府摘大同隆兴太原平阳等处军人四千户扬珠格尔齐勤地面及红城周回置立屯田开耕荒田二千顷仍命西京宣慰司领其事后改立大同等处屯储万户府以领之又改为侍卫亲军都指挥使司仍领屯田三十年置梁千户翼军屯因梁王遣使诣云南行省言以汉军一千人置立屯田后发三百人备镇戍巡逻止存七百人于乌蒙屯田后迁于新兴州为田三千七百八十九双又置海北海南道宣慰司都元帅府民屯召募民户并发新附士卒于海南海北等处置立屯田继以其地多瘴疠纵屯军二千人还各翼留二千与召募之民屯种后罢屯田万户府屯军悉令还役止令民户八千四百二十八户屯田琼州路五千五百一户雷州路一千五百六十六户高州路九百四十八户化州路八百四十三户廉州路六十户为田琼州路二百九十二顷雷州路一百六十五顷五十一亩高州路四十五顷化州路五十五顷二十四亩廉州路四顷八十八亩成宗元贞元年置肇州蒙古屯田万户府以纳延布拉噶齐及打鱼硕达勒达女真等户于肇州旁近地开耕为户布拉噶齐二百二十户硕达勒达八十户归附军三百户续增渐丁五十二户二年置叙州等处万户府军屯迁遂宁屯军二百三十九于叙州宣化县喁口上下荒地开垦为田四十顷八十三亩大德二年置广西两江宣慰都元帅府獞兵屯田部民吕瑛言募牧兰等处及融庆溪洞猺獞民丁于上浪等处开屯耕种继又平大任洞以所遗地产续置藤州屯田为户上浪屯一千二百八十二户忠州屯六百一十四户那扶屯一千九户雷留屯一百八十七户水口屯一千五百五十九户又置赣州路南安寨兵万户府屯田以赣州路所辖信丰会昌龙南安远等处贼人出没发寨兵及宋旧役弓手与抄数漏籍人户立屯耕守以镇遏之为户三千二百六十五为田五百二十四顷六十八亩四年置大同等处屯储总管府屯田以西京黄华岭等处田土颇广发军民九千余人立屯开耕为户军四千二十民五千九百四十五为田五千顷武宗至大元年置左卫率府屯田于大都路漷州武清县及保定路新城县置立屯田仁宗延佑二年置乌蒙等处屯田总管府军屯因云南行省言乌蒙乃云南咽喉之地别无屯戍军其地皆古昔屯田之迹乞发辉和尔及新附军屯田镇遏从之七年置重庆五路守镇万户府军屯发军一千二百人于重庆路三堆中曹赵市等处屯耕为田四百二十顷英宗至治二年置宗仁卫屯田发五卫汉军二千人于大宁等处创立屯田分置两翼屯田千户所为田二千顷文宗至顺元年置宣忠卫屯田命收聚讫一万俄罗斯给地一百顷立宣忠扈卫亲军万户府屯田

　　△明

　　明太祖初立民兵万户府寓兵于农其法最善又令诸将屯兵龙江等处惟都水营田司康茂材绩最着乃下令褒之因以申饬将士曰兴国之本在于强民足食自兵兴以来民无宁居连年饥馑田地荒芜若兵食尽资于民则民力重困故令将士屯田且耕且战今各将帅已有分定地镇然随处地制未能尽垦数年未见功绪唯康茂材所屯得谷一万五千余石以给军饷尚余七千石以此较彼地力均而入有多寡盖人力有勤情故耳自今诸将宜督军士及时开垦以收地利继于两京各省直建设卫所置屯田以都司统摄之洪武三年中书省请税太原朔州等卫屯田官给牛种者十税五自备者税其四帝命弗征明年中书省言河南山东北平陕西山西及直隶淮安诸府屯田凡官给牛种者十税五自备者十税三诏且弗征三年后亩收租一斗是年募盐商于各边开中谓之商屯因大同粮储自陵县运至太和岭路远费重从山西行省言令商人于大同仓入米一石太原仓入米一石三斗者给淮盐一小引以省途费而充边储谓之开中继各行省边境多召商中盐输米诸仓以为军储计道里远近自五石至一石有差先后增减则例不一率视时缓急米石高下中纳者利否道远地险则减而轻 【后至弘治中户部尚书叶淇变法而开中始坏诸淮商悉撒业归西北商亦多徙家于淮边地为虚米石值银五两边储枵然至嘉靖时陕西巡抚杨一清复请召商开中庞尚书总理江北盐屯寻于九边与总督王崇古区画屯政然因循日久卒鲜实效】

　　四年从中书右丞相徐达请徙山后民一万七千余户屯北平又令于山北口外东胜蔚州安丰云应等处极边沙漠之地各设千百户收抚边民无事则耕有事则战就以所储草给之达又以沙漠遗民三万二千余户屯田北平凡置屯二百五十四开田一千三百四十三顷

　　六年太仆丞相额森特穆尔言宁夏境内及四川西南至船城东北至塔滩相去八百余里土田膏沃宜招集流民屯田从之是时遣邓愈汤和诸将屯陕西彰德汝宁北平徙山西真定民屯凤阳又因海运饷辽有溺死者遂益讲屯政天下卫所州县军民皆事垦开其移民就宽乡或召募或罪徙者为民屯皆领之有司军屯则领之卫所边地三分守城七分屯种内地二分守城八分屯种每军受田五十逃亩一分给耕牛农具教树植复租赋遣官劝输诛侵暴之吏初税亩一斗后定科则军田一分正粮十二石贮屯仓听本军自支余粮为本卫所官军俸粮

　　十九年以云南既平诸蛮未附命西平侯沐英镇之英奏云南土地甚广而荒芜居多宜置屯田命军士开耕以备储蓄乃谕户部曰屯田可以纾民力立兵食边方之计莫善于此然边地久荒榛莽蔽翳用力实难宜缓其岁输使乐耕作收年之后征之可也英奉诏自永宁至大理六十里设一堡留军屯田后景川侯曹震又屯田品甸普定侯陈桓靖宁侯叶升屯田定边姚安毕节诸卫

　　二十一年敕五军都督府曰养兵而不病于农者莫若屯田今海宇宁谧边境无虞若使兵坐食于农农必受敝非长治久安之术其令天下卫所督兵屯种庶几兵农兼务国用以纾自是岁得粮五百余万石

　　二十三年延安侯唐胜宗督贵州屯田二十四年又谕后军都督沐春曰今塞外清宁已置太宁都司及广宁诸卫足以守边而守关军士已令撤之而山海关犹循故事其七站军士虽名守关实废屯田养马自今一片石等关每处止存军士十余人讥察逋逃余悉令屯田

　　二十五年诏天下卫所军以十之七屯田宋国公冯胜颍国公傅友德帅开国公常升等分行山西籍民为军屯田于大同东胜立十六卫建文四年令直隶屯田差御史比较各都司屯田巡按御史比较后改增按察使佥事盘查屯田或令各省市按三司提督或令巡按御史提督或令总兵官镇守提督或差户部郎中巡屯御史随时更改沿革不一

　　成祖永乐元年命靖安侯王忠往北京整理屯田工部尚书黄福奏陕西所属行都司所属屯田多缺耕牛耕具合准北京例官市牛给之耕具于陕西布政司所属铸造从之二年定屯田官军赏罚例岁食米十二石外余六石为率多者赏钞缺者罚俸又以田肥瘠不同法宜有别命军官各种样田以其岁收之数相考较太原左卫千户陈淮所种样田每军余粮二十三石帝命重赏之宁夏总兵官何福积谷尤多赐敕褒美户部尚书郁新言湖广诸卫收粮不一种请以米为准凡粟谷穈黍大麦荞穄二石稻薥秫二石五斗穇稗三石皆准米一石小麦麻豆与米等从之着为令又更定屯守之数临边险要守多于屯地僻处及输粮艰难者屯多于守屯兵百名委百户三百名委千户五百名以上指挥提督之屯设红牌列则例于上年六十与残疾及幼者耕以自食不限于例屯军以公事妨农务者免征子粒并禁卫所差拨宣宗宣德中屡核各屯以征戍罢耕及官豪势要占匿者减余粮之半迤北来归就屯之人给车牛农器分辽东各卫屯军为三等丁牛兼者为上丁牛有一为中俱无为下兵科给事中戴弁言自山海关至蓟州守关军万人列营二十三所操练之外无他差遣若稍屯种亦可实边请取勘营所附近荒田斟酌分给且屯且守帝命户部兵部各遣官与都督陈景先经理兵部黄福言永乐闲虽营建北京南讨交址北征沙漠资用未尝乏比国无大费而岁用仅给即不幸有水旱征调将何以济请设操备营缮军士十万人于济宁以北卫辉真定以东缘河屯种初年自食次年人收五石三年数倍之既省京食口粮六十万石又省本卫月粮一百二十万石岁可得二百八十万石帝善之下户兵二部议部奏缘河屯田实便请先以五万顷为率发附近居民五万垦之但山东近年旱饥流徙初复卫卒多力役宜先遣官行视田以俟开垦遂令吏部郎中赵新等经理福总其事既而有言军民各有常业若复分田役益劳扰事竟不行继遣侍郎罗汝敬督陕西屯田柴车经理山西屯田分遣御史巡视宁夏甘州屯田水利至七年帝从户部议令他卫军戍宣府者悉遣还屯种左都督谭广上言臣所守边一千四百余里敌人窥伺窃发无时脱有警征兵数百里外势岂能及屯种之议臣愚未见其可帝以边卒戍守有余但命永乐中调戍者勿遣英宗正统元年发禁军三万人屯田畿辅二年免军田正粮归仓止征余粮六石后又免沿边开田官军子粒减各边屯田子粒有差景帝景泰初边方多事令兵分为两番六日操守六日耕种时学士商辂言边外田地极广先因在京功臣等将附近各城堡膏腴之产占作庄田其余闲田又为镇守总兵参将等占为已业以致军士无田可耕夫且耕且守如汉赵充国诸葛亮晋羊佑皆有明效今曰守边之要莫要于此下所司议行宪宗成化初宣府巡抚叶盛买官牛千八百并置农具遣军屯粮收粮易银以补官马耗损边人称便自正统后屯政稍弛而屯粮总存三之二其后屯田多为内监军官古夺法尽坏宪宗之世颇议厘复而视旧所入不能十一矣

　　孝宗弘治闲屯粮愈轻有亩止三升者而定制各省屯粮又折以银虽有征粮违限之罚强占屯田之禁终无大裨十四年户部尚书秦纮总制三边见固原迤北延袤千里闲田数十万顷旷野近边无城堡可依议于花马池迤西至小盐池二百里每二十里筑一堡堡周四十八丈役军五百人固原迤北诸处亦各筑屯堡募人屯种每顷岁赋米五石可得五十万石下诏行之武宗正德时辽东屯田较永乐闲田嬴万八千余顷而粮乃缩四万余石初永乐时屯田米常溢三之一常操军十九万以屯军四万供之而受供者又得自耕边外军无月粮以是边饷恒足及是屯军多逃死常操军止八万皆仰给于仓而边外数扰弃不耕刘瑾擅政遣官分出丈田责逋希瑾意者伪增田数披括惨毒至辽卒胁众为乱抚之乃定世宗嘉靖时辽东巡抚李承勋招逋逃三千二百人开屯田千五百顷佥都御史刘天和督甘肃屯政请以肃州丁壮及山陕流民于近边耕牧且推行于诸边奏当兴革者十事田利大兴总督宣大兼督河南山东军务翟鹏浚濠筑垣修边墙三百九十余里得地一万四千九百余顷募军千五百人人给五十亩省仓储无算大同巡抚詹荣以近边弘赐诸堡三十一所延亘五百余里辟治之皆膏腴田可数十万顷乃奏请召军佃作复租徭移大同一岁市马费市牛赋之秋冬则聚而遏寇帝从之时杨一清复请召商开中又请仿古募民实塞下之意招徕陇右关西民以实边其后周泽王崇古林富陈世辅王畿王朝用唐顺之吴桂芳等争言屯政庞尚鹏总理江北盐屯寻移九边与总督王崇古先后区画屯政甚详然卒鲜实效给事中管怀理言屯田不兴其弊有四疆场戒严一也牛种不给二也丁壮亡徙三也田在敌外四也如是而管屯者犹欲按籍增赋非扣月粮即按丁赔补耳屯粮之轻至弘正而极嘉靖中渐增穆宗隆庆中复亩收一斗然屯丁逃亡者益多管粮郎中不问屯田有无月粮止半给沿边屯地或变为斥卤沙碛粮额不得减屯田御史又于额外增本折屯军益不堪命时给事中郑大经言蓟屯当量地利而定其则辽屯当改营田而足其额此兴复屯政之大较也御史李叔和言辽东屯田半废近行营田之法拨军耕种致行伍空虚且岁收田租止备修边工费而各军支饷如故有损无益盖此法止可行于河西人少之处若河东则当广召种之今授田征税悉抵岁饷以省内输简回壮勇以实行伍仍特敕官董之如内地屯田之制从之时又给宣大屯田官养廉田宣大开垦田已成业令每十顷内给将官五十亩为养廉之资若副参开种不及百顷守备以下或不及一十顷参论戒饬又诏各边自垦田永不起科如岁增粟十万五千石自垦至百顷千顷者重加升赏神宗万历时山东巡抚郑汝璧请开登州海州北长山诸岛田福建巡抚许孚远垦闽海檀山田成复请开南日山澎湖又言浙江海滨诸山若陈钱金塘补陀玉环南麂皆可经理天津巡抚汪应蛟则请于天津兴屯或留中不下或不久辄废时方征倭寇济阳卫舍余李大用等请以万人自备资种随行给事中郝敬上疏曰臣阅李大用等奏畿辅附近济阳等卫屯牧额兵共四十八万愿以万人随行征倭众军自贴粮饷臣访其故自永乐时靖难功成剩精兵四十八万内一十二万选入十二团营余三十六万给赐屯田牧地种纳子粒马价分置七十八卫于顺天所属州县俱属三千营统辖听调征剿今二百余年生齿繁衍与民混杂有司派以马户撑船运米等役众军脱卸无计昨者宁夏之役各余丁议自备粮随行征剿求免前差未几宁夏平议遂寝兹缘倭奴告警重复申奏盖彼以三十六万之众止出万人是三十六人中抽一人耳以三十六万众共饷万人是三十六家共赡一军耳又得概免民差图此便利今东征师可勿复用此惟是辽左空虚宜因群情为转移之计即于各卫原籍中十名抽一据三十六万原数除六万作耗外可得壮丁三万人择干廉官数员统领赴辽东开种屯田于存留三十万中各十名帮贴屯田一名牛种庐舍之费令概免前差开垦田成即给本兵为永业大率每兵一名垦田二十五亩内除五亩为官田每亩量收子粒五六升则三万人可垦田七十五万亩一岁收官田子粒可八千余石以备缓急之需因愿赴之人心蠲不急之徭役一呼而得胜兵三万坐收兵食两利之效备门庭之警扶肘腋之危何惮而久不为此熹宗天启初巡抚张慎言复议天津屯田而御史左光斗命管河通判卢观象大兴水田之利太常少卿董应举踵而行之光斗更于河闲天津设屯学试骑射为武生给田百亩保定巡抚汪应蛟亦请兴天津屯田疏言天津葛沽一带地从来斥卤不耕种臣谓地无水则咸得水则润以闽浙治地之法行之未必不可为稻田今春买牛制器开渠筑堤葛沽白塘二处耕种五千余亩内水稻亩收四五石种薥荳者得水灌溉亦亩收二三石惟旱稻以立鹻立槁始信闽浙之法可行于北海而斥卤可变为膏腴也天津为神京牖户开府设镇其地益重见在水陆两营兵四千人岁费饷六万四千余两俱加派民闲天津荒田奚啻六七千顷若尽依今法为之开渠以通蓄泄筑堤以防水涝每千顷各致谷三十万石以七千顷计之可得谷二百余万石非独天津之饷取给而省司农之转馈无不可者且地在三岔河外海潮上溢取以灌溉于河无妨白塘以下地无粮差白塘以上为静海县或五亩十亩而折一亩粮差每亩不过一分八厘民愿卖则给价不愿则给种于民情无拂请以防海官军用之于海滨垦地每岁开渠筑堤可成田数百顷一面召募居民承种数年之后荒田渐辟各军兵且屯且守民闲可省养兵之费重地永资保障之安矣得旨允行李继贞巡抚天津亦力于屯务然仍岁旱蝗往往弗克底成效也五年贵州巡按傅宗龙讨诸叛苗大破平越毁其砦百七十宗龙乃条上屯守策一曰清卫所原田一曰割逆贼故壤而以卫所之法行之盖黔不患无田患无人客兵聚散不常不能久驻莫若仿祖制尽举屯田以授有功因功大小为官高下自指挥至总小旗卑以应得田为世业禁其私买卖不待招徕户口是实臣所谓以守为屯者如此部议从之庄烈帝崇祯九年总督宣大山西军务卢象升大兴屯政积粟二十余万谕九边皆式之

　　十年陕西巡抚孙傅庭厘正西安三卫屯粮疏言洪武时每军额地一顷岁征正粮十二石余粮十二石尽行收贮屯仓以正粮按月支给本军以余粮支给官军粮俸饷不烦转输而仓廪充实兵不烦召募而士卒精强法至善也至永乐二十年奉诏减免余粮六石然正余一十八石犹然交仓按支法尚未坏也至正统二年以正粮十二石兑给本军充饷免纳免交止征余米六石入仓而屯法大坏矣至后复将余粮六石改为正粮一并兑军免纳而屯粮既不入仓屯地几为私产莫可究诘矣陕西省下旧四卫因檄行西安府推官王鼎镇清查除右护卫名隶秦府外先将左前后三卫各地查明推情定法按地起课即责办于见今承种之人每上地一顷征粮十八石中地量免三石下地又免三石每石折银七钱总计三卫起课地三千二十七顷零征银三万五千余两宽平易从无不翕然相安不呼吁以窘大农不加派以厉子遗疏上帝褒嘉之

　　钦定续通典卷六 
 ●钦定续通典卷七　食货七

　

　　乡党版籍职役附

　　○乡党版籍【职役附　五代　宋　辽　金　元　明】

　　（臣）等谨按杜典食货立乡党版籍一门而所载徐伟长中论齐高帝建元之诏皆及职役今考宋以后各史及历朝会要会典诸书凡乡党里保虽代异其制而必兼职役焉故以职役附于乡党版籍以补杜氏之未备云

　　五代

　　宋

　　辽

　　金

　　元

　　明

　　△五代

　　周世宗显德五年诏诸道州府今团并乡村大率以百户为一团每团选三大户为耆长凡民家之有奸盗者三大户察之民田之有耗登者三大户均之仍每及三载即一如是

　　△宋

　　宋因前代之制有衙前里正户长耆长太宗太平兴国七年令两京诸州应部民有乏种及耕具人丁者许众共推择一人练土地之宜明种植之法者县补为农师相视田亩及五种所宜即令乡三老里胥与农师周劝各民于旷土种莳俟岁熟共取其利为里农师者蠲税免其它役淳化五年令诸县以第一等户为里正第二等为户长勿冒名以给役然自承平既久奸伪滋生命官形势占田无限皆得复役衙前将吏得免里正户长应役之户困于繁数伪为券售田于形势之家假佃户之名以避徭役仁宗庆历中委二府大臣裁减科役不均以乡村坊郭户均差王逵为荆南转运使率民输钱免役得缗钱三十万由是他路竞为掊克知并州韩琦上疏曰州县生民所苦无甚于里正衙前每乡被差疏密与赀力高下不均假有一县甲乙二乡甲乡第一等户十五户计赀为钱三百万乙乡第一等五户计赀为钱五十万番休递役富者休息有余贫者败废相继岂朝廷为民父母意乎请罢里正衙前命转运司以州军见役人数为额令佐视五等簿通一县计之籍皆在第一等选赀最高者一户为乡户衙前后差人放此即甲县户少而役繁乙县户多而役简者簿未尽实听换取他户里正主督租赋请以户长代之二年一易下其议京畿河北河东陜西京东西转运使度利害皆以为便而知制诰韩绛蔡襄极论江南福建里正衙前之弊绛请行乡户五则之法襄请以产钱多少定役重轻至和中命绛襄与三司参定继遣尚书都官员外郎吴几复趋江东殿中丞蔡禀趋江西与长吏转运使议可否因请行五则法凡差乡户衙前视赀产多寡置籍分为五则又第其役轻重放此于是立法下三司颁焉自罢里正衙前民少休息至神宗熙宁时王安石为相又设保甲之法籍乡村之民十家为保保丁皆授其弓弩教之战阵参知政事吕惠卿及其弟曲阳县尉和卿皆请行手实法其法官为定立田产中价使民各以田亩多少高下随价自占仍并屋宅分有无蕃息立等将造簿预具式示民令依式为状县受而籍之以其价列定高下分为五等既该见一县之民物产钱数乃参会通县役钱本额而定所当输明书其数使众悉知之诏从其请于是司农寺乞废户长坊正令州县坊郭择相邻户三二十家排比成甲迭为界头督输税赋苗役一税　替其后诸路皆甲头催税未便遂诏耆户长壮丁仍旧募充其保正甲头丞帖法并罢哲宗元佑中殿中侍御史刘次庄言近制许雇耆户长须三等已上户不知三等以上户不愿受雇郡县仍用差法不若立法明差之为便继又定制乡差役人有应募者可以更代即罢遣之许借坊场河渡及封桩钱以为雇直耆户长壮丁召雇不得以保正保长保丁充高宗绍兴初参政李回言于帝曰前诏官户役钱勿减半民户役钱概增三分官给庸钱以募户长及立保甲未几废保甲起推割推排之制民闲纤微细琐皆得籍之唯江之东西以亩头计税不待推排保正长之立也五家相比五伍为保十大保为都保有保长有都副保正余及三保亦置长五大保亦置都保正其不及三保五大保者或为之附历或为之均并户则以物力之高下为役次之久近凡差役皆当因时制宜其应免应募毋胶前制云

　　△辽

　　辽圣宗统和三年枢密奏契丹诸役户多困乏请以富户代之上因阅诸部籍有二部户少而役重者并量减之兴宗重熙八年北院枢密使萧孝穆请籍天下户口以均徭役由是通括户口政赋稍平云

　　△金

　　金制以民户内有物力者为课役户无者为不课役户令民以五家为保太宗天会三年禁内外官及宗室毋得私役百姓权势家不得买贫民为奴世宗大定二年诏免二税户为民 【辽时以良民赐诸寺分其税一半输官一半输寺故谓之二税户】 金制又仿周礼大司徒三年一大比作通检推排之法是时承正隆师旅之后民之贫富变更赋役不均世宗下诏曰粤自国初有司常行大比正隆时兵役并兴调发无度富者今贫不能自存版籍所无者今为富室而犹幸免是用遣信臣泰宁节度使张宏信等十三人分路通检天下物力而差定之以革前弊俾元元无不均之叹以称朕意凡规措条理命尚书省画一以行又命凡监户事产除官所拨赐之外余凡置到百姓有税田宅皆在通检之数五年有司奏诸路通检不均诏再以户口多寡贫富轻重适中定之既而又定通检地土等第税法十五年上以天下物力自通检以来十余年贫富变易赋调轻重不均遣济南尹梁肃等二十六人分路推排后又制明安穆昆户科差之法均其贫富及量其奴婢之多寡定之诏宰臣明安穆昆多亲强旧弱差役不均其令推排当自中都路始二十二年诏令集耆老推贫富验土地牛具奴婢之数分为上中下三等以同知大兴府事完颜乌林先推中都路续遣户部主事谙达等十四人与外官同分路推排后或推排通检之法举行不一章宗泰和六年以旧定保伍法有司灭裂不行其令结保有匿奸细盗贼者连坐宰臣谓旧以五家为保恐人易为计构而难觉察令从唐制五家为邻五邻为保以相检察京府州县郭下则置坊正村社则随户众寡为乡置里正以按比户口催督赋役劝课农桑村社三百户以上则设主首四人二百户以上三人五十户以上二人以下一人以佐里正禁察非违置壮丁以佐主首巡警盗贼明安穆昆部村寨五十户以上设寨使一人掌同主首寺观则设纲首凡坊正里正以其户十分内取三分富民均出雇钱募强干有抵保者充人不得过百贯役不得过一年凡户口计帐三年一籍自正月初州县以里正主首明安穆昆则以寨使诣编户家责手实具男女老幼姓名以实转报县申州再达上司到部呈省凡汉人渤海人不得充明安穆昆户明安穆昆之奴婢免为良者止隶本部为正户凡籍官良人隶宫籍为监户籍官奴婢隶太府监为官户七年敕中物力户有役则多逃避有司令以次户代之事毕则复业以致大损不逃之户令省臣详议宰臣奏旧制太轻遂命课役全户逃者徒二年赏告者钱五万如实销乏者内从御史台外从按察司体究免之宣宗贞佑三年河北民迁徙河南者甚众侍御史刘元规上言侨户宜与土民均应差役上留中而自以其意问宰臣丞相布萨端平章穆延尽忠以为便尚书左丞贾益谦曰侨户应役甚非计也河北人户避兵而来稍息即归今旅寓仓皇之际又与地著者并应供亿必骚动不能安居上甚嘉赏兴定五年省言随处土民久困徭役客户鬻贩坐获厚利官无所敛亦宜稍及客户以宽土民从之

　　△元

　　元太宗时耶律楚材条便宜事言中原之地财用所出宜存恤怴其民州县非奉上命不得擅行科差世祖至元七年令县令所属村疃凡五十家立一社择高年晓农事者为之长增至百家别设长一员不及五十家者与近村合为一社地远人稀不能相合各自为社者听其合为社者仍择数村之中立社长官司长以教督农桑为事凡种田者立牌橛于田侧书某社某人于其上社长以时点视劝诫不率教者籍其姓名以授提点官责之其有不敬父兄及凶恶者亦然仍大书所犯于门俟其改过自新乃毁如终岁不改罚其代充本社夫役社中有事不能耕种者众为合力助之一社之中多事者两社助之凡为长者复其身郡县官不得以社长与科差事十年令特默齐随处列社与编民等十三年诏民之荡析离居及僧道漏籍诸色人不当差役者万余人充贵彻后又诏京师势家等皆与民均役焉英宗至治三年诏行助役法遣使考视税籍高下出田若干亩使应役之人更掌之收其税租以充役用官不得与时浙右苦于徭役民充坊里正者皆破家朝廷令行省召人郡集议便民之法杭州总管赵琏献议以属县坊正为雇役里正用田赋以均之民称其便泰定帝泰定二年命江南民户有田一顷之上者于所输税外每顷量出助役之田具书于册里正以次掌之岁收其租以充助役之用凡寺观田除宋旧额其余亦验其多寡令出田助役民赖以不困吕思诚为蓚县令差民力为三等均其徭役又刻孔子像令社学事之印识文簿畀社长记其善恶季月报县不孝弟不事生业者罚其输作

　　△明

　　明太祖洪武十四年诏天下编赋役黄册以一百十户为一里推丁粮多者十户为长余百户为十甲甲凡十人岁役里长一人甲首一人董一里一甲之事先后以丁粮多寡为序凡十年一周曰排年在城曰坊近城曰厢乡都曰里里编为册册首总为一图其诸不能任役者附十甲后为畸零僧道给度牒有田者编册如民科无田者亦为畸零有司定其册凡四一上户部其三则布政使府县各存一焉上户部者谓之黄册进呈送后湖东西二库庋藏之岁命户科给事中一人御史一人户部主事四人厘校讹舛其后黄册祇具文有司征税编徭则自为一册凡户三等曰民曰军曰匠以其业着籍人户以籍为断禁数姓合户附籍漏口脱户许自实里设老人选年高为众所服者导民为善平乡里争讼其人户避徭役者曰逃户饥年或避兵他徙者曰流民有故而侨于外者曰附籍朝廷所移民曰移徙凡逃户明初督令还本籍复业赐复一年其不能归与不愿归者令在所著籍授田输赋英宗正统时造逃户周知册核其丁粮凡流民初令勘籍编甲互保属所在甲长管辖之宪宗成化初荆襄寇乱流民百万项忠杨璇为湖广巡抚下令逐之祭酒周洪谟着流民说引东晋时侨置郡县之法使近者附籍远者设州县以抚之都御史李宾上其说命原杰出抚招流民十二万户给闲田置郧阳府立上津等县统治之凡附籍者正统时令家属离籍千里者许收附不及千里者发还景泰中令民籍者收附军匠灶役冒民籍者发还其移徙者明初户部郎中刘九皋言狭乡之民迁于宽乡可使地无遗利太祖采其议屡有迁徙永乐中又迁太原诸郡之民以实北平焉至明代役法洪武初造黄册成以上中下户为三等凡应役者编第均之银力从所便曰均徭他杂役曰杂泛二十六年定各处三等人户仍开军民灶匠等籍除排年里甲依次充当外其大小杂泛差役各陷所分上中下三等人户点差景泰元年令里长户下空闲人丁与甲首户下人丁皆同差成化十五年令各处差徭户分九等门分三甲凡有差派定民输纳然上供京繇主纳为中官留难不易中纳往复改贸其弊甚多且役民自里中正办外如粮长解户名色甚繁因事佥编嘉靖后行一条鞭法通计一省丁粮均派一省徭役于是均徭里甲与两税为一小民得无扰而事亦易集然粮长里长名罢实存条鞭规制渐紊不能尽遵也明中叶以后工役日烦京营之兵悉为所役军政皆废弛云

　　钦定续通典卷七 
●钦定续通典卷八　食货八

　

　　赋税上

　　○赋税上【唐　五代　宋】

　　唐
  </div>
  <div class="pagination">
   <a href="续通典_page99.html">
    上一页
   </a>
   <span>
    ...
   </span>
   <a href="续通典_page95.html">
    95
   </a>
   <a href="续通典_page96.html">
    96
   </a>
   <a href="续通典_page97.html">
    97
   </a>
   <a href="续通典_page98.html">
    98
   </a>
   <a href="续通典_page99.html">
    99
   </a>
   <span class="current-page">
    100
   </span>
   <a href="续通典_page101.html">
    101
   </a>
   <a href="续通典_page102.html">
    102
   </a>
   <a href="续通典_page103.html">
    103
   </a>
   <a href="续通典_page104.html">
    104
   </a>
   <a href="续通典_page105.html">
    105
   </a>
   <span>
    ...
   </span>
   <a href="续通典_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
