<!DOCTYPE html>
<html>
<head>
    <meta charset="UTF-8">
    <title>大明会典 - 第 521 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 521 页/共 713 页</h1>
    <div class="content">○十年题准、凡各清军御史、委官清勾、先将原逃问罪、随拘壮丁补伍。缉事衙门、巡城御史、五城兵马、访拏将妻雇倩军人应点者、从重治罪。严限关津盘获逃军。如有军士逃回、里邻户首容隐、以里邻户首押解。里邻户首出首、以的亲父兄押解。免僉解户。其三犯逃军、查究果有底业、及月粮供丁不缺、肆情逃避者、以嘉靖十一年正月為始、在逃三次、从重照例拟罪。若疾病失误点闸、及十分贫难、不能自存者、仍照常例
○十一年题准、凡鞫问逃回充军人犯、若係免死充军者、仍问死罪处决。杂犯死罪以下充军者、务要审究次数明白、除一次二次者、发极边卫分充军。三次以上者、比照杂犯死罪、准徒五年、发边方照徒年限瞭哨、满日仍回原伍
○三十年题准、凡遇逃军勾单到日、务要严拏原逃正身起解。若逃回之日、果係病故、及衰弱不堪、验明、方许另选壮丁顶解。若军丁解补之后、本犯得获、或被人首、及自首者、俱查照律例限期等项问遣
○万历元年题准、凡有军在逃、不分是否五百里内、各卫所一面照旧填单送部、一面径报二司清军道、批府清军官覈实、转呈清军御史。如无清军御史、呈接管巡按御史、就近拘补。俟部单到日、如已解伍、填簿缴单听查。未解、则严限清勾、务在速补。并不许各该卫所移文有司、径自勾提。如违参究
凡遇赦逃军。正德十五年题准、凡遇
恩赦至日、各卫所官将见在应放军人查出、开具招由、连人解送就近法司参详、给与释放明文、递回原籍、官司验收当差。若无法司明文递回者、里邻人等、即便拏送原籍官司查明、准免逃回之罪、仍解原卫。其不该放免者、仍照充军逃回事例处决。干碍军职参究
○嘉靖三十一年题准、凡新军遇
恩赦、给文放回。如无印信明文者、许里邻人等、拏送官司、以逃军论。容听者、罪同。其有随解随逃者、仍将军犯照依榜例问发充军。纵本犯身故、亦解发子孙充当一辈

勾补

军士逃故等项、但缺伍者、例勾壮丁补役、幼丁纪录、帮丁听继。在营不缺者、不得重勾。应住勾者、不得妄勾。又有以恩恤开伍免勾者、具列于后
凡勾补军士。洪武二十四年、令垛集军故、户止一丁者、勾有丁贴户起解。军去原籍远者、解京、该府遣人押送。若路顺、及与京师道里均者、从便解发
○三十五年定、垛集军、正军贴户、造册轮流更代。贴户止一丁者、免役。当军之家、免一丁差役
○宣德元年奏准、凡军户有丁而偽作无勾者、许改正免罪。仍扶捏回申者、军发边卫、里邻发附近充军
○三年奏准、凡军户有充粮里老人、贿赂官吏、及勾军之人、朦朧保勘或里老亦係军户、递□欺隐者、并许改正。违者、正军发原卫、户丁再罚一丁、发附近充军
○四年、令凡应勾军、有贿买官吏、隐蔽壮丁、以家人女婿之类、冒名代解者。姦民私通军士、招赘其户丁、及过房、典卖、影射徭役者。并许改正归宗。违者、官吏坐罪、本犯全家调别卫充军。代者就收补原伍。如果无壮丁、方许以少壮义子、及同籍女婿补役
○凡军户疏族、及异姓人、旧為同籍、分析后充军者、止於有罪人户下勾丁。若闻亲属充军、妄為文凭作分户在前、及祖孙父子异居、并在伍食粮年久者不许。若同籍人生前各自充军、有故、儘本房勾补。无则以他房三丁以上者补役。不及三丁者、以其本房丁尽事由、行本部开豁
○凡招募诸色人、係全户充军、有故、照名勾补者、先以一人解发。具实有户丁申部、议奏处分
○凡义男女婿、有代义父妻父之家為军者、有故、止许於义父妻父之家勾取。如係户绝、覈实开除。若自幼过房出赘、各家俱属正军无丁者、以妻父义父之家為户绝、还继本宗。如本宗係民、仍补义父妻父军役。其官员军民之家甚有家人义男女婿之类、自愿投军、或為事编发忧、有故、止於其人本房勾补。本房已绝、覈实开除
○凡逃军、每季或半年一类勾。死亡及残疾者、岁一类勾
○正统元年奏准、凡抽丁垛集军、先将私自轮替者、选壮丁连妻小解卫。果有老疾等项、方许替勾
○成化十二年题准、凡挨无名籍军士、同肆一府者、备造通知小册。各州县互相挨查解补。不许虚应故事、亦不许妄将平民扰害
○弘治三年题准、今后军户丁绝、止有义男女婿、应该听继者、责令解补。若止是买產佃田承粮、不许一概顶解。如里邻人等、将军丁诡作买產佃田、致混开豁、照例发遣
○九年题准、正军犯该打点誆财等罪、充终身军者。及犯人命强盗、叛逆家属、真犯死罪、宥死永远充军者。俱在营有丁、就令补役。无丁者、原籍勾补。其止本身而遇赦回卫者、当军户丁、替出听继
○凡充军止终本身、除年远累经赦宥、俱勘分豁。其天顺八年正月以后问发、但係在逃、或途中遇革、不曾经由所司释放、輒自走回病故者。照例仍勾嫡男、补当一辈。若在卫病故者、不许妄勾
○十三年奏准、凡真犯死罪免死、并叛逆子孙、及例该永远充军者、止在本房勾补。尽绝即与分豁。其餘杂犯死罪、并徒流等罪、照例充军、及口外為民者、俱止终本身
○十四年题准、各处迁来人户、除原立民户外。如原是军户、原籍无丁、差人给批关取。合照附籍军户事例、即与拘丁起解。毋得捏调不发
○正德六年题准、凡矜疑饶死充军人犯、买嘱脱免在家、及到卫在逃者、虽遇赦不准免。仍拘户丁解补
○七年题准、凡改调卫所军丁缺伍、原籍清勾、查无名籍者、务要转行原卫有司、逐一查报回勘定夺。不许輒便回称户绝
○凡清查军伍、但有父祖為事充军、或典刑、全家发卫者、其子孙虽先已出赘过继、俱收併听继、遇缺挨次解补
○凡充军人犯、除宣德十年正月以前问发、并近问永远充军者、俱照例勾补。其止终本身者、若在卫食粮差操、遇革方准释放。如彼时在逃、曾经勾取者、免调、仍解原卫。逃回病故者、照例清勾子孙一辈补伍。无子孙者除豁
○十六年题准、凡宣德四年以前、逃故无勾军名、照例住勾。以后除奉例开伍不勾外、其餘俱作清勾。三年一次造册送部、转发有司清理。其成化元年以后逃故军士、作照例实勾、一年一次、造册送部。仍照本部原拟三分之数扣算
○嘉靖三十年题准、凡在京卫所逃军、在职方司首补、领给印信准令纸票、随赴武库司、明报掛号。查原卫所勾单未发、立案。已发、行文原籍停止。每月终、手本过职方司查理。如有首补不报姦军、及在卫不自告补户丁、查访得出、或被人告发、一体治罪
○隆庆六年、令凡清军御史、今后清出军丁、除正军外、仍於户内另审一殷实户丁听继。如有逃亡、即勾听继之人应补。若听继之人、别有逃躲则罪坐户头、捕获原逃、免其补伍。仍併造入军由军册、以便稽查
○万历十二年议准、行各省直巡抚责令清军官、将各卫所军士严查。每名务要继丁、多者二三名、少者一二名、明註籍伍听继。年终、造册二本。一本留该卫所、一本送院道查考
凡勾军违限。永乐十七年、令勾军人违限半年以上者、充军
○宣德元年、令凡勾军人违限过一年者、许巡按按察司官、拏解赴京问罪。违法情重者、不限年
○四年、令凡勾军不许泛遣孤单无籍之徒。如违限二年以上者、官员追俸。旗军选户丁补伍。再限一年、以所勾军赴京。违者、全家调别卫。其勾军须填勘合、不许以关牒批帖、径行有司
凡禁止妄勾。宣德四年、令凡正军在营有丁、不许於原籍勾取。如已行文、有司覈实回报、本卫以在营之丁收役
○正统元年奏准、凡内外都司卫所、不许填给堪合、差人勾军。止以递年逃故等军姓名贯址、造册缴部、转发御史、按籍清勾
○二年议准、□洪武年间為事法司人犯病故、其事内人犯、后断发充军、夤差勾取军丁、将前项病故人名、添入勘合、诈伊子孙财物、或因逃回、怪恨粮里拏获、捏作一同问发在逃、报卫坐勾。清军官勘实、呈部开豁。其挟讎官军、行卫依律问罪
○成化十二年题准、凡军丁解卫、即查缺收伍住勾。如有名贯不同、转解本处清军御史查审定夺。不许随批带回。如果本军正餘不缺、照例发回听继。其原批开係查理者、仍听查勘定夺。不许滥收。若捏故将军士发回、随復勾扰、听清军御史究问
○弘治十六年题准、清军文册、查出已逃而不勾、未逃而妄勾、并改易字画而别勾、就便责令改正。将经该官吏人等、照例参究
○正德二年题准、各该卫所、多有将见在正餘军、一概作缺发勾、起解到卫、官吏索罚纸钱、即发回原籍听继。清军御史严加禁约。各卫所敢有仍前违例、妄勾军士者、年终类奏提问。每百户五名以上、千户十名以上、指挥首领三十名以上者、各问罪、住俸一年。不及数者、照常问罪发落。其有频年勾扰者、奏请降级调卫。有司妄解者併治
○嘉靖三年题准、凡清军御史、查有妄勾军丁、随批带回者、即将该卫所官员、指实参奏、查照名数、住俸降级。该吏问罪革役。枉法者、从重发遣。若见在军人、诈称逃故、妄勾户丁、索骗财物、除将户丁发回听继、将本军发缺人墩臺哨瞭、三年满日著役。如或身故、仍拘在户儿男弟姪补役。果无丁存、方许发册清勾
○三十年题准、凡在外卫所逃军首復者、本卫所即时申报本管上司、移文原籍知会住勾。在卫有丁者、亦不许妄行原籍勾扰。如不即申报、并本管耽误、及在卫有丁、致令原籍军丁解发索勒军装者、官吏旗军、及在卫户丁、俱参提究治
○万历元年题准、凡清军御史、务督清军官。遵照先今事理、将应解军丁、查与单册相同、严行勾解。其挨无名籍、及丁尽户绝、经勘五次以上、及义男女婿、与用价承买军產人等、不得一概混勾
凡分豁重勾。宣德四年、令凡逃军调发、及远年歇役发别卫者、原籍又行勾补、许覆勘开豁、将重勾户丁寧家。止听补见役军伍
○又令凡有告係民籍、止与故军名姓相同、误勾补役、覆实开豁。仍查正军应继户丁补伍。若正军户绝、覆实开除。其误勾人已到卫、食粮三年以上者、不准
○正统二年议准、凡军丁於洪武年间、或抽丁、或收集充附近卫所军役、因事问调别卫、其原卫勾取、勘实除豁。已收户丁、发回听继后调卫所军役
○又令凡军户告有正军及户丁在营不缺、该卫止因军丁发册后解到、重復勾扰者、清军官行移该卫、勘实免勾。若军缺伍、及有残弱勾替者、里邻不行从实呈解、俱论如律。就令里邻人等勾解。如正军年壮、及隐匿在营餘丁一概勾扰者、照依榜例参奏
○又议准、凡军籍丁尽户绝、已经三次回申者、即与除豁。不许发册重勾
○弘治四年题准、凡遇该造册、不该清勾者、行各处清军御史、照兵部发册行查、果有保举為官、或遇例放免、或例不勾丁、或改调别卫、相应住勾者。开立前件、各一样二本解部、以凭转发该卫开除。有司官员、仍五年一次将住勾照前造册、解送司府类解本部、转发各卫、以革再勾之弊
○正德八年题准、各清军御史、查為事改调远卫军人、若只一军调遣、不係别项充军、将近卫名籍开除。仍行原卫、不许重復勾扰。其本房子孙、并别房人丁、尽造入册、听继所调卫分。若原卫已奉住勾明文、而故违復勾者、清军御史查究。若係同祖军役、各房已调远卫、别房子孙、畏惧远军、私自愿投当原卫者、不准分豁。候远卫丁尽、仍令近卫军人听继
○嘉靖三十年题准、凡军犯问该仍解原卫、而军丁先已解补。本犯到卫之日、该卫即将军丁、给文付本犯长解带回听继。其递年发、去勾单数内、如有军头名贯、充调来歷、接补户丁名字年月相同者。不拘几单、止照一单勾解一丁
凡开伍免勾。洪武二十三年、令生员应补军役者、除豁、遣归卒业。军士借拨征进事故者、征进逃故军男、年一二岁者、流民全户充军病故者、俱免勾丁
○二十七年、令武职充军病故、子孙袭原职者开伍
○二十九年、令垛集军有幼男在伍者、免勾丁。生员应起解者、送翰林院考试、成效者开伍、发回读书。不成者、照旧补役
○永乐二年、令生勾军有见任文武官、及生员吏典等、户止三丁者、免勾。四丁以上者、勾一丁补伍
○洪熙元年、令军役丁尽户绝者、具官吏结报该卫转行府部开豁。先為事充军、后荐起為官者、不拘见任、致仕、病故、俱免补伍
○宣德四年、令凡军有征差等项、死亡不明、概作逃移者、保勘开豁。其不知下落、经三次以上保明者、依故军停勾
○凡僧道為事充军故者、免勾丁。若故军户止一丁、在充军之先為僧道者、覈实开除。在后者仍发充军
○凡丁尽户绝军、及山后人、查无名籍者、军卫有司、会勘造册、缴部开豁
○七年、令故军户止一丁、為见任官者、开伍
○正统二年议准、凡逃军未获、暂勾户丁、发旁近寄操者、正犯到日、即与开除
○凡勾补军丁在逃、解人发附近充军者、事故免勾丁
○十三年、令挨无籍贯军、经十次回申者、开豁
○天顺八年
詔、府军前卫幼军、今后如有事故、不必僉补
○成化十二年题准、凡垛集军、有陞官者、其贴户停勾听继。远年无勾军、审究得实、行该卫查勘、不必起解户丁
○十九年、令腾驤四卫军士户绝、不必勾丁
○二十三年题准、為事充军、止终本身者、果在卫身故、申缴本部开豁。若非征调在外身故、未有本卫所相视明文、即係在逃、仍勾子孙一辈补伍。无者免补
○嘉靖二年、令各清军官查审幼军各祖、的係成化十七年以前、逃回病故者、给有印信明文是实、别无违碍、即将名伍开除、免行解补。若逃回身故、事在成化十七年例后、不曾给有明文、但係曾当二辈、在卫应役年久者、审勘的实、取具里老知因人等供结、亦照前例开豁免解。仍将开豁过名伍、奏缴兵部、以凭发卫一体开豁。其在卫见役者、本部照例施行。有情愿应当者、止是自备盘缠、不许帮贴
○三年、令凡免死例该永远充军因犯、若未经发遣监故者、俱免勾补。其叛逆家属、不用此例
○三十年题准、凡北直隶、山西、陜西、山东、河南、湖广、四川等处各巡按清军御史、遇有原係府军前卫、僉取侍卫幼军逃故、但在嘉靖三十年以前、曾当一二辈年久者、审实、取具供结给免。事完造册奏缴。仍造清册二本、一本送部、一本行卫除名、以后再不许勾解。其三十年以后、见役不逃者、年久病故、照例开豁。其老疾无用、照例三年一次奏查疏放、俱免勾补。如有逃回、係从来未及一辈者、亦不必勾丁解卫。务根捉原军著役。老疾故绝、亦免勾丁补伍。果係军匠重役之家、亦听免解。自愿应当者、俱照例行、不许帮贴。在逃、一体根捉、与老疾故绝者、俱勾解户丁。如违、俱各参提从重究治

编发

各处清出在逃纪录等项军人、应解原卫者。
累朝以来。或酌量南北、改编调卫。或暂收寄操、查
明归伍。其军犯、又有就近充发、填实边方之例★今充军定卫隶职方司☆
凡改编调卫。宣德三年奏准、凡纪录军、年应赴伍而卫所在千里之外者、许於附近收役、行原卫开伍
○正统元年奏准、凡浙江并江南直隶等卫所、清出带操军士。除原係广西南丹奉议潯州等卫者、发回原伍。其餘悉收充正军、行部转行原卫开伍。若先在逃者、仍发原卫、附近不许擅收
○四年、令北人充南军、南人充北军、除辽东万全山西陜西等处边卫逃军、及近年土豪盐徒编发充军不动外。其餘清出军丁、各就地方改解附近卫分。若南人充南军、北人充北军者、不在改调之例
计改调卫所
原充两广、云贵、四川、湖广、福建边海卫者
顺天府调三万卫
北直隶
大名府调定辽中卫
顺德府调定辽左卫
广平府调定辽右卫
河间府调铁岭卫
真定府调义州卫
保定府调瀋阳中卫
永平府调辽海卫
南直隶
凤阳府调宣府左卫
扬州府调宣府前卫
淮安府调宣府右卫
</div>
    <div class="pagination">
<a href="大明会典_page520.html">上一页</a><span>...</span><a href="大明会典_page516.html">516</a><a href="大明会典_page517.html">517</a><a href="大明会典_page518.html">518</a><a href="大明会典_page519.html">519</a><a href="大明会典_page520.html">520</a><span class="current-page">521</span><a href="大明会典_page522.html">522</a><a href="大明会典_page523.html">523</a><a href="大明会典_page524.html">524</a><a href="大明会典_page525.html">525</a><a href="大明会典_page526.html">526</a><span>...</span><a href="大明会典_page522.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
