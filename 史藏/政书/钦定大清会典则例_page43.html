<!DOCTYPE html>
<html>
<head>
    <meta charset="UTF-8">
    <title>钦定大清会典则例 - 第 43 页/共 354 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清会典则例 - 第 43 页/共 354 页</h1>
    <div class="content">　　谕自古惟正之供所以储军国之需当治平无事之日必使仓库充足斯可有备无患
　　皇考躬行节俭裕国爱民六十余年以来蠲租赐复殆无虚日休养生息之恩至矣而近日各省道府州县亏空钱粮者正复不少揆厥所由或由上司勒索或繋本人侵渔岂皆因公那用
　　皇考好生如天不忍即正典刑故此辈每恃寛容毫无畏惧恣意亏空动辄盈千累万督抚明知其弊曲相容隐及至万难掩饰之时又往往改侵盗为那移勒限追补视为故事究竟全完者絶少新任之人上司逼受前任交代初畏大吏之势虽有亏空不得不受继啓效尤之心任意侵蚀更借此挟制上司不得不为之隐讳展转相因以致库藏全虚一旦地方或有急需不能支应关繋非浅本应即时彻底清察重加惩治但念已成积习姑从寛典除陜西省外限以三年各省督抚严察所属钱粮凡有亏空无论已叅未叅均于三年之内如数补足毋得苛派民间毋得借端遮饰如限满不完定从重治罪若三年补完之后再有亏空除被上司勒索及因公那移者分别处治外其实在侵欺入已者确审具奏即行正法倘仍徇私容隐或经朕访实或被科道纠叅将督抚一并从重治罪即如山东藩库亏空至数十万虽以俸工补足其实不能不取之民间额外加派山东如此他省可知以小民之膏血为官司之补苴地方安得不困乎既亏国帑复累民生大负
　　皇考爱养元元之至意此朕断断不能姑容者至于署印之官尤须慎重简择谚云署印如行刼
　　皇考每言及此未尝不恨署印之人始而百计钻营既而视如舎肆意贪婪图饱欲壑或取媚上官供其索取贻害小民尤非浅鲜其于前任亏空视作泛常接受交盘复转授新任茍且因循亏空愈甚嗣后如察出此等情弊必将委署之上司与署印之员一并加倍治罪决不姑贷钦此○雍正元年
　　谕将亏空钱粮各官革职留任催追必致贻累百姓既然获罪革职岂可留任嗣后亏空钱粮各官即行革职着落伊身勒限追还钦此○又
　　谕嗣后凡委官署印应遴选贤能如署印官亏空钱粮着落遴委之督抚布政使分赔有将亏空钱粮勒逼接任官收受情由着接任官开列情由径报部科即据实奏闻钦此○又覆准有司内私那帑项为已捐升并为子弟纳职致有亏欠者督抚覈叅照侵盗例治罪其子弟所捐职衔革去该管上司不加详察通同徇隐勒逼接任官收受者或被科道纠叅或被受害之人首告将该管上司无论见任离任严加议处其亏欠帑银着令分赔○又议准直省督抚于州县开徴之始令知府遴选贤员与该管官同封银匮每十日二十日别委贤员当众拆封立即起解其存贮仓谷按季盘察出结转报如有徇隐情弊将知府并委员即行题叅照徇庇例议处再题叅亏空官时即于任所严追并即行文原籍地方将家产人口逐一严察造册存案如任所不能完行文原籍变价补足如原籍地方官不行察出或被旁人首告或被科道纠叅亦照徇庇例议处○又议准各省从前亏空其有着落银内如有人亡产絶者该督抚即照无着银所定年限补完报部仍令该督抚每于嵗终将前项有着无着银完过若干之处逐一分晰造册具题如照从前怠玩不尽心催追每年完不足数者即将各该督抚并司道等官交与吏部从重议处○又覆准亏空官员察其子有出仕者解任发追完日仍补原官○二年
　　谕朕惟钱粮固属紧要而民情尤宜体防闻有州县官亏空百姓情愿代赔者此端断不可开亏空官未必爱民百姓贫富不等断无阖县情愿代赔之事或繋蠹吏土豪勾连借端科敛或不肖绅衿平时出入衙门通同作弊及本官被叅犹冀复任因而号召多事之人连名具呈阖县愿赔后官畏惧处分接呈入手即差役按里追呼名为乐输实繋强派其为民累不浅嗣后绅衿情愿帮完者听其自行完纳其有阖县具呈者即将为首之人从重治罪知府州县擅准督抚察叅议处至因公那移之项依限全完定例准其开复督抚题请全完即给咨本官令其随本引见验看可用者即用如不可用以原品休致其年老及不愿补之人亦于本内声明不必来京钦此○又议准布政使司乃方面大吏专管通省钱粮若有亏空法宜加等嗣后布政使司亏空无论侵那皆按侵盗之律治罪果能一年内全完减等发落如一年内不能通完即将本犯正法仍变家产追赔若督抚通同徇隠别经发觉将督抚革职仍令分赔或有督抚勒索以致亏空许布政使于未叅亏空之前开具实迹径报通政使司转奏将督抚照贪婪例交与该部从重治罪其或布政使自有亏空恐督抚盘察先行诬报者审明时将布政使从重治罪○又
　　谕凡官员亏空钱粮仓谷该管上司失于盘察自应革职分赔但定例亏空官员审无侵盗入已之项勒限一年内赔补全完准以原职补用而失察革职之上司反不得与本官同开复似属可悯嗣后亏空银谷限内全完例应开复者该督抚覈明原叅失察之上司一并题请开复钦此○三年覆准凡州县亏空钱粮于疏内声明将该管上司应否分赔之处察明一并具题若不声明具题督抚照徇庇例议处○又议准州县亏空审明确繋知府徇隠独赔之项将知府革职离任本犯拟罪监追即搜本犯任所财物及原籍家产勒限一年变卖赔补无论本犯完补或知府协同完补皆能于限内全完繋侵盗之项本犯拟死罪者照例减二等发落拟军流徒杖者照例释免繋那移之项至二万两以上者本犯照例释免未至二万两者本犯及徇庇之知府悉准其开复如一年限内无论侵盗那移本人家产不能完补即将本人照见在未完之数治罪发落其未完帑银照数着落徇隠之知府勒限一年完补若能于限内全完者准其开复如不完再限一年完补若能于二限内全完者照原职降一级调用如二限内完不足数者再限一年完补若能于三限内全完者照原职降二级调用如三限内不完即将知府家产扺补虽赔补全完亦不准其开复如遇分赔之项亦先在本犯名下勒限一年追补全完将本犯分别侵那照例发落开复如限内本人止完一半例得开复者仍照例竢知府全完之日皆准开复如本犯限内全无完补及不足一半仍照例将本人监追照依原亏之数令知府分赔一半勒限一年全完准其开复如不完再限一年能于二限内全完准其开复于补官日罚俸一年如二限内完不足数再限一年能于三限内全完照依原职降一级调用若三限不完及本犯名下应追未完者皆不准开复未完之银仍着落分赔○四年
　　谕各省亏空动称无着之项夫钱粮未经徴收则欠在民既经徴收而有亏空则欠在官州县官不能完则上司有分赔之例本人虽已病故而子孙有应追之条何得借口无着以虚国帑此皆督抚等瞻徇情面不肯大破积习所致盖自存不肖之心以已身见为督抚恐将来亦被牵累故目前豫留地歩也从前弥补亏空皆捐俸工银扺补及朕有旨不许捐输俸工今则皆称以耗羡抵补夫耗羡亦出于民乃不问当日督抚等所以致此亏空之由而动称耗羡弥补以百姓之脂膏饱有司之谿壑岂朕悯惜元元之至意乎今特沛寛恩凡各省亏空未经补完者再限三年寛至雍正七年务须一一清楚如届期再不全完定将督抚从重治罪如有实在不能依限之处着督抚奏闻请旨钦此○又覆准凡州县那移亏空审明繋知府不掲报应着落分赔之项将知府革职其亏空银米仍依那移亏空年限先于本犯名下尽数着落严追一年限内全完将本犯及不掲报之知府皆照例准其开复二限三限补完本犯照例分别发落若三年限满不能完足本犯仍照原拟治罪果繋家产全无无力完帑将未完银米等项着落不掲报之知府分赔一半其余一半入于无着项下完结其知府分赔一半银勒限一年完补限内全完准其开复不完再限一年完补能于二限内全完准其开复于补官日罚俸一年如二限内完不足数再限一年完补能于三限内全完照原职降一级调用如三次限满不完不准开复未完银仍着落追赔○五年
　　谕向来内外文武官亏空甚多我
　　圣祖皇帝深知其弊屡降谕旨谆谆戒饬袛以
　　圣心仁慈寛大冀其悛改不忍加诛乃此辈不知感戴反至肆行无忌日积月累亏空之数愈多朕即位以来念此亏空之项关繋国帑岂能以国家一定经费任贪官汚吏之侵渔且闻贪婪之员平日侵蚀国帑而被叅之后则将所有赀财藏匿或送归乡里或分寄宗族亲党之家及接任官察出亏空则故作贫窭之状希冀迁延数年援家产尽絶之例以图豁免是以被叅亏空之员令搜察其宦囊家产并及其寄放之处盖不欲使贪汚之辈盗国帑剥民膏以饱囊橐也此辈本有应死之罪但朕念弊端已久相习成风若遽然按律治罪则诛戮者众几于不教而杀此心有所不忍故令完补亏空全其性命此朕仁育义正用中之大道原欲暂行二三年使天下咸闻朕谕共知朕心若再有犯者则按法律治罪今已晓谕四年不得谓之不教而杀矣上年已令九卿酌定条例嗣后有侵盗亏空之官则按所定之例治罪有应正法者即照例正法其搜察宦囊家产及于寄放宗族亲党之处应不必行矣谕下之日即着停止此辈若知朕化导保全之恩尽洗从前侵克之弊实伊等之福亦朕之所深望若仍执迷不悟顾赀财而不防身命亦其自取不足悯恻着遵谕行钦此○又
　　谕各省属官亏空而上司明知故纵者令徇隠之上司各赔一分永为定例钦此○七年覆准凡有亏空劾叅之后一面于任所严追一面移咨该旗籍察其房地产业毋得仍听本家子弟奴仆居住收租令该管官照额徴租收贮公处嵗底造册报部察覈竢该督抚咨覆到日如该员欠项不完或完不足数者即将房地产业及所收之租一并抵补如各该员欠项已完即将入官房产及收过租银照数给还本家至家产扺补亏空之数尚有多余者仍给还本人○八年覆准浙江嗣后应追侵盗那移各案除不及千两者仍照原限勒追外其千两以上万两以下者再定限一年二万两以下者再定限二年毎年应完一半三万两以上者再定限三年毎年应完三分之一如能依定限内通完者承追州县毎案纪録一次督催知府毎三案纪录一次道员毎五案纪录一次督抚布政使按察使毎十案纪录一次若逾限不完或未通完者将承追之州县每案罚俸一年督催知府每案罚俸六月司道督抚每案罚俸三月将千两以上万两以下款内下欠之银再限一年戴罪督催其二万两以下初限一年款内下欠之银归入第二年项下统再限一年戴罪催完至三万两以上初限一年款内下欠之银即归入第二年数内一并戴罪催完若仍未通完将承追之州县降一级留任督催之知府罚俸一年司道督抚各罚俸六月将千两以上万两以下之款并二万两以下款内应追之银再限一年戴罪催完其三万两以上之款两年限内尚未通完者将下欠之银归入第三年数内一并戴罪催完倘各能照数通完将承追州县所降之级准其开复若不能通完将承追州县照所降之级调用督催知府降一级留任司道督抚各罚俸一年其接任承追督催等官仍照依到任之日扣限如果正犯家产已尽正身已故及并无的属子孙不能赔补者该地方官察明确实取具印甘文结申府加结转详保题豁免倘题后欠帑人员别有田产货财房屋人口寄顿发觉者尽籍入官将出结州县革职督催知府降二级调用司道降一级留任督抚罚俸一年其所欠银米等项着落出结各官赔补○十三年题准八旗办理亏空案件仍照例将房屋田地人口变价还项其坟园房屋人口祭田一槩不得入官其从前已经入官者亦请
　　旨勅令该旗逐一清察给还○又
　　谕凡州县钱粮之亏空总不出侵盗那移二项当其侵那之时官固主之而经手之经承自无不知也乃不及禀阻且从而怂恿以便作奸分肥迨至本官监追而经承且优游于事外本官问重罪而经承仅得不行禀阻之处分故凡亏空累累多由于官吏之相成也朕意以为经承库吏经管仓库之人亦宜重其处分之例更定以劝惩之法凡州县官到任则先简选殷实老成吏胥二人以充钱粮总吏通详报部凡徴收钱粮即令随徴报解不得存留内署承办五年该县无亏空者即将总吏咨部以九品杂职即用本官少有亏空总吏力行禀阻如不听从径赴院司呈明免罪若该吏不行禀阻致本官以亏空纠叅即将经承一同监追减本官一等治罪如此则经承有所责成廹于劝惩不敢顺从本官擅动国帑亦杜絶亏空之一法其如何详悉定例之处着九卿防议具奏钦此【议准例见刑律】○乾隆元年
　　谕戸刑二部奏请遵奉恩诏豁免欠帑人员内察其原案有应追缴者有不应追缴者朕思不应追缴之案与其赦免于事后何如详审于事前使人无拖累而事易办理即如开欠一节原繋借贷交接之私情遇本人或有亏空及应追之项自当听其自行索讨以清公帑今乃令将平日欠银之人开出即按开出之人着令完缴是以私债而成公项从前办理殊未妥协其他分赔代赔着赔名色甚多如道府有稽察州县之责州县设有亏空道府非属分肥即繋疎縦责令分赔实属允当若因钱粮数多一人未能归结而令旁人分赔代赔着赔则本属牵连而日久难完又不得不为开豁于国帑仍无裨益其应如何分别定例俾事不滋扰而法在必行着戸刑二部妥议具奏钦此遵
　　旨议准各旗省拖欠各案钱粮除漕运盐铜追赔各有成例并亏空仓库钱粮监临主守各官以及收支办解并侵贪那移保送家产尽絶后有隠匿发觉一切独赔分赔代赔着赔载在定例画一遵行外其分赔案内如果米谷收存不慎官物遗失不全自应掲报题叅着追若既经接受出结即与前任无渉乃借端分派前任各官赔还殊累无辜嗣后遇有霉变米谷短少官物着落接受出结之员按数赔补及徇庇之上司分赔不得借端摊派又分赔案内如支销钱粮原有一定款项额数若违例开销理应着落擅动滥给之人照数赔补乃竟有私自动用并不报部及至日后奏销时始行造报开除及察出与定例不符駮令追赔因为数多一人不能归结或着属官公捐或令接任分赔徒滋扰累嗣后如有滥行动用例不准销等项仍着落擅动之人赔补不得抑勒分派又代赔案内如拖欠钱粮原止应着落本身的属及定例内应行分赔着赔之人乃承办之员因欠帑之独力难赔或产尽无着因而辗转株连如分居别产之弟兄亲属并不知情之亲友主仆旁人于公帑实未侵渔私财又非寄顿勒令赔补尤为拖累应行禁止毋得株连又代赔案内如承估承变承追原有一定例限其迟延不力各有应得处分如察估之员勘报不实及承变承追以多报少瞻情延缓帑项悬阙者着令赔偿若察勘本无不实催追本无徇纵袛因变抵不敷与夫公项无完遽令代赔殊有未协嗣后察估追变之员该管上司察明果无情弊仍在本人名下归结不得勒令代赔又着赔案内如地方荒歉借给贫民米谷或开垦借给牛具耔粮及借给吏役兵丁办公帑银原繋题明咨部行令出借按限扣追如经手揑报自应着赔若遇人亡产絶无可扣追槩令赔补实属屈抑嗣后凡有奉文出借之项除揑饰侵渔未经报明私行借动即行治罪着追外如繋奉文借给实无可追即确察出结照例归于无着案内题豁又承追各项赃罚银定例着落本犯严追如果家产尽絶例应保题豁免乃本犯无完赃项无着辄将亲族株连拖累更有逺年无据赃私其人已故无可质讯即着子孙追补殊觉失平嗣后依律着落本犯勒追完结其有律应身死勿徴者亦照例免徴至逺年赃私必察有实据方可着追槩不得于本犯之外滥追赔补○又议准亏空人员经管钱粮所属有借支借领与夫同官那借出有印领者均繋亏空帑项该员既以亏空题叅治罪借欠之项自应分别议处追还至其平日债负或帮助亲友以及同官私借虽有文约并无印领者无论逺年近年有无确据总以借贷交接私情并非有亏于公帑应听其自行索讨不准抵追○十二年
　　谕向来督抚徇庇属员有亏空仓谷并不留心稽察据实题叅及至该员身故无可弥补始行掲报不得已上下通同倒提年月以掩饰从前不能稽察之故雍正五年间属官亏空有上司赔补分赔之例是以稽察严密官员知所畏惧亏空之案甚少近来此例不行所以贪风复炽不可不加意整顿稽察属官乃督抚专责果其实心详察耳目何患不周果其察出即叅属官何至不知畏惧敢于任意亏空乃平日因循寛假明知亏空冀其自行弥补及至水落石出仅以题叅了事本任既无可着追旗籍又声明豁免相习成风无可底止将来亏空之案由此日増于吏治深为有害嗣后亏空官未完银米着巡抚以下分赔钦此○又
　　谕州县官侵蚀仓库非因公那用可比此等贪劣之员多有身故事发以后不过于家属名下勒限着追迁延一二年率以家产全无保题豁免且并有父没而子乘机盗帑移罪于父已仍得坐拥厚赀者故无以儆贪风夫父子一身也子代父罪亦理之宜嗣后侵贪之案如该员身故审明实繋侵盗库帑者即将其子监追着为例钦此○又覆准嗣后州县亏空经该管道府察出掲叅各免其失察处分如例应责成盘察保结之属员竢其离任身故始叅实繋从前盘察不实直至事已败露始行覈叅希图卸责应无论其掲报与否将该管道府以失察附叅虽无徇隠情弊仍照失察州县亏空例分别议处○十四年题准嗣后除失察知府直州亏空之道员等官照失察例降四级调用外至失察州县亏空既责成盘察不实之知府其道员自应量为酌减该管道员不豫行掲叅州县亏空者降一级留任庶道府各有处分而办理亦有区别矣○十五年
　　谕向来州县亏空本犯无力完帑将徇隠之革职知府勒限赔补至限满不能全完例止革职别无治罪之条夫以已经革职之员复议革职不过照例注册虚文从事耳此等劣员在任时既已通同徇隐代赔时又可任意延挨帑项虚悬刑章幸免凡稽察之不严代赔之不力未必非此例有以启之也部臣托之空言而朕亦明知托之空言而允之上下相防成何政体朕一惟务实不尚虚文侵贪之弊尤不可不亟为整饬嗣后侵贪案内应代赔之知府限满不完作何分别治罪之处该部另行定议具奏钦此【议准例见刑律】
　　一追赔拖欠雍正二年议准凡追赔各项拖欠帑银以一年为一限计其应追之数分为三限令其完偿其有不按限交完者见任官初限不完解任令同二限银戴罪完纳如二限内将初限二限之数全完以原官补用如仅完初限二限未能全完仍戴罪追比若初限二限并不完纳将职衔革去同三限银一并严追此三限内能将三年分数全完者仍开复补用能完二年分数者复其职衔戴罪完纳能完一年分数者仍革职严追倘三限均不能完交刑部治罪所欠帑银于家属名下严追无官人等初限不完监禁仍同限银并追如二限内将初限二限之数全完暂予释放如仅完初限二限不能全完仍监禁追比若初限二限并不能完令该旗该地方官将家产封守仍同三限银一并严追此三限内能将三年分数全完本身释放免罪家产给还能完两年分数者将本身释放家产仍封守在官能完一年分数者暂免其变产治罪倘三限均不能完即将财产籍没变卖抵偿本身交刑部治罪其分年多者总以三限己未完之数递等定其处分如三限均不能完则不待限满即行治罪或年限已满计算未完帑银在一二限之内仍照一二限之例处分均再限一年完纳如一年不能全完亦即治罪至追比之项有分二年者一年不完照初限例处分二年均不完即照三限例治罪倘二年内完一年之数再限一年仍不能完或完不足数亦即治罪○乾隆元年议准外任大小官凡遇降革留任及降职降俸住俸等项务于吏部议明具题后将降革住俸之银照数分别扣解按季造册报部○三年议准杂职防员俸禀有限革职后仍议勒追穷员羁留任所情实可悯嗣后除贪赃枉法革职任内有降罚案件照例仍追编俸外如实繋因公罣误毋论降罚案件多寡所有食过编俸槩行免追
　　一奏销顺治三年定官员造报各项文册遗漏重开数目舛错或多开少报遗漏职名者罚俸三月该管官未经察出据册转报者罚俸一月○九年覆准直省销算钱粮逐款备造支解完欠清册送部察覈○十二年覆准州县销算钱粮册案不清布政使司提究经承不得擅提印官离任旷职○康熙六年覆准直省钱粮由部察覈不必别设磨勘司责成各司于奏销时详加磨勘按年送御史刷卷○七年题准一应钱粮皆繋地丁所出凡催提徴解均称地丁钱粮除盐课茶税关税芦课并漕粮白粮各仓米谷等项考成既与地丁钱粮有异仍令照旧其土司进贡物料折色本色物料杂税当税税契牙税牛驴税赃罚折赎等项非地丁所出亦仍旧各款开列至文武官师生空阙及扣罚俸银随时追取学租支给余剩解部亦应照旧开造其余一应地丁钱粮嵗终奏销时该抚将通省钱粮若干起运若干存留若干拨过兵饷若干办买顔料若干余剩若干详明造册具报不必开列款项以便稽察○又议准有司奏销迟延舛错以致违限者督抚题报时将有司叅处督抚免议如督抚行催不力或属员申报不即具题者并将督抚处分○七年题准直省钱粮毎嵗终廵抚造奏销册一本开列已完未完数目送部○十一年题准奏销册直省布政使司总数府州县细数皆载旧管新收开除实在四柱以凭稽覈○十五年覆准凡造报各项文移迟延者照
　　钦部事件违限例分别月日议处○二十二年题准凡应行完结钱粮故畱疑窦并不分晰溷行造册题报以致款项不符者府州县卫所官降职一级调用转报之司道等官罚俸一年督抚罚俸六月若督抚察叅者免议至经管钱粮各官将徴收起存原额及支销总散数目详加覈算明白该督抚等覆加磨算如造册内数目舛错遗漏者府州县卫所官罚俸一年督抚及转报之司道等官各罚俸六月如督抚司道等官造册舛错遗漏者止将督抚等议处又奏销钱粮册结必须随案送部若司道府州县卫所官将册结迟延不送违限一月罚俸半年二月罚俸九月三月罚俸一年四五月降职一级留任六月以上降二级调用一年以上革职如司道等官己申送而督抚不即送部违限五月以下照司道等官例处分六月以上降二级留任一年以上降三级调用○二十八年议准每年未清钱粮后虽竢各项归结但不肖官不实心奉行往往别生支节故意躭延不免舛错遗漏迟延诸弊令巡抚布政使司毎年冬杪将见在未完各项事件分晰造具简明清册送部以便稽察此项册籍皆布政使司经管令布政使司造送如有假借造册名色致累各属者督抚题叅议处○六十一年十二月
　　谕戸部工部一应奏销赋银米谷物价工料必详察覈实开造清册具奏毋得虚开浮估倘有以少作多以贱作贵数目不符覈估不实者事觉之日将堂司官从重治罪钦此○雍正七年议准直省地丁钱粮奏销定例直隷山东山西河南陜西令四月到部江苏安徽江西浙江湖广令五月到部福建四川广东广西云南贵州令六月到部务须遵照定例依限奏销其有不能依限奏报者题请展限或实因州县造册迟延具题叅处者除造册迟延之州县照例议处竢造送之州县汇齐奏销外其具题之日即将各该州县已完未完数目并造册迟延之各该州县己未完数目一同据实造册先行送部察议○八年覆准
　　盛京徴收税课及粜卖粮价一面报解
　　盛京戸部一面注明年月分晰细数造册呈报稽察御史察覈如有交收数目不符及监督等将应交之银迟延不交管库人员将应收之银不即覈收刁难需索等弊御史据实题叅如御史借稽察名色刻意苛求滋扰者令
　　盛京戸部亦据实题叅○又题准山西大同朔平二府僻处边隅播种收成气候独迟必竢九月登场方始开征催纳若一例于四月奏报经征仅止数月各员徒受叅罚自雍正八年为始于次年年终别册奏销○十年奏准各省奏销登答有迟延二三年甚至迟延数十年始次第请结者增改牵溷实滋弊窦除嗣后本年一应奏销登答务于次年十月内按限清理如果头绪繁多实有不能赴限者督抚题明量予展限倘有任意迟延希图牵溷者叅劾议处○十一年题准江南安徽巡抚驻劄安庆藩司驻劄江宁与各省抚藩同城者不同其奏销旣照各省之例由藩司汇造送覈自雍正十二年为始量予展限一应奏销定为六月题报至各官分别考成仍照定制扣限截数不得稍有防溷○又覆准江南江苏所属每年奏销钱粮定限于五月内具题向有四月造册之限今奏销带征钱粮积有十五年之多若于五月内详报与常年奏销一时交集实恐办理不及将带征钱粮加展两月至七月详题○十二年覆准各省攒造奏销册籍于例限之前令各属先造草册一本申布政使司覈对无讹发囘照造如款项舛错数目不符即于草册内分晰指出计程涂远近定限发囘别缮补送如果有案情繁杂覈算不清及怠玩屡催不应者准其提取造册之经承察询不得滥提以免各书吏跋渉守候之累以杜司胥抑勒需索如承总司胥将各处造送草册溷行发改故意苛駮者察出究治如布政使司徇隐故纵及提取多人在省覈造者督抚即行题叅○又奏准各省奏销见年钱粮即将每年未完项下续完若干仍未完若干并动用存贮各数目令该省分别年限汇造清册别缮题本随本年奏销同题该部按年察覈别行缮本随本年奏销一幷题覆其余年限案内咨部者统于年内分年确覈汇题○又奏准凡指駮款项奏销登答仍照例槩用咨文若仍有未明本部亦行咨駮仍扣四月限期覈办竢一案全数登明报部汇总题结○乾隆元年题准热河完粮以六月为麦秋九月为大秋分为两限完报至次年四月奏销限内不获全完准于奏销册内造明扣满年限掲叅
　　一拨册雍正二年议准春秋拨册共三本奉文酌畱封贮备用册一本征收各项旧管新收开除实在四柱册一本分晰应畱应拨细数册一本冬拨估饷册共四本督抚提鎭标协官弁兵马应支俸饷册一本各项实在贮库银册一本额征地丁民赋册一本额征杂税册一本春秋冬拨册由部按册覈对酌省分繁简存畱藩库其春秋二季拨册酌量拨银解部以充京饷之用冬季拨册通计各省官俸兵饷总数如本省银敷用者按数拨给动用其有不敷者酌计附近赢余省分令该省运解协济定限四月解半九月全解如逾期未到者覈叅○康熙三十一年题准直隷除供应
　　陵寝及紧要事务所用者该抚一面动用一面报部至别项钱粮仍咨部动拨违者照例议处○三十四年覆准嗣后见在应用钱粮该抚一面动用一面报部若非见在卽需钱粮尚有时日者仍咨部拨给○三十七年覆准直属办买豆草供应行粮及驿站工料车价官役俸工等项嗣后停其逐案咨部拨银一面动用一面报部○雍正四年覆准行令直省将已征见存帑银悉造入季报册内将已奏销未奏销款项分别开明报部听候拨解倘不分别开造或以未经奏销不造入季册者经部察出即题叅议处○又覆准直省督抚及一应经管钱粮衙门嗣后春秋二季报部册内务将一应贮库钱粮并什物等项照数报部其库贮钱粮什物或因原案未结从前未经报部者即行逐一察明照数造入季报册内所有应变什物先行变交至未完事件统于原案内归结○十二年奏准直除大兴宛平二县外其余州县遇有紧要公务难以缓待者准令一面申部一面详明该督至戸口田产钱粮等项一切文移案件统由总督覈明咨部如有违例擅自报部者即将该州县交部议处其部内应行事件除给发出差员弁粮单草票等事仍照旧办理外其余一应文移均行该督转饬州县如遇有紧要事件竟檄州县者仍咨明该督察照
　　一奏报秋成乾隆元年议准督抚奏报年歳收成分数除随时具折奏报外例将通省夏收秋收分数分缮两本具题下部科察覈据奉天题报麦收分数于七月内秋收分数于十月内山东题报麦收分数于七月内秋收分数于九月十一月内江南安徽所属题报夏收分数于六月内秋收分数于十月内浙江题报夏收分数于五月内秋收分数于十一月内陜西甘肃所属题报夏收分数于八月内秋收分数于十月内西安所属题报夏收分数于六月内秋收分数于十月内直隷题报夏收分数于六月内秋收分数于九月十月内福建题报夏收分数于五月内秋收分数于八月九月内○三年议准湖广收成分数向来早稻汇报于六月晩稻汇报于八月苐地有冷暖之分种有迟早之异嗣后题报秋成分数总期确实不必拘定从前限期○七年议准湖南不产二麦岂可以全省州县一二百里偶有些微树艺辄统计全省陈奏嗣后题报二麦收成毋庸合计全省分数汇奏其实有种植颇多之处确察实数于早稻收成本内附列题报至各属月报时估米粮折内遇市有外贩麦豆仍照价登报至此月市无二麦准其删除○八年议准广东广西夏收分数于七月杪汇题秋收分数于十一月杪汇题江南江苏所属夏收分数于七月内题报秋收分数于十一月内题报江西山西夏收分数于八月内题报秋收分数于十一月内题报云南夏收分数于六月题报秋收分数于十一月内题报○九年议准四川幅辽濶嗣后收成分数夏收于六月杪汇题秋收于十月杪汇题河南麦收分数于六月内汇题秋收分数于九月内汇题贵州夏收分数于六月内具题秋收分数于十月内具题
　　一赋役全书顺治三年
　　特遣大臣诣部察覈在京各衙门钱粮项款原额及见在收支销算数目在外直省钱粮见在熟田应征起存数目其在内责成各该管衙门在外责成抚按详考拟定赋役全书进
　　呈
　　御览颁行天下○九年覆准令督抚各饬所属州县每嵗终造荒田有无开垦戸口有无加增订入全书报部分别劝惩○又题准各省全书责令布政使司刋造某项繋明末加增应去某项繋原额应存每州县各发二本一存戸房备有司察考一存学宫俾士民检阅○十一年覆准赋役全书开载州县田土戸口赋役有关
　　国计民生由部会同戸科酌定务期可永逺遵行○十四年题准订正全书如地丁先开原额继开荒亡地丁旣清次开实征又次开起存如起运则分别部寺仓口存畱则详载欵项细数九厘银原繋明时额征旧书未载今应补入宗禄银昔入存畱今改起运漕白二粮确稽旧额运丁行月遵议均平衬甲盔甲昔解本色今均改折南粮本折昔畱南用今抵军需官员经费定有新规会议裁冗改归正项本色绢布顔料银硃铜锡茶蜡等项已经改折者察照督抚题定价直开例仍解本色者照刋书价直如数办觧务令纲目毕张总散相符后有续增地丁督抚岁终汇题听部察覈○又覆准督抚以开垦田地招徕人民具题续入全书者将花名亩数备细造报○康熙二年题准全书造完日分送部科及各掌道御史通行磨对颁发州县○二十四年议准赋役全书头绪繁多易于溷淆今新修简明赋役全书止载起运存畱漕项河工等切要款目删去丝秒以下尾数可除吏胥飞洒苛駮之弊各州县遵照新编全书造征粮比簿不必别行造册○二十七年新编全书告成进
　　呈奉
　　旨着发与各巡抚合同经管钱粮司道官详察细阅有无应行更正增删务期永逺可行明白确议毋得彼此瞻顾竢具题到日再议具奏钦此遵
　　旨议准旧赋役全书遵行年久毎年增减地丁银米数目皆有各年奏销册籍可稽新编全书停其颁发○雍正十二年奏准直省赋役全书悉以雍正十二年为准凡额征地丁钱粮商牙课税内应支官役俸工驿站料价以及应解本折绢布顔料银硃铜锡茶蜡等项各分晰原额新增开除实在并司府州县衞所总散数目详细考覈纂辑成书送部其校对刋刻所需工价均于存公银内动支事竢覈实报销○又奏准直省一应额征钱粮并支解各项每嵗皆有收除所刻赋役全书恐越数年仍不相符请每至十年照例动用存公银修辑一次











　　钦定大清会典则例卷三十七
<史部,政书类,通制之属,钦定大清会典则例>
　　钦定四库全书
　　钦定大清会典则例卷三十八
　　户部
　　权量
　　一尺秤顺治十五年题准各闗量船称货务使秤尺准足不得任意轻重长短○康熙元年题准直省尺斗等秤均照部颁前式画一遵行违制者究处
　　一法马顺治十一年
　　谕征收钱粮各督抚严饬有司务遵部颁较定法马有私自增加者不时稽察钦此○十七年覆准凡起解钱粮令管解官面验部颁法马左右分兑以杜私弊○雍正五年
　　谕部中所颁法马轻重合宜各布政使司照所颁之式较准制成法马弹用仍令各属画一遵奉但铜质磨轻异于原颁分两者可咨部请领换给钦此○十一年议准法马由部审定轻重工部铸造各布政使司遣官赴领本部司官同工部司官面加详较将正副法马封交赴领官赍囘各布政使将部颁副法马收贮行用正法马如正法马年久与副法马轻重不符即用副法马弹兑以正法马送部换铸虚揑不符者交部议处【部颁法马由一分至九分一钱至九钱一两至十两二十两三十两五十两百两二百两三百两五百两正副各一副】○又议准各布政使司钱粮解部者将部颁法马封交解官赍部库官将库存原法马较准合一然后兑收如有短少将解官叅处勒追倘将法马私行改铸者按律治罪或库官故为轻重任意勒索亦察明严叅○又议准各省布政使将州县铸造正副法马与部颁法马较准呈巡抚验明发囘州县钱粮解司时将副法马印封赍司较对兑收如有故为轻重任意勒索者即行题叅○又议准各处杂项银均以市平交纳每千两较平少三十六两应照依库平折算兑收○十二年奏准八旗收发银照戸部库平制造法马分给其各佐领下亦照库平设立准等以发兵饷
　　一升斗斛顺治五年定户部较准斛式照式造成发坐粮厅收粮○又定工部铸铁斛二张一存戸部一发仓场侍郎再造木斛十二张颁发各省○十二年题准较准仓斛容积之数铸造铁斛存贮户部备式颁发仓场侍郎漕运总督直省布政使司各一布政使照式转发粮道各仓官较准收粮○康熙六年覆准征收漕粮务遵顺治十二年部颁铁斛如年久口面凹损即请重铸新斛颁发仍将旧斛送部如有参差互异苦累军民者将经管官指叅解送旧斛迟延及破损遗失者议处○四十三年
　　谕朕见直各省民间所用等秤虽轻重稍殊尚不甚相悬絶惟斗斛大小迥然各别不独各省不同即一县之内市城乡村亦不相等此皆牙侩评价之人希图牟利之所致也又升斗面寛底窄若稍尖量即致浮多若稍平量即致亏额弊端易生职此之故于民间甚属未便嗣后直省斗斛大小作何画一其升斗式様可否底面一律平准以杜弊端至盛京金石金斗闗东斗亦应一幷画一着九卿詹事科道详议具奏钦此遵
　　防议准直省府州县市廛镇店马头乡村民人所用之斛均令照戸部原颁铁斛之式其升斗亦照戸部仓斗仓升式様底面一律平准
　　盛京金石金斗闗东斗皆停其使用铸造铁斗三十铁升三十发
　　盛京戸部顺天府五城仓场直各省巡抚令转发宁古塔黑龙江等处及各布政使司粮道府州县仓官通行晓谕地方民人一例遵行○四十五年覆准陜西征收粮米支放兵饷均用永丰仓斗较之部颁斗斛每石浮多三斗应令照依旧斗之数以部斗收支停用旧斗○雍正八年题准各粮道様斛原与部颁铁斛较准饬发但用木板制造日久朽敝不无参差亦照布政使司之例将部颁铁斛颁发各粮道永逺遵行○乾隆九年
　　皇上得东汉嘉量圆形较其度数中今太蔟又考唐张文收作嘉量方形乃仿其遗制用今律度
　　御制嘉量方圆各一范铜涂金掌之工部陈之殿廷其上为斛其下为斗左耳为升右耳为合龠其重二钧声中黄钟之宫
　　亲为之铭曰
　　皇子
　　圣祖建极宪天度律均钟洞契元声微显阐幽何天衢亨小子缵绪寰区抚临协时月正日同律度量衡制兹法器列于大廷匪作伊述
　　大猷敬承遵钟得度率度量成量为权舆律谐六英猗
　　圣合
　　天
　　天心
　　圣明七政是齐为万世法程如衡无私如权不凝如度
　　制节如量祗平律得环中绍
　　天明命永宝用享子孙绳绳我日斯迈而月斯征中元
　　甲子乾隆御铭






　　库藏
　　国初设立戸部三库一曰银库【在部署】一曰段疋库【在东华门外】一曰顔料库【在西安门内】
　　一总理库务顺治初年统归户部管理后分属各部寺收支兼设巡库科道寻裁康熙三年仍归部管理○雍正元年
　　特命王公大臣总理三库铸给印信○八年奏准更铸
　　管理户部三库衙门印信
　　一管库官役顺治初年题准设后库满郎中四人员外郎二人司库六人笔帖式十人○十二年定分为银库段疋库顔料库三库设理事官二人掌库印增设司库三人笔帖式二人○康熙二十五年定将管库官分三库各按所司掌稽出纳满洲掌印郎中每库各一人员外郎每库各一人司库每库各二人笔帖式每库各八人库使银库十有二人段疋库顔料库各十人经制书吏每库各一人顔料库内监六人楼军八人匠役四十二人银库匠役三人○雍正二年设大使每库各一人增设员外郎每库各一人银库银匠三人皂役三人库丁四十人段疋库库役二十一人顔料库楼军二十八人顔料库库使一人大使书吏每库各一人皂每库各二人裁银库司库一人笔帖式二人库使六人段疋库笔帖式五人库使一人顔料库笔帖式四人匠役一人内监六人设三库掌案主事一人笔帖式二人书吏二人皂四人○乾隆三年奏准增银库大使一人经制书吏二人○十三年奏准看守三库官兵银库旗员五人兵十人段疋库旗员四人兵五十人顔料库旗员八人兵四十二人均令上三旗选委贤员遇换班之日前往稽察仍令所委稽察官在库投递职名以备注册如有空班不到该旗立即题叅倘稽察官徇隠姑纵经库官察出除将守库官叅处外并稽察官亦交部议处
　　一选补库官康熙四十四年
　　谕银库段疋库顔料库郎中员外郎向系将本部官斟酌选补嗣后将各部院官员保举引见钦此○乾隆三年奏准三库郎中员外郎在库行走三年满后于各部院衙门满郎中员外郎内遴选保送引
　　见调补司库五年一更期满以应升主事即用司库员阙于三库笔帖式库使内遴选题补○又题准增银库大使一人于三库笔帖式内遴选题补五年期满照例以应升之官即用○九年奏准三库掌案主事并三库司库大使笔帖式库使均三年更代主事年满于部院满主事内遴选保送引
　　见调补司库年满于各部院满正七品从七品小京
　　官内遴选保送引
　　见调补库大使年满于各部院满笔帖式内遴选保
　　送引
　　见调补各以原衔食俸停止五年期满保题升用之例掌案主事三库笔帖式年满于各部院满笔帖式内保送每员阙遴选二人保送引
　　见调补三库库使年满于各部寺库使内遴选保送
　　引
</div>
    <div class="pagination">
<a href="钦定大清会典则例_page42.html">上一页</a><span>...</span><a href="钦定大清会典则例_page38.html">38</a><a href="钦定大清会典则例_page39.html">39</a><a href="钦定大清会典则例_page40.html">40</a><a href="钦定大清会典则例_page41.html">41</a><a href="钦定大清会典则例_page42.html">42</a><span class="current-page">43</span><a href="钦定大清会典则例_page44.html">44</a><a href="钦定大清会典则例_page45.html">45</a><a href="钦定大清会典则例_page46.html">46</a><a href="钦定大清会典则例_page47.html">47</a><a href="钦定大清会典则例_page48.html">48</a><span>...</span><a href="钦定大清会典则例_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
