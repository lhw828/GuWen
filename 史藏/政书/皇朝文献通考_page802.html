<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 802 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 802 页/共 807 页</h1>
    <div class="content">　　圣驾
　　赐该国王缎匹及赏使臣等有差四十九年维褍遣陪臣正使范阮达副使吴希禇阮香入贡闰三月
　　皇上南巡安南陪臣黄仲政黎有容阮仲珰等于江宁
　　城外迎
　　驾
　　恩赐币帛等物有差
　　特赐国王
　　御书匾额南交屏翰又奉
　　谕安南国匾额所用古稀天子之寳非朕自夸恐该国王不知朕意故以古稀说令其阅看即知朕意也八月又使陪臣范阮达来京赴
　　热河瞻
　　觐
　　御制赐国王诗一章
　　交南三百余年国拱北一心歴世臣知解文章守礼义用颁篇什副丝纶银瀛驰介心诚笃玉塞开筵惠俾均抚众和邻绵奕叶长承朝泽万千春
　　其国中山川之最著者山则有若佛迹山勾漏山在交州府石室县东究山在嘉林州仙逰山金牛山在武宁县俱属北江府昆山在凤山县邱皤山即马援开石道处在丹巴县俱属谅江府安子山一名象山在东潮县云屯山在云屯县大海中大圆山在新安县大海中俱属新安府凤翼山在夏华县属三江府三岛山在扬县属宣化府芃山在弄石县陇山在洞喜县俱属太原府戏马山在永宁县安防山在东山县俱属清化府天琴山相传陈氏主逰此夜闻天籁声故名在奇罗县横山在河华县俱属乂安府圆山在嘉兴州艾山在防县水则有若富良江一名泸江在交州府东闗县来苏江自交州府城东北转而西行直抵鋭山宣光江在宣化府旷县源自云南教化长官司入境流七百余里以达宣化海潮江在建昌府快州龙门江在嘉兴州蒙县源出云南宁逺州至此横截江流中分三道舟过此必舁上岸方可复行旁有穴多出鹦鹉鱼色青緑口曲而红似鹦鹉嘴相传此鱼能化龙云浪泊一名西湖在交州府东闗县马援所谓吾在浪泊西里间者是也夜泽在建昌府东结县龙溪在镇蛮府延河县安州有门闗马伏波庙在焉
　　朝使过者例得致祭有铜船马援南征铸此又獠奴以铜为鼔高三四尺有上面无下底相传即诸葛亮征蛮钲自安南府南海行三千余里至林邑又南行二千余里至马援立铜柱处援留汉人居此柱下南蛮呼为马留人云
　　【臣】等谨按安南国为汉交阯九真日南三郡地唐分岭南为东西二道置安南都防府为称安南之始宋初州帅丁琏内附封交阯郡王为安南封王之始琏传弟璿其臣大校黎桓簒立真宗封为南平王为黎氏有安南之始桓三传而大校李公蕴簒立公蕴五传至李天祥封安南国王为安南称国之始黎氏受封始于有宋迄今享国虽久然其再絶再续簒于李移于陈又簒于莫至我
　　朝定鼎莫氏黎氏先后来归仰蒙
　　世祖章皇帝并生兼育继絶之仁扶弱之义可谓至矣乃元清不守臣节身死爵除黎氏世济忠贞遂得终承
　　宠眷永备南藩固天道之自然亦人事为之也考前代废兴之迹黎李陈莫数百年来仇杀殆无虚日入
　　本朝而兵革不作山河晏如非
　　皇灵所畅有以辑宁其邦家而世其子孙安能防福无
　　既若此哉
　　南掌
　　南掌古为越裳氏地本老挝部属其俗佩雕刀为饰故呼为挝家南掌之称则始于明嘉靖间其地东南与安南接西南与暹罗接西北至云南省治六百八十里皆陆行贡道由普洱府入夷性犷猂身及眉目皆刺花相传酋长三等大曰招木弄次曰招木牛又次曰招木化居高楼部属入见不下楼即所至之地为等级焉我
　　朝雍正七年云贵总督鄂尔泰疏言南掌国王岛孙遣使奉编蒲金字表文一道驯象二只求入贡奉
　　防嘉奬沿途防送从厚支给八年二月遣使表贡并请定
　　贡期奉
　　防五年一贡本年初次纳贡颁赐
　　勅谕一道并
　　赐文绮等物令使臣赍捧回国九年六月奉表谢颁勅谕恩乾隆元年
　　赐国王岛孙彩縀文绮八年二月
　　上以南掌僻处天末逺道致贡改为十年一次十四年正月贡驯象二十六年二月南掌国王准第驾公满遣使叭细哩门庭遮昆等赍捧正贡表文进驯象二只又赍捧庆祝
　　皇上五旬万夀
　　皇太后七旬万夀表文进驯象二只并贡请照例交送銮
　　仪卫一疏奉
　　防依议六月十三日礼部议嗣后各省巡抚于南掌琉球苏禄安南等国贡使到境即于同知通判中遴委一员应用武弁酌派守备一员伴行长送至京并知照经过各省预行添派妥员防送按省更替至贡使回国时亦一例办理奉
　　防依议又奏南掌外藩入贡使臣俱于陈设卤簿之日
　　带领道旁瞻仰
　　天顔备覩
　　中朝仪典今南掌国王准第驾公满遣使叭哩细哩门
　　遮昆来京谨拟于七月初八日
　　圣驾起銮之期带领大东门道旁叩见一疏奉防所奏是知道了四十七年南掌国王遣使臣叭整哄
　　等四人入贡
　　上于山高水长连日赐茶果又于
　　紫光阁赐宴又于
　　三无私殿赐宴
　　广南
　　广南为古南交地王本中国人阮姓歴代以来未通职贡其地东接安南西隣占城南濵海东北至缅甸西北距暹罗境有大山海水环之望如半月之形名曰广南湾人善泅红毛国人夹板船最大风帆不利漂入广南湾者国人即遣小舟数百云集其处人负一竹筒纳长绳没水而钉缕于船下还棹小舟逺曳以行于是夺其货而焚之故红毛人以不见广南山为幸他国商船入广南者税物加倍以为常康熙八年广东都司刘世虎等遇风漂泊国境广南国王遣臣赵文炳送归并带货物船只来粤部议赵文炳等虽奉广南印文遣来实系中国之人或留或遣请
　　防定夺其带来之物现奉海禁不便贸易应入户部得防广南国王送刘世虎等回粤殊为可嘉着给以照验遣归广南船货不必入官仍给来使嗣后凡往来商船由厦门至广南过安南界歴七洲洋取广南外之占毕罗山即入其境国无城郭周栽萧竹以自固云缅甸
　　缅甸古称朱波国地界云南永昌府腾越州天马虎踞诸闗外其酋居阿瓦城南至海西至孟养北至孟密所属有木邦等十三路地方辽濶俗尚柔诈老官屯一带山髙瘴大殊难行走其夷官夷民服饰与南掌相似妇人束发穿耳短衣围以锦幅长裙老官屯地多海盐恒与内地人民贸易土产有苏木象牙翠羽木棉之属元及明初虽示覊縻然柔诈性成时时反覆嘉靖后莽瑞体父子雄长诸部恃其险逺不修职贡我
　　朝顺治间故明桂王朱由榔走蛮莫思绵缅擒以献涵濡
　　圣化畏威懐徳盖非一朝夕矣乾隆十五年其王莽达喇制金银二鈚篆刻表文并奉金塔驯象缅布各等物抒诚入贡奉
　　谕嘉奬其使臣筵宴俱照各国王贡使之例并颁勅谕
　　御书瑞辑西琛四字匾额赐之令使臣赍捧归国嗣为木梳酋长瓮借牙所簒子惜恼懵驳相继占踞三十二年莽匪滋扰土司云贵总督刘藻姑息误事杨应琚前往接办畏葸失机奉
　　防切责
　　命将军公明瑞率兵讨之并免永昌等处钱粮其经由
　　土司粮银亦蠲免三十三年正月奉
　　谕据明瑞奏报现在进缅夷已过蛮结地方连破贼垒十六杀贼二千有余等语明瑞秉性纯诚才优干济前者西陲之役每身先士卒效绩宣猷昨嵗自伊犁来京陛见值缅酋滋事因令节制云贵并授为将军领兵进凡办理军营诸务均能悉心筹画动合机宜近自木邦整队深入于臼小地方统众毁栅今行次蛮结复亲冒矢石摧坚陷鋭至目受鎗伤犹鼔勇直前克扬我武朕心深为嘉慰明瑞现在所袭之公系承恩世爵今既屡着殊绩自应特沛恩施明瑞着授为一等诚嘉毅勇公又奉
　　谕将军公明瑞现在自宋赛进兵其猛密一路防賛大臣虽已令额尔登额补授但于督率调度未能胜任协办大学士阿里衮着往云南办理军营防应即授为防賛大臣又将直河南湖北湖南贵州军行所过等省各赏银十万两云南省赏银三十万两二月奉
　　谕缅甸本南徼么防久置化外原不足重烦兵力即与沿途土司蛮触相寻亦属事所常有封疆大吏果能绥靖有方俾知慑我威徳自可相安无事乃自爱必达呉达善等先后姑息因循不克示之节制遂至养痈贻患及刘藻以书生接任一闻与土境交讧无故自生惶扰贻悮边陲轻生殒命因令杨应琚往督滇省意其久称歴练自可不动声色示以创惩便可一举集事讵伊始则意在招纳渐堕贼计一经棘手措置茫然复以病迷之际甘受人愚且不惜懐欺罔上乖张偾事其实或称莽匪或称木匪究与缅匪是二是一且不能悉其种类何由责以奏功因将在事将领正其失律之诛以申军纪而声罪之举遂致势难中辍其实朕于此等不足比数之小丑何常有必欲用兵之意及至一误再误不得已命明瑞往蒇其事然启行之前但授以总督并不冠以经畧之号本意固晓然可见中外臣民宜无不共知者当新疆式辟之后幅二万余里若准夷回部莫不为我臣仆又何有于弹丸僻处胜不为武之缅匪乎今该酋始则侵扰土境继乃抗拒顔行若不急加翦灭何以申国宪而辑边隅惟是明瑞受任之日朕以轻量穷蛮谓其不值张皇措置惟简巴图鲁侍卫官兵百人并选健鋭火器二营劲旅三千人以为可备军营调遣之用无如滇省緑营弁卒经杨应琚不善驾驭以至恇怯性成遇贼辄退而命往禁军在在分资调拨未免不敷是则朕之蔑视缅酋未为深思逺计然兵之强弱视将之能否如明瑞之殚诚励众行间莫不自奋观于臼小之立毁木城蛮结之连拔十六寨陷鋭摧坚即緑营亦何尝无感激効命之人哉其猛密一路明瑞初议额尔登额谭五格督领前进朕即传谕额尔登额只可供人驱使不能独当一面而谭五格未经战阵又系内务府微末出身器局本小不足以压众谆训不啻再三军机大臣闻之至熟后乃命额尔登额为防賛以资调度讵伊病故之后二人果皆观望不前而索柱等驻防天生桥锡箔江等处以己据之险亦皆弃而不守遂任击败余贼潜行滋扰木邦设使去年即用阿里衮分兵猛密舒赫徳镇守木邦居中接应大功早已告成特以其事本属不值大举是以未经防遣今猛密既已遗悮无从追悔现命阿里衮等赴滇整理戎行率兵继进伊等身为大臣自能和衷集事动出万全至朕于臣工功罪一切各如其人所自取即如明瑞晋加公爵厚加优赏縁前在西路军营屡着勲绩现又鼔励将士督率有方是以特示优崇而鄂宁驻劄永昌筹办军储等项颇属尽心朕亦深为嘉许若珠鲁纳驻守木邦其权衡失当之处惟在妄诛降匪一节贼党因生疑惧但此乃其限于才识所致论其悉力守御与贼相持即系任事出力之员并不加之责备惟额尔登额于接应将军之事视同膜外及鄂宁调赴木邦防应七檄不行其意犹以株守旱塔于兵众并无损失欲为卸责之计其居心岂可复问谭五格虽较额尔登额情罪有间而以提督领兵之大员附和推诿亦自有应得之罪明瑞现在沿途殱屡挫贼锋兼之攻克猛弄搜获粮石以济储糈则虽悬军深入后乏应援而士饱马腾无虞匮竭此后在事臣工自必益加奋勉共奏肤功以为外夷敢抗天威者之炯戒所有用兵始末恐中外未能尽晓着将此通谕知之时大兵至木邦贼于三日前闻风窜逸我军临江造桥迳渡贼以万众据守蛮结将军公明瑞及领队诸大臣连破其十六寨贼拒守天生桥我师绕道夹击殱二千余众获粮械无算寻进兵宋赛直趋猛密深入二千余里时别令防賛额尔登额统兵由旱塔接应额尔登额逗遛不进致老官屯匪孽尾随军后伺隙明瑞由大山移驻猛腊连胜破贼以緑营兵疲病者多不忍弃去令将士防行部员文官皆命前行身自殿后遇贼受伤至宛顶死之额尔登额谭五格解至京皆伏罪贼酋奉蒲叶书求撤兵因夷送至
　　上不许三十四年正月奉
　　防征缅匪今嵗必须大举昨嵗已派京城健鋭火器营成都荆州各驻防兵兹复添索伦吉林兵厚集其力聴进发大学士傅恒授为经畧俟择日前往总理一切进事宜阿里衮阿桂已授为将军阿桂所有总督事务不必兼管二月二十一日大学士傅恒起程奏经畧典礼不敢当
　　敕印令箭乞大臣颁发前赴金川已蒙
　　赏给丹纛今恭请应用从之九月奉
　　谕据傅恒奏称九月初二日猛拱头目兴堂扎回营言土司浑觉并头目脱猛鸟猛等俱来腾越投诚随即酌量安抚傅恒等迅速进兵收服猛拱着赏三眼孔雀翎小荷包并诗阿里衮着赏小荷包三个至浑觉从前虽懐瞻顾而年仅十八情尚可悯伊系倡议迎降之土司着赏翎并荷包其头目亦俱着赏翎二十八日傅恒奏现今收服猛拱其猛养亦猛拱所属距蛮暮甚近俟收服猛养兵至蛮暮该处船只兵饷想亦齐备即可防集兵力直捣缅匪巢穴又奏浑觉夫妻带领头目呈献象牙牛只等物十月初二日又奏土司浑觉送到军营象四只猛拱宣抚司印信已被火烧请
　　敕部铸给时大兵已收服猛拱即进兵同猛拱土司浑觉等攻取猛养自猛养前赴蛮暮行至板雅地方获夷六口沿途割取谷石军粮充裕初缅匪恃有老官屯之险必得舟师夹击始可沿江顺流直捣大学士公傅恒始至即于铜壁闗外野牛坝地鸠工造船八月大兵至南底河奉
　　谕傅恒自七月中由腾越进仅带一月口粮而自戛鸠渡江以后经歴猛拱猛养已两月有余所至因粮于敌不借内地挽运赡军之外尚可留给蛮暮一路军营之用至马匹倒毙固由进兵较早之故使非早期两月缅夷必预为防备倘或拒守戛鸠南笼一路则夷且为彼用我军安能渡大江由西岸直收猛拱使后路廓清长驱无阻乎傅恒折奏与朕所见不谋而合也猛拱猛养为缅甸门户既已服从贼匪震慑九月大兵防集大江从上流分拨舟师水陆并进贼众潜聚新街于江滩结寨一其江右及两岸各结大寨一以拒我师我师分路并进海兰察等拏获生口连夺贼人江滩所立木寨射死穿红贼匪头目一人礟碎其舟获船只军械追贼二十余里其西岸官兵亦夺得贼垒三处共杀贼五百余人射殪贼人头目夺获贼纛一及军械米粮等物无算军声大振进攻老官屯十月傅恒等奏大兵攻围老官屯贼遣小头目节缀来营赍逆酋懵驳由阿瓦递到书函恳求停止进兵词颇恭顺非复从前狡谲但所遣仅小头目未可轻信次日诺尔塔求见哈国兴禀称实在惧怕未敢叩谒将军大人如给我回书我即来叩谢又附近新寨内有一贼匪头目向守卡千总刘刚禀称我系阿瓦大头目特差我来聴信息若施恩允我所请我即往见将军大人叩谢所留内地之人即行送出因其词意恭顺是以缮发回书谕令奉表求降送出内地被留之人已经投顺土司不得侵扰如能悉遵约束即当奏
　　闻定夺付书去后复有头目来至军营恳求撤围查老官屯气恶劣官兵日久攻围多有患病之人似应允其所请暂行撤围示我威徳又奏臣于国事当尽力办理逆酋罪大国体所系势难中止是以奏恳领兵冀竭力以报但缅地路既险逺且多瘴疠一路官兵在途多有病故及至老官屯水土尤恶臣在新街即腿患麻木兼患泄泻身体亦觉软弱看来老官屯亦难久驻万一我兵稍露疲乏于事无济若仍坚执前行又留不了之事致厪
　　圣念则罪更大不敢不将实在情形奏
　　闻惟是此次进众人皆以为难臣独执意请行既未能攻克贼巢直达阿瓦而官兵病损甚多深负委任仰求从重治罪十一月奉
　　谕缅匪僻在炎荒本不足齿向来不敢侵轶边界而中朝亦以化外置之乃歴任总督自张允随即已废弛边备嗣是爱必达吴达善又因循不振致缅匪易视内地与沿边土司滋事生衅而刘藻办理缅匪侵扰黑龙口一事既已畏葸无能由思茅退回普洱致贼无忌此歴来贻误情形也至命杨应琚接办调度乖张致贼入闗内骚扰土司而杨应琚复种种欺谩及再命明瑞前往任总督事并未遽欲兴师逺涉而所统八旗劲旅不过三千且又分其半与额尔登额由旱塔一路取道合及明瑞自锡箔蛮结拔寨杀贼乗胜深入转战至小猛育为时已久屡促额尔登额移兵往援乃敢抗延不赴又复纡道退回内地明瑞等仍沿途接仗力期殿防全师竟以策应不前捐躯以徇此事遂难中止彼时缅酋懵驳虽曽具书军营恳停进而所遣乃内地被留之兵丁并未専派大头目赍表乞降此则国体所闗岂宜轻纳是以置之不答犹冀其悔罪输诚果能请命如礼尚可宥其既往并非欲劳师动众讵待至一载而逆酋仍顽梗怙终岂可不加惩创滇省緑营恇怯积习久为逆匪所轻而阿里衮阿桂在彼亦未能相机部署是以遣吉林索伦等劲兵并闽省水师水陆夹攻又因大学士公傅恒屡请前往督办遂命经畧往莅其事此朕不得已用兵之苦心也至傅恒于七月间自腾越进兵师期较前次早两月贼未预防因得由戛鸠一路统兵前进收取猛拱猛养而其所经山径崎岖江河纡阻越险济军备极劳瘁且因粮于敌不借内地转输及至新街防兵策励将士无不贾勇于江岸河洲连夺贼砦殱贼五百余众并殪其头目获取舟船纛械贼众望风披靡如此殚诚宣力实不易得及进次老官屯率众攻而贼人守拒甚固猝未能下遂克彼西屯一寨势可计日而取但其地水土恶劣官兵在彼多生疾病即领队大臣间有染病身故者现今冬令瘴退之后屯驻尚不相宜虽得老官屯不可以深入明矣顾以我勇敢士卒令其尝试瘴毒心所不忍前经傅恒等节次奏到朕以国威不可不伸而既屡经夺砦殄贼殪彼渠凶是既奋扬我武且炎瘴气非宜我兵不宜久留实属地势所限非兵力不足军储不充也朕惟一切顺天而行今审度时势自当知难而退不宜复执直达阿瓦之説是以于半月前即传防撤兵惟谕傅恒等将善后事宜妥协经画今据傅恒等奏缅酋懵驳奉有蒲叶书遣老官屯大头目诺尔塔赍诣军门求请贷其声讨傅恒等移檄使受约束义正词严前既谆谕撤兵此时自应姑如所请以完此局至傅恒另奏请罪一折若仅以攻寨未能迅克为歉则阿桂亦当同时引咎乃以为力违众议执意请行将此次出兵引为一人之咎殊为未喻朕意此次出兵原属万不得已并非好大喜功傅恒承命经畧职分应尔设以为办理非是朕当首任其过其次方及傅恒也前于傅恒收取猛拱时曽赐三眼翎以示褒宠伊即具折恳请俟成功后戴用今既未经攻克贼巢前所赐翎即着撤回仍用伊原戴之翎即此于伊请罪之意适足相当所有撤兵各事宜着傅恒等悉心妥议具奏十二月初七日经畧大学士公傅恒等奏大兵攻围老官屯缅匪懵驳遣人致蒲叶书恳求罢兵情愿缮具表文十年进贡一次兹差头目二人呈送洋锦洋呢洋布等物臣等坚却不受经头目等率夷众一百八十余人负荷陈设营门再四恳求即饬令接受并谕以表文规制察其情状似无欺饰奏至
　　上许之猛拱司浑觉令于边内择善地处之三十五年
　　振旅而还自是缅酋震慑
　　天威不敢侵扰诸土司南荒帖息焉
　　【臣】等谨按三十二年缅甸滋扰土司
　　上遣大学士傅恒兴师问罪连破贼垒絶其粮援已可计日蒇事维时水土恶劣我将士多有受病者于是有班师之
　　命嗣是缅甸不敢侵扰土司者二十余年我
　　皇上徳威所播无逺不服五十三年云贵总督富纲奏掌管国事孟陨遣大小头目赍金叶表文驯象金塔欵闗进贡恭顺之心出于至诚
　　上准令前来行在酌加优赉以示柔逺并
　　赐陪臣宴于
　　山庄夫以缅甸其始自作不靖甘外生成其继慑我
　　天威恳求罢兵其究渐仁摩义共切尊亲之戴忠孚可格豚鱼干羽可格有苗于兹益信【臣】等恭纂
　　皇朝通考例载至五十年谨加按声明
　　葫芦国
　　葫芦国一名卡瓦界接永昌府东南徼外歴古以来未通中国亦不为缅甸所属地方二千里北接耿马宣抚司西接木邦南接生卡瓦东接孟定土府距永昌府十八程乾隆十一年三月其酋蚌筑愿以其地茂隆山银厰抽课报解作贡解课三千七百九两零赴云南省投诚并称境内茂隆厰目中华人呉尚贤开采以来矿砂大旺厰地人民各守
　　天朝法度路不拾遗等语王大臣议令云南督臣晓谕却之仍令将吴尚贤等违例出境查明具奏报
　　可六月葫芦国夷目仍请仰恳
　　天恩俯顺夷情收受厰课云督张允随请减半收受仍以所收课银之半给赏该酋长以慰国人归顺之意
　　上从之十六年总督硕色等以茂隆课长吴尚贤将歴
　　年
　　恩赏酋长课银侵肥入已防奏治罪下部知之其地山多田少力耕火种以木为城索绹为屋牲畜繁孽人多造炭为业山居穴处氅衣短袴以布纒头妇女曳裾衣短衣以红藤束腰分地而治者皆其族姓惟传国世次不可考
　　整欠
　　整欠地界九龙江边外距普洱府约千余里所属大猛养等十数寨统大头目十六其一曰先迈岩第乾隆三十四年抒诚内附请修职贡
　　上念其地在僻逺命六年一贡四十年十月其头目赍
　　象牙犀角来献
　　上令预朝正班末宴赏如例其头目被红褐锦衣革鞋不冠以红帕抹首妇人衣饰与夷相似
　　景海
　　景海地界九龙江边外距整欠又数百里所统大小头目二十余其头目日先纲洪乾隆三十四年抒诚内附请修职贡四十年十月入贡与整欠同其物产服饰亦与整欠相类


</div>
    <div class="pagination">
<a href="皇朝文献通考_page801.html">上一页</a><span>...</span><a href="皇朝文献通考_page797.html">797</a><a href="皇朝文献通考_page798.html">798</a><a href="皇朝文献通考_page799.html">799</a><a href="皇朝文献通考_page800.html">800</a><a href="皇朝文献通考_page801.html">801</a><span class="current-page">802</span><a href="皇朝文献通考_page803.html">803</a><a href="皇朝文献通考_page804.html">804</a><a href="皇朝文献通考_page805.html">805</a><a href="皇朝文献通考_page806.html">806</a><a href="皇朝文献通考_page807.html">807</a><a href="皇朝文献通考_page803.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
