<!DOCTYPE html>
<html>
<head>
    <meta charset="UTF-8">
    <title>续通志 - 第 1072 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1072 页/共 1359 页</h1>
    <div class="content">
　　张立道
　　张庭珍
　　张惠
　　刘好礼
　　王国昌
　　姜彧
　　张础
　　吕■〈或，土代一〉
　　王恽

　　△张立道

　　张立道字显卿大名人父善登金进士岁壬辰国兵下河南善以策于太弟图类命为笔且齐立道年十七备宿卫至元四年奉使西夏以 
干敏称皇子和克齐封云南王往镇其地命立道为王府文学立道劝王务农以厚民即署立道大理等处劝农官兼领屯田事寻使安南定岁 
贡之礼时云南都元帅保赫鼎专制日久有窃据之志忌王来设宴置毒酒中且赂王相府官无泄其事立道闻之趋入见门者拒之立道怒与 
争王闻其声使召之乃得入为王言之王引其手使探口中肉己腐矣是夕王薨保赫鼎遂据王座使人讽王妃索王印立道潜结义士得十三 
人约共讨贼刺臂血和金屑饮之推一人走京师告变 【按世祖纪云曹祯发其事岂走京师告变者祯即其人欤】 事颇露保赫鼎囚立道 
将杀之大匠提举张忠者燕人也于立道为族兄结壮士夜劫诸狱共亡至土番界遇帝所遣御史大夫博尔欢王傅必图 【傅尔欢传作吏 
部尚书拜特穆尔】 与告变人俱来遂与立道俱还按保赫鼎及王府官尝受赂者皆伏诛召立道等入朝问王薨状帝欷歔久之曰汝等为我 
家事甚劳苦今欲事朕乎事太子乎事安西王乎惟汝意所向立道等奏愿留事陛下于是赐立道金以旌其忠张忠等皆授官有差 【以上 
世祖纪作至元八年事】 八年复使安南宣建国号诏立道并黑水跨云南以至其国岁贡之礼遂定十年中书以立道熟于云南奏授大理等 
处巡行劝农使其地有昆明池介碧鸡金燛间环五百余里夏潦暴至必冒城郭立道求泉源所自出役丁夫二千人治之泄其水得壤地万余 
顷皆为良田衅僰人虽知蚕桑而未得其法立道始教之饲养收利十倍于旧由是罗罗诸蛮慕之相率来降收其地悉为郡县十五年除忠庆 
路总管先是云南未知尊孔子祀王逸少为先师立道首建庙学择蜀士之贤者迎为弟子师岁时率诸生行释菜礼人习礼让风俗稍变十七 
年入朝力请于帝以云南王子额森特穆尔袭王爵帝从之寻命立道为临安广西道宣抚使会禾泥路首领必思反扇动诸蛮发兵讨之拔其 
城邑鼓行而前徇金齿甸七十城越麻甸抵可蒲皆下之以驯象金凤献诸朝二十二年又籍两江侬士贯岑从毅 【经世大典作从义至元 
十三年与利瓦伊屏俱降】 利瓦伊屏所部户二十五万有奇归有司复创庙学于建水路书清白之训于公廨以警贪墨风化大行二十七年安南 
世子陈日燇遣陪臣诣京师告袭爵先是其国主陈日烜累召不至仅遣其族父遗爱入贡朝廷因封为安南王遗爱还日烜阴害之遣使问罪 
不受命遂遣将讨之失利而还帝怒欲再发兵丞相谔勒哲平章博果密言蛮夷小邦不足以劳中国张立道尝再使安南有功今复使往宜无 
不奉命帝召至谕之立道对曰臣愚恐不足专任乞重臣一人与俱臣为之副帝曰卿朕腹心臣使一人居卿上必败卿谋遂授礼部尚书以行 
至安南界谓郊劳者曰语尔世子当出郭迎诏日燇率属焚香伏谒道左既抵府拜跪听诏如礼立道传上命数其罪为书晓之日燇曰比三世 
辱公使公大国之卿小国之师也何以教我立道曰昔镇南王奉词致讨汝非能胜之也由其不用向导率众深入不见一人迟疑而还曾未出 
险风雨骤至弓矢尽坏众不战而自溃天子亦既知之汝所恃者山海之险瘴疠之恶耳且云南与岭南之人习俗同而掖力等今发而用之继 
以北方劲旅汝复能抗哉汝战不利不过遁入海中岛夷乘衅必来寇抄汝汝食少不能支必为彼屈汝为其臣孰若为天子臣乎今海上诸夷 
岁贡于汝者亦畏我大国之尔与也圣天子有德于汝甚厚前年之师殊非上意边将谗汝尔汝曾不悟辄称兵抗拒逐我使人以怒我大国之 
师今祸且至矣惟世子计之日燇拜且泣曰公言良是天子使公来必能活我北面再拜誓死不敢忘天子德遂迎立道入出奇宝为贿拒不受 
要日燇入朝日燇曰贪生畏死人之常情诚有诏贷以不死臣将何辞乃先遣其臣阮代之何惟岩等随立道上表谢罪修岁贡之礼如初且言 
所以愿朝之意廷臣有害其功者以为必先朝而后赦曰燇惧卒不至 【谨按通鉴辑览　　御批安南负固不臣屡千王命托欢海口之败 
至于折将损兵亟应声罪以张天讨若以其为穷荒卉服不足以烦动师徒则当早持以镇定付之不问乃日燇并未稍知悔过转遣使征以入 
朝跋涉徒劳仍然抗命不至岂不自损威重迄元之世南交终于梗化皆由措置乖方不能使之警栗倾诚耳】 二十八年迁陕西汉中道肃政 
廉访使三十年皇曾孙苏克伞封梁王出镇云南大德二年廷议求旧臣可为王辅者复以立道为云南行省参政视事期月卒立道凡三使安 
南官云南最久土人德之立祠庙善阐 【按原作鄯善误今据安南国传改正】 城西所著诗文有效古集平蜀总论安南录云南风土记六 
诏通说若千卷子元云南行省左右司郎中

　　△张庭珍

　　张庭珍字国宝临潢全州人父楫金商州南仓使岁壬辰籍其民数千来降太宗命为北京都转运使因家焉宪宗即位以庭珍为笔且齐 
高丽不请命徙居江华岛遣庭珍诘问之其王言大军岁入侵掠避而走险非得巳也且赂庭珍庭珍却之归以状闻帝为禁戍兵无擅入其地 
高丽以安世祖即位自将北伐以庭珍熟知西京入漠南路遣立沙井诸驿兼给粮运至元六年安南入贡不时以庭珍为安南国达噜噶齐 【 
按安南国传以呼鲁洽雅为达噜噶齐张庭珍副之事在至元五年并与此异】 由吐蕃大理诸蛮至其地世子光昞立受诏庭珍责之曰皇帝 
不欲以汝土地为郡县而听汝称藩遣使谕旨德至厚也王犹与宋为唇齿妄自尊大今百万之师围襄阳拔在旦夕席卷渡江则宋亡矣王将 
何恃且云南兵不两月可至汝境覆汝宗祀有不难者其审谋之光昞惶恐下拜受诏既而语庭珍曰圣天子怜我而使者来多无礼汝官朝列 
我王也相与抗礼古有之乎庭珍曰有之王人虽微序于诸侯之上光昞曰汝过益州见云南王拜否庭珍曰云南王天子之子汝蛮夷小邦特 
假以王号岂得与亲王比况天子命我为安南长位居汝上耶光昞曰既称大国何索吾犀象庭珍曰贡献方物藩臣职也光昞无以对使卫兵 
露刃环立以恐庭珍庭珍解所佩弓刀坦卧室中曰听汝何为光昞及羣下皆服 【按安南国传七年中书省移牒贡光昞受诏不拜符使介 
不以王人之礼八年光昞复书力辨十年复移牒责之十二年光昞又请罢本国达噜噶齐其诏并倨本传言光昞下拜受诏及羣下皆服恐不 
免于溢美】 明年遣使随入贡庭珍见帝具以闻帝大悦命付翰林纪之授襄阳行省郎中会宋将吕文焕遣黑杨都统来议维欵将遣之还报 
庭珍曰彼来或以计觇我未能必其果降此人吕氏腹心不如留之以伐其谋元帅阿珠然之乃留不遣明日文焕举城降累迁开封府尹开封 
有控鹤军士十余人赁大宅聚居纵横街陌庭珍始至察其必为盗急捕之得宝玩器服子女满室穷索其党俱杀之民以为神河决太康漂溺 
千里庭珍括商人渔子船柔缚木为伐载糗粮四出救之全活甚众水入善利门庭珍亲督夫运薪上捍之不能止乃颓城为堰水既退即发民 
增外防百三十里人免水忧俄卒于官庭珍性情慎丞相巴延尝语人曰诸将渡江无不荒贪唯我与国宝始终自守闻者以为知言弟庭瑞

　　张庭瑞

　　 张庭瑞

　　庭瑞字天表以宿卫从宪宗伐蜀为先锋中统二年授元帅府参议留戍青居诸军攻开州达州庭瑞将兵城虎啸山扼二州路宋将夏贵 
以师数万围之城当炮皆穿筑栅以守栅坏更依大树张牛马皮以拒炮贵知城中人饮于涧外绝其水庭瑞取人畜溲沸煮之泻上中以泄臭 
人日饮数合唇皆疮裂坚守踰月援兵不敢进庭瑞度宋兵稍懈夜劫贵营宋兵惊溃杀都统栾俊等五人庭瑞亦被伤数处以功授知高唐州 
徙四川屯回经略副使东西川行枢密院发兵围重庆朝廷知庭瑞练习军事换成都总管舟楫兵仗粮储皆倚以辨蜀平升诸蛮夷部宣慰使 
碉门羌与妇人老幼入市争价杀人碉门鱼通司系其人羌酋怒断绳桥谋入劫之左丞江惟正问计庭瑞曰羌俗暴悍以鬬杀为勇今如蜂毒 
一人而即以门墙之寇待之不可宜遣使往谕彼悟当自回矣惟正曰使者无过于君遂从数骑抵羌界羌陈兵以待庭瑞进前让之其酋长弃 
枪弩罗拜乃论杀人者余尽纵遣之遂与约自今交市者以碉门为界无相出入官贾蜀茶增价鬻于羌人以为患庭瑞定每引纳二缗而付文 
券与民听其自市羌蜀便之都掌蛮叛善飞鎗联松枝为牌自蔽命庭瑞讨之所射矢出其牌半簳蛮惊即请服授叙州等处蛮夷部宣抚使改 
潭州路总管时湖广省臣方剥民为功庭瓪瑞知不可夺乃辞归卒于家

　　△张惠

　　张惠字廷杰成都新繁人宋尚书右仆射商英之裔孙也年十四国兵入蜀被俘至杭海居数年尽通诸国语丞相茂苏苏荐之入侍世祖 
藩邸以谨敏称赐名乌尔古鼐尔图世祖即位授燕京宣慰副使为政宽简奏免分数钱罢硝碱局至元元年迁参知政事行省山东赎俘囚三 
百余家为民其不能归者使为僧建寺居之李璮之乱山东民被掠者众惠至大括军中悉纵之又奏选良吏去冗官以苏民困累迁中书右丞 
十二年巴延伐宋诏惠主馈饷凡江淮钱谷皆领之十三年宋降巴延命惠等入城按阅府库版籍数太庙及景灵宫礼筑器物册宝郊天仪仗 
籍江南民为工匠凡三十万户惠选有艺业者十余万户余悉奏还为民巴延以宋主北去俾惠居守惠不待命辄启府库封钥事闻诏诘责征 
还京师二十年拜平章政事行省扬州二十二年改杭州至无锡卒惠所至有能声及老颇以沉浮取谗 【按世祖纪载阿哈玛特子呼逊等 
以崔斌论列免官至元十五年张惠请复之此亦浮沉取谗之一节也】 子遵诲

　　△刘好礼

　　刘好礼字敬之保定完州人宪宗时廉访府辟为参议至元元年以侍仪廉希逸荐召见言举人材数事称旨五年应诏建言凡有司奏请 
宜启皇太子俾得阅习庶政以为社稷生民之福陕西重地宜封皇子诸王以镇之创筑都城宜给直以市民地选格不宜以中统三年为限后 
是者不录帝然其言敕中书省施行七年迁益兰州等五部断事官 【按河西志云好礼为奇尔济苏哈卜塔噶谦州益兰州等处断事官大 
修官库置传舍以益兰为治所】 益兰距京师九千余里民俗不知陶冶水无舟航好礼请工匠于朝以教其民民便之或言榷盐酒可以佐经 
费好礼曰朝廷设官要荒务以绥远宁欲夺其利耶言者惭服十年北方诸王叛执好礼军中其大将以好礼善应对释之十六年叛王召好礼 
至欠欠州曰皇帝疑我至有今日好礼曰不疑果疑王召王至京师肯还之耶明年好礼率众走别部守阨以待兵至遇叛王军迫之西踰雪峩 
岭好礼自度踰是则无望生还遂以衣服赂其下始获东出铁壁山口间道南走数日从者继至中道粮绝捕猎以为食至珠尔海始与戍兵接 
得乘传至昌州入见帝赐之食与钞十八年授澧州路总管十九年入为刑部尚书改吏部二十一年出为北京路总管再入为户部尚书二十 
五年卒子晸河西陇右道肃政廉访使

　　△王国昌
</div>
    <div class="pagination">
<a href="续通志_page1071.html">上一页</a><span>...</span><a href="续通志_page1067.html">1067</a><a href="续通志_page1068.html">1068</a><a href="续通志_page1069.html">1069</a><a href="续通志_page1070.html">1070</a><a href="续通志_page1071.html">1071</a><span class="current-page">1072</span><a href="续通志_page1073.html">1073</a><a href="续通志_page1074.html">1074</a><a href="续通志_page1075.html">1075</a><a href="续通志_page1076.html">1076</a><a href="续通志_page1077.html">1077</a><span>...</span><a href="续通志_page1073.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
