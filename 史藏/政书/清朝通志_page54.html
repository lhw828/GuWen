<!DOCTYPE html>
<html>
 <head>
  <meta charset="utf-8"/>
  <title>
   清朝通志 - 第 54 页/共 121 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通志 - 第 54 页/共 121 页
  </h1>
  <div class="content">
   亲征凯旋
　　崇德二年三月太宗文皇帝率从征王贝勒大臣等班师朝鲜国王率羣臣出王城十里外跪送太宗文皇帝下马升座该王率羣臣行三跪九叩礼遣大臣二人送还国乃于军中以班师行祭旗纛礼将至盛京二十里太宗文皇帝入黄幄升座王贝子文武羣臣各蒙古部长等率众排班奉庆贺表跪进行三跪九叩礼乃大燕至盛京日恭谓堂子行礼还宫
　　康熙三十五年五月圣祖仁皇帝自克勒和硕统军回銮诸王大臣请行庆贺礼不许越五日抚远大将军大破贼于昭默多之地捷音至圣祖仁皇帝出行营南门外设香案谢天行三跪九叩礼入行宫诸王大学士等进贺捷表文行庆贺礼六月驾还宫诣堂子行三跪九叩礼还宫是年冬圣祖仁皇帝北巡驻跸栋斯垓噶尔丹遣使纳奏乃降勅招抚班师三十六年圣祖仁皇帝复临边方驻跸狼居胥山指授诸将方畧截穷寇遁走之路噶尔丹自料立就诛戮仰药自杀余党率众归降朔漠荡平圣祖仁皇帝以六师大捷于行营外率皇子诸王大臣谢天行三跪九叩礼毕羣臣行庆贺礼圣驾回京诣堂子行礼毕还宫礼部奏请举行庆典遗官祗告天地太庙社稷永陵福陵昭陵暂安奉殿孝陵皇后陵寝及太岁旗纛炮神岳镇海渎帝王陵寝先师阙里钦天监诹日御殿受贺是日颁诏天下复允羣臣所请宣付史馆编辑平定朔漠方畧御笔勒铭磨崖刻石于察罕齐老托诺昭默多及狼居胥山并建碑太学垂文纪勋昭示万世
　　命将出征
　　崇德元年太宗文皇帝命多罗武英郡王贝勒贝子等率诸大臣官兵出征亲临送至抚近门设卤簿诣堂子行礼又于堂子外列护军八纛行三跪九叩礼毕亲送至演武场升御座召郡王贝勒贝子等近前诫谕遣行是年命和硕睿亲王和硕豫亲王贝勒贝子公大臣率大军出征仪同
　　顺治元年世祖章皇帝命摄政和硕睿亲王同多罗豫郡王贝勒贝子公八旗都统副都统暨恭顺怀顺智顺三王等率兵畧定中原诣堂子奏乐行礼又陈列八纛行礼毕大军声炮启行是年命和硕英亲王为靖远大将军往征流寇赐之以勅世祖章皇帝御门升座内院大臣奉三体勅书宣读毕奉勅印授大将军王及出征各官行三跪九叩礼毕启行五年命都统为征南大将军统兵征讨江西赐之以勅仪与元年同是年命固山贝子为平西大将军讨陕西叛回赐勅仪同
　　康熙十三年命多罗顺承郡王为宁南靖寇大将军帅师之湖广都统为安西将军帅师之四川圣祖仁皇帝御殿升座大学士奉勅印授王王跪受行三跪九叩礼圣驾诣堂子行三跪九叩礼出征王及诸王贝勒都统尚书等官咸随行礼毕次于兵部所设纛前行三跪九叩礼圣驾出长安右门外送行出征王以下副都统以上咸佩弓矢上马随行至驻马处出征王疾马趋过圣驾还宫出征王行至列兵处礼部预设祖帐光禄寺备茶礼兵二部堂官奉茶饮毕望阙谢恩礼成启行是年八月命王贝勒为大将军出征遣亲王内大臣出长安右门往送十月命和硕简亲王为扬威大将军帅师之江宁和硕安亲王为定远平寇大将军帅师之广东仪与是年正月同二十九年命和硕裕亲王为抚远大将军出征以皇子为副圣祖仁皇帝御太和门大学士二人一奉勅一奉印授王王跪受行礼毕上出东直门视大将军王等启行三十五年命领侍卫内大臣安北将军伯为抚远大将军统西路大兵出征厄鲁特噶尔丹令先向归化城乘驿速赴京师至日大颁燕赉上御太和门升殿作乐命大将军进至御座前亲赐以巵酒大将军跪受退至阶叩首饮都统大臣等均以次进前亲赐巵酒副都统等亦近前侍卫赐酒自参领以下每十人为一班进至阶上跪饮又令部院大臣侍卫等徧视众军士饮燕毕赐赉有差大将军率众官兵等谢恩同叩首出遣大学士授大将军勅印令自京复赴归远城启行五十七年命将征剿策旺阿喇卜坦上亲诣堂子行礼拜纛礼成命内阁大臣颁给大将军勅印于太和殿大将军跪受谢恩行礼毕启行
　　雍正七年议准命将出征之前日应遣官行告庙礼起行之日应遣官祇告奉先殿其祝文均由翰林院撰拟是年议准命将出师授大将军勅印拜纛仪又议准命使赍送勅印大将军于军中恭受仪其仪节并见大清会典通礼年命抚远大将军出征遣官祇告奉先殿又遣官祭纛于德胜门
　　乾隆十三年命大学士忠勇公经畧统兵讨金川先期授勅印出师之日随皇帝先诣堂子行礼次祭纛毕驾至长安左门外御黄幄升座亲赐经畧巵酒遂启行钦命大学士率侍卫为经畧祖道毕望阙谢恩启行三十三年命大学士忠勇公为经畧帅师缅甸授勅印亲祭堂子祭纛御赐经畧巵酒阻道并如十三年之仪
　　（臣）等谨按皇朝勇畧丕昭军政整肃自列圣以来命将出师武功赫濯我皇上神武震迭光烈觐扬西师之役诸将士秉承庙算不数年闲平定伊犁回部拓地二万余里西陲永靖及两金川负恩反噬上千天讨将军副将军等皆就军中命帅未行命将出征之典而圣天子运筹密勿指示机宜用能迅奏肤功武成耆定益以见天威之无远弗届也
　　命将出征凯旋
　　崇德元年和硕睿亲王裕亲王贝勒贝子等大兵凯旋太宗文皇帝率王贝勒贝子公等及文武各官出城十里外郊劳设八纛吹螺作乐上率众拜天行三跪九叩礼毕御黄幄升座出征王贝勒等跪进献捷表文行三跪九叩礼谕出征王贝勒等近前行礼王等以次趋至御前行一跪三叩礼赐坐设燕亲赐巵酒及至京躬率凯旋王贝勒贝子公大臣等谒堂子行礼还宫
　　顺治二年以南京平定世祖章皇帝御殿摄政王率王公文武百官上表行庆贺礼是日遣官祇告天地太庙社稷是年定国大将军和硕豫亲王班师还京世祖章皇帝出正阳门于南苑北迎劳陈设大纛十作乐率诸王贝勒文武百官拜天行三跪九叩礼毕御黄幄诸王列侍左右大将军和硕豫亲王及出师王贝子各官朝见行三跪九叩礼和硕豫亲王起近前跪行谒见礼投诚诸王亦行礼分坐赐茶毕还宫
　　康熙元年抚远大将军多罗信郡王等征灭察哈尔班师凯旋圣祖仁皇帝率王公大臣迎劳于南苑之大红门至京诣堂子行礼毕还宫十九年定远平寇大将军和硕安亲王自湖广班师凯旋上率王公大臣出郊迎劳驻跸卢沟桥次日自驻跸处迎凯旋大军于二十里外大军既至率诸王大臣等拜天礼毕御黄幄凯旋王大臣率将师行礼诏王近前亲起抱见行礼命近御座左侧坐诸大臣依次列坐其行闲効力军士亦依次列坐赐茶毕还宫是年大将军和硕康亲王自福建凯旋上出郊迎劳仪同二十年以云南报捷上诣太皇太后皇太后宫奏闻行礼王以下文武百官集干清门行庆贺礼上诣孝陵躬行告遣官祇告天地太庙社稷二十一年定远平寇大将军贝子征南大将军都统等自云南凯旋上出郊迎劳如仪三十五年抚远大将军伯大破噶尔丹于昭默多之地凯旋后留驻斥堠是岁冬上巡狩至鄂尔多斯有旨着大将军伯自军中乘驿前来将至命皇子往迎圣驾出黄幔城大将军伯趋进跪请圣安乃召入黄幔城赐坐赐茶遂扈从于和坦和硕之南赐大将军伯御佩櫜鞬弓矢复遣还军
　　雍正二年平定青海世宗宪皇帝御殿受贺御制平定青海碑文勒石太学昭示万世
　　乾隆十四年春经畧大学士忠勇公自金川凯旋命王公大臣迎劳于阜城门外至日上御殿经畧大学士忠勇公率凯旋诸臣至丹陛上谢恩行礼次日赐燕于瀛台行赏有差御制平定金川碑文勒石太学并命儒臣辑平定金川方畧二十一年以伊犁平定捷音至上御殿行庆贺礼遣官祇告天地太庙社稷御制平定准噶尔碑文勒石太学二十五年西域平定定边将军武毅谋勇公等凯旋还京上驻驿黄新庄亲行郊劳是日法驾卤簿全设在京王公大臣等预至郊劳处分翼排班候随行礼设黄幄御座于郊劳处正中南向两翼设青幕各八东西向筑台于黄幄正南台上设将军等凯旋纛于左右设皇帝拜褥于台上正中设下马红柱东西各一乐部设铙歌乐于台左右设凯歌乐于御道左右设鸣螺军士按翼于台左右届时皇帝出行宫至郊劳处军士鸣螺铙歌乐作将军及从征官兵咸甲冑于红柱外跪恭请圣安皇帝降舆至台上拜天行三跪九拜礼将军及王公大臣均随行礼毕御黄幄升座将军等行三跪九叩礼侯旨将军大臣行抱见礼赐坐赐茶礼部堂官奏礼成皇帝出御幄乘骑马上凯歌乐作驾还行宫是年上御殿行庆贺礼祇告天地太庙社稷赐宴将军等于紫光阔并命图绘功臣百人像于紫光阁中前五十功臣御制赞词后五十功臣命儒臣拟赞并藏得胜灵纛及俘获军器于阁中御制平定回部碑文勒石太学并命儒臣纂辑方畧四十一年金川平定定西将军大学士诚谋英勇公凯旋回京上亲行郊劳并如二十五年之仪庆贺祇告赐宴绘像并与二十五年同御制平定金川碑文勒石太学并命儒臣纂辑方畧
　　献俘受俘
　　康熙三十六年亲征朔漠王师大捷哈密擒厄鲁特噶尔丹之子色布腾巴勒珠尔俘献于驻跸之神木县圣祖仁皇帝御行营受俘遣送京师拘禁于理藩院旋奉旨赦而不诛至四十年宥释授以一等侍卫给之妻室
　　雍正二年命将讨平青海解送俘囚至京师钦天监择日献俘于太庙社稷至期兵部率解俘官员兵丁押所解之俘白组系颈至太庙街门外向北立候承祭官至俘向北跪承祭官入太庙陪祀文武各官分东西班豫集承祭官就行礼位行礼如时飨仪礼成兵部率解俘官员兵丁择俘至社稷街门外候承祭官入社稷坛行礼如春秋祈报仪礼成兵部率解俘官员兵丁押俘出次日行受俘礼前期二部设御座于午门楼檐下正中至日武备院銮仪卫陈设诸王以下文武各官咸齐集皇帝銮舆出宫升宝座兵部堂官奏平定青海所获叛逆俘囚谨献阙下请旨宣制日所献俘交刑部刑部堂官跪领旨押俘出王以下文武各官行三跪九叩礼圣驾还宫是日赐解俘官员兵丁银币有差恩赐该将军鞍马采币其擒获俘囚之将校及管领擒获之人分别各加赏赉
　　乾隆十四年议准凡出师克挑应照雍正二年平定青海以俘献于庙社如仪献俘次日行受俘礼均如雍正二年之仪有赦而不杀者奉旨释缚交理藩院二十年征准噶尔擒获巴朗孟克特墨尔罗卜藏丹津献俘受俘仪同二十一年平定伊犁擒获达瓦齐献俘行礼宥罪仪同二十五年平定回部圅霍集占之首以献四十一年平定金顺道酋全就俘获并献俘受俘如仪
　　皇朝通志卷四十四
　　●皇朝通志卷四十五 
　　礼略十 
　　○礼略十 
　　军礼二 
　　△军礼二 
　　（臣）等谨按皇朝军政严肃声威燀赫简阅训练齐之以礼自列圣以来诘戎典制载在方策我皇上整饬戎行申严武备训谕彰明每三岁一举大阅之典而秋巡巨制每岁举行木兰行围习勤肄武所以阐扬光烈垂示万年典至巨也谨稽大清会典通礼述大阅大狩二篇以志军礼之整严详备景烁前古昭示方来焉
　　大阅
　　顺治十三年奏定冬季农隙之时大阅武军令官兵按执操演宰牛羊设筵燕黜陟赏罚十六年谕大阅典礼三年一行永着为例着即传谕各旗官兵整肃军容候秋月朕亲行阅视是年大阅如仪
　　康熙二十四年圣祖仁皇帝谕兵部国家武备不可一日懈弛旧例每岁必操练将士习试火炮尔部传谕八旗都统等豫为整备朕将亲阅焉是年上由午门出宣武门八旗都统各率所部将士擐甲冑属櫜鞬建旗纛自湾子里夹道分列至拱极城前锋官军自卢沟桥夹道分列至王家岭山麓官军排列枪炮分东西次第布列上登王家岭御黄幄升座军中吹螺角者三发巨炮三排枪相继齐发命将士发巨炮八旗所列将军炮位及诸火器一时齐发凡二次礼成御行宫召扈从诸王大臣等赐燕毕御黄幄设布侯较射而还三十一年圣祖仁皇帝幸玉泉山大阅八旗前锋护军骁骑及火器营兵皆擐甲冑分翼排列上由右翼至左翼周阅毕登玉泉山御黄幄官兵吹角发炮二次马步军鸟枪齐发以次退立命八旗鸟枪兵演习连环旋转二次放枪各一次三十四年圣祖仁皇帝幸南苑大阅择于南苑西红门旷地八旗官兵枪炮按旗排为三队第一队以汉军火器营鸟枪步军居中炮位排列左右满洲火器营鸟枪列于炮之两旁第二队以前锋军居中八旗护军列两旁第三队列八旗护军两翼则设应援兵届期上率皇子等亲擐甲冑前张黄葢内大臣侍卫大学士及各部院大臣均扈从继以豹尾班侍卫后建黄龙大纛二上三旗侍卫擐甲冑均按次随从上周阅八旗兵阵火器营立于马军之前正中鸣角者三击鼓步军舁鹿角大炮众兵齐进鸣金而止发鸟枪一次如是者九第十次火器营马步军枪炮连环齐发无闲鸣金而止开鹿角为八门后二队马军随出既成列鸣角呼噪而进复鸣角收军立于本阵结队徐旋其殿军立于后大阅毕上还行宫特降敕谕申明军令宣示于大阅之地是日未阅前官兵均赐食阅后赐酒
　　雍正六年奏定大阅官兵数目及器械营伍均宜定有成规以垂永久所定军律具见大清会典
　　乾隆三年奏定凡奏请阅兵由兵部三年一次于岁杪具奏请旨如遇皇帝阅兵之年由兵部先期开列诸王并领侍卫内大臣都统前锋统领护军统领等衔名具奏恭候钦点王公大臣操演兵丁其本年八旗合操及点验器械均停止至管队大臣除满洲火器营总统前锋统领各率本营兵丁排列外所有管领汉军火器兵应用都统四人副都统八人藐队应用都统四人护军统领二人副都统八人次队应用都统二人护军统领二人副都统四人左右两翼兵队应用都统二人护军统领二人副都统四人共四十二人由演兵王太臣等简选缮名签具奏恭候钦定应用将校甲兵由演兵王大臣行文各该旗按佐领数目分拨八旗大臣于出场马匹未回之先将该旗拨出大阅之官兵于本旗教场操演若值满洲蒙古汉军三旗合操于两黄旗教场操演若四旗合操或于安定门外或于仰善洼操演竢场马全回演兵王大臣等先于仰善洼会合竹旗操演一二次再往南苑操演一二次恭候皇帝大阅四年奏定大阅吉期由操演兵丁王大臣约计月分奏请交与钦天监选择先期二日各旗往南苑设立连营演兵王大臣等会同领队大臣率官兵前往往宿武备院设御营帐殿于南苑景鹰台帐殿后设圆幄恭候皇帝躬御甲冑銮仪卫于帐殿前左右设三旗蒙古画角侍卫班领设亲军海螺兵部设八旗传令海螺于台下乘马以次排至鹿角前八旗各建号纛于本旗汛地中列八旗汉军鹿角于阵前次列汉军炮车左右列满洲炮车鸟枪护军骁骑以次排列八旗前锋在火器营兵之后首队之前排列其次护军骁骑各按本翼本旗排列成阵次队护军骁骑在首队兵后按翼按旗排列又设两翼援兵于首队两旁各张旗帜既成列兵部堂官奏请皇帝阅操皇帝驾临晾鹰台圆幄躬擐甲冑扈从内大臣侍卫亲军等均甲冑兵部堂官奏请亲阅队伍内大臣兵部堂官前导后扈大臣及总理演兵王大臣随从之御前大臣侍卫干清门侍卫满洲大学士等均随行其次豹尾班侍卫随行又次黄龙大纛随行又次上三旗侍卫按次随行在火器营兵之后首队之前自左至右阅队一周还御景鹰台帐殿兵部堂官进前跪奏请鸣角帐殿前蒙古画角先鸣次亲军海螺传令海螺以次递鸣声至鹿角前首队次队海螺齐鸣传令海螺渐次退至台下两边排列举鹿角兵闻鼓而进鸣金而止麾红旗则枪炮齐发鸣金则止如此九次至第十次连环齐发鸣金三次连环乃止满洲炮至第七次停发将炮驮载马上入队随行连环发毕鸣金后鹿角分为八门藐队前锋护军骁骑排开驻立次队亦随进在炮枪之后驻立首队排齐候鸣螺皆声喊前进两翼应援兵亦斜向前进以次及殿后兵进八旗火器营炮位鸟枪护军骁骑首队前锋护军骁骑按数各赴本旗号纛相近处驻立将鹿角分为八行鸣螺而回在原排列处排列首队兵回后鸣螺殿军亦结队回鹿角内在原排列处排立毕兵部堂官奏大阅礼成驾御圆幄释甲冑随从大臣侍卫随释甲驾还行宫以次赐食赏馔筵有差十四年奉旨特设健锐营于香山并定练习操演之制十七年奏定香山健锐营每月逢四九日操演云梯大队三枪逢二七日演扑跃马骗马三枪舞鞭舞刀谢箭逢三五八十等日操演水战其一六日各于本旗较马步射放枪恭遇驾驻圆明园每日操演水战常日用船四号逢八日大操用船八号均用金龙旗帜自后每岁冬季皇上幸香山阅操训练嘉奖以次赏赉各有差二十年奏定大阅日陈骑驾卤簿于行宫门外驾出作铙歌大乐奏壮军容之章回銮作铙歌清乐奏鬯皇威之章驾将出声炮三驾御帐殿开操军中三举炮大阅礼成驾回行宫声炮三将士各归营释甲冑
　　大狩
　　天命十年四月太祖高皇帝自沈阳城出猎严饬武备申明禁令训示行军之法
　　天聪二年十二月太宗文皇帝率诸贝勒羣臣出猎于三洼地上亲殪五虎从臣皆惊服降旨诸贝勒射中之兽有争论者付审理官验对隐名验伤即付伤痕相符之人六年十月上行猎至新哈达地方翼日猎于费德里山上还沈阳谕诸贝勒大臣曰凡出兵行猎时有为盗者论罪大小或杀或鞭久着为令乃此番行猎仍有盗鞍辔■〈革占〉屉等物者是法令不彰而人不遵守夫搜苗狝狩原以讲习武事必纪律严明然后人不敢犯今行猎兵少尚多犯法若师行动众将何以约束之乎尔诸贝勒大臣其徧行亲察严加惩治于是诸贝勒大臣严查缉获上以就彼地处分恐众人不知令携至沈阳枭首以徇八年十一月上率诸贝勒猎于蒙古地方谕曰搜苗狝狩古人原以之讲武须有纪律若猝遇猛兽不可轻射毋许一二人逗留在后有逗留者执之若遇黄羊勿逼近追逐恐逼逐之反致从后逸出尔等各按汛地分围驻守带伤之兽不可隐藏马之羁靮鞍鞯毋相私窃违者罪之
　　顺治三年十月禁官员人等于近京百里内围猎贝勒以上欲猎于百里外者必请旨方行违者治罪八年定凡遇大狩之期銮驾启行陈卤簿内大臣侍卫等均于驾后分队随行每队马首排齐前后相距丈许各队伍毋许越次遇狭隘处候首队过毕后队方行若奉旨传后队侍卫等官由两旁进退不许冲入仪仗侍卫等官从人均在后队随行若侍卫等官易马至后队易毕即驰入本队扈从王贝勒等恭候驾出即乘马在旁稍后随行王等各随护卫三人按左右翼随行王贝勒等赴御前止许亲身从旁入召问则勒马稍后久身恭对赴驻跸所于三十余丈外下马扈从都统统领副都统等各率所属官兵按旗以次随行赴驻跸所于六十余丈外下马十年三月世祖章皇帝幸南苑行围申禁号领如仪
　　（臣）等谨按南苑行围世祖亲政以后圣祖御极之初岁每举行以肄武事皇上登极以来亦以岁时习武于此比于周之灵囿兹特举一以见例其余不复备载云
　　康熙元年定恭遇御驾行围向导奏定驻跸之地护军统领营总各一人率护军参领护军校护军预往相度地势广狭同武备院卿司幄及工部官设立行营中建帐殿御幄缭以黄屧木城建旌门覆以黄幕其外为网城正南暨东西各设一门正南建正白东建镶黄西建正黄护军旗各一东西门后三面设连帐旌门领侍卫内大臣率侍卫亲军宿卫网城门八旗护军统领率官兵宿卫又外八旗各设账房专委官兵禁止喧哗御营之前扈从诸臣不得驻宿东四旗在左翼西四旗在右翼均去御营百步建镶黄旗护军纛于后工黄旗护军纛于右正白旗护军纛于左扈从人等各按翼驻宿去行营二里外前锋营相形势设卞伦于路左右八旗各设账房竖旗帜以为侦哨以禁行人蒙古王公台吉去御营三五里外各酌立营帐路中设顿营或一或二亦由向导指定地方护军参领率护军建黄布幔城武备院设帐殿每日辎重行时豫期奏请钦点大臣数人统辖武备院卿向导护军参领率御营辎重前行次三旗营总护军参领率三旗护军纛并行王以下辎重均各随纛行毋许搀越十年奉旨停用木城均用黄布幔城二十一年二月圣祖仁皇帝巡幸盛京出山海关行围抵广宁次乌喇途中皆亲御弓矢行校猎之典嗣后每岁出口行围或一岁再举垂为成典十一月定派兵口外行猎之制奉谕一年派兵一万二千名分为三班一次行猎拨兵四千于四月十月十二月令其前往行猎则兵既少水草易得人马俱不至困乏近见部院官员不谙骑射者多此行猎亦着一并派出令其娴习骑射二十四年六月上幸古北口外行围
　　（臣）等谨按康熙二十四年上幸古北口外行围实为秋狝大典所由始自是每年肄武训戎绥辑藩服垂为成轨增葺行宫建立围场法制昭于万古兹志始事之年自后每岁行围有纪载不能尽述者并互见于皇朝通典通考兹不备详焉
　　三十三年设虎鎗营时黑龙江将军送精骑善射杀虎新满洲四十人到京令分隶上三旗设虎鎗营总统一人以内大臣或侍卫充每旗设虎鎗总领以大臣侍卫参领官员充凡大狩行田则从遇大兽则列鎗从之若命杀虎则以首先刺虎一二人名奏闻四月令各省驻防兵每年分班行围四十二年建行宫于热河曰避暑山庄自古北口至热河车驾顿宿之所曰巴克什营曰两间房曰常山峪曰王家营曰喀喇河屯自热河至围场曰中关曰波罗河屯曰张三营皆有行宫四十八年四月上巡幸塞外九月上于巴颜托罗海围场获异鹿藏其角于内库
　　（臣）等恭读皇上御制鹿角记曰尝阅武库所藏皇祖时鹿角一记曰康熙四十八年九月五日上于巴颜托罗海所获其长自■〈〈止上止下〉刂〉骨至尖各三尺九寸有十分寸之五两尖抵直得七尺有九寸两未径距凡四尺叉之数十有六最末者不尖而博状如鱼尾又如芝朶近■〈〈止上止下〉刂〉者其围八寸有十分寸之二既坚且泽不紾而昔景烁哉是葢我皇祖神威所摄山灵不敢閟其珍用出瑞兽以燕圣人而什袭天府示我后昆俾无忘先烈诘戎益勤也谨按奎记昭垂承谟纪瑞仰见圣祖神武之贻皇上绍承之烈实景烁万古云
　　六十年上幸塞外行围谕议政王大臣等从前曾有以朕出口行围劳苦军士条奏者不知国家承平虽久岂可遂忘武备前噶尔丹攻破喀尔喀并侵扰我内地扎萨克至乌兰布通朕亲统大兵征讨噶尔丹败走后又侵犯克鲁伦朕统兵三路并进至昭默多剿灭之今策旺阿喇卜坦无端侵扰哈密地方朕征发阿尔泰及巴尔库勒两路兵进剿策旺阿喇卜坦闻之心胆俱碎乃遣策凌敦多卜等潜往西藏刦掠毁坏寺庙土伯特地方已被残蠧朕又遣大兵前往击败策凌敦多卜等复收西藏救士伯特于水火之中我兵直抵西藏立功绝域此皆因朕平时不忘武备勤于训练之所致也若听信从前条奏之言惮于劳苦不加训练又何能远至万里之外而灭贼立功乎尔等诸臣咸宜知之
　　雍正八年令八旗人等学习步围
　　乾隆元年四月奉旨专设总理行营王公大臣一人凡行营一应行程围猎驻跸守卫等事均隶焉六年七月上幸木兰行围先是三月奉谕国家武备不可废弛朕于本年秋月出口行围原以训练兵丁仿古搜狝之礼昔我皇祖每岁举行所经由道路及一切事宜俱有章程朕今岁踵行悉遵旧制地方官员或借端派累随从之人或有恣意需索及强买物件不按时价者着直隶督抚不时查参毋得容隐七月启行降旨免所过州县今年额赋十分之三嗣后每年圣驾出口行围蠲免额赋例并同八月入围场九月回銮王公大臣等恭迎如仪大兰周一千三百余里南北相距二百余里东西相距三百余里周遭设卡伦守之每岁白露后鹿始出声而鸣效其声呼之可至谓之哨鹿国语谓之木兰今以为围场之通称凡围场之名曰塔哩雅图曰永安莽喀曰巴颜喀喇曰威逊格尔曰温都尔华曰额尔滚果曰巴频布尔哈苏台曰巴颜沟曰岳乐曰珠尔曰巴颜木敦曰德尔吉曰达颜德尔吉曰必图舍哩曰阿济格鸠曰多满曰额埒苏实纳曰额伦索果图曰库尔图察■〈罒干〉曰实喇德卜色曰额尔吉图察■〈罒干〉曰永安拜色钦曰巴颜图库玛曰别尔吉呼哈达曰永安拜曰英图曰哈里雅尔曰喀喇玛拉噶曰齐老图德尔吉色钦曰明安阿巴图曰德勒格楞桂鄂博曰孟魁色钦曰巴颜托罗海曰布克曰汗特穆尔曰库库哈达曰爱里色钦曰喀喇楚古素曰克哷曰克尔班实纳曰察罕扎卜曰实纳诺海曰噶海图曰布古图曰默尔根乌里雅苏台曰呼鲁苏台曰巴拉图曰色埒曰扎哈乌里雅苏台曰都呼岱曰哈达图扎布曰图们色克图曰们都阿噜曰坡赖曰默尔根精奇尼曰古尔班古尔班曰森济图曰布都哩曰珠尔噶岱曰哈朗桂曰和赉果勒曰叟济曰崆果尔鄂博曰阿噜布鲁克曰巴颜莽喀曰沙尔当曰图尔根伊兆尔凡六十余所每岁车驾大狝或十八九围或二十围逾年更易永以为制凡每岁设围预期定围场于某处自某处起经由某处于某处收围均编定地方至期官兵于黎明即赴围场布围成列恭候御跸临围射猎又以八旗官军善骑射者于蒙古围外环以重围以射逸出围外之兽十二年七月更定随围蒙古王贝勒贝子公等赏赐之例十六年申谕各省陆路提镇于冬月照例行围十七年上幸木兰行围御制虎神鎗记勒石于岳乐围场御制记曰虎神鎗者我皇祖所贻武功良具用以殪猛兽者也国家肇兴东土累洽重熙惟是诘戎扬烈之则守而弗失皇祖岁幸木兰行围诸蒙古部落云集景从予小子虽不敏缵承之志其敢弗蘉故数年以来巡狩塞上一如曩时蒙业藉灵四十九旗及青海喀尔喀之仰流而来者亦较前无异焉若辈皆善射重武使无以示之裶所以继先志也围中有虎未尝不亲往射之弓矢所不及则未尝不用此鎗用之未尝不中壬申秋于岳乐围场中猎人以有虎告而未之见也一蒙古云虎匿隔谷山洞闲彼亲见之相去葢三百余步朕约略向山洞施鎗意以惊使出耳乃正中虎虎咆哮而出负嵎跳跃者久之复入复施一鎗则复中之遂以毙焉葢向之发无不中乃于溪谷丛薄目所能见之地斯已奇矣而兹岳乐所中则隔谷幽洞并未见耽耽阚如之形于揣度无意闲馥焉深入不移时而殪猛兽则奇之最奇其称为神良有以也夫万乘之尊讵宜如孟克特库之流夸一夫之勇哉 【孟克喀尔沁蒙古人特库满洲今为内大臣皆能独搏猛兽如冯妇者】 而习武示度必资神器以效奇而惀快则是鎗也与兑戈和弓同为宗社法守不亦宜乎二十年定行围御营建黄幔城外为网城网城连帐百七十五架设旗门三南门建正白金龙纛二东门建镶黄金龙纛二西门建正黄金龙纛二周围建镶黄金龙三角旗共四十一守以上三旗护军去网城连帐十有二丈为外城连帐二百五十四架设旌门四南门一日建正蓝金飞虎纛二一日建镶蓝金飞虎纛二东门建镶白金飞虎纛二西门建镶红金飞虎纛二北门建正红金飞虎纛二周围东南面建正白西南面建正红东北面建镶黄西北面建正黄金飞虎方旗共六十守以下五旗护军去外连帐六十丈周围设警跸账房四十架每账房建护军旗各一东南正正蓝西南面镶蓝东北面镶白西北面镶红共四十以八旗护军专司警跸二十四年建济尔哈朗图行宫自波罗河屯入围场有二道东道由崖口西道由济尔哈朗图每岁行围多从崖口出入至是建行宫于济尔哈朗图二十七年复于济尔哈朗图之北建阿穆呼朗图行宫嗣后圣驾行围若从崖口入则回銮由济尔哈朗图若从济尔哈朗图入则回銮由崖口永以为例凡木兰行围仪具见大清会典及通礼
　　（臣）等谨按皇上绍承前烈岁举行围大典规制精详训肄整肃旧藩四十九旗及喀尔喀青海诸部分班随围绥辑备至西域荡平以来远藩如左右哈萨克东西布鲁特安集延布哈尔等率先朝觐岁月踵至土尔扈特部挈其部众越数万里而来归顺皆于热河围场抚辑觐宴一道同风无远弗届每遇行围之期上必躬御鎗矢自狍鹿豕免以至罴虎臣兽无不壹发洞中圣武丕昭纪载不能尽悉肄勤绍武巨典闳猷洵足垂训于万禩已
　　皇朝通志卷四十五
　　●皇朝通志卷四十六
　　礼略十一
　　○礼略十一
　　宾礼 
　　△宾礼 
　　（臣）等谨按郑樵通志宾礼一门惟列三恪二王后一条序山阳陈留零陵介国酅公之事规制庳陋不足垂为典礼我朝列圣加礼胜代至隆极渥超轶前古雍正元年世宗宪皇帝论朕近于圣祖仁皇帝所遗书笥中检得未经颁发谕旨以明太祖崛起布衣统一方夏经文纬武为汉唐宋诸君之所未及其后嗣亦未有如前代荒淫暴虐亡国之迹欲大廓成例访其支派一人量授官爵以奉春秋陈荐仍世袭之朕伏读之下仰见我圣祖仁皇帝天覆海涵深仁大度超轶万古远万百王朕思史纪东楼诗歌白马商周以来无不推恩前代后世类多疑忌以致历代之君宗祀殄绝朕仰礼圣祖如天之心远法隆古盛德之事谨将圣祖所遗谕旨颁发访求明太祖支派子姓一人量授爵秩俾之承袭以奉春秋祭飨大学士即会同廷臣详明妥议以副圣祖仁皇帝宽仁矜恤之至意旋遵奉议上明代后裔有镶白旗见任直隶正定府知府朱之琏乃明太祖第十三子代简王嫡派奉旨授为一等侯爵世袭授爵之后遣往江宁祭明太祖陵一次祭毕回京往昌平州祭明十三陵一次嗣后每年春秋二次致祭至于明陵所在列圣以来迭加修整防护乾隆五十年皇上亲幸长陵不惜百万帑金降旨诸陵皆如制修葺优礼前代旷典特颁诚无取于宾恪之虚文为也恭读御制新乐府二王后诗云三恪二王古有云受禅征伐说徒绝魏晋以降更以假不修实德修空文元之瀛国明崇礼虽加封爵未闻延至奕世享隆恩天命天聪肇东土顺治奄有中外建极尊然实取之流寇并非取之服国者岂于明之后裔有所惭德而当待以宾康熙有成命雍正举以遵遂求朱氏之裔赐以通侯俾世守其祀而弗湮则我祖宗兴灭继绝之意超往代讵如李唐周旋周武隋文之子孙煌煌圣谟昭示本朝成法垂训万古兹辑通志郑氏三恪二王后一条应从删去而明着大义于简端至宾礼之大者藩服朝贡之制郑志皆阙畧未载谨考周礼大行人掌宾客之礼仪九州岛以外谓之蕃国各以其贵宝为贽我国家声教暨讫四荒来宾徼外山海诸国典之礼部百余年来敕封燕赉诸典仪文详洽爰遵大清通礼之例辑为宾礼至漠南内扎萨克暨喀尔喀扎萨克青海西藏诸部暨西域回部外藩诸朝贡仪节载于会典理藩院编谨诠次大畧着于篇中以彰圣朝宾服无外之盛轨而百官士民相见之仪附载其畧于后
　　朝贡
　　凡四夷属国按期修职责遣其陪臣赍表文方物来朝京师贡使入境朝鲜以礼部通官二人迎于盛京凤凰城安南琉球缅甸暹罗荷兰苏禄南掌诸国贡道所经之省督抚遣佐贰杂职官一人迎于边界西洋以内务府司官及西洋人供职钦天监者各一人迎于广东皆给以邮符经过地方有司供其次舍廪饩车舟夫马沿途营汛递遣官军防护以达于京畿礼部豫行工部修饰馆舍备器用薪炭户部给粟米刍豆光禄寺给牲鱼酒浆蔬果之属既至提督会同四译馆鸿臆寺少卿饬属延按入馆以时稽其人众均其饮食贡使就馆翼日检其方物表文贡使暨从官各服本国朝服以竢礼部仪制司官设表案于堂上正中黎明馆卿朝服率贡使诣部由左角门入恭竢阶下之左正使奉表在前副使次之从官在后鸿胪寺赞跪贡使以下皆跪赞接表正使举表馆卿恭接以授礼部侍郎侍郎受表陈于案正中复位赞叩兴正使以下行三跪九叩礼兴序班引退馆卿率以出仪制司送表内阁竢命下礼部以方物分纳所司贡使上表讫恭遇大朝常期皇帝御太和殿百官行礼毕序班引贡使暨从官诣丹墀西班末赐坐赐茶如仪若不遇朝期礼部诹日奏请召见馆卿豫戒贡使及通事官习肄礼仪至日率贡使服其国公服通事补服诣宫门外祇竢皇帝御便殿领侍卫内大臣内大臣侍卫左右侍立如常仪礼部尚书一人蟒袍补服引贡使入通事随入至丹墀西行三跪九叩礼毕引由阶升至殿门外跪皇帝降旨慰问礼部尚书承传通事转谕贡使贡使对词通事译言礼部尚书代奏礼毕兴引自西阶降出引退如待以优礼是日皇帝御便殿侍卫如前议政大臣暨八旗大臣咸蟒袍补服入殿按翼侍立礼部尚书引贡使至丹墀西行三跪九叩礼兴引由阶升八殿右门立右翼大臣之末通事随八稍后立皇帝有旨赐坐领侍卫内大臣内大臣议政大臣八旗都统副都统礼部尚书就立位一叩序坐贡使跪叩坐乃赐茶尚茶进皇帝茶众跪叩侍卫徧授大臣及贡使茶咸跪受一叩坐饮毕跪叩如初皇帝降旨慰问贡使跪聆荅奏皆礼部尚书承传通事译言如前仪礼毕礼部尚书引贡使出至朝房承旨赐贡使尚方饮食讫馆卿率以退翼日黎明领赴午门外谢恩鸿胪寺传赞贡使行三跪九叩礼如仪退朝贡礼毕礼部疏请颁赐国王并燕赉使臣及其从官从人既得旨移诸司供备翼日所司陈赐物于午门外道左皮币布帛白金陈于案马陈于庭鞍辔具 【惟朝鲜贡使　　赐马　】 馆卿朝服率贡使暨从官各服其国朝服由东长安门天安门端门至西朝房前东面序立祗候礼部侍郎以下众官序立鸣赞赞齐班序班引贡使至西丹墀门以次序立北面东上赞行三跪九叩礼毕主客司官奉颁给国王赐物前授贡使贡使跪受转授从人乃以次颁贡使及从官从人赐物主客司捧授各跪受讫赞行三跪九叩礼兴引退馆卿率贡使及从官从人出赐宴于礼部如仪毕皆退事竣贡使将回国光禄寺备牲酒果蔬礼部侍郎一人诣馆舍筵燕如仪朝鲜南当仍以迎接官伴送出境安南琉球缅甸暹罗荷兰苏禄礼部奏遣司官一人伴送西洋以原迎官二人给邮符沿途供馆舍舟车饮食官军防护如初来礼至贡道所经省会赐燕司道一人主之仪与礼部燕同督抚大吏别遣官送出境自京伴送官以事竣复命于朝凡贡道朝鲜由凤凰城琉球由福建荷兰由广东后改由福建缅甸由云南安南山广西太平府西洋由广东暹罗由广东苏禄由福建南掌由云南凡贡期朝鲜每年进贡一次并圣节元旦冬至三大节为四贡同进琉球二年一次荷兰八年一次后改为五年一次安南三年一次后改为六年一次暹罗三年一次南掌五年一次后改为十年一次苏禄五年一次凡页物各将其国之土物非土产者勿进朝鲜安南琉球缅甸苏禄南当皆贡有常物西洋暹罗无常贡惟其所献或输内务府或人武备院或纳銮仪卫或留于盛京及边省各付所司备用有因事庆贺及谢恩加贡者廪饩赉予如常仪其方物则留充正贡之数凡从人朝鲜贡使从书状官一人大通官三人护贡二十四年有赏从役三十人无赏从役无常数琉球西洋暹罗苏禄贡舟无过三每舟人无过百赴京无过二十安南缅甸南掌入贡人无过百赴京无过二十其不赴京者留于边境边吏廪饩之竢使回至边率之归国
　　敕封外国
　　凡朝贡之国世子嗣位权摄国事遣其陪臣请命于朝礼部疏闻得旨报可工部制节内阁撰敕均送礼部礼部奏遣正副使各一人持节赍敕往封朝鲜封使以内大臣礼部满侍郎内阁满学士侍卫充服色仪从各从其品安南琉球以翰林院侍读侍讲编修检讨六科给事中礼部郎中员外郎主事内阁中书充特赐一品麒麟服仪从皆礼一品启行之日工部给龙旗御使牌伞兵部给乘传防护官军皆候于礼部大门内礼部仪制司官设案于堂上正中陈节于左陈敕于右尚书侍郎二人于案左右立仪制司官二人随其后均朝服封使朝服诣部至堂中跪仪制司官一人奉节一人奉敕各授尚书侍郎以授正副使皆恭接以兴出仪门外官军接奉加节衣负敕书乘马行旗使前导使者易征衣乘传偕行封使入所封国境其国边吏供备馆传夫马所经之地文武官出郊跪接如迎诏书之仪将及国嗣封国王遗其陪臣出郊迎接敕书劳使者饰馆舍供服于国门之外备龙亭香亭旗使鼓乐祗候于馆列屏于王殿上设案于正中前设香案均南向设国王受封位于香案南拜位于受封位之南设众官拜位于庭内东西皆北面赞礼二人位国王拜位之北引礼二人位赞礼之南引班四人位众官拜位之北皆东西面乐陈于门内仪使陈于庭中皆左右分列使者既及国迎接官迎至馆恭设节敕于龙亭内驰报国王王率其国陪臣朝服郊迎迎接官以龙亭行香亭旗仗鼓乐前导使者乘马从国王以下咸硊候过兴随入国门至府龙亭入中门升阶陈于正中使者及阶下马从升执事者脱节衣奉节授正使前行奉敕授副使随行入殿使者陈节敕于中案皆退立案东宣读官列于使者之后引礼引国王就拜位北面引班引众官均就拜位北面立赞礼赞跪国王率陪臣皆跪赞叩兴国王以下行三跪九叩礼兴国王进至受封位前赞礼赞跪国王跪副使进奉敕书付宣读官西面展读讫以敕书授国王国王祗受转授从官跪接以兴副使复位国王三叩兴退至拜位前复行三跪九叩礼兴率其陪臣出竢门外正使奉节诣龙亭执事者加节衣陈于亭舁出使者随出国王以下跪送使者以节诣馆国王乃易常服适馆劳使者揖让行礼毕退飨燕致饔饩如仪及归率其陪臣跪送节于国门外如初迎礼使者回朝以事竣复命还节并赐服于所司使者既还朝王乃修表文具方物遣其陪臣诣阙谢恩廪余燕赉均如常朝贡之仪若外夷归诚初奉朝命者礼部奏请命正副使持节赍敕印往封仪与前同若荒远阻绝之区以敕书授来使赍回仪制司官设案于午门外甬道上正中陈敕尚书一人立案左仪制司官随其后鸿胪寺鸣赞二人立甬道左右均朝服馆卿率来使朝服人至西丹墀内祗竢鸣赞赞授敕序班诣案前北面赞跪来使跪仪制司官一人奉敕授尚书以授来使来使恭接授从官兴退诣丹墀之西赞行三跪九叩礼毕乃恭赍回国以授其国王遣使诣阙谢恩如仪
　　科尔泌等扎萨克朝贡
　　国家肇基东土威德远播漠南蒙古诸部落或谊属戚畹或着有动绩或率先归附咸奉其土地人民比于内臣设官分职与内八旗无异每岁分班朝觐修贡唯谨秋月扈从行围各依班次朝见燕飨赐予舍馆饔饩之礼成典维昭咸隶于理藩院王会司详见大清会典其贡道科尔沁扎赖特杜尔伯特郭尔罗斯由山海关土默特喀喇沁敖汉奈曼扎鲁特阿噜科尔沁翁牛特喀尔喀左翼由喜峯口鸟朱穆沁巴林阿霸垓蒿齐忒阿霸哈纳尔克什克胜由独石口四子部落苏尼特毛明安喀尔喀右翼由张家口吴喇忒归化城土默特鄂尔多斯由杀虎口来朝班次分为三班周而复始岁以十二月十有五日后二十五日前咸集王以下均行三跪九叩礼奉制书亦如之亲王郡王贝勒贝子公在宗室亲王郡王贝勒贝子公之下一二等台吉在内大臣之下其次为子又其次为三等台吉又其次为都统又其次为四等台吉又其次为副都统又其次为参领佐领其男以下云骑尉以上各依品级序班凡贡物每旗进羊一羫乳酒一埕以岁除日新正十四日十五日各赐燕一次余日五旗王府各设燕一次自王贝勒以下至长史护卫等官咸与焉凡赏赉廪给牧刍路费均有常制
　　喀尔喀青海西藏朝贡
　　国初蒙古北部喀尔喀三汗同时纳页厥后朔漠荡平庇我宇下与漠南诸部落等承平以来怀柔益远北逾瀚海西绝羌荒青海厄鲁特西藏准噶尔之地咸入版图朝贡皆有常制其贡道喀尔喀四部厄鲁特土尔扈特由张家口独石口喜峯口青海由西宁西藏由四川之打箭炉喀尔喀等朝觐分为四班青海亦分为四班贡期各如其朝觐之班西藏则间岁一贡附达赖喇嘛以进贡物喀尔喀厄鲁特以驼马汤羊土尔扈特青海以藏香氆氇西藏有佛像金经银塔五色帕八吉祥之属朝觐燕飨赏赉余廪牧刍与漠南内扎萨克诸部落同
　　西域外藩朝贡
　　我皇上圣武丕昭既平定准噶尔凡天山以南回部素为准夷所覊属者如解倒悬归仁恐后厥后逆回负恩构乱天戈所指臣服弥远版图所隶拓地二万余里今自嘉峪关而外旧部若哈密若辟展吐鲁番新疆若哈喇沙尔若库车若沙雅尔若赛喇木若拜若阿克苏若乌什若喀什噶尔若叶尔羌若和阗碁布星罗同属内地至土尔扈特远隔俄罗斯境感慕皇上挈其部属三万余众越数万里之远诚心归顺皇上抚绥安集俾恬居乐业等于内土齐民于是四卫拉特咸依化宇分班朝贡职有成规乃至伊犁以外葱岭以西鳞集仰流而至者远抵西海则有若哈萨克左右部布鲁特东西部安集延玛尔喀朗霍罕那木千塔什干巴达克山博罗尔爱乌罕奇齐玉斯谔尔根齐诸部落皆重译输诚遣使朝贡列为西域之外藩各以其输竢来京之先后召见赏赉或赐宴于瀛台或赐宴于热河行宫俾得与观灯火与观大阅各授以敕书遣贡使赍表回国其贡期或间年或三年无常期其贡物罽刀马匹各以其国之所有宾服之盛远讫汜蒙猗欤盛已
　　相见仪
　　国初定王公以下内外职官士民相见之仪其目曰宗室外藩亲王相见曰宗室外藩郡王相见曰宗室外藩贝勒相见曰宗室外藩贝子公相见曰京官敌体相见曰在京属官见长官曰国学师弟子相见曰直省官敌体相见曰宜省文官见长官曰直省武职见长官曰直省官见学政盐政曰京府官属相目曰直省文武官相见曰直省满汉官相见曰直省学校师弟子相见曰宾友相见曰受业弟子见师长曰卑幼见尊长辨等威慎礼度各有恒式其仪并见大清通礼
　　皇朝通志卷四十六
　　●皇朝通志卷四十七 
　　礼略十二 
　　○礼略十二 
　　凶礼 
　　△凶礼 
　　（臣）等谨按郑樵通志凶礼门列大丧及山陵制至朋友相为服诸目内如天子吊大臣服天子为大臣及诸亲举哀诸侯及公卿大夫为天子服皇太后长公主及三夫人以下为天子服杖四条皆综括于典礼中初不必另述为条目至如挽歌秀孝为举将服郡县吏为守令服师弟子相为服朋友相为服五条皆因时设义不必垂为定制兹谨畧诸目惟述本朝典制之大者载于篇中恭惟我朝以纯孝治天下列圣列后大事定行三年之丧一切礼仪斟酌古今慎重赅备历稽古昔未有若斯之尽礼尽哀者谨依会典通礼所载序列圣大丧仪列后大丧仪而皇贵妃以下丧仪皇子以下丧仪以次序列至服制之设通行于天下者诚为尽伦尽制经常不易之恒典谨附着于篇末以昭成法焉
　　列圣大丧仪
　　凡列圣大丧初丧嗣皇帝就主丧位冠去纬哭踊宫中自皇后以下咸摘耳环去首饰届时恭奉梓宫奉安于宫中正殿设几筵建丹旐于宫门之左陈法驾卤簿于宫门之外至太和门外特简王公大臣恭理丧仪既敛乃奠王公以下民公侯伯子男以上二品官于干清门外三品以下文武有顶带官于景运门外皇后妃嫔宫人公主皇子皇孙福晋及近支王公福晋夫人于几筵殿内诸王公福晋夫人郡主县君以上二品夫人于丹墀右三品淑人以下于隆宗门外齐集哭临皆男摘冠纬女去首饰奠献时皆随行礼举哀毕各退皇帝成服截发辫居倚庐皇子皇孙随成服截发辫居宫中别室王公百官宗室觉罗咸成服截发辫旗员居阙左门外汉员于各官署皇后率妃嫔等成服翦发皇子皇孙福晋随成服翦发诸王福晋命妇及内府三旗官员护军等妻咸成服翦发皇帝行三年丧礼百日内上谕用蓝笔百日后素服御门听政郊坛大祀祭服行礼诣几筵前仍丧服诸皇子皇孙及恭理丧仪王公大臣殡宫守卫执事各官百日除服羣臣二十七日除服咸百日薙发奏疏文移二十七日内皆用蓝印京朝官二十七月不作乐期年不嫁娶在京军民人等二十七日素服百日不作乐一月不嫁娶颁遗诏于天下直省官期年不作乐百日不嫁娶不薙发军民去冠纬素服二十七日百日不作乐一月不嫁娶成服后朝晡日中三设奠朝夕奠设法驾卤簿三日后至一月设銮驾卤簿每奠王公百官咸齐集质明皇上出倚庐诣几筵前东立西向举哀乃启宫门恭理丧仪王大臣及执事官率尚茶尚膳举茶膳由中门中路进至几筵前尚茶跪进茶内外齐集众咸跪皇帝亲举茶恭奠于茶几行一拜礼众皆随行礼尚茶彻茶众皆与次尚膳进膳皇帝亲上食毕执事官进奠几于正中皇帝诣几前跪进爵王大臣跪进爵皇帝祭酒三爵每祭行一拜礼众皆随行礼兴乃彻馔出阖门众哀止皇帝还倚庐众皆退午奠晡奠仪同诹日行殷奠礼王公百官公主福晋命妇咸齐集所司陈设皇帝诣几筵前视馔上食举哀读祝官奉祭文至阈外正中北面跪礼部堂官二人跪展祭文进奠几皇帝于几前跪众于齐集处跪哀暂止读文毕仍复于案退众举哀乃进爵皇帝祭酒三爵每祭行一拜礼众随行礼举哀毕彻俎豆读祝官奉祭文礼部堂官前引侍臣奉冠服自殿陛内大臣十人前引恭送燎所皇帝举哀随行诣燎所内大臣侍卫扈从齐集王公百官咸从皇帝于燎所祭酒三爵行礼举哀众随举哀行礼毕皇帝还倚庐乃焚冠服楮帛众各退诹日而殡先期以奉移梓宫祗告几筵行启奠礼礼仪与殿奠同至日奉移梓官于殡宫豫为大升轝于景运门外届时皇帝诣几筵举哀执事官进奠几皇帝祭酒三爵恭理丧仪王公大臣銮仪卫工部堂官率校尉恭进小轝奉梓宫出登大升轝礼部尚书祭轝焚楮帛内大臣祭所经门桥皆三祭酒每祭行一叩礼焚楮帛皇帝步送王公百官各以次随行皇后率妃嫔等先诣殡殿后左旁恭竢灵驾至行奉安礼皇帝祭酒举哀众随行礼举哀毕焚楮帛丹旐各退以侧殿为苫次二十七日后还居倚庐行初祭礼设去驾卤簿于殡宫大门外陈设毕皇帝亲诣上食祭酒如刖仪翼日绎祭遣官行礼如仪行大祭礼与初祭仪同翼日绎祭如仪周月读文致祭与启奠同王公九卿及文武官承旨恭拟尊谥庙号进呈御览敕所部制玉册宝香册宝绢册宝诹吉恭行上尊谥礼前斯遣宫祗告天地太庙后殿奉先殿社稷至日设卤簿于殡宫大门外陈设毕皇帝素服御太和门恭阅册宝毕行一跪三拜礼退立东旁大学士诣案前一跪三叩恭奉册宝降阶陈于各黄亭跪叩如前校尉舁亭御仗黄盖前导王以下入八分公以上齐集协和门外册宝亭至候过随行皇帝还宫易丧服豫诣殡宫侧殿祇竢赞引太常卿二人恭导皇帝由左门入赞奏就位皇帝就位立赞跪拜兴皇帝率羣臣行三跪九拜礼兴奏跪皇帝率羣臣跪期仪奏进册大学士诣案奉册跪献于左皇帝受册拱举授礼部堂官跪接兴奉安于案三叩退进宝由右仪亦如之乃宣册宣宝皇帝率羣臣行三跪九叩礼乃奠帛读祝三献爵如仪礼成恭奉祝帛绢册绢宝送燎所由中道出皇帝转立拜位旁西向候过复候燎半奏礼成皇帝还宫众皆退翼日颁诏天下百日奠献仪与初祭同既卜葬吉奉移山陵前期遣官祗告天地太庙社稷前奉移一日行祖奠礼仪与启奠同祭毕焚銮驾卤簿至日执事官陈大升轝于殡宫门大门外设册宝亭于阶下皇帝诣梓宫前举哀祭酒三爵众随行礼毕皇帝先至大门东旁立竢奉移梓宫出跪候过步随行梓宫登大升轝礼部尚书祭轝三祭酒行三叩礼毕焚楮帛灵驾发册宝亭及骑驾卤簿咸前列沿途分站豫设芦殿缭以黄幔城皇帝步送至郊皇太后以下亦先往祇竢王公大臣官员侍卫内监等随轝所过门桥遣内大臣祭酒焚楮帛灵驾将至宿次皇帝率王公百官举哀跪迎灵驾安奉于芦殿乃行晡奠如仪奠毕皇帝还行宫众皆退翼日未爽行朝奠如仪皇帝跪送启行步送里外仍先诣宿次如仪
　　（臣）等谨按孝圣宪皇后大丧皇上恭奉梓宫至泰东陵路经泰陵之东清晨皇上先展谒泰陵次诣泰东陵阅视工程毕豫至泰陵分路处候梓宫至暂停皇上于道旁躬代向泰陵展叩行礼毕再奉启行先是会典未有此礼礼臣亦未经议及皇上孝思隆笃礼以义起垂为万世法守因敕部载入会典通行至陵日守陵贝勒公大臣官员咸于十里外举哀跪迎灵驾至隆恩外降大升轝安奉梓宫于隆恩殿皇帝祭酒三爵众随行礼举哀是日遣官祭告各陵寝并祭后土皇陵山神翼日行飨奠礼仪如祖奠
　　（臣）等谨按飨奠之礼旧称遣奠载于会典
　　乾隆四十二年皇上恭奉孝圣宪皇后山陵之礼奉谕遣字义涉轻忽称用殊不安于心因命儒臣稽所自昉大学士等覆奏遣奠之称礼经并无明文惟见于孔颎达士丧礼疏唐以后相沿用之盖颎达第用仪礼葬日将行苞牲体之车名为遣车遂取遣字为奠名牵合无当复考仪礼将行之祭彻巾苞牲郑康成注云象既飨而归宾俎也又礼记杂记云大飨既飨卷三牲之俎归于宾馆所以为哀也郑注云既飨归宾俎言孝子哀亲之去也是将行之祭原用飨礼旧称遣奠似不若作飨奠为长既与郑注相合称名亦理得心安并请敕部更正从之谨识于此以着飨奠称名之所自始焉大葬前期行迁奠礼仪如飨奠恭理丧仪王大臣等率夫校进小轝奉移梓宫于宝城前芦殿恭奉梓宫登龙輴进馔筵皇帝祭酒三爵众随行礼举哀毕驾还行宫众皆退至日皇上诣梓官前祭酒届吉时恭移龙輴自隧道入地宫安奉宝床设香册宝于左右几遂掩闭元宫皇帝于方城前举哀祭酒行礼毕卒哭出至幄次易吉服王公百官咸采服礼部堂官奏请皇帝诣隆恩殿行题主礼皇帝入殿左门就拜位立大臣一人启椟奉礼主设于题主案大学士二人朝服诣案东行一跪三叩礼兴就位西向恭题礼主毕大臣奉主安于宝座三叩退乃行虞祭礼皇帝就拜位王公百官各就拜位上香奠帛读祝三献爵送燎均如仪礼成銮仪卫堂官率校尉舁黄舆设阶上正中南向太常卿跪奏恭请礼位升祔太庙皇帝诣宝座前行一跪三拜礼恭奉礼主奉安黄舆内行一跪三拜礼兴内大臣十人大学士礼部堂官导引启行皇帝率王以下各官于大门外跪候过先诣涂次黄幄祇竢沿途朝夕奠皇帝亲诣上香行三跪九拜礼还京升祔太庙期年小祥读文致祭张黄幄于皇陵方城前陈俎豆列馔筵于祭台左右皇帝丧服诣黄幄内奠献随往之王公百官咸于陵寝门外随行礼举哀与前祖奠同再期大祥仪与期年同二十七月行除服礼皇帝丧服于皇陵方城前行奠献礼仪与百日奠献同祭毕除服三周行礼仪同再期
　　列后大丧仪
　　凡列后大丧圣子皇帝主丧仪初丧恭奉梓宫奉安于宫中正殿设几筵建丹旐于宫门外之右陈仪驾于宫门外皇帝成服翦发辫诸王福晋为子妇者皆成服翦发皇太后宫中女侍内监皆成服翦发截发辫既敛王以下及婣戚于宫门外三品官以下于外门之外福晋以下及婣戚妇女于丹墀右三品淑人以下于宫门外齐集举哀奏疏文移十五日用蓝印颁遗诏于天下内外各官二十七日除服百日不作乐不嫁娶军民二十七日不作乐不嫁娶皆百日薙发朝晡日中之奠进茶膳以女官恭理丧仪王公大臣内务府总管率之内监转进于皇帝亲奠殿奠既彻馔女官奉冠服诣燎所福晋命妇内府妇女皆从钦命公主福晋或婣戚大臣夫人一人于燎所祭酒行礼将葬随行有女侍及内府妇女余皆如列圣丧仪凡皇后大丧皇帝主丧仪初丧皇帝冠去纬辍朝皇子去冠服哭踊宫中自妃嫔以下咸摘耳环首饰届时奉安梓宫于宫中正殿设几筵建丹旐于宫门外之右陈仪驾于宫门之外特简王公大臣恭理丧仪既敛乃奠皇帝成服皇子福晋以下咸成服皇帝缟素十三日而除两月后御门听政郊坛大祀祭服行礼亲临几筵前素服视奠恭遇皇太后皇帝躬诣几筵皇太后乘舆由中门中道至檐下降舆皇帝乘舆由中门中道至阶上降舆皇子丧服百日余日素服诣几筵前仍丧服皇子福晋亦如之皇孙恭理丧仪王公大臣及殡宫守卫执事各官及婣戚百日除服羣臣二十七日除服皆百日薙发十三日内各衙门文移用蓝印奏本用朱印内外官员二十七日不作乐不嫁娶皆百日薙发 【外省以　丧日起算不以　　诏到日起算】 军民素服七日不作乐不嫁娶成服后朝晡日中三设奠皇子出苦次诣几筵前西向举哀行礼如仪诹日行殷奠礼皇帝亲临上食毕读祝官奉祭文至阈外正中跪皇子众皆跪哀暂止读文毕执事进奠几皇帝旁坐祭酒三爵每祭皇子行一叩礼众随行礼如仪诹日而殡先期以奉移告几筵行启奠礼与殷奠同至日奉移梓宫于殡宫皇帝亲临祭酒三爵灵马驾至殡殿行奉安礼设几筵陈册宝皇子祭酒众随行礼如仪行初祭礼翼日绎祭如仪行大祭礼翼日绎祭仪同周月奠献仪与启奠同承旨恭拟谥号敕正部制册宝诹吉行册谥礼前期遣官祇告太庙后殿奉先殿至日陈设皇帝素服诣太和门升座阅用宝毕皇帝还宫正副使恭奉册宝诣殡宫宣册宣宝毕陈于几筵左右皇子上香奠帛读祝三献爵如仪礼成正副使复命翼日颁诏天下百日奠献仪同初祭既卜葬吉奉移前三日遣官祇告天地大庙社稷奉移前期一日行祖奠礼仪与启奠同至日皇帝亲诣梓宫前祭酒三爵不往送祭酒时皇子行礼众随行礼毕灵驾发册宝亭及仪驾咸前列沿途分站豫设芦殿缭以黄幔城皇子王公以下随行灵驾至宿次奉安芦殿乃行晡奠如仪翼日昧爽行朝奠如仪至陵寝安奉梓宫于飨殿皇子祭酒三爵众随行礼举哀是日遣官祭告各陵寝并祭后土皇陵山神翼日行飨奠礼仪如初茵先葬一日行迁奠礼仪如飨奠至时恭奉梓宫于宝城前芦殿皇子三祭酒至日皇子诣梓宫前祭酒恭移龙輴自队道入地宫安奉宝床设香册宝于左右几遂掩闭元宫皇子祭酒举哀乃卒哭各退行题主礼既陈设大学士三人朝服行一跪三叩礼兴恭题神主礼毕乃行虞祭礼如仪礼成恭奉神主奉安黄舆导引启行沿途仍朝夕奠竢还京时升祔如距大葬之期尚远乃于殡宫东庑制神主钦命大学士二人至几筵前行题主礼期年小祥读文致祭礼仪与初奠同再期大祥仪与期年同二十七月行除服礼皇子丧服奠献与百日礼同祭毕除服三周行礼仪同再期
　　皇贵妃以下丧仪
　　凡皇贵妃丧礼初薨皇帝辍朝五日素服十日若殡期逾十日及殡而止命所出皇子公主持服如仪内阔拟谥号候钦定诹日行册谥礼如仪凡贵妃丧礼皇帝辍朝五日妃丧礼皇帝辍朝三日嫔丧礼皇帝辍朝二日余礼节并如仪凡皇祖皇考妃嫔薨各按封号以治丧追封者视所追封之号治丧皆如仪
　　皇子以下丧仪
　　凡皇子丧礼未分封之皇子薨逝适长者皇帝辍朝五日已生子者皇子福晋及所生皇孙并成服如仪如奉旨追封择吉行追封礼毕册宝宣读如仪凡亲王薨丧闻皇帝辍朝三日有特恩亲临者于子率合属官员跪迎于大门外设御座于左有司设奠几皇帝坐祭酒三爵举哀毕驾兴王子率属跪送如初迎仪王子以下府属官本支诸王以下应有服者皆成服谕祭二次赐谥如仪世子薨丧闻皇帝辍朝二日赐谥赐给初祭大祭羊酒如仪郡王薨丧闻皇帝辍朝二日贝勒薨皇帝辍朝一日及贝子以下镇国公辅国公皆赐谥赐给羊酒如仪民公以下兵民以上居丧二十七月内不燕会不鼓乐不娶妻纳妾门户不换旧符
　　服制
　　凡服制有五曰斩衰三年日齐衰杖期不杖期五月三月曰大功九月曰小功五月曰缌麻三月服之差等有八曰斩衰三年者子为父母子之妻同子为继母 【父之后妻】 慈母 【谓妾子无母父命他妾养之者】 养母 【自幼过房与人者】 子之妻同庶子为适母为所生母庶子之妻同为人后者为所后父母为人后者之妻同女在室为父母巳嫁被出而返在家者同适孙为祖父母及高曾祖父母承重适孙之妻同 【为人后者承重同】 妻为夫妾为家长同曰齐衰杖期者适子众子为庶母 【谓父妾有子者】 适子众子之妻同子为嫁母 【谓亲生母父殁而改嫁者】 子为出母 【谓亲生母父在而被出者】 夫为妻 【父母在不杖】 适孙祖在为祖母承重曰齐衰不杖期者祖为适孙父母为适长子及众子父母为适长子之妻父母为女在室者父母为子为人后者继母为长子众子子为改嫁继母 【谓父殁继母改嫁而从之者】 从子为伯叔父母及姑在室者为己之亲兄弟及姊妹在室者为亲兄弟之子及女在室者孙为祖父母孙女为祖父母虽适人不降庶孙为生祖母 【慈母养母孙同】 女出嫁为父母为人后者为其本生父母 【仕者解任士子辍考丁忧一年】 女在室及虽适人而无夫与子者为其兄弟姊妹及兄弟之子兄弟之女在室者女适人为兄弟之为父后者妇为夫亲兄弟之子及女在室者妾为家长之父母妾为家长之正妻妾为家长之长子众子与其所生子为同居继父两无大功以上亲者曰齐衰五月者为曾祖父母女孙虽适人不降曰齐衰三月者为高祖父母女孙虽适人不降为继父先同居今不同取者 【自来不同居者无服】 为同取继父两有大功以上亲者曰大功九月者祖为众孙及孙女在室者祖母为适孙众孙及孙女在室者生祖母为庶孙 【慈养祖母同】 父母为众子妇及女之巳嫁者 【慈母养母为其子妇同】 伯叔父母为从子妇及兄弟之女己嫁者为人后者为其兄弟及姑姊妹在室者夫为人后其妇为夫本生父母为己之同堂兄弟及姊妹在室者为姑及姊妹之巳嫁者为兄弟之子为人后者女出嫁为本宗伯叔父母及兄弟与兄弟之子为姑姊妹及兄弟之女在室者妇为夫之祖父母为夫之伯叔父母曰小功五月者为伯叔祖父母 【谓祖之亲兄弟】 为同堂伯叔父母 【谓父之堂兄弟】 为同堂姊妹之出嫁者为再从兄弟及再从姊妹在室者为同堂兄弟之子及女在室者为祖姑之在室者 【谓祖之亲姊妹】 为堂姑之在室者 【谓父之同堂姊妹】 为兄弟为妻祖为适孙之妇为兄弟之孙及兄弟之孙女在室者为外祖父母为母之兄弟姊妹为姊妹之子及女之在室者为人后者为其姑及姊妹之巳嫁者妇为夫兄弟之孙及孙女在室者妇为夫之姑及夫之姊妹 【在室出嫁同】 妇为夫之兄弟及夫兄弟之妻妇为夫同堂兄弟之子及女之在室者女出嫁为本宗姊妹之出嫁者为本宗堂兄弟及堂姊妹之在室者曰缌麻三月者祖为众孙妇曾祖父母为曾孙曾孙女高祖父母为元孙元孙女祖母为适孙众孙妇为乳母为曾伯叔父母为族伯叔祖父母为族伯叔父母为族兄弟及族姊妹在室者为曾祖姑在室者为族祖姑及族姑在室者为兄弟之曾孙及曾孙女在室者为兄弟之孙女出嫁者为同堂兄弟之孙及孙女在室者为再从兄弟之子及女在室者为祖姑 【谓祖之亲姊妹】 及堂姑 【谓父之堂姊妹】 及己之再从姊妹出嫁者为同堂兄弟之女出嫁者为父姊妹之子为母兄弟之子为母姊妹之子为妻之父母为壻为外孙及外孙女为兄弟孙之妻为同堂兄弟子之妻为同堂兄弟之妻妇为夫高曾祖父母为夫之伯叔祖父母及夫之祖姑在室者为夫之堂伯叔父母为夫之堂姑在室者为夫之同堂兄弟及同堂兄弟之妻夫之同堂姊妹 【在室出嫁同】 为夫之再从兄弟之子及女在室者为夫同堂兄弟之女出嫁者为夫同堂兄弟子之妻为夫同堂兄弟之孙及孙女在室者为夫兄弟孙之妻为夫兄弟之孙女出嫁者为夫兄弟之曾孙及曾孙女之在室者女出嫁为本宗伯叔祖父母及祖姑在室者为本宗同堂伯叔父母及堂姑在室者为本宗堂姊妹之出嫁者为本宗堂兄弟之子及女在室者
　　皇朝通志卷四十七
《清朝通志》　谥略凡八卷（048～055）/一百二十六卷　（清）高宗 敕撰 
　　●皇朝通志卷四十八 
　　谥略一 
　　○谥略一 
　　（臣）等谨按谥法始于成周厯代因之各有增损郑樵作谥畧列为二百有十品前后系以诸论考核綦详臣等恭读御制咏谥法诗案语嘉许郑樵成周初无恶谥之论圣训煌煌昭如日月洵千古谥法之折衷也伏考前代议谥多委太常博士诸臣定之往往失当未有如本朝谥典之悉禀上裁斟酌尽善者洪惟列祖列宗圣德神功列后徽音令德昭融显懿卓跞前古书之史册允矣熙鸿号于万年至若诸王贝勒及内外大臣之例得请者礼臣先以应否子谥奏俟得旨后阁臣拟以四字恭候钦定迥非前代议谥议驳聚讼纠纷者比又有以文臣品学而追谥者有以监司守令尽节而获谥者又如改正前史之失追谥胜国之君皆为特典我世祖章皇帝定鼎之初即下所司定明季甲申诸臣之谥皇上表彰忠烈复特颁谕旨于故明殉节诸臣分析褒奖赐以令谥尤为从古未有之旷典臣等敬谨纂辑谥畧八卷用备考稽昭掌故焉
　　列圣尊谥 
　　△列圣尊谥 
　　肇祖原皇帝
　　兴祖直皇帝
　　景祖翼皇帝
　　显祖宣皇帝 【俱顺治五年十一月追尊恭上】 
　　崇德元年四月丙戌太宗文皇帝率诸贝勒大臣诣太庙追尊始祖为泽王高祖为庆王曾祖为昌王祖为福王
　　顺治五年十一月戊辰以奉四祖入庙世祖章皇帝亲诣太庙追尊为肇祖原皇帝兴祖直皇帝景祖翼皇帝显祖宣皇帝恭上册宝
　　太祖承天广运圣德神功肇纪立极仁孝睿武端毅钦安弘文定业高皇帝 【乾隆元年三月恭加上】 
　　崇德元年四月丙戌太宗文皇帝率诸贝勒大臣诣太庙恭上覆育列国英明皇帝尊谥曰承天广运圣德神功肇纪立极仁孝武皇帝庙号太祖康熙元年四月丙辰恭加上尊谥曰太祖承天广运圣德神功肇纪立极仁孝睿武弘文定业高皇帝雍正元年八月己酉恭加上端毅二字乾隆元年三月乙巳恭加上钦安二字
  </div>
  <div class="pagination">
   <a href="清朝通志_page53.html">
    上一页
   </a>
   <span>
    ...
   </span>
   <a href="清朝通志_page49.html">
    49
   </a>
   <a href="清朝通志_page50.html">
    50
   </a>
   <a href="清朝通志_page51.html">
    51
   </a>
   <a href="清朝通志_page52.html">
    52
   </a>
   <a href="清朝通志_page53.html">
    53
   </a>
   <span class="current-page">
    54
   </span>
   <a href="清朝通志_page55.html">
    55
   </a>
   <a href="清朝通志_page56.html">
    56
   </a>
   <a href="清朝通志_page57.html">
    57
   </a>
   <a href="清朝通志_page58.html">
    58
   </a>
   <a href="清朝通志_page59.html">
    59
   </a>
   <span>
    ...
   </span>
   <a href="清朝通志_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
