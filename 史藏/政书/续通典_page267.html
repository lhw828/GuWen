<!DOCTYPE html>
<html>
<head>
    <meta charset="UTF-8">
    <title>续通典 - 第 267 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 267 页/共 410 页</h1>
    <div class="content">　　四年四月四川按察司奏四川军民健讼往往诬词封奏自宣德元年以来鞫问二百余事大半涉虚盖诬人死罪得罪甚轻因此恣肆冒犯请严禁约果有机密重事许实封进呈若私事须论诉者必自下而上陈告擅动实封者令法司究治从之 【具刑制篇】 是年五月山西按察司张政奏乞敕法司凡词讼有原告逃者其被告皆即放遣俟获原告取至对理庶奸顽知畏良善获安帝曰此皇祖定制也恐在外诸司未之行其即申明着为例 【具刑制篇】

　　五年广西按察司佥事王恺奏言近例在外诸司吏典犯笞杖罪俱赎钞改拨奸猾之徒必有就易避难乘混作獘者请敕法司会议法司议奏请凡照刷诸司文奏事天迟错若漏报卷籍官吏应公私笞罪及公杖罪皆依律决罚还职役如钱粮埋没刑名违枉有所规避者仍依律照例发遣从之

　　六年二月都察院奏枣强县典史周宗本挟私杖杀皁隶合依故勘平人致死律监察御史任祖寿听其许马一匹论以因公行罚徒罪祖寿合依听许财物而事枉者律应徒以风宪加二等应流帝命如律罪之

　　英宗正统三年十一月民有收义女为妄者法司论奸大理寺评事王亮奏请行勘原卖与谋合人果系义女罪之如律若通房使女收为妄而立约明白两相愿者不治罪不离异从之着为令

　　四年巡按直隶监察御史罗绮奏各处理刑官多不谙刑名止溤吏胥照提多人动经数年未得结绝甚至情轻作重情重作轻以致词讼竞起且如寿州卫军毛神保告百户召鼎克落月粮反被鞭笞续赴通政司伸理递回本卫官嗔恨愈深问拟白昼抢夺伤人斩罪监候待决臣将文案详观及按行察访始知绝无抢夺之情止是怀挟前仇陷之以死神保已从轻出之鼎等正当究问以警其余幸蒙赦宥恐各衙门理刑官亦有不公其心不察其情不明其法未免有偏枉之獘今后理刑官务于在京法司历事监生中精选其谙晓刑名者授之庶使人无冤抑帝命部议行之八月御史陈祚言法司论狱多违定律专务刻深如户部侍郎吴玺举淫行主事吴軏宜坐贡举非其人罪乃加以奏事有规避律斩及軏自经死狱官卒之罪明有递减科乃概杖之夫原情以定律祖宗防范至周而法司乃抑轻从重至此非所以广圣朝之仁厚也今后有妄援重律者请加以罪从之 【具刑制篇】 是年御史唐慎奏近奉诏令内外系囚具状以闻今在京悉承圣断恐在外所司奉行未至或被挟仇妄指或因权势诬告或争占田土分异财产妄作反叛强盗或将死尸作谋杀诬人或官司挟仇故入重罪设有申诉或因前官鞫成罔究虚实或原问官偏执同僚互生嫌疑弗为之辨其闲岂无含冤而死者乞敕各处巡按御史会都布按三司及宜隶府卫正官将见系重囚俱如京例审录以闻从之

　　五年二月刑部尚书魏源等集议凡罪囚无力赎罪者沿海边卫旗军舍余照旧例的决还役随住陕西民杂犯死罪文职官吏知印承差赃罪满贯照例发庄浪等卫安远等递运所充军摆站其余各处军职旗军舍余笞杖的决杂犯死罪五年流罪四年徒罪照徒罪限福建浙江山东发本处沿边广东发广西沿边江西南宜隶发浙江金山卫沿海北直隶河南发宣府俱送总兵官处定拨卫所立功备御哨瞭满日发回卫所还职着役民人阴阳人等俱发附近冲要去处摆站十月刑部言旧例军丁力士犯盗者皆戌边比者照从律断但令输作复役以是人轻于犯盗请复旧例庶使知惧从之十一月三法司言洪武定律时钞贵物贱所以枉法赃至百二十贯免绞充军今钞贱物贵若以物估钞至百二十贯枉法赃俱发充军轻重失伦今后文职官吏人等爱枉法赃比律该绞者估钞久百贯之上俱发北方边卫充军其受赃不及前数者视见行例发落从之

　　六年陕西布政使郭坚言律载府州县官有犯所辖上司不得擅自句问止许开具所犯奏闻其仓场库局阴阳医学闸坝驿递等衙门官犯罪俱不该载所以各处此等有犯闲有径行句问又有其奏提问所行不一请敕法司议刑部尚书魏源会议宜从布政司问给事中廖庄言律载在外五品以上官犯奏闻请旨六品以下听分巡御史按察司并分司取问臣窃以为仓场库局律虽不载其曰六品以下则此等官员亦载其中而布政司不得擅问明矣盖仓库等衙门实为布政所属或一时干办不及逢迎失意径被取问则此等官员难以自立矣他日又岂无奏巡检司与学官律不该载者亦乞照比例者乎帝从之是年刑部侍郎何文渊上言窃盗初犯再犯俱刺字三犯者绞今又立牌额是于律外加罪实伤治 【具刑制篇】

　　七年行人司行人尚褫言旗校缉事不可尽信闲有用心邪枉者或为他人报仇或以私怨诬陷平人缉事未能尽实请自今旗校缉事务见实证然后坐罪如或不实所缉者量重以其半坐之庶不致乘隙报怨滥及无辜帝从之

　　八年大理寺言律载窃盗初犯刺右臂再犯刺左臂三犯绞今窃盗遇赦再犯者咸坐以初犯或仍刺右臂或不刺请定为例章下三法司议刺右遇赦再犯者刺左刺左遇赦又犯者不刺立案赦后三犯者绞帝命遇赦再犯者不论赦 【具刑制篇】

　　九年湖广长沙府攸县知县吴贵奏长沙卫军肆暴乡曲诬告卫所其管卫所者往往不谙法律径委军职仍势迫府县百计索贿民不胜虐乞敕禁约事下刑部议谓军职不得理人命有成令第久未申明请如贵奏榜谕帝从之

　　十年巡抚史濡言云南诸狱呈详既于御史复于参赞军务侍郎复于镇守太监各持一说殊无定论乞廷臣会议于是三法司议咸谓审刑名于御史此定律余官无着令帝从之

　　十一年大理寺评事孙镛上言重囚称冤未及详谳原鞫者虑其反复或棰死狱中乞敕审刑官徒罝他狱法司议徒狱非制不从帝因命内外所系重囚必俟朝廷处分敢有棰死者罪之

　　十三年刑部尚书金濂奏奸义男妇洪永以来有论依奸子孙之妇应斩者有论奸妻前夫之女应徒者乞圣断遵守三法司奉诏义亲男与义男情有亲疏宜比奸前夫之女徒罪科断敕分别通奸强奸之条着为令 【具刑制篇】

　　景帝景泰元年刑部郎中王槩言旧例告义子义女义妇义孙妾子前妻前夫之子不孝者必审其四邻恐冤抑也其义子女又必验其年岁如过房在十五岁前曾受鞫养则坐以不孝不然但以雇工人殴骂家长律坐之奉诏革例此不宜去从之

　　二年八月刑部员外陈金言律不可易例宜更改谨列未便者以闻一妇人犯徒流笞杖槩的决此于廉耻待人之道似有未及宜依男子例减半赎之一军民私债不得追索以此贫民不得富室救济宜听其理取一官军及子孙辈有犯败伦伤化者俱革职不许承袭今奸究诬告图其官职请依继母并义父母告子孙例集邻佑勘之如妄则发所告者原籍为民不得仍于卫所骚扰章下法司以其言皆可行从之

　　三年南京兵部尚书王骥奏已故都督吕毅子瑛先定指挥葛覃妹为妻后瑛袭调山海卫别娶千户俞胜女为妻又娶陈氏为妾巳生男女其葛覃母子因女年长三十以上嫁与千户刘昱为妻已生男女三人今被瑛具奏争娶结讼法司依律断令离昱归瑛不惟节义两失抑且难为命妇况母子分离夫妻别异其情可怜乞敕礼部会议准令年久不回并听改嫁仍将葛氏归昱从之

　　五年大理寺少卿辟瑄言发拟罪囚多加参语奏请变乱律意刑法失中请敕自今一依律令不许妄加参语从之

　　六年大理寺向敬言鞫囚有二獘其一论罪不当者辄调问痛加棰楚至三四次仍依原拟不免有冤请自今三次不允送别衙门推鞫原问不当者罪之其一殴斗骂詈违限等类轻罪律有正条者法司以正条罪轻辄拟依不应从重其贵冤枉法强窃盗等项赃法金银律追本色今乃准其费用追钞此皆轻重不当乞禁今如律从之是年湖广按察副使吕渊奏原告在逃将及一年者将事内证佐人犯对问推理依律发落如告实原告免提如虚别行擒执问罪帝敕法司通行之是年刑部郎中夏时正言自今凡非反逆重罪涉勋戚大臣奉特旨者俱不必会问都察院议时正言可从宜通行天下诸狱原发在都布司者但会都布司官在府卫者会府卫官在按察司及巡按者不必会官即为问结如有淹滞者治之诏从所议

　　宪宗成化元年辽东巡抚滕昭言大明律乃一代定法而决断武臣独舍律用例武臣益纵荡不检请一切用律 【诏令其刑制篇】 是年大理寺卿王槩言旧例天下军民词讼悉由州县以达于朝廷违者罪之近法司于几代抱本状之人辄得宽贷遂至奸獘尤甚臣请除路之极远与事之迫切人之老幼者依律问罪遣回听理外此则递送押解勿使逃匿从之

　　四年二月获赌博者四十余人命枷项示众仍榜禁之已而犯者复三十余人有不胜苦至死者刑科给事中毛宏等奏言其中情犯亦有轻重怙终之徒固不足惜愚民不知榜例一时误犯致死可悯乞敕法司分为三等帝命从之五年大理寺评事张钰言大理之设所以审录刑部都察院鞫问罪囚其闲或拟罪不当者一再驳还并令改拟或仍不当许参问此系旧制近见南京法司多用严刑迫囚诬服其被纠者亦止改正而无罪仙自今许本寺参问寺卿王槩覆奏如议

　　六年兵科给事中宫荣言近年鼓下词状不与覆奏办理致使冤抑控诉无所自后当与研审明白回奏不许一槩立案其直鼓官亦须详看曾经他处具告不行者方与封进从之是年御史马文升奏言律令犯公罪者不至罢职近来御史朱贤娄芳等俱以公罪罢职为民非祖宗法律本意请戒法司自后不许妄参以律令从事疏入不其章于所司是年有张元吉者罪当凌迟处死迢免死杖一百充军给事中毛宏因上言天罚天讨虽天子不得任意于其闲今元吉僭朝廷之制擅生杀之权杀无罪四十一人具列十恶之条若以袭号天师不欲加戮记曰执左道以乱政者杀不以听元吉正系左道之流况又罪大恶极岂容曲加宽宥万一罪恶再有如此者又当何以处之帝以事既施行寝其奏

　　七年御史李宾等奏在外官司听断军民词讼动辄罚人财物始则暂寄官库以欺人终则通同库役以入已其用计奸深有为预备稽考告讦之谋至假立文簿虚作支销者昔唐臣陆贽有言建官立国所以养人赋人取财所以资国今舍法而重罚既非所以养人罚物以为私又非所以资国若不通行禁革则贪风愈炽末流之獘不可胜言矣今后请治擅自科罚之罪帝从之 【具刑制篇】 是年刑科给事中白昴等奏言大理寺审录罪囚参拟罪名具载诸司职掌至为详密比者大理寺审录有词称冤人犯驳回再问者多行移调问者少及巡抚巡按官并在外衙门详议所属申详囚犯内有情獘者亦皆驳回再问致被偏执已见不与辨明多用非法重刑锻炼成狱囚人虑其驳回必加酷刑虽有冤枉不敢再言今后乞命在内法司使遵诸司职掌事例行之在外参审所属申详囚犯中闲如有问招不明拟罪不当及有词称冤者俱听改调别衙门问理不许仍行原问官问理奏下法司议如所言从之

　　十年都御史李宾言锦衣镇抚司累获妖书图本皆诞妄不经之言小民无如辄被幻惑乞备录其书名目榜示天下使知畏避免陷刑辟报可是年刑部尚书王槩上言处置条例一凡告官使者提问或彼此逃匿宜令原告逃者被告免提被告逃者惟擒被告治罪一军职有败伦伤化革职事例欲谋官职往往诬奏殴骂等情自今令照义父母继母嫁母告子以不孝事例以众证为实依律问枉者坐之一子孙殴骂祖父母父母及妻妾殴骂夫之祖父母父母坐斩绞罪或告自词奏蒙决杖发回养亲自今宜令初犯许准息词不与奏请其中若有执私故害即与辨理一军官乏用借贷约以俸银捐偿关领之际以负多避匿及债主自领反诬以盗关之罪坐常人盗仓库罪殊乖律意宜止问杖罪一文职官吏为事为民者往往赴京奏辨令家人抱诉近例但有问过招由在卷及不亲赉奏疏者俱置不问宜依前例行原问衙门或调别衙门鞫理一军职奸宿乐妇例革职外卫其中有指奸者依律勿论拟坐赎杖绿由通奸招伏多革职为民有乖律意自后指奸及非奸所捕获止坐不应杖罪仍拟还职为是帝从之

　　十一年祭酒周洪谟言天下有司听讼辄用夹棍等刑具百姓不胜苦楚请敕法司禁约除人命强盗窃盗奸犯死罪须用严刑其余止用鞭扑违者风宪官录其酷暴以备考劾诏可之

　　十五年南直隶巡抚王恕奏律乃治天下大法我太祖高皇帝斟酌历代律条定为大明律凡四百六十条颁示天下而名例律有曰凡律令该载不尽事理若断罪而无正律者引律比附应加应减定拟罪名今在京书坊刊行大明律后有会定见行律一百八条不知何时会定者法官老于刑名必不依此比附但恐流传四方未免有误新进之士略举其兵律多支廪给条及刑律骂制使及本管长官条皆轻重失伦不可行于天下乞以其板毁之于是法司会议宜以恕言通行内外法官自后断罪悉依大明律并奏准见行事例敢有再稽会定条律比拟出入人罪者以故出入论仍行书坊即将所刻本烧毁违者并治以罪从之是年御史李纪言定立嗣一事刑部议奏军民人等告争继承者必择立同宗昭穆相当之侄若众子无嗣必先尽同父长房之次子长房无子然后以次及于众子又次及于大功小功缌麻至亲之次子如俱无次子方立远房其长子无嗣亦尽同父以次长房之次子然后以次及于其余若无子者生前或择其人自幼抚养长大已立为嗣但不系异姓尊卑失序者仍旧承继不许宗族告争从之

　　十六年给事中王坦言窃盗犯罪律有明条在京法司具有成案今在外问刑衙门于窃盗初犯再犯不论赃数多寡辄杖杀之请严加禁妁从之是年兵部尚书余子俊言京城多盗宜敕查究有舍匿游民与无籍军匠罪囚者送户工兵三部收役其无籍贯者送兵马司处画若赦宥死囚遣而复来者处死仍令编审丁籍追究舍匿之家帝谓渐不可长宜急画谋擒捕仍遣官属勘实造册有潜住如议发遣隐蔽者并罪之

　　孝宗弘治元年大理寺评事鲁永言刑官问囚拟议不当或舞弄条款或纽合文法或律有正条而拟以不应或畏避权势而拘于成案或信凭参语定罪而不论招情皆可恣为出入刑狱用是不平请悉依律例拟议科断违者从给事中御史举劾御史有违从都察院查究从之是年刑部尚书何乔新言旧制提人所在官司必验精微批文与符号相合然后发遣此祖宗防微杜渐深意也近者中外提人止凭驾帖既不用符真伪莫辨奸人矫命何以拒之请给批文如故帝命复行之

　　二年刑部尚书何乔新等言国初制律之时每银一两值钞一贯常人盗银八十两方得绞罪监守盗银四十两方得斩罪今则每银一两值钞八十贯常人盗银一两监守盗银五钱者即坐斩绞罪虽曰民俗浇漓恐人易犯故重以惩之然非制律之本意查正统成化时御史陈智李至刚等各有论奏或欲依国初估钞常人盗银八十两方坐绞罪或欲照今时估钞常人盗银一两即坐绞罪合而论之赃轻罪重者过于刻赃重罪轻者失之纵今后估计钞贯银每两铜钱一千文各值钞四十贯庶几得中时议者以银钱估钞旧例行之已久仍依原估乔新议遂不行

　　六年太常少卿李东阳奏言五刑最轻者笞杖然杖有分寸数有多寡今在外诸司笞杖之罪往往致死纵令事觉不过以因公还职以极轻之刑置之不可复生之地多者数十甚者数百积骸满狱流血涂地可为伤心律故勘平人者抵命刑具非法者除名偶不出此便谓之公一以公名虽多无害此则情重而律轻者不可以不议也请凡考讯轻罪实时致死累二十或三十人以上本律外仍议行降调或病死不实者并治其医命下所司议处

　　七年礼科给事中吕献等言每岁初夏例纵释系囚笞杖轻犯多宥免徒流以下减等发落重罪情可矜疑者具奏定夺所以长民命而寿国脉也但此例独行两京而未及天下乞槉三法司南北直隶则巡抚官督同诸府县官各布政司则镇巡官会同三司官各准两京例美于四月虑囚庶刑狱无冤不从

　　十一年陜西宜川县民冯子名兄亡妻其嫂巡抚定拟坐杖帝以事关风化特命法司会议于是尚书闵珪等覆奏谓逆天道坏人伦定拟绞罪其它犯类此者并依此例断 【具刑制篇】 是年南京燕山前卫千户韩锐坐不分俸养赡继祖母及毁骂小功以下兄刑部拟杖还职为大理寺所驳刑部因奏请申明条例今后武职凡奉养有缺须祖父母父母亲告乃坐若子孙告祖父母父母例不行勘若不奉养继祖母继母及殴本宗大功以上尊者小功尊属并殴伤外祖父母及妻之父母者俱行勘明白方许论罪其有纵容抑勒女及妻妾并子孙之妇妾与人通奸及奸内外有服亲属及典雇妻女者俱系败伦伤化请俱依律问罪照例发原籍为民帝从之

　　十二年御史王哲奏迁发口外为民者风土不宜往往疾病道死是以家人聚哭如临刑之苦请今后两广及云贵四川犯应迁发者悉改拨本处附近卫所充军部议以充军之罪甚于迁发令听其自便 【具刑制篇】 是年刑科给事中周旋言五刑莫重于死罪次莫重于充军故律载充军之条甚少自条例之行任情拟断乞敕令今后具招详刑部都察院审与律例相符方行大理寺评允转行兵部定卫发边诏下所司知之

　　十三年刑部奏国初刑用重册取上裁榜文纷纷下洪武末定大明律刑官始得据依为拟议轻重画一后又申明大诘诸有罪减等累朝遵用而法外遣奸列圣时推移损益之而有例例非律所该而实不大违远于律特用辅律非以破律也而中外巧法吏或借以文饰私怒多引例便已意而律寖格不用于是命刑部会九卿议增历年问刑条例经久可行者二百七十九条上之内禁滥报边功私骑官马黄船贩帮私货漕船附带势要货物及镇守等官头目非奏带者不得报功皇城守卫官旗故纵宜军十名降级六条命再议以闻九卿执奏累朝所定不可轻更帝从之 【具刑制篇】 是年户科给事中邱俊言内外问刑衙门罪囚有监禁四五年甚至数十年者冤气腾结皆足致灾乞通行天下将见监三年以上罪囚情真者秋后处决其情可矜疑及事情难明者不拘成案悉与辨明刑部议谓两京罪囚每岁夏月审录秋后又会官重审及五年又命太监等官会审已有成法宜如旧行其各布政司审录不必待至明年请如俊所奏一暂行之此后仍五年一次差官从之

　　十四年五府六部衙门言今后惟叛逆等事方差锦衣卫官校赍驾帖其余俱下法司转行巡抚巡按官勘问有应解京者就彼差官押解帝命准行

　　十六年御史刘洪奏浙江人张悦以罪发充军托病回籍医治至家援例纳粟授卫指挥请革职仍发原伍其浙江布政司官许令纳粟者亦宜逮问兵部复奏当从仍行令各处有似此者通治以罪是年吏部主事杨子器言今有司不以生灵为重有犯轻罪而禁死者有因千连负累妄攀诬陷而禁死者请申明旧例禁之又近例非掌印官不许受词讼且词讼多则赃罚多嗣后凡清军捕盗等官其不经州县越诉者不许受理有司岁终汇其词讼及赃罚数目呈巡抚巡按官稽考以绝奸贪刑部覆奏从之是年抚州人江绿一击杀其弟绿四遗一女其母吴氏以许嫁李氏绿一又欲取所受聘财母不从绿一怒骂劫夺之母忿而自缢有司拟骂母律绞巡抚王哲以律殴父母者斩缘一手杀亲弟逼死亲母使得全首领情重律轻具狱以闻法司议覆依殴母律斩决不待时仍请后有威逼祖父母父母死者悉依此断 【具刑制篇】 是年礼科给事中葛嵩言近例质当田地县满计所收已及本利者交还业主无力取赎者听再管业承继之子有不得于所后之亲者听别择贤能或所亲爱者承继不许他人以次序告争二者皆与律意不合请令无力取赎者仍听典主管业以息讼端立后者务以尊卑为序昭穆相当不许别立疏远致紊伦理法司复议请申明律例照旧施行从之是年户科给事中孙祯言新颁问刑条例比律令过严如律纵放军人歇役者一名杖八十每名加一等例则额设军伴之外多占五名以下者降一级律私借官马或转借及借之者各苔五十验日追雇赁钱入官计钱重者坐赃论加一等例则私借及转借与人五匹以下降一即是占役一军占乘一马皆当从降级例科断矣人将无所措其手足请加重校定俾协于中法司复议谓条例皆奉有成命难以更改其借占人马数不及五者请如所奏仍依律论断从之

　　十七年兵科给事中潘释奏故事每岁会审重囚率以一日竣事然人命致重今后该审之囚众多如拘以一日则不得从容详审昔太宗文皇帝因刑部等衙门大辟囚三百余人复讯皆实请决复谕之曰更审之一日不尽则二日三日虽十日何害此祖宗好生之心万世所当遵也乞令从容研审使无冤枉从之是年吏部尚书马文升言会审重囚坐妖书惑众者甚多与其诛于已犯不若禁于未然乞敕榜谕有收藏者许半月内首告官司 【具刑制篇】 是年刑部条上革獘弥灾事宜四条一京城势家或揽纳逼债或侵夺强买或杀人焚毁或窝盗分赃事发则抗拒官司今后令锦衣卫执送职司重治一旧例在京问囚三审不服及在外问结赴京奏诉者俱改调别问近岁多拘成案有明诉枉问而置之不问者请令果有冤枉即与辩理一定例巡按会审由都布二司并府州县卫送者申刑部由巡按及按察司送者申都察院各转详大理寺审拟今重囚止申巡按更不会审輚详以致轻重任情淹禁无度请令照例申详一奸民包揽钱粮勒取财物各仓内外管事并势要之人交通受纳事发止坐揽头请令缉事衙门并穷究得财之人明正其罪俱从之是年大理寺条上革獘弥灾事宜一矜疑重囚从原问衙门录奏情或有偏请令刑部都察院会本寺公同具奏一外官有用刑因而致死者请依酷刑例为民一外官因公挟私淹禁平人致死者请亦照酷刑问断一充军贿脱止坐本犯请查解批追究卖放之人从重参问一奏诉词讼每事具题近于烦琐请照军职徒杖罪先行发落半月类奏一诬告平人其致死被诬之人律所未载近日俱问绞罪殊非商中请令诬告因考禁而死者依本律余照常例一旧例王府文职希图改调故意犯赃者发边远叙用盖指令人诬告或科敛不入已者近来凡受赃者皆拟调似非律意请依律罢职一妇人再嫁以前夫之女与后夫之子成婚有关风化请依娶同母异父姊妹律断一操备人等犯笞杖罪令赎钞有无力者监系不得归结请依在逃律许的决奏下刑部会议皆以为可从之是年法司覆奏南京侍郎杨守随所言成化闲奏准凡犯人许告原问官者须核究得实然后逮问今南京御史王良臣按指挥周恺等怙势黩贿恺等遂许良臣诏下南京法司会鞫似与旧章不合请今后官吏军民奏诉牵缘别事摭拾原问官者立案不行所奏事仍令问结 【具刑制篇】 是年巡抚张本奏江西诸盗例应处以极刑皆由巨室藏匿分赃遂至猖獗今获匿主五人亦问拟斩罪比例枭首示众法司会议以为宜从之是年刑部主事朱瑬流部囚送大理第当驳正不当用刑今左左二槷分外用刑展转淹滞乞令母得擅加考掠大理寺卿杨守随覆奏大理寺虽止于参驳然每有隐匿重情未免量加刑罚况汞乐年闲本寺亦设刑具岂为分外请申明禁戒令法司同寅协憼母彼此执抝帝从之是年御史魏申奏在外有司问故杀斗杀其助杀之人俱拟为从坐以流罪又窃盗临时拒捕不财得者止作犯罪拒捕科断其拒捕不以临时者或反坐斩罪俱不合律意乃令法司复议施行

　　钦定续通典卷一百十一  
 ●钦定续通典卷一百十二　刑六

　

　　杂议四

　　○杂议四【明】

　　明二

　　△明二

　　武宗正德元年掌大理寺工部尚书杨守随言每岁热审事例行于北京而不行于南京五年一审录事例详于在京而略于在外今宜通行南京凡审囚三法司皆会审其在外请亦依此例庶事无偏弊刑合公论诏可

　　二年阁臣李东阳言决囚三五覆奏自唐太宗以后历代遵行我太祖着为定制每法司决囚必待刑科三覆奏后批出行刑昨刑科初覆奏本未发仍望批一是字少待三覆本内方批处决不过迟数日之期可以存百年之典五年东阳等又因风霾上言顷以久旱风霾两降纶音连坐者释于枷号者饶免盗犯再审徒流减等中外传播欢声动地幸睹圣心开悟辄有一二千渎如王府逃校窝主邻佑连累者亦乞释于倾使假银伪造印信举放私债乞照本律问罪余皆放免充军正犯已故无子妇人一应家属乞免遣死罪重诉三次者乞免加罪妇人无夫者乞免配边军凡犯罪家产除重罪外乞免没官法司锦衣卫见监罪囚乞照执审事例奏夺南京见监轻重罪犯乞照在京恩例文武官罚米实系家贫者乞再限三月仍免加倍上纳各处获盗数多不无冤抑乞令研审务见赃仗失主勿使妄拿希图升职免罪再正德年间问罪条例近给事中屈铨奏准颁行乞令法司议定上裁帝曰卿等所言有裨怡道当悉行之 【按东阳等除奏内惟已故军犯无子免遣妇人及一应家属等四条准行具刑制篇余皆未从】

　　十三年九月刑部断囚有子纠他人劫其父及弟劫其兄者循旧例以同居卑幼将引他人为盗及私擅用财拟罪止杖徒大理寺刘玉因奏律以弼教此系人伦之变即使律文未载亦当权轻重以正法援比附以上请如前拟是置伦理于不论盗贼日肆而莫禁矣于是改拟重刑仍着为令 【具刑制篇】 是年十月帝如宣府大学士杨廷和等言袓制行刑之日许各犯家属诉冤于登闻鼓下直鼓给事中封进或暂停刑者特遣校尉批子留之今冬至将近又当处决之时该科三覆奏本送下拟票临刑之时有鸣鼓诉冤状应与办理者何以遽得明旨伏望振旅还京凡此重务悉尊旧制而行疏入不报

　　十四年御史李节义参奏指挥时铎逼拷平人为盗见监王天佑等审释阎隆等五人瘐死坐以徒罪复职刑科给事中张汉卿因奏言情重律轻于法似为宽纵并乞榜示中外凡抚按惩治务将呈详候审之囚不分己未结正通行开报已死者亦须杨勘有无冤抑及病死根因若情有偏枉故人至死如时铎者照例重治疏入不报

　　世宗嘉靖元年给事中刘济等以奸党廖鹏父子及王钦陶杰等颇有内援惧帝意不决乃言往岁三覆奏毕待驾帖则己日午登闻鼓下仍受诉词得报且及未申时再请行刑时已过酉大非刑人于市与众弃之之意请自今决囚在未前毕事从之 【按明实录嘉靖二年御史陈逅言慎刑之道在初审不在临刑正统年间有批子留人事例以至富囚多图侥幸夤绿请托万一奸党乘藉昏黑意外求生虽罪监临亦损国威请今后决囚前期一日该科覆奏毕即给驾帖取囚赴市限未刻前毕事如有鸣鼓诉冤许覆奏前封进奏后毋得辄受违者坐罪此奏与刘济略同所谓奸党盖仍指廖鹏辈而是年鹏等复以内援缓刑给事中陈时明御史谢汝仪与济等先后疏争俱不报】

　　二年刑科给事中刘济言国家置三法司专理刑狱或主鞫问或主评审权臣不得以恩怨为出入天子不得以喜怒为重轻其后又有锦衣卫镇抚司专理诏狱法久渐弊而三法司几于虚设陛下升潜尽革旧弊而迩来渐为私移大乖初意如刘最之私讨应付黄国用之私出纸牌频如环之私用违禁包袱俱系小失而缉执于宦寺之门锻炼于武夫之手裁决于内降之旨若李洪陈宣罪至杀人降级而已以最等视之奚啻天渊而顾一律罪之其何以示天下得旨夺俸一月三年七月廷杖群臣争大礼者

　　四年秋林俊疏论曰古者挞人于朝与众辱之而已非必欲烂其体肤而致之死也亦非所以待士大夫也成化时臣及见廷挞三五臣容厚绵底衣以重毡迭裹犹床褥数月淤血始消正德时逆瑾用事始启去衣之端重非国体所宜酿有末年谦止南巡挞死之惨幸遇新诏收恤士气始回不谓又偶有此臣又见成化弘治间诏狱诸旨惟叛逆妖言强盗好生打着问喇唬杀人打着问其余常犯送锦衣卫镇抚司问镇抚奏送法司拟罪中间情重始有来说之旨部寺覆奏始有降谓之旨今一槩打问无复低昂恐旧典失查非袓宗仁厚之意是年九月御史吴廷举言应天诸府税粮逋负过多请申明律例通行遵守于是法司议征收限期律有明条条例不过推广律意因事立法耳如违限一年律称迁徙今以故法不行则有比流减半准徒二年之例又恐准徒无以惩恶则有无故不纳秋粮发附近边卫充军之例如官吏受财律以枉法论今以枉法准徒五年不足以禁赃污则有满贯充军之例律称提调管粮官处绞今槩拟绞则太重准徒则非制故又分职守等第定为住俸降级之例大抵法在必行刑不轻用诸夹势奸弊宜如所请行之然东南灾伤民因宜及时征催勿致临期酷逼违法科敛者罪之如律例从之

　　六年给事中周琅言律令所载凡逮系囚犯老病必散收轻重以类分柳杻荐席必以时饬凉浆暖匣必以时备无家者给之衣服有疾者予之医药淹禁有科疏决有诏此袓宗良法美意宜敕臣下同为奉行凡逮系日月并已竟未竟死亡者各载文册申报长吏较其结竟之迟速病故之多寡以为功罪而黜陟之帝深然其言且命中外有用法深刻致戕民命者即斥为民虽才守可观不得推荐是年侍郎张璁等议覆桂萼所奏谓袓宗设刑部都察院大理寺谓之法司所以纠官邪平狱讼也设立东厂及锦衣卫所以缉盗贼诘奸宄也夫职业之废谓之旷官职掌之夺谓之侵官今后凡贪官冤狱仍责法司其有徇情曲法乃听厂卫觉察盗贼奸宄仍责厂卫必送法司拟罪诏如议行
</div>
    <div class="pagination">
<a href="续通典_page266.html">上一页</a><span>...</span><a href="续通典_page262.html">262</a><a href="续通典_page263.html">263</a><a href="续通典_page264.html">264</a><a href="续通典_page265.html">265</a><a href="续通典_page266.html">266</a><span class="current-page">267</span><a href="续通典_page268.html">268</a><a href="续通典_page269.html">269</a><a href="续通典_page270.html">270</a><a href="续通典_page271.html">271</a><a href="续通典_page272.html">272</a><span>...</span><a href="续通典_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
