<!DOCTYPE html>
<html>
<head>
    <meta charset="UTF-8">
    <title>续通志 - 第 714 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 714 页/共 1359 页</h1>
    <div class="content">　　●钦定续通志卷三百二十　列传一百二十

　　列传

　　宋 【二十四】

　　○宋二十四

　　吕端　　毕士安【仲衍仲游】　　寇准

　　吕端
　　毕士安
　　寇准

　　△吕端

　　吕端字易直幽州安次人父琦晋兵部侍郎端少敏悟好学以荫补千牛备身仕周为直史馆 【按宋史本传作以荫补千牛备身厯国 
子主簿太仆寺丞秘书郎直宏文馆换著作佐郎直史馆东都事畧作以荫补千牛备身仕周为直史馆今依东都事畧纂】 太祖即位迁太常 
丞知浚仪县同判定州开宝中西上合门使郝崇信使契丹以端假太常少卿为副八年知洪州未上改司门员外郎知成都府为政清简远人 
便之秦王廷美为开封尹召拜考功员外郎充开封府判官太宗征河东廷美将有居留之命端白廷美曰主上栉风沐雨以申吊伐王地处亲 
贤当表率扈从今王留务非所宜也廷美由是恳请从行寻坐王府亲吏请托执事者违诏市竹木贬商州司户参军移汝州复为太常丞判寺 
事出知蔡州以善政吏民列奏借留改祠部员外郎知开封县迁考功员外郎兼侍御史知杂事使高丽暴风折樯舟人怖恐端读书若在斋合 
时迁户部郎中判太常寺兼礼院选为大理寺少卿俄拜右谏议大夫许王元僖尹开封府又为判官王薨有发其阴事者坐裨赞无状遣御史 
武元颖内侍王继恩就鞫于府端方决事徐起候之二使曰有诏推君端神色自若顾从者曰取帽来二使曰何遽至此端曰天子有制问即罪 
人矣安可在堂上对制使即下堂随问而答左迁卫尉少卿会置考课院羣官有负谴寘散秩者引对皆泣涕以饥寒为请至端即奏曰臣前佐 
秦邸以不检府吏谪掾商州陛下复擢官籍辱用今许王暴薨臣辅佐无状陛下又不重谴俾亚少列臣罪大而幸深矣今有司进退善否苟得 
颍州副使臣之愿也太宗曰朕自知卿无何复旧官为枢密直学士逾月拜参知政事时赵普在中书尝曰吾观吕公奏事得嘉赏未尝喜遇抑 
挫未尝惧亦不形于言真台辅之器也岁余左谏议大夫寇准亦拜参知政事端请居准下太宗即以端为左谏议大夫立准上每独召便殿语 
必移晷擢户部侍郎同平章事时吕蒙正为相太宗欲相端或曰端为人胡涂太宗曰小事胡涂大事不胡涂决意相之后数日罢吕蒙正而相 
端焉初端兄余庆建隆中以藩府旧僚参预大政端复居相位时论荣之端厯官仅四十年至是骤被奖擢太宗犹恨任用之晚端为相持重识 
大体以清简为务虑与寇准同列先居相位恐准不平乃请参知政事与宰相分日押班知印同升政事堂太宗从之时同列奏对或多异议惟 
端罕所建明一日内出手札戒谕自今中书事必经吕端详酌乃得奏闻端愈谦让不自当初李继迁扰西鄙保安军奏获其母至是太宗欲诛 
之以寇准居枢密副使独召与谋准退过相幕端疑谋大事邀谓准曰帝戒君勿言于端乎准曰否端曰边鄙常事端不必与知若军国大计端 
备位宰相不可不知也准遂告其故端曰何以处之准曰欲斩于保安军北门外以戒凶逆端曰必若此非计之得也愿少缓之端遂覆奏入曰 
昔项羽得太公欲烹之高祖曰愿分我一杯羹夫举大事不顾其亲况继迁悖逆之人乎陛下今日杀之明日继迁可擒乎若其不然徒结怨雠 
愈坚其叛心尔太宗曰然则何如端曰以臣之愚见置于延州使善养视之以招来继迁虽不能即降终可以系其心而母死生之命在我矣太 
宗抚髀称善曰微卿几误我事即用其策其母后病死延州继迁寻亦死继迁子竟纳欵请命端之力也进门下侍郎兼兵部尚书太宗不豫真 
宗为皇太子端日与太子问起居及疾大渐内侍王继恩忌太子英明阴与参知政事李昌龄殿前都指挥使李继勋知制诰胡旦谋立故楚王 
元佐 【按涑水记闻载太宗大渐李皇后与王继恩等忌太子英明谋立废楚王元佐】 太宗崩李皇后命继恩召端端知有变锁继恩于合 
内使人守之而入皇后曰宫车巳晏驾立嗣以长顺也今将如何端曰先帝立太子正为今日今始弃天下岂可遽违命有异议邪乃奉太子至 
福寍庭中真宗既立垂帘引见羣臣端平立殿下不拜请卷帘升殿审视然后降阶率羣臣拜呼万岁以继勋为使相赴陈州贬昌龄忠武军司 
马继恩左监门卫将军均州安置旦除名流浔州籍其家赀真宗每见辅臣入对惟于端肃然拱揖不以名呼又以端躯体洪大宫庭阶戺稍峻 
特令梓人为纳陛尝召对便殿访军国大事经久之制端陈当世急务皆有条理真宗嘉纳加右仆射监修国史明年被疾诏免常参就中书视 
事上疏求解不许以太子太保罢在告三百日有司言当罢奉诏赐如故车驾临问端不能与抚慰甚至卒年六十六赠司空谥正惠追封妻李 
氏泾国夫人以其子藩为太子中舍荀大理评事蔚千牛备身蔼殿中省进马端姿仪瓌秀有器量宽厚多恕意豁如也虽屡经摈退未尝以得 
丧介怀善与人交轻财好施未尝问家事李惟清自知枢密改御史中丞意端抑巳及端免朝谒乃弹契常参官疾告逾年受奉者又构人讼堂 
吏过失欲以中端端曰吾直道而行无所愧畏风波之言不足虑也端祖兖守文之乱举族被害父琦方幼以同郡赵玉得免事载五代史琦传 
玉子文度有孙绍宗十余岁端视如己子表荐赐出身故相冯道乡里世旧道子正之病废端分俸给之端两使绝域其国叹重之后有使往者 
每问端为宰相否其名显如此景德二年真宗闻端后嗣不振又录蔚为奉礼郎藩后病足不任朝谒请告累年有司奏罢其奉真宗特令复旧 
官分司西京给奉家居养病端不蓄资产藩兄弟贫匮又迫婚嫁因质其居第真宗时出府内钱五百万赎还之又别赐金帛俾偿宿负遣使检 
校家事藩荀皆至国子博士蔚至太子中舍

　　△毕士安

　　毕士安字仁叟 【隆平集作字舜举】 代州云中人父乂林观城令因家焉士安少好学事继母祝氏以孝闻祝氏曰学必求良师友乃 
与如宋又如郑得杨璞韩丕刘锡为友因为郑人干德四年举进士邠帅杨廷璋辟幕府掌书奏开宝四年为济州团练推官专掌筦榷岁课增 
羡改兖州观察推官太平兴国初为大理寺丞领三门发运事吴越钱俶纳土选知台州言钱氏上图籍有司皆张侈赋数今湖海新民始得天 
子命吏宜有安辑愿一用旧籍诏从之明年迁左赞善大夫徙饶州复出知干州以母老愿降任就养改监汝州稻田务雍熙二年诸王出合慎 
择僚属以虞部郎中王龟从兼陈王府记室参军水部员外郎王素兼韩王府记室参军秘书丞张茂直兼益王府记室参军士安迁左拾遗兼 
冀王府记室参军太宗召谓曰诸子生长宫廷未娴外事年渐成人必资良士赞导使日闻忠孝之道卿等勉之士安本名士元以元犯王讳遂 
改焉迁考功员外郎端拱中诏王府僚属各献所著文太宗阅视累日问近臣曰其才己见矣其行孰优或以士安对帝曰正协朕意俄以本官 
知制诰王请对愿留府邸不许淳化二年召入翰林为学士大臣以张洎荐太宗曰洎视毕士安词艺践厯固不减但履行远在下尔士安以父 
名乂林抗章引避朝议谓二名不偏讳不听三年与苏易简同知贡举加主客郎中以疾请外改右谏议大夫知颍州真宗以寿王尹开封府召 
为判官又为皇太子以兼右庶子迁给事中登位命权知开封府事拜工部侍郎枢密直学士时近臣有怙势强取民间定婚女其家诉于府士 
安因对奏还之宫府常从为廷职者每授任于外必令士安戒勖咸平初辞府职拜礼部侍郎复为翰林学士诏选官校勘三国志晋唐书或有 
言两晋事多鄙恶不可流行者真宗以语宰相士安曰恶以戒世善以劝后善恶之事春秋备载真宗然之遂命刊刻士安以目疾求解改兵部 
侍郎出知潞州特加月给之数入为翰林侍读学士景德初兼秘书监契丹谋入境士安首疏五事应诏陈选将饷兵理财之策真宗嘉纳李沆 
卒进士安吏部侍郎参知政事 【按长编载李沆死中书无宰相帝意欲擢任三司使寇准乃先置宿德以镇之迁翰林侍读学士兵部侍郎 
毕士安为吏部侍郎参知政事】 入谢真宗曰未也行且相卿士安顿首真宗曰朕倚卿以辅相岂特今日然时方多事求与卿同进者其谁可 
对曰宰相者必有其器乃可居其位臣驽朽实不足以胜任寇准兼资忠义善断大事此宰相才也真宗曰闻其好刚使气又对曰准方正慷慨 
有大节忘身徇国秉道嫉邪此其素所蓄积朝臣罕出其右者第不为流俗所喜今天下之民虽蒙休德涵养安佚而西北跳梁为边境患若准 
者正所宜用也真宗曰然当藉卿宿德镇之未阅月以本官与准同拜平章事士安兼监修国史居准上准为相守正嫉恶小人日思所以倾之 
有布衣申宗古告准交通安王元杰准惶恐莫知所自明士安力辩其诬下宗古吏具得奸罔斩之准乃安景德元年契丹统军达兰引兵分掠 
威虏顺安北平侵保州攻定武数为诸军所却益东驻阳城淀遂攻高阳不得逞转窥贝冀天雄兵号二十万真宗坐便殿问策安出士安与寇 
准条所以御备状又合议请真宗幸澶渊士安言澶渊之行当在仲冬准谓当亟往不可缓卒用士安议初咸平六年云州观察使王继忠战陷 
契丹至是为契丹奏请议和大臣莫敢如何独士安以为可信力赞真宗当羁縻不绝渐许其成真宗谓敌悍如此恐不可保士安曰臣尝得契 
丹降人言虽深入屡挫不甚得志其阴欲引去而耻无名耳且彼寍不畏人乘虚覆其巢穴此请殆不妄继忠之奏臣请任之真宗喜手诏继忠 
许其请和时已诏巡幸而议者犹哄哄二三大臣有进金陵及成都图者士安亟同准请对力陈其不可惟坚定前计真宗严兵将行太白昼见 
流星出上台北贯斗魁或言兵未宜北或言大臣应之士安适卧疾移书准曰屡请舁疾从行手诏不许今大计巳定惟君勉之士安得以身当 
星变而就国事心所愿也巳而少间追至澶渊见于行在时巳聚兵数十万契丹大震犹乘众掠德清至澶北鄙为伏弩发射达兰死众溃遁去  
【按真宗本纪及长编契丹统军达兰为李继隆等设矢中弩死在真宗未至澶州时此传及寇准传并作至澶州之后所载互异】 会曹利 
用自契丹使还具得要领又与其使者姚东之俱来讲和之议遂定岁遗契丹银绢三十万朝论皆以为过士安曰不如此契丹所顾不重和事 
恐不能久及罢兵从还乃按边要选良守将易置之雄州以李允则定州马知节镇州孙全照保州杨延昭他所择用各得其任令塞上得境外 
牛马类者悉还之通互市除铁禁招流亡广储蓄未几夏州赵德明亦欵塞内附二方既定中外畧安量时制法次第施行复置贤良方正直言 
极谏等科以广取士二年章七八上以求病免优诏不允遣使敦谕不得巳复起视事十月晨朝至崇政殿庐疾暴作真宗步出临视巳不能言 
诏内侍窦神宝以肩舆送归第卒年六十八赠太傅中书令谥文简以皇城使卫绍钦治葬有司给卤簿录其子世长为太子中舍庆长为大理 
寺丞孙从古为将作监主簿士安端方沈雅有清识酝籍美风采善谈吐所至以严正称年耆目眊读书不辍手自雠校或亲缮写又精意词翰 
尝谓人曰仆仕宦无赫赫之誉但力自规检庶几寡过尔凡交游无党援惟王佑吕端见引重王旦寇准杨亿相友善王禹偁陈彭年皆门人也 
禹偁济州人幼时以事至士安官舍士安识其非常童留之教以学毕业日显后遂登科进用更在士安前及士安知制诰其命乃禹偁词也士 
安没后真宗谓寇准等曰毕士安善人也事朕南府东宫以至辅相饬躬慎行有古人之风遽此沦没深可悼惜及王旦为相面奏陛下前称毕 
士安清慎如古人在位闻之感叹仕至辅相而四方无田园居第没未终丧家用巳屈真不负陛下所知然使其家假贷为生宜有以周之者窃 
谓当出上恩非臣敢为私惠真宗感叹赐白金五千两子世长至卫尉卿庆长至太府卿孙从善从古从厚从诲从简从道从范从益从周皆厯 
官曾孙仲达仲偃仕至郡守仲衍仲游仲愈

　　毕仲衍
　　毕仲游

　　 毕仲衍

　　仲衍字夷仲以荫为主簿举进士中第调沈邱令欧阳修吕公着荐之入司农为主簿升丞吴充引为中书检正奉使契丹宴射连破的众 
</div>
    <div class="pagination">
<a href="续通志_page713.html">上一页</a><span>...</span><a href="续通志_page709.html">709</a><a href="续通志_page710.html">710</a><a href="续通志_page711.html">711</a><a href="续通志_page712.html">712</a><a href="续通志_page713.html">713</a><span class="current-page">714</span><a href="续通志_page715.html">715</a><a href="续通志_page716.html">716</a><a href="续通志_page717.html">717</a><a href="续通志_page718.html">718</a><a href="续通志_page719.html">719</a><span>...</span><a href="续通志_page715.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
