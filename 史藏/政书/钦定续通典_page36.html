<!DOCTYPE html>
<html>
<head>
    <meta charset="UTF-8">
    <title>钦定续通典 - 第 36 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 36 页/共 77 页</h1>
    <div class="content">













　　钦定续通典卷八十二
<史部,政书类,通制之属,钦定续通典>
　　钦定四库全书
　　钦定续通典卷八十三
　　礼【凶】
　　师弟子相为服议【唐　宋　元　明】
　　唐王义方卒门人员半千何彦先行丧植松柏冡侧三年乃去
　　宋胡瑗卒讣至京学士钱公辅与太学生徒百余人诣兴国戒坛院举哀自陈师丧给假二日张子全书圣人不制师之服师无定体岂可一槩服之故圣人不制其服心丧之可也孔子没吊服加麻亦是服也却不得谓无服也何基卒金履祥议曰为师服者吊服加麻心丧三年古之制也布襴俗服也今之服缌功以上者用之生绢钩领之衫俗服也今之服缌麻者亦用之服今缌麻之服是不得同丧父无服之重也疑衰古士之吊服也其服亡矣白布深衣古庶人之吊服其制今犹存焉然古之士今之官也今之士其未仕者古之庶人也宜用古庶人之服而以深衣为吊服昔朱子之服门人用细麻深衣而布縁矣然凡布皆麻古以三十升麻为麻冕之布以十五升麻为深衣之布深衣之麻自司马氏朱氏皆云用极细布则深衣布用苎代麻乆矣其縁则孤子纯以素是丧父既除之服也孔门丧夫子若丧父而无服则以丧父服除之服为若丧父无服之服其纯用素可也其冠则庶人之吊素委貌失其制矣以白布代之而加素绖于冠可也加麻之绖缌服之绖也今用缌麻而小可也加麻之带缌麻之带也今用细苎可也所谓疑衰拟于衰者也
　　元韩择卒门人为服缌麻者百人
　　明钱徳洪师事王守仁嘉靖丙戊举进士未廷试而归戊子北上途中闻守仁之丧往迎至广信且驰书于其父具陈父生师教愿为丧服父许之与同门王畿议服制徳洪以父母在麻衣布绖弗敢加焉畿请服斩衰以从筑场庐墓三年而后去
　　朋友相为服议【宋】
　　宋朱子家礼为朋友缌麻三月语类云朋友麻则吊服而加麻绖尔王柏朋友服议仪礼丧服友朋友麻三字岂非朋友之服乎案郑康成云朋友虽无亲有同道之恩相为服缌之绖带又曰士以缌麻为丧服其吊服则疑衰疑之为言拟也缌麻之布十五升疑衰十四升即白麻深衣拟于吉服也盖缌麻服之极轻者也他无服矣止有吊服所以拟之注云吊服加麻其师与朋友同既葬除之疏云以白布深衣庶人之常服又尊卑未成服以前服之故庶人得为吊服素冠吉屦无絇其吊服图云庶人吊服素委貌白布深衣士朋友相为服吊服加麻加麻者即加缌之绖带是为拟衰或曰深衣吉服也而可为吊服乎仆曰注固云拟于吉服也况非止为吊服亲疾病时男女改服注曰庶人深衣又曰子为父斩衰尸既袭衣十五升布深衣扱上袵徒跣交手哭是孝子未成服亦服深衣也或又曰安知深衣为吊服又为麻纯乎仆曰纯之以采者曰深衣纯之以麻者曰麻衣纯之以素者曰长衣以采縁之褎长在外则曰中衣又各自有名不可乱也今以深衣为吊服乡闾亦行之伹未有麻尔是服也勉斋黄氏考之为至详仆于北山何先生成服日服深衣加绖带冠加丝武即素委貌覆以白巾见者未尝不以为怪越数日通斋叶仲成父来吊仆问昔日毅斋之丧门人何服曰初遭丧明朋友以襴朴加布带其后共考仪礼至葬时方以深衣加绖带仆于是释然知无戻于礼也
　　除心丧议【宋　陈　隋　唐　宋】
　　宋文帝元嘉十七年元皇后崩皇太子心丧三年礼心丧者有禫无禫礼无成文世或两行皇太子心丧毕诏使者博议有司奏丧礼有禫以祥变有渐不宜便除即吉故其间服以纎缟也心丧已经十三月大祥十五月禫变除礼毕余一期不宜复有禫宣下以为永制诏可孝武大明二年正月有司奏故右光禄大夫王偃丧依格皇后服期心丧三年应再周来二月晦检元嘉十九年旧事武康公主出适二十五月心制终尽从礼即吉昔国哀再周孝建二年二月其月末诸公主心制终则应从吉于时犹称心禫素衣二十七月乃除二事不同领曺郎朱膺之议详寻礼文心丧不应再禫皇代考验已为定制元嘉季年祸难深酷圣心天至丧纪过哀是以出适公主还同在室即情变礼非革旧章今皇后二月晦宜依元嘉十九年制释素即吉
　　陈文帝天嘉元年八月尚书仪曺请今月晦皇太后服安吉君禫除仪注沈洙议谓至亲期断加隆故再期而再周之丧断二十五月但重服不可顿除故变之以纎缟创巨不可便愈故称之以祥禫禫者淡也所以渐袪其情至如父在为母出适后之子则降降之以期期而除服无复衰麻縁情有本同之义许以心制心制既无杖绖可除不容复改缦所以宋元嘉立义心丧以二十五月为限今皇后于安吉君心丧之期宜除于再周诏从之
　　隋制齐衰心服以上虽有夺情并终丧不吊不贺不预宴【以上杜典不载今续纂】
　　唐制父在为母一周除灵三年心丧又嫁母出母妾母本生父母及父卒祖存为祖母皆心丧二十五月并解官【宋制同】
　　宋呉荣王颢为慈圣光献太后之服易月当除颢曰身为孙而情文缺然若是可乎请如心丧礼须上禫除即吉诏可
　　【臣】等谨案贺循丧服要记凡降服既降心丧如常月刘智谓小功以下不税乃无心丧又陈沈洙议元嘉立义心丧以二十五月为限惟王俭古今集记终二十七月为王逡所难何佟之仪注亦用二十五月无复心禫云云是则心禫可废心丧不可废也宋服制凡如适孙祖在为祖母为人后者为其所生父母之类皆许解官申心丧三年盖由遵用前代之制自元明此制不行虽不解官而所谓心丧之实固未尝禁也
　　周丧察举议【宋】
　　宋真宗天禧三年正月贡举人郭等见崇正殿冒丧赴举命典谒诘之即引咎殿三举【时郭等四千三百人见于崇政殿以冒缌丧赴举为同辈所讼帝命兴谒诘之引服付御史台劾问殿三举保保人并赎金殿一举】四年二月翰林学士承防晁逈上言旧制期丧百日内妨试尊长卑防同士人病之多入京冒哀就同文试洎中选被人论诉不免坐罪请自今卑防期服不妨取解诏从之仁宗天圣七年兴化军进士陈可言臣昨与本军进士黄价同保臣预解送之后本军言黄价昨赴举时有叔为僧丧服未满臣例当駮放窃思出家制服礼律俱无明文况僧犯大罪并无縁坐犯事还俗勅不得均分父母田园又释门仪式见父母不拜居父母丧不绖死则法门弟子为之制服其于本族并无服式望下礼官详议许其赴试太常礼院言检防敇文期周尊长服不得取应又礼为叔父齐衰期外继者降服大功九月其黄价为叔僧合比外继降服大功哲宗元祐时程颐看详学制谓士子遭祖父母丧不得应举【案朱子曰祖父母丧不赴举法令虽不禁士子宜行之知渡江之后载籍轶亡矣】
　　丁忧终制议【元　明】
　　元制诸职官亲死不奔丧降先职二等未终丧赴官降一等不丁父母忧者罪与不奔丧同
　　明制今百官闻丧不待报即去官后京官有勘合在外官有引起复有程限夺丧短丧有丧有禁视昔加严云太祖洪武初百官闻祖父母伯叔兄弟丧俱得奔赴二十三年四月吏部言祖父母伯叔兄弟皆系期年服若俱令奔丧守制或一人连遭五六期丧或道路数千里则居官日少更易繁数旷职废事今后除父母及祖父母承重者丁忧外其余期服制不许奔丧但遣致祭从之英宗正统十二年令内外大小官员丁忧者不许保奏夺情起复世宗嘉靖四十二年周府南陵王睦楧上疏云文职上自九卿下及百僚皆知父母之恩行三年丁忧之制今各王府所选仪宾受封大夫郎官之职系与文职一体相同何父母身终不行丁忧之制岂为人子之道哉伏望敇下礼部自今见爵仪宾凡有父母身故宜照文职事例将半俸停止服满之日方许开俸疏入下礼部议明年御史林润等以为言始定仪宾守制穆宗隆庆元年吏部主事郭諌臣请衍圣公终制先是衍圣公凡遇父母之丧不行丁忧即请承袭与军职同至是諌臣疏谓鲁为上世秉礼义之国而孔子又万世礼义之宗今国家特世封为衍圣公秩以一品者正以圣人后为能守礼以表率天下之人耳不使其子孙守三年之制其何以责天下乞许遵制丁忧一如文臣终制起复从之生员丁父母忧者不许赴乡试及提学官科嵗二试举人丁父母忧者不许赴会试其监生及儒士丁忧者亦不许赴试景帝景防五年御史黄漙请罢举人监生由服以广科目从之【由服者二十七月正服之外余服程限也】
　　改葬服议【北齐　唐　宋　明】
　　北齐王元轨子欲改葬祖及祖母列上未知所服邢子才议曰礼改葬缌麻郑注臣为君子为父妻为夫惟三人而已然适孙曾孙承重者曾祖父母祖父母改葬既并三年之服皆应服缌礼文非遗漏是举其畧耳【杜典不载今续纂】
　　唐韩愈议经曰改葬缌春秋谷梁传亦曰改葬之礼缌举下缅也此皆谓子之于父母其他则皆无服何以识其必然经次五等之服小功以下然后着改葬之制更无轻重之差以此知惟记其最亲者其他无服则不记也若主人当服斩衰其余亲各服其服则经亦言之不当惟云缌也称举下缅者缅犹逺也下服之最轻者也以其逺故其服轻也江熙曰礼天子诸侯易服而葬以为交于神明者不可纯凶况其缅者乎是故改葬之礼其服虽轻以此而言则亦明矣卫司徒文子改葬共叔问服于子思子思曰礼父母改葬缌既葬而除之不忍无服送至亲也非父母无服无服则吊服而加麻此又其著者也文子又曰丧服既除然后乃葬则其服何服子思曰三年之丧未葬服不变除何有焉然则改葬与未葬者有异矣古者诸侯五月而葬大夫三月而葬士逾月无故未有过时而不葬者也过时而不葬谓之不能葬春秋讥之若有故而未葬虽出三年子之服不变此孝子之所以着其情先王之所以必其时之道也虽有其文未有着其人者以知其至少也改葬为山崩水涌毁其墓及葬而礼不备者若文王之葬王季以水啮其墓鲁隠公之葬恵公以有宋师太子少葬故有阙之类是也丧事有进而无退有易以轻服无加以重服殡于堂则谓之殡瘗于野则谓之葬近代已来事与古异或游或仕在千里之外或子防妻稚不能自还甚者拘以隂阳畏忌遂葬于其土及其反葬也逺者或至数十年近者亦出三年其吉服而从于事也乆矣又安可取未葬不变服之例而反为之重服与在丧当葬犹宜易以轻服况既逺而反纯凶以葬乎若果重服是所谓未可除而除不当重而更重也或曰丧与其易也宁戚虽重服不亦可乎曰不然易之与戚则易固不如戚矣虽然未若合礼之为懿也俭之与奢则俭固易于奢矣虽然未若合礼之为懿也过犹不及其此类之谓乎或曰经称改葬缌而不着其月数则是三月而后除也子思之对文子则曰既葬而除之今宜如何曰自启殡至于既葬而三月则除之未三月则服以终三月也【案袁孝尼云丧无再服若终月数是再服也魏崔长仁云郑氏得服缌之防谬三月之言】曰妻为夫何如曰如子无吊服而加麻何如曰今之吊服犹古之吊服也宋礼志太祖改葬宣祖安陵有司言案仪礼改葬缌注云臣为君子为父妻为夫也必服缌者亲见尸柩不可以无服缌三月而除之今请皇帝服缌皇亲及文武官防送灵驾者亦服缌既葬而除【朱子云改葬服缌郑谓终三月而除王肃谓事毕而除俱不可攷礼宜从重从郑可也】
　　明集礼改葬之日内外诸亲皆至各就次主人服缌麻服诸亲皆素服既葬行虞祭毕主人以下出就别次释缌麻服素服而还
　　【臣】等谨案改葬缌盖缌乃主布而言服之轻者非缌必系之三月也周礼司服凡吊王为诸侯缌衰诸侯及卿大夫亦以缌衰为吊服岂必繋之三月乎此不过改葬时见尸柩之暂服郑注三月而除之误矣昌黎韩氏以营葬既毕恰值三月为解亦属附会载徳云制缌麻具而葬葬而除斯言得之矣
　　改葬反虞议【宋　明】
　　宋政和礼凡有改葬者皆具事目闻于官勘验得实聴之【案明吕坤曰改葬非得已也滨于水则迁榇于客土则迁必为城郭道路则迁先贫贱后富贵合而窆之则迁凡以为亲也非是则否】将改葬先于墓所随地之宜张白布帷幕南向开户其日内外诸亲皆至墓所各就便次主人以下及妻妾女子俱缌服周亲以下素服丈夫于墓东西向妇人于墓西东向皆北上妇人障以行帷俱立哭尽哀卑者再拜祝立于羡道南北向内外哭止祝三声噫嘻启以改葬之故内外又哭尽哀权就别所掌事者开坟讫内外又就位哭如初设席于幕下举柩出置于席上内外俱从哭于墓所分东西位如常仪祝以功布拭棺掌馔者设馔于柩南主人盥手以琖跪奠酒再拜讫少顷彻奠进柩车于帷门外南向升柩于车遂诣幕所内外俱哭掌事者先设牀于幕下有枕席周设帷【如不易棺则不设牀】柩车至帷门外丈夫柩东妇人柩西俱立哭掌事者举柩入设牀柩东举尸出置于牀南首遂敛如大敛之仪【如明衣裳不殡也】乃设灵座于吉帷内幕下西厢东向【施牀帷屏服饰以时上饮饍及沐如平生也】乃葬将引柩告曰以今吉辰用即宅兆不设祖奠无反哭无方相魌头余如常葬之仪既葬就吉惟灵座前一虞虞如常仪其祝辞云维年月朔日辰孝子某敢昭告于考某官封谥改迁幽宅礼毕终虞夙夜匪宁啼号罔极谨以清酌庶羞只荐虞事于考某官封諡尚飨既虞主人以下出就别所释缌服反素服而还掌馔者彻馔掌事者彻灵座朱子曰改葬须告庙而后告墓以葬葬毕奠而归又告庙哭而后毕事方穏当行葬更不必出主祭告时却出主于庙
　　明防典与宋同
　　【臣】等谨案晋荀讷以改葬不应反虞故开元政和诸礼皆设灵座于墓所葬毕而虞祭毕而彻无反哭之文观朱子云又告庙哭而后毕事是仍宜反哭也父母墓毁服议【明】
　　明王廷相曰父母之墓崩毁或盗发露柩体修之宜何服曰此痛之甚者也可无制服以临之乎礼无正文以义而起亦可也改葬礼缌其服虽轻而用情甚重修墓更葬其事体均制缌礼也
　　三年而后葬变除议【宋】
　　宋政和礼凡父母之丧周而葬者则以葬之后月小祥大祥取再周之礼禫亦如之若再周而后葬者则以葬之后月练又后月为大祥祥而即吉无复禫矣其未再周葬则以二十五日练二十六月祥二十七月禫若再周而未葬则俟已葬而后除服
　　久丧不葬服议【陈】
　　陈高祖永定中有司奏前宁逺将军建康令沈孝轨门生陈三儿牒称主人翁灵柩在周主人奉使关内因欲迎丧乆而未返此月晦即是再周主人弟息见在此者为至月未除灵内外即吉为待主人还情理申竟以事谘左丞江徳藻徳藻议曰王卫军云乆丧不葬唯主人不变其余亲各终月数而除此盖引礼文论在家内有事故未得葬者耳孝轨既在异域虽已迎丧还期无指诸弟若遂不除永絶婚嫁此于人情或为未允中原沦陷已后理有事例宜谘沈常侍洙详议洙曰礼有变正又有从宜礼小记云乆而不葬者唯主祭者不除其余以麻终月数者除丧则已注云其余谓旁亲如郑所解众子皆应不除王卫军所引此盖礼之正也但魏氏东闗之役既失亡尸柩葬礼无期时议以为礼无终身之丧故制使除服晋氏丧乱或死于冦庭无由迎殡江左故复申明其制李之祖王华之父并存亡不测其子制服依时释衰此并变礼之宜也孝轨虽因奉使便欲迎丧而还期未克宜依东闗故事在此国内者并应释除衰麻毁灵祔祭若丧柩得还别行改葬之礼徳藻依洙议奏可【杜典不载今补纂】
　　招魂葬议【唐　宋　明】
　　唐薛収曰招魂葬非古礼也汉魏之术皆妄也葬之为言藏也仁人于其亲掩藏归穴不丰不俭必约于礼焉延陵季子曰魂无不之此言葬形非葬魂矣禁之礼也宋太宗淳化中有言昭成太子嬖妾张氏于都城西佛寺招魂葬其父母僣差逾制帝怒遣昭宣使王继思验问明李濓招魂葬答问嘉靖丁酉冬十二月十日汴马生北赴南宫试渡河走冰坏其舟溺而死求其尸逾月不可得其家请招魂葬焉乃质于李子李子曰史有之礼家之所不取也吾闻葬也者藏也所以藏其形于地下以安厝也故椁周于棺棺周于身非身无棺非棺无椁茍无其身而招魂葬焉则于义为窒于徳为悖于礼为不物何也亡者不可以假存无者不可以伪有也是故礼经无招魂葬之文汉魏以还或有冒为之者而袁瓌荀组干宝孔衍之徒咸著论以非之可谓通幽明之故知神之情者矣延陵季子曰骨肉复归于土命也若魂气则无不之也是故圣人制为殡葬之礼本以掩厥形骸不以安魂为事既葬之日迎神而返于家盖孝子之心不思一日离也若闭灵爽于沈魄之域是为不仁树松楸于空椁之冡是为不知仁知亡而人之道熄矣岂孝子事其亲之心哉曰然则当如之何曰阖宅眷属宜于遭溺之地备迎神之礼括髪徒跣号呼于涂而迎之以归祠庙以妥之木主以依之祝辞以告之牲醴爼豆以享之哭泣擗踊以哀之三年而除其服嵗时举祀如常仪则庶乎其可也
　　禁火葬议【宋　元　明】
　　宋太祖建隆三年三月丁亥诏曰王者设棺椁之品建封树之制所以厚人伦而一风化也近代以来率多火葬甚愆典礼自今宜禁之高宗绍与二十七年监登闻鼓院范同言今民俗有所谓火化者生则奉养之具惟恐不至死则燔爇而弃捐之何独厚于生而薄于死乎甚者焚而置之水中识者见之动心国朝着令贫无葬地者许以系官之地安葬河东地狭人众虽至亲之丧悉皆焚弃韩琦镇并州以官钱市田数顷给民安葬至今为美谈然则承流宣化使民不畔于礼法正守臣之职也方今火葬之惨日益炽甚事关风化礼宜禁止仍勅守臣措置荒间之地使贫民得以収葬少禆风化之美从之司马光书仪世人有游宦没于逺方子孙火焚其柩収烬归葬者夫孝子爱亲之肌体故敛而葬之残毁他人之尸在律犹严况子孙而悖谬如北其始盖出于羌俗行之既乆习以为常见者恬然曾莫之怪岂不哀哉延陵季子适齐其子死葬于嬴博之间曰骨肉复归于土命也魂气则无不之也孔子以为合礼必也不能归葬葬之所在可也不犹愈于焚之哉
　　元顺帝至正十五年正月北京路同知高朝列牒伏见北京路百姓父母身死往往置于柴薪之上以火焚之照得古者圣人治丧具棺椁而厚葬之今本路凡人有丧以火焚之实灭人伦有乖丧礼本省详看送礼部议得四方之民风俗不一若便一体禁约似有未尽参详比及通行定夺以来除从军应役并逺方客旅诸色目人许从本俗不须禁约外据土著汉人拟合禁止如遇丧事称家有无置备棺椁依礼埋葬以革火化之弊若贫民无地葬者聴于官荒地内埋了若无人収葬者官为埋瘗
　　明太祖洪武三年禁止浙江等处水葬火葬中书礼部议以民间死丧必须埋葬如无地官司设为义冡以便安葬并不得火化违者坐以重罪

　　钦定续通典卷八十三
　　钦定四库全书
　　钦定续通典卷八十四
　　礼【凶】
　　卒哭后讳及七庙讳字议【唐　五代】
　　唐僖宗咸通十二年七月侍御史李谿以进状内字与庙讳音同罚一季俸复执奏曰臣案礼记不讳嫌名又职制律诸犯庙讳嫌名不坐注云若禹与雨谓声同而字异也今若受罚是违典律乃免之
　　晋髙祖天福三年二月中书门下奏礼经云礼不讳嫌名二名不偏讳注云嫌名谓声音相近若禹与雨丘与区也二名不偏讳孔子之母名徴在言在不称徴言徴不称在此古礼也唐太宗宗二名皆讳人姓与国音声相近是嫌名者亦改姓氏与古礼有异若庙讳平字即不讳余侧若讳侧字即不讳平声所讳字正文及偏旁皆阙防画望令依今式施行勅二名及嫌名依唐故事
　　上书犯帝讳议【宋】
　　宋胡安国疏曰臣昨列职经筵専以春秋进读縁正文有渊圣御名方奏劄未及进禀得罪去国后闻礼官建议乞以他字易之定读为威其经本字即不改易臣今奉纂修于经本字既有诏令可遵其援引他经子史有犯渊圣御名者亦许依本字书写或当迁避有所疑惑臣闻古者不以名为讳周人以諡易名于是有讳礼然临文不讳二名不偏讳载在礼律孔子作春秋当恭王与哀公之世匄乃恭王之名夷即三世之穆定即哀公之考午即皇考之庙讳而笔削之际并无逥避春秋为尊君父而作书法如此其义可知自汉以来此义不行有易人之名以彻为通者易人之姓以荘为严者易甲乙之纪以丙为景者易郡县之号以还淳为清溪者又其甚则父名晋肃而子不敢应进士举者忌讳既繁名实愈乱恭惟陛下天纵聪明既尊春秋之书以宣圣徳宜用春秋之法以断政事臣所纂修缮写进本援引他经子史之类欲乞应犯庙讳不可迁避者依太常博士王晳所奏并依监本空阙防画于渊圣御名亦不改易本字覆以黄纸庶防名实不乱上遵春秋之法以明恭顺之实
　　山川与庙讳同应改变议【宋】
　　宋真宗时凡恒之字为常改千文岳宗恒岱为泰岱北岳恒山为常山
　　诔议【周　汉　晋　梁】
　　周礼春官大祝作六辞以通上下亲疏逺近六曰诔【注诔谓积累生时徳行以锡之命主为其辞】太史遣之日读诔【注遣谓祖庙之庭大奠将行时也】曽子问贱不诔贵幼不诔长礼也唯天子称天以诔之诸侯相诔非礼也檀弓鲁哀公诔孔丘曰天不遗耆老莫相予位焉呜呼哀哉尼父【注尼父因其字以为之諡】
　　后汉大司马吴汉薨光武诏诸儒诔之
　　晋郄超死之日贵贱操笔为诔者四十余人
　　梁刘勰曰详夫诔之为制盖选言録行体而颂文荣始而哀终论其人也暧乎若可觌道其哀也凄焉如可伤此其防也【以上杜典不载今补纂】
　　【臣】等谨案诔者哀死而述其行之辞如哀公诔孔子之类非必有諡也郑氏注礼毎解诔为諡而陈氏集説仍之误矣文心雕龙所言乃后世诔文之体其于贱不诔贵幼不诔长诸侯不相为诔之礼自汉以来胥失之
　　丧礼杂制
　　【臣】等谨案杜典末卷杂引礼经以补典中所未及今依其次服义则取先儒经説服制则据书仪家礼凡令甲所申与俗礼之宜因宜革者悉取前人论议以备典实而以居丧读礼终焉毎条贯以标目乃杂著之体例以便观览
　　服术有六【元】
　　元吴澄曰服术谓古先圣人制服之道其一亲亲之服承上文人道之亲亲下治子孙者而言子至亲也故适长子斩衰三年同于父众子齐衰期同于祖子之下其亲者孙故适孙齐衰期亦同于祖众孙则大功九月孙之下其亲曽并缌麻三月此亲亲之下杀也其二尊尊之服承上文人道之尊尊上治祖祢者而言父至尊也故斩衰三年其父之重无以加父之上其尊者祖故齐衰期祖之上其尊曽髙并齐衰三月此尊尊之上杀也其三名服其四出入之服承上文人道之男女有别别之以礼义者而言入者彼女来配此男母者配父之名其尊齐于至尊之父故服三年之衰与父同但齐其斩而已妻者配己之名其亲比于至亲之子故服期年之齐衰与子同又加之以杖也而妻之于夫则比于至尊之父故服三年之斩衰移其所天之父以天其夫也妇者配子之名故服大功九月小功五月伯母叔母其名同于父之配视己尊一等故服齐衰期昆弟之子之妇其名同于子之配视己卑一等故服小功五月唯兄弟之妻其名不可同于己之配为其与己同等故无服出者此女往配彼男故姑姊妹女子子在室齐衰期出嫁则降大功九月入者虽已出嫁或被出或无子而复归本宗则仍服在室未嫁之本服也其五长幼之服承上文人道之长长旁治昆弟者而言长者谓昆幼者谓弟昆弟相为服齐衰期也同祖者从昆弟则服大功九月同曽祖者再从昆弟则服小功五月同髙祖者族昆弟则服缌麻三月此长幼之旁杀也由长而上则有旁尊之杀父之亲昆弟为从父则服齐衰期父之从昆弟为再从父则服小功五月父之族昆弟为族父则服缌麻三月祖之亲昆弟为从祖则服小功五月祖之従昆弟为族祖及曽祖之亲昆弟为族曽祖并服缌麻三月由幼而下则有防卑之杀子之従昆弟为亲昆弟之子则服齐衰期子之再从昆弟为従昆弟之子则服小功五月子之族昆弟为再从昆弟之子则服缌麻三月孙之再从昆弟为亲昆弟之孙则服小功五月孙之族昆弟为从昆弟之孙及曽孙之族昆弟为亲昆弟之曽孙并服缌麻三月以上丧服之五术本乎人道之四亲皆为亲之服也非亲而服者不在此数其六従服谓非己之正服従于人而服也故殿于五术之后
　　从服有六【元】
　　元呉澄曰从服之目有六属从者属谓亲属以亲属故为其党服妻从夫服夫家旁尊旁卑之亲子従母服母党之亲也徒从者徒空也谓彼非亲属空为其党服子为母之君母庶子为君母之亲妾为女君之党也从有服而无服者其夫为其昆弟有服妻従夫而为夫之兄弟则无服公子之妻为其父母有服夫从妻而公子为君所厌为妻之父母则无服也从无服而有服者其夫为兄嫂弟妇无服妻从夫而娣姒妇相为小功则有服也公子被君厌为母之父母姊妹无服妻従夫而为公子之外祖父母及从母皆缌则有服也従重而轻者姑虽出嫁犹为侄服大功九月为重其子从母而为内兄弟服缌则轻妻为其父母服期为重夫从妻而服外舅姑缌则轻也从轻而重者公子为君所厌为其母练冠为轻妻从夫而为公子之母服期则重也
　　絶族无移服【宋】
　　宋张子曰君子之泽五世而斩小人之泽五世而斩泽斩于五世则恩可知矣故四从六世为絶族而从旁及之服特亲者各以亲踈属之也服不及于六世而婚姻乃百世不通者仁之所施有宗而义之所别不可已也然所谓絶非特此也丧服出妻之子为母期则为外祖父母无服曰絶族无施服亲者属也谓妻于夫家与族齿其出也与族絶族絶则为外祖父母无服此所谓无施服然夫妻则配合有絶族子母并亲无絶道故为出母期谓亲者属礼记作移丧服作施盖古通用也
　　上杀下杀旁杀【宋】
　　宋马晞孟曰亲亲以三为五以五为九而不言七者以其上而髙曽者皆为逺祖也下而曽者皆为逺孙也凡丧服之道以近为亲是故上杀者有缌麻而无功衰以其相逺也旁杀之亲有大功有小功者以其相近也近者至于亲亲而不尊逺者至于尊尊而不亲惟其亲而不尊故九月五月之丧功衰而已惟其尊而不亲故虽齐衰亦有三月也
　　亲疏嫌疑同异【宋】
　　宋吕大临曰伯母叔母疏衰踊不絶地姑姊妹之大功踊絶于地为祖父母齐衰期为曽祖父母齐衰三月此所以定亲疏也嫂叔不通问嫂叔无服君沐大夫沐稷士沐稻燕不以公卿为宾以大夫为宾此所以决嫌疑也己之子与兄弟之子异矣引而进之同服齐衰期天子至于庶人贵贱异矣而父母之丧衰疏之服飦粥之食无贵贱一也大夫为世父母叔父母众子昆弟昆弟之子降服大功尊同则不降此所以别同异也
　　五服十制四疑【明】
　　明吕坤曰丧礼先王所制以制放逸忘哀之情故谓之制制以三年为重故适长子不在适长孙承祖之重谓之承重五服者三年一年九月五月三月五等之衣服也十制者斩衰三年齐衰三年齐衰杖期齐衰不杖期齐衰五月齐衰三月大功九月小功五月缌麻三月袒免在次十等之制度也齐衰与斩衰布麻有麄细五齐衰布麻无麄细袒免虽极轻亦先王礼制但不成服故不可入五服尔疑服有四正义加降正服礼称情也义服情从礼也加服礼从情也三者皆隆降服礼裁情也降服非君子之所忍服所降以明礼称所本以明情三年重丧也降为期称重期期降大功称期功小功降缌称功缌仁之至义之尽也故曰加服不称本服降服不忘本服厚道也
　　冠制【宋】
　　宋政和礼斩衰通屈绳为武齐衰以降以布为武缌麻澡治其布为武皆垂其下为缨其冠以布为三辟襵前后屈而出于武其外厌而缝之为外縪其内厌而缝之为内縪大功以上辟襵向右小功以下辟襵向左司马氏书仪冠比衰布稍细广三寸跨顶前后以纸糊为材上裹以布为三防皆向右纵缝之两头皆在武下向外反屈之缝于武用麻绳一条从额上约之至顶后交过前各至耳于武上缀之各垂于颐下结之齐衰以布稍细者为布四脚其制如幅巾前缀二大脚后缀二小脚以覆髻自额前向顶后以大脚系之大暑则屈后小脚于髻前繋之谓之幞头大功以生白绢为四脚大祥后服垂脚黪纱幞头朱子家礼冠制斩衰同齐衰冠并如斩衰次等粗生布为之大功用稍熟布以上辟积积缝皆向右小功用稍熟细布缌麻用极细熟布以上辟积缝向左陈师道曰司马温公云仁宗崩有司用干兴故事羣臣布四脚加冠时莫识其制以幅巾幕首破其后为四脚其后郑夫读续事始云三代黔首以皁绢裹髪周武帝裁为四脚名幞头马周请重繋前脚盖布四脚脚皆后垂如周制遇暑则繋其前脚如唐制英宗崩宋次道误为布幞头有司遂用民间幕丧之服以今漆纱幞头去其铁脚而布裹之前繋后垂而不可加冠壊之而冠幞头之失自次道始也余谓四脚加冠今士大夫丧冠是也大布之冠古也四脚今也于礼为繁矣
　　筓总制【宋　明】
　　宋司马光书仪斩衰妇人用极粗生布为头恶竹筓布盖头齐衰妇人露髻以生白绢为头盖头大功亦如之朱子家礼斩衰妇人用极麄生布为盖头不缉布头竹钗齐衰妇人盖头布总竹钗大功小功缌制俱同布之精粗有异
　　明吕柟曰妇人麻布大袖圆领长衫者何衰之变也礼妇人言衰不言裳衰之长可以掩裳秦人以长衫为背子故长衫者衰之变也麻布盖头者何布总之变也自有书仪以来未之有改也丘文荘曰唐羃防之变也家礼布头竹钗者何曰箭筓之变也奚不绖乎既盖头奚绖也故有腰绖无首绖白防盖头宋王淮之议也
　　绖制【宋　明】
　　宋政和礼首绖之制斩衰以苴麻为首绖大九寸左本在下齐衰以牡麻为首绖大七寸二分右本在上大功以牡麻为绖以绳为缨中殇无缨其大五寸七分小功成人以牡麻为绖小功殇服以缲麻为绖皆大四寸六分缌麻以缲麻为首绖其大三寸七分大功以上麻皆有本小功以下麻绖皆断本要绖绞帯之制五分首绖杀一以为要绖五分要绖杀一以为绞帯斩衰以麻齐衰以下绖帯以麻绞帯以布麻有苴有牡有缲有不缲有有本有絶本者皆如首绖之等司马光书仪斩衰以有子麻纽为首绖其大一扼左本在下五分去一以为要绖两股相交两头结之各存麻本散垂三尺其交结处两防各缀细白绢帯系之使不脱又以细绳帯繋扵其上子为母布帯妇为姑以无子麻为绖齐衰布帯大功小功缌麻皆系黒鞓角帯朱子家礼斩衰首绖以有子麻为之其围九寸麻本在左从额前向右围之从顶过后以其末加于本上又以绳为缨以固之如冠之制要绖大七寸有余两股相交两头结之各存麻本散垂三尺其交结处两旁各缀细绳繋之绞帯用有子麻绳一条大半要绖中屈之为两股各一尺余乃合之其大如绖围要从左过后至前乃以其右端穿两股间而反挿于右在绖之下齐衰首绖以无子麻为之大七寸余本在右末繋本下布缨要绖大五寸余绞帯以布为之而屈其右端
　　明丘濬家礼补斩衰妇人要绖用有子麻为之制如男子繋于大袖之上未成服不散垂齐衰妇人要绖制如男子用无子麻为之濬曰家礼妇人服制皆本书仪自大袖以下俱非古制今特补入腰帯一事者盖礼男子重乎首绖妇人重乎腰帯存其一之最重者使后人或因此以复古也
　　杖制【宋】
　　宋政和礼为父杖竹而苴为母杖桐而削其大皆如要绖其长皆齐心司马光书仪为父竹杖本在下为母削桐上圆下方亦本在下家礼凡妇人不杖【杨复曰案家礼书仪妇人皆不杖与问丧丧大记丧服小记不同恨未得质正】
</div>
    <div class="pagination">
<a href="钦定续通典_page35.html">上一页</a><span>...</span><a href="钦定续通典_page31.html">31</a><a href="钦定续通典_page32.html">32</a><a href="钦定续通典_page33.html">33</a><a href="钦定续通典_page34.html">34</a><a href="钦定续通典_page35.html">35</a><span class="current-page">36</span><a href="钦定续通典_page37.html">37</a><a href="钦定续通典_page38.html">38</a><a href="钦定续通典_page39.html">39</a><a href="钦定续通典_page40.html">40</a><a href="钦定续通典_page41.html">41</a><span>...</span><a href="钦定续通典_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
