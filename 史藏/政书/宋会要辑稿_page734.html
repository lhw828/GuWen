<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 734 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 734 页/共 1125 页
  </h1>
  <div class="content">
   国家奄有多方，抚宁四海，仰祖宗之治范，顾冲眇之守成，秩历代之旧文，兴前王之坠典。尚虑朝廷之政经或阙，民俗之寿域未跻，申明旧章，周询嘉话。此诚子大夫强学待问，发策决科之辰也。然则将御于今，必求诸古。苟方策之博达，在取舍以咸宜。若夫百代殊风，摠其道曰皇帝王霸；六经异说，立其教曰礼乐诗书。思适用于兹时，当 陈其大略。且尧之为君也，八元不举，四凶未流，洪水怀山，庶民艰食，其虑患大矣。而夫子称聪明光宅，何也 舜之为君也，省巡方岳，类祀神祇，敷教恤刑，耄期无怠，懃劳至矣。而夫子称其无为恭己，何也 夏禹之有天下也，奠山川，平水土，底慎财赋，致孝鬼神，上帝锡以龟书，箕子述为《洪范》，其理要何也 文武之有天下也，绥兆民，恭天命，体国经野， 事惟能，成王作乎《周官》，公旦着于经理，其会归何也 又若嬴、刘而下，隋、唐之间，务立便宜，以济邦国。其理财也，晁错议乎贵粟，赵过称乎代田，桑羊置均输之官，寿昌兴常平之制。其选士也，则仲舒言其择吏，左雄取其限年，杜预陈黜陟之规，杨绾述贡举之弊。此皆见用当世，垂法后人，尽为发明，以资折衷。子大夫辞章雅丽，学术兼该，究文史之精微，洞圣贤之指趣，所宜辨论，用副详延。」 
咏策考入第四等，弼入第四次等。诏以咏为祠部员外郎、通判永兴军，弼为将作监丞、知河南府长水县。 
明道二年六月五日，中书门 
      
下言：「制科举人自今须缘贡举，许准诏投文就试。」诏可。 
景佑元年二月四日，诏：「贤良方正能直言极谏等六科，自今后应京朝官、幕职、州县官不曾犯赃罪及私罪情轻者，并许应。内京朝官须是太常博士已下，不带省、府推、判官、馆阁职事并发运、转运、提点刑狱差任者，其幕职、州县官须经三考已上。其见任及合该移入沿边不般家地分及川、广、福建等处者，候回日许应高蹈邱园、沉沦草泽、茂材异等三科及武举。应进士诸科取解不获者不得应。」 
六月十六日，以翰林侍读学士李仲容、知制诰宋郊、天章阁待制孙祖德、直集贤院王举正就秘阁考试制科。仲容等上吴育、苏绅、张方平论各六首：《治民》、《事天莫如啬》、《九德咸事》、《天保采薇治内外道何以万世无弊》、《六经之道礼乐为急》、《周秦之士贵贱论》。 
二十一日，帝御崇政殿试贤良方正能直言极谏太常博士苏绅、才识兼茂明于体用大理寺丞吴育、茂材异等张方平。制策曰：「朕膺淳耀之烈，守神明之器。兢兢业业，罔敢暇佚，思底于道，浩如涉川。内虽有股肱之良，外则凭藩屏之卫，而化或靡洎，政有未昭，思闻谠言，以辅不逮。子大夫负卓尔之才，当(褒)[覢]然之举，必有究天人之学，明道德之渊。效尔所长，副朕虚伫，期得良画，式康兆民。夫治天下，必上参五帝，下法三王，至于霸者之规，圣门之所耻说。详思致治之要，必任惟贤之臣。朕未明求 
      
衣，侧身思道。虽达聪明目，祗服于圣谟，而易俗移风，尚牵于俗吏。岂求之不至，将教之未孚。极陈其方，以开未悟。礼义廉耻，有国之所弛张；阳德阴刑，求端之所取舍。求其所用，讵无所先。居土阶之尊，唐尧之稽古也，安事舟浦之征；游岩廊之上，虞舜之无为也，奚有三苗之舞。若曰天道云远，宋景何以退三舍之星 如曰人心不同，武王何以有十乱之佐 又夏后之德休明，何以铸鼎 周家之俗忠厚，专以尚文。高台深池，不能害霸，而十家之产，何以不为 畿服不征，所以救岁，六关之废，何以兴刺 皆前修之所未究，有国之所宜明。子大夫极思其精，发凡举例，规其所不至，彰厥所未来，勿事猥并，悉其言谏。帝王之大，愿举其详。古今之宜，请言其状。朕将亲览，尔无面从，勿遗远图，以蹈后害。」育策考入第三次等，绅入第四次等，方平所对不及三千言。诏以育为著作佐郎、直集贤院、通判湖州，绅为祠部员外郎、通判洪州，方平特擢为秘书省校书郎、知苏州昆山县。 
闰六月二十七日，诏：「今后殿试制科、武举人，各日就试，制科设次赐食。」 
五年六月十六日，命御史中丞晏殊、翰林学士宋郊、知制诰郑戬、直史馆高若讷赴秘阁考试制科，殊等上田况、张方平、邵亢论各六首。《乐者天地之命》、《三公为乡老》、《治地莫善于助》、《禘尝治国之本》、《圣王处民于瘠土》、《治乱刑重轻论》。 
二十四日，详定科场条贯所言：「贤良方正、博达坟典、才识兼茂、茂材异等四科，今后亲 
      
试，同出策目，须援引古义以质今宜。其详明吏理，或涉于武经之举者，并别出策题。」从之。 
七月二十七日，帝御崇政殿试贤良方正能直言极谏太子中允田况、秘书省校书郎张方平、茂材异等进士邵亢。制策曰：「朕莅幅员之广，寅畏天命，以康元元，思欲恢祖宗之远图，追皇王之极挚，跻俗于仁寿之域，陶民于礼义之化。兢兢业业，不敢怠遑，焦心劳思，十有七年于兹矣。而明不烛远，智不通幽，奉承谟训，惟恐失坠。故诏有司，详延天下特起之士，冀闻忠谠寔至之言，以辅朕之不逮。子大夫卓出 萃，覢然造庭，必有宏谠，以塞虚伫。国家诞膺宝命，奄甸中区，三圣继明，万邦作乂，除残而革暴，蠲苛而薄赋，稼政修，礼文缛，爱人甚于赤子，絷贤同夫白驹，奇杰魁礨之士列位于朝，循良慈惠之长分政于外。求治若此，可谓勤且至矣。然而格之前载，犹或异论。法制寖讲而未协厥中，经费寔繁而未得其节，乐未谐于韶濩，刑未措于成康，官师或昧于廉平，风俗颇亏于素朴，夷貊虽率化而时有陵犯，边鄙虽嘉靖而时有儆戒灾异者。朕之不德使之然耶，抑物之数适当然耶 子大夫其精心极虑，无有所隐。古之制度可用于今，今之章程有质于古，并宜条例，勿事猥并。立乐之方，何以格神祇而来瑞物 详刑之要，何以空囹圄而致和气 至于遴选多士，懋建庶官，咸有前规，可为来范。唐氏考功之格，善最悉 
      
陈；汉家刺部之仪，科条具举。士民之类，愚众贤寡，奢僭相尚，习以成风，不严而化，其术安在 蠢尔微寇，何以革其非心 漠然大钧，何以致其顺序 且道者万世无弊，而前代有忠文相救之说；法者百王不易，而旧典着轻重异用之宜。《戴记》为国有九经，所宜铨次；《周官》辨地以五物，咸为敷陈。式副咨询，且观殚洽。固将施之于行事，匪独取之于虚文。悉意以陈，无挠执事。」况策考入第四等，方平入第四次等，亢不入等。诏况为太常丞、通判宣州，方平为著作佐郎、通判睦州。 
庆历二年七月十一日，命翰林学士吴育、权御史中丞贾昌朝、直集贤院张方平就秘阁考试制科。育等上钱明逸、齐唐论六首。《左氏崇君父》、《孝何以在德上下》、《王吉贡禹得失孰优》、《经正则庶民兴》、《有常德以立武事》、《序卦杂卦何以始终不同论》。 
八月六日，帝御崇政殿试才识兼茂明于体用殿中丞钱明逸、贤良方正直言极谏处州军〔事〕推官齐唐。制策曰：「朕茂缵先构，遹遵圣烈，咨询周访，期底靖嘉。四诏郡国，科举贤俊，庶闻谠论，助辑政纲。子大夫怀术逢辰，造庭待问，必有渊蕴，用副详延。夫治乱之理，有经有权，有隐有显，上监百世，敻然可求，非博学远照，未之前识。予欲闻姜姓三正之典，《周官》五礼之别，以辨章上下以定治；(冷)[泠]州律间之义指，开皇尺度之名数，以立均考器以作乐，汝言。予欲闻吕训疑罚之条，司寇止纠之禁，以邦国「以」下当脱一字。；制臣之二柄，治民之七法，以一宪令，汝明。予欲辨贡赋功 
      
式之会，参山海田数之书，以制财用，修九法四教，七正四守，以起军旅，汝陈。予欲稽虞氏之黜陟，魏晋之考课，以厘庶官；本二《雅》之谨征伐，《春秋》之正夷狄，以靖外臣，汝记。今夫礼，温叟、崇义之所刊也，器服之数，朝祀之容，宁有所未善邪 今夫乐，王朴、和岘之所考也和岘：原作「如岘」，据《宋史》卷四三九《和岘传》改。，均声知量，察风候气，何以得至术邪 语刑者谓折杖之令为仁，盗赃之格为纵。仁固未有罚清民服之效，纵盖多已隶更亡之害。语令者谓开塞之易知，创(华)[革]，无侵执事。」明逸策考入第四次等，唐不入等。诏以明逸为太常博士、通判庐州，唐特授许州节度推官。 之繁互，然事屡兴则不得习故常，俗已弊则不得专督责。若仍与变，安适其宜 何以使不匮上损下、夺人违时而货益充，不暴师宿戍、转饷屈力而边益斥 庀职左右，宣力四方者，何以使尽得其人 畏威服德，挚寔世见者，何以使弗猾于境 并资至略，以济远猷。子大夫所当条述前言，通究时事，省括正臬，务协厥中。如其悠缪之辞，不周于用，记 而举，又非纯学，策才之意，岂所望焉。其悉心明唐初命权处州军事推官，用左正言田况请，复升两使推官。 
九月初二日，诏：「自今幕职、州县官应制科，不及三考者亦许取应。」 
六年六月十八日，诏礼部贡院：「自今制科并用随贡举为定制，亦须近臣论荐，毋得自举。」 
初，监察御史唐询言：「汉制，丞相、御史、列侯、中二千硕、二千硕、诸侯相举贤良方正直言极谏之士。由汉涉唐，虽用其科，而不常置。若天见灾异，政有阙失，则诏有位使荐之于朝，冀闻谠言，亡有所讳。又有茂 
      
才异等科，本朝稽用旧文，讫真宗之世，三建此科。自陛下即位，增修六科，以来多士，令两省若少卿、监以上各得奏举。又只用贤良、茂才二科，随进士科设之，近年率不用保任之官，皆自名科目，作贤良方正、茂才异等，皆名号之美者。使举而为之，犹曰近古，即自颛其美，顾所未闻。未经亲试，前集有司，而所出论目悉用经史名数，其于治乱之体固无所补。及对诏策，大率不过条对义例，稽合注解，又复牵于文字之数，纵使魁礨之士，胸中虽有奇言，不得骋。况又人之所习，主于强记博闻、多辞泛说而已。至其捄辅国体，开陈治策，则何赖哉。故初应诏才数人，后乃至十余人，今殆至三十余人。既升本科，曾未累岁，悉至显官。虽非其人，例不可抑。况直言极谏非当世事，而求茂材异等，岂谓循常之选，其弊若此，顾宜图之。今具两汉始置贤良方正、茂材异等，并因灾异，诏举贤良方正。前汉武帝建元元年，诏丞相、御史、列侯、中二千石、二千石、诸侯相举贤良方正直言极谏之士；元封元年，以名臣文武欲尽诏州郡察吏民有茂材异等可为将相等。凡五十四年间，一举贤良，一举茂材。孝昭始元元年，诏三辅、太常举贤良各二人；地节三年，令内郡国举贤良方正可亲民者；元康四年，遣太中大夫强等十二人循行天下，察吏治得失，举贤材异伦之士。凡二十五年间，二举贤良，一举茂材。孝元初元〔二〕年天头原批：「『孝元初』疑有脱误。」今检《汉书》卷九，事系初元二年，当脱「二」字，据补。，诏以地震令丞相、御史、中二千石举茂材异等、直言极谏之士。永光二年日蚀，令内郡国举茂材异等、贤良直言之士。凡十六年间，一举直言，一举茂材。成帝建始二年，以元年灾异屡见，诏三辅、内郡举贤良方正各一人；河平四年，日蚀水灾，遣光禄大夫嘉等行濒河郡，举惇厚有材能、直言之士。鸿嘉二年，诏以数遭水旱，举敦厚有行、能直言者；元延元年，诏以日蚀星陨，令内郡举方正能直言极谏者各一人。凡二十六年间，四举能方正直言。后汉光武建武六年日蚀， 公卿举贤良方正各一人；七年日蚀，诏公卿、司隶、州牧举贤良方正各一人。凡三十二年，两举贤良。章帝建初元年地震，诏令太傅、三公、中二千石、二千石、郡国守相举贤良方正能直言极谏之士各一人；五年日食，诏公卿以下举直言极谏者各一人。凡十三年，两举直言。和帝永元六年，诏以凶馑令三公、中二千石、二千石、内郡守相举贤良方正能直言极谏之士各一人。凡十年间，一举贤良方正。永初元年日蚀，诏公卿、内外众官、郡国守相举贤良方正直言极谏各一人；五年，日蚀地震，诏公侯、中二千石、二千石、郡守、诸侯相举贤良方正极谏之士各一人。凡十年间，两举贤良。顺帝延光四年，京师大疫，诏公卿、郡守、相国举贤良方正能直言极谏之士；永和六年日蚀，诏大将军、公卿举贤良方正者各一人。凡十七年间，两举贤良。 
      
本朝但用两汉之名，而不用两汉之制，请自今更不与进士同时设科。若因国家灾异屡见，非特举擢贤隽，临时诏近臣审举之。其所举之人，宜如汉故事，亲策当世要务，罢秘阁所试六论。」 
参知政事吴育言：「自三代以来，取士之盛，莫〔若〕汉、唐若：原阙，据《续资治通鉴长编》卷一五八补，下同。。惟汉之兴，高、惠所未遑暇。至文帝十五年九月，诏举贤良文学之士，上亲策之，则有若晁错者出焉，是时即无灾异而举也。至武帝建元元年冬十月，诏举贤良方正直言极谏之士，及元光元年诏贤良对策，则有若董仲舒、公孙弘者出焉，所举亦不因灾异。但策中语或及者，亦陈事之端耳。唐开元二年六月甲子制，其有茂材异等，咸令自举。是年设直言极谏科。至宪宗元和间，制科之盛，有若元稹、白居易皆特出之材。观当时策目所访者，皇王之要道，邦家之大务，可以覆视，固不专于灾异也。此汉、唐故事有足据者。其或因天变，又非时亲策者，则亦有之。厥后时(唐)[君]或居常自逸，谓毋阙政，及天灾已着，时蠹已形，然后下诏举之，欲救于临事。此则取士之弊风，而后王之末造也，岂足以为师矩哉。陛下自复制科，于兹累年，随贡举而开， 数适中，忽以一人之言，欲议变常之制，若必候灾谴而后诏举，非惟失建科之本意，且尤有不可者三：一则使天下贤隽之士滞淹，待灾异而进身，非所爱廉耻也；二则平居不询，造形乃问，非所以惧灾异也；三则轻改信令，示天下毋渴士之心，非所以广贤路也。且汉、唐所立孝廉及进士等科，皆每岁常选，故制举不随而开。今礼闱凡数年一启，因以制举随之，则事适其宜，何害于时，须此纷易 况灾异之出，不常厥期，或弥年所毋，则此举奚设 或比岁而有，则于事大烦。既不因乎天灾，又不随乎贡举，而曰非时诏举，语无端倪，乃是遂废此科。刍荛稍论，则言路有寄；饩羊一去，则礼意都(志)[忘]。今无故而更张，使遗材绝望，其伤国体，不亦大乎!乞并下臣奏，令两制详定。若汉唐故事非专为灾异而设，则但当执守，毋令轻变，以惑 心。臣曾应制举，毋容不知，知而不言，于罪为大。」 
及中书进呈，帝以育议为是，不下两制详定，而降是诏。 
《涑水记闻》：鲁平曰：宋初以来，至真宗方设制科，陈越、王曙为之首。其后夏竦等数人皆以制科登第。既而中废，仁宗即位，天圣六年始复置，其后每开科场则置之，有官者举贤良方正，无官者举茂材异等。余四科多不应，皆自投牒，献所著文论，差官考校，中者召试阁下，试论六首。又中选，则于殿廷试策一道，五千字已上。其中选者不过二人，然数年之后，即为美官。庆历六年，贾昌朝为政，议欲废之。吴育参知政事，与昌朝争论于上前，由是贾、吴有隙。乃诏自今举制科者，不听自投牒，皆两制举乃得考校。 
七月二十八日，命权御史中丞张方平、知制诰 
      
彭乘、杨伟、集贤校理胡宿就秘阁考试制科。方平等上钱彦远、齐唐论六首。《大有上吉》、《三王之郊用夏正》、《史记不记少 》、《道非明民》、《大史掌叙事之法》、《乐循理为君子论》。唐以言者为无履行，罢之。 
八月十六日，帝御崇政殿试贤良方正能直言极谏太学博士钱彦远。制策曰：「朕奉承庙社，惟御海寓。永惟致理之大，浩若涉川之广。夙夜寅畏，弗遑底宁。是以博延隽良，射策殿陛，冀获嘉话，以毗庶绩。子大夫精蕴识虑，该明体要，必有以绎敷古道，开助予意。且二帝三王之遗则，淳仁厚义之余泽，丕隆至治，总集大和者，是必举之有纲而导之有源尔。若夫王者政教上通于阴阳，何以使黎民厚生，无饥馑扎瘥之困 贤人履行下系于风俗，何以使众士修正，无矜沽险伪之巧 语官者谓郡县之任权小而势轻，憸人得以肆欲；论法者谓律令之书议繁而科密，暴吏得以舞文。吾欲一富贵，均强弱，俾家亡兼并，平贵贱，通有无，俾货不壅积，何术可以驯致 吾欲宪 陶九德之法以任人，参《周官》六计之旨以弊吏，何施可以详究 今夫兵戎非不练，而战攻守御之志未尽固；农业非不恤，而污莱原隰之田未尽垦。比绥远服，敷示恩信，而蛮区夷落尚据险而绎骚；间念编户复除徭赋，而寇盗敓攘犹承间以窃发。兹惟寝弊，安所厘制 至若九官命于舜，其职任之重轻；十乱称于周，其勋谟之高下。贾让治河之三策，刁雍筑城之五利；《管子》言莅政之大在明四顺，《淮南》述为 
      
君之要，当用六律。皆见载籍，并资条释。所宜讲大体，铺善经，参往古之安危，酌方今之利病，事稽于寔，理适厥中。无隐言，无高论，朕当详览焉。」彦远策考入第四等，诏以为祠部员外郎、知润州。
 选举 宋会要辑稿 选举一一 举贤良方正能直言极谏等科 
     
宋会要辑稿 选举一一

举贤良方正能直言极谏等科
皇佑元年七月二十八日，命观文殿学士丁度、知制诰稽颖、李绚、直龙图阁王洙就秘阁考试制科。度等上吴奎论六首。《损益弗违之吉孰先》、《教诗以六德为本》、《三有俊克即俊》、《因神以明道》、《韩延寿杨阜人不忍欺优劣》、《圣人文质论》。 
八月二十日，上封者言：「伏见国家每设制科，以收贤材。中选之后，多至大用，以此知不独取于刀笔，盖将观其器能也。旧制秘阁先试六论，合格者然后御试策一道。先论者盖欲探其博学，后策者又欲观其才用。近来御前所试策题，其中多问典籍名数及细碎经义，乃是又重欲探其博学，竟不能〔不〕观其才用天头原批：「『不』字疑误。」据删。，岂朝廷求贤之意耶 欲乞将来御试策题中，止令问事关治乱、体系安危、用之则明昌、舍之则微弱、往古之已试、当今之可行者十余条，限三千字已上成。所对人若文理优长，识虑深远，其言真可行于世，其论果有补于时者，即为优等；若是文意平常，例无可采者，即为末等。量与恩泽。所有名数及细碎经义，更不详问。如此则不为空言，可得实效。」诏撰策题官先问治乱安危大体，其余所问经史名数自依旧制。 
十四日，帝御崇政殿试贤良方正能直言极谏殿中丞吴奎。制策曰：「朕祗畏天明，以临万 。陟降在上，日监在兹。至 
     
于礼乐政教，刑辟威狱，罔弗是宪。以起大治，故亲策俊良，及此而六，宜谓得人之盛，无媿古先。且欲询变化之道而知神之所为，求述作之原而察圣明之所本，烛理于昧，图危于安。子大夫穷天人之端，识治乱之兆，其恭听朕命，着之敷言。《书》曰：『在知人，在安民，能哲而惠，惟帝其难。』朕惟取群材以班庶职，而才有未叙，职有未修，何也 爱育兆民，若视赤子，赋不加重而人已匮，役不夺时而众已困，裒薄益厚，贫富不均，何也 《记》曰：『礼乐刑政四达而不悖，则王道备矣。』朕 天之秩，寅庸五礼，因民之和，考正大乐，未有露泉象物之感，何也 慎令详刑，允于出纳，无有师保，如承祭祀，尚乖有耻且格之应，何也 向若大河决溢，水不顺道，较财僝力，将议堙补，而年谷不登，人用流转。军师屯防无事而厚费不给，奸宄盗寇有时而窃发弗禁，求之彝伦，其咎安在 彼刘毅损难之议，唐官善最之目，周人荒政之数，管氏版法之经，礼乐所损益者孰知，刑罚世轻重于何代 东汉而上，塞河之术安从 西魏以先，为兵之制奚见 酌古之利，属今之宜，别白以言，无悼患害。」奎策考入第四等，诏以为太常博士、通判陈州。 
五年八月初三日，命观文殿学士高若讷、王举正、端明殿学士杨察、直史馆专询就秘阁考试制科专询：「专」字疑误。或为唐询。。若讷等上赵彦若论六首。《哲人惟刑》、《贷以国服息》、《五官为上公》、《舜明庶物》、《治天下审所尚》、《施孟梁年易学如何论》。
十五日，帝御崇政殿策试贤良方正 
     
能直言极谏太常寺太祝赵彦若。制策曰：「盖闻治古之隆，民风淳，王道易，心通诚孚而天下之理得，是以六气顺，三光明，祲厉屏，厘祥臻， 灵豫安，诸产茂嘉，朕甚慕焉。后世寖薄，智伪日滋，为君者难，习俗多弊，故善气罕应而阴阳 和。朕承祖宗之休，执天地之政，深惟大器至重，大麓至敏，寅威兢业，罔敢暇豫。所惧明有未烛，道有未昭，天时舛宜，民业重困，故间岁下诏，举达学绝才之士，以直言补阙。子大夫怀业优博，盛年为举首，期有以荅扬精微，阐论朕志。夫王者之道，有统有运，有文有质，历世之序，或悠或促，岂所遭之时不同，抑所尚之术有异者邪 五帝敻远，弗可得详。三代绵永，其规足术。二汉以降，七制为美。暨鼎列南北，光灵不竞，陵夷至于唐室，贞观、开元之主，接轸于二百年间，大盗三发，不绝如线。五季之末，极穷而复。皇天眷我烈祖之丕命，二圣继武，重光协华。肆朕继承，弥越三纪，未尝一喜怒以贱刑赏，一奢欲而耗财用，一偏听以咈谏诤，一力役以夺民务，虚心至怀，率蹈公路，盖欲大先猷而恢帝步也。何则比年以来，星躔爽行，蛮夷骤耸；烈风迅雷，间成惊暴；河流坤载，顷常震溢；蟊旱作沴，风俗寖漓 居位者或拱嘿以养名，怀道者或隐身而逊志，人力尚屈，王泽未流，夙宵浩然，若涉渊水。今欲远鉴列古兴坏之本，近迹当世得失之宜，上求天端，消复变眚，下革时弊，化行忠厚，使 
     
大臣亮而小臣力，仁惠浃而氓细纾。呜呼，何道而臻此邪 子大夫其详之着之，茂之明之，副朕观览。又，王政之急在知人，在齐俗，在务本，在阜财，经之以文物，辅之以武事，而治具备矣。然而碔砆类玉，萧粮乱穑，能哲而惠，惟帝攸叹。侈纵犯上，贫富正等，流弊日久，于变甚难。四人之生，常屈于倚耒之士；九岁之蓄，未逮于三登之年。伊欲任忠而判邪，敦风而轨俗。因财理以辨人物，则九偏七似，或卢于大烦；尚法制以正上下，则六柄四位，未知其安执。稽任地授田之职以限农亩，可适于今乎 设平准均输之令以御物货，果便于世乎 仲舒之明情性，贾谊之言国体，于道孰粹 管氏之陈七法，荀卿之条六术，论兵谁至 商因夏礼，所因者何文 汉杂霸道，所杂者何迹 至于今世之务最切者何事 前朝之政可循者何规 既往之失，孰者宜惩 将然之虞，奚者宜备 子大夫其悉意极虑，正辞以陈。兴自朕怀，毋悯有司。」彦若策考不入等而罢。 
嘉佑二年六月十九日，诏曰：「国家之所以为国者以有士也，岂有挟其所取之路，而轻其所付与哉!士之所以为士者以有道艺行谊也，岂可不自重爱而颛于进取哉。古先帝王之于士，审于所求而裕于所用。《诗》云『翘翘错薪，言刈其楚』，审于其所求也；『济济多士，文王以宁』，裕于其所用也。朕承祖宗之休，思与天下之士偕之至治，故设贤良而下凡九科，其取之岂一路哉。每 
     
一诏下，而应书者不过数十人，中选者才一二，岂有司课试之未精而或有遗逸邪 抑士不自励以自取弃邪 此皆非朕之所以待天下士之意也。自今太常博士而下充台、省、阁职及提点刑狱以上差使选人，不限有无考第，并草泽人，并听待制以上奏举，即不得自陈。内草泽人并许本路转运使采察文行，保明奏举。如程文荒浅，中选才行不如所举，并坐举者。有司务精考校，以广搜罗，毋致遗逸。其初中选所推恩命，别加裁定，厥后须视才行能否差次进用，不得更援旧比，无名超擢，余从旧制。布告中外，明谕朕指。」先是以制科得人数少，诏两制详议。及孙暨等上议，乃降是诏。 
八月七日，命三司使张方平、龙图阁直学士陈升之、知制诰吴奎、直秘阁王畴就秘阁考试制举科。方平等上王彰、夏噩论各六首。《设卦以尽情伪》、《德者性之端》、《作稽中德》、《君子知微知显》、《周寔助法》、《两汉儒林治经孰深论》。 
十九日，帝御崇政殿试贤良方正能直言极谏秘书丞王彰、材识兼茂明于体用明州观察推官夏噩。制策曰：「朕缵祖宗之洪业，抚区夏之重器。临政思治，于兹三纪，何尝不中夕惕厉，昧旦丕显，延访茂士，询求谠言，冀臻治平，以垂久大。子大夫覢然充赋，咸造在庭，得不欲摅发智蕴，开沃朕心邪 方今庶务小康，至化犹 ；兵戎虽戢，馈饷颇劳；学校虽兴，礼让殊鲜；官冗而浮食者众，民疲而失职者多；阴阳爽和，眚沴间作；经渎弛于常道，淫雨溢于旧防；赋调尚繁，昏垫靡息。岂朕明 
     
有未烛，德有未孚 致咎之来，在予为惧。自昔继体守文之君，承前圣之烈，(籍)[藉]累世之资，致圄空之隆，腾颂声之美。惟建武中兴，极修文德，贞观特起，骤致太平。岂天时之协符，将人事之胥济。功业迟疾，奚其不同 侧席求怀，望古盈愧。夫圣王之制世也，必本仁义之统帅，道德之说，饰以儒雅。颁其教令，寻孝宣之治；尚于刑名，迹显宗之政；本于理法，当二后之际。信赏必罚，刑清国富，凤凰屡下于郡国，神雀比集于京师，致兹美祥，繄何然哉 今公卿大夫与朕总万略，美风俗，而吏治未甚淳，民德未甚厚，豪右踰制，奸猾冒禁。以至守宰之任，循良罕闻，厨传侈于使客，繇役迫于下贫，始有愁叹之声，未弭 堙之气。岂躬化之弗类，而图治之匪章欤 昔晁错举于贤良，公孙对以文学，深陈政道，并先术数。仲父治国之器，内史诏王之柄，咸垂格训，当安设施 至于《春秋》之称一元，《洪范》之推九类，何行而正其本，何施而建其极 子大夫习先圣之术，熟当世之务，识古今王事之体，究天人精祲之原，思所以荡饥致祥，革弊兴利。受册应问，咸以正对，毋讳有司，称朕详延之指焉。」噩策考入第四等，彰不入等。诏噩为光禄寺丞。噩既磨勘，自当改著作佐郎，又对策第四等，宰相富弼以亲嫌而裁之。 
三年闰十月十二日，诏：「自今制科入三等、进士第一人及第，并除大理(事)评事、签书两使幕职官厅公事，或知县代还升 
     
通判，再任满与试馆职；制科入第四等、进士第二(等)第三(等)人，并除两使幕职官，代还改次等京官，送审官院；制科入四等次、进士第四第五人，并除试衔知县，任满送流内铨，与两使职官。 厅人比类取旨。」 
四年七月二十六日，命翰林学士吴奎、权御史中丞韩绛、知制诰范镇、起居舍人知谏院范师道就秘阁考试制科。奎等上陈舜俞、钱藻、汪辅之论各六首。《萃致考飨》、《鱼丽废则法度缺》、《汉制因时之宜》、《 陶叙九德》、《君子所养》、《徐有功比干张论》天头原批：「『张』字疑误。」。 
八月十三日，帝御崇政殿试材识兼茂明于体用明州观察推官陈舜俞、贤良方正直言极谏宣州旌德县尉钱藻、汪辅之。制策曰：「朕承先圣大业，守天下重器，兢兢万务，旰而后食。进见公卿师尹，与图试事，复延方正、茂异之材，以咨治道，思欲跻时于仁寿，昭前之光明。三纪于兹，策问者八矣。子大夫覢然来思，造庭待对，必有奇论，进当虚(侍)[伫]伫：原作「侍」。天头原批：「『侍』，疑『伫』。」据改。。夫天地之道，帝王之功，岂非久而成哉。今朕志治而未洽，躬化而未孚，饰礼而教未驯，制乐而功未章，法用中典而刑辟未措，赋从薄敛而颂声未作，山泽毕入而仓府未充，边塞既宁而转饷未息，灾害或作，盗贼间兴，必世而后仁，将非妄欤 重以承五代之交丧，历百年之全盛，官制殊驳，吏员大溢，文昌之职不迁于中台，京师之官犹莅于外任，必也正名重于改作。伊欲用夏之忠，营救时弊，可条其施设；参汉之制，斥去霸道，试陈其用舍。省方之礼废，将受 
     
郡国之计，以劝其风俗，何以使人知耻格而俗识廉让 底绩之法弛，将书内外之考，以课文武，何以使吏称其职而官宿其业 北方厚戍，欲收三品之更以赡屯卫，得无有加赋之讥乎 南徼屡警，欲按五管之略以经蛮夷，得无有留兵之费乎 书法不隐，《春秋》所讳有四；议事以制，甫刑其罚且千。申、韩之原道家，理将安在 迁、固之赞循吏，义有不同。灾害消复之原，水旱变正之术，《洪范》之御六沴，《皇极》之敛五福，驯致之宜，必有其要。子大夫讲于上古之学，通于经世之务，蕴蓄有素，详定在兹。悉心以陈，辅朕不逮。」舜俞等制策并考入第四等。诏舜俞为秘书省著作佐郎，藻为秘书省校书郎、无为军判官，辅之虽同入等，而言者以无士行而罢之。 
六年八月十七日，命翰林学士吴奎、龙图阁直学士杨畋、(权)[御]史中丞王畴、知制诰王安石就秘阁考试制科。奎等上王介、苏轼、苏辙论各六首。《王者不治夷狄》、《礼义信足以成德》、《刘恺丁鸿孰贤》、《礼以养人为》、《既醉备万福》、《形势不如德论》。 
二十五日，帝御崇政殿试贤良方正能直言极谏(者)著作佐郎王介、河南府福昌县主簿苏轼、河南府渑池县主簿苏辙。制策曰：「朕承祖宗之大统，先帝之休烈，深惟寡昧，未烛于理，志勤道远，治不加进，夙兴夜寐，于兹三纪。朕德有所未至，教有所未孚，阙政尚多，和气成盩。田野虽辟，民多亡聊；边境虽安，兵不得彻；利入已浚，浮费弥广；军冗而未练，官冗而未澄；庠序比兴，礼乐 
     
未具；户罕可封之俗，士忽廉让之节。此所以讼未息于虞芮，刑未措于成康，意在位者不以教化为心，治民者多以文法为拘。禁防繁多，民不知避，叙法宽滥，吏不知惧，累(繁)[系]者众，愁叹者多。仍岁以来，灾异数见，乃六月壬子日食于朔，淫雨过节， 气不效，江河溃决，百川腾溢。永思厥咎，深切在予。变不虚生，缘政而起。五事之失，六沴之作，刘向所传，吕氏所纪。五行何修而得其性，四时何行而顺其令。非正阳之月，代鼓救变，其合于经乎 方盛夏之时，论囚报重，其考于古乎 京师诸夏之根本，王教之渊源，百工淫巧无禁，豪右僭差不度。治当先内，或曰何以为京师；政在摘奸，或曰不可挠狱市。推寻前世，探观治迹，孝文尚老子而天下富殖，孝武用儒术而海内虚耗。道非有弊，治奚不同。王政所由，形于诗道。周公《豳》诗，王业也，而系之《国风》；宣王北伐，大事也，而载之《小雅》。周以冢宰制国用，唐以宰相兼度支。钱谷大计也，兵师大众也，何陈平之对，谓当责之内史 韦贤之言，不宜兼于宰相 钱货之制，轻重之相权；命秩之差，虚实之相养。水旱畜积之备，边陲守御之方，圜法有九府之名，乐语有五均之义，富人强国，尊君重朝，弭灾致祥，改薄从厚。此皆前世之急政，而当今之要务。子大夫其悉意以陈，毋悼后害。」轼策入第三等，介入第四等，辙入第四次等。诏轼为大理评事、佥书凤翔府判官公事，介为秘书
      
丞、知通州静海县，辙为商州军事推官。 

《文献通考》：石林叶氏曰：故事，制科分五等，上二等皆虚，惟以下三等取人，然中选者亦皆第四等。独吴正肃公尝入第三等，后未有继者。至嘉佑中，苏子瞻、子由乃始皆入第三等。已而子由以言太直为考官胡武平所驳，欲黜落，复降为第四等。设科以来，止吴正肃与子瞻入第三等。故子赡启云：「误占久虚之等。」 
八年六月十七日，英宗即位，未改元。诏：「今岁应制科举人赵等十七人权罢，将来科场，便赴秘阁就试。」 
英宗治平元年八月二十一日，命天章阁待制司马光、直史馆邵亢、直集贤院韩维、秘阁校理钱藻就秘阁考试制科。光等上范百禄、李清臣论各六首。《一为君德》、《礼以本民性》、《五经简易》、《道体君德尽变》、《五古从其多》、《羊陆非纯臣论》。 
九月十二日，帝御崇政殿试贤良方正能直言极谏秘书省著作佐郎范百禄、晋州和州县令李清臣。制策曰：「自昔欲治之主，曷尝不进图贤材，以共论天下之务哉!终之名发事施，以传休于无穷。朕甚慕之。近代设策士之科，而失取人之实，所问或非要，而所言未必所合。至使迁忠愤之极论，角靡曼之虚文，情 事辽，上下相失，曾何大道之补焉。朕享国之日浅，永惟任大而守重，欲闻谠直之言，以鉴不逮，而未始云获。子大夫褒然应书，其考于往古而不迂，质诸当今而易行，为朕端思而茂明之。夫天人之际，灾祥各缘类而至也。故至治之时，必有休符，发为星辰雨露、草木鸟虫之祥。皇极之不建，乃六沴并作害于民，而君人者傥不思复天变，则遂至誖缪而不可扶持，此皆前世已然之效也。朕即位以来，非不歌锺 
      
狗马之虞，与夫家女宠爵赏赐之过也。乃二月乙巳大风昼见，四月丁未白气起西方，丁丑太白昼见经天，八月庚寅大雨霪京师。半年之间，异四发，岂朕不恭不忱，不决不达之致与 是以夙夜顾省厥愆之靡宁也。矧今吏治之未醇，民风之未厚，官溢而滥入之原未塞，兵众而选用之法未精，工作淫巧于都中，豪右僭侈于公上，田野虽加辟而农有饥寒之患，关市虽弛禁而商无贾货之通。岂不欲人蹈名节，而廉耻常不立；岂不欲人远刑罚，而抵冒常不止。将以六政八疵察迹夫忠邪之端，则悼不能以情见；以七教三法化陶乎善恶之类，则患不能以家抚。来远临人，节礼曷为异同之论；生利事神，保民岂无后先之旨。设饮于乡，以岁行之，使知有恭老悌长之节，古独以为宜乎 敛谷于社，以时发之，使知捄贫恤荒之政，今独以为难乎 宋景一言而胜妖眚，朕下罪己之诏，甚祗惧也，而未有转祸之感。汉宣终世以核名实，朕发责吏之书，甚丁宁也，而未有饬职之应。昔仲舒之推灾异，专治《春秋》之学。刘蕡之对阙失，深陈社稷之计，远鉴百王兴坏之所繇，近慕四圣功业之所就，何道而适世变 何修而当天心 子大夫其思销异致祥、捄弊起治之术，熟之复之，毋枉执事，以称朕详延之意焉。」百禄等策并考入第四等。诏百禄为秘书丞，清臣为秘书郎。以上《国朝会要》。 
《宋史 选(择)〔举〕志》：治平三年，命宰执举馆职各五人。先是英宗谓中书曰：「水潦为 
      
灾，言事者云咎在不能进贤，何也 」欧阳修曰：「近年进贤路狭，往时入馆有三路，今塞其二矣。进士高科，一路也；大臣荐举，一路也；因差遣例除，一路也。往年进士五年以上皆得试，第一人及第不十年有至辅相者。今第一人两任方得试，而第二人以下不复试，是高科路塞矣。往时大臣荐举即召试，今只令上簿候缺人乃试，是荐举路塞矣。惟有因差遣例除者，半是年劳老病之人。此臣所谓荐举路狭也。」帝纳之，故有是命。韩琦、曾公亮、赵 等举蔡延庆以下凡二十人，皆令召试。宰臣以人多难之，帝曰：「既委公(公)等举之，苟贤岂患多也。先召试蔡庆等十人，余须后时。」 
神宗熙宁二年十二月九日，诏：「今后科场，制科入第三等、进士第一人及第者，第一任回更不与升通判差遣，及不试充馆职，并令审官院依例与差遣，余依嘉佑二年诏书。」 
三年八月二十三日，命翰林学士司马光、直舍人院吕大防、集贤校理孙沐、李清臣、就秘阁考试制科。光等上吕陶、钱勰、孔文仲、张绘论各六首。《先王上礼》、《禘郊祖宗不报如何》、《天刚不失时》、《治道在知邪正》、《九家皆股肱之材》、《王肃不好郑学论》。 
九月二十四日，上御崇政殿试贤良方正直言极谏太常博士吕陶、殿中丞钱勰、台州司户参军孔文仲、太庙斋郎张绘。制策曰：「在昔明王之治天下，仁风翔洽，德泽汪濊。四序调于上，万物和于下。兵革不试，刑辟弗用。内则俊贤居位以熙于王职，外则夷狄向风以修于岁贡。建皇极以承天心，敛时福以锡民庶。然后日星雨露，鸟兽草木， 祥荐祉，书之不绝。朕甚慕之，其何术以臻此欤 朕承祖宗之业，托士民之上，明有所未烛，化有所未孚，而任大守重，艰于负荷，故详延魁礨之士，思闻谠〔直〕之言直：原阙。天头原批云：「『谠』下疑有脱误。」今据《国朝二百家名贤文粹》卷四九载吕陶对策补。，以辅不逮，庶几乎治。盖人君即位，必求端于天而正诸己，惟五 
      
事得其常，则庶政协其应。朕享国以来，靡敢自肆，而和气犹 ，灾异数见。乃元年日蚀三朝，洎仲秋地震数路，而冀方之广，为灾最甚。岂朕弗德之至欤 夙寐晨兴，思其所以。是故图讲政务，则日致中昃，而犹多苟简之习；然蒸进人材，则官无虚假，而颇乏绩用之美。种羌非不怀徕也，而边候或时绎骚，以至临遣辅臣，憺明神武；蒸民非不爱养也，而生业或未孚富，以至外驰使者，宣布惠教。国用虽节而尚烦于调度，兵籍虽众而未精于简稽。宽关梁之禁而商靡通，损器玩之巧而工弗戒。夫风俗浮薄，根于取士之无本，道教之不明。而〔博〕询台阁之论博：原无，据《国朝二百家名贤文粹》卷四九吕陶对策补。，所执者不一，岂无救弊之道焉 刑罚烦重，出于设法之多门，沿袭之不革，而将加恩仁之政，使死者少缓，必有可行之术焉。予欲兴乎七教，兼乎三至，以底圣人之道，则宜条其先后之次；予欲明乎六亲，尽乎五法，以极天下之(法)[治]，则宜叙其本末之要。乃至仲舒之言，班固谓切于当世，其可施于今者何策 崔寔之论，范晔谓明于政体，其有益于时者何事 无以谓古人陈迹既久而不可举，无以谓本朝成法已定而不可改，惟其改之而适中，举之而得宜，不迫不迂，归于至当。《书》曰：『言之非艰，行之惟艰。』子大夫其悉心以陈，朕亦不惮于有为焉。」文仲所对策考入第三等，手诏：「殿试所初覆考详定到调字号卷子，定为第三等。详观其条对，大抵尚流俗而后是非，又 
      
毁薄时政，援正先王之经而辄失义理。朝廷比设直言极谏之科，以开广聪明，来天下贤智之士者，岂非谓能以天下之情告上者谓之直言。人君有污德恶政，而能忘其卑高之势，以道争之，谓之极谏者乎!此人学识，恐不足收录，以惑天下之观听。可别具进呈。」既而诏流内铨告示文仲，发赴本任；陶升一任，堂除差遣；绘堂除判司簿尉，勰不入等。 
《文献通考》：玉山汪氏曰：范子功亦入制科第三等。后熙宁间，孔文仲考中第三等，以忤王安石，特旨绌之。 
六年八月二十一日，命权御史中丞邓绾、直舍人院许将、集贤校理刘攽、馆阁校勘黄履(为)考试制科。 
七年五月十四日，中书门下言：「勘会策试制举并以经术时务。今进士已能辞赋，所试事业即与制科无异，于时政阙失，即诸色人自合许上封论。其贤良方正等科，自今欲乞并行停罢。」从之。 
先是，中书条制所乞罢制举，冯京曰：「汉、唐以来，豪杰多自此出。行之已久，不须停废。」上曰：「天下事可罢而未及，如此者甚众，此恐未遑改革。」吕惠卿曰：「制科止于记诵，非义理之学。一应此科，或为终身为学之累。朝廷事事更之，则积小治可致大治，不须更有所待。」继而秘阁考试所言应制科陈彦古所试六论不识及字数皆不足，准式不考。盖自秘阁试制科以来，空 未有如彦古者。是岁制科遂无中格者，而制科亦自此罢。 
《文献通考》：石林叶氏曰：富公以茂材异等登科，后召试馆职，以不习诗赋求免。仁宗特命试以策论，后遂为故事。制科不试诗赋，自富公始。至苏子瞻又去策，止试论三篇。熙宁初罢制科，其事遂废。 
哲宗元佑元年闰二月二日，侍御史刘挚言：「乞贡举进士添诗赋，复置贤良茂材科、新科明法，添兼经大义及减人数。」诏礼部与两省、学士、待制、御史台、国子监司业集议闻奏，所有将来科场且依旧 
      
法施行。
  </div>
  <div class="pagination">
   <a href="宋会要辑稿_page733.html">
    上一页
   </a>
   <span>
    ...
   </span>
   <a href="宋会要辑稿_page729.html">
    729
   </a>
   <a href="宋会要辑稿_page730.html">
    730
   </a>
   <a href="宋会要辑稿_page731.html">
    731
   </a>
   <a href="宋会要辑稿_page732.html">
    732
   </a>
   <a href="宋会要辑稿_page733.html">
    733
   </a>
   <span class="current-page">
    734
   </span>
   <a href="宋会要辑稿_page735.html">
    735
   </a>
   <a href="宋会要辑稿_page736.html">
    736
   </a>
   <a href="宋会要辑稿_page737.html">
    737
   </a>
   <a href="宋会要辑稿_page738.html">
    738
   </a>
   <a href="宋会要辑稿_page739.html">
    739
   </a>
   <span>
    ...
   </span>
   <a href="宋会要辑稿_page735.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
