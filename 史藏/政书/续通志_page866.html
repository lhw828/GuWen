<!DOCTYPE html>
<html>
<head>
    <meta charset="UTF-8">
    <title>续通志 - 第 866 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 866 页/共 1359 页</h1>
    <div class="content">昔周以冢宰制国用于岁之杪宜会朝廷一岁财用之数量入为出节浮费罢横敛百姓既足军储必丰帝称善诏置裕民局讨论振兵裕民之 
法蔡京不悦言者谓今设局曰裕民岂平日为不裕民哉乃罢局出处仁知扬州未几以疾奉祠归南都方腊为乱处仁亟见留守薛昂为画守 
战之策因语昂曰睢阳蔽遮江淮乃国家受命之地脱有非常吾助君死守语闻于朝起为应天尹河北盗起徙大名尹前尹王革惨而怯盗无 
轻重悉抵死小有警辄闭城以兵自卫处仁至即大开城门撤牙内甲兵人情遂安上备边御戎十策进观文殿学士召为宝箓宫使特升大学 
士旧制大观文非宰相不除前二府得除自处仁始钦宗即位金人攻汴处仁储粮列备合锐兵万人勤王奏乞下诏亲征以张国威奏至朝廷 
适下亲征诏书以李纲为行营使即移书纲言备御方畧金人北归处仁奏宜伏兵浚滑击其半济必可成功召为中书侍郎入见钦宗问割三 
镇处仁言国不竞亦陵且定武陛下之潜藩不当弃与吴敏议合敏荐处仁可相拜太宰兼门下侍郎童贯部胜捷军卫徽宗东巡贯既贬军士 
有恶言徽宗将还都人汹惧或请为备处仁曰陛下仁孝思奉晨昏属车西还天下大庆宜郊迎称贺军士妄言臣请身任之乃以处仁为扈驾 
礼仪使统禁旅从出郊迄二圣还宫部伍肃然初处仁为右丞言六曹长贰皆异时执政之选而部中事一无所可否悉禀命朝廷夫人才力不 
容顿异岂有前不能决一职而后可共政者乎乞诏自今尚书侍郎不得辄以事诿上有条以条决有例以例决无条例则酌情裁决不能决乃 
申尚书省会处仁以忧去不果行及当国卒奏行之聂山为户部尚书兼开封尹库有美珠山密语寍德宫宦者用特旨取之处仁奏陛下鉴近 
患事必由三省今以珠为道君太上皇后寿诚细故且美事然此端一开则前日应奉之徒复纵臣为陛下惜之乃抵主藏吏罪处仁言论初与 
吴敏李纲合寻亦有异议常与敏争事掷笔中敏面鼻额为黑唐恪耿南仲聂山欲排去二人而代之位讽言者论之与敏俱罢处仁以观文殿 
大学士为中太一宫使寻知东平府提举崇福宫高宗即位起为大名尹北道都总管卒于郡处仁在宣和闲数请宽民力以弭盗贼尹大名以 
刚廉称及为首相无大建明方进言以金人出境社稷再安皆由圣德俭勤致有天人之助种师道请合诸道兵屯河阳诸州为防秋计处仁谓 
金人岂能复来不宜先自扰以示弱南都受围时处仁在围城中都人指为奸细杀其长子庚幼子度吏部侍郎

　　△冯澥

　　冯澥字长源普州安岳人父山熙寍末为秘书丞通判梓州范祖禹荐于朝官终祠部郎中澥登进士第靖康初为左谏议大夫金人围太 
原朝廷命李纲宣抚两河澥奏罢之除尚书左丞金人围汴诏宗室郡王为报谢使澥与曹辅以枢密为副留金营三日归诏暂权门下侍郎钦 
宗诣金营澥扈从张邦昌僭位与澥有旧取之归 【按三朝北盟会编载靖康二年三月二十三日张邦昌与金帅书乞还冯澥郭仲荀等金 
人得书遂遣左丞冯澥签书枢密院事曹辅太常少卿汪藻礼部侍郎谭世绩中书舍人孙觌及徐天民苏余庆郭仲荀沈晦黄夏卿等还】 以 
澥康邸旧臣命为奉迎使总领迎驾仪物使建炎初除资政殿学士知漳州府绍兴三年以资政殿学士致仕卒澥论西事与蔡京忤然议论主 
熙丰绍圣而排邹浩李纲杨时君子少之

　　△王伦

　　王伦字正道萃县人文正公旦弟勖 【按宋史王旦传及欧阳修撰旦神道碑俱作与弟旭友爱甚笃此作勖金史作勉】 裔孙也家贫 
无行为任侠往来京洛闲汴京失守钦宗御宣德门都人喧呼不己伦乘势径造御前曰臣能弹压之钦宗解所佩夏国宝剑以赐伦曰臣未有 
官岂能弹压遂自荐其才钦宗取片纸书曰王伦可除兵部侍郎伦下楼挟恶少数人传旨抚定都人乃息宰相何■〈〈卤，仌代乂〉上木 
下〉以伦小人无功除命太俊奏补修职郎斥不用建炎元年选能专对者使金问两宫起居迁朝奉郎假刑部侍郎充大金通问使合门舍人 
朱弁副之见金左副元帅宗维议事金留不遣有商人陈忠密告伦二帝在黄龙府伦遂与弁及洪皓以金遗忠往黄龙府潜通意由是两宫始 
知高宗已即位久之尼雅满使乌凌阿思谋即驿见伦语及契丹时事伦曰海上之盟两国约为兄弟云中之役我实馈师赞成厥功上国之臣 
尝欲称兵南来先大圣惠顾盟好不许厥后举兵以祸吾国果先大圣意乎主上恭勤期必复古盍归我二帝太母复我土疆亦足以慰先大圣 
之灵幸执事者赞之思谋沈思曰君言是也归当尽达之已而尼雅满至曰比上国遣使来问其意指多不能对思谋传侍郎语欲议和决非江 
南情实特侍郎自为此言耳伦曰使事有指不然来何为哉人定者胜天天定亦能胜人惟元帅察之尼雅满不荅是后宇文虚中魏行可洪皓 
崔纵张邵相继入使皆拘之绍兴二年尼雅满忽自至馆中与伦议和纵之归报是秋伦至临安入对言金人情伪甚悉帝优奖之除右文殿修 
撰主管万寿观官其二弟一侄时方用兵讨刘豫和议中格三年韩肖冑使金还金遣李永寿王诩继至二人骄倨以伦充伴使伦与道云中旧 
故骄倨少损遂拜诏讫事伦请祠刘光世求伦参议军事辞宰相赵鼎请召伦赴都堂禀议伦陈进取之策不合复请祠七年春徽宗及寍德后 
讣至复以伦为徽猷阁待制假直学士充迎奉梓宫使以朝请郎高公绘副之入辞帝使伦谓金左副元帅昌曰河南地上国既不有与其付刘 
豫曷若见归伦奉诏以行因附进太后钦宗黄金各二百两仍以金帛赐宇文虚中朱弁孙傅张叔夜家属之在金国者伦至睢阳刘豫馆之疑 
有他谋移文取国书伦报曰国书须见金主面纳若所衔命则祈请梓宫也豫胁取不已会迓者至渡河见达兰于涿州具言豫邀索国书无状 
且谓豫忍背本朝他日安保其不背大国是年冬预废伦及高公绘还左副元帅昌送伦等曰好报江南自今道涂无壅和议可以平达伦入对 
言金人许还梓宫及太后又许归河南地且言废豫之谋由己发之帝大喜赐予特异初伦既见昌昌遣使偕伦入燕见金主首谢废豫次致使 
指金主始密与羣臣定议许和遂遣伦还八年秋以端明殿学士再使金国知合门事蓝公佐为之副申问讳日期还梓宫伦至金国金主为设 
宴三日遣签书宣徽院事萧哲左司郎中张通古为江南诏谕使偕伦来朝论以金使肆嫚抗谕甚喧多归罪伦十一月伦至行在引疾请祠不 
许趣赴内殿奏事时哲等骄倨受书之礼未定御史中丞句龙如渊诣都堂与秦桧议召伦责曰公为使通两国好凡事当于彼中论定安有同 
使至而后议者伦泣曰伦涉万死一生往来虎口者数四今日中丞乃责伦如此桧等共解之曰中丞无他亦欲激公了此事耳伦曰此则不敢 
不勉伦见通古以一二策动之通古恐遂议以桧见金使于其馆受书以归金许归梓宫太母及河南地九年春赐伦同进士出身端明殿学士 
签书枢密院事充迎梓宫奉还两宫交割地界使既又以伦为东京留守兼开封尹伦至东京见金右副元帅乌珠交割地界乌珠还燕五月伦 
自汴京赴金国议事初乌珠还密言于金主曰河南地本达兰宗盘主谋割之与宋二人必阴结彼国今使巳至汴勿令踰境伦有云中故吏隶 
乌珠者潜以告伦伦即遣介具言于朝乞为备乌珠遂命中山府拘伦杀宗盘及达兰十月伦始见金土于御子林致使指金主悉无所答令其 
翰林侍御耶律绍文为宣勘官问伦知达兰罪否伦对不知又问无一言及岁币反求割地汝但知有元帅岂知有上国邪伦曰比萧哲以国书 
来许归梓宫太母及河南地天下皆知上国寻海上之盟与民休息使人奉命通好两国耳既就馆金主复遣绍文谕伦曰卿留云中巳无还期 
及贷之还曾无以报反闲贰我君臣耶乃遣蓝公佐先归论岁贡正朔誓表册命等事拘伦以俟报巳而迁之河闲遂不复遣十年金渝盟乌珠 
等复取河南伦居河闲六载至十四年金欲以伦为平滦三路都转运使伦曰奉命而来非降也金益胁以威遣使来趣伦拒益力金杖其使俾 
缢杀之伦厚赂使少缓遂冠带南乡再拜恸哭曰先臣文正公以直道辅相两朝天下所知臣今将命被留欲污以伪职臣敢爱一死以辱命遂 
就死年六十一于是河闲地震雨雹三日不止人皆哀之诏赠通议大夫赐其家金千两帛千疋子述与述兄遵闲入金境至河闲得伦骨以归 
官给葬事后谥愍节

　　△宇文虚中

　　宇文虚中字叔通成都华阳人登大观三年进士第厯官州县入为起居舍人国史编修官同知贡举迁中书舍人宣和闲承平日久兵将 
骄惰蔡攸童贯贪功开边将兴燕云之役引金人夹攻契丹以虚中为参议官虚中以庙谟失察主帅非人将有纳侮自焚之祸上书言用兵之 
法必先计强弱策虚实知彼知己当图万全今边圉无应敌之具府库无数月之储安危存亡系兹一举岂可轻议且中国与契丹讲和今踰百 
年自遭金人侵削以来向慕本朝一切恭顺今舍恭顺之契丹不羁縻封殖为我藩篱而远踰海外引金人以为邻域金人藉百胜之势虚愒骄 
矜持卞庄两鬬之计引兵踰境以百年怠惰之兵当新锐难抗之敌以寡谋安逸之将角逐于血肉之林臣恐中国之祸未有寍息之期也王黼 
大怒降集英殿修撰督战益急虚中建十一策上二十议皆不报斡里雅布尼雅满分道入侵童贯闻之忧懑不知所为即与虚中及范讷等谋 
以赴阙禀议为遁归之计以九月至汴京是日报尼雅满迫太原帝顾虚中曰王黼不用卿言今金人两路并进事势若此柰何虚中奏今日宜 
先降诏罪己更革弊端俾人心悦天意回则备御之事将帅可以任之即命虚中草诏畧曰言路壅蔽面谀日闻恩幸持权贪饕得志上天震怒 
而朕不悟百姓怨怼而朕不知又言出宫人罢应奉等事帝览诏曰今日不吝改过可便施行时守御难其人欲召熙河帅姚古与秦凤帅种师 
道令以本路兵会郑洛外援河阳内卫京城以虚中为资政殿大学士军前宣谕使虚中檄趣姚古师道兵令直赴汴京应援金骑至城下放兵 
大掠至郑州为马忠所败遂收敛为一西路稍通师道姚古及其它西兵并得达汴京虚中亦驰归收合散卒得东南兵二万余人以便宜起致 
仕官李邈令统领于汴河上从门外驻兵会姚平仲刼金营失利西兵俱溃金人复引兵逼城下虚中缒而入钦宗欲遣人奉使辨刼营非朝廷 
意虚中承命即往都亭驿见金使王芮因持书复议和渡濠桥冒锋刃而进既至敌营露坐风埃金人注矢露刃周匝围绕久乃得见康王于军 
中次日侍王至金幕见二太子者礼节倨傲抵暮遣人随虚中入城要越王李邦彦吴敏李纲曹晟及金银骡马之类又欲御笔书定三镇界至 
方退军令虚中再往必请康王归虚中再出明年从康王还除签书枢密院事自是又三往金人固要三镇虚中泣下不言金帅变色虚中曰太 
宗殿在太原上皇祖陵在保州讵忍割弃金帅遂解兵北去言者劾以议和之罪罢知青州寻落职奉祠建炎元年窜韶州二年诏求使绝域者 
虚中应诏复资政殿大学士为祈请使杨可辅副之寻又以刘诲为通问使王贶为副明年春金人并遣归虚中曰奉命北来祈请二帝二帝未 
还虚中不可归于是独留虚中有才艺金人加以官爵即受之与韩昉辈俱掌词命明年洪皓至上京见而甚鄙之累官翰林学士知制诰兼太 
常卿封河内郡开国公书金太祖睿德神功碑进阶金紫光禄大夫金人号为国师然因是而知东北之士皆愤恨陷北遂密以信义结约金人 
不觉也金人每欲南侵虚中以费财劳人远征江南荒僻得之不足以富国王伦归言虚中奉使日久守节不屈遂诏福州存恤其家仍命其子 
师瑗添差本路转运判官桧虑虚中沮和议悉遣其家往金国以牵制之金皇统四年转承旨加特进迁礼部尚书承旨如故虚中恃才轻肆好 
讥讪贵人达官往往积不平虚中尝撰宫殿牓署本皆嘉美之名恶之者擿其字以为谤讪由是媒糵成其罪遂告虚中谋反罗织虚中家图书 
为反具虚中曰死自吾分至于图籍南来士大夫家家有之高士谈图书尤多干我家岂亦反邪并杀士谈 【按金史宇文虚中传云士谈字 
季默高琼之后宣和末为忻州巨曹参军人朝官至翰林直学士有文集行世】 虚中与老幼百口同日就焚死天为之昼晦淳熙闲赠开府仪 
同三司谥肃愍赐庙仁勇且为置后是为绍节 【按王伦宇文处中宋金两史俱有传宋史所载较详今删彼存此】

　　△汤思退

　　汤思退字进之处州人绍兴十五年以右从政郎授建州政和县令试博学宏词科除秘书省正字自是登郎曹贰中秘秉史笔二十五年 
繇礼部侍郎除端明殿学士签书枢密院事未几参大政先是秦桧当国恶直丑正必不异和议不擿己过始久于用时思退名位日进桧病笃 
招参知政事董德元及思退至卧内属以后事各赠黄金千两德元虑其以我为自外不敢辞思退虑其以我期其死不敢受高宗闻之以思退 
不受金非桧党信用之二十六年除知枢密院事明年拜尚书右仆射又二年进左仆射明年侍御史陈俊卿论其挟巧诈之心济倾邪之术观 
其所为多效秦桧葢思退致身皆桧父子恩也遂罢以观文殿大学士奉祠隆兴元年符离师溃召思退复相谏议大夫王大宝上章论之不报 
金帅黑舍哩志寍遗书三省枢密院索海泗唐邓四郡思退欲与和遣淮西安抚司干办公事卢仲贤加枢密院计议编修官持报书以往既行 
帝戒勿许四郡仲贤至宿州布萨忠义惧之以威仲贤皇恐言归当禀命遂以忠义遗三省枢密院书来上犹欲止割海泗思退遽奏以吏部侍 
郎王之望为通问使知合门事龙大渊副之将割弃四州张浚在扬州闻之遣其子栻入奏仲贤辱国无状帝怒会侍御周操论仲贤不应擅许 
四郡下大理究问召浚赴行在十二月拜思退左仆射浚右仆射二年浚以金未可与和请帝幸建康图进兵帝手批王之望等并一行礼物并 
</div>
    <div class="pagination">
<a href="续通志_page865.html">上一页</a><span>...</span><a href="续通志_page861.html">861</a><a href="续通志_page862.html">862</a><a href="续通志_page863.html">863</a><a href="续通志_page864.html">864</a><a href="续通志_page865.html">865</a><span class="current-page">866</span><a href="续通志_page867.html">867</a><a href="续通志_page868.html">868</a><a href="续通志_page869.html">869</a><a href="续通志_page870.html">870</a><a href="续通志_page871.html">871</a><span>...</span><a href="续通志_page867.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
