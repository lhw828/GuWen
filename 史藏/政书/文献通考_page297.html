<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 297 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 297 页/共 334 页
  </h1>
  <div class="content">
   尾九星如钩苍龙尾。下头五点号龟星。尾上天江四横是。尾东一个名傅说，傅说东畔一鱼子。龟西一室是神宫，所以列在后妃中。
    尾，十九度，后妃之府，後宫之场也。北之一丈为天之中道。上第一星后也，次三星夫人，次则嫔妾。第三星傍一星，名曰神宫，解衣之内室。尾亦为九子星，色欲均明，大小相承，则后妃无妒忌，後宫有叙，多子孙。星微细暗，后有忧疾。疏远则后失势；动移则君臣不和，天下乱；就聚则大水。木犯之及月晕，则后妃死；火犯，宫中内乱；土犯吉；水犯，之中有事。客星犯，大臣诛。日月食，主饥。一曰，金火守之，後宫兵起。龟五星，在尾南汉中，主占定吉凶。明则君臣和，不明则为乖戾，亡则赤地千里。火守之，兵起；在外守之，兵罢。天江四星，在尾之北，主太阴。不欲明，明而动水暴出。参差，则马贵。其星不具，则津河关道不通。荧惑守之，有立主。客星入，河津绝。傅说一星，在尾後河中，主後宫女巫祝祀神灵，祈祷子孕。故曰，主王后之内祭祀，以求子孙。《诗》云，克克祀，以弗无子，此之象也。其星明大，王者多子孙；小而暗，後宫少子。动摇则後宫不安，星摇则天子无嗣。鱼一星，在尾後河中，主阴事，知雨之期也。大明，则阴阳和，风雨时；暗则鱼多亡。动摇，则大水暴出汉中，则大鱼多死。火守在南则旱，在北则水起。
    《宋两朝天文志》：尾九星，去极一百二十七度半。晁五星距南第二星，去极一百一十四度半，入尾宿十度。鱼一星，去极一百二十六度，入尾宿十五度半。傅说一星，去极一百八度半，入尾宿十四度。
    《中兴天文志》：石氏云，傅说者，章祝女巫官，一名太祝，司天王之内祭祀，以祈子孙，故有太祝。以傅说於神宫，或读傅为傅，遂谓之殷相，说自庄周妄言。
    夹氵祭郑氏曰：按傅说一星，惟主後宫女巫祷祠求子之事。谓之傅说者，古有傅母有保母，傅而说者，谓傅母喜之也。今之妇人求子，皆祀婆神，此傅说之义也。偶商之傅说与此同音，诸子家更不详审其义，则曰傅说骑箕、尾而去，殊不知箕、尾专主後宫之事，故有傅说之佐焉。
    按傅说，商之良宰辅也。而其星则所主者宫中祷祠，以祈子孙，其事不类，故先儒疑之。然诸星中，所谓轩辕、社稷、造父、奚仲、王良皆古人之名也，盖在天为星辰，在人为圣贤，於理有之。今疑其不类，而改以为傅说，则过矣。
    箕四星形状如簸箕。箕下三星名木杵，箕前一黑是糠皮。
    箕，十一度，亦谓之天津，後宫妃后之位。上六尺为天之中道。箕一曰天鸡，主八风。凡日月宿在箕、东壁、翼、轸者，风起。又主口舌，主客蛮夷胡貊。故蛮夷将动，先表箕焉。星大明直，则五熟，君无谗间。疏暗则无君世乱，五贵，蛮夷不伏，内外有差。就聚细微，天下忧。动则蛮夷有使来；离徙则人流，若移入河，国灾人相食。月晕，金火犯之，兵起。流星犯，大臣叛。日宿其野，风起。杵三星，在箕南，主杵臼之用也。纵，为丰；横，为饥；移徙，人失业。不见，人相食。客星入杵臼，天下有急变。糠一星，在箕口前，杵臼西北，明则为丰，暗为饥，不见人相食。
    《宋两朝天文志》：箕四星距西北星，去极一百二十一度半。杵三星距中心大星，去极一百三十八度，入箕宿三度。糠一星，去极一百一十七度，入尾宿十七度半。
    ◎北方  元武七宿
    《宋中兴志》：石氏云，北方黑帝，其精元武为七宿  斗有龟蛇蟠结之象；牛蛇象；女龟象；虚、危、室、壁，皆龟蛇蟠蚪之象。  司冬、司水、司北岳、司北方、司介虫三百有六十。  王奕曰，龟不独介虫之长也，北冬令其气蛰，藏有缩藏之象焉。
    斗六星其状似北斗。魁上建星三相对，天弁建上三三九。斗不圆安十四星，虽然名鳖贯索形。天鸡建背双黑星。天柄前八黄精。狗国四方鸡下生。天渊十星鳖东边。更有两狗斗魁前。农家丈人狗下眠。天渊十黄狗色元。
    斗，二十五度，天庙也，亦曰天机。五星贯中，日月正道。为丞相太宰之位，酌量政事之宜，褒进贤良，禀授爵禄，又主兵。南二星魁，天梁也；中央二星，天相也；北二星杓，天府廷也，亦为寿命之期。将有天子之事，占於南斗。星盛明，君臣一心，天下和平，爵禄行。芒角、动摇，天子愁，兵起；移徙，其臣逐。日月五星逆入斗，天下流荡。孛犯之，兵起。星小暗，则废宰相及死。鳖十四星，在南斗南，鳖为水虫，归太阴，有星守之，白衣会，主有水。火守之，旱。建六星，在斗背，亦曰天旗，临於黄道，天之都关也。建、斗之间，七曜之道。建为谋事，为天鼓，为天马。南二星，天库也；中央二星，市也，也；上二星，旗跗也。建动摇，则人劳。月晕之，蛟龙见，牛马疫。月食，五星犯守，大臣相谮，臣谋主，亦为关梁不通，有大水。天弁九星，在建星北，入河，市官之长也，主列肆、、若市籍之事，以知市珍也。星明，则吉。彗星犯守之，籴贵，兵起。天鸡二星，在狗国北，主候时也。金火守入，兵大起。天八星，在斗南斗杓西，主锁关闭。明吉暗凶。狗国四星，在建东北，主鲜卑、乌丸、沃沮。明则边寇作。金火犯守，外夷有变。太白逆守，其国乱。客星守犯之，有大盗，其王且来。天渊十星，在鳖东南，一曰天海，主溉灌。火守之，大旱。水守之，大水。一曰主海中鱼鳖。狗二黑星，在斗魁前，主吠守，防奸回也。不居常处为大灾。农丈人一星，在南斗西南，老农主稼穑也。其占与糠略同。
    《宋两朝志》：南斗六星距西第三星，去极一百一十九度。鳖十四星距东大星，去极一百三十度，入斗五度。天弁九星距西大星，去极九十九度半，入斗宿初度。建六星距西星，去极一百一十三度，入斗宿四度。天八星距西大星，去极一百一十四度半，入尾宿十九度。狗二星距东大星，去极一百一十八度，入斗宿十二度。天渊十星距中北星，去极一百二十九度，入斗宿十七度。天鸡二星距西星，去极一百一十度，入斗宿十六度半。狗国四星距西北星，去极一百二十度，入斗宿十八度。农丈人一星，去极一百二十四度半，入箕宿六度半。
    牛六星近在河岸头，头上虽然有两角，腹下从来欠一脚。牛下九黑是天田，田下三三九坎连。牛上直建三河鼓，鼓上三星号织女。左旗、右旗各九星，河鼓两畔左边明。更有四黄名天桴，河鼓直下如连珠。罗堰三乌牛东居。渐台四星似口形。辇道东足连五丁。辇道、渐台在何许，欲得见时近织女。
    牛，七度，天之关梁，日月五星之中道，主牺牲。其北二星，一曰即路，二曰聚火。又曰上一星主道路，次二星主关梁，次三星主南越。甘氏曰，上二星主道路，次二星主关梁，次二星主南夷。中一星，主牛，移动则牛多殃。明大则王道昌。其星曲则籴贵。又曰星明大，则关梁通，牛贵；怒则马贵；不明失常，不登；细则牛贱。中星移上下，牛多死。小星亡，则牛多疫。月晕，损犊。金火犯之，兵灾；水土犯之，吉。天田九星，牵牛南，太微东，主天子畿内之田。其占与角之天田同。九坎九黑星，在天田东，主沟渠，所以导达泉源，流泻盈溢。明盛则有灾，夷狄侵边；不明则吉。河鼓三星，在牵牛北，天鼓也，主军鼓及钺。一曰三武，主天子三将军，中央大星为大将军，左星为左将军，右星为右将军。左星南星也，所以备关梁，设险阻，而拒难也。明大光润，将军吉；动摇，差度乱，兵起；直则将有功；曲则将失律。右旗左旗各九星，在河鼓左右，皆天之旗鼓也。旗星明润，将军吉；动摇，兵起；怒则马贵。旗端四星，南北列，曰天桴，鼓桴也。星不明，漏刻失时；动摇，军鼓用；桴鼓相直亦然。织女三星，在河北，天纪东端，天女也，主果、丝绵、宝玉也。王者至孝，神咸喜，则织女星俱明，天下和平；大星怒角，布帛贵。又曰三星俱明，女功善；暗而微，天下女功废；不见，兵起。东足四星曰渐台，临水之台也，主漏刻、律吕之事。西足五星曰辇道，天子嬉游之道。金火守之，御路兵起。罗堰三星，在牵牛东，主堤塘，壅蓄水潦灌溉田苗。大而明，大水泛滥。
    《宋两朝天文志》：牛六星距中央大星，去极一百八度半。天田九星距西北星，去极一百一十六度半，入斗宿二十二度。九坎九星距大星，去极一百四十一度半，入斗宿二十五度。左旗九星距西第四大星，去极七十三度半，入斗宿二十四度。天桴四星距大星，去极九十四度，入斗宿二十四度半。罗堰三星距北星，去极一百九度，入牛宿四度。渐台四星距东南星，去极五十八度，入斗宿十度。辇道五星距西北星，去极四十七度半，入斗宿十一度半。织女三星距大星，去极五十二度半，入斗宿五度。
    夹氵祭郑氏曰：按张衡云，牵牛、织女，七月七日相见者，即此也。《尔雅》云，河鼓谓之牵牛。又歌曰，东飞百劳西飞燕，黄姑、织女时相见。黄姑即河鼓也，音讹耳。
    容斋洪氏《随笔》曰：宋苍梧王当七夕夜，令杨玉夫伺织女渡河，曰：“见，当报我；不见，当杀汝。”钱希白《洞微志》载：“苏德哥为徐肇祀其先人，曰：‘当夜半可以。’盖候鬼宿渡河之後。”翟公巽作《祭仪》十卷云：“或祭於春，或祭於旦，皆非是。当以鬼宿渡河为候，而鬼宿渡河，常在中夜，必使仰占以候之。”叶少蕴云，公巽博学多闻，援证皆有据，不肯碌碌同众，所见必过人。”予按天下经星，终古不动，鬼宿随天西行，春昏见於南，夏晨见於东，秋夜半见於东，冬昏见於东安，有所谓渡河及常在中夜之理？织女昏晨与鬼宿正相反，其理则同。苍梧王荒悖小儿，不足笑；钱、翟、叶三公皆名儒硕学，亦不深考如此。杜诗云：“牛、女漫愁思，秋期犹渡河。”，“牛、女年年渡，何曾风浪生。”梁刘孝仪诗云：“欲待黄昏至，含娇浅渡河。”唐人七夕诗，皆有此说，此自是牵俗遣词之过。故杜老又有诗云：“牵牛出河西，织女处其东。万古永相望，七夕谁见同。神光竟难，候此事终朦胧。”盖自洞晓其实，非他人比也。
    女四星如箕主嫁娶。十二诸国在下陈，先从越国向东论，东西两周次二秦。雍州南下双雁门，代国向西一晋伸，韩、魏各一皆北轮。楚之一国魏西屯，楚城南畔独燕军。燕西一郡是齐邻，齐北两邑平原君。欲知郑在越下存。十六黄星细区分。五个离珠女上星，败瓜珠上瓠瓜生，两个各五瓠瓜明。天津九个弹弓形，两星入牛河中横。四个奚仲天津上，七个仲侧扶筐星。
    女，十一度，下九尺为日月中道，天之少府也。谓之须女者，须，贱妾之称、妇职之卑者也，主妇女之位。其星如妇功之式，主布帛、裁制、嫁娶。星明，天下丰，女功昌；小暗，则国藏虚；移动，则妇女受殃，产死者多，后妃废。日月食，国忧。木犯，立后；火犯，女丧；金犯，灾；土孛犯，损蚕。月晕，妇人灾。又曰，水守之，万物不成；火守之，布帛贵，人多死；土守之，有女丧；金守之，兵起。十二国有十六星：齐一星，在九坎之东。齐北二星曰赵，赵北一星曰郑，郑北一星曰越，越东二星曰周，周东南北列二星曰秦，秦南二星曰代，代西一星曰晋，晋北一星曰韩，韩北一星曰魏，魏西一星曰楚，楚南一星曰燕。其星有变，各以其国占之。离珠五星，在须女北，须女之藏府也，为女子之星。非其故後宫乱。客星犯之，後宫凶。瓠瓜五星，在离珠北，主阴谋，主後宫，主果食。明则岁熟，微则后失势，瓜果不登。客星守之，鱼盐贵。旁五星曰败瓜，主种，与瓠瓜略同。天津九星，在虚、危北，横汉中，津梁所度。明而动，则兵起如流沙，死人如乱麻。参差不齐，马贵。一星不备，关梁不通；三星不备，覆陷天下；星亡，水灾河溢，水贼称王。奚仲四星，在天津北，古车正也。金火守之，兵车必起。扶筐七黑星主蚕事，见吉不见凶。
    《宋两朝天文志》：女四星距西南星，去极一百四度半，十二诸侯十六星，其赵距西星，去极一百二十三度，入牛宿四度。离珠五星距东北大星，去极九十五度，入牛宿六度半。败瓜五星距南星，去极八十二度半，入牛宿六度。瓠瓜五星距西星，去极七十九度，入牛宿七度。天津九星距西肖星，去极四十七度半，入斗宿二十三度。奚仲四星距西北星，去极三十八度，入牛宿十八度。
    《宋中兴天文志》：石氏云，女一名婺女，《左传》昭公十年，有星出於婺女。杜预注，婺女为既嫁之女，织女为处女也。
    夹氵祭郑氏曰：谨按天之所覆者广，而华夏所占者，牛、女下十二国耳。牛、女在东南，故释氏谓华夏为南赡部州，其二十八宿所管者，多十二国之分野，随其隶耳。
    按郑氏因牛、女间有十二国星，而以为华夏所占者只牛、女二宿。且引释氏南赡部州说以为证。然以十二次言之，牛、女虽属扬州，而华夏之地，所谓十二国者则不特扬州而已。又扬州虽可言东南，而牛、女在天则北方宿也，与南赡部州之说异矣。且北斗七星，其次舍，自张而至於角，星书以为一主秦，二主楚，三主梁，四主吴，五主赵，六主燕，七主齐。五车五星，其次舍在毕，星书以为西北一星主秦，东北一星主赵、燕，东南一星主鲁、卫，中央一星主楚，西南一星主魏。然则北斗、五车所主者，亦此十二国，而此二星初未尝属乎牛、女也。谓牛、女专主华夏可乎。
    虚，上下各一如连珠。命、禄、危、非，虚上呈。虚、危之下哭、泣星。哭、泣双双下垒城，天垒团圆十三星，败臼四星城下横，臼西三个离瑜明。
    虚，九度少强，冢宰之官也，主邑居、庙堂祭祀之事，又主风死丧。下九尺，为天之中道。明静则天下安，动摇则有死丧哭泣。日月食，兵起。流星犯，贼乱宗庙。五星犯，有灾。虚北二星曰司命，主举过、行罚、灭不祥。又北二星曰司禄，主爵禄增年延德，故在六宗之祀。司危二星，在司禄之北，主骄佚。司非二星，在危之北，主愆过。凡此四司皆黑星，明大为灾，居常则平。虚南三星曰哭，主号哭也。哭东二星曰泣，主死，明则国多哭泣，金火守之亦然。泣南十三星曰天垒城，如贯索形，主北夷丁零、匈奴。败臼四星，在虚、危南，知凶灾。他星守之饥，兵起。秦、代东三星，南北列，曰离瑜。离，圭衣也；瑜，玉饰：皆妇人之服。星也微则後宫俭约，明大则妇人奢。
    《宋两朝天文志》：虚二星距南星，去极一百度半。司命二星距西星，去极九十二度，入虚宿三度。司禄二星距西星，去极九十度，入虚宿四度。司危二星距西星，去极八十五度半，入女宿八度。司非二星距西星，去极七十九度半，入女宿九度半。哭二星距西星，去极一百一十七度半，入女宿九度。泣二星距南星，去极一百四度半，入危宿三度。天垒城十三星距西星，去极一百二十六度，入女宿十一度。败臼四星距北星，去极一百三十九度半，入虚宿八度。离瑜三星距西星，去极一百二十八度，入女宿九度。
    危三星不直旧先知。危上五黑号人星，人下三四杵、臼形，人上七乌号车府。府上天钩九黄晶，钩上五鸦字造父。危下四星号坟墓，墓下四星斜虚梁，十个天钱梁下黄。墓傍两星能盖屋，身著黑衣危下宿。
    危，十六度，主天府、天库、架屋。甘氏云，为天市庙堂。下九尺，为天之中道。主架屋、受藏、风雨、墓坟祠祀。如动则天下大动土功。张衡云，虚、危等为死丧哭泣之事，亦为邑居庙堂祠祀之事，冢宰之官。动则死丧哭泣。火守，则天子将兵；金守，则饥馑、兵起。虚、危动，则有土功。火守，则兵起；水守，则下谋上。一云，危动则不明，土功、兵革起。月晕、日月五星犯，即有灾。车府东南五黑星，曰人星，有如人象，主静众庶，柔远能迩。一曰卧星，主防淫。不见则人有诈行诏书；明则人安；暗，凶。内杵三星，在人星傍，主军粮。正直下臼，吉；不相当，粮绝；不直，民饥。内臼四星，在人星东南，主春臼。覆则大饥，仰则大丰。《隋志》云，客星入杵、臼，兵起，天下聚米。天津东南七星曰车府，东近河边，抵司非，主官车之府。金火守之，兵车大动。天钩九星如钩状，在造父西，河中，主乘辇、服饰法式。直则地将动，明则服饰正也。传舍南，河中五星曰造父，御官也。一曰司马，或曰伯乐。星亡，马大贵；明则吉。坟墓四星，在危下，如墓形，主丧葬之事，明则多死亡。虚梁四星，在盖屋南，主园陵寝庙。非人所处，故曰虚梁。金火守入犯，兵灾大起。天钱十星，在北落西北，主钱帛所聚。占：明则府藏盈，不尔虚耗。金火守之，兵盗起。盖屋二星，在危南，主天子所居室，亦为宫室之官。金守之，国兵起。彗星尤甚也。
    《宋两朝天文志》：危三星距南星，去极九十六度。人五星距西南星，去极七十度，入虚宿六度半。杵三星距南星，去极六十一度半，入危宿三度。臼四星距西南星，去极六十九度半，入危宿三度半。车府七星距西第一星，去极五十六度半，入虚宿四度半。造父五星距北星，去极三十八度，入危宿十一度。坟墓四星距中星，去极九十六度，入危宿五度半。虚梁四星距东西去极一百度半，入危宿八度。天钱十星距东北星，去极一百一十八度，入危宿三度。盖屋二星距西星，去极九十七度，入虚宿九度。
    室两星上有离宫出，绕室三双有六星。下头六个雷电形。垒壁阵次十二星，十二两头大似并。阵下分布羽林军，四十五卒三为群。军西四星多难论，子细历历看区分，三粒黄金名钺，一颗真珠北落门。门东八魁九个子，门西一宿天纲是。电傍两黑土功吏。腾蛇室上二十二。
    室，十七度，亦谓之营室。甘氏为太庙，天子之宫也。石氏谓之元宫，一曰清庙，又谓军粮之府，及土功事。星明国昌；小不明，祠祀鬼神不享，国多疾疫。动则有土功，兵出野。离宫六星，两两居之，分布室、壁之间，天子之别宫也，主隐藏休息之所。金火守入，则兵起。室南六星曰雷电，主兴雷动蛰，明或动则震雷作。壁阵十二星，在羽林北，横列营室之南，羽林之垣垒也。星众而明，则安甯；希而动，则兵革起；不见，天下乱。五星入，天军皆为兵起；金火水尤甚。羽林四十五星，三三而聚，散在营室之南，天军也，主军骑，又主翼王也。星众而明，则安甯；希而动，则兵革起；不见，天下乱。金火水守入，兵起。钺三星，亦曰斧，在八魁西北，主诛夷。不明则斧不用，移动则兵起。有星入之，皆为大臣诛。北落师门一星，在羽林西南，天之蕃落也，亦曰天军蕃之候门。长安北门曰北落门，以象此也。主非常以候兵。明大则军安，微弱则兵起。金火守之，有兵灾。一曰有星守之，虏入塞。北落东南九黑星，曰八魁，主张禽兽之官也。客星入之，多盗贼，兵起。金火入，亦然。北落西南一星，曰天纲，主武帐，天子游猎之所会。金火守，兵起。室西南二星，曰土功吏，主土功之官也。动摇则有修筑之事。《隋志》，土功吏主司过度。腾蛇二十二星，在营室北，若盘蛇之状，居於河滨，谓之天蛇星，主水虫。微则国安，明则不甯。移南大旱，移北大水。客星守之，水雨为灾，水物不收。
    《宋两朝天文志》：室二星距南星，去极八十度半。雷电六星距西南星，去极八十七度，入危宿十二度。壁阵垒十二星距西第一星，去极一百十五度，入女宿十一度。羽林四十五星距大星，去极一百一十七度，入危宿十五度半。斧钺三星距北星，去极一百三十度，入室宿二度。北落师门一星，去极一百二十六度，入危宿十一度半。八魁九星距南星，去极一百三十九度，入壁宿四度半。天纲一星，去极一百二十九度，入危宿五度。土功二星距西星，去极八十五度，入壁宿初度。腾蛇二十二星距中大星，去极四十四度少，入危宿九度半。
    《宋中兴天文志》曰：甘氏曰，雷电在室南，霹雳在雷电南，雨在霹霹南，土功吏在壁西南，盖雷公、电姥、将、雨师，与夫霹雳斧吏，皆北方水府之精，而И訾为天门，故其神栖焉，室不得司之也。
    壁两星下头是霹雳，霹雳五星横著行。雨次之曰四方。壁上天厩十圆黄。五星羽林傍。
    壁，九度，下九尺为天之中道，主文章，天下图书之秘府也，亦主土功。明则图书集，道术行，小人退，君子进。星失色，大小不同，天子重，武臣贱，文士图书隐，亲党回邪用。星动则有土功；离徙、就聚，为田宅事。日月食，损贤臣。五星孛犯，兵起、土功。西南五星曰霹雳，主兴雷奋击。明而动用事，不明凶。霹雳南四星曰雨，明则多雨水，火守之大旱。天厩十星，在东壁北，盖天马之厩，今之驿亭也。不见则天下道断。五星，在天仓西门，刈具也，主斩刍饲牛马。明则牛马肥，微暗则牛马饥饿，并死丧也。
    《宋两朝天文志》：壁二星距南星，去极八十度半。霹雳五星距西星，去极九十三度，入危宿十五度。雨四星距西北星，去极九十五度，入室宿五度。天厩十星距西星，去极四十九度半，入壁宿初度。
    ◎西方  白虎七宿
    《宋中兴天文志》：石氏云，西宫白帝，其精白虎为七宿。奎象白虎；娄、胃、昴，虎三子也；毕象虎；觜、参象麟，觜首参身也。司秋、司金、司西岳、司西海、司西方、司毛虫三百有六十。王奕曰，苍龙、朱雀、灵龟，不独虫之长也，实为王者嘉瑞，故列宿象焉。白虎奚顶也，曰白虎，亦瑞兽也。《尔雅》谓之，胡甘反，盖驺虞之异名也。不食生物，食自死肉，其性至仁，五灵之一也，以五行媲之。苍龙，木也，木得其性则苍龙见。朱鸟，火也，火得其性则朱鸟见。灵龟，水也，水得其性则灵龟见。白虎，金也，金得其性则白虎见。与麟凤龟，俱为王者之瑞，故西方七宿配焉。汉宣帝时，南郡获白虎。宋元嘉中，琅琊有白虎，史臣俱以为瑞而特书之也。
    奎腰细头尖似破鞋，一十六星绕鞋生。外屏七乌奎下横，屏下七星天溷明，司空左畔上之精。奎上一宿军南门。河中六个阁道形，附路一星道傍明。五个吐花王良星，良星近上一策名。
    奎，十六度，天之武库也。石氏谓之天豕，亦曰封豕，主兵。九尺下，为天之中道。又主沟渎。西南大星，所谓天豕目。亦曰大将。明则天下安，动则兵乱。客星守入，兵起；金火守，有水灾。《隋志》云，若帝淫佚，政不平，则奎有角。角动则有兵，不出年中，或有沟渎之事。又曰，奎中星明，水大出。日月食，五星犯，皆有凶。奎南七星曰外屏，以蔽天溷也。占与天同。天溷七星在外屏南，天之厕也。不见则人不安，移徙亦然。天溷南一星曰土司空，主水土之事。大而黄明，天下安。若客星入之，多土功，天下大疫。军南门一星，在将军西南，主谁何出入。动摇则军行，不见则兵乱。阁道六星，在王良前，飞道也，从紫宫至河，神所乘也。一曰主道里。张衡云，天子游别宫之道。一曰王良旗，一曰紫宫旗，亦所以为旌表，而不欲其摇动。一星不具，则辇道不通；动摇，则宫掖之内兵起。附路一星，在阁道南傍，刖道也，备阁道之败复而乘之也。一曰太仆，主御风雨，亦游从之义也。一曰，占与阁道同。王良五星，在奎北，居河中，天子奉车御官也。其四星曰天驷，旁一星曰王良，亦曰天马，其星动为策马，故曰王良策马，车骑满野。亦曰王梁，梁为天桥，主御风雨、水道。故或占津梁。其星移，主有兵，亦曰马病。客星守之，桥不通；金火守之，皆为兵忧。前一星曰策，王良之御策也，主天子仆御。在王良旁，若移在马後，是谓车骑满野。
    《宋两朝天文志》：奎十六星距西南大星，去极七十二度。外屏距西星，去极八十九度，入壁宿八度半。天溷七星距西南星，去极九十七度，入奎宿三度。土司空一星，去极一百一十五度少，入壁宿九度。军南门一星，去极六十六度，入奎宿十五度。附路一星，去极三十五度半，入奎宿五度。王良五星距西星，去极三十七度，入壁宿初度。
    娄三星不匀近一头。左更右更乌夹娄，天苍六个娄下头。天庾三星仓东脚。娄上十二将军侯。
    娄，十二度，下九尺为日月中道。亦为天狱，主苑牧牺牲，供给郊祀，亦为兴兵聚众。动摇，则聚众；星直，则有执主之命者；就聚，国不安。金火守之，则宫苑之内兵起。日月食，宫内乱。金木火土犯，凶；水犯吉，孛起兵。月晕，两军各退。左更五星，在娄东，山虞也，主知山泽林薮之事，亦主仁智。右更五星，在娄西，牧师也，主官养牧牛马，亦主礼义。金火守之，山泽有兵。其占两更同。两更者，秦爵名。天仓六星，在娄南，仓所藏也。星黄而大，岁熟。西南四星曰天庾，积厨粟之所也。天将军十二星，在娄北，主武兵。中央大星，天之大将也；外小星，吏士也。大将星摇，兵起，大将出；小星不具，兵起。
    《宋两朝天文志》：娄三星距中星，去极七十五度半。左更五星距西南星，去极七十六度半，入娄宿四度半。右更五星距东北星，去极七十五度，入奎宿十四度。天仓六星距西北星，去极一百四度半，入奎宿十一度。天庾三星距中大星，去极一百二十五度半，入娄宿五度。天大将军十二星距大星，去极六十度半，入娄宿四度。胃三星鼎足河之次。天廪胃下斜四星。天十三如乙形。河中八星名大陵，陵北九个天船名，陵中积尸一个星，积水船中一黑星。
    胃，十五度，天之厨藏五之仓也，又名大梁。明则四时和平，天下晏然，仓廪实；不明则上下失位；星少则少输运。又云，动则有输运事，就聚则贵、人流，暗则凶荒。五星犯，日月食，孛侵，并有灾。天廪四星，在昴南，一曰天。张衡云，主积蓄黍稷，以供享祀。《春秋》所谓御廪也。天十三星，在胃南，仓廪之属，主给御粮也。明而黄则岁丰，微变常色则不吉。金火守之，即灾起。大陵八星，在胃北，主陵墓。明而大，或中星多，则天下多死丧，或兵起。天船九星，在大陵之北，居河中，一曰舟星，主渡，亦主水旱。不在河中，津河不通，水泛溢。中四星欲其均明，即天下安；不，则兵若丧；移徙亦然。客彗出入，为大水，有兵。大陵中一星曰积尸，明则死人如山。张衡云，一名积廪。积尸明而大，或有傍星多，则天下足死丧，或兵起。若不见而暗，皆吉。火守，则天下大哭泣。天船中一星曰积水，主候水灾。
    《宋两朝天文志》：胃三星距西南星，去极六十七度半。天廪四星距南星，去极八十五度半，入胃宿十二度。天十三星距大星，去极九十一度半，入胃宿六度半。大陵八星距大星，去极五十四度，入胃宿七度。天船九星距大星，去极五十四度半，入胃宿十度。积尸一星，去极五十五度，入胃宿四度。积水一星，去极五十三度，入昴宿初度。
    昴七星一聚实不少。河西月东各一星，月下五黄天阴名，阴下六乌刍藁营，营南十六天苑形。河里六星名卷舌，舌中黑点天谗星，砺石舌傍斜四丁。
    昴，十一度，下为日月中道。天之耳目也，主西方，主狱事。又为旄头，胡星也，又主丧。甘氏云，主口舌奏对。若明大，则君无佞臣，天下安和；暗小，则佞者被诛；摇动则信谗，杀忠良。张衡云，昴明则狱讼平，暗则刑罚滥。六星与大星等，大水，有白衣会。七星黄，兵大起。动摇，有大臣下狱。大而尽动若跳跃者，胡兵大起。一星不见，皆忧兵之象也。天河一星，在胃东；月一星，在昴东。皆黑星，并主女人灾福。又曰，天河主察山林妖变。天阴五星，在毕柄西，主从天子弋猎之臣，预阴谋也。不明则禁言漏泄。天苑十六星，在昴、毕南，如环状，天子之苑囿，养禽兽之所也，主马牛羊。明则马牛羊盈，希则死。刍藁大星，在苑西，以供牛马之食也。一曰天积，天子之藏府也。星盛则岁丰穰，希则货财散。张衡云，不见则牛暴死，火守之则火灾起。卷舌六星，在昴北，天谗之外，主口语，以知谗佞。张衡云，主枢机，曲而静则贤人用，直而动则谗人得志。卷舌移出汉，则天下多妄言。旁星繁，则死人如邱山。天谗一星，在卷舌中，主医巫，占与从官同。砺石四星，在五车北，主磨砺锋刃。明则兵起，如常则吉。金火及客星守之，兵动。
    《宋两朝天文志》：昴七星距西南星，去极七十度。天河一星，去极六十六度，入胃宿十度。月一星，去极七十一度半，入昴宿五度。天阴五星距西星，去极七十五度半，入胃宿七度。天苑十六星距东北星，去极一百七度半，入昴宿七度半。刍藁六星距西行中星，去极一百八度，入娄宿十一度。卷舌六星，去极五十三度，入昴宿初度。天谗一星，去极六十一度半，入昴宿半度。砺石四星距南第二星，去极六十五度，入昴宿六度。
    《宋中兴天文志》：月与天街皆在昴、毕间，故昴、毕之间为天街，黄道之所经也。月者，阴宗之精也。为兔四足，为蟾蜍三足，兔在月中，而蟾蜍之精为星，以司太阴之行度，月生於西，故於是在焉。日精在氐、房，月精在昴、毕，自司其行度，而氐、房、昴、毕，乃黄道之所经不得而司之。
    毕恰似爪叉八星出。附耳毕股一星光。天街两星毕背傍。天节耳下八乌幢。毕上横列六诸王，王下四皂天高星。节下团圆九州城。毕口斜对五车口，车有三柱任纵横，车中五个天潢精，潢畔咸池三黑星。天关一星车脚边。参旗九个参、车间，旗下直建九ヵ连，ヵ下十三乌天园，九ヵ、天园参脚边。
    毕，十七度，主边兵，主弋猎。其大星曰天高，一曰边将，主四夷之尉也。星明大，则远夷来贡，天下安。失色，则边兵乱。一星亡，为兵，丧。动摇，边城兵起，有谗臣。离徙，天下狱乱。就聚，法令酷。甘氏云，毕主街巷阴雨，天之雨师也。故明而移动，则霖潦及街壅塞。明而定，则天下安。张衡云，毕为天马。一曰日月食，边兵凶，将衰。木犯，有军功。昴、毕间二星，曰天街，三光之道也，主伺候关梁。张衡云，主国界也，街南为华夏，街北为夷狄。金火守之，胡夷兵起。明，王道正；暗，兵起。附耳一星，在毕下，天高东南隅，主听得失，伺愆邪，察不祥。星盛，则中国微，有盗贼，边候警，外国反，斗兵连年。合移动，则佞谗行，兵大起，边尤甚。入毕，兵起。天节八星，在毕南，主使臣之所持也，宣威德於四方。明吉，暗凶。诸王六星，在五车南，天汉之中，主宗社蕃屏王室也。明则诸侯奉上，天下安。不见，宗社倾危，四方兵起。天高四星，在参旗西北，近毕，此台榭之高，主远望气象。不见，则官失其守，阴阳不和。五车五星，三柱九星，共十四星，在毕东北，五车主天子五兵。张衡云，天子兵车舍也。西北曰天库，主太白，秦也。次东北星曰天狱，主辰星，燕、赵也。次东南星曰天仓，主岁星，卫、鲁也。中央星曰司空，主镇星，楚也。次西南星曰卿星，主荧惑，魏也。五星有变，各以其所主而占之。三柱，一曰三泉，一曰休，一曰旗。五星均明，柱皆具，即人仓廪实；不具，其国绝食，兵且起。五车、三柱有变，各以其国占之。三柱出外，兵出；柱入，兵入。柱出一月，米贵三倍，期一年。出两月，米贵六倍，期二年。出三月，米贵十倍，期三年。柱出，不与天仓相近，米运出千里。柱倒立尤甚。火入守，天下旱；金入守，兵起；水入、月晕，不尔则有赦。天潢五星，在五车中，主河梁济渡之处也。不见，则河梁不通。咸池三星，在五车中，天潢南，鱼囿也。金火犯之，则有大灾。《隋忐》云，月五星入天潢，兵起，道不通，天下乱，易政。咸池明，有龙坠死，虎狼害人，兵起。天关一星，在五车南，毕西北，亦曰天门，日月五星所行之道也。主边塞事，主关闭。芒角，有兵。五星守之，贵人多死。移徙，若与五车合，大将军披甲。参旗九星，在参西五车之间，天旗也。明而希，则边寇不动；不然反是。《隋志》，参旗，一曰天旗，一曰天弓，主司弓弩之张，候变御难。玉井西南九星、曰九ヵ，天子之旗也，主边军进退。金火守之，兵乱起。天苑之南十三星，曰天园，植果菜之所也。曲而钩，则果菜熟；不然则否。
    《宋两朝天文志》：毕八星距右股第一星，去极七十五度。天街二星距南星，去极七十一度，入昴宿十度。附耳一星，去极七十七度，毕宿三度。天节八星距北星，去极八十度半，入毕宿三度。诸王六星距西星，去极七十度，入毕宿三度。天高四星距东星，去极七十四度半，入毕宿六度。五车五星，三柱九星距大星，去极四十七度半，入毕宿八度半。天潢三星距西北星，去极五十八度，入毕宿十一度。咸池三星距南星，去极五十一度，入毕宿十一度半。天关一星，去极七十一度半，入觜宿初度。参旗九星距南第一大星，去极八十七度，入毕宿六度。九ヵ九星距南星，去极一百一十三度，入毕宿十二度。天园十三星距东北星，去极一百二十四度，入毕宿五度。
    觜三星相近作参蕊。觜上坐旗直指天，尊卑之位九相连。司怪曲立坐旗边，四鸦大近井钺前。
    觜，一度，在参之右角，如鼎足形，主天之关。明大，则天下安，五熟。移动，则君臣失位，天下旱。《隋志》云，觜Δ为三军之候，行军之藏府，主葆旅，收敛万物。明则军储盈，将得势。动而明，盗贼群行，葆旅起。动移，将有逐者。张衡云，葆旅野生之可食者。金火来守，国易政，兵起灾生。日食，臣不忠；月食，君害臣。五星犯，灾生；孛客星犯，兵起。坐旗九星，在司怪西北，主别君臣尊卑之位。明则国有礼，暗则反是。司怪四星，在井钺前。候天地、日月星辰、禽兽虫蛇、草木之变，与天高占同。
    《宋两朝天文志》：觜三星距西南星，去极八十二度半。坐旗九星距南星，去极六十一度半，入参宿八度。司怪四星距西星，去极七十一度，入参宿六度半。
    参总有三星觜相侵，两肩双足三为心，伐有三星足里深。玉井四星右足阴，屏星两扇井南襟，军井四星屏上吟。左足下四天厕临，厕下一物天屎沉。
    参，十度，上为五星日月中道。甘氏曰，参为忠良孝谨之子。明大，则臣忠子孝，安吉；移动，杀忠臣。一曰参伐，一曰大辰，一曰天市，一曰钺，主斩刈。又为天狱，主杀伐。又主权衡，所以平理也。又主边城，为九译，故不欲其动也。参，白兽之体，其中三星横列，三将也。东北曰左肩，主左将；西北曰右肩，主右将；东南曰左足，主後将军；西南曰右足，主偏将军。故《黄帝占》，参应七将，中央三小星曰伐，天之都尉也，主胡鲜卑、戎狄之国，故不欲明。又曰，七将皆明，天下兵精也。王道缺，则芒角张。伐星明与参等，大臣谋乱，兵起。参星失色，军散败。芒角、动摇，边候有急，天下兵起，又曰有斩伐之事。参左足入玉井中，兵大起，秦地大水，若有丧，山石为怪。参足若突出玉井，则虎狼暴害，星差戾，王臣贰。金火来守，则国易政，兵起，灾生。日月食，则田荒米贵。五星犯，灾甚。玉井四星，在参西右下，水象也。屏二星，在玉井南，屏为屏风。客星入之，四足虫大疾，人亦多死。不见，则国内寝疾。玉井东西四星曰军井，行军之井也，军井未达，将不言渴，名取此也。又曰，主军营之事。天厕四星，在屏东，溷也，主天下疾病。黄吉，青赤白皆凶。不见，与屏同。天屎一星，在厕南。色黄则吉，他色皆凶。
    《两朝天文志》：参十星距中星西第一星，去极九十二度半。玉井四星距西北星，去极九十八度少，入毕宿十一度半。天屏二星距南星，去极一百一十五度，入毕宿十三度半。军井四星距西南星，去极一百五度半，入毕宿十四度。天厕四星距西北星，去极一百一十度半，入参宿二度。屎一星，去极一百一十五度，入参宿三度半。
    ◎南方  朱鸟七宿
    《中兴天文志》。石氏云，南官赤帝，其精朱鸟，为七宿：井首、鬼目、柳喙、星颈、张嗉、翼翮、轸尾。司夏、司火、司南岳、司南海、司南方、司羽虫三百有六十。王奕曰，朱鸟其以羽虫之长称欤，而曰鹑首、鹑火、鹑尾，何也。师旷《禽经》，鹑，凤也。青凤谓之，赤凤谓之鹑，白凤谓之，紫凤谓之。盖凤生於丹穴，鹑又凤之赤者，故南方七宿取象焉。考之《月令》，春，其虫鳞、龙鳞之长，故东方之宿为苍龙。秋，其虫毛、虎、毛虫之长，故西方之宿为白虎。冬，其虫介、龟、介虫之长，故北方之宿为元武。夏，其虫羽、凤、羽虫之长，故南方之宿为朱鸟。吴兴沈氏，以朱鸟为丹鹑，岂知四兽皆虫之长也，鹑之微何预。
    井八星行列河中净。一星名钺井边安。两河各三南北正。天樽三星井上头，樽上横列五诸侯。侯上北河西积水，欲觅积薪东畔是。钺下四星名水府。水位东边四星序。四渎横列南河里。南河下头是军市，军市团圆十三星，中有一个野鸡精。孙子丈人市下列，各立两星从一说。阙邱三个南河东，邱下一狼光蓬茸。左畔九个弯弧弓，一矢拟射顽狼。有个老人南极中，春秋出来寿无穷。
    井，三十四度，甘氏云，井八星，在河中，主泉水，日月五星贯之为中道。石氏谓之东井，亦曰天井，主诸侯帝戚三公之位。故明大，则封侯建国；摇动、失色，则诛侯戚废戮三公，帝师受殃矣。张衡云，天之南门也，黄道所经，为天子之亭候，主水衡事，法令所取平也。王者用法平，则井明而端列。钺一星，附井之前，主伺奢淫而斩之，故不欲其明。大与井齐，或摇动，则天子用钺於大臣。月宿井，有风雨之应。又曰，井为天子府。暗、芒、并日月食、五星逆犯，大臣谋乱，兵起。中有六星，不欲大明，明即水灾。南北两河各三星，分夹东井。一曰天高，天之阙门，主关梁。河南曰南戌，一曰南官，一曰阳门，一曰越门，一曰权星，主火。北河曰北戍，一曰北宫，一曰阴门，一曰胡门，一曰衡星，主水。两戍之间，三光之常道也。河戍动摇，中国兵起。天樽三星，在五诸侯南，主盛饣粥，以给酒食之正也。张衡云，以给贫馁。明则丰，暗则荒，或言暗吉。五诸侯五星，在东井东北，近北河，主刺举、戒不虞。又曰治阴阳、察得失，亦曰主帝心。一曰帝师，二曰帝友，三曰三公，四曰博士，五曰太史。又曰，五曰大夫。此五者常为帝定疑议。星明大润泽，则天下大治；芒角则祸在中。张衡又曰，五诸侯治阴阳、察得失，明而润，大小齐等，则国之福。又曰，赤则丰，暗则荒。积水一星，在河北，所以供酒用也。不见，为灾。又曰，主候水灾。积薪一星，在积水东，以备庖厨之用。明则人主康，火守之，大旱。水府四星，在东井西南，水官也。占与水位同。水位四星，在东井东，主水衡，又主泻溢流也。故巫咸氏赞曰，水位四星，泻溢流。移动近北河，则国没为江河；若水火及客星守犯之，百川盈溢。四渎四星，在井南，轩辕东，是江、河、淮、济之积精也。明大则水泛溢。军市十三星，如钱状，在参东南，天军货易之市。客星及金火守之，军大饥。野鸡一星，在军市中，主变怪也。以芒角、动摇为兵灾，移出则诸侯兵。起军市西南二星曰丈人，丈人东二星曰子，子东二星曰孙。丈人主寿考之臣，不见人臣不得通。子与孙皆侍丈人之侧，相扶而居，不见为灾，守常无咎。阙邱三星，在南河东，主象魏，天子之双阙，诸侯之两观也。金火守之，兵战。阙下狼一星，在井东南，为野将，主杀掠。色有常，不欲变动；角而变色、动摇，盗贼作，胡兵起，人相食。躁则人主不静，不居其宫，驰骋天下。张衡云，居非其处，则人相食。色黄白而明吉，黑凶；赤、芒角，兵起。金火守之，亦然。弧矢九星，在狼东南，天弓也，以备盗贼，尝向狼。弧矢动摇不如常者，多盗贼；明则兵大起。狼弧张，害及胡，天下乖乱。又曰，天弓张，天下尽兵。主与臣相谋。张衡云，满则天下兵起。老人一星，在弧南，一曰南极，常以秋分之旦见於丙，春分之夕没於丁，常以秋分候之南郊。明大则人主有寿，天下安甯；不见，则人主忧。
    《两朝天文志》：井八星距西扇北第一星，去极六十九度。晁一星，去极六十九度少，入参宿八度半。北河三星距东大星，去极六十一度半，入井宿二十度。南河三星距东大星，去极八十三度半，入井宿二十一度。天樽三星距西星，去极六十八度，入井宿十六度。五诸侯五星距西星，去极五十六度半，入井宿六度半。积水一星，去极五十四度半，入井宿十八度。积薪一星，去极六十五度半，入井宿二十七度。水府四星距西星，去极七十六度半，入参宿七度半。水位四星距西星，去极七十三度半，入井宿十八度。四渎四星距西南星，去极八十六度，入井宿二度。军市十三星距西北星，去极一百七度半，入井宿初度。野鸡一星，去极一百九度半，入井宿四度半。丈人二星距西星，去极一百二十八度，入参宿四度。子二星距西星，去极一百二十八度，入参宿九度。孙二星距西星，去极一百二十五度，入井宿六度。阙邱二星距大星，去极九十一度少，入井宿十五度。狼一星，去极一百七度半，入井宿十度。弧矢九星，去极一百一十四度，入井宿十五度。老人一星，去极一百四十三度，入井宿三度。
    《宋中兴天文志》：南极老人在弧矢南，司天下人民寿算。盖北极在丑艮，故南极在未坤，南极入地三十六度，不可得而见也，故其精神出地，以见乎南，谓之南极老人。然其出地，亦不甚远，故隐见不常，见则为祥。其势位等威，盖与中斗相埒，以辅上帝，故虽在并分，井不得而司之也。
    鬼四星册方似木柜，中央白者积尸气。鬼上四星是位，天狗七星鬼下是。外厨六间柳、星次。天社六个弧东倚，社东一星是天纪。
    舆鬼，二度，为日月五星之中道，主死亡疾病。张衡云，主祠事，天日也，又主视，明察奸谋。东北星主积马，东南星主积兵，西南星主积布帛，西北星主积金玉，随其变占之。中央一星名积尸，亦曰积尸气者，但见气而已，主死丧祠祀。一曰质，主诛斩。鬼星明，六成；不明，人散。动而光，上赋敛重，徭役多；星徙，人愁，政令急。鬼质欲其忽忽不明，则安；明，则兵起，大臣谋主，下流亡。甘氏云，积尸摇动、失色，则疾病鬼哭人荒。轩辕西四星曰，亦曰烽，主烽火，备警急。占以不明安静；明大甚则边亭警急；摇动、芒角，亦然。又曰，明吉暗凶。天狗七星，在鬼西南，狼之北，横河中，以守贼也。移徙，则兵起；金火守之，人相食。外厨六星，在柳南，天子之外厨也，占与天厕同。弧南六星为天社，在老人东南，似柳，直明则吉。《隋志》云，共工之子勾龙能平水土，故祀以配社，其精为星。外厨之南一星，曰天纪，主知禽兽齿岁。金火守之，禽兽多死。
    《两朝天文志》：鬼四星距西南星，去极六十九度半。四星距西北星，去极六十度半，入井宿二十九度。天狗七星距西星，去极一百二度，入井宿二十二度。外厨六星距大星，去极九十二度半，入鬼宿二度。天社六星距西南星，去极一百三十四度，入井宿十二度。天纪一星，去极一百一度半，入柳宿五度。
    柳八星曲头垂似柳。近上三星号为酒，享宴大五星守。
    柳，十四度，上为天之中道。甘氏云，主饮食仓库酒醋之位。明大则人丰酒食；摇动则大人酒死；失色则天下不安，饥馑流於道路。不过三年必应。张衡云，柳为朱雀之嗉，天之厨宰也，主尚食，和滋味。《隋志》云，又主雷雨。一曰天相，一曰天库，一曰注，又主木功。星明，大臣重慎，国安，厨食具。注举首，王命兴，辅佐出。星直，天下谋伐其主。就聚，兵斗国门。酒旗三星，在轩辕右角之南，酒官之旗也，主宴享饮食。五星守酒旗，天下大，有酒肉财物之赐，及爵宗室。
    《两朝天文志》：柳八星距西第三星，去极八十二度半。酒旗三星距西北星，去极七十七度，入柳宿十四度。
    星七星如钩柳下生。星上十七轩辕形，轩辕东头四内平。平下三个名天相，相下稷星横五灵。
    七星，七度。甘氏云，主后妃御女之位，亦为贤士。失色、芒动，则后妃死，贤士诛；明大则道化成国盛。张衡云，七星为朱鸟之颈，一名天都，主衣裳文绣。《隋志》云，主急兵，守盗贼。故欲明，明则主道昌；暗则贤良不处，天下空，天子疾。动则兵起，离则易政。日食，兵饥妇入灾。木犯人安，火犯旱，金主水犯俱灾。月晕、孛犯，兵起。轩辕十七星，在七星北，黄帝之神，黄龙之体也，后妃之主，士女职也。一曰东陵，一曰权星，主雷雨之神。南大星，女主也。次北一星，夫人也，屏也，上将也。次北一星，妃也，次将也。其次诸星，皆次妃之属也。女主南小星，女御也。左一星少民，少后宗也。右一星大民，太后宗也。欲其色黄小而明也。张衡云，轩辕如龙之体，主雷雨之神，後宫之象焉。阴阳交合，盛为雷，激为电，和为雨，怒为风，乱为雾，凝为霜，散为露，聚为，立为虹，离为背，分为抱珥，此乃十四变，皆轩辕主之。其星欲小而黄明则吉；移徙则国人流逆；东西角张而振，后败。水火金守之，女主恶也。《汉》注曰，轩辕为权，太微为衡，月五星守犯者，如衡占。内平四星，在中台南、之北，平罪之官也。明则刑罚平，暗则否。酒旗南三星，曰天相，丞相之象也，其占与相星略同，稷五星，在七星之南，主农正也，取乎百之长，以为其号。明大则岁大丰，不明则俭，不见则人相食。
    《两朝天文志》：星七星距大星，去极九十六度。轩辕十七星距大星，去极七十五度，入张宿二度。内平四星距西星，去极五十二度，入张宿六度。天相三星距北星，去极九十五度，入星宿六度。天稷五星距大星，去极一百三十七度，入柳宿十三度。
    《中兴天文志》：石氏云，中宫黄帝，其精黄龙，为轩辕。首枕星、张，尾挂柳、并，体映三台，司四季、司中岳、司中土、司黄河、江、汉、淮、济之水、司黄帝之子孙、司倮虫三百六十。按张衡《灵宪》，苍龙连蜷於左，白虎猛据於右，朱雀奋翼於前，灵龟圈脊於後，黄龙轩辕於中，则是轩辕一星，与苍龙、白虎、朱雀、元武四兽为五矣。世之言星者，惟知四兽，而不知黄龙，是求之未尽也。孟康曰，轩辕为权，太微为衡。以轩辕一曰权星，故为权。太微垣主理法平词，如衡之平，故曰衡。《史记 正义》谓，权四星在轩辕尾西，非也；轩辕西四曰星，主烽火，备警急。不曰权也。字从火，误为权字。张守节不审，指以释此，殊为疏缪。
    又曰，或谓自有乾象，便有此星。轩辕果黄帝之神也，有黄帝而後有之乎。吕氏曰，轩辕之星，黄龙也，两鱼有轩辕之象，故名之曰轩辕。轩辕降神而生，黄帝知之，故自号曰轩辕云尔，号轩辕，非名也。且如王良、奚仲、造父，皆星名，亦其神降而为人，人去而复为星也。何独於轩辕疑之。
    按轩辕，本天市垣之星，而在张宿之分野，则南方朱鸟七宿之所司也。三垣中外官诸星，虽所掌有小大，其位有尊卑，而未有不隶於二十八宿者，盖二十八宿分布周天之躔度分野不可外也。《中兴天文志》，据石氏星书，以黄龙轩辕配四方二十八宿，所谓青龙、朱鸟、元武、白虎者，分而为五。而以为土德寄主鹑火，夫五行之不可缺土。土之寄王固然矣。遂以为、积水、积薪、五诸侯、天樽、阙邱、北河、南河、四渎、水位诸星，皆为轩辕之属。按以下诸星，与轩辕亦俱寄躔於二十八宿者也。今欲尊轩辕，而以诸星属之，则轩辕岂能外二十八宿，而自为躔度分野以处诸星乎。
    张六星似轸在星傍。张下只是有天庙，十四之星册四方。长垣、少微虽向上，星数欹在太微傍。天尊一星直上黄。
    张，十七度。甘氏云，主天庙明堂御史之位，上为天之中道。若明大，国则盛强；失色，宗庙不安，明堂宫废。《隋志》云，主珍宝、宗庙所用及衣服，又主天厨饮食、赏赉之事。星明，则王者行五礼，得天之中，动则赏赉；离徙，天下有逆人；就聚，有兵。金火守之，有兵起。或云，主贡物。色细无光，王者少子孙。日食，亏修礼也。月食大涝，鱼行人道。火孛犯，兵起；土水犯，国不甯。张南十四星，曰天庙，天子祖庙也。客星守之，祠官有忧，其占与虚梁同。长垣四星，在少微南，主界域及胡夷。火守之，胡人入中国；太白入之，九卿谋反。少微四星，在太微西，南北列，士大夫之位也，一名处士。亦天子副主，或曰博士官。一曰主卫掖门。南第一星为处士，第二星为议士，第三星为隐士，第四星为大夫。明大而黄，则贤士举。月五星犯守之，处士、女主忧，宰相易。
    《两朝天文志》：张六星距西第二星，去极一百二度半。天庙十四星距西北星，去极一百十三度半，入柳宿十三度。长垣四星距南星，去极七十六度，入张宿十四度。
    少微四星距东南大星，去极六十五度半，入张宿十五度半。
    翼二十二星太难识，上五下五横著行，中心六个恰似张，更有六星在何处，三三相连张畔附，必若不能分处所。更请向前看记取，五个黑星翼下头，欲知名字是东瓯。
    翼，十九度。甘氏云，主太微三公化道文籍。失色，则民流。日月交食、五星并逆、芒动，则化道不行，文籍坏灭。动移，则三公废。明大则化成。《隋志》云，翼为天之乐府，主俳倡戏乐，又主夷狄远客，负海之宾。明大则礼乐兴，四夷来宾。动则蛮夷使来，离徙则天子举兵。或云，明则礼乐兴，暗则政教失。日食，臣僭；月食，妇人忧。五星、孛、流、客犯，大凶。东瓯五星，在翼之南，蛮夷星也。张衡云，主东越、穿、越三夷。金火守之，其地有兵。芒角动移，兵内叛。
    《两朝天文志》：翼二十二星距中央西第二星，去极百四度。东瓯五星距西南星，去极一百二十九度，入张宿七度。
    轸四星似张翼相近，中央一个长沙子，左辖右辖附两星。军门两黄近翼是，门下四个士司空，门东七乌青邱子。青邱之下名器府，器府之星三十二。以上便为太微宫，黄道向二看取是。
    轸，十七度。甘氏云，轸七星，主将军乐府歌ん之事。五星犯之，失位亡国，女子主政，人失业，贼党掠人，祸生於百日内。若明大，则天下昌，万民康，四海归王。张衡云，轸为冢宰，辅臣也，主车骑。明大，则车骑用。一云明大则车骑动。《隋志》云，主载任。有军出入，皆占於轸。又主死丧。明则车驾备。动则车骑用；离徙，天子忧；就聚，兵大起。轸辖星，附轸两傍，主王侯。右辖为王者同姓，左辖为异姓。星明，兵大起。远轸凶。轸辖举，南蛮侵。张衡云，辖不见，国有大忧。长沙一星，在轸之中，主寿命也。长沙明，则人寿长，子孙盛。军门二黄星，在青邱西，天子六军之门也，主营候豹尾威旗，占以移其处，为道不通。土司空四黄星，在军门南，主土功。巫咸氏云，金火犯之，天下田不得耕，女不得织。《隋志》云，一曰司徒，主界域。青邱七黑星，在轸东南，主东方三韩之国，占与东瓯同。轸南三十二星，曰器府，主乐器之属也。明则乐器调理，暗则有咎。
    《两朝天文志》：轸四星距西北星，去极一百三度半。右辖星，去极一百一十度半，入翼宿十六度半。左辖星，去极一百一度半，入轸宿五度。军门二星距西南星，去极一百一十二度半，入翼宿十三度。土司空四星距南星，去极一百二十度，入翼宿十四度。青邱七星距西北星，去极一百二十四度半，入轸宿五度。器府三十二星距西北星，去极一百三十七度半，入翼宿八度半。
    《中兴天文志》总论曰：甘、石、巫咸三家，後代所宗也。顾或不深考。以故三垣、大角之列卫、二十八舍内官外官之分隶，不无异同。今於三家参诸说，考定二百九十座，所以不知者阙如也。盖诸星有以一星为一座者，有以二三十星为一座者，有相为比附者，有相比而不附者。杠附华盖，凡十八星为一座。衡附库楼，凡二十九星为一座也。钺不附井，耳不附毕，糠不附箕，长沙不附轸，钩钤、键闭不附房，则以属吏目为官故也。矢得以附弧，臼不得以附杵，以弧矢一人司之，杵臼二人司之故也。野鸡不附军市，鸡自守其所司也。南门不附库楼，南门不但为库楼门也。他如积水不附天船，积尸不附大陵，天谗不附卷石，咸池、天潢三渊不附五车。石氏、甘氏皆有其辨，不可臆说也。若夫称名取类，传记错见，则又有不可概举者。北极为北辰，水星为辰，参为大辰，而大火亦曰大辰。宋，大辰之墟是也，见《左氏》昭十七年。孙炎曰，龙星明者，以为时刻，故曰大辰。心在中最明，时刻主焉。元枵，亦曰天鼋星，在天鼋是也，见《国语》，武王伐商，星在天鼋，昭十九年疏。天鼋，元枵别名也。И訾，亦曰豕韦，岁在豕韦是也，见襄十八年疏。豕韦，亦名И訾也。鹑尾亦曰鸟帑，以害鸟帑是也，见襄二十八年。裨灶曰，岁弃其次而旅於明年之次，以害鸟帑。注，南为朱鸟，鸟尾曰帑。疏曰，人妻子为帑，鸟尾曰帑，妻子为人後，鸟尾亦鸟之後，故俱以帑为言也。氐谓之天根，见《尔雅》。天根，氐也。郭璞曰，角、亢下系於氐，犹木之有根。《国语》曰，天根见而水涸也。室谓之定，见《尔雅》云，营室谓之定。郭璞曰，定，正也，作宫室以营室中为正。《诗》，定之方中，作于楚宫。昴谓之留，见《史记 索隐》曰，留，昴也。而《毛传》，亦以留为昴也。毕谓之浊，见《尔雅》，浊谓之毕也。柳谓之朱，丁救反，见襄九年，朱为鹑火。疏曰，柳谓之朱。朱，鸟口也。若斯名类，於《尧典》，详於《尔雅》、《左氏》、《国语》诸书，而所入之度，则未悉也。若夫二十八舍，诸言度分，亦或差殊。斗、井度，视诸舍为阔；参仅一度。古，昏、旦至观弧、建为定，亦由所见而莫著其度。近世王奕所述十二次、二十八度，有可考焉。
    按史《志》言三家所考，三垣、大角之列卫、二十八舍内外官之分隶，不无异同。今按历代《天文志》，惟宋《两朝》及《中兴志》，与隋丹元子《步天歌》，能言诸星之分隶。然大角一星，《两朝志》以为属亢，《中兴志》以为属角。库楼十星，丹元子以为属角，而《两朝志》以为属轸，其为异同大概若此。盖自唐开元中，一行所造浑仪，其所测宿度，已与旧经异。而宋太平兴国中，浑仪所测，又与唐异。所争或一二度，或三五度。以管窥天，岂能无误。於是此以为轸，彼以为角；甲以为氐，乙以为房；所差者常在裨邻之次舍，则亦不过三五度间耳。天道幽远，术家各持一说，固未有以订其是非也。至如南斗六星，即斗、牛之斗，则其分野，反在北方。北斗天枢，在张宿十度，则其分野，反在南方。则其理有不可究诘者，当俟知星者而质之。
    ◎二十八宿度
    《中兴天文志》：王奕按自古言天者，皆曰周天三百六十五度四分度之一，何从而知审也。曰天本无度，因日之行一昼夜所躔阔狭，强名曰度。盖日之行也，三百六十五日之外，又行四分日之一，以一年而周於天焉。以一日所行为一度，故分为三百六十五度四分度之一。范蔚宗谓，日之所行，在天成度，在历成日，是也。曰天固有其度，而二十八宿亦各有度，何从而定之一也。曰二十八宿亦未始有度也。天体冲漠虽分为三百六十五度，然其度难别也。故作历者，隶其度於二十八宿，用以纪日月所躔而已。盖天之有度也，犹地之有里也。二十八宿所分之度，犹九州列县所占之里也。二十八宿各有其度，则日之行於天也。孟春在某星几度，仲春在某星几度，日躔可得而名也。九州列县，各有其里，则人之行於地也，某日至某州几里，某日至某县几里，驿可得而计也。此星度所由起也。曰二十八宿之度，或阔狭何也。曰日之所躔，偶与此宿相当，此阔狭於是分也。故说浑天者曰，日之所躔，或多或寡，当其星者，凡二十八，故度之多寡，於是生焉。井、斗之舍，非无星也，然不与日躔相当，故其度不得不阔。觜、鬼之傍，非无星也，然日躔一二日，而其星於相当，故其度不得不狭也。夫其得度阔狭，非举一宿全体尽占此度也。南斗六星也，举全体言之，合距杓星为度；而今历家，距魁第四星为度，杓二星则入於箕。牵牛六星也，举全体言之，合距西二星为度；今历家，距中二星为度，而西二星则入於斗。虚二星也，举全体言之，合距北星为度；而今历家，距南星为度，北星则入於牵牛。盖南斗六星之中，杓二星不当日之度，而魁第四星当度，故距於魁而得二十六度。牵牛六星之中，西星不当日之度，而中二星当度，故牵牛距魁而得六度。虚二星之中，北一星不当日之度，而南一星当度，故虚距南星而得十度。古之造历，假设是法以步日躔，或者不察谓二十八宿本有其度，又见某宿得几度，遂谓举一宿，全体在焉，则又非矣。又按《唐 志》，一行所谓，虚北星旧图入虚，今侧在须女九度。危北星旧图入危，今侧在虚六度半。又奎误距以西大星，故壁损二度，奎增二度；今复距西南大星，即奎、壁各得本度。又柳误距以第四星，今复用第三星。张中央四星为朱鸟嗉，外二星为翼，北距以翼而不距以膺，故张增二度半，七星减二度半；今复以膺为距，则七星、张合得半度。吴兴沈氏曰，二十八宿为二十八星当度，故立以为宿。前世测候，每或改变。如《唐书》测得，毕有十七度半，觜只有半度之类，皆缪说也。星既不当度，自不当为宿次，自是浑仪度距疏密不等耳。凡二十八宿度数，皆以赤道为法，推黄道有不合度者，盖黄道有斜有直，故度数与赤道不等。即复以当度星为宿，惟虚度未有奇数，自是日之馀分。历家取於斗分者，此也。馀宿则不然。
    沈氏《笔谈》曰：予编校昭文书时，预详定浑天仪。官长问予：“二十八宿，多者三十三度，少者止一度，如此不均，何也？”予对曰：“天事本无度，推历者无以寓其数，乃以日所行分天为三百六十五度有奇（日平行三百六十五日有馀而一期天，故以一日为一度也）。既分之，必有物记之，然後可窥而数，於是以度度之星记之。循黄道，日之所行一期，当者止二十八宿星而已（度如伞，当度谓正当伞上者，故车盖二十八弓，以象二十八宿。则如《浑仪泰仪》所谓，度不可见，可见者星也。日月五星之所由，有星焉。当度之昼者，凡二十有八，谓之舍。舍所以挈度，所以生数也）。今所谓距度星者是也。非不欲均也，黄道所由当度之星，止有此而已。”
    按：《中兴志》所载王奕之说，即沈括之说也。王、沈二公，不知其孰先孰後，孰倡孰袭，然王说详而明，沈说简而当，故不嫌并著之云。
    ●卷二百八十 象纬考三
    ○十二次度数
    《晋 天文志 十二次》：班固取《三统历》十二次配十二野，其言最详。又有费直说《周易》、蔡邕《月令章句》，所言颇有先後。魏太史令陈卓更言郡国所入宿度，今附而次之。《中兴天文志》：王奕按星本无次，古昔黄帝因日月所会而为之名耳。《帝王世纪》，一度二千九百三十二里，分为十二次一次，三十度三十分度之十四，周天积一百七万九百一十三里，经三十五万六千九百七十一里。《三统历》详矣，然《帝王世纪》、费直《周易》、蔡邕《月令》又与《三统》殊，少或差一二度，多或五六度，何也？是日行也每岁有差，则日月所会之次、分度亦异。此言十二次所以不同也。
    自轸十二度，至氐四度，为寿星。於辰在辰，郑之分野，属兖州（费直《周易分野》，寿星起轸七度。蔡邕《月令章句》，寿星起轸六度）。
    自氐五度，至尾九度，为大火。於辰在卯，宋之分野，属豫州（费直起氏十一度。蔡邕，起亢八度）。
  </div>
  <div class="pagination">
   <a href="文献通考_page296.html">
    上一页
   </a>
   <span>
    ...
   </span>
   <a href="文献通考_page292.html">
    292
   </a>
   <a href="文献通考_page293.html">
    293
   </a>
   <a href="文献通考_page294.html">
    294
   </a>
   <a href="文献通考_page295.html">
    295
   </a>
   <a href="文献通考_page296.html">
    296
   </a>
   <span class="current-page">
    297
   </span>
   <a href="文献通考_page298.html">
    298
   </a>
   <a href="文献通考_page299.html">
    299
   </a>
   <a href="文献通考_page300.html">
    300
   </a>
   <a href="文献通考_page301.html">
    301
   </a>
   <a href="文献通考_page302.html">
    302
   </a>
   <span>
    ...
   </span>
   <a href="文献通考_page298.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
