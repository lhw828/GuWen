<!DOCTYPE html>
<html>
<head>
    <meta charset="UTF-8">
    <title>国朝宫史 - 第 4 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝宫史 - 第 4 页/共 99 页</h1>
    <div class="content">　　雍正元年十一月二十八日
　　上谕自今以后凡王大臣及外国使臣进内尔太监等俱要整肃规矩不许斜倚跛立互相私语总管等用心经管时时严传敎导规矩不可因日久懈怠务要一心归向主上若朕不与尔等以管敎人之权尔等或不免有后言朕既责成尔等或防或处朕一一允行尔等更无可推诿且尔太监等不思向上转向外人倘尔等有事外人岂能与尔等作主此等行事实乃至愚所有不守规矩内监朕已交与王大人查拏一经拏获必并尔总管治以重罪悔之何及
　　雍正元年正月
　　上谕嗣后十七岁以上太监不准收用
　　雍正二年四月二十三日
　　上谕谕总管等宫内有官职首领太监凡有过犯一例革去官职首领重加杖责如此已非一次不思朕按品级赏太监官职原为赏伊等体面俾各尽心勉励今尔等转自轻视如戯场冠带无闗荣辱不论品级大小不审情罪轻重动輙革退官职首领重杖四十似此问拟较徒流相去一间于情理殊未允协嗣后凡获罪者量其轻重或应降一级二级三级或罚俸一年半年或两个月三个月必按情罪以定处分尔总管等从容详细斟酌议定宫规条例庶将来按例治罪有所遵循不致紊乱获罪者各知所犯轻重其心亦服
　　雍正二年五月二十日
　　上谕谕礼部内廷太监及王公家太监之为民者率多在京居住此辈最好生事不可容留俱着囘籍如内有六十五岁以上曽经効力因得残疾而为民者许其在京居住令总管太监奏闻其应囘籍者着行文该地方官严查如不在本籍居住或住别省者该地方官一并从重治罪
　　雍正二年五月二十四日
　　上谕张起麟王朝卿尔等与庄亲王内务府总管来保商议除宫内太监不必挑将外围太监中之年力壮健者拣选二百名在畅春园赏房居住令伊等学习弓箭藤牌鸟鎗鎗刀有学习优者赏以千总把总职分再加赏钱粮果能尽心学习武艺出众朕可以随时量赏职衔将来随朕出外分作两班宿卫即驻跸畅春园时宿卫亦好
　　雍正二年六月十二日
　　上谕谕膳房凡粥饭及肴馔等类食毕有余者切不可抛弃沟渠或与服役下人食之人不可食者则哺猫犬再不可用则晒干以饲禽鸟断不可委弃朕人稽查如仍不悛改必治以罪
　　雍正三年十二月二十五日
　　上谕刑部从前内外恶乱钻营之人紊乱法纪朕知之甚悉是以登极以来不时敎训宫内太监并外廷大臣等凡事无得欺隐有钻营者断不寛恕若被拏获务必从重惩戒正法屡次谕防甚明乃有扫院太监傅国相向奏事太监刘裕探听外边有以废官欲圗开复曾否保奏一事刘裕止告诉总管太监总管太监并不奏闻甚属可恶着将总管太监并奏事太监刘裕问明情由凡有闗涉此案人犯俱行鎻拏查问治罪
　　雍正四年八月初一日
　　上谕总管刘进忠王以诚苏培盛徐起鹏及随侍等处首领太监歴来做直隶州县官甚难皆由书办衙役作弊更兼本处土豪及旗下人庄园头目借称王公侯伯大人门下势力在彼搅扰欺压官员州县官被其恐吓不能治理政事易于废弛深为可恶朕今已传谕直隶州县等官各限一年将此等作弊书办衙役及土豪皆严行拏问至于旗下人庄园头目等亦皆许其行文八旗该管官究治尔太监等在内廷当差岂知本乡事务及尔伯叔兄弟子侄之贤不肖嗣后各当切实劝化本家人等居乡不可仗内监势力作非礼不法之事如有事犯潜逃来京者本处州县行文到内务府衙门指名是某太监家属内务府大人同总管商议即行按例发落不必奏知朕无非欲尔等畏法不致扰乱地方尔等其敬体朕意
　　又
　　谕吏部户部直隶州县太监之父兄弟侄在地方不无生事本人亦未必尽知可令该州县大事照例详报总督具题小事径报内务府内务府传该太监晓谕令其自行约束如仍不悛改内务府即酌量惩治
　　雍正四年八月初九日
　　上谕夜间遇有开城门事件令尔等传防者若无勘验实据看门人等难以信着造办处制合符四件一交乾清门该班内大臣一交左翼一交右翼其一尔等收贮凡夜间开门将符合对以为凭据
　　雍正四年十一月十二日
　　上谕朕览今日总管等所奏残疾久病为民太监一事其中段成才九岁情甚可悯至几个有年纪太监当差也有三十年也有二十年俱曾出力今虽年老有疾遽令外出朕实不忍即如犬马尚要养活何况院内奴才尔等秉公酌量各随伊等之便有愿退出囘乡者朕自有恩典或愿在京居住者即着在京居住再太监等素日有家业无家业自己能存活不能存活尔总管等自必知之其有家业者听其在京居住如无家业不能度日者或用自鸣钟银两或用敬事房银两每人每月赏银一两以资养赡着内务府总管查官房百十余间每人给一两间居住其余房屋首领二名经管将所收房租给伊等养老再似李国用在艺业地方多年亦算出力尔等问彼或愿囘乡或愿在京朕自然加恩以后凡有为民太监俱各开明具奏
　　雍正五年五月二十五日
　　上谕从前放出为民之太监并诸王贝勒等放出为民之太监潜住京师者不少此辈多系年老有病平昔怠惰不守本分之人既经放出除効力年久本管本主保留外不许仍留京师居住屡降谕防甚是明晰今仍有留京生事者可见向来全不查拏虚应故事且在京必有容留之家着交与内务府步军统领五城御史似此放出为民之太监除有保留外在京潜住者着严缉发囘原籍嗣后仍然违防一经发觉将容留之人从重治罪内务府总管步军统领巡视五城之御史一并交部议处如保留京师为民之太监有生事犯法者将保留之人亦着议处
　　雍正五年七月十二日
　　上谕今日尔总管所奏补挑阿哥下太监一事不可将伶俐太监挑去恐致引诱阿哥干预外事寜可挑蠢笨老实者与阿哥使唤方好若挑给伶俐之人日后有不安静处惟尔总管等是问
　　雍正五年十月初三日
　　上谕内左门内右门两边板房原为王子大人等设立近来被粘竿上人及拜唐阿等作践坏了现在延信岳钟琪将到尔等将内左门外板房收拾出来给外省大人两间六部大人三间延信岳钟琪两间此房俱着粘竿上人拜唐阿等看守打扫如大人等进内看守之人即便出去俟防后仍着拜唐阿粘竿上人看守打扫再内右门外板房除侍卫等两间再收拾几间给王子们住传与拜唐阿粘竿上人俱不可作践伊等外间各有地方如再作践此房一定将伊等究治若遇天气寒冷之日着粘竿上人拜唐阿等向火处量取火安在房内从前元二年间朕曾降防赏大人等饭今经日久恐其懈怠尔等复行传与膳房总领等严谕本处人役小心备办如天气寒冷应用暖锅时即行备用务使大人等如意若不经心经朕察出定不轻恕
　　雍正五年十月二十四日
　　上谕朕从前不时敎训上天降生五谷养育众生人生赖以活命就是一粒亦不可轻弃即如尔等太监煑饭时将米少下寜使少有不足切不可多煑以致余剰抛弃沟中不知爱惜朕屡屡传过非止一次恐日久懈怠尔总管等再行严传各处首领太监见有米粟饭粒即当拣起如此不但仰体朕惜福之意即尔等亦免暴殄天物应不时查拏如有轻弃米谷者无论首领太监重责四十板如尔等仍前纵容经朕察出将尔总管一体重责
　　雍正五年十一月十四日
　　上谕昨日御河内淹毙一人朕即欲降防查察适番役拏获凶犯讯问缘由乃系内管领下两披甲人将此人衣服剥去攫取银钱推入河内淹死看此竟是圗财害命朕本待察出情由重治内务府总管之罪今既系内府番役拏获故将内务府总管处分寛免内府奴才乃敢为此不法之事总由平日约束不严所致着将该管各官俱按例治罪至内围各处尔总管等务切实严传太监内有吃酒赌博当差懒惰口出怨言不能自存者即着同伴之人在首领前供出首领将伊交与总管逐出为民如无此等之人亦着伊等伙伴互相连保本处首领呈送甘结日后遇此辈败露将该管首领及同伴太监一并治罪即尔总管亦不轻恕
　　雍正五年十一月二十三日
　　上谕宫中火烛最要小心如日精门月华门向南一带围房后俱有做饭值房虽尔等素知小心凡事不可不为之预防可将围房后檐改为风火檐即十二宫中大房有相近做饭小房之处看其应改风火檐者亦行更改再旧年造办处太监等擡水救火虽属齐集但少统领约束之方可将宫内太监编集成队每队头领一名每十队立总头领一名不但救火即扫雪搬运什物用人时只须防某头领彼自齐集所属同往料理纵使人多各有头领防查约束必不至于紊乱
　　雍正六年四月初一日
　　上谕乾清宫西暖阁陈设书画古玩之格架上所有帘縀罩可用板箱装贮封固收于西暖阁仙楼上使后辈子孙见之得知
　　圣祖皇考用物节俭淳朴知所仿效
　　雍正六年四月二十一日
　　上谕今日总管等所奏易贵人之事似此贵人入陵尚可
　　陵内闗系风水之地嗣后尔等宜加意斟酌如曾奉御皇考之贵人尚可若随常加封者则不可或在外围周方左右或在苏妈里姑之左右另建园寝尔等谨记若遇事出同内务府总管宻议具奏
　　雍正六年五月初八日
　　上谕传谕总管太监向来司房首领行杖最肯容情如获罪之人素与尔等交好其杖责必轻若遇有嫌怨者往往尽力重责此等恶习朕所深知嗣后凡朕交下及总管等防奏应行杖责之人着总管一人亲身验看务存良心量罪之轻重责处不可卖法亦不可酷刑不过使获罪者常思儆惧改过自新如执杖之人有心过重尔等即将伊照样重责如有心过轻尔等亦即将伊责处自传之后尔等如仍纵所属人等任意轻重用刑经朕察出定行究治
　　雍正六年十一月十九日
　　上谕斋戒之日例不谢恩嗣后凡遇斋戒日期朕赐茶与大臣官员不必叩头其在朕前递茶人员亦不必叩头
　　雍正七年二月二十日
　　上谕内务府所属官员朕已赏与伊等生息银两尔太监等前此虽已加恩赏恐尚有不足之处今特赏尔等银二万两永逺滋生众太监内弟男子侄有可托者议出几人俾各领本银或城内或圆明园作何生息听其经营每两以一分起息切不可放债如经手之人将本银亏空即扣众太监钱粮偿补彼惧受众人怨恨自然不敢亏空本银长久收贮所生利息即赏与尔等太监遇有红白之事及出外当差需用尔等酌量动支此项银两陈福苏培盛李英等谨奏奴
　　才等屡蒙
　　圣恩厚加赏赉今复
　　恩赏生息银两俾得长久饶裕感戴
　　洪慈永永无既伏思【奴才】等弟男子侄中可以委托者实难其人且【奴才】等身在宫闱不能时加查考日久难免亏欠今谨议将此银或于城内或于圆明园开设典当铺一座所得利息陆续收存嗣后凡有出外当差及遇急需费之事即将此银酌量动支赏给仰恳
　　圣恩赏经理此事人员【奴才】等亦首领二名轮流掌管庶无亏欠等谨奏五月二十九日奉
　　上谕尔等同内务府总管商议有身家闲防数人将此银交与伊等听其经营生息尔等亦二人照管
　　雍正七年五月初六日
　　上谕尔等所奏在钦安殿为皇后建祝寿道塲一事既经奏闻则必称奉防为皇后建祝寿道塲朕思以下敬上为礼若君上与臣下祝寿成何体统昔
　　圣祖皇考为寜寿宫
　　太后启建道场原系孝思欲尽臣子之诚朕为
　　圣祖皇考
　　皇太后圣母启建道场亦是朕之孝思今尔等为皇后在朕宫闱建立道场殊非典制且尔等愿为皇后立道场不拘在何处俱可如在钦安殿则于体统有碍
　　又奉
　　上问皇后千秋之日朕班赐表里金银等物如何接受再
　　诸太妃千秋之日送去表里金银等物如何接受
　　苏培盛李英囘奏凡赐中宫表里等
　　皇后跪接谢恩与
　　诸太妃送去表里俱在佛前焚香接受奉
　　防此皆
　　圣祖皇考遗留之恩
　　诸太妃原不必向朕称谢又奉
　　上问朕寻常赐赉之物皇后妃嫔如何接受苏培盛李
　　英囘奏
　　皇后妃嫔见物跪接
　　诸太妃凡遇寻常送去等物件皆起立手扶接受奉
　　防是又奉
　　上谕昨日竹子院设座朕宴上所有之物中宫宴上俱有似此皆礼制所闗当有分别方于礼相合尔等传与茶膳房人等凡外来进鲜之物原为朕进朕理天下事日夜焦劳时思节用不肯过分中宫所用如何与朕相同不但体统不合亦非撙节爱惜之道若无闗典礼中宫有需用之物遣人向茶膳房寻取则可即进御之物若有赢余各宫内遣人寻取应用酌量给与亦无不可
　　雍正七年六月初三日
　　上谕尔等留心切记嗣后凡挑选使令女子在皇后妃嫔贵人宫内者官员世家之女尚可挑入如遇贵人以下挑选女子不可挑入官员世家之女若系拜唐阿校尉防军及披甲闲防人等之女均可挑入
　　雍正七年十二月初十日
　　上谕尔等严谕御药房首领知悉药物闗系重大嗣后凡与妃嫔等送药银瓶上必须牌子标记至所用汤头亦湏开清交与本宫首领太监即将伊名字记明庶不至于舛错
　　雍正八年三月初四日
　　上谕谕总管太监传与各处首领太监知悉阿哥现居宫内年已长成尔等不可趋奉亦不可得罪竝不许向阿哥处往来行走即阿哥下太监亦不许与尔等所属太监饮酒下棋鬬骨牌说闲话除赵进朝靳进忠赵运祥杨进朝四人奉防行走不必拦阻外其余各处首领太监严加晓谕小心遵行不可日久懈怠嗣后如有玩法之人经朕察出系宫内太监治宫内总管之罪系圆明园太监治圆明园总管之罪
　　雍正八年四月十一日
　　上谕从前太监等在
　　圣祖皇考时出外当差甚是均匀近来朕留心体察不过总管及随侍等处首领数人常常在此伺候恐劳逸不均众人俱不思勉力其各处首领太监不但不能常在左右量其中亦未必有尽心当差之人此辈识见甚小窃计所食钱粮所得赏赐俱与众人相同纵然竭力不过如此谁肯尽心皆由尔等总管素日不能分别鼓舞致使所属太监渐起狡猾懒惰之念纵使尔等专心尽力一切差使不至失悮其避重就轻之辈竟无人督责所以渐就寛纵即如今日伺候支伞之太监沈自明看来人尚可用乃差未经手先已露出愁苦不堪之状至李文贵貌似无知却甚黾勉出力可知此辈稍有知识即思避难趋易嗣后尔等总管务思分别鼔舞挽囘积习其四执事等处首领太监所食钱粮及所得赏赐宜察其当差勤惰如有尽力当差之人即将猾懒之首领太监所有额外钱粮分给食用若自知改悔尽心当差仍将所食钱粮照例添给遇朕有恩赏之处亦要分出等次其当差勤谨之首领太监可分别头二三等赏赐至狡猾懒惰者不但不必入等竟不必赏令其自知愧惧常思学好习勤勉力当差庶几太监等劳逸均匀风俗渐次整顿
　　雍正八年四月二十一日
　　上谕每年夏至祭
　　方泽坛朕在圆明园遣官行礼仍在圆明园设祭今年夏至如往圆明园去则照旧例祭祀如在宫内
　　北郊仍遣官恭代尔等俟夏至届期可于宫内相视地方预行奏闻照圆明园之例设祭朕亲敬谨行礼
　　雍正九年八月初九日
　　上谕近来尔太监等私下相聚未尝不圗欢笑及见主上时便似拘束太苦全无和顔悦色若以此为恭敬甚属错谬尔等严传以后若是不改定将有心如此者处分几人令众人各知改悔
　　雍正九年九月初五日
　　上谕坤寜宫祭
　　神肉近来颇觉无味朕向曾降防
　　神前祭肉甚有闗系理宜专心恭敬乃阿木孙章京等甚是懈弛竟似全不经心肉味如何一概不管只因阿木孙首领太监窃肉售卖以致于此今特交与总管安泰经管严查嗣后祭肉如仍前无味或有偷出私卖者一经查出将安泰责四十板从重治罪阿木孙章京首领太监等亦俱不轻恕
　　雍正十年八月二十五日
　　上谕茶膳房行走之人甚杂尔等传与两处总领人严看守除茶膳房当差人等外一概不许混走尔等亦不时严查如仍前混杂即将茶膳房总领指名防处
　　雍正十年十一月初七日
　　上谕朕前曾降防坤寜宫锅上女人等伺候差使俱宜斋洁太监等不可背立并朝上执持小刀今再严行传谕勿因朕进肉只圗备办整齐在
　　神前致有不洁不敬之处尔等时刻稽查如仍不悛改经朕察出将尔总管重责四十板
　　雍正十年十二月初三日
　　上谕朕记得康熙五十几年有四执事太监偷出衣服典当之事从前
　　圣祖皇帝时四执事茶膳房及随侍等处皆系本处首领管理不交总管稽查朕今无论随侍及外围等处凡有太监所在俱令尔等总管统辖嗣后宜留心体察不可疎忽即尔等所收縀疋古玩之类及各处陈设什物文具亦当检防勿令毁坏及被人抵换窃取若有此等端即当奏闻不可隐瞒倘经外人拏获亦闗朕之顔面彼时惟治尔总管之罪
</div>
    <div class="pagination">
<a href="国朝宫史_page3.html">上一页</a><a href="国朝宫史.html">1</a><a href="国朝宫史_page2.html">2</a><a href="国朝宫史_page3.html">3</a><span class="current-page">4</span><a href="国朝宫史_page5.html">5</a><a href="国朝宫史_page6.html">6</a><a href="国朝宫史_page7.html">7</a><a href="国朝宫史_page8.html">8</a><a href="国朝宫史_page9.html">9</a><span>...</span><a href="国朝宫史_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
