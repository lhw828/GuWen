<!DOCTYPE html>
<html>
<head>
    <meta charset="UTF-8">
    <title>续通志 - 第 1243 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1243 页/共 1359 页</h1>
    <div class="content">宣防御使何应罚而反赏封还词头未几右正言万俟卨论嵲为侍从日荐引非才以酬私恩边报始至托疾家居由是罢去顷之起知衢州除 
敷文阁待制为政颇尚严酷岁满得请提举江州太平兴国宫时方修好息兵朝廷讲稽古礼文之事嵲作中兴复古诗以进帝将召用会卒子 
昌时

　　△韩驹

　　韩驹字子苍仙并监人少有文称政和初以献颂补假将仕郎召试舍人院赐进士出身除秘书省正字寻坐为苏氏学谪监华州蒲城县 
市易务知分宁县召为著作郎校正御前文籍驹言国家祠事岁一百十有八用乐者六十有二旧撰乐章辞多抵牾于是召三馆士分撰视祠 
明堂圆坛方泽等乐曲五十余章多驹所作宣和五年除秘书少监六年迁中书舍人兼修国史寻兼权直学士院制词简重为时所推未几复 
坐乡党曲学以集英殿修撰提举江州太平观高宗即位知江州绍兴五年卒赠中奉大夫与遣泽三人驹尝在许下从苏辙学辙评其诗似储 
光羲其后由宦者进用颇为识者所薄云子逊游

　　△朱敦儒

　　朱敦儒字希真河南人素工诗及乐府婉丽清畅志行高洁虽在布衣而有朝野之望靖康中召至京将处以学职固辞而还高宗诏举草 
泽之士部使者言其有文武才复召又辞避乱南雄张浚奏赴军前计议弗起绍兴二年宣谕明橐又荐敦儒有经世才廷臣亦多称其恬退诏 
以为迪功郎下肇庆府敦遣复不肯受其故人力劝之于是幡然而起既至命对便殿议论明畅赐进士出身为秘书正字俄迁兵部郎官时秦 
桧当国喜奖用骚人墨客文饰太平用其子为删定官除敦儒鸿胪少卿谈者谓其节不终云

　　△葛胜仲

　　葛胜仲字鲁卿丹阳人登绍圣四年进士第调杭州司理参军林希荐试学官及词科俱第一除兖州教授入为太学正帝幸学多献颂者 
胜仲独献赋帝命中书第其优劣胜仲为首差提举议历所检讨官兼宗正丞稍迁礼部员外郎会御史中丞石公弼言僖宗原庙增置殿室违 
元丰之旧诏礼官议胜仲建言予而复夺在常人犹难之况在天之灵乎议者非之责知休宁县复召为礼部员外郎权国子司业时朝廷命诸 
生习雅乐乐成进一官迁太常卿宋自建隆至治平所以典礼欧阳修尝裒集为书凡百篇号太常因革礼诏胜仲续之增为三百卷诏藏太常 
及建春宫以胜仲兼谕德胜仲为仁孝学三论献之太子复采春秋战国以来厯代太子善恶成败之迹日进数事诏嘉之除国子祭酒寻知汝 
州李彦括田破产者众胜仲请蠲不当括者彦怒劾胜仲帝寝其奏改湖州寻徙邓州朱勔先求白雀之属胜仲不与至是媒蘗其短罢归建炎 
中范宗尹为相凡前日以朋附被罪远贬者咸赦还复知湖州时羣盗纵横声摇诸郡胜仲修城郭作战舰阅士卒盗知有备引去岁大饥发官 
廪振之民赖以济绍兴元年丐祠归十四年卒谥文康子立方官至侍从孙邲为右相自有传

　　△熊克

　　熊克字子复建宁建阳人将生有翠羽雀翔卧内克幼而翘秀既长好学善属文郡博士胡宪器之曰子学老于年他日当以文章显绍兴 
中登进士第知诸暨县越帅课赋颇急诸邑率督趣以应克曰宁吾获罪不忍困吾民他日府遣幕僚阅视有无时方不雨克曰此催租时耶部 
使者芮燀至其境谓克曰景知子文墨而巳今乃见古循吏为表荐之入为提辖文思院尝献文于曾觌觌以奏孝宗喜之内出御笔除直学士 
院宰相赵雄奏克不由论荐得清选无以服众请自朝廷召试然后用之帝曰善乃以为校书郎累迁学士院权直帝御选德殿召谕曰卿制诰 
甚工且有体自此燕闲可论治道克自以见知于帝数有论奏尝言金人虽讲和而不能保于他日今宜以和为守以守为政当和好之时为备 
守之计守则莫重于淮东金侵淮西负粮自随其势必难若侵淮东清河粮船直下易耳守淮之策以垦田修堰教民兵为先授淮东之策莫若 
即江阴建水军缓急可相应然骤立一军虑敌生疑当托以海道商贾之冲多敓掠置一巡检警督之自此岁增兵不出十年隐然一军矣中兴 
之际不患兵不可用而患将权难收今日之弊不患将不可驭而患军情易动往时诸大将拊士卒如家人自罢诸将兵权御前主帅更徙不常 
凡军中筦榷之利所以养士卒者今皆輚而为包苴矢又朘其余以佐之得无怨乎宜严戒将帅母纵掊削帝嘉其有志召草明堂赦书克言二 
浙荐饥蝗且起赦文不宜饰词帝嘉其识体除起居郎兼直学士院以言者出知台州奉祠卒克博闻强记自少至老著述外无他嗜尤淹习宋 
朝典故有问者酬对如响家素俭约虽贵不改旧以清介称

　　△张即之

　　张即之字温夫参知政事孝伯之子以父恩授承务郎铨中两浙转运司进士举历监平江府粮料院临安府楼店务累迁司农寺丞知嘉 
与府未赴以言者罢主管云台观告老特授直秘阁致仕宝佑四年制置使余晦入蜀以谗劾闻州守王惟忠锻炼诬伏坐弃市惟忠临刑谓其 
友陈大方曰吾死当上愬于天七挥刃不殊血逆流即之虽闲居移书言于淮东制置使贾似道恤其遗孤又使从孙士倩娶惟忠孤女未几似 
道入相中书舍人常挺亦以为言景定元年以礼改葬惟忠复其田人皆称即之能倡义云即之以能书闻天下惟忠字省尊庆元之鄞人嘉定 
十三年进士

　　△赵蕃

　　赵蕃字昌父其先郑州人祖旸建炎初以秘书少监出提点坑冶寓信州之玉山蕃以旸致仕恩补州文学为太和主簿受知于杨万里调 
辰州司理参军与郡守争狱罢人以蕃为直始蕃受学于刘清之清之守衡州乃求监安仁赡军酒库因以卒业至衡而清之罢蕃即匄祠从清 
之归理宗即位以太祖令与刘宰同召不拜特改奉议郎直秘阁又辞奉祠转承议郎依前直秘阁卒蕃年五十犹问学于朱熹既耄犹患末路 
之难命所居曰难斋赋性宽平与人乐易而刚介不可夺丞相周必大与蕃契屡加引荐蕃竟不受刘辛尝曰文献之家典刑之彦岩然独存犹 
有以系学者之望者蕃一人而己信州守吴旗乞录其后诏其子遂补上州文学遂亦力辞又诏以承务郎致仕与一子恩泽景定三年秘阁修 
撰郑协等为蕃请谥乃谥文节

　　钦定续通志卷五百六十三

　　●钦定续通志卷五百六十四　文苑传十一

　　文苑传

　　辽

　　○辽

　　李澣　　　　萧罕嘉努　　耶律昭　　耶律古裕　　耶律良　　　王鼎　　刘辉　　　　耶律孟简

　　李澣
　　萧罕嘉努
　　耶律昭
　　耶律古裕
　　耶律良
　　王鼎
　　刘辉
　　耶律孟简

　　△李澣

　　李澣字日新唐敬宗子郇王玮十一世孙自幼聪敏摹唐四杰为文时辈称之厯仕唐晋太宗入汴来降 【据宋史李涛传增辑】 会太 
宗崩世宗立恟恟不定澣与高勋等十余人羁留南京久之从归上京授翰林学士穆宗即位累迁工部侍郎时澣兄涛在宋为翰林学士密遣 
人召澣澣托求医南京易服夜遁至涿为徼巡者所得送之南京下吏自经不死防之愈严械赴上京自投潢河中流为铁索牵掣又不死帝欲 
杀之枢密使高勋救止之屡言于帝曰澣非负恩以母年八十急于省觐致罪且澣富于文学方今少有伦比留掌词命可以增光国体帝怒少 
解仍令禁锢于奉国寺凡六年艰苦万状会欲建太宗功德碑高勋奏曰非李澣无可秉笔者诏从之文成以进帝悦释囚寻加礼部尚书宣政 
殿学士卒涛收其遗文为丁年集 【据宋史增辑】

　　△萧罕嘉努

　　萧罕嘉努 【按此与外戚传之萧罕嘉努二人谨识】 字纠坚纳喇部人中书令安图之孙少好学弱冠入南山读书博览经史通辽汉 
文字统和十四年始仕家有一牛不任驱策其奴得善价鬻之罕嘉努曰利己误人非吾所欲乃归直取牛二十八年为右通进典南京栗园重 
熙初同知三司使事四年迁天成军节度使徙彰愍宫使帝与语才之命为诗友尝从容问曰卿居外有异闻乎罕嘉努对曰臣惟知炒粟小者 
熟则大者必生大者熟则小者必焦使大小均熟始为尽美不知其它葢尝掌栗园故托栗以讽谏帝大笑诏作四时逸乐赋帝称善时诏天下 
言治道之要罕嘉努对曰臣伏见比年以来高丽未宾准布犹强战守之备诚不容已乃者选富民防边自备粮糗道路修阻动淹岁月比至屯 
所费已过半只牛单毂鲜有还者其无丁之家倍直佣僦人惮其劳半途亡窜故戍卒之食多不能给求假于人则十倍其息至有鬻子割田不 
能偿者或逋役不归在军物故则复补以少壮其鸭绿江之东戍役大率如此况渤海女真高丽合从连衡不时征讨富者从军贫者侦侯右之 
</div>
    <div class="pagination">
<a href="续通志_page1242.html">上一页</a><span>...</span><a href="续通志_page1238.html">1238</a><a href="续通志_page1239.html">1239</a><a href="续通志_page1240.html">1240</a><a href="续通志_page1241.html">1241</a><a href="续通志_page1242.html">1242</a><span class="current-page">1243</span><a href="续通志_page1244.html">1244</a><a href="续通志_page1245.html">1245</a><a href="续通志_page1246.html">1246</a><a href="续通志_page1247.html">1247</a><a href="续通志_page1248.html">1248</a><span>...</span><a href="续通志_page1244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
