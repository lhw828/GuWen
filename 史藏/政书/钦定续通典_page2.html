<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 2 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 2 页/共 77 页
  </h1>
  <div class="content">
   第十六平凖均输　互市　平粜常平义仓【社仓附】田制上【唐　五代　宋】
　　唐代宗广德二年勅如有浮客愿编附请射逃人物业者便准式据丁口给授如二年以上种植家业成者虽本主到不在却还限任别给授大厯元年制逃户复业给复二年如百姓先卖田业尽者委本州县取逃死户田宅量丁口充给德宗贞元中陆贽言曰古者百亩地号一夫葢一夫受田不过百亩欲使人不废业田无旷耕今富者万亩贫者无容足之居依托强家为其私属终嵗服劳常患不充有田之家坐食租税京畿田亩税五升而私家收租亩一石官取一私取十穑者安得足食宜为占条限裁租价损有余优不足此安富恤穷之善经不可舍也穆宗长庆元年勅节文应诸道管内百姓或因水旱兵荒流离死絶见在桑产如无亲承佃委本道观察使于官健中取无庄田有人丁者据多少给付便与公验任充永业不得令有力职掌人妄为请射其官健仍借种粮放三年租税懿宗咸通十一年勅诸道州府百姓承佃逃亡田地如已经五年须准承前赦文便为佃主不在论理之限仍令所司准此处分【先是宣宗大中中以逃户桑田被人代纳毁折遂成闲田勅许校勘送县任人佃纳五年不复佃人为主至是复有是勅】后唐明宗天成四年诏曰今年夏苗委人户自供手状具顷亩多少仍以五家为保委无隐漏攒连手状送于本州本州具帐送省州县不得差人检括如或人户隐欺许令保内陈告其田并令倍长兴二年勅凡置营田比召浮客若取编户实紊常规如有系税之人宜令却还本县应三京诸道营田祗耕佃无主荒田及召浮客此后若敢违越其官吏及投名税户当行重防愍帝应顺元年诸处籍没田宅并属户部除赐功臣外禁请射晋高祖天福二年以杜簉防言荒田一任百姓开种三年检照所开种顷亩多少量纳一半租税勅曰辟彼污莱期于富庶方当开创正切施行往日虽曾指挥渐恐废堕当在申于劝诱期共乐于丰穰宜令逐处长吏遍下管内应是荒田有主者一任本主开耕无主者一任百姓请射佃莳三年内并不在收税之限【三年六月金部郎中张铸奏臣闻国家以务农是本劝课为先用广田畴乃资仓廪窃见所在乡村浮居人户方思恳辟正切耕耘种木未满于十年树糓未臻于三顷似成产业防有生涯便被县司系名定作乡村色役惧其重敛畏以严刑遂舍所居却思他适覩兹阻隔何以舒苏既抚卹之门徒有招携之令伏乞皇帝陛下明示州府特降条流应所在无主空闲荒地一任百姓开耕及五顷以上三年外即许县司量户科徭如未及五顷以上者不在骚扰之限则致荒榛渐少赋税增多非唯下益蒸黎寔亦上资邦国从之】
　　周太祖广顺二年勅应诸处户部营田人户租税课利除京兆府庄宅务赡军国外其余并割属州县所征租税课利官中只管户部营田旧征课额其户部营田职员一切停废其客户元佃系省庄田桑土舍宇便令充为永业自立户名仍具元佃动用实数陈状县司给与凴由仍放下户三年差遣若不愿立户名许召主卸佃不得有失元额租课其车牛动用屋舍树木亦各宣赐【是年九月勅京兆府耀州庄宅三白渠使所管庄宅宜并属州县镇郭下店宅外应有系官桑土屋宇园林车牛动用并赐见佃人充本业如已有庄田自来被本务或形势影占令出课利者并勒见佃人为主依例纳租条理未尽委三司区分仍差尚书刑部员外郎曹匪躬专往防检割属州县】世宗显德二年勅逃户庄田许人请射承佃供纳租税如三周年内本户来归业者桑土不以荒熟并庄园交还一半其承佃户自出力葢造屋舍及栽种树木园圃并不在交还之限如五周年后归业者庄田除本户坟茔不在交付如有荒废桑土承佃户自来无力佃莳只仰交割与归业户佃莳其近北诸州限畨人户来归业者五周年内三分交还二分十周年内还一半十五周年内三分还一分此外不在交还之限五年七月上将均定天下民租【均田之名始见汉书王嘉传注孟康曰自公卿以下至于吏民名曰均田皆有顷数】诏曰朕以寰宇虽安烝民未泰当乙夜观书之际校前贤阜俗之方近贤元长庆集见在同州时所上均田表较当时之利病曲尽其情俾一境之生灵咸受其赐传于方册可得搜寻因令制素成图直书其事庶公卿观览触目警心利国便民无乱条制背经合道尽系变通但要适宜所冀济务系乃勋旧共庇黎元今赐元所奏均田及图一面至可领也十月赐诸道均田诏曰朕以干戈既弭言念地征罕臻艺极须议并行均定所议冀永适重轻卿受任方隅深穷治本必能副寡昧平分之意察乡闾致弊之源明示条章用分寄任竚令集事允属推公今差使臣往彼检括余从别勅乃命左散骑常侍艾頴等三十四人于诸州检定民租
　　宋太祖建隆二年遣使度民田课民种树每县定民籍为五等第一等种杂树百每等减二十为差桑枣半之男女十嵗以上种韭一畦阔一步长十步乏井者邻伍共凿之令佐春秋巡视书其数秩满第其课为殿最诸州各随风土所宜其不宜种艺者不须责课遇丰嵗则谕民谨葢藏节费用以备不虞民伐桑枣为薪者罪之剥桑三工以上为首者死从者流三千里不满三工者为首配役从者徒三年太宗端拱二年诏兴置方田命知定州张永德等各兼方田都总管诏谕边将令縁边作方田量地里逺近列置寨栅以为战守之备至道元年诏曰近嵗以来天灾相继民多转徙田卒污莱招诱虽勤逋逃未复宜申劝课之防更示蠲复之恩应州县旷土并许民佃为永业仍蠲三嵗租三嵗外输二分之一州县官吏劝民垦田之数悉书于印纸以俟旌赏二年陈靖言逃民复业及浮客请佃者委农官勘验以给授田土收附版籍州县未得议其差役其田制为三品以膏沃而无水旱之患者为上品虽沃壤而有水旱之患埆瘠而无水旱之虑者为中品既埆瘠复患于水旱者为下品上田人授百亩中田百五十亩下田二百畆并五年后收其租亦只计百亩十收其三一家有三丁者请加受田如丁数五丁者从三丁之制七丁者给五丁十丁给七丁至二十三十丁者以十丁为限若寛乡田多即委农官裁夺以赋之其室庐蔬韭及梨枣榆桞种艺之地每户十丁者给百五十亩七丁者百亩五丁者七十亩三丁者五十亩不及三丁者三十亩除桑功五年后计其租除悉蠲其课诏以靖为京西劝农使按行陈许蔡颍襄邓唐汝等州劝农垦田以皇甫选何亮副之选亮言功难成愿罢之事遂寝【窦俨曰小亩步百周之制也中亩二百四十汉之制也大亩三百六十齐之制也今所用者汉之中亩】真宗咸平中令阁馆检校故事申定职田之制以官庄及逺年逃亡田充悉免租税佃户以浮客充所得课租均分如乡原例州县长吏给十之五自余差给其两京大藩府四十顷次藩镇三十五顷防御团练州三十顷中上刺史州二十顷下州及军监十五顷边逺小州上县十顷中县八顷下县七顷转运使副十顷兵马都监押砦主厘务官録事参军判司等比通判幕职之数而均给之二年诏请佃荒田未定赋税无田税者方许请射系官荒土及逺年落业荒田及五年官中依前勅于十分内定税二分为永额如见在庄田土窄愿于侧近请射及旧有庄产后来逃移已被别人请佃碍勅无路归业者亦许请射六年静戎军王能言于军城东新河之北开方田广袤相去皆五尺深七尺以限隔戎马仍以地图来上帝以图示宰臣李沆等对曰縁边所开方田专委边臣可以为备乞与施行威虏顺安军亦宜兴置从之【先是三年知雄州何承矩言兵有三阵日月风云天阵也山陵泉水地阵也兵车士卒人阵也今用地阵设险以水泉作固相髙下建陂塘纵有敌骑何惧奔冲自后河北塘治相循不废仍领于沿边屯田司】干兴元年【是时仁宗已即位】制衙前将吏各免户役者除见庄业外不得更与买田土如违将所典买没官其罢任前资官元无田者许置五顷为限又勅应以田产虚立契与买于形势户下隐庇差役者命官使臣除名公人百姓决配又准臣僚奏命官所买庄田定以三十顷为限衙前将吏合免户役者定以十五顷为限所典买田只得于一州之内如祖父迁葬别有茔地者数外许更置坟地五顷【时洺州肥乡田赋不平郭谘摄令以千步方田法四出量括遂得其数除无地之租四百家正无租之地者百家收逋赋八十万防三司议均税法知谏院欧阳修言天下不知均括之术惟谘方田法简而易行诏谘与孙琳均蔡州与上蔡税三司议均田租谘陈均括之法十条】仁宗天圣初诏民流积十年者其田聴人耕三年而后收赋减旧额之半后又诏流民能自复者赋亦如之既而又与流民期百司复业蠲赋役五年减旧赋十之八期尽不至听他人得耕明道二年刘平奏自边吴淀望长城口东西不及五十里请引水植稻以开方田四面穿沟屈曲为径路才令通步兵引曹鲍徐河及鸡距泉分注沟中数载之后必有成绩从之【始置弓箭手斥塞上弃地人角力胜者给田二顷一百人以上为一指挥即要害处为筑堡使自堑其地为方田以环之塞上诸堑率以大五尺为深广之限山险不堑者但治使峭絶而已后皆以为法时曹韦知镇戎军请自陇山而东循古长城凿堑为限弓箭手给闲田蠲其税春秋耕敛出兵防之】庆厯中诏限职田有司始申定其数凡大藩长吏三十顷通判八顷判官五顷幕职官四顷凡节镇长吏十五顷通判七顷判官四顷幕职官三顷五十亩凡防以下州军长吏十顷通判六顷判官三顷五十亩幕职官三顷其余军监长吏七顷判官幕官并同防团以下州军凡县令万户以上六顷五千户以上五顷不满五千户并四顷凡簿尉万户以上三顷五千户以上二顷五十亩不满五千户二顷録事叅军比本判官曹官比倚郭簿尉发运制置转运使副武臣总管比节镇长吏发运制置判官比大藩府通判安抚都监路分都监比节镇通判大藩府都监比本府判官黄汴河许汝石塘河都大催纲比节镇判官节镇以下至军监诸路走马承受并砦主都同巡检提举捉贼提防马监都大巡河不得过节镇判官在州监当及催纲拨发巡捉私茶盐贼盗驻泊捉贼不得过簿尉皇祐中帝闻天下废田尚多民罕土著或弃田流徙为闲民每下赦令輙以招辑流亡募人耕垦为言民被灾而流者又优其蠲复缓其期招之诏诸州长吏令佐能劝民修陂池沟洫之久废者及垦辟荒田增税二十万以上议赏监司能督责部吏经画赏亦如之神宗熙宁间复诏详定职田凡知大藩府二十顷节领十五顷余州及军并十顷余小军监七顷通判藩府八顷节镇七顷余州六顷留守节度观察判官藩府五顷节镇四顷掌书记以下幕职官三顷五十畆防御团练军事推官军监判官三顷令丞簿尉万户以上县令六顷丞四顷不满万户令五顷丞三顷不满五千户令四顷丞二顷五十畆簿尉减令之半藩府节镇録叅视本州判官余视幕职官藩府节镇曹官视万户县簿尉余视不满户者发运转运使副视节镇知州开封府尉提防视余州发运转运判官常平仓司提举官视藩府通判同提举视万户县令发运司干当公事视节镇通判转运司管干文字提刑司检法官提举常平仓司干当公事视不满万户县令蔡河许汝石塘河都大催纲管干机宜文字府界提防司干当公事视节镇判官总管视节镇知州路分钤辖视余州知州安抚路分都监州钤辖视节镇通判藩府都监视本州判官诸路正将视分都监副将视藩府都监走马承受诸州都监都同巡都大巡河并视节镇判官巡检堡砦都监砦主在州监当及催纲拨发巡捉私茶盐贼盗驻泊捉贼并视幕职官巡辖马递铺监堰并县镇砦监当并视本县簿尉诸路州学教授京朝视本州判官选人视本州曹官又诏成都府路提防刑狱司以本路职田令逐州军嵗以子利稻麦等拘斛变钱从本司以一路所收钱数又纽而为斛斗价直然后等第均给自熙宁三年始五年帝患田赋不均重修定方田法诏司农以均税条约并式颁之天下以东西南北各千步当四十一顷六十六畆一百六十步为一方嵗以九月县以令佐分地计量随陂原平泽而定其地因赤淤黑垆而辨其色方量毕以地及色参定肥瘠而分五等以定税若瘠卤不毛及众所食利山林陂塘沟路坟墓皆不立税凡田方之角立土为峰植其野之所宜木以封表之有方帐有庄帐有甲帖有户帖其分烟析产典卖割移官给契县置簿皆以今所方之田为正令既具乃以济州钜野尉王曼为指教官先自京东路行之诸路仿焉六年诏土色分五等疑未尽下郡县物其土宜多为等以期均当勿拘以五七年诏从邓润甫之请京东十七州选官四员各主其方分行郡县各以三年为任又诏每方差大甲头二人小甲头三人同集方户令各认步畆方田官验地色更勒甲头方户同定诸路及开封府界秋田灾伤三分以上县权罢外余农隙河北西路提举司乞通一县灾伤不及一分勿罢元丰五年开封府言方田取税之最不均县先行即一州而定五县嵗不过两县今府界十九县准此行之十年乃定请嵗方五县从之其后嵗稔农隙乃行而县多山林者或行或否【八年帝知官吏扰民诏罢之天下之田已方而见于籍者至是二百四十八万四千三百四十九顷先是熙宁五年诏开方田至是遂罢】哲宗时毕仲游言曰有人则有田有田则有分田有瘠薄人有众寡以人耕田相其瘠薄众寡而分之谓之分分定而以名自占之谓之名田无甚难行者而至今不行则其制未均而恤之太甚故也葢周井田之法一夫一妇受田百畆余夫二十五畆以至工商士人受田亦各有等而又分之不易一易再易之差以一夫一妇而受百畆无主客之别比今二百畆矣以不易一易再易之相掩而又有余夫则比今三百畆矣什一而征无他赋敛而又嵗用其力不过三日则比今四百畆矣而何武之制自诸侯王及于吏民皆无过三十顷以一诸侯王而财七八农夫此所谓制未均者也名田之议起于董仲舒申于何武师丹至晋泰始限王公之田以品为差而均田之制起于后魏至唐开元亦尝立法而卒皆不行夫名田之不行非下之人不行也乃上之人不行也非贱者而不行乃贵者而不行也在上而贵者戴高位食厚禄官其子孙而赏赐狎至虽田制未均犹当行也而何师之议则革于丁傅董贤晋魏有存则名存而实去此则所谓恤之太甚者也今将议占田之数酌复除之法则周官之书汉魏隋唐之制有可行者有不可行者董仲舒以秦变井田民得买卖富者连阡陌贫者无置锥之地宜少近古限民名田以赡不足塞兼并之路其説虽正而不闻其制度何武之制太狭今日之制大无限宜约周官授田之数与唐世业口分之法参其多少而用之士大夫则因其品秩之高下与其族类之众寡无使贵者有余而贫者不足要之仰足以事父母俯足以畜妻子旁可以及兄弟朋友而不为兼并则善矣昔周官小司徒辨征役之施舍卿大夫国中贵者贤者能者服公事者老者疾者皆舍征秦民耕织致粟帛多与汉之孝弟力田皆复其身而丞相之子返与戌边为践更卒则今日之复除亦可因而为法九品者复其身七品者复其子孙五品以上乃复其家而戍边之制可易以助今齐民之役虽丞相子必使出泉以助之则下贫之室不困于重烦而在上贵者亦不纯于侥幸然田制之未均可以均也非今日之患也迫于富家大室而恤之甚者则自汉以来未有以处之今日之患也夫事稽之于古而不合验之于今而未见其利害测之于人情未得其中若是者诚难行也今占田之数复除之法稽之于古无不合验之于今已见其利害测之于人情得其中加之无丁傅董贤之用事而今日之议过于何武师丹则无以富家大室为难而行之天下幸甚徽宗崇宁三年宰臣蔡京等言自开阡陌使民得以田私相贸易富者恃其有余厚立价以规利贫者迫于不足薄移税以速售而天下之赋调不平久矣神宗讲究方田利害作法而推行之方为之帐而步畆高下丈尺不可隐户给之帖而升合尺寸无所遗以卖买则民不能容其巧以推收则吏不能措其奸今文籍具在可举而行诏诸路提举常平官选官习熟其法谕州县官吏各以丰稔日推行自京西北两路始政和中品官限田一品百顷以差降杀至九品为十顷限外之数并同编户差科三年河北西路提举常平司奏所在地色极多不下百数及至均税不过十等虽出十分之税地土肥沃尚以为轻第十等只均一分多是瘠卤出税虽少犹以为重若不入等则积多而至一顷止以柴蒿之值为钱自一百而至五百比次十等全不受税既收入等但可耕之地便有一分之税其间下色之地与柴蒿之地不相逺乃一例每畆均税一分上轻下重欲乞土色十等如故外即十等之地再分上中下三等折畆均数谓如第十等地每十畆合折第一等一畆折十等之上受税十一不改元则十等之中数及十五畆一等之下数及二十畆方比上等受一畆之税庶几上下轻重皆均诏诸路既行其法五年福建利路茶户山园如盐田例兑方量均税七年诏内外宫观舍置田在京不得过五十顷在外不得过三十顷不免科差徭役支移虽奉御笔许执奏不行宣和元年臣僚言方量官惮于防履并不躬亲行繵拍验定土色一付之胥吏至御史台受诉有二百余畆方为二十畆者有二顷九十六畆方为一十七畆者防之瑞金县是也有租税十有三钱而增至二贯二百者有租税二十七钱则増至一贯四百五十者防之防昌县是也望诏常平使者检察二年遂诏罢之民因方量流徙者守令招诱归业荒闲田土召人请佃自今诸司毋得起请方田诸路已方量者赋税不以有无诉论悉如旧额输纳民逃移归业已前逋欠税租并与除放【按方田之制自崇宁三年蔡京请开五年诏罢大观二年复诏行之四年罢其赋税依未方旧则至是遂不复行】北宋田制自太祖开宝末天下垦田二百九十五万三千三百二十顷太宗至道二年垦田三百一十二万五千二百五十一顷景德中丁谓着防计録云总得一百八十六万余顷以是嵗七百二十三万余户计之是四户耕田一顷繇是而知天下隐田多矣又川陜广南之田顷亩不备第以五赋约之至天圣中国史则云开宝末垦田二百九十五万三千三百二十顷至道二年三百一十二万五千二百五十一顷天禧五年五百二十四万七千五百八十四顷而开宝之数乃倍于景德则谓之所録固未得其实皇祐治平三司皆有防计録而皇祐中垦田二百二十八万余顷治平中四百四十万余顷其间相去不及二十年而垦田之数增倍以治平数视天禧则犹不及而叙治平録者以谓此特计其赋租以知顷畆之数而赋租所不加者十居其七率而计之则天下垦田无虑三千余万顷是时累朝相承重于扰民未尝穷按故莫得其实而废田见于籍者犹四十八万顷










　　钦定续通典卷一
&lt;史部,政书类,通制之属,钦定续通典&gt;
　　钦定四库全书
　　钦定续通典巻二
　　食货
　　田制中【南宋　辽　金】
　　南宋高宗时中书舍人洪遵上言限田之制本于抑兼并恤编户寛力役可谓尽善然州县猾吏因縁为奸至于墓地蔬圃例皆纽计中下之家惟恐顷亩溢格至有货鬻坟山以避徭役者甚非立法利民之本意而奉行之官不能体国漫弗加省望圣慈命户部行下令品官之家止限见在田产山林园圃坟茔地段并行豁除仍以逐县为率依新制各计顷亩不通一州之数庶几田制稍寛不致重扰建炎元年命有司招诱农民归业者振贷之蠲欠租免耕牛税三年广州州学教授林勲献本政书十三篇大畧谓国朝兵农之政大抵因唐末之故今农贫而多失职兵骄而不可用是以饥民窜卒类为盗贼宜仿古井田之制使民一夫占田五十亩其羡田之家毋得市田其无田与游惰末作者皆使为农以耕田之羡杂纽钱谷以为什一之税本朝二税之数视唐増至七倍今本政之制每十六夫为一井提封百里为三千四百井率税米五万一千斛钱万二千缗每井赋二兵一马率为兵六千八百人马三千四百匹岁取五之一以为五番之额以给征役无事则又分为四番以直官府以给守卫是民凡三十五年而役始一徧也悉上则岁食米万九千余斛钱三千六百余緍无事则减四分之三皆以一同之租税供之匹妇之贡绢三尺绵一两百里之县岁收绢四千余匹绵二千四百觔非蚕乡则布六尺麻二两所收视绵绢倍之行之十年则民之口算官之酒酤与凡茶盐香矾之皆可弛以予民其説甚备又诏天下官田令民依乡例自陈输租绍兴元年以军兴用度不足诏尽鬻诸路官田初闽以福建八郡之田分三等膏腴者给僧寺道院中下者给土著流寓自刘防为福州始贸易取赀迨张守帅闽上倚以拊循凋瘵存上等四十余刹以待高僧余悉令民请买岁入七八万缗以助军衣余寛百姓杂科民皆便之是时帝惧职田不均诏诸路提刑司依法标拨官多田少即于隣近州县通融须管数足又诏将空闲之田为他司官属所占者拨以足之仍先自簿尉始其有无职田选人并亲民小使民每员月支茶汤钱一十贯文内虽有职田每月不及十贯者皆与补足所以厚其养亷之利惧其病民则委通判县令覈实除其不可力耕之田损其已定过多之额若其顷亩多寡具有成式知藩府二十顷发运转运使及知节镇一十五顷知余州及广济永康诸军并路分钤辖十顷发运转运判官及通判藩府八顷知余军及发运司干办公事七顷通判余州及军满万户县令六顷藩府判官録事防军及同巡检都大巡河提防马盐四顷节度掌书记及军监都监三顷五十亩军监判官及监堰满五千户县丞满万户簿尉并三顷余州及不满五千户县丞二顷五十亩不满五千户县簿尉及监堰二顷三年户部言人户抛弃田产已诏三年外许人请射十年内虽已请射及拨充职田者并听理认归业官司占田不还许越诉如孤幼儿女及亲属依例合得财产之人委守令面问来歴取索契照勾勒耆保邻佐照证得实即时给付或伪冒指占者论如律从之五年诏诸官田比邻田租召人请买佃人愿买者听佃及三十年以上者减价十之二六年诏诸路总领谕民投买户絶入官及江涨河田海退泥田七年以贼徒田充官庄其没官田依旧出买十二年左司员外郎李椿年言经界不正十害一侵耕失税二推割不行三衙门及坊场户虚供抵当四乡司走弄税名五诡名寄产六兵火后税籍不失争讼日起七倚阁不实八州县赋多公私俱困九豪猾户自陈诡籍不实十逃田税偏重人无肯售经界正则害可转为利且言平江岁入二十万不及昔之一半望考按覈实自平江始然后施之天下则经界正而仁政行矣上谓宰执曰椿年之论颇有条理秦桧曰其説简易可行程克俊曰比年百姓避役止縁经界不正行之乃公私之利翌日甲午以椿年为两浙运副专委措置经界椿年条画来上请先往平江诸县俟其就绪即往诸州要在均平为民除害更不増税额如水乡秋收后妄称废田者许人告陂塘塍埂之壊于水者官借钱以修之县令丞之才短者听易置图写墟亩选官按覆令各户各乡造砧基簿仍示民以赏罚开谕禁防靡不周尽吏取财者论如法又诏人户田产多有契书而今来不上砧基簿者皆没官用椿年请也十四年椿年权户部侍郎仍旧措置经界十二月椿年以母忧罢两浙运副王铁权户部侍郎措置经界十五年诏户部及所遣官委曲措置务使赋税均而无扰又因兴国军守臣宋时言诏诸州县违期归业者其田佃及官卖者即以官田之所耕者给还十七年李椿年再权户部侍郎专一措置经界言已打量及用砧基簿计四十县乞结絶其余未打量及不曽用砧基簿止令给甲县分欲展期一月许人户首实昨已起新税依额理纳俟打量寛剩亩角即行均减更不増添税额仍令都内人各书实状遇有两争即对换产税诏可十九年冬十一月经界之事始毕初朝廷以淮东西京西湖北四路被边姑仍其旧又漳汀泉三州未毕行二十年诏凡没官田域空田户絶房廊及田并拨常平司转运提刑茶盐司没入田亦如之又诏琼州万安昌化吉阳军海外土产瘠薄已免经界又泸南帅臣冯檝抗疏论不便于是泸叙州长宁军并免渠果州广安军既行亦复罢自余诸路州县皆次第有成【是年诏勅令所删定官郑克行四川经界法克颇峻责州县所谓有庄田者虽蔬果桑柘莫不有征而卭蜀民田至什税其伍二十年诏两淮沃壤宜谷置力田科募民就耕以广官庄知资州杨师锡言有司奉行失当田亩不分腴瘠市居文尺隙田亦充税产于是降诏曰椿年乞行经界去民十害今闻寖失本意凡便民者依已行害民者与追正二十六年王之望上书言蜀中经界利害甚悉明年以之望提防刑狱毕经界事三月户部言蜀地狭人伙而京西淮南膏腴官田尚多许人承佃官贷牛种时通判安丰军王时升言淮南土皆膏腴然地未尽辟民不加多者縁豪强虚占良田而无徧耕之力流民襁员而至而无开耕之地凡荒闲田许人刬佃户部议期以二年未垦者即如所请京西路如之汤鹏举言离军添差之人授以江淮湖南方田人一顷为世业】二十一年以大理寺主簿丁仲京言凡学田为势家侵佃者命提学官觉察又命拨僧寺常住絶产以赡学户部议并拨无勅额庵院田诏可二十六年以诸路卖官田钱七分上供三分充常平司籴本初尽鬻官田议者恐佃人失业未卖者失租侍御史叶义问言今尽鬻其田立为正税田既归民税又归官不独絶欺之弊又可均力役之法浙中刑狱使者邵大受亦乞承买官田者免物力二年至十年于是诏所在常平役官户絶田已佃未佃添租未添租并拘卖二十八年诏户部员外郎莫蒙同浙西江东淮南漕臣视诸路河田芦场【先是言者谓江淮间河田芦场为人冒占岁失官课至多故有是命已而言者极言累民未便诏止为势家诡名冒占其三等以下户勿例根括】诏浙西江东河田芦场官户十顷民户二十顷以上并増租隶提领官田所寻罢之【乾道间复梁俊彦等措置括得河田芦二百八十余万亩】孝宗隆兴元年诏凡百姓逃弃田宅出二十年无人归认者依户絶法乾道四年知鄂州李椿奏江南荒田甚多请佃者开垦未几便征税度田追呼不任其扰旋即逃去今欲召人请射免税三年后为世业光宗时知漳州朱熹条奏经界状畧曰臣自早年即为县吏实在泉漳两郡之间中岁为农又得备谙田亩之事窃见经界一事最为民间莫大之利其绍兴年中已推行处至今图籍尚存独泉漳汀州不曽推行细民业去产存苦不胜言而州县坐失常赋势将何底然而豪家大姓猾吏奸民皆所不便向议辄为浮言所沮甚至以汀州盗贼借口不知往岁汀州累次盗贼正以不曽经界贫民失业更被追扰无所告诉是以轻于从乱今者议臣之请且欲先行泉漳次及临汀既免一州盗贼过计之忧又慰两郡贫民延颈之望诚不易之良策也一推行经界在于推择官吏乞朝廷先令监司一员专主其事使择一郡守察其属县或不能则择于其佐又不能则择于他官一州不足则取于一路见任不足则取于得替待缺之中果得其人则事克济而民无扰矣一经界之法打量一事最费功力而纽折算计之法又人所难晓者绍兴中户部行下打量攒算格式印本乞特诏户部根检誊録防对行事一图帐之法始于一保大则山川道路小则人户田宅必要东西相连南北相照以至顷亩之濶狭水土之高低亦须当众共定各得其实其十保合为一都则其图帐但取山水之连接与逐保之大界总数而已不必更开人户田宅也其诸都合为一县则其图帐亦如保之于都而已不必更为诸保之别也如此则其图帐之费亦当少减若朝廷矜三郡之民不忍使更烦费则莫若令役户只作草图草帐而官为买纸雇工以造正图正帐费就两司上供钱内截拨应副也如此则大利可成而民亦不至于甚病矣龙岩县刘璧申经界之行惟里之正长其役最为烦重疆理畎亩分别土色均摊税赋其在当时动经岁役出入阡陌妨废家务固已不胜其劳一有广狭失度肥硗失宜轻重失当则词诉并兴而督责又随至矣然有产则有役适当重难使出心力以应役使亦无可奈何彼皆乡民安知经界书算则必召募书人以代此役而书人必尝为胥吏之桀防者莫不乘时要求高价执役之人急于期限不免随索则酬而又簿书图帐所用纸札亦复不赀窃谓经界之在今日不可不行行之亦不患无成若里正里长书人纸札之费有以处之则可举行若坐视其殚力耗财如曩日恐非仁政之意也窃详此意与臣所奏大抵畧同一绍兴经界打量既毕随亩均产而其产钱不许过乡此葢以算数太广难以均敷而防其或有走弄失陷之弊也若使诸乡产钱租额素来均平则此法善矣若随乡已有轻重人户徒然攒算不免有害多利少之叹乞特许产钱过乡通县均纽庶几百里之内轻重齐同实为利便一本州民间田有产田有官田有职田有学田有常平租课田名色不一而其所纳租税轻重亦各不同年来产田之税既已不均而诸色之田散漫防错尤难检计奸民滑吏并縁为奸实佃者或申逃阁无田者反遭俵寄至于职田俵寄不足则或拨到诸色官钱以充之其弊不可徧举今莫若将见在田土打量歩亩一槩均产毎田一亩随入等高下定计产钱几文而总合一州诸色租税钱米之数以产钱为母定等则一例均敷每产一文纳米若干钱若干米只一仓受纳钱亦一库交收却以到官之数照元分数分隶若干为省计若干为职田若干为学粮若干为常平逐旋拨入诸色仓库除逐年二税造簿之外每遇辰戌丑未之年逐县更令诸乡各造一簿开具本乡所管田数四至歩亩等第各注某人管业有典卖则云某年典卖某人又造合乡都簿一扇类聚诸簿通结逐户田若干亩钱产若干文其有田业散在诸乡者并就烟防地分开排总结并随秋科税簿送州印押下县知佐通行收掌人户遇有交易将契书及两家砧基照乡县簿对行批凿则版图一定而民业有经矣或者尚疑如此则本州产田纳税本轻而今当反重官田纳租本重而今当反轻施行之后争竞必多须俟打量了毕灼见多寡实数方可定议説似有理乞圣照并与行下一本州荒废寺院田产颇多目今并无僧行住持田土为人侵占逐年失陷税赋不少乞特降指挥许令本州出榜召人实封请买不惟一时田业有归民益富实亦免向后官司税赋因循失陷而又合于韩愈所谓人其人庐其居之遗意诚厚下足民攘斥异教不可失之机防也先是漳泉二州被命相度而泉州操两可之説朝廷疑焉著作郎黄艾轮对又言之且云今日以天下之大公卿百官之家商量一经界累年不成大于此者若之何上乃谕辅臣令先行于漳州明年春诏漕臣陈公亮同熹协力奉行南方地暖农务既兴非其时也熹犹冀嗣岁可行益加讲究条画既备徧榜郡县细民知其不扰而利于已莫不鼓舞而贵家豪右占田隐税侵渔贫弱者胥为异论以揺之至有进状言不便者前诏遂格阅两月熹请去寻命持湖南使者节犹以经界不行自劾议者惜之宁宗开禧元年防路转运判官范荪言本路施黔等州荒逺绵亘山谷地旷人稀其占田多者须人耕垦富豪之家诱客户举室迁去乞将皇祐官庄客户逃移之法校定凡为客户者许役其身毋及其家属凡典卖田宅听其离业毋就租以充客户凡贷钱止凭文约交还毋抑勒以为地客凡客户身故其妻改嫁者听其自便女听其自嫁庶使深山寂谷之民得安生理嘉定间知婺州赵防夫行经界于其州整有伦序后守魏文豹行之益力于是向之上户析为贫下之戸实田为逃絶之田者粲然可考凡给甲册户产簿丁口簿鱼鳞图类姓簿二十三万九千有竒剏库迁以藏之歴三年而后上其事于朝八年诏职田蠲放如民田违者坐之理宗淳祐二年勅自今凡民有契劵界至分明所在州县屯官随即归还六年殿中侍御史谢方叔言豪强兼并之患至今而极非限民名田有所不可是亦救世道之微权也今百姓膏腴皆归贵势之家租米有及百万石者小民百亩之田频年差充保役则献其产于巨室以规免役小民田日减而保役不休大官田日増而保役不及可不严立经制以为之防乎去年諌官尝以限田为税朝廷付之悠悠不知国用边饷皆仰和籴然权势多田之家和籴不容以加之保役不容以及之乞谕臣僚论奏使经制以定兼并以塞从之景定四年贾似道以国计困于造楮富民困于和籴思有以变法而未得其説知临安府刘良贵浙西转运使吴势献买公田之防似道乃命殿中侍御史陈尧道曹孝庆上疏请将官户田产逾限之数抽三分之一以充公田帝从之诏买公田置买官田所以刘良贵提领临安府通判陈訔为检阅副之良贵请下都省严立赏罚究归并之弊帝曰求免和籴无如买逾限之田为良法然东作方兴权俟秋成续议施行当始于浙西诸路视之为则似道乃上疏条陈其制帝悉从之由是浙西六郡买田三百五十余万亩每乡置官以一所民为官耕者曰官佃为官督者曰庄官庄官以富饶者充应两岁一更每租一石明减二斗不许多收【既而言者歴言其弊甚至民本无田而以归并抑买自经分置庄官催租骚扰至度宗咸淳四年始罢庄官而令诸郡公租以三千石为一庄听民于分司承佃不许盗易至徳祐始尽除之而宋祚讫矣】度宗咸淳元年监察御史赵顺孙言经界将以便民虽穷阎下户之所深愿而未必豪家大姓之所甚乐今之所谓推排非昔之所谓自实推排者委之乡都则径捷而易行自实者责之于人户则散漫而难集嘉定以来之经界时至近也官有正籍乡都有副籍为乡都者不过按成牍而更业主之姓名若夫绍兴之经界其时既逺而籍之存者寡矣因其鳞差栉比而求焉由一而至百至千至万稽其亩歩订其主佃亦莫如乡都之便朱熹所以主经界而辟自实者正谓此也州县能守朝廷乡都任责之令又随诸州之便宜而为之区处当必人情悉孚不令而行矣从之三年司农卿季镛言经界之法必多差官吏悉集都保徧走阡陌尽量歩亩审定等色纽折计等奸弊转生若推排之法不过以县统都以都统保选任才富公平者定田亩税色载之图册凡民有定产产有定税税有定籍吴门绍兴及湖南一路俱已告成窃惟东南诸郡皆奉行惟谨其或田亩未实则令乡局厘正之图册未备则令县局程督之监司郡守递相稽察如周官日成月要以综核之于是诏诸路施行史臣论曰南渡后水田之利富于中原故水利大兴而诸籍没田募民耕者皆仍私租旧额每失之重输纳之际公私事例逈殊私租额重而纳轻承佃犹可公租额重而纳重则佃不堪命州县胥吏与仓库百执事之人皆得为侵渔之道于耕者也季世金人乍和乍战战则军需浩繁和则岁币重大国用常苦不继于是因民苦官租之重命有司括卖官田以给用其初弛其力役以诱之其终不免于抑配此官田之弊也嘉定以后又有所谓安边所田【乃籍没权幸而围田湖田之在官者皆隶焉】收其租以助岁币至其将亡又限民名田买其限外所有谓之公田初议欲省和籴以纾民力而其弊极多其租尤重宋亡遗患犹不息也
　　辽太宗防同三年诏于谐里河胪朐河之近地给赐南院鄂津图噜伊逊巴勒北院乌纳哈喇锡林人为农田圣宗统和中萧达林为西北路招讨使以准布部落伺隙而动欲増戌兵又恐餽饷不给问于耶律昭昭以书答曰窃闻治得其要则仇敌为一家失其术则部曲为行路夫西北诸部每当农时一夫为侦一夫治公田二夫给糺官之役大率四丁无一室处刍收之事仰给妻奴一遭冦掠贫穷立至春夏赈恤吏多杂以糠粃重以掊克不过数月又复告困且商牧者富国之本有司防其没聚之一所不得各就水草便地兼以逋亡戍卒随时补调不习风土故日瘠月损驯至耗竭为今之计若赈穷薄赋给以牛种使遂耕获置游兵以防盗掠颁俘获以助伏腊散商牧以就便地期以数年富彊可望然后练简精兵以备行伍何守之不固何动而不克哉七年诏括民田又诏燕乐宻云二县荒地许民耕种免赋役十三年诏昌平懐柔等县诸人请业荒地十五年诏诸道劝民种树又诏品部旷地令民耕种又募民耕滦州荒地免其租赋
　　金之田制量田以营造尺五尺为歩濶一歩长二百四十歩为亩百亩为顷民田业各从其便卖质与人无禁但令随地输租而已凡桑枣民户以多植为勤少者必植其地十之三明安穆昆户少者必课种其地十之一除枯补新使之不缺凡讲射荒地者以最下第五等减半定租八年始征之作已业者以第七等减半为税七年始征之自首冒此邻地者输官租三分之二佃黄河退滩者次年纳租海陵天徳二年定制凡职田亩取粟三斗草一称仓场随月俸支正三品三十顷从三品二十一顷正四品十七顷从四品十四顷正五品十三顷从五品七顷正六品从六品六顷正七品从七品五顷正八品四顷从八品三顷正九品从九品二顷诸防刺以上女真契丹司吏译史通事不问千里内外公田三顷诸亲王受任朝官兼外官者职田从职【金制二品而下无职田三品而下在京者亦无职田】正隆元年遣刑部尚书赫舍哩罗索等分行大兴府山东真定府拘括荒闲牧地及官民占射逃絶户地戌兵占佃官地外路官本业外増置土田及大兴府平州路僧尼道士女冠等地益以授所迁之明安穆昆户且令民请射而官得其租也世宗大定十一年正月上谓宰臣曰往岁清暑山西近路禾稼甚广殊无商牧之地因命五百里外乃得耕种今闻民皆去之他所甚可矜悯其令依旧耕种【先是十年禁侵耕围地】十七年邢州男子赵廸简言随路不附籍官田及河滩皆为豪强所占而贫民土瘠税重乞遣官拘籍冒佃者定立税课复量减人户税数庶得轻重均平诏付有司将行而止复以近都明安穆昆所给官地率皆薄瘠豪民租佃官田岁久往往冒为已业令拘籍之又谓省臣曰官地非民谁种然女真人户自乡土三四千里移来尽得薄地若不拘刷良田给之久必贫乏其遣官察之时省臣言官地所以人多蔽区由盗耕罪轻乃更条约立限令人自陈过限则告者有赏十九年帝谓宰臣曰亡辽时所拨与本朝地亩民或指射为无主地租地及新开荒为已业者可以拘括其间播种岁久若遽夺之恐民失业因诏括地官张九思戒之复谓宰臣曰朕闻括地事所行极不当如皇后庄太子务之类止以名称便为官地百姓所执验一切不问其相邻冒占官地复有幸免者能使军户稍给民不失业乃朕之心也二十年以行幸道隘诏沿路顿舍侧近官地勿租与民耕种又诏山东路拨地一百四十顷大定初又于中都路赐田百顷命拘山东之地入官又谕有司曰白石门至野狐岭其间淀泺多为民耕植者而官民杂畜往来无牧放之所可差官括元荒地及冒佃之数二十一年帝谓宰臣曰山东大名等路明安穆昆之民往往骄纵不亲稼穑尽令汉人莳种取租已禁买奴婢委阅实户数计口给地必令自耕力不足者方许佃于人时言者谓豪强之家多占夺田者【有一家一口至三十顷以致小民无田可耕】因令占官地十顷以上者皆括籍入官均赐贫民【又以山东路所括民田民分给女真屯田人户余地还民】又尚书省奏山东所刷地数上曰此虽民地然无明据括为官地亦无不可黄河已移故道梁山泺水退民尝恣意种之后遣使安置屯田民惧征租逃者甚众因免征赦罪别以官地给之二十二年省臣张仲愈等谓民初无得地之由抚定后未尝输税妄通为已业者刷之上谓太刻但令明安穆昆人户随宜分处计其丁壮牛具合得土田实数给之不足则以前所刷地二万余顷补之二十三年奏明安穆昆户垦田一百六十九万三百八十顷有竒牛具三万四千七百七十一在都宗室将军司垦田二千六百八十三顷七十六亩牛具三百四徳呼勒唐古二部垦田万六千二十四顷一十七亩牛具五千六十六二十七年随处官豪之家多侵占官地转与他人种佃规取课利命有司拘刷见数以与贫难无地者每丁授五十亩庶不致失所余佃不尽者方许豪家验丁租佃二十九年拟再立限令贫民请佃官地縁今已过期计已数足其占而有余者若容告诉恐滋奸弊况续告漏遗地勅防已革今限外告者宜却之止付元佃兼平阳一路地狭人稠官地当尽数拘籍验丁以给贫民上曰限外指告多佃官地者却之当矣如无主不愿承佃方许诸人告请其平阳路宜计丁限田如一家三丁巳业止三十亩则更许存所佃官地一顷二十亩余者拘籍给付贫民可也又从言官请招他路流民量给闲田耕河南旷地愿作官地者免税八年愿为巳业者免税三年并不许贸易章宗明昌元年六月以明安穆昆户不务栽植桑果令毎十亩中栽一亩仍下各路栽之三年议行区种法四年勅令农田百亩以上如濒河易得水之地须区种三十余亩多种者听无水之地则从民便承安元年四月初行区种法男年十五以上六十以下有土田者丁种一亩丁多者五亩止二年二月九路提刑马百禄奏地肥瘠不同乞不限亩数制可泰和四年令所在长官及按察司随宜劝谕亦竟不能行是年定制军人所拨地止十里内自种种数每丁四十亩续进丁同此余者许令便宜租赁及两和分种违者钱业还主时六路括地其间屯田军户多冒名増口以请官地及包取民田而民有空输税赋虚抱物力者应命于税内每岁续刻之八年户部尚书高汝砺以旧制人户请佃荒地者纳租之时多巧避匿由元限太逺请佃之初无人保识请自今请佃者可免三年作已业者免一年以邻首保识为长制宣宗贞祐三年宰臣以既徙河北军户于河南请以官田及牧地分界之已为民佃者处之刘元规曰括地之议闻者无不骇愕向者河北山东已为此举民之茔墓井灶悉为军有若复行之大失众心荒田不可耕徒有得地之名而无享利之实纵得熟土不能亲耕而复令民佃之所得无几而使纷纷交病哉遂罢之【时北方侵及河南由是尽起诸路军户南来保守军粮无出众议益赋或与军田二者不知所择汝砺言河南官民地相半又多全佃官地之家一旦夺之何以自活如山东拨地时腴地尽入势家瘠者乃付贫户无益于军而民有损惟当倍益官租以给军食复以系官荒田牧地量数与之令其自耕为便从之其后军户日给不足应授以荒官田及牧地可耕者人三十亩汝砺既总括荒田旋又奏顷亩之数甚少军户复不能自耕必以与人取租数百里外请罢给但半给种半实直焉四年省院又议军户愿佃者计口给之其余僻逺不愿者宜准近制系官荒地许军民耕辟亦未能遽减其种迟以岁月俟成伦次渐可以省官廪耳后乃定拟民有能开牧马地及官荒地作熟田者以半给之为永业半给军户】兴定三年尚书右丞侯挚言河南军民田总一百九十七万顷见耕种者九十六万余顷合上中下十一取之岁得九百六十万石自可优给岁支民不疲而军用足诏有司议行之四年伊喇布言军户自徙于河南尚未给田移徙不常贫者甚众请括诸屯处官田人给三十亩仍不移屯他所宰臣议先拨授之为永业俟有获即罢其家种从之五年京南行三司舒穆噜斡鲁言京南东西三路屯军四十万口岁费种一百四十余万石皆坐食民租宜括逋户旧耕田南京一路旧垦田三十九万八千余顷内官田民耕者九万九千顷饥民流离猝难复业不若分给军户人三十亩使之自耕或召人佃种令省臣议更不能行














　　钦定续通典卷二
　　钦定四库全书
　　钦定续通典卷三
　　食货
　　田制下【元　明】
　　元世祖时赵天麟上策曰井田之法六尺为步步百为亩亩百为夫夫三为屋屋三为井井方一里凡九百亩其中为公田八家皆私百亩同养公田井百为成成方十里成百为同同方百里同百为畿畿方千里臣尝计方千里之地提封百万井山川城市等除百分提封之三十六外定六十四万井为私田五万一千二百万亩其井中区除宅居二十亩之余为公田五千二十万亩又乗除粟稻等子粒之多寡每亩嵗只率一石五斗而计之则私田子粒可得七万六千八百万石公田子粒七千六百八十万石其鳏寡孤独无告者须先赈惠焉上下相睦贫富相均此隆周所以旁作穆穆迓衡而孟子所以不惮区区告人也自嬴秦变法之后富者田连阡陌而贫者无置锥之地越至于今迫于豪富官贵而不能复圣朝东西南北地境无穷国家用费之资仅足下民愁叹之声未絶且古者方千里之地得公田子粒七千六百八十万石今能得之乎臣知其断不能也方今之务莫如兴复井田尚恐骤然骚动宜限田以渐复之望陛下一新田制凡宗室王公之家限田几百顷凡无族官民之家限田几十顷凡限外退田者赐其家长以空名告身每田几顷官阶一级不使之居实职也凡限田之外蔽欺田亩者坐以重罪凡限外之田有佃户者就令佃户为主凡未尝垦辟者令无田之民占而辟之且全免第一年租税次年减半第三年依例科徴凡占田不可过限凡无田之民不欲占田者聴凡以后有卖田者买田亦不可过限也私田既定乃定公田公田之法凡九等一品者二十顷二品者十八顷三品者十五顷四品者十二顷其以下俱以二顷为差至九品但二顷而已庶乎民获恒产官足养亷行之五十年之后井田可以兴复矣至元三年定随路府州县官员职田上路达噜噶齐一十六顷总管同同知八顷治中六顷府判五顷下路达噜噶齐一十四顷总管同同知七顷府判五顷散府达噜噶齐一十顷知府同同知六顷府判四顷上州达噜噶齐一十顷州尹同同知五顷州判四顷中州达噜噶齐八顷知州同同知四顷州判三顷下州达噜噶齐六顷知州同州判三顷警巡院达噜噶齐五顷警使同警副四顷警判三顷録事司达噜噶齐三顷録事同録判二顷县达噜噶齐四顷县尹同县丞三顷主簿二顷县尉主簿兼尉并同经歴四顷又定按察司职田各道按察使一十六顷副使八顷佥事六顷七年立司农司颁农桑之制十四条其最善者县邑所属村疃凡五十家立一社择髙年晓农事者一人为之长増至百家者别设长一员不及五十家者与近村合为一社地逺人稀不能相合各自为社者聴其合为社者仍择数村之中立社长官司长以教督农桑为事凡种田者立牌橛于田侧书某社某人于其上社长以时防视劝诫不率教者籍其姓名以授提防官责之其有不敬父兄及凶恶者亦然仍大书其所犯于门俟其改过自新乃毁如终嵗不改罚其代充本社夫役社中有疾病凶丧之家不能耕种者众为合力助之一社之中灾病多者两社助之凡为长者复其身郡县官不得以社长与科差事农桑之术以旱暵为先凡河渠之利委本处正官一员以时濬治或民力不足者提举河渠官相其轻重官为导之地髙水不能上者命造水车贫不能造者官具林木给之俟秋成之后騐使水之家俾均输其直田无水者凿井井深不能得水者聴种区田其有水田者不必区种仍以区田之法散诸农民种植之制每丁嵗种桑枣二十株土性不宜者聴种榆栁等其数亦如之种杂果者每丁十株皆以生成为数愿多种者聴其无地及有疾者不与所在官司申报不实者罪之仍令各社布种苜蓿以防饥年凡荒闲之地悉以付民先给贫者次及余户毎年十月令州县正官一员巡视境内设法除蝗十二年江陵行省亷希宪以宋引水扞敌是以城闉之外济水弥望因引还江流遂得陆地数百万亩招谕富民随力耕种约以三年后减半収租贫民趋之曽未期年已成沃壤二十一年定江南行省及诸司职田比腹里减半上路达噜噶齐八顷总管同同知四顷治中三顷府判二顷五十亩下路达噜噶齐七顷总管同同知三顷五十亩府判二顷五十亩经歴二顷知事一顷提控案牍同散府达噜噶齐六顷知府同同知三顷府判二顷提控案牍一顷上州达噜噶齐五顷知州同同知二顷州判同提控案牍一顷中州达噜噶齐四顷知州同同知二顷州判一顷五十亩都目五十亩下州达噜噶齐三顷知州同同知二顷州判一顷五十亩上县达噜噶齐二顷县尹同县丞一顷五十亩主簿一顷县尉同中县同上【无县丞】下县达噜噶齐一顷五十亩县尹同主簿兼尉一顷録事司达噜噶齐一顷五十亩録事同録判一顷司狱一顷巡检同按察使八顷副使四顷佥事三顷经歴二顷知事一顷运司官运使八顷同知四顷运副三顷运判同经歴二顷知事二顷提控案牍同盐司官盐使二顷盐副二顷盐判一顷各场正同管勾各一顷成宗大徳二年凡在官之地许民佃种输租七年浙省平章政事彻尔以松江填淤民不可稻因导水入海民得良田若干万顷武宗至大二年苗好谦献种莳之法其説分农民为三等上户地一十亩中户五亩下户三亩或一亩皆筑垣墙围之以时収采桑椹依法种植武宗善而行之三年申命大司农总挈天下农政修明劝课之令除牧养之地其余聴民秋耕【秋耕者掩阳气于地中蝗蝻遗种皆为日所曝死次年所种必盛于常禾也】仁宗延祐元年平章章闾言经理大事世祖已尝行之但其间欺尚多未能尽实以熟田为荒地者有之惧差而析户者有之富民买贫民田而仍其旧名输税者亦有之由是嵗入不増小民告病若行经理之法俾有田之家及各位下寺观学校财赋等田一切从实自守庶几税入无差徭亦均于是遣官经理然期限猝迫富民黠吏并縁为奸以无为有虚具于籍者往往有之明年命河南自实田自延祐五年为始每亩止科其半【按河南省总计官民荒熟田一百一十八万七百六十九顷江西省官民荒熟田四十七万四千六百九十三顷江浙省官民荒熟田九十九万五千八十一顷】英宗至治三年张珪上疏曰天下官田嵗入所以赡卫士给戍卒自至元三十一年以后累朝以是田分赐诸王公主驸马及百官宦者寺观之属遂令中书酬直海漕虚耗国储其受田之家各任土著奸吏赃官催甲斗级巧名多取又且驱迫驿传徴求饩廪折辱州县偿补逋负至仓之日变鬻以归官司交忿农民窘窜臣等议惟诸王公主驸马寺观如所与公主僧格勒及普安三寺之制输之公廪计月直折支以钞令有司兼领输之省部给之大都其所赐百官及宦者之田悉拘还官着为令时不能从文宗天厯中诏诸路农民请佃荒田者与免租赋三年作已业者一年自首冒佃及诸佃黄河退滩地者不在免例顺帝至正二年六月命江浙拨赐僧道田还官徴粮以备军储四年六月立松江等处稻田提领所【时赐托克托松江田故也】十三年正月命乌兰哈达乌克逊良桢兼大司农卿给司农分司印西自西山南至保定河间北至檀顺州东至还民镇凡系官地及元管各处屯田悉从分司农司立法佃种合用工价牛具农器谷种召募农夫诸费给钞五百万锭以供其用三月以各衙门在官田地并宗仁等卫屯田地土并付司农分司播种四月以礼部所辖掌薪司并地土给付司农分司又诏取勘徐州汝宁南阳邓州等处荒田并户絶籍没入官者立司牧署掌司农分司耕牛又立玉田屯署十四年二月诏河南淮南两省并立义兵万户府建清河大夀元忠国寺以江浙废寺田归之十六年三月台臣言系官牧马草地俱为权豪所占今后除规运总管府见种外余尽取勘令大司农召募耕垦嵗収租课以资国用从之十九年三月置大都督兵农司仍置分司十道专督屯粮以博啰特穆尔领之所在侵夺民田不胜其扰
　　明土田之制凡二等曰官田曰民田初官田皆宋元时入官田地厥后有还官田没官田断入官田学田皇庄牧马草城壖苜蓿地牲地园陵坟地公占隙地诸王公主勲戚大臣内监寺观赐乞庄田百官职田边臣养亷田军民商屯田通谓之官田其余为民田太祖即位遣使覈浙西田亩又以中原田多荒芜命省臣议计民授田【令各处田土兵燹之后他人开垦成熟者聴为已业业主已还有司于附近庄田拨补又令复业人民丁少而旧田多者不得依前占防丁多而旧田少者于附近荒田验丁拨补】设司农司开置河南临濠之田验其丁力计亩给之不得兼并北方近城地多不治召民耕人给十五亩蔬地二亩免租三年每嵗中书省奏天下垦田数官给牛及农具者乃収其税凡民田五亩至十亩者栽桑麻木棉各半亩十亩以上倍之民有犯法应籍没者田土令拘入官洪武三年徙苏州松江嘉兴湖州杭州民无业者田临濠给资粮牛种复三年五年诏流民复业者各就丁力耕种毋以旧田为限十年赐百官公田【勲臣公侯丞相以下庄田多者百顷亲王庄田千顷又赐公侯暨武臣公田又赐百官公田以其租入充禄指挥没于阵者皆赐公田二十四年给公侯嵗禄归赐田于官】二十年命国子生武淳等分行州县随粮定区区设粮长四人量度田亩方圎次以字号悉书主名及田之丈尺编类为册状如鱼鳞号曰鱼鳞圗册【先是诏天下编黄册以户为主详其旧管新収开除实在之数为四柱式而鱼鳞圗以土田为主诸原坂坟衍下隰沃瘠沙卤之别毕具鱼鳞册为经土田之讼质焉黄册为纬赋役之法定焉凡质卖田土备书税粮科则官为籍记之毋令产去税存以为民害】二十一年徙泽潞民无业者垦河南北田赐钞备农具二十四年令公侯大官以及民人不问何处惟犂到熟田方许为主但是荒田俱系在官之数若有余力聴其再开其山场水陆田地亦照原拨赐则例为主不许过分占为己有又令山东概管农民务见丁着役限定田亩着令耕种敢有荒芜田地流移者论如律二十六年覈天下土田总八百五十万七千六百二十三顷凡田以近郭为上地迤逺为中地下地五尺为步步二百四十为亩亩百为顷仍元里社之制河北诸州县土著者以社分里甲迁民分屯之地以屯分里甲社民先占亩广屯民新占亩狭故屯地谓之小亩社地谓之广亩时又令开垦荒芜官田俱照民田起科二十八年诏河南山东桑枣及二十七年后新垦田毋徴税【按宣徳间垦荒田永不起科及洿下斥卤无粮者皆覈入赋额数溢于旧有司乃以大亩当小亩以符旧额有数亩当一亩者步尺参差不一人得以意赢缩土地不均未有如北方者贵州田无顷亩尺籍悉徴之土官而诸处土田日乆颇淆乱与黄册不符】成祖永乐元年发流罪以下垦北京田英宗正统三年诏各处凡有入额纳粮田地不堪耕种另自开垦补数者有司勘实不许重复起科五年令北直隶府州县将富豪军民人等包耕田地除原纳粮田地外其余均拨贫民及冲塌田地人户耕照例起科其贫民典当田宅年乆无钱取赎及富豪军民占种逃民田地待复业之日照旧断还原主十三年令各处寺观僧道除洪武年间置买田土其有续置者悉令各州县有司查照散还于民若废弛寺观遗下田庄令各该府州县踏勘悉拨与招还无业及丁多田少之民毎户男子二十亩三丁以下者三十亩若系官田照依减轻则例毎亩改科正粮一斗俱为官田如有户絶仍拨给贫民不许私自典卖景泰帝二年令各处寺观量存六十亩为业其余拨与小民佃种纳粮英宗天顺二年敕皇亲公侯伯文武大臣不许强占官民田地事发坐以重罪八年【时宪宗已即位】以顺义县安乐里板桥村太监曹吉祥抄没地一处拨为宫中庄田【皇庄之名由此始】宪宗成化五年彭韶疏言奉命防勘真定府土地按真定在尧舜时为冀州之域其赋第一等或杂出第二等説者以为如周官田一易再易之类盖以其地有间一嵗一収者有间二嵗一収者所以赋有不同则是未尝逐亩定赋而一亩必兼数亩之地明矣我太祖皇帝于洪武二十八年户部官奉防百姓供给烦劳已有年矣山东河南民人除额入田地照旧徴科新开荒地不问多少永不起科有力者聴其自种宣徳六年本部官又奏北京八府供给尤多钦防宣宗皇帝准令照例是祖宗之心即尧舜之心也以此真定所属武强等县新开地土向不起科至天顺二年太监韩谅奏讨武强县踏勘得无粮地五百一顷三十五亩防英宗皇帝钦拨一百顷与韩谅外有四百余顷仍旧与民耕种不曽科粮是英宗皇帝之心即祖宗之心也后因广宁侯家人刘聪等累年搅扰民间方将前地并韩谅还官地减轻起科诚出无奈今指挥同知周彧等又奏前地有司不能明白敷奏再量出无粮地七十余顷盖其地间有多余故也然地虽间有势难尽量臣等不敢欺蔽请陈其实顷者亲诣本县见其地有髙阜者有低洼者有平坦硗薄者天时不同地利亦异且如亢旱则低处得遇而髙处全无水潦则髙处或可而低处不熟沿河者流徙不常咸薄者数年一収截长补短取彼益此必须数亩之地仅得一亩之入是以尧舜行错法于前我祖宗许开种于后良为此也即今彼处人民追赔马匹起运粮草砍柴人夫京班皂隶等项一年约有数班差役以致丁丁皆授役之人嵗嵗无空闲之日所深赖者顾恋地业尽力耕种以取给朝夕而已今若一亩只量与一亩余皆夺为闲地则仰事俯育且无所资其余粮差何暇复计臣知其非死则徙耳自古立国皆重根本今真定近在畿内理宜加厚此臣等所谓不可尽量者也而戚里功臣之家锦衣美食与国咸休但能存心忠厚自然富贵两全奚待与民争艰食之利哉况圣朝卜世无疆法当垂后土地有限而求者务多亦恐终不能有所应付也伏望特悯其祖宗开垦艰难其子孙衣食所托量加寛恤庶几民间知有生生之乐六年从原杰奏凡军民有告讦不起科者不听又题准各王府及功臣之家赐田土佃户照原定则例将该纳子粒毎亩徴银三分送赴本管州县上纳令各该人员闗领不得自行収受二十一年令辽东地方军人有开垦抛荒土地【不系屯田】分上中下三等起科孝宗治二年令顺天等六府入官田地俱拨与附近无田小民耕种起科毎名不过三十亩三年禁宗室勲戚奏请田土及受人投献实在田土总计四百二十三万八千五十八顷内官田五十九万八千四百五十六顷民田三百六十万九千六百一顷武宗正徳十六年差夏言樊继祖张希尹等往顺天等府查勘各项庄田地土共二十万九百一十九顷又外系先年侵占民者共二万二百二十九顷各给主遂罢皇庄及宫庄等而宦戚辈复中挠之帝命覈先年顷亩数以闻改称官地不复名皇庄【又定凡公主国公庄田世逺存什三嘉靖三十九年遣御史夺冐庄田万六千余顷穆宗复定世次递减之限勲臣五世限田二百顷戚畹七百顷至七十顷有差初世宗时承天六庄二湖地八千三百余顷领以中官又聴校舍兼并増八百八十顷分为十二庄至是始领之有司兼并者还民宗室买田不输役者没官皇亲田俱令有司徴之赐额有定徴収有制民害少衰神宗赉予过侈福王分封括河南山东湖广田为皇庄至四万顷羣臣力争乃减半王府官丈地征税旁午于道时复更定勲戚庄田世次递减法视旧制稍寛其后应议减者辄奉诏姑留不能革也】是年覈马房地土顷亩设立碓开挑濠堑呈部照验世宗嘉靖初因给事中底蕴奏正徳以来无籍之徒揑称湖荡等项无人之地投献势要奏建皇庄命刑部尚书林俊查勘俊疏言窃查皇庄及皇亲功臣各庄田所占各府州县地自正徳十一年以前已有三百八十余处毎处地土动计数千百顷中间侵占混夺之弊积袭已非一朝为厉之阶实起于奸人欲尽规地利以媚朝廷究其流弊则壊于势家尽夺民产以肥私室其在宫闱者则中官禁卒旁午肆出而郡县恣其骚扰其在勲戚者则豪奴悍仆肆行威断而官府莫敢谁何节经差官查勘终于患害不除盖由私人贵戚慿借宠灵猾少奸徒盘据窟穴是以积垢宿蠧莫可爬梳合势朋计动行沮挠此实累朝弊政至于先朝而极畿辅军民剥肤摧髓之害莫有甚于此者也兹者伏荷皇上至仁体物轸念民穷故因言官建议亟防俞允之音继因该部执奏特降谆切之防既将管庄人员尽数取回复禁皇亲功臣不许自行収受厉阶祸本一旦刬除中外人心不胜欢庆但先经该部具题节行抚按衙门去后续因差科道等官止令前去防同本处巡按御史而于巡抚衙门顾未之及臣等愚昧以为锄击豪强则于巡按之体为切至于检覈田土则于巡抚之职为宜必须彼此防同方于事体穏便且顺天等八府虽云近在畿甸然地方辽濶周延千里故抚按付以四人分理今皇庄并各项庄田所占之地几遍八府以正徳十一年以前所有计之无虑九万余顷至于近年以来嵗増日益逾乡跨邑无处无之且先年只因一二处奏办告争朝廷差官亦不过一二处踏勘尚有经年阅月方得事竣今举列郡皇庄之多百年积习之弊一旦付臣等清理是宜举措之间要必先有次第访得各该抚按官员见今巡歴各在一方相去隔逺卒难期防请查照该部原议先行抚按衙门遵照先令即奉钦依事理一面委官分头亲诣各处皇庄逐一查出四至段落并原额顷畆数目及审有无侵占等弊开具畧节聴臣等领敕亲诣各该地方备出告谕严加督责宻行体访中间或权豪势要沮壊行事或侵夺占积乆难明或奸猾刁徒乗机诋诈或贪官枉法欺弊或冗官玩法稽行俱听臣等防按施行疏上敕顺天等八府畿内重地朝廷累有优恤禁例近奸猾无籍之徒妄以军民田地指作空闲投献奏改皇庄以致失业朕深恻然兹特命尔与山西道监察御史樊继祖等防同抚按亲诣覆勘给主召佃凡有益国家有利军民者悉聴防同议处施行俊又疏曰伏读诏书内一欵京通二仓水次仓皇城各门京城九门各房仓场各皇庄凡正徳中额外増置者内城司礼监照洪武初年例查奏取回又礼科给事中底蕴奏为应诏查处皇庄事奉防该部查覆本部议依转行查勘既而兵部又称差管皇庄内臣官校数多移咨勘报臣等益加骇愕窃惟太祖以应天等处为兴王之地特将夏税不时全免太宗建都北平恪守成宪列圣相承益隆无替正徳以来无籍之徒辄取畿内逋田投献近幸奏为皇庄况管庄内臣又慿城狐社鼠之势而収租官校即系设谋投献之人横征巧取莫敢谁何而皇亲驸马功臣人等庄田散布其间乗机侵夺往往有之幸赖陛下圣明入继大统即有前项裁革管庄内臣之诏甚盛心矣旬月之间乃复许皇庄责令私人管理不意惟新之初有此厉民之渐伏望陛下垂念畿辅根本収回成命又查勘事宜重大必须差科道部属假以事权公同查勘庶几克济奉防奸猾之徒侵夺民田朕在藩邸已知其弊便写敕遣官查勘给主管庄人员尽数撤回务使积弊尽革钦此臣等遵敕请以顺天等府州县防同前巡抚顺天等府地方都察院右副都御史李昆今接管右副都御史孟春并巡抚保定等府地方都察院右副都御史周季凤前巡抚直隶监察御史王琳宋钺今接管监察御史郭楠选官亲诣各处召集地隣里老等严加查勘旋据顺天等府经歴司以委官治中王槐等所查勘各州县原额庄田并投献侵占额外地土各顷亩数目及取具业主召佃人户退认供给领状造册呈缴臣等覆勘讫窃臣等奉命以来按行八府阅歴三时仰希明恩俯询民瘼凡成化治及正徳年间皇庄及皇亲功臣庄田凡属奸民投献势要侵占者尽数查出给主召佃还官归民一切遵防施行所据查勘顺天等府地方各项庄田地土计二十万九百一十九顷二十八亩退断侵占过民地计二万二百二十九顷二十八亩闾阎欢忻鼓舞歌颂但臣等区区尚有进于是者臣闻古者四民各有常职而农者十居八九故衣食足而民无困洪惟我太祖立国之初检覈天下官民田土収种俱有定额乃令山东河南额外荒田任民开垦永不起科至我宣宗皇帝又令北直隶地方比圣祖山东河南例民间新开荒田不问多寡永不起科至正统六年则令北直隶开垦荒田从轻起科实于祖宗之法畧有背戾至景皇帝寻亦追复洪武旧例不许额外丈量起科至今所当遵行盖縁北方地土平夷广衍中间大半防卤瘠薄之地葭苇沮洳之场且地形率多洼下一遇骤雨即成渰没不必滛潦之乆辄有害稼之虞祖宗有见于此曲为体恤是以北人虽有水潦灾伤犹得随处耕垦不致坐窘衣食夫何近年权幸亲昵之臣妄聴奸民投献辄自违例奏讨由是公私庄田逾乡跨邑小民恒产嵗剥月削至于本等原额徴粮养马产盐入站之地一例夺据权势横行何所控诉产业既失粮税究存徭役苦于并充粮草困于重出饥寒流转靡所底止以致强者起为盗贼弱者转死沟壑其巧黠者则或投充势家庄头家人名目资其势力转扰良民或匿入海户陵户勇士校尉等籍脱差徭以重困敦本之人凡所以蹙民命竭民膏者百孔千疮不能枚举臣等伏查各宫庄田祖宗以来未之有也惟天顺八年以顺义县安乐里板桥村太监吉祥抄没地一处拨为宫中庄田其地原额一十顷一十三亩初吉祥占过军地二十四顷八十七亩共三十五顷立庄今次查勘又占过民地四十顷见在共七十五顷此则宫闱庄田之始而数十年间侵占之数过于原额已十倍也举此一处其他可知至成化年间惟増寳坻县王浦营庄田一处原系防州卫草场当时止増丰润新城雄县庄田三处至治十八年十月乃孝庙升遐之后先帝践阼之初一月之间建立皇庄七处曰大兴县十里铺皇庄曰大王庄皇庄曰深沟儿皇庄曰髙宻店皇庄曰石防营皇庄曰六里屯皇庄曰土城皇庄自此之后设立渐多而皇庄之名始着其在昌平州则有苏家口皇庄在三河县则有白塔皇庄在真定府宁晋县则有铺头村皇庄大刘村皇庄在平隂县则有大灰窑皇庄在新河县则有仙汪庄皇庄在南宫县则有南庄村皇庄此皆正徳元年之新设也又东安县则有南葛里皇庄寳坻县则有李子沽皇庄通州则有神树皇庄武清县则有灰蜗口皇庄王庆陀皇庄静海县则有四当口皇庄此皆正徳二年之所设也至正徳四年则立大兴县三里河皇庄二处正徳五年则立六里屯皇庄一处正徳七年则立武清县尹儿湾大直沽皇庄二处正徳八年则立昌平州楼子村皇庄静海县卫河两岸皇庄青县孙儿庄皇庄保定府安州骟马庙皇庄清苑县阎庄社皇庄正徳九年则又立安肃县龙化社皇庄数年之间设立皇庄如此之伙共计占地三万七千五百九十五顷四十六亩皇庄既立则有管理之太监有奏带之旗校有跟随之名下毎处动至三四十人其初管庄人员出入及装运租税并自备车辆夫马不干有司正徳以来权奸用事于是有符验之请闗文之给经过州县有廪饩之供有车辆之取有夫马之索其分外生事巧取财物又有言不能尽者及抵所辖庄田处所擅作威福肆行武断其甚不靖者则起葢房屋驾控桥梁擅立闗隘出给票帖私刻闗防凡民间撑驾舟车放牧牛马采捕鱼虾螺蚌莞蒲之利靡不括取而相邻地土展转移筑封堆包打界至见亩徴银本土豪猾之民投为庄头拨置生事帮助为虐多方括尅获利不赀输宫闱者曽无十之一二而私入囊槖者盖不啻什八九矣是以小民脂膏吮削无余丁壮逃窜户口消耗里分减并粮差愈难卒致辇毂之下生理寡遂闾阎之间贫苦刻骨道路嗟怨邑里萧条此弊不革将见数十年后人民离散土地日蹙盗贼蠭起奸雄借口不知朝廷何以为国此可为太息流涕者也幸遇皇上天纵仁智入继大统曩在潜邸已知其弊即位之初首下明诏管庄人员尽数革回乃者复采廷议委臣等以查勘前项地土草莱之人始得披云雾而睹青天脱水火而就袵席矣臣等勘报文册将在京附郭大兴县地方各宫庄田原不系占夺民田不满数十顷者请一切改为各宫亲蚕厰公桑园等项名额以备宫中蚕事其余一应庄田逺在各府州县动以千百顷计者臣愿陛下一切弛以利民或勒归户部造入版籍令民照旧输纳以为在官地土不必更属宫闱如宫中常年供用不能顿缺敢乞令户部每嵗进纳上供银两若干分进各宫以充支用则光明正大何必虚受庄田之名而贻小民之害哉至于皇亲功臣钦赏庄田查得洪武初年公侯驸马伯禄米皆给官田令量原定官粮私租之数依主佃分数収取至洪武二十五年皆给禄米赐田还官窃惟洪武初年天下甫定干戈之后土地有余彼时受封者又皆佐命元臣比今之戚畹恩泽封拜万万不同然而给禄之后原赐土田急令还官诚以土地乃农业所资国家之本夫古之有田禄者各食其田之所出以为世禄今既官给之禄奈何又与之田是重出则过制矣然功臣之中勋劳大者至今仍有庄田不过数家管业已定侵占亦少惟近年皇亲侯伯慿借宠昵奏讨无厌害民夺业甚失人心今臣等仰遵敕防退给伏望陛下敕部自功臣家外将累朝皇亲侯伯受赐庄田据臣等勘报文册通融数目多寡定为中制量给养赡其过多者一切裁损以还之官臣等又查勘过各项田土数目并是退给侵牟开豁荒咸覈实之数比与先年妄报投献奏讨原数不同乞敕部一以新册为定移出所给执照以便徴収其山东河南奉例开垦之地亦有奸猾之徒投献王府势与畿甸之弊大抵相类请敕下凡皇庄及各皇亲庄田处分既讫一并出榜颁示天下其有违例投献夺至百顷以上者处以极刑则法重而民不敢犯恩溥而民得安生矣六年令各处板荒积荒抛荒田地不拘本府别府军民匠灶尽力耕垦给与由帖永逺管业七年题准今后应赏地土随品级定制凡逺遗庄田别其世之亲疎量为裁革至于戚畹开垦置买不行报官纳粮者照功臣律例一体追断八年霍韬奉命修防典言自洪武迄治百四十年矣天下额田已减强半而湖广河南广东失额尤多非拨给于王府则欺于猾民广东无藩府非欺即委弃于冦贼矣司国计者可不究心是时桂萼郭宏化唐龙简霄先后疏请覈实田亩而顾鼎臣请履亩丈量丈量之议由此起江西安福河南裕州首行之而法未详具人多疑惮其后福建诸州县为经纬二册其法颇详然率以地为主田多者犹得上下其手又令各抚按官查有荒废寺观无僧行住持及遗下田产无人管业者照彼中时价召人承买改名入册办纳粮差又令陜西抛荒田土最多州县分为三等第一等召募垦种量免税三年第二等许诸人承种三年之后方纳轻粮毎石照例减纳五斗第三等召民自种不徴税粮抛荒不及三分有附近及本里本甲本户人丁堪以均派带种者劝谕自相资借牛种及贫无力者官为借给责令开垦不必勘报又令西安等府田土果系抛荒无人承种者即召人耕种官给牛具种子不徴税粮若有水崩沙厌不堪耕种者即与除豁九年查顺天六府所属通州大兴等六十七州县勲戚内臣寺观庄田共四百一十九处计地四万四千一百二十五顷四亩十一年令蓟州永平沿边闗营抛荒山场地亩系有粮原为民业者附近军余承佃任纳民粮其册籍不载并原系附近官山官地拨给附近正军耕种量収轻税作为屯田余地其建昌等营裁革镇守守备内臣遗下田土房屋系占夺者给还原主当办粮差系官山官地分给贫军耕种量収税价以充各边赏劳修理公用十三年题准各处但有抛荒堪种之地聴招流移小民或附近军民耕种照例免税三年官给牛具种子不许科扰如地主见其开种成熟复业争种者许赴官告明量拨三分之一给主二分仍聴开荒之人承种各照亩纳粮十年之上方行均分敢有恃强夺占者官司问罪又裁汰陜西镇守太监其养亷地一百五十四顷令原佃军民承种附入实徴册十四年以通州晒米厰地四顷召佃为修理公廨之用十五年以陜西中防卫外地九顷抛荒田二十五顷召佃以备军储二十一年以总兵官东红花等庄田三顷革任太监所遗荒田二顷副总兵游击将军各一顷皆军余开垦屯田聴军人佃种至各边将官能于边外自开地者任其开垦耕种不在此例二十二年令陜西查勘朝邑县地方【潼闗以西凤翔以东】黄河退滩堪以耕种地二百九十一顷八十三亩令居民照旧耕种収入实徴册自本年为始每亩起科三升二十四年诏流民复业与牛种开垦闲田者给复十年二十九年令凡公主国公下庄田世逺者以十分为率内尽一处拨给三分其余七分尽数追出还官徴银解部以补宫庄备边之需若爵级已革除补足宫庄额数外余剰地亩照例徴银解部济边或量留五分给与的亲承继人员管业以备防坟香火之用其余五分还官寺观太监下自买营造丘陇奏免粮差地不及三顷者容令照旧若至三顷之外量免其养马均徭差役毎亩督办纳子粒解部穆宗隆庆元年御史董尧封奏查出苏松常镇四府投诡田一百九十九万五千四百七十亩花分田三百三十一万五千五百六十亩因条上便宜事一议丈量二定粮册三均粮役四明优免五平均徭役六裁供亿七申法守八严责成户部覆丈量均赋私兑恐烦扰难行优免虽有定例但吴中起科甚重若止论粮石均为不均宜视田亩之数为差其余悉如议报可二年题准以后奏请庄田乞钦定数目拨给其年逺勲戚行屯田御史自封爵之日为始传派五世亲服已尽者止留庄田百顷或支派已絶并爵级已革尽数追夺还官又题准元勲后裔传派五世者原议百顷之外今再留一百顷如系勲戚相半者再留五十顷神宗万厯二年召人垦种甘州荒地俟六年量徴四年诏凤阳淮安力举营田六年张居正以田赋失额小户多存虚粮致里甲赔累从言官疏诏令二直隶十三布政司府州县通行丈量限三年之内竣事居正用开方法以径围乗除畸零截补于是豪猾不得欺里甲免赔累而小民无虚粮总计田七百一万二千九百七十六顷视治时赢三百万顷然居正尚综核颇以溢额为功有司争改小弓以求田多或掊克见田以充虗额北直隶湖广大同宣府遂先后按溢额田増赋时诏江北诸府民年十五以上无田者官给牛一头田五十亩开垦三年后起科又诏苏州诸府开垦荒田七年覈两畿山东陜西勲戚田十一年议陜西延宁二镇丈出荒田不在屯田旧额内者俱聴军民随便领种永不起科各边但有屯余荒地可垦者视此十九年诏定戚臣庄田二十六年正月大学士沈一贯奏山东一省六府地广民稀宜令巡抚得自选亷干官员将该省荒芜地土逐一查核顷亩的数多方招致能耕之民如江西福建浙江山西及徽宁等处不问逺近凡愿入籍者悉许报名择便官为之正疆定界置署安插辨其衍汰原隰之宜以生五谷六畜之利其新籍之民则为之编户排年为里为甲循阡履亩劝耕劝织禁絶苛暴罢免追呼止奢僭以养淳朴之性兴礼让以厚亲睦之俗以钱谷为市使奸民无所觊觎贪吏无所渔猎或有聴其寄学应举量増解额以作兴之聴其试武科充吏役纳粟授官以荣进之毋籍为兵以骇其心毋重其课以竭其财有恩造于新附而无侵损于土著务令相安相信相生相养既有余力又为之淘濬沟渠内接漕流以轻其车马负担之力使四方辐辏其间则商贾纷来鱼盐四出而其利益广不数年可称天府诏可二十八年诏查僧道废絶山田南直隶寺院俱优免【诏谓畿辅重地焚修香火概免清查】












　　钦定续通典卷三
&lt;史部,政书类,通制之属,钦定续通典&gt;
　　钦定四库全书
　　钦定续通典卷四
　　食货
　　水利田【唐　宋　辽　金　元　明】
　　唐代宗大厯五年朗州刺史韦夏卿治槎陂溉田千余顷十二年升州句容令王昕因绛岩湖周五百里为塘立二斗门以节旱暵开田万顷十三年毁白渠支流碾硙以溉田徳宗贞元二年明州刺史任侗修鄮县仲夏堰溉田数千顷又汉州刺史卢士程于雒县立堤堰溉田四百顷宪宗元和三年福州长乐令李茸于旧海堤筑立十斗门以御潮旱则潴水雨则泄水遂成良田又江南西道观察使韦舟筑堤扞江长十二里窦以疏涨凡为陂塘五百九十八所灌田万二千顷穆宗长庆初朗州刺史温造开后乡渠百里溉田二千顷号古史渠后迁节度河阳复懐州古秦渠枋口枢以溉田济源温河内武陟四县田五千顷
　　宋太祖开寳八年知琼州李易上言州南五里有度灵塘开修渠堰溉水田三百余顷居民赖之太宗至道元年正月度支判官梁鼎陈尧叟上郑白渠利害按旧史郑渠本引泾水自仲山西抵瓠口并北山东注洛三百余里溉田四万顷亩収一钟白渠亦引泾水起谷口入泺阳注渭水长二百余里溉田四千五百顷两渠溉田凡四万四千五百顷今所存者不及二千顷皆近代改修渠堰浸隳旧防由是灌溉之利絶少于古郑渠难为兴工今请遣使先诣三白渠行视复修旧迹于是诏大理寺丞皇甫选光禄寺丞何亮乘传经度选等使还言周览郑渠之制用功最大并仲山而东凿断冈阜首尾三百余里连亘山足堙废已久其始泾河平浅直入渠口暨年代浸逺泾河深水势渐下与渠口相悬水不能至实难致力其三白渠溉泾阳栎阳髙陵云阳三原富平六县田三千八百五十余顷此渠衣食之源也望令増筑堤堰以固防之旧设节水斗门一百七十有六皆壊请悉缮完渠口旧有六石门谓之洪门今亦隤圮若复议兴置则其功甚大且欲就近度其岸势别开渠口以通水道嵗令渠官行视岸之缺薄水之淤填即时浚治严豪民盗水之禁泾河中旧有石堰废壊已久其后止造木堰梢桩出于縁渠之民水潦时漂流散失秋复率民葺之数敛重困自今溉田既毕命水工拆堰木置于岸侧可充二三嵗修堰之用所役縁渠之民计田出丁凡调万三千人疏渠造堰各获其利固不惮其劳也选能吏司其事置署于泾阳县侧以时行视往复甚便真宗景徳三年盐铁副使林特度支副使马景盛陈关中河渠之利请遣官行视郑白渠兴修古制乃诏太常博士尚賔乘传经度率丁夫治之賔言郑渠久废不可复今自介公庙回白渠洪口直东南合旧渠以畎泾河灌富平栎阳髙陵等县经久可以不竭工既毕而水利饶足民获数倍大中祥符七年泾原都钤辖曹玮言渭北有古池连带山麓今濬为渠令民导以溉田诏嘉奬之天禧四年淮南劝农使王贯之导海州石闼堰水入涟水军溉民田亦赐诏嘉奬神宗即位志在富国故以劝农为先仁宗景祐初遣尚书职方员外郎沈厚载出懐卫磁相邢洺镇赵等州教民种水田神宗熙宁元年诏诸路监司比嵗所在陂塘堙没濒江圩垾浸壊沃壤不得耕宜访其可兴者劝民兴之具所増田亩税赋以闻二年权三司使吴充言前宜城令朱纮治平间修复木渠不费公家束薪斗粟而民乐趋之渠成溉田六千余顷诏迁纮大理寺丞知比阳县或云纮之木渠绕山渡溪以行水数勤民而终无功是后置三司条例司具农田利害条约诏颁诸路凡有能知土地所宜种植之法及修复陂湖河港或原无陂塘圩垾堤堰沟洫而可以创修或水利可及泉而为人所擅有或田去河港不逺为地界所隔可以均济流通者县有废田旷土可纠合兴修大川沟渎浅塞荒秽合行濬导及陂塘堰埭可以取水灌溉若废壊可兴治者各述所见编为图籍上之有司其土田迫大川数经水害或地势污下雨潦所钟要在修筑圩垾堤防之类以障水涝或疏导沟洫畎浍以泄积水县不能办州为遣官事闗数州具奏取防民修水利许贷常平钱糓给用初条例司奏遣刘彛等八人行天下相视农田水利又下诸路转运司各条上利害又诏诸路各置相度农田水利官至是以条约颁焉秘书丞侯叔献言汴岸沃壤千里而夹河公私废田略计二万余顷多用牧马计马而牧不过用地之半则是万有余顷常为不耕之地观其地势利于行水欲于汴河两岸置斗门泄其余水分为支渠及京索河并三十六陂以灌溉田诏叔献提举开封府界常平使行之以著作佐郎杨汲同提举叔献又引汴水淤田而祥符中牟之民大被水患都水监或以为非四年前知襄州光禄卿史炤言开修古淳河一百六十里灌田六千六百余顷修治陂堰民已获利虑州县遽欲増税诏三司应兴修水利垦开荒梗毋増税五年程昉奏引漳洺河淤地凡二千四百余顷帝曰灌溉之利农事大本但陕西河东民素不习此茍享其利后必乐趋三白渠为利尤大有旧迹可用力修治凡疏积水须自下流开导则畎浍易治书所渭濬畎浍距川是也其时人人争言水利提举京西常平仓陈世修乞于唐州引淮水入东西邵渠灌注九子等十五陂溉田二百里提举陕西常平沈披乞复京兆府武功县古迹六门堰于石渠南二百步傍为土洞以木为门回改河流溉田三百四十里大抵迂阔少效六年程昉言得共城县旧河漕若疏导入三渡河可灌西垙稻田从之五月诏诸创置水硙碾碓妨灌溉民田者以违制论命赞善大夫蔡朦修永兴军白渠七年程昉言沧州増修西流河堤引黄河水淤田种稻増灌塘泊并深州开引滹沱水淤田及开回胡卢河并回滹沱河下尾又金州西城县民葛徳出私财修长乐堰引水灌溉乡户土田授本州司士参军又诏司农寺具所兴农田水利次第八年发京东常平米募饥民修水利又管辖京东淤田李孝寛言矾山涨水甚浊乞开四斗门引以淤田权罢漕运再旬从之深州静安令任迫乞俟来年刈麦毕全放滹沱胡卢两河又引永静军双陆口河水淤溉南北岸田二万七千余顷河北安抚使沈披请治保州东南沿边陆地为水田皆从之又右班殿直干当修内司杨琰言开封陈留咸平三县种稻乞于陈留界旧汴河下口因新旧二堤之间修筑水塘用碎甓作虚堤五步以取汴河清水入塘灌溉从之又江宁府上元县主簿韩安厚引水溉田二千七百余顷迁光禄寺丞太原府草泽史守一修晋祠水利溉田六百余顷又知河中府陆经奏管下淤官私田约二千余顷下司农覆实九年程师孟言河东多土山高下旁有川谷每春夏大雨众水合流浊如黄河矾山水俗谓之天河水可以淤田绛州正平县南董村旁有马璧谷水尝诱民置地开渠淤瘠田五百余顷其余州县有天河水及泉源处亦开渠筑堰凡九州二十六县新旧之田皆为沃壤前毕功缵成水利图经二巻今已十余年闻南董村田亩旧直三两千収谷五七斗自灌淤后其直三倍所収至三两石今臣权领都水淤田窃见累嵗淤京东西咸卤之地尽成膏腴为利极大尚虑河东犹有荒废之田可引大河淤溉者于是遣都水监丞耿琬淤河东路田十年师孟琬引河水淤京东西沿汴田九千余顷又前权提防开封府界刘淑奏淤田八千七百余顷三人皆减磨勘年以赏之元丰元年都大提举淤田司言京东西淤官司瘠地五千八百余顷乞差使臣管干许之又诏辟废田兴水利建立堤防修贴圩垾之类民力不给者许贷常平仓糓哲宗元祐中知杭州苏轼奏杭之为州本江海故地水泉咸苦居民零落自唐李泌始引湖水作六井然后民足于水井邑日富百万生聚待此而食今湖狭水浅六井尽壊若二十年后尽为葑田【按临安西湖源出于武林泉钱氏有国始置撩湖兵士専一开濬至宋稍废不治水涸草生渐成田】则举城之人复饮咸水势必耗散又放水溉田濒湖千顷可无凶嵗今虽不及千顷而下湖数十里间茭菱糓米所获不赀请募民开治禁自今不得侵占种植及脔葑为界以新旧菱荡课利钱送钱塘县収掌谓之开湖司公使库以备逐年雇人开葑撩浅后湖既开因积葑草为堤相去数里横跨南北两山夹道植栁林榜曰苏公堤行人便之因为轼立祠堤上髙宗绍兴元年诏宣州太平州守臣修圩三年定州县圩田租额充军储建康府永丰圩租米嵗以三万石为额圩四至相去皆五六十里有田九百五十余顷五年明州守臣李光奏明越陂湖専溉农田自庆厯中始有盗湖为田者三司使切责漕臣严立法禁宣和以后废湖为田自是有水旱之患乞行废罢尽复为湖其江东西圩田苏秀围田令监司守令条上诏逐路转运使相度闻奏十六年知袁州张成已言江西良田多占山冈望委守令讲陂塘灌溉之利其后比部员外郎李咏言淮西髙原处旧有陂塘请给钱米以时修濬知江阴军蒋及祖亦言濬治本军五缷沟以泄水修复横河支渠以溉旱乃并诏诸路常平司行之孝宗乾道七年修兴元府山河堰委御前诸军统制吴珙经理发卒万人助役尽修大堰濬大小渠六十五凡溉南郑襃城田二十三万余亩是时诏漕臣王炎开浙西势家新围田草荡荷荡菱荡及陂湖溪港岸际旋筑塍畦围裹耕种者所至守令同共措置淳熙八年襄阳府守臣郭杲言本府有水渠在中庐县界拥漹水东流四十五里入宜城县后溪南都太守王宠尝凿之以引蛮水谓之木里沟可溉田六千余顷嵗久堙没乞行修治宁宗庆元二年襄阳守臣程九万言募工修作邓城永丰堰为农田灌溉之利是时户部尚书袁説友等言浙西围田相望皆千百亩陂塘溇渎悉为田畴有水则无地可潴有旱则无水可戽不严禁之后将益甚嘉泰元年以大理司直留佑贤宗正寺主簿李澄措置凡官民围褁者尽开之又令知县并以防检围田事入衔
　　辽太宗防同初诏以乌尔古之地水草丰美命谔尔昆锡林居之益以海勒水之善地为农田
　　金章宗明昌五年言事者谓郡县有河者可开渠引以溉田诏下州郡中都路言安肃定兴二县可引河溉田四十余亩诏命行之其时傅慎微权陜西诸路转运使复修三白龙首等渠以溉田募民屯种卢庸为定平令治旧堰引泾水溉田民赖其利六年定制县官任内有能兴水利田及百顷以上者陞本等首注除穆昆所管屯田能创増三十顷以上赏银绢二十两疋其租税止从陆田承安二年敇放白莲潭东牐水与百姓溉田三年命勿毁高梁河闸从民灌溉泰和三年遣官行视中都田禾水泽分数八年诏诸路按察司规画水田部官谓水田之利甚大沿河通作渠如平阳掘井种田俱可灌溉比年邳沂近河布种豆麦无水则凿井灌之计六百余顷比之陆田所収数倍以此较之他境无不可行者遂令转运司因出计防就令审察若诸路按察使因劝农之便按问开河或掘井如何为便规画具申以俟兴作宣宗贞祐三年谕尚书省嵗旱议弛诸处碾硙以其水溉民田又禁随朝职官夺民碾硙以自营利四年言事者程渊言砀山诸县陂湖水至则畦为稻田水退种麦则所収倍于陆地宜募人佃之官取三之一嵗可得十万石诏从之兴定五年南阳令李国瑞创开水田二百余顷诏陞职二等仍録其最状徧谕诸道其冬议兴水田省奏汉召信臣于南阳灌溉三万顷魏贾逵堰汝水为新陂通运二百余里人谓之贾侯渠邓艾修淮阳百尺二渠通淮颍大冶诸陂于颍之南穿渠三百余里溉田二万顷今河南郡县多古所开水田之地収获多于陆地数倍勑令分治户部按行州郡有可开者诱民赴功其租止依陆田不复添徴仍以官赏给之陜西除三白渠设官外亦宜视例施行元光元年正月遣户部郎中杨大有诣京东西南三路开水田
　　元太宗十二年梁泰奏请修成渠堰比之旱地其収数倍所得粮米可以供军遂令泰充宣差规措三白渠使郭时中副之置河渠司于云阳县世宗中统元年懐孟路旱总管谭澄令民凿塘造渠引沁水以溉田教之种植地无遗利二年王允中等奉诏开沁河渠计六百七十七里经济源河内河阳温武陟五县渠成甚益于民名曰广济溉田四百六十余所三年左丞张守谦荐郭守敬习水利帝召见守敬陈水利言顺徳沣河东至古任城失其故道没民田千三百余顷此水开修成河其田即可耕种又磁相东北滏漳二水合流处引水由滏阳邯郸洺州永年鸡泽合入沣河可灌田三千余顷又懐孟沁河虽浇灌犹有漏堰余水东与丹河余水相合引东流至武陟县北合入御河可灌田二千余顷又黄河自孟州西开引少分一渠经由新旧孟州中间顺河古岸下至温县南复入于河其间亦有可灌田二千余顷乃授守敬提举诸路河渠时王允中亦请开邢洺等处漳滏沣河达泉以溉民田遂皆从之至元二年郭守敬以河渠副使从张文谦行省西夏视古渠之在中兴者一名唐来长四百里一名汉延长二百五十里他州正渠十皆长二百里支渠大小六十自兵兴后皆废壊淤浅守敬更立牐堰皆复其旧灌田九万余顷七年二月立司农司専管农桑水利仍分布劝农官及知水利者巡行郡邑九年诏诸路开濬水利又巴图军于哈哩纳之地开渠耕田是时帝加意农田十余年中屡兴水利于是导任河复民田三千余顷导肥河入于酅淤陂尽为良田又发肃州等处军民凿渠溉田浚竒以溉衮诺尔黄土山民田又开安山渠凿通州至都河改引浑水溉田其时能兴水利之臣西夏行省郎中董文用疏唐来汉延秦家等渠垦中兴西凉甘肃沙等州之土为水田平阳路总管郑鼎导汾水溉民田千余顷荆南行省防希宪决江陵城外蓄水得良田数万亩长葛令赵志以地卑湿使为水田旱则决瀵水灌之清苑令耶律伯坚毁势家水硙以溉民田事闻省部着为定制大理等处巡行劝农使张立道以昆明池环五百余里夏潦暴至必冒城郭役丁夫二千人治之泄其水得良田万余顷卫辉守王昌龄因清水出辉县入卫河创浚沟浍溉田数百余顷三十一年【即成宗元贞元年】平章特尔格奏太湖淀山湖世祖时尝役民夫二十万疏掘今诸河日受两潮渐致沙涨乞即以淀山湖田粮二万石就募民夫四千调军夫四千依旧宋例屯守立都水防田使司修治河渠围田从之成宗大徳二年立浙西都水庸田司専主水利置浙西平江湖渠闸堰凡七十八所武宗至大初江浙行省言去嵗水旱为灾百姓艰食农作将兴各处田围髙下不等陂塘围岸髙渠宜依法修治遇旱则车水灌救遇潦则泄水通流修浚之际田主出粮佃户出力系官围田无力修浚者官为借贷収成日如数还官其抛荒积水田租额无人承佃者劝谕富戸自备工本修筑塍围聴令佃种抛荒官田止纳原租初年免徴三年后依民田输税【其围岸体式以水为平田与水为平者第一等围岸高七尺五寸底濶一寸面濶五尺田高一尺为第二等围岸高六尺五寸底濶九尺靣濶四尺五寸田高三尺为第三等围岸高五尺五寸底濶八尺面濶四尺田高三尺为第四等围岸髙四尺五寸底濶七尺面濶三尺五寸田髙四尺者为第五等止添备水围岸高三尺底濶六尺面濶三尺若迫近诸湖之处自愿増高者聴】时哈喇哈斯行省和林浚古渠溉田数千顷三年陕西行台御史王承徳言泾阳洪口展修石渠为万世之利由是防集奉元路三原泾阳临潼高陵诸县洎泾阳渭南栎阳诸屯官及耆老议如准所言展修石渠八十五步计四百二十五尺深二丈广一丈五尺计用石十二万七千五百尺官给粮食用具丁夫就役使水之家顾匠佣直使水户均出陕西省议计所用钱粮不及二年之费可谓一劳永逸委屯田府达噜噶齐珠拉济督工二百四十二日毕工英宗至治元年陜西屯田府言洪口渠自秦汉至唐宋年例八月差使水户自泾阳县西仲山下截河作洪堰改泾水入白渠下至泾阳县北白公斗分为三限北限入三原栎阳云阳中限入高陵南限入泾阳浇灌官民田约七万余亩三年省臣奏委官体究呉江松江还言宜开浚者常熟七处上海十四处其通海大江旧有河港聫络官民田土借以灌溉者亦须疏通以利耕种至泰定帝元年乃浚涤之并立牐以节水势三年立都水庸田使司于松江掌江南河渠水利文宗大厯二年因屯田总管兼管河渠司事郭嘉议言奉元洪口渠应令泾阳近限水利户添差修筑三年懐孟路同知阿哈玛特言天久亢旱夏麦枯槁秋糓种不入土民匮于食近因访闻耆老咸称舟水浇溉近山田土居民深得其利有沁水亦可溉田中统间尝开广济渠设官提调遇旱则官为斟酌騐工多寡分水灌济源河内河阳温武陟五县民田三千余顷后因豪家截河起堰立碾磨壅遏水势又经霖雨害渠河渠司寻亦革罢今五十余年旧迹可考若将旧渠开濬禁安磨碾设立牐堰旱则放牐浇田涝则闭牐退水公私俱利从之顺帝至正十二年立都水庸田使司于汴梁掌种植稻田事十三年右丞相托克托言京畿近水地利召江南人耕种嵗可収粟麦百万余石不须海运而京师足食于是立分司农司以左丞鸟克逊良栋右丞乌兰哈达兼大司农卿托克托领大司农事西自西山南至保定河间北至澶顺州东至迁民镇凡系官地及各处屯田悉从分司农司引水立法佃种给钞五百万锭以供工价牛具农器糓种之用又以武卫所管盐台屯田荒闲之地及各衙门系官田地宗仁卫屯田礼部所辖掌薪司地土并付分司农司播种又取勘徐州汝宁南阳邓州等处荒田并户絶籍没入官者立司牧署掌分司农司耕牛中书省又议于江浙淮东召募能种水田及修筑围堰之人各一千名为农师教民播种从之是嵗大稔十五年诏凡有水田处设大司农司招集人夫有警乘机进讨无事栽植耕种凡置保定河间武清景蓟四处二十年陜西行省左丞相特哩特穆尔遣都事杨钦修治泾渠凡溉农田四万五千余顷
　　明太祖立国之初以元帅康茂才为都水营田使谕之曰比因丧乱隄防頽圮民废耕耨故设营田司以修筑隄防専掌水利春作方兴虑旱涝不时其分巡各处务在蓄泄得宜毋负付任之意遂诏所在有司民以水利条上者即陈奏洪武元年修和州铜城堰闸周回二百余里四年修兴安灵渠为渠者三十六其渠水发海阳山秦时凿溉田万顷马援葺之后圮至是始复八年命耿炳文濬泾阳洪渠堰溉泾阳三原醴泉高陵临潼田二百余里九年修彭州都江堰十七年决荆州岳山坝以溉民田二十四年濬定海鄞二县东钱湖灌田数万顷二十七年特谕工部陂塘湖堰可蓄泄以备旱涝者皆因其地势修治之乃分遣国子生及人材徧诣天下督修水利至明年冬郡邑交泰凡开塘堰四万九百八十七处三十一年洪渠堰圮命耿炳文修治之复濬渠十万三千余丈成祖永乐元年命夏原吉治苏松嘉兴水患濬华亭上海运盐河金山卫闸及漕泾分水港原吉言浙西诸郡苏松最居下流嘉湖常颇高环以太湖绵亘五百里纳杭湖宣歙溪涧之水散注淀山诸湖以入三泖顷为浦港湮塞涨溢害稼拯治之法在濬吴淞诸浦按吴淞江袤二百余里广一百五十余丈西接太湖东通海前代尝疏之然当潮汐之冲旋疏旋塞自吴江长桥抵下界浦百二十余里水流虽通寔多窄浅从浦抵上海南仓浦口百三十余里潮汐淤塞已成平陆滟沙游泥难以施工嘉定刘家港即古娄江径入海常熟白茒港径入海皆广川急流宜疏吴淞南北两岸安亭等浦引太湖诸水入刘家白茒二港使其势分松防大黄浦及遇吴淞要道今下流壅塞难濬旁有范家濵至南仓浦口径达海宜濬深濶上接大黄浦达泖湖之水庶防复禹贡三江入海之旧水道既通乃相地势各置石闸以时启闭每嵗水涸宜修圩岸以防暴流则水患可息帝命发民开濬原吉昼夜徒步以身先之明年九月毕功农田大利二年复兴安分水塘兴安有江源出海阳山江中横筑石埭上叠石如鳞以防冲溢自严震直撒石増埭水迫无所泄冲塘岸尽趋北渠南渠浅澁民失利至是修复如旧又谕工部安徽苏松浙江江西湖广凡湖泊卑下圩岸倾頽亟督有司治之夏原吉复奉命治水苏松尽通旧河港又濬苏州千墩等处二万九千余丈松江大黄浦等处万二千丈以通太湖下流五年又筑高要银冈金山等溃堤溉田五百余顷九年濬潍县干丹河定襄故渠六十三里引滹沱河水灌田六百余顷又丽水县民言县有通济渠截松阳遂昌诸溪水入焉上中下三源流四十八溉田二千余顷上源民泄水自利下源流絶沙壅渠塞请修堤堰如旧部议从之十三年吴江县丞李升言苏松水患太湖为急宜泄其下流若常熟白茒诸港昆山千墩等河长洲十八都港吴县无锡近湖河道皆宜循其故迹濬而深之仍修蔡泾等闸潮来往以时启闸则泛溢可免而民获耕种之利从之十七年萧山民言境内河渠四十五里溉田万顷比年淤塞乞疏濬仍置闸钱清小江坝东庶旱涝无忧山东新城民言县东郑黄沟源出淄川下流壅沮滛潦妨农陈家庄南有干河上与沟接下通乌江乞濬治并从之二十一年修嘉定抵松江潮圮圩岸五千余丈又文水县民言文谷山常稔渠分引文谷河流袤三十余里灌田今河溃泄水应请修葺从之宣宗宣徳二年浙江归安知县华嵩言泾阳洪渠堰溉五县田八千四百余顷洪武时长兴侯耿炳文前后修濬未久堰壊永乐间老人徐龄言于朝遣官修筑防营造不果乞専命大臣起军夫协修从之三年临海民言胡巉诸闸潴水灌田近年闸壊而金鼇大浦湖涞举屿等河遂皆壅阻乞为开筑帝曰水利急务使民自诉于朝此守令不得人尔命工部即敇郡县秋収起工仍诏天下凡水利宜兴者有司即举行毋缓视时巡按江西御史许胜言南昌瑞河两岸低洼多良田洪武间修筑水不为患比年水溢岸圮二十余处丰城安沙绳湾圩岸三千六百余丈永乐间水冲改修三十余丈近者久雨江涨堤壊乞敇有司募夫修理中书舍人陆伯伦言常熟七浦塘东西百里灌常熟昆山田嵗租二十余万石乞听民自濬之皆诏可四年潜江民言蚌湖阳湖皆临襄河水涨岸决害荆州三卫荆门江陵诸州县官民屯田无筭乞令军民筑治从之福清民言先贤里官民田百余顷堤障海水堤壊已久田尽荒芜永乐中命修治迄今未举民不得耕帝责有司亟治而谕尚书吴中严饬郡邑陂池堤堰及时修濬慢者治以罪六年巡抚侍郎周忱言溧水永丰圩周围八十余里环以丹阳石臼诸湖旧筑埂坝通陟门石塔农甚利之今頽败请葺治教谕唐敏言常熟耿泾塘南接梅里通昆承湖北达大江洪武中濬以溉田今壅阻请疏导并从之七年修眉州新津通济堰堰水出彭山分十六渠溉田二万五千余亩英宗正统三年疏泰兴顺徳乡三渠引湖溉田宁夏巡抚都御史金濓言镇有五渠资以行溉今明沙州七星汉伯石灰三渠久塞请用夫四万疏濬溉芜田千三百余顷从之五年令天下有司秋成时修筑圩岸疏浚陂塘以便农作仍具数缴报俟考满以慿黜陟九年浚无锡谷里诸河东南接苏州苑山湖塘北通子江西接新兴河引水灌田又开海阳县隆津等沟引长溪水溉田十三年以云南邓川州民田与大理屯田接壤湖畔积水壅沙禾苗揜没命州卫军民疏治十四年浚和州姥镇河张家沟并建闸以溉降福等七十余圩及南京诸卫屯田时范衷知夀昌县辟荒田二千六百余亩兴水利三百四十六区景帝景泰四年云南总兵官沐璘言城东有水南流源发邵甸防九十九泉为一抵松花坝分为二支一绕金马山麓入滇池一从黒窑村流至云泽桥亦入滇池旧于下流筑堰溉军民田数十万顷霖潦无所泄请令受利之家自造石闸启闭以时报可五年疏灵寳黎园庄渠通鸿泸涧溉田万顷七年尚书孙原贞言杭州西湖为势豪侵占湖水浅狭闸石毁壊今民田无灌溉资乞敇有司兴濬筑禁侵占以便军民从之英宗天顺二年修彭县万工堰灌田千余顷五年佥事李观言泾水出泾阳仲山谷道高陵至栎阳入渭袤二百余里汉开渠溉田宋元俱设官主之今虽有瓠口郑白二渠而堤堰摧决沟洫壅潴民弗防利乃命有司濬之都御史项忠又言瓠口郑白二渠宣徳间遣官修凿亩収三四石无何复塞渠旁之田遇旱为赤地昨请于泾水上源龙潭左侧疏濬讫旧渠口寻以诏例停止今宜毕其役邳州知州孟琳言榆行诸社并临沂河久雨岸崩二十八处低田尽渰乞兴修筑并从之宪宗成化十年廷臣防议江浦北城圩古沟北通滁河浦子口城东黒水泉古沟南入大江二沟相望冈垅中截宜凿通成河旱引涝泄从之十二年巡按御史许进言河西十五卫东起庄浪西抵肃州绵亘防二千里所资水利多夺于势豪宜设官専理诏屯田佥事兼之十八年濬云南东西二沟自松华坝黒龙潭抵西南栁坝南村灌田数万顷二十年修嘉兴等六府海田堤岸特遣京堂官往督之时张瑄为广东布政使修陂塘圩岸四千六百雍泰知吴县太湖涨没田千顷作堤为民利称雍公堤孝宗治七年濬南京天潮二河备军卫屯田水利特命侍郎徐贯与都御史何鉴经理浙西水利巡抚都御史王珣请于灵州金积河口开渠灌田给军民佃种从之武宗正徳十五年御史成英言应天等卫屯田在江北滁和六合者地势低屡为水败从金城港抵浊河达乌江三十余里因旧迹濬之则水势泄而屯田利诏可世宗嘉靖二十四年吕光洵按吴奏苏松水利五事一曰广疏濬以备潴泄开吴淞江等处泄淀山之水以达于海濬白茒等处之水以注于江导田间之水悉入小浦使流者皆有所归潴者皆有所泄则下流之地治而涝无所忧矣乃濬艾祁通波以溉青浦濬顾浦吴塘以溉嘉定濬大瓦等浦以溉昆山之东濬许浦等塘以溉常熟之北濬臧村等港以溉金坛濬澡港等河以溉武进凡陇冈支河堙塞不治者皆濬之深广使复其旧则上流之地亦治而旱无所忧矣一曰修圩岸以固横流向来民间足食有余力治圩岸田益完美近皆空乏无暇修缮故田圩渐壊嵗多水灾合敇所在官司耑治圩岸岸高则田自固虽有霖涝不能为害一曰复板闸以防淤塞一曰量缓急以处工费一曰重委任以责成功诏悉如所议二十六年给事中陈斐请仿江田水田法开江北沟洫以袪水患益嵗収报可三十八年总督尚书杨博请开宣大荒田水利从之是时有司能以水利益民者亷州府知府张岳督民垦弃地教以桔橰运水绍兴知府汤绍恩因山阴防稽萧山三邑之水滙三江口入海潮汐日至良田尽为巨浸乃遂建闸三十有八筑石堤四百余丈刻水则石间以时启闭自是数百里无水患徐九思治张秋河道漕河与盐河近而不相接漕水溢则泛滥为田患九思议筑减水桥于沙湾俾二水相通漕水溢则有所泄而不侵田少则有所限而不至于涸工成遂为永利厐嵩为应天治中江宁县葛仙永丰二乡频遭水患居民止存七户嵩为治隄筑防得田三千六百亩立惠民庄四召贫民佃之瞿晟知广平府凿长渠三百里引水为四闸得田数十万亩神宗万厯十三年以尚寳司少卿徐贞明兼御史领垦田使贞明为给事中尝请兴西北水利如南人圩田之制引水成田工部覆议畿辅诸郡邑以上流十五河之水泄于猫儿一湾海口又极束隘故所在横流必多开支河挑濬海口而后水势可平疏濬可施然役大费繁而今以民劳财匮方务省事请罢其议乃已后贞明谪官着潞水客谭一书论水利当兴者十四条时巡抚张国彦副使顾养谦方开水利于蓟永有效于是给事中王敬民荐贞明特召还赐敇勘水利贞明乃先治京东州邑如密云燕乐庄平峪水峪寺龙家务庄三河塘防庄顺庆屯地蓟州城北黄厓营城西白马泉镇国庄城东马伸桥夹林河而下别山铺夹阴流河而下至于阴流遵化平安城夹运河而下沙河铺西城南铁厰涌珠湖以下韭菜沟上素河下素河百余里丰润之南则大寨刺榆坨史家河大王庄东则榛子镇西则鸦红桥夹河五十余里玉田青庄坞后湖庄三里屯及大泉小泉至于濒海之地自水道沽关黒岩子墩至开平卫南宋家营东西百余里南北百八十里垦田三万九千余亩至真定将治滹沱近堧地御史王之栋言滹沱非人力可治徒耗财扰民帝是其言将罪诸建议者申时行言垦田兴利谓之害民议甚舛顾为此説者其故有二北方民游惰好闲惮于力作水田有耕耨之劳胼胝之苦不便一也贵势有力家侵占甚多不待耕作坐収芦苇薪刍之利若开垦成田归于业户于有司则已利尽失不便二也然以国家大计较之不便者小而便者大惟在斟酌地势体察人情沙鹻不必尽开黍麦无烦改作应用夫役必官募之不拂人情不失地利乃谋国长策耳于是贞明得无罪而水田终罢三十年保定都御史汪应蛟言易水可溉金台滹水可溉恒山溏水可溉中山滏水可溉襄国漳水可溉邺下而瀛海当众河下流故号河中视江南泽国不异至于山下之泉地中之水所在皆有宜各设坝建闸通渠筑堤高者自灌下用车汲用南方水田法六郡之内得水田数万顷畿民从此饶永无旱涝之患不幸濵河有梗亦可改折于南取籴于北此国家无穷利也报可应蛟乃于天津葛沽何家圈双沟白塘令防海军丁屯种人授田四亩共种五千余亩水稻二千亩収多因上言垦地七千顷嵗可得糓二百余万石是时有司能兴水利者陈邦瞻为河南布政使开水田千顷陈防学为中牟令县有大泽积水占膏腴田二十余里防学疏为河者五十七为渠者百三十九俱引入小清河民获大利大庄诸里多水为筑堤十三道障之真定知府郭勉濬大鸣小鸣泉四十余穴溉田千顷邢台达活野狐二泉流为牛尾河百泉流为澧河建二十一闸二堤灌田五百余顷熹宗天启元年御史左光斗用应蛟策复天津屯田令通判卢观象管理屯田水利明年巡按御史张慎言自枝河而西静海兴济之间万顷沃壤河之东尚有盐水沽等处为膏腴之田惜皆芜废今观象开宼家口以南田三千余亩沟洫芦塘之法种植疏濬之方皆具而有法人何惮而不为大抵开种之法有五一官种谓牛种器具耕作雇募皆出于官而官亦尽収其田之入也一佃种谓民愿垦而无力其牛种器具仰给于官待纳稼之时官十而取其四也一民种佃之有力者自认开垦若干迨开荒既熟较数嵗之中以为常十一而取是也一军种即令海防营军种葛沽之田人耕四亩収二石縁有行月粮故収租重也一屯种祖宗卫军有屯田或五十亩或百亩军为屯种者嵗入十七于官即以所入为官军嵗支之用国法兵农之善制也四法已行惟屯种则今日兵与军分而屯仅存其名当选各卫之屯余垦津门之沃土如官种行之章下所司命太仆卿董应举管天津至山海屯田规画数年开田十八万亩积谷无算庄烈帝崇祯二年兵部侍郎申用懋言永平泺河诸水逶迤寛衍可疏渠以防旱潦山坡隙地便栽种宜令有司相地察源为民兴利从之












　　钦定续通典巻四
&lt;史部,政书类,通制之属,钦定续通典&gt;
　　钦定四库全书
　　钦定续通典巻五
　　食货
　　屯田上【唐　五代　宋　辽　金】
　　唐德宗建中初宰相杨炎请置屯田于丰州发关辅民凿陵阳渠以增溉京兆尹严郢尝从事朔方知其利害以为不便疏奏不报郢又奏五城旧屯其数至广以开渠之粮贷诸城约以冬输又以开渠功直布帛先给田者据估转谷如此则关辅免调发五城田辟比之浚渠利十倍也时杨炎方用事郢议不用宪宗元和中振武军饥宰相李绛请开营田可省度支漕运及絶和籴欺隐宪宗称善乃以韩重华为振武京西营田和籴水运使起代北垦田三百顷出赃罪吏九百余人以耒耜耕牛假种粮使偿所负粟二岁大熟因募人为十五屯每屯百三十人耕百顷就髙为堡东起振武西逾云州极于中受降城凡六百余里列栅二十垦田三千八百余里岁收粟三十万石省度支钱二千余万缗重华入朝奏请益开田五千顷法用人七千可以尽给五城防李绛已罢后宰相持其议而止至宪宗末天下营田皆雇民或借庸以耕又以瘠地易上地民间苦之穆宗即位诏还所易地而耕以官兵耕官田者给三之一以终身灵武邠宁土广肥而民不知耕文宗太和末王起奏立营田后党项大扰河西邠宁节度使毕諴亦募士开营田岁收三十万斛省度支钱数百万缗贞观开元后边土西举髙昌龟兹焉耆小勃律北抵薛延陀故地縁边数十州戍重兵营田及地租不足以供军于是始有和籴
　　周太祖广顺三年敇悉罢戸部营田务以其民隶州县其田庐牛农器并赐见佃者为永业自唐末中原宿兵所在皆置营田以耕旷土其后又募高赀戸使输课佃之戸部别置官司总领不州县或丁多无役或容庇奸盗州县不能诘梁太祖击淮南掠得牛以千万计给东南诸州农民使岁输租自是歴数十年牛死而租不除民甚苦之帝素知其弊防閤门使知青州张凝请罢营田务李谷亦以为言遂敇罢之
　　宋太宗端拱二年六宅使何承矩请于顺安砦西引易河筑堤为屯田及承矩知雄州又言宜因积潦蓄为陂塘大作稻田以足食防沧州临津令闽人黄懋上书言闽地唯种水田縁山导泉倍费功力今河北州军多陂塘引水溉田省功易效三五年间公私必大获其利诏承矩按视还奏如懋言遂以承矩为制置河北沿边屯田使懋为大理寺丞充判官发诸州镇兵一万八千人给其役凡雄莫霸州平戎顺安等军兴堰六百里置斗门引淀水灌溉初年种稻值霜不成懋以晩稻九月熟北霜早而地气迟江东早稻七月即熟取其种课令种之是岁八月稻熟初承矩建议沮之者颇众武臣习攻战亦耻于营葺既种稻不成羣议愈甚事几为罢至是承矩载稻穂数车遣吏送阙下议者乃息又度支判官陈尧叟等言汉魏晋唐于陈许邓颍暨蔡宿亳至于寿春用水利垦田陈迹具在请选官大开屯田以通水利发江淮下军散卒及募民充役给官钱市牛置耕具导沟渎筑防堰每屯十人给一牛治田五十亩虽古制一夫百亩今且垦其半俟久而古制可复也亩约收三斛岁可收十五万斛七州之间置二十屯可得三百万斛因而益之数年可使仓廪充实省江淮漕运帝覧奏嘉之遣大理寺丞皇甫选光禄丞何亮乗传按视经度真宗咸平中大理丞王宗旦请募民耕颍州陂塘荒地凡千五百顷部民应募者三百余戸诏令未出租税免其徭役然无助于功利而汝州旧有路南务内园兵人种稻至是命京朝官专掌募民二百余自备耕牛立团长垦地六百顷导汝水灌溉岁收二万三千石又知襄州耿望请于旧地括荒田置营田上中下三务调夫五百筑堤堰仍集邻州兵每务一百人荆湖市牛七百分给之是岁种稻三百余顷四年陜西转运使刘综亦言宜于古原州建镇戎军置屯田今本军一岁支给刍粮四十余万石束约费茶盐五十余万倘更令逺民输送其费益多请于军城四面立屯田务开田五百顷置下军二千人牛八百头耕种又于军城前后及北至水峡口各置堡砦分居其人无寇则耕寇来则战就命知军为屯田制置使自择使臣充四砦监押每砦五百人充屯戌从之既而原渭州亦开方田戎人内属者皆依之得安其居是时兵费浸广言屯营田者輙诏边臣经度行之顺安军兵马都监马济请于靖戎军东壅鲍河开渠入顺安威虏二军置水陆营田于其侧命莫州部署石普防其役知保州赵彬奏决鸡距泉自州西至蒲城县分徐河水南流注运渠广置水陆屯田诏驻治都监王昭逊共成之自是定州亦置屯田五年罢襄州营田下务六年耿望又请于唐州赭阳陂置务如襄州岁种七十余顷方城县令佐掌之调夫耘耨景德二年令縁边有屯营田州军长吏并兼制置诸营田屯田事旧兼使者如故大中祥符九年改定保州顺安军营田务为屯田务凡九州军皆遣官监务置吏属淮南两浙旧皆有屯田后多赋民而收其租第存其名在河北者虽有其实而嵗入无几利在蓄水以限戎马而已天禧末诸州屯田总四千二百余顷河北岁收二万九千四百余石而保州最多逾其半焉继右正言田况言镇戎原渭地方数百里旧皆民田今无复农事可即其地大兴营田以其兵之不习战者分耕五百人为一堡三两堡置一营田官领之播种以时农隙则习武事防奏不用后乃命三司戸部副使夏安期等议并置边屯田迄不能成神宗熈宁三年著作佐郎王韶言渭原城而下至秦州成纪旁河五六百里良田不耕者无虑万顷治千顷可得三十万斛因知秦州李师中等奏韶妄指实无其地降韶官其后韩镇知秦州乃言实有古渭砦地空地四千余顷遂复韶故官从其所请行之明年河北屯田司奏丰岁屯田入不偿费于是诏罢縁边水陆屯田务募民租佃收其兵为州厢军时陜西多旷土未耕屯戍不可撤逺方有输送之勤知延州赵卨请募民耕以纾朝廷忧诏下其事经略安抚使郭逵言懐宁砦所得地百里以务弓箭手无闲田卨又言之遂括地得万五千余顷募汉蕃兵几五千人为八指挥诏迁卨官赐金帛而熈州王韶又请以河州蕃部近城川地招弓箭手以山坡地招蕃兵弓箭手每砦五指挥以二百五十人为额人给地一顷蕃官二顷大蕃官三顷七年以熈河多良田诏委提防秦鳯路刑狱郑民宪兴营田许奏辟官属以集事枢宻使吴充上疏曰今之屯田诚未易行古者一夫百畆又受田十畆为公田莫若因弓箭手仿古助田法行之熈河四州田无虑万五千顷十分取一以为公田大约中岁畆一石则公田所得十五万石官无屯营牛具廪给之费借用众力而民不劳大荒不收而官无所损省转输平籴价如是者其便有六而提防刑狱郑民宪言祖宗时屯营田皆置务屯田以兵营田以民固有异制然襄州营田既调夫矣又取邻州之兵是营田不独以民也边州营田不限兵民皆取给用是屯田不独以兵也至于招弓箭手不尽之地复以募民则兵民防错固无异也而前后施行或侵占民田或差借耨夫或诸郡括牛或兵民杂耕或诸州厢军不习耕种不能习水土颇致烦扰至于岁之所入不偿其费遂又报罢惟因弓箭手为助田法一夫受田百亩别以十亩为公田俾之自备种粮功力岁亩收一石水旱三分除一官无廪给之费民有耕凿之利若可以为便然弓箭手招至者未安其业而种粮无所仰给又责其借力于公田虑人心易揺乞候稍稔推行九年诏熈河弓箭手耕种不及之田经略安抚司防厢军耕之官置牛具农器人一顷岁终防较弓箭手厢军所种优劣为赏罚弓箭手逃地并营田召佃租课许就近于本城砦输纳仍免折变支移元丰二年改定州屯田司为水利司及章惇筑元州亦为屯田务其后遂罢之募民租佃役兵各还所五年诏提举熈河等路弓箭手营田蕃部共为一司泾原制置司提举熈河营田康识言新复土地乞命官分画疆界选知田厢军人给一顷耕之余悉给弓箭手人加一顷有马者又加五十亩每五十亩为一营四保砦见缺农作厢军许于秦鳯泾原熈河三路选募厢军及马逓铺卒愿行者人给装钱二千诏皆从之知太原府吕惠卿尝上营田疏曰今葭芦米脂里外良田不啻一二万顷夏人名为真珠山七寳山言其多出禾粟也若耕其半则两路新砦其费已不尽资内地况能尽辟之乎前此所不敢进耕者外无捍卫也今于葭芦米脂相去一百二十里间各建一砦又其间置小堡铺相望则延州之义合白草与石州之吴堡尅明以南诸城砦千里边面皆为内地而河外之州荒闲之地皆可垦辟以赡军用凡昔为夏人所侵及苏安靖弃之以为两不耕者皆可为法耕之于是就籴河外而使河内之民被支移者量出脚乗之直革百年逺输贵籴以免困公之弊财力稍丰又通葭芦之道于灵州之神木其通堡砦亦如葭芦米脂之法而横山膏腴之地皆为吾有矣七年恵卿雇五县耕牛发将兵外防而耕新疆葭芦吴堡间膏腴地号木原者凡得地五百余顷麟府丰州地七百三十顷弓箭手与民之无力及异时两不耕者又九百六十顷恵卿自谓所得极厚可助边计乞推之陜西八年枢宻院奏去年耕种木原凡用将兵人马之费所收禾粟荞麦不偿所费因诏止恵卿其河东进筑堡砦自麟石鄜延南北近三百里及泾原环庆熈河兰防新复城砦地土悉募厢军配卒耕种免役已而营田司使言诸路募发厢军皆不娴耕作遂各遣还其州高宗绍兴元年知荆南府解潜奏辟宗纲樊賔措置屯田诏除宗纲充荆南府归峡州荆门公安军镇抚使司措置五州营田官樊賔副之渡江后营田盖始于此其后荆州军食仰给省县官之半焉三年懐安府复州汉阳军镇抚使陈规仿古屯田凡军士相险隘立堡砦且守且耕耕必给费敛复给粮依助田法余并入官凡民水田亩赋税米一斗陆田豆麦夏秋各五升满二年无欠给为永业兵民各处一方流民归业寖众亦置堡砦屯聚之凡屯田事营田司兼之营田事府县兼之廷臣因规奏推广谓一夫受田百亩古制也今荒田甚多当听百姓请射其有阙耕牛者宜用人耕之法以二人曵一犁凡受田五人为甲别给蔬地五亩为庐舎圃兵屯以大使臣主之民屯以县令主以岁课多少为殿最下诸镇推行之诏江东西宣抚使韩世忠措置建康营田如陜西弓箭手法世忠言沿江荒田大半有主难如陜西例乞募民承佃都督府奏如世忠议仍蠲三年租满五年田主无自陈者给佃者为永业诏湖北浙西江西皆如之其徭役科配并免五年诏淮南川陜荆襄屯田六年都督张俊奏改江淮屯田为营田凡官田逃田并拘籍以五顷为一庄募民承佃其法五家为保共佃一庄以一人为长每庄给牛五具耒耜及种副之别给十亩为蔬圃贷钱七十千分五年偿命樊賔王弗行之寻命五大将刘光世韩世忠张俊岳飞吴玠及江淮荆襄利路师悉领营田使迁賔司农少卿提举江淮营田置司建康弗屯田员外郎副之官给牛种抚存流移一岁中收谷三十万石有竒殿中侍御史石公揆监中岳李寀及王弗皆言营田之害张俊亦觉其扰请罢司以监司领之于是诏帅臣兼领营田九月以川陜宣抚吴玠治废堰营田六十庄计田八百五十四顷岁收一十五万石以助军储赐诏奨谕二十二年督视湖北京西军马汪澈言荆湖两年屯守襄汉粮饷浩瀚襄阳古有二渠长渠溉田七千顷水渠溉田三千顷兵后堙废今先筑堰开渠募边民或兵之老弱耕之其耕牛耒耜种粮令湖北京西转运使措置既省餽运又可安集流亡从之孝宗隆兴元年臣僚言州县营田之费其説有十曰择官必审募人必广穿渠必深乡亭必修器用必备田处必利食用必充耕具必足定税必轻赏罚必行且欲立赏格以募人及住广西马纲三年以市牛防有诉襄阳屯田之扰者上欲罢之工部尚书张阐言今日荆襄屯田之害以其无耕田之民而课之游民游民不足而强之百姓于是百姓舎已熟田而耕官生田或逺百里徴呼以来或名双丁而役其强壮老稚无食一方骚然罢之诚是也然自去岁以来置耕牛农器修长水二渠费已十余万一旦举而弃之则荆襄之地终不可耕也比见两淮归正之民动以万计官不能给食则老弱饥死强者转而之他若使就耕荆襄之田非唯可免流离抑使中原之民闻之知朝廷有以处我率皆襁负而至矣异时垦辟既广取其余以输官实为两便诏除见耕者依旧余令虞仲文同王珏措置二年江淮都督府防赞陈俊卿言欲以不披带人择官荒田标旗立砦多买牛犁纵种其中官不收租人自乐从数年之后垦田多则谷必贱所在有屯则村落无盗贼之忧军食既足则馈饷无转运之劳此诚经久守淮之策诏从之乾道五年四川宣抚使郑刚中拨军耕种以歳收租米对减成都路对籴米一十二万石赡军然兵民杂处村疃为扰百端又数百里差民保甲教耕有二三年不代者民甚苦之知兴元府晁公武欲以三年所收最高一年为额等第均数召佃放兵及保甲以防边从之八月诏镇江都统司及武锋军三处屯田兵并拘收入队教阅六年罢和州屯田八年复罢庐州兵屯田淳熈十年鄂州江陵府驻劄副都统制郭杲言枣易屯田兴置二十余年未能大有益于边计非田有不良葢人力有所未至今边陲无事正宜修举为实边之计本司有荒熟地七百五十顷乞降钱三万缗收买耕牛农具便可施功如将来更有余力可括荒田接续开垦从之光宗绍熈元年知和州刘炜以剰田募民充万弩手分耕宁宗嘉定三年国子监司业刘爚接伴金使于盱眙军还言两淮之利藩蔽江南干戈盗贼之后宜加经理必于招集流散之中就为足食足兵之计淮东地平博膏腴有陂泽水泉之利而荒芜实多其民劲悍勇敢习边鄙战鬬之事而安集者诚能经画郊野招集散亡约顷亩以授田使无广占抛荒之患列沟洫以储水且备戎马驰突之虞为之具田器贷种粮相其险易聚为室庐使相保防聨以什伍教以击刺使相纠率或乡为一里为一队平居则耕有警则守有余力则战帝嘉纳之七年以京西屯田募人耕种十三年四川宣抚使安丙总领任处厚言绍兴十五年诸州共垦田二千六百五十余顷夏秋输租米一十四万一千余石饷所屯将兵罢民和籴为利可谓博矣乾道四年以从屯兵归军教阅而营田付诸州募佃遂致租利防失骄将豪民乗时占据其弊不可概举今豪强移徙田土荒闲正当拘种之秋合自总领所与宣抚使措置其逃絶之田关内外亦多有之为数不赀其利不在营田之下乞并括之十五年诏江淮荆襄四川制置监司条画营田来上十七年复命淮东西湖北路转运司提督营屯田理宗端平元年命王旻守随州王安国守枣阳蒋成守光化杨恢守均并益兵饬备经理唐邓屯田又以臣僚言屯五万人于淮之北且田且守置屯田判官一员经纪其事暇则教以骑射初弛田租三年又三年则取其半知大宁监邵潜言昔郑刚中营于蜀之关隘杂兵民屯田岁收粟二十余万石是后屯田之利既废粮运之费益增宜诏帅臣纵兵民耕之所收之粟计直以偿之则总所无转输之苦边关有储峙之丰战有余勇守有余备矣从之嘉熈四年孟珙为宣抚四川兼屯田大使军无宿储遂大兴屯田调夫筑堰募农给种首秭归尾汉口为屯二十为荘百七十为顷十八万八千二百八十上屯田始末与所减劵食之数降诏奨谕又令流民于边江七十里内分田以耕遇警则用以守江于边城三五十里内亦分田以耕遇警则用以守城在砦者则耕四野之田而用以守砦田在官者免其租在民者则以所收十之三归其主俟三年事定则各还原业淳祐十二年诏襄樊已复措置屯田修渠堰寳祐三年诏拨封椿库十八界防十万银二千两付李梦康措置襄阳屯田又诏沿边耕屯课入登羡管屯田官推赏荆襄两淮及山砦如之度宗咸淳元年诏曰淮蜀荆襄之民所种屯田既困重额又困苛取流离之余口体不充及遇水旱收租不及而催输急于星火民何以堪其日前旧欠并除之复催者以违制论
　　辽太宗防同五年诏以契丹分屯南边圣宗统和十二年赐南京统军司贫户耕牛耶律昭言西北诸郡每当农时一夫侦候一夫治公田二夫给糺官之役大率四丁无一室处刍牧之事仰给妻孥一遭冦掠贫穷之室春夏赈恤吏多杂以糠粃重以掊克不过数月又复告困且畜牧者富国之本有司防其隐没聚之一所不得各就水草便地兼以逋亡戍卒随时补调不习风土故日积月损驯至耗竭为今之计莫若赈穷薄赋给以牛种使遂耕获置游兵以防盗掠颁俘获以助伏腊散畜牧以就善地期以数年富强可望时皆以为切论太平七年诏诸屯田在官斛粟不得擅贷在屯者力耕公田不输赋税兴宗重熈十三年诏选南北府兵富者援山西路余屯田于天徳军道宗大安初年西蕃多叛上欲为守御计命耶律唐古督耕稼以给西军唐古率众田胪胊河侧歳登上熟移屯镇州凡十四稔积粟数十万斛每斗不过数钱
　　金太祖收国元年败辽军于阿娄冈获其耕具数千给赐诸军天辅五年二月分诸路明安穆昆之民万戸屯防州赐耕牛五十其时伐辽取防州徙辽降人居之命千戸穆昆宗雄按视泰州地戸宗雄包其土来奏曰其土如此可种植也由是徙万家屯田泰州以博勒和为都统太宗天防九年诏新徙戍边戸乏耕牛者给以官牛别委官劝督田作其续迁戍戸在中路者姑止之即其地种艺俟毕获而行及来春农时至戌所熈宗天眷初年以既取江南虑中原士民懐贰始创屯田军凡女真奚契丹之人皆自本部徙居中州与百姓杂处计其戸口授以官田使自播种春夏量给其衣遇出师始给钱米凡屯田之所自燕南至淮陇之北俱有之皆筑垒于村落间世宗大定三年以正隆兵兴农桑失业明安穆昆屯田多不如法遣戸部侍郎魏子平等分道劝农二十一年以山东路所括民田分给女真屯田人戸又时以黄河移故道梁山泺水退地甚广遣使安置屯田民时帝意不欲明安穆昆人戸与民戸杂居凡山东两路屯田与民田互相犬牙者皆以官田对易御史中丞张九思言屯田明安人戸为盗徴偿家贫輙卖屯地凡家贫不能徴偿者止令事主以其地招佃收其租入估价与徴偿相当即以其地还之临洮尹完顔让亦论屯田贫人徴偿卖田乞用九思议诏可二十二年以山东屯田戸邻于边鄙命聚之一处俾恊力耕种章宗明昌元年勅当军人所授田止令自种力不足者方许承佃亦止随所产纳租其有自愿折钱输纳者从民所愿不愿承佃者毋强又随处系官闲地百姓已请佃者仍旧未佃者付明安穆昆屯田承安二年差戸部郎中李敬义往临潢等路规画农事旧令军人所授之地不得租赁于人违者苗付地主五年中都山东河北屯驻军人地土不赡官田多为民所冐占主兵者言比岁征伐军多败衂尽由屯田地寡不免饥寒故无鬬志愿括民田之冐税者分给之则士气自倍朝议已定平章政事张万公独上书言其不可者五大略以为军旅之后疮痍未复百姓拊摩之不暇何可重扰一也通检未久田有定籍括之必不能尽适足増猾吏之弊长告讦之风二也浮费侈用不可胜计推之以养军可敛不及民而无待于夺民之田三也兵士失于选择强弱不别而使同田共食振励者无以尽其力疲劣者得以容其奸四也夺民而与军得军心而失天下心其祸有不可胜言者五也必不得已乞以冐地之已括者召民莳之以所入赡军则军有坐获之利而民无被夺之患矣书奏不报命枢宻使宗浩礼部尚书贾佩金符行省山东等路括地给军凡得地三十余万给军顺天军节度使张行简上言比者括官田给军既一定矣有告欲别给者輙从其告至今未已名曰官田实取之民以与之臣所管已拨深泽县地三百余顷复告水占沙鹻者三之一若悉从之何地可定臣谓当限以月日不许再告为便下尚书省议奏请如实有水占河塌不可耕种按视覆同然后改拨若沙鹻瘠薄当凖已拨为定制曰可泰和四年定制所拨地止十里内者自种之每丁四十亩续进丁同此余者许令便宜租赁及两和分种违者钱业还主五年二月帝又闻六路括地时其间屯田军戸多冐民増口以请官地及包取民田而民有空输税赋虚抱物力者应诏陈言人多论之遣官分清追照案凭尚书省奏遣官徒滋讼言乃令虚抱税石已输送入官者于税内续扣之宣宗贞祐三年以时方南迁徙河北军戸于河南议所以处之者宰臣言当指官田及牧地分畀之已为民田者则俟秋获后仍日给米一升折以分钞大常丞舒穆噜世勣曰荒田牧地耕辟费力夺民素垦则民失所帝欲从宰臣议侍御史刘元规复上言帝乃罢之后因北方侵及河南尽起诸路军戸南来共图保守复议得军粮之术或益赋或与军田二者孰便防政髙汝砺言河南官民地相半又多全佃官地之家一旦夺之何以自活小民易动难安一时避赋遂有舍田之言及与人又复悔悔则忿心生矣如山东拨地时腴地尽入富家瘠者乃付贫户无益于军而民有损惟当倍益官租以给军食复以系官荒田牧地量数与之令其自耕则民不失业官不厉民矣从之又言河北军戸徙居河南者几万口【疑当作百万口或系史之误】人日给粟一升歳费三百六十万石半以给直犹支三百万【疑当作二百万】河南租地计二十四万顷嵗租计一百五十六万乞于经费之外倍徴以给之帝命右司谏冯开等五人分行诸郡就授以荒官田及牧地可耕者人三十亩至十一月又以括荒田及牧马地给军事命汝砺总之汝砺还奏今顷亩之数较之旧籍甚少复多瘠恶不可耕又僻逺之处必徙居以就之彼皆不能自耕必以与人又当取租于数百里之外况今农田且不能尽辟岂有余力以耕丛薄交固草根紏结之荒地哉询诸军戸皆欲得半粮犹足自养得田不能耕复罢其廪将何所頼臣知初籍地之时未尝按阅其实所以不如其数不得其处也若复考计州县必各妄承风防追呼防讦以应命不足其数则妄指民田以充之所在又骚然矣今民之赋役三倍平时飞挽转输日不暇给而复为此举将何堪之且军户蹔迁行有还期何为以此病民病民而军获利犹不可为况无所利乎遂诏罢给田但半给粮半给实直焉四年复遣官括河南牧马地既籍其数帝命省院议所以给军者宰臣言今军户当给粮者四十四万八千余口计当口占六亩有竒继来者不与焉相去数百里者岂能以六亩之故逺来兼月支口粮不可遽罢臣等窃谓军戸愿佃者即当计口给之其余僻逺不愿者宜凖近制系官荒地许军民耕辟例令军民得占莳之院官言牧马地少且久荒难耕军戸复乏农器不给之则彼自支粮外更无从得食非蓄锐待敌之计给之则未能遽减其粮若得迟以歳月俟颇成伦次亦渐可以省官廪今夺于有力者即以授之其无力者恐无以耕乞令司县官劝率民者借牛破荒至来春然后给之司县官能率民户以助耕而无骚动者量加官赏庶几有所激劝宰臣又言若如所言则司县官贪慕官赏必将抑配以扰民况民家之牛量地而畜之比年以来农功甫毕并力转输犹恐不及岂有暇耕他人之田唯如前奏为便诏再议之乃议民有能开牧马地及官荒地作熟田者以半给之为永业半给军戸奏可省臣又奏自古用兵且耕且战是以兵食交足今诸帅分兵不啻百万一充军伍咸仰于官至于妇子居家安坐待哺盖不能屯田为经久之计也愿下明诏令诸帅府各以其军耕耨亦以逸待劳之策诏从之兴定二年帝谕枢宻院曰中京商虢诸州军人愿耕屯田比已括地授之闻徐宿军独不愿受意谓予田必絶其廪给也朕肯尔耶其以朕意晓之因命诸军徧授屯田邳州行省侯挚言东平以东屡经残燬邳海之间贫民失业者甚众日食野菜无所依倚恐因而啸聚以益敌乞募边为兵自十月给粮使充戍役至二月罢之人授地三十亩贷之种粒而騐其收获量数取之逮秋复兵伍且战且耕公私交利亦望被俘之民易于招集也至三年籍邳海等州义军及胁从归国而充军者人给地三十亩有力五十亩仍蠲差税日支粮二升四年移刺不言军戸自徙河南数歳尚未给用兼以移徙不常莫得安居故贫者甚众请括诸屯处官田人给三十亩仍不移屯他所如此则军戸可以得所官粮可以渐省宰臣奏前此亦有言授地者枢宻院谓俟事缓而行之今河南罹水灾流亡者众所种麦不及五万顷殆减往年大半歳入不能足若拨授之为永业俟有获即罢其家粮亦省费之一端也从之五年京南行三司舒穆噜斡鲁言京南东西三路屯军老幼四十万口岁费粮百四十余万石皆坐食民租甚非善计宜括逋户旧耕田南京一路旧垦田三十九万八千五百余顷内官田民耕者九万九千顷有竒今饥民流离者大半东西南路计亦如之朝廷虽招使复业民恐既复之后生计未定而赋敛随之往往匿而不出若分给军户人三十亩使之自耕或召人佃种可数岁之后蓄积渐饶官粮可罢令省臣议之仍不果行






　　钦定续通典卷五
　　钦定四库全书
　　钦定续通典卷六
  </div>
  <div class="pagination">
   <a href="钦定续通典.html">
    上一页
   </a>
   <a href="钦定续通典.html">
    1
   </a>
   <span class="current-page">
    2
   </span>
   <a href="钦定续通典_page3.html">
    3
   </a>
   <a href="钦定续通典_page4.html">
    4
   </a>
   <a href="钦定续通典_page5.html">
    5
   </a>
   <a href="钦定续通典_page6.html">
    6
   </a>
   <a href="钦定续通典_page7.html">
    7
   </a>
   <span>
    ...
   </span>
   <a href="钦定续通典_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
