<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 410 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 410 页/共 1125 页</h1>
    <div class="content">蜀者，以给攻讨之费。 
二十五日，诏：韩存宝所领四将皆精锐，亦足办事，其彭孙所将兵可勿发。 
七月二十七日，诏入内东头供奉官韩永成都大经制泸州夷贼司，韩永成：《长编》三○六作「韩永式」。本书兵一○之七也作「韩永式」照管军马。 
十二月二十二日，韩存宝言：「乞弟遣人以状来，似有降意，又恐奸谋相 」。上批：「乞弟昨(据)既伤官兵，又以害王宣等。朝廷遣兵，必诛首恶。存宝自进以来，未尝大有斩获，今收乞弟乞降文字，未知存宝且欲以计 贼，乘便进讨，或果欲受降 如以计 贼，乃用兵所宜；若果欲受降，深非朝廷出师之意。如乞弟尚能蚁聚，委存宝多方择利掩杀；如贼党逃溃，亦选兵将搜捕，购募杀获。若逗留不能成事，必正军法。」 
四年正月十六日，诏成都府路提举司支钱二十万缗、米十万石，梓州路支钱十万缗，供泸州军须。 
七日，以步军都虞候、英州刺史、环庆路副都总管林广为都大经制泸州夷贼公事。 
二十五日，发府界第四将军马往资州，以备林广济师。又诏彭孙取间路进讨，旁助林广。又命入内供奉官麦文炳为都大经制泸州夷贼公事司走马承受，兼照管军马，贼界遇军马会合，听广节制。 
三月二十七日，夔州路转运司言：「乞弟酋首宋阿讹最为乞弟心腹之人，若果为南平军管下播州夹界巡检杨光震所杀，深虑乞弟必雠报。乞令林广、彭孙赴南平军，同光震协力讨捕。上批，令林广、彭孙悉师以往，仍谕光震并力翦除。 
七月十九 
     
日，取四方馆使、忠州团练使韩存宝于泸州。入内供奉(言)[官]韩永式除名，配沙门岛；管干机宜文字魏璋除名，编管贺州；梓州路运副董钺除名。存宝自至泸州两月余，进兵不过二百里，但常令偏 与夷贼接战，又擅遣谕乞弟投降，不候朝旨退军，逗挠怯避。(求)[永]式与存宝符同。诏遣侍御史知杂事何正臣鞠存宝等，至是并以战屡败罪之，故有是命。 
二十八日，林广言阿生等送乞弟降状，未肯身至泸州。诏中书降 榜，许令投降贷死，仍密指挥林广候乞弟降日，押赴阙。 
八月一日，诏付林广 榜，晓谕乞弟，令朝廷再命将帅总领大兵至夷界进讨，虑旁近生夷部族元非入寇之人，横遭诛戮，许乞弟出降，当免罪。如乞弟执迷如故，即行诛戮。 
三日，诏差梓夔路钤辖高遵治、副贰彭孙，同提举捉杀泸州夷贼。 
九月二十六日，诏：「乞弟送降状，前后反复，必无降意，但愿迁延月日，以 师期。令林广相度降去 榜，如未可分付，更不须赍送，速进兵平荡。」 
十一月十九日，诏林广：「今已深冬，若更涉春，天气渐暖，烟瘴霖雨，转难穷讨巢穴，或迁延未了，即两川不免骚扰。令林广宜速进兵。」 
五年二月四日，诏：「昨兴师诛乞弟，今既荡平巢穴，即与擒捕乞弟同功。其使臣军兵等，除留(伐)[戍]外，余各遣归。林广候措置新立堡寨毕，还本任。」初，广失乞弟于纳江，去年十二月十九日也。军十万，皆无人色，官吏噎嘿不食， 
     
乃令进寨追贼。军行无日不雨雪，刁斗无声。庚辰庚辰：《长编》卷三二三作「又五日壬午晦」。，次老大人山，山形皆剑立；正月癸未朔上老大人山，乙酉「正月」至「乙酉」：原缺，据《长编》卷三二三补。，次黑(涯)[崖]，然桂为薪，上鸦飞不到山。正月己丑，乃次归徕州，军皆冻堕指。留四日，求乞弟不得，麦文 问广，军事当如何 广曰：「已如朝旨，荡贼巢穴，虽不获元恶，亦当班师待罪」。当原缺，据《长编》卷三二三补。文 乃云：「去年六月所受密诏云，将来大兵深入讨贼，期在枭获元恶，如已能破其巢穴，及城守要害，虽未得乞弟，万一粮道不继，亦听班师。军中皆呼万岁，曰天子居九重，明见万里外。乃定计班师。是日癸丑，次江门。自纳江之役，暴师凡四十日，乃筑乐共城，江门寨、梅令山、席帽溪皆为堡，皆为：原缺，据《长编》卷三二三补。西达淯井，东通纳溪，上下底逢堡已在腹中矣。皆苗时中、程之才为韩存宝先(是)[事]画策也。」
 兵 宋会要辑稿 兵一○ 讨叛四 桂\阳\\阳\蛮徭 
     
桂(阳)[阳]蛮徭
仁宗庆历三年九月，湖南转运司言桂(杨)[阳]阳监蛮徭内寇，诏发兵捕击之。至十二月，几千人寇边。诏转运使郭辅之等，徭贼如未能讨除，即就便招抚之。 
明年六月，诏潭州刘沆招谕桂(杨)[阳]监蛮贼，有首陈者，并与等第推恩。沆奉诏，招二千余人，使散居所部。 
五年二月，复内寇，击败之。是冬，潭州刘夔言：「桂(杨)[阳]监蛮人唐和等，比经礼宾副使胡元败后，益聚众生疑，恐转为边患。乞降空头宣命十道，欲行招安，与补逐处溪洞首领。」从之。 
六年四月，刘夔言捕击徭贼唐和于银江原，败之。 
十月，知桂(杨)[阳]监宋守信言：「徭贼唐和啸聚千余众，为盗五六年，朝廷不许穷讨，以致未能平殄。今 
     
衡州监酒黄士元颇知溪洞事，欲选取战士二千、引路土丁二百，优给钱帛，不以远近，使逐捕之，仍令本路钤辖开赟等合力以前。其贼势既穷，必有投降之心。」从之。又遣三司户部判官崔峄往询将吏讨除招安之策。至七年五月，广南东西两路转运司言：「唐和令其子执要领，诣官自言，诣官自言：四字原缺，据《长编》卷一六○补。愿贷粮米，居所保洞中。请令荆湖南路钤辖杨畋趣赴连(诏)[韶]州山下，共告谕，将器杖送官，及以亲属为质，即与补为洞主，仍请元给诰下本司。」朝廷许之，乃补唐和、盘知谅、房承映、承泰及文运等五人房承映：原作「戾承映」，据《长编》卷一六○改。，并为银青光禄大夫、检校国子祭酒、兼监察御史、武骑尉，充洞主。徭贼遂平。
 兵 宋会要辑稿 兵一○ 讨叛四 侬智高 
     
侬智高
仁宗皇佑三年春，广源州蛮侬(知)[智]高入寇，诏同提点广南东路刑狱公事李枢、知桂州陈晓同捕之，仍令转运钤辖司发兵应援，命知潭州余靖为广南西路安抚使、知桂州，起居舍人直史馆杨畋、合门通事舍人曹修并同广南东西路体量安抚经制盗贼；又命余靖经制。又以新知泰州孙沔为荆湖南路江南西路安抚使，入内内侍省押班石全彬副之。诏沔等，若军中须人，任使听于江南东路抽差。踰年，贼未就诛。 
四年九月，乃命宣徽南院使、彰化军节度使狄青为荆湖南路宣抚使，都大提举广南经制贼盗事，以延州东路都巡检使孙节、泾原路都监竹昺为荆湖南北路驻泊都监，安肃军驻泊都监时明移邵州，权霸州驻泊都监王 
      
用、定州军城寨监押何贵、定州都总司指使李守恩并为押队指使，皆青所请也。诏两路将佐并从青节制。 
五年二月，青领兵至邕州，阵于归仁铺，贼皆执大盾摽枪，骑将孙节为前锋，死之。青起麾所带藩落兵，张左右翼，出其后急击，大破之。智高遁去。诏狄青枭黄师宓等首于邕州城下，以其余筑京观于归仁铺。
 兵 宋会要辑稿 兵一○ 讨叛四 王均 
      
王均
真宗咸平三年正月一日，益州驻泊军士害兵马钤辖凤州团练使符昭寿，(椎)[推]所部神卫都虞候王均为主，逐知州牛冕等，奔汉州；都巡检使、西京左藏库使刘绍荣没于贼。诏以户部使、工部侍郎雷有终为泸州观察使、知益州、兼川峡(西)[两]路招安捉贼事；御厨使李惠，洛苑使、入内(内)副都知秦翰，洛苑使、富州团练使带御器械石普，供备库副使李守伦，并为川峡路招安巡检使，给步骑八千，命往招讨；又以洺州团练使新知青州上官正为峡路都钤辖，内殿崇班王阮、高继勋并为崇仪副使，益州驻泊都监，供奉官、合门祗候孙正辞为诸州都巡检使。 
初，昭寿鞭扑军士过当，由是神卫军卒赵延顺等八人谋害之而未发，会有中使自峨眉山还京，昭寿戒驭吏具鞍马，将出送之。无何，马逸庭中，延顺等乘諠噪之际，率其徒登厅，害昭寿，出据甲仗库。都监王泽闻变，召本军都虞候王均率兵擒之，延顺见均至，率众迎奉，推而为(师)[帅]，本军指挥使孙进不从，亟杀之。余兵及骁猛、威 
      
武兵悉合而为乱。 
三日，陷汉州，遂趣绵州，攻之不下，直抵剑门。先是，知剑州李士衡以州城难守，即运赀帛保剑门，焚其仓库。十三日，均至剑门，士冲与钤辖裴臻击败之。知蜀州杨怀忠会邻州及巡检兵，又调乡丁，以十八日入益州，烧子城北门，至三井桥。均犹未至，为逆党威棹小校崔煦等所拒，怀忠还本部。 
二十七日，均至益州。二月三日，二月：原缺，据《长编》卷四六补。贼将赵延顺攻邛、蜀，为怀忠所败。是月，雷有终至。石普先与绵汉巡检张(恩钧)[思钧]复汉州，进壁升僊桥。十四日，贼来攻，王师与战，败去。 
十七日，贼开门伪遁，有终等率兵径入，贼伏发，官军颇遭杀伤。有终等缘堞而坠，李惠没焉。遂退保汉州。均尽胁蜀中士民、僧道以为兵。 
三月，官军进收弥牟寨，斩首千余级，复抵升僊桥。 
四月，大败贼众。贼遂撤桥塞门，官军进至清远江，为浮梁而渡，筑垒于城北门，造梯冲攻其右，普专主之。益州都监高继勋、巡检张煦张煦：原作「张照」，据《长编》卷四七、《宋史》卷二五五《王全斌传》改。、孙正辞攻城东，峡洛钤辖李继昌、益州都监王阮攻城西，杨怀忠与巡检马贵攻城南。贼将赵延顺中流矢死，贼又遣其党丁重万来拒，亦射杀之。官军每攻城，多阻霖雨，城滑难上，未几，秦翰至，与有终等协谋于城北鱼桥上筑土山。 
八月，克羊马城，克：原作「牧」，据《长编》卷四七改。遂设敌棚，覆洞车进逼罗城。 
九月二日，焚其敌楼，穴城为道，贼亦筑月城自固。 
三十日，官军由地道入，焚贼望橹碍架。至夕，贼众由南门而遁，王均奔富顺监。即遣杨怀忠追贼。后二日，石普继往，秦翰亦至陵州。是月一日， 
      
斩均于富顺监，传首至益州，枭于市。
 兵 宋会要辑稿 兵一○ 讨叛四 陈进 
      
陈进
真宗景德四年七月，宜州澄海军校陈进率本部卒害知州刘永规洎监押国钧，拥判官卢成均为帅，婴城拒命。诏以东上合门使忠州刺史曹利用、供备库使贺州刺史张煦为广南东、西路安抚使，如京副使张从古、内殿崇班张继能副之，虞部员外郎薛颜同勾当广南东、西两路转运使。先是，永规在郡严酷，课澄海卒伐木葺州廨，数不中程即仗之，虽甚风雨，不停其役。进等因众怨谋乱。初奏至，帝谓宰臣王旦等曰：「司天监屡上占候言当有兵。方忧远地牧守不得其人，令果有是，当遣使翦除。」廷议择官，且言：「利用精于方略，悉心王事；煦多边任，尤熟用兵；从古谙知岭外山川险阨，继能勇敢可任。然朕料此寇不出三策：若保其家属，据城拒守，一也；掠城中赀货，以趣山林，二也。用此二策，不足为虑，若选募骁勇，果立谋主，直趣广州，此贼上策也。然其智识必不及此，但虑为人诱教尔。」又遣入内高班内品于德润驰驿将诏，谕贼中能束身自归者，并释罪，所至倍加安抚，将士务令整肃，无得妄伤平民，焚荡阁舍，蹂践田亩。立功者所在以官物给赐，实时迁擢，便宜从事。诸州官属，如贼至所部，能规画擒戮者，厚加酬赏。随军将校，日给肴酒，务于丰饫。命内侍高品周文质为广州驻泊都监。诏文质俟寇至，即使近州兵与巡检使臣控要路以扞之。发荆湖南北路先屯禁兵，蕲、黄州虎翼、荆南雄略等军赴桂州阅习行阵，俟利用等合势攻讨，无得先进。时广南西路转运使舒贲言：「得陈进洎卢成均状，具言兴叛之由，愿天恩赦罪，又上宜州牌印。臣僚知其伪。是夕，贼众围(抑)[柳]城县，官军众寡不敌，弃县 
      
保象州，望发兵进讨。」帝曰：「此诚诈也，然进等既以此请，宜传诏谕之，如解甲归降，尽赦其罪，仍加转补。」 
八月，诏宜、融州，谕溪洞诸蛮首领，部分族人，无得辄出疆境，搔扰边民，俟贼平日第加优赏。时贼攻怀远军，城中固守，贼退而复集者累日，桂、昭等州巡检使张守荣等击败之，获其器甲；又攻天河寨，天：原缺，据《长编》卷六六补。寨兵甚少，监押钱吉部分严整，出击走之。贼再经败衄，颇多溃散，众心离矣。民有自贼中逃归者，言贼将弃城，以家属之悼耄者五百人弃江中，其众约三千，度柳、象，至容州固守，分兵以劫广州。其初至柳州，隔江不能渡，丁壮望贼溃散，知州王昱即遁去。又卢成均谋挈属归降，夜潜遁去，(正)[至]江见舟小，复还城中。帝虑曹利用等以官军勇锐，轻视其众，即遣使以手诏谕利用等，以师行远地，宜守万全之计。既而贼众挈族处思、顺州，分兵象州，知州大理寺丞何邴率众城守四十日，贼不能下。贼众分据柳州，闻官军至桂州势颇穷蹙，乃降敕榜四十，付利用等，遣赍示贼众，及揭于要路，翼其归顺，免于屠戮。 
九月，官军进趣象州，贼自宜州率众至武仙县，直抵前军。以骑士出贼左右，内侍史崇贵登山大呼曰：「贼已走，宜急杀之!」贼由是心动，遂败。追袭至象州城下，擒贼首卢成均，斩伪将陈进并其党，遂平象州。王师初至，贼不之知，惟陈进率众来拒，象州攻城者亦不之觉。贼遇前军，竞执摽牌以进，飞矢 
      
攒锋，所不能劫。前军即持棹刀巨斧破其牌，贼皆衣顺水甲，顺水：原作「预水」，据《长编》卷六六改。，摽牌既破，力不能支，寻自奔溃。军士逐之至象州城下，贼寨依然，犹有据长竿以瞰城中者，卢成均遂自贼寨挈其族执招安 书来降，余党黎育等与其族属老幼仅千人逃奔桂州，知州宋希闵率僚属出城窜避，贼遂入城，焚居人庐舍，经宿而去，希闵乃还。曹利用等寻即招收平定焉。初，陈进之乱，宜州指挥使陈定、都头黄晚不从，驱率先投象州，(欲进)[进欲]取此二人甘心，遂引众攻围，誓得之乃去。定等亦誓不从贼，与官吏纠率城中，谕以祸福，皆得其死力。及事平，皆优加赏擢。又象州城在高邱上，素无井，闭垒之日，皆以乏水为虑。时颇得雨，停水将竭而复下，如是者两月，所停水久而澄澈，汲之以济。贼破围解，水顿臭浊。贼既平，诏曹利用等 巡象、柳、宜、融州，怀远军、天河寨讫赴阙。
 兵 宋会要辑稿 兵一○ 讨叛四 王伦 
      
王伦
山光寺南，永吉等踵至和州，合击败其众。历阳县民张矩等得伦首级。 仁宗庆历三年五月，京东安抚司言：「本路捉贼虎翼卒王伦等杀巡检使朱进叛。遣东头供奉官李沔，左班殿直曹元 、韩周往彼击之。伦初起沂州，安抚使陈执中遣京东都提举巡检、左班殿直、合门祗候傅永吉追讨之。伦率其党弃淮南，所过巡检县尉皆畏避不敢出。至扬州，出兵与 
七月，江淮制置发运司第其功以闻，诏傅永吉为礼宾副使兼合门通事舍人，沂州巡检、 
      
三班借职宋璘为右侍禁、合门祗候指使，散直长行郑安为三班奉职差使，殿侍李九 为三班借职，前西头供奉官合门祗候赵鼎为供奉官，和州张矩为三班奉职，陈明、禹亨并为三班借职，军校许干等迁擢者凡七人。
 兵 宋会要辑稿 兵一○ 讨叛四 云翼军 
      
云翼军
仁宗庆历四年八月，枢密院言保州云翼军今月五日闭城作乱。先遣内侍刘保信驰往视之，即命知制诰田况往州城下处置叛军，得以便宜从事，以步军副都指挥使李昭亮将其兵。时方遣枢密使富弼为河北路宣抚使，二府以兵官未有统领，即令弼兼程至城下，统其节制，而再降敕榜招安，仍令况等且引兵退，选人入谕城中以祸福。 
二十五日，况与昭遣右侍禁郭逵入城晓谕，叛军缒城下者约二千余人。相次遂开城门，令杨怀敏部领军马入城。其元造逆兵士四百二十九人声言令归本营，比点名入营，用(力)[刀]抢拥大井中，并尽杀戮；其伤残军民，即抚存之。于是况等上其功五等，诏并赏之。
 兵 宋会要辑稿 兵一○ 讨叛四 王则 
      
王则
庆历七年十一月，河北安抚司言贝州宣毅卒王则久以奸教诱结郡胥牙校张蛮、卜吉辈谋叛，以冬至日开城窃发，囚知州张得一已下，因僣伪号，立年号，命官属，尽黥州民面，授以军兵守城。高阳关路总管王信寻统本路兵傅城下，乃命信为贝州城下招捉都总管，进趣攻其城，降者甚众。令信等谕军营在城内而与为乱者，并囚其家属，非为乱者，常 
      
加晓谕，勿使忧疑。即诏诸兵马会其下，令分部诸将攻讨之。又遣枢密直学士知开封府明(锅)[镐]为体量安抚使以节制之。屡攻未克，暴师潜久，久：原作「父」，据《宋史》卷三一三《文彦博传》改。参知政事文彦博请行。 
八年正月八日，乃以彦博为河北宣抚使，以经制其事，仍加镐为端明殿学士副之。彦博等亲至城下，日夜督将士攻城，城遂陷。擒其逆党王则、张蛮、卜吉及其家属等，斩于都市。
 兵 宋会要辑稿 兵一○ 讨叛四 方腊 
      
方腊
徽宗宣和二年十一月，睦州青溪县妖贼方腊据帮源洞，僣号改元，妄称妖幻，招聚凶党，分道剽劫。本路将蔡遵、颜坦以兵五千死之，势愈猖獗。二十一日，陷青溪县。 
十二月一日，陷睦州，杀官兵几千人。又陷歙州，州东南将郭师中战死。又陷杭州，帅臣赵霆弃城遁。 
二十一日，诏童贯为江淮荆浙等路宣抚使，谭稹为制置使，王禀为统制，将兵讨之。同日，令枢密院起东南两将、第一将、第七将。京畿一将第四将前去捉杀。内将副如不系曾经战阵人，日下差人抵替，其军兵仍差曾经陕西出戍人，于是陕西六诏汉蕃精兵同时俱南下。辛兴宗、杨惟忠统熙河兵，刘镇统泾愿兵，杨可世、赵明统环庆兵，黄迪统鄜延兵，马公直统秦凤兵，翼景统河东兵，刘廷庆都统制诸路军马。 
二十四日，诏：「二浙安于承平，不见兵革垂二百年，属者狂寇窃发，凭恃山险，然念无知之人，或被胁从；两州吏民，或为诖误，或因逃亡；败衄军卒，情有可矜，困于无告。仰谭稹量度事机，晓谕 
      
德意。应干前项人及凶贼眷属，并见在贼中徒伴，如能束身自归，或告言动息，捕致贼党，并特与免罪，一切不问，内稍有功绩，即优与推赏。招携止杀，以靖南土。」 
三年正月十一日，诏贯、禀先据润州。 
十九日，又诏：「金陵乃喉襟之要害，占据江宁府，守把镇江，次议讨贼。此其上策。时王禀已守扬子江口，刘镇守金陵，童贯次镇江，贼已陷崇德县，方围秀州。 
二十八日，王禀、辛兴宗、杨惟忠夹击之，秀州平。禀乘胜至钱塘。 
二月，贼陷宁国旌德县，刘延庆却守金陵，刘镇移广德军，杨可世赴宣州，合兵讨击。 
十八日，王禀统中军，辛兴宗统前军，杨惟忠、何灌统后军，自江涨桥与贼接战，屡捷，克复杭州。 
二十七日，杨可世由泾县过石壁隘，斩首几三千级，复旌德县。 
二十九日，刘镇败贼于乌村湾，复宁国县。 
是月，福建将韩起弃衢州，贼纵火屠其城，余党逼信州，又陷处州，而霍成富、求道人等，用贼年号，肆行剽劫，东阳、义鸟、武义、浦江、金华、新昌、仙居、剡诸县，悉为贼占。
</div>
    <div class="pagination">
<a href="宋会要辑稿_page409.html">上一页</a><span>...</span><a href="宋会要辑稿_page405.html">405</a><a href="宋会要辑稿_page406.html">406</a><a href="宋会要辑稿_page407.html">407</a><a href="宋会要辑稿_page408.html">408</a><a href="宋会要辑稿_page409.html">409</a><span class="current-page">410</span><a href="宋会要辑稿_page411.html">411</a><a href="宋会要辑稿_page412.html">412</a><a href="宋会要辑稿_page413.html">413</a><a href="宋会要辑稿_page414.html">414</a><a href="宋会要辑稿_page415.html">415</a><span>...</span><a href="宋会要辑稿_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
