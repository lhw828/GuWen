<!DOCTYPE html>
<html>
<head>
    <meta charset="UTF-8">
    <title>续通志 - 第 59 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 59 页/共 1359 页</h1>
    <div class="content">　　绍兴八年春正月戊子朔帝在建康丙申减临安府夏税折输钱戊戌张守罢辛丑伪齐知寿州宋超率兵民来归蔡州提辖白安时执其 
守刘永寿来降诏以方议和好禁沿海州郡过淮招纳戊申以兵部侍郎胡世将为四川宣抚制置使二月戊午减建康府夏税折输钱蠲逋租 
和市科调庚申以吕颐浩为江东安抚制置大使兼行宫留守癸亥帝发建康戊寅帝至临安己卯以户部尚书章谊为江东安抚制置大使兼 
行宫留守吕颐浩为醴泉观使甲申减绍兴府和市绢三月己丑以知南外宗正事仲儡嗣濮王庚寅以礼部尚书刘大中参知政事兵部尚书 
王庶为枢密副使壬辰复以秦桧为尚书右仆射同中书门下平章事兼枢密使甲午陈与义罢己亥蠲农器及牛税以李天祚为静海军节度 
使交址郡王丁未蠲所过州县民积欠戊申蠲江西湖南诸州月桩钱夏四月庚申初置户部和籴场于临安壬戌遣王庶巡视江淮边防五月 
丁未金使乌陵思谋石庆充与王伦等偕来戊申以资政殿学士叶梦得为江东宣抚制置大使六月壬戌赐衍圣公孔玠衢州田五顷奉先圣 
祠事秋七月乙酉复命王伦及蓝公佐奉迎梓宫八月甲子蠲江东路月椿钱冬十月丁巳刘大中罢甲戌赵鼎罢丁丑金使张通古萧哲与王 
伦偕来十一月甲申以翰林学士承旨孙近参知政事丙戌遣大理寺丞薛倞朱斐诣广南路决滞狱戊戌王伦入见己亥复以伦为国信计议 
使庚子以孙近兼权同知枢密院事辛丑诏金国遣使入境欲朕屈己就和命侍从台谏详思条奏甲辰王庶罢辛亥除枢密院编修官胡铨名 
昭州编管壬子改差监广州都盐仓十二月甲寅以赵鼎为醴泉观使乙卯以宗正少卿冯檝为国信计议副使己未以吏部尚书李光参知政 
事甲戌以端明殿学士韩肖冑签书枢密院事乙亥命肖冑等为金国奉表报谢使丁丑诏金国使来尽割河南陕西故地通好于我许还梓宫 
及母兄亲族余无需索令尚书省榜谕庚辰帝不御殿命秦桧摄冢宰受书以进是月虚恨蛮犯嘉州忠镇砦是岁始定都于杭州
　　九年春正月壬午朔帝在临安 【按前每年正月书帝在某府某州葢以时方播迁藉此以标进止而非如唐纪帝在房州之例谓仿春 
秋书法也自此定都于杭故于九年之春一书帝在临安后遂不复书矣】 丙戌以金人通和大赦河南新复州军蠲其租三年役五年以王伦 
同签书枢密院事充奉护梓宫迎请皇太后交割地界使戊子遣判大宗正事士■〈亻褭〉兵部侍郎张焘诣河南修奉陵寝庚寅赐刘光世 
号和众辅国功臣张俊加少傅安民靖难功臣韩世忠为少师张浚复左宣奉大王壬辰加岳飞吴玠并开府仪同三司杨沂中太尉癸巳建皇 
太后宫甲午金宿州守臣赵荣来归丙申金主诏谕河南诸州以割地归我之意戊戌以王伦为东京留守郭仲荀为副户部侍郎梁汝嘉兼江 
淮荆浙闽广路经制使己亥以吴玠为四川宣抚使二月丁巳以郭仲荀为太尉东京同留守慕洧寇环州壬戌以李刚为湖南路安抚大使张 
浚知福州寻复资政殿大学士为福建路安抚大使三月丁亥以和州防御使璩为保大军节度使封崇国公丙申王伦受地于金得东西南三 
京寿春宿亳曹单州及陕西京西之地金乌珠还祁州辛丑以翰林学士楼照签书枢密院事丁未正伪齐所改州县名是春夏人陷府州夏四 
月庚戌吕颐浩薨辛亥命楼照宣谕陕西诸路癸丑落赵鼎奉国军节度使为特进仍知泉州以金陕西诸路节制使张中孚为检校少保寍国 
军节度使知永兴军节制陕西诸路军马甲子以观文殿学士孟庾为西京留守资政殿学士路允迪南京留守丙寅以孙近兼权同知枢密院 
事五月庚寅奉迎东京钦先孝思殿累朝御容赴临安六月庚戌皇后邢氏崩于五国城辛亥夏国主干顺卒己巳吴玠薨癸酉沣州军事推官 
韩紃坐上书论和议之失送循州编管乙亥以孟庾兼东京留守王伦自东京赴金国议事楼照承制以杨政为熙河经略使吴璘为秦凤经略 
使仍并听四川宣抚司节制郭浩为鄜延经略使同节制陕西军马秋七月甲申以文臣为新复诸县令丙戌东京耆老李茂松寇璋等二百人 
奉表称贺丁亥金人拘王伦于中山八月丙辰金国以达兰主和割地杀之壬戌蠲成都潼川路岁输对籴等米及水运钱乙丑给新法度牒紫 
衣师号钱付陕西市军储庚午遣苏符等使金贺正旦九月己卯命鄜延秦凤熙河路招纳蕃部熟户及陷没夏国军民丙戌封叔士■〈亻褭 
〉为齐安郡王冬十月王伦遣其副蓝公佐先归己未蠲阶成岷凤四州民税之半十一月癸未嗣濮王仲儡薨十二月甲子李光罢
　　十年春正月丙戌遣莫将等充迎护梓宫奉迎两宫使辛卯李纲薨二月辛亥以刘锜为东京副留守李显忠为南京副留守丁卯以孟庾 
知开封府为东京留守仇悆知河南府西京留守三月丙申苏符自东京还丁酉命川陕宣抚司军事不及待报者听随宜措置己亥以郭浩知 
永兴军兼节制陕西诸路军马杨政徙知兴元府是月命胡世将与夏人议入贡夏人不报夏四月壬申韩肖冑罢五月己卯金乌珠等分四道 
来攻乙酉乌珠入东京留守孟庾以城降知兴仁府李师雄知淮寍府李正民及河南诸州继降丙戌金人破拱州守臣王慥死之萨里罕自河 
中趋永兴军陕西州县皆降丁亥金人破南京留守路允迪降己丑金人破西京留守李利用弃城走癸巳知亳州王彦先叛降于金金人破永 
兴军趋凤翔己亥命刘光世为三京招抚处置使庚子以吴璘同节制陕西诸路军马听胡世将便宜黜陟处置军事辛丑金人攻凤翔府之石 
壁砦吴璘遣统制姚仲等拒却之金人围耀州郭浩救之金兵解去壬寅金人围顺昌府三路都统葛王褎以大军继至刘锜力战却之六月甲 
辰以韩世忠张俊岳飞并兼河南北诸路招讨使乙巳刘锜遣将阎充击金人于顺昌之李村丁未罢建康府行宫营缮戊申以刘锜为沿海制 
置使己酉吴璘克扶风壬子乌珠帅孔彦舟郦琼赵荣等攻顺昌府刘锜率将士力战败之乙卯乌珠还以知平江府梁汝嘉兼浙西沿海制置 
使丙辰岳飞将牛皋击金人于京西己未郭浩复醴州壬戌诏诸司钱物量留经费外悉发以赡军楼照以父丧去位甲子萨里罕攻青溪岭鄜 
延经略使王彦击之萨里罕还屯凤翔命士■〈亻褭〉主奉濮王祠事遣司农少卿李若虚诣岳飞军谕指班师飞不听庚午以刘锜为武泰 
军节度使侍卫马军都虞候是月金人围庆阳府岳飞与金人战于蔡州遂复蔡州闰月癸酉张俊遣统制宋超击金兵于永城县甲戌削孟庾 
路允迪官金人攻泾州守臣曲汲弃城去经略使田晟救泾州甲申晟及金人再战于泾州金人引归凤翔乙酉降陕西杂犯死罪以下丙戌以 
胡世将为端明殿学士吴璘为镇西节度使杨政武当节度使郭浩奉国节度使王德攻金人于宿州降其守马秦丁亥释顺昌府流以下囚再 
复租二年己丑永兴军钤辖傅忠信击金人于华阴壬辰岳飞遣统制张宪击金将韩常于颍昌府遂复颍昌府丙申复淮寍府丁酉赵鼎分司 
兴化军居住岳飞遣统制郝晸等与金人战于郑州北复郑州李兴复汝州进复伊阳等八县李成遁去韩世忠遣统制王胜王权攻海州克之 
戊戌张俊率统制宋绍等及王德兵会于城父县遂复亳州己亥金人救海州王权等逆击之复怀仁县 【宋史怀仁作怀二据九域志改】  
庚子张俊弃亳州还寿春再贬赵鼎漳州居住又贬清远军节度副使潮州安置秋七月癸卯岳飞遣张应韩清入西京会李兴复永安军丙午 
以御史中丞王次翁参知政事己酉岳飞及乌珠战于郾城县庚戌曲赦海州永兴军统领辛镇及金人战于长安城下癸丑以杨沂中为淮北 
宣抚副使刘锜为判官甲寅岳飞遣统制杨再兴王兰等击金人于小商桥死之乙卯金人攻颍昌岳飞遣王贵姚政合兵击败之壬戌飞自郾 
城还军军溃颍昌蔡郑诸州皆复为金有乙丑增收州县头子钱为激赏费金人围淮寍府赵秉渊弃城走辛未金人攻盩厔县王俊逆战于东 
洛谷却之八月壬申黜张九成喻樗陈刚中凌景夏樊光远毛叔度元盥等七人乙亥韩世忠围淮阳军不克庚辰韩世忠袭郦琼等军于千秋 
湖陵破之壬午李成犯西京李兴击却之丁亥杨沂中自宿州夜袭柳子镇军溃金人屠宿州甲午川陕宣抚司统领王喜等击金人于汧阳县 
九月壬寅遣起居舍人李易谕韩世忠罢兵诸大帅皆还镇丁未杨政遣统制杨从仪夜袭金人于凤翔府戊申金人复入西京李兴弃城去庚 
戌合祀天地于明堂大赦戊辰以郭浩知金州节制陕西河东军马兼措置河东忠义军是秋知代州王忠植复石代等十一州冬十月癸酉复 
张浚观文殿大学士甲戌以王忠植为建寍军承宣使河东路经略安抚使庚辰金人攻庆阳府守臣宋万年以城降辛卯金人攻陕州吴琦击 
却之庚子金人袭洮州攻铁城堡统制孔文清惠逢击却之是月胡世将命王忠植救庆阳叛将赵惟清执之降于金忠植死之十一月丁未金 
将喀齐喀复攻陕州吴琦击却之又攻宝鸡县凤翔统制杨从仪却之壬子以令懬为保寍军节度使
　　十一年春正月癸卯杨从仪击金人于渭南丁巳金人破寿春府庚申金人渡淮丙寅金人破庐州戊辰又破商州二月癸酉张俊遣王德 
渡江屯和州金人退屯昭关知商州邵隆复商州乙亥金人复来争和州张俊拒之命韩世忠以兵援淮西丙子趣岳飞会兵蕲黄王德等击金 
人于含山县东己卯统制关师古李横复巢县癸未王德田师中等复含山县夺昭关刘锜自东关击金人于青溪甲申李显忠遣统领崔皋击 
金人于舒城丁亥杨沂中刘锜等败乌珠军于柘皋己丑乌珠亲率兵逆战于店步沂中等又败遂复遂庐州是月虔吉州盗贼悉平三月癸卯 
复张俊特进金人围濠州甲辰张俊杨沂中刘锜议班师丙午释淮西杂犯死罪以下丁未金人破濠州钤辖邵青死之戊申张俊遣杨沂中王 
德入濠州遇金伏兵败还己酉韩世忠至濠州不利而退辛亥岳飞次定远县还屯舒州杨沂中归行在壬子金人渡淮北归癸丑张浚归建康 
府丁巳刘锜归太平州甲子行营统制张彦及金人遇于汧阳之刘坊砦第八将张宏战没夏四月己卯孙近罢辛巳以王次翁兼权同知枢密 
院事韩世忠张俊岳飞相继入觐壬辰以世忠俊并为枢密使飞枢密副使乙未张浚请以所部兵隶御前罢三宣抚司改统制官为御前统制 
官各屯驻旧所丙申以广西经略使胡舜陟节度广东湖南兵趣讨骆科慕洧破新泉砦又攻会州将官朱勇破之五月丁未遣张俊岳飞于楚 
州巡视边防召刘光世赴行在庚申加杨沂中检校少保开府仪同三司六月乙亥加秦桧特进尚书左仆射同中书门下平章事兼枢密使乙 
丑明州僧王法恩等谋反伏诛壬辰刘光世罢为万寿观使秋七月庚子以翰林学士范同参知政事以旱减膳祈祷遣官决滞狱出系囚丁未 
加秦桧少保甲寅罢刘锜兵命知荆南府己未加张俊太傅是月命张俊复如镇江措置军务留岳飞行在八月戊申立祚德庙于临安祀韩厥  
【谨按通鉴辑览　　御批宋之于盾衰亦犹唐之于李耳然李耳犹谬藉其有玄元圣祖之称至于盾衰不过列国一陪臣耳有何华冑之足 
炫且是时两宫未还陵寝未复顾沾沾于祚德庙以为追远报功其所以为荣即所以取辱焉耳】 甲戌罢岳飞癸巳胡世将起复九月鄂州前 
军副统制王俊告副都统制张宪谋叛张俊收宪属吏以闻辛亥吴璘拔秦州壬子璘率姚仲及金人战于丁刘圈杨政克陇州破岐下诸屯郭 
浩复华州入陕州丙申以刘光远等充金国通问使吴璘及金人战于剡家湾大败之遂围腊家城癸亥璘自腊家城受诏班师杨政郭浩皆引 
军还乙丑邵隆复虢州郝晸禽骆科斩之冬十月丙寅金人破泗州遂破楚州戊辰杨政及金人战于宝鸡县败之乙亥金乌珠遣制光远等还 
戊寅下岳飞张宪大理狱壬午遣魏良臣王公亮为金国禀议使乙酉虚恨蛮主厯阶诣嘉州降癸巳韩世忠罢为醴泉观使封福国公是月金 
人破濠州邵隆复陕州十一月己亥范同罢责李光为建寍军节度副使藤州安置辛丑金乌珠遣审议使萧毅邢具瞻与魏良臣等偕来丁末 
范同分司筠州居住壬子萧毅等入见始定议和盟誓乙卯以何铸签书枢密院事充金国报谢进誓表使庚申遣官告祭天地宗庙社稷辛酉 
以张浚为检校少傅崇信军节度使万寿观使是月与金国定和立盟书约以淮水中流为界割唐邓二州界之岁奉银二十五万两绢二十五 
万匹诏川陕宣抚司毋出兵生事招纳叛亡十二月丁卯责降徽猷阁待制刘洪道为濠州团练副使柳州安置乙亥乌珠遣何铸等如会寍见 
金主且趣割陕西余地遂命周聿莫将郑刚中分画京西唐邓陕西地界癸巳赐岳飞死于大理寺斩其子云及张宪于市家属徙广南官属于 
鹏等论罪有差
　　十二年春正月癸卯罢枢密行府庚申责孙近分司漳州居住二月丁丑加建国公瑗检校少保进封普安郡王己卯赐杨沂中名存中辛 
卯蠲广南东西路骆科所扰州县今年租癸巳金主许归梓宫及皇太后遣何铸等还夏四月甲子以孟忠厚为迎护梓宫礼仪使王次翁为奉 
迎两宫礼仪使丁卯皇太后偕梓宫发五国城辛巳皇后邢氏崩讣初至五月甲午以郑刚中为川陕宣抚副使乙未遣审诏远等贺金主生辰 
置淮西京西陕西诸路榷场六月甲子命侍从台谏礼官杂议权奉攒宫戊辰以万俟卨为攒宫按行使辛未责王庶为向德军节度副使道州 
安置壬午金人归孟庾李正民甲申以吴璘为检校少师阶成岷凤四州经略使秋七月壬辰福州签判胡铨除名新州编管己亥以何铸兼权 
参知政事乙卯蠲广南湖北沿边州军免行钱八月辛酉乌珠使来求商州及和尚方山二原丙寅何铸罢甲戌以万俟卨参知政事充金国报 
谢使壬午皇太后至己丑徽宗及显肃懿节二后梓宫至是月郑刚中画陕西地界割商秦之半畀金存上津丰阳天水三县及陇西成纪余地 
弃和尚方山二原以大散关为界九月乙未以孟忠厚为枢密使充攒宫总护使壬寅大赦乙巳加秦桧太师封魏国公丙午金使刘筈完颜宗 
表等九人入见戊申以王次翁等充金国报谢使藏金国誓书于内侍省辛亥加张中孚开府仪同三司中彦靖海军节度使甲寅杖杀伪福国 
长公主李善静以金州郭浩为金房开达四州经略安抚使遣杨愿使于金贺正旦冬十月乙丑始听中外用乐丙寅权攒徽宗皇帝及显肃皇 
后于会稽永固陵懿节皇后祔乙亥以翰林学士陈克俊签书枢密院事权参知政事丁丑以皇太后回銮推恩进封秦桧为秦魏两国公辞不 
拜庚辰责御史中丞何铸为秘书少监徽州居住甲申皇太后生辰上寿于慈寍宫十一月癸巳枢密使张浚罢进封清河郡王乙未加杨存中 
少保辛丑刘光世薨十二月癸酉以李显忠为保信军节度使御前选锋军统制王进为御前诸军都统制
　　十三年春二月乙亥蠲雷化等十州免行钱丙子造金象革木四辂庚辰立太学及科举试法乙酉建景灵宫奉安累朝神御三月巳亥造 
卤簿仪仗乙巳建社稷坛丙午筑圜丘振淮南饥民仍禁遏籴夏四月癸亥颁乡饮酒仪于郡国闰月己丑立贵妃吴氏为皇后庚戌杨政加检 
校少保壬子蠲诸路无名月椿钱乙卯王次翁罢五月甲子责张九成南安军居住六月壬寅程克俊罢以万俟卨兼权签书枢密院事庚戌金 
遣洪浩张邵朱弁来归秋七月甲子诏求遗书丙寅处州卒杨兴等谋乱伏诛壬申蠲浙西贫民逋负丁盐钱八月丙戌遣吏部侍郎江邈奉迎 
累朝神御于温州己亥遣郑朴等使金贺正旦王师心等贺金主生辰九月戊寅蠲淮南逋欠坊场钱及上供帛冬十月庚寅制浑天仪乙未奉 
安累朝帝后神御于景灵宫十一月庚申日南至合祀天地于圜丘太祖太宗并配大赦十二月癸未朔日食不见癸巳建秘书省丁酉增太学 
</div>
    <div class="pagination">
<a href="续通志_page58.html">上一页</a><span>...</span><a href="续通志_page54.html">54</a><a href="续通志_page55.html">55</a><a href="续通志_page56.html">56</a><a href="续通志_page57.html">57</a><a href="续通志_page58.html">58</a><span class="current-page">59</span><a href="续通志_page60.html">60</a><a href="续通志_page61.html">61</a><a href="续通志_page62.html">62</a><a href="续通志_page63.html">63</a><a href="续通志_page64.html">64</a><span>...</span><a href="续通志_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
