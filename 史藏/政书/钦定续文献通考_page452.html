<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 452 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 452 页/共 455 页</h1>
    <div class="content">　　明史罕东传曰治时吐鲁畨日强数侵掠邻境诸部皆不能支正徳中防古大酋入青海罕东亦遭蹂躏其众益衰后吐鲁畨复防哈宻直犯肃州罕东复残破相率求内徙其城遂弃不守嘉靖时总督王琼安辑诸部移罕东都指挥防丹部落于甘州
　　罕东左卫
　　明宣宗宣徳七年命巴特玛斯结为罕东卫指挥使初罕东部人安扎逃居沙州境【见土贡考】部落日蕃不受罕东统属至洪熈时其子巴特玛斯结从讨库春有功赏未之及至是自陈于朝乃有是命然犹居沙州不还本卫正统四年沙州卫都督昆济楞以巴特玛斯结侵居其地乞遣还赐敕宣谕巴特玛斯结不奉命时彻辰卫指挥绥赫者因杀人遁入沙州地巴特玛斯结纳之绥赫者又令其子往乌斯藏取毒药将还攻彻辰彻辰都督防旺沙克嘉以为言亦敕谕之乆之沙州全部悉内徙巴特玛斯结遂尽有其地十四年甘肃镇臣任礼等奏巴特玛斯结潜与威喇特额森通好近又与哈宻搆兵宜令还居本卫再赐勅宣谕亦不奉命成化中卒孙哲格嗣职部众益盛
　　宪宗成化十五年九月始建罕东左卫于沙州故城令哲格以都指挥使统治之
　　时吐鲁畨强侵居哈宻哲格与之接境患其逼已欲自为一卫奏请如罕东彻辰例立卫赐印捍御西陲故有是命二十一年北敌屡犯沙州哲格有斩级功擢都督佥事治十七年威喇特及安定部人大掠沙州人畜哲格不能自存叩嘉峪关求济敕赈给之正徳四年哲格部内畨族有刼掠邻境者敕哲格晓谕诸族悔过息兵哲格卒子竒塔特嗣十一年吐鲁畨复据哈宻以兵胁竒塔特降附遂犯肃州左卫不克自立相率徙肃州塞内竒塔特卒子日髙嗣自竒塔特内徙其部下特黙格图巴二人仍居沙州服属吐鲁畨嵗输妇女牛马防畨酋徴求苛急亦率部族五千四百人来归沙州遂为吐鲁畨所有
　　哈玛尔
　　明太祖洪武十三年都督濮英请开哈玛尔之路以通商旅
　　哈玛尔地近甘肃元诸王乌纳实里居之时英练兵西凉以出师畧地为请遂进兵乌纳实里惧遣使纳欵二十三年帝闻乌纳实里与别部讐杀谕甘肃都督宋晟等严兵备之明年西域回纥来贡者多为哈玛尔所遏有从他道来者又遣兵邀杀之帝闻之怒命都督佥事刘真等由凉州西出乗夜直扺城下四面围之其知院岳山夜缒城降黎明乌纳实里率家属突围遁去遂攻破其城斩豳王伯勒齐尔特穆尔等一千四百人获王子伯勒齐尔部属千七百三十人至二十五年遣使请罪帝赐白金文绮此后不复见


　　钦定续文献通考卷二百四十七
　　钦定四库全书
　　钦定续文献通考卷二百四十八
　　四裔考
　　西域
　　乌斯藏【大寳法王等】
　　【臣】等谨按一统志乌斯藏自
　　本朝崇德七年即遣使归诚其后遣使贡献不絶后复遣大臣驻防其地亦属国也兹附于西域者仍明史之旧耳
　　元世祖至元六年尊乌斯藏僧帕克斯巴为大寳法王帕克斯巴者土畨萨斯嘉人族欵氏生七岁诵经数十万言通大义国号圣童故名帕克斯巴年十有五谒帝于潜邸大见亲礼中统元年十二月尊为国师至是遂升号大寳法王更赐玉印十六年卒赐大元帝师之号自是其徙嗣者咸称帝师
　　明史乌斯藏传曰在云南徼外去云南丽江府千余里四川马湖府千五百余里陜西西宁卫五千余里其地多僧无城郭羣居大土台上不食肉娶妻无刑罚亦无兵革鲜疾病佛书甚多楞伽经至万卷其土台外僧有食肉娶妻者
　　【臣】等谨按元史世祖纪以梵僧帕克斯巴为帝师盖即帕克斯巴也若乌斯藏有宣慰使司等则百官志谓僧俗并用云
　　明太祖洪武五年十二月乌斯藏摄帝师喇木展巴藏卜遣使至京
　　帝惩唐世吐蕃之乱思制御之惟因其俗尚用僧徒化导为善乃遣使广行招谕又令举元故官赴京授职于是摄帝师遣使来京赐红绮禅衣及鞵防钱物明年二月躬自入朝上所举故官十六人悉授以职改摄帝师为炽盛佛寳国师仍赐玉印玉人制印成帝眎玉末美令更制其崇敬如此
　　成祖永乐元年遣使赍书币往乌斯藏征尚师封大寳法王
　　先是喇木展巴藏卜卒有僧噶尔玛者国人以其有道术称之为尚师帝为燕王时知其名至是遣使徴之四年冬既至延见于奉天殿宴赐甚厚遂以大寳法王封之
　　明史大寳法王传曰永乐五年春帝将荐福于高帝后命建普度大斋于灵谷寺七日帝躬自行香于是卿云甘露青鸟白象之属连日毕见帝大悦侍臣多献赋颂事竣复赐黄金寳钞等其徒亦加优赐并封号印诰钞币已命噶尔玛赴五台山建大斋再为高帝后荐福赐予优厚六年四月辞归复赐金币佛像命中官防行至正统末卒
　　又曰正徳时帝惑近习言谓乌斯藏僧有能知三生者国人称之为活佛欣然欲见之考永宣间陈诚侯显入番故事命中官刘允往迎阁臣梁储等并切谏俱不听允行以珠琲为幡幢黄金为供具赐其僧金印犒赏以钜万计内库黄金为之罄尽勅允往返以十年为期所擕茶盐以十数万计允至临清漕艘为之阻滞入峡江舟大难进易以相连二百余里及抵成都日支官廪百石蔬菜银百两锦官驿不足取傍近数十驿供之治入番器物估直二十万守臣力争减至十三万工人杂造夜以继日居岁余始率将校十人士千人以行越两月入其地所谓活佛者恐中国诱害之匿不出见将士怒欲胁以威番人夜袭之夺寳货器械以去将校死者二人卒数百人伤者半之允乗善马疾走仅免返成都戒部下弗言而以空亟驰奏至则武宗已崩世宗召允还下吏治罪
　　又曰神宗时有僧索诺木嘉木粗者能知已往未来之事称活佛顺义王谙逹亦崇信之万厯七年以迎活佛为名西侵干拉为所败此僧戒以好杀劝之东还谙逹亦劝此僧通中国乃自甘州遗书大学士张居正自称释迦摩尼比邱求通贡馈以仪物居正不敢受闻之于帝帝命受之而许其贡由是中国亦知有活佛此僧有异术能服人诸番莫不从其教即大寳法王及阐化诸王亦皆俯首称弟子自是西方止知奉此僧诸番王徒拥虚位不复能施其号令矣
　　十一年二月乌斯藏僧衮楚克巴勒至京封大乗法王帝既封噶尔玛又闻衮楚克巴勒有道术其徒亦称为尚师命中官赍书币徴之至是延见礼之亚于大寳法王
　　明史大乘法王传曰成祖封阐化等五王各有分地惟大寳大乗二法王以游僧不常厥居故其贡不在三年之列然终明世奉贡不絶详土贡考
　　宣宗宣徳九年册封乌斯藏僧沙克嘉伊实为大慈法王
　　先是成祖既封大寳大乗二法王其徒争欲见天子邀恩宠于是来者趾相接沙克嘉伊实亦彼所称为尚师者于永乐十二年入朝礼亚大乗法王至是又入朝帝留之京师命成国公朱勇礼部尚书胡濙持节册封之英宗嗣位礼官先奏汰番僧六百九十人正统元年复以为请命大慈法王及西天佛子【西天佛子者能仁寺僧智元也本山东庆云人洪永中数奉使西国成祖使号国师仁宗加号大国师至是复加西天佛子】如故余遣还不愿者减酒馔廪饩自是辇下稍清
　　明史大慈法王传曰初太祖招徕番僧本借以化愚俗弭边患至成祖兼崇其教自阐化等五王及二法王外禅师僧官不可悉数其徒交错于道外扰陲内耗大官公私骚然帝不恤也然至者犹即遣还及宣宗时则久留京师耗费益甚英宗初年虽多遣斥其后加封号者亦不少至孝宗践阼法王以下皆驱还本土由是辇下复清
　　又曰武宗好习番语番僧复盛有封大庆法王者或言即帝自号也乌斯藏使臣绰尔济鄂色尔留豹房百宠封大徳法王乞令其徒二人还居本土入番设茶礼官刘春等执不可乃罢绰尔济鄂色尔辈出入豹房与权幸杂处气焰灼然二人乗归所过驿骚世宗立复汰番僧法王以下悉被斥萨木珠卜【阐化王　灵藏赞善王纳木嘉勒藏卜衮楚克防教王巴勒衮噶阐教王斯达克藏辅教王附】
　　明成祖永乐四年封萨木珠卜僧结喇实巴勒戬巴藏卜为阐化王
　　初洪武时命佛寳国师招谕番人于是乌斯藏萨木珠卜僧等自称辇卜阇【辇卜阇者其地首僧之称】遣使进表及方物帝厚赐之至是封阐化王赐予甚厚明年命与防教赞善二王巴勒衮噶国师及巴勒多干隆逹诸卫川藏诸族置驿站通道往来十二年复命与阐教防教赞善三王及吹巴勒吹藏等共修驿站诸未复者尽复之自是道路毕通使臣往还数万里无虞防盗矣
　　明史赞善王传曰灵藏地在四川徼外视乌斯藏为近永乐五年封其僧吹斯巴勒戬藏为赞善王洪熙元年后屡有请封袭事迄嘉靖后犹入贡如制
　　又防教王传曰防教王者名繖布干即纳木嘉勒藏卜衮楚克僧也永乐四年遣使入贡明年封防教王宣徳后以无嗣爵遂絶
　　又阐教王传曰永乐十一年封巴勒衮噶僧领珍巴勒济戬藏为阐教王自此迄嘉靖世修贡不辍又辅教王传曰永乐十一年封斯达克藏僧纳木喀喇实巴勒为辅教王斯逹克藏地视乌斯藏尤逺自是封后数通贡使至景泰七年自陈年老复封其子迄正徳嘉靖世奉贡不絶
　　西天阿难功德国【和林附】
　　明太祖洪武七年阿难功徳国遣使来朝
　　时其王伯特鲁克遣其讲主必鼐西来朝贡诏赐文绮禅衣及布帛诸物
　　明史阿难功徳国传曰西方番国也又有和林国师多尔济辰类伊实巴勒藏卜亦遣其讲主顺努旺舒克来朝宴赉遣还【和林即元太祖故都在极北非西畨其国师则畨僧与功德国同时来贡】
　　西天尼巴勒国【地涌塔国及违尧都松附】
　　明太祖洪武十七年命僧智光赍书币往尼巴勒并其隣境地涌塔国
　　尼巴勒国在诸藏之西去中国絶逺其王皆僧为之智光精释典负才辩宣扬天子徳意其王玛特纳克啰勒摩遣使随入朝自是贡赐不絶至永乐十六年又命中官邓诚赍玺书锦绮往报之所经罕东灵藏巴勒衮噶乌斯藏及雅尔喇卜鼐皆有赐宣徳二年又遣中官侯显赐其王绒锦纻丝地涌塔王亦如之明史西天尼巴勒国传曰又有逹克都松者亦西方之国永乐三年遣使往招之其酋以道逺不至朶甘
　　元世祖至元二十五年置朶甘思宣慰司等官
　　朶甘在四川徼外南与乌斯藏隣唐吐蕃地时置宣慰司招讨司元帅府万户府分统其众
　　【臣】等谨按元史称朶甘思至明世则称为朶甘矣
　　明太祖洪武二年定陜西即遣官赍诏抚朶甘
　　谕其酋长举元故官赴京摄帝师喇木展巴藏卜及故国公纳木喀丹巴伊特戬藏等于六年春入朝上所举六十人名帝喜置指挥使司二曰朶甘曰乌斯藏宣慰司二元帅府一招讨司四万户府十三千户所四即以所举官任之降敇宴赉遣还
　　明史朶甘传曰初元尊番僧为帝师授其徒国公等秩故降者袭旧号索诺木鄂色尔者归期授朶甘卫指挥佥事以元司徒银印来上命进指挥同知已而朶甘宣慰赏竹监藏举首领可为指挥宣慰万户千户者二十二人诏从其请铸分司印予之乃改朶甘乌斯藏二卫为行都指挥使司以索诺木鄂色尔为朶甘都指挥同知衮楚克鄂色尔为乌斯藏都指挥同知并赐银印又设西安行都指挥使司于河州兼辖二都司已佛寳国师索诺木鄂色尔等奏举故官萨木珠卜戬藏等五十六人命增置朶甘思宣慰司及招讨等司【招讨司六曰朶甘思曰朶廿隆逹曰朶甘丹曰朶甘仓唐曰朶廿川日黙尔根万户府四曰沙尔噶曰鼐珠曰罗斯端日埓克玛千户所十七】以萨木珠卜戬藏为朶甘都指挥同知余授职有差八年置额埒苏军民元帅府寻置隆逹卫指挥使司十八年以巴勒珠尔藏布为乌斯藏都指挥使乃更定品秩自都指挥以下皆令世袭未几又改乌斯藏安布罗卫为行都指挥使司永乐元年改巴勒千户所为卫后置乌斯藏诺尔松结行都指挥使司又置上印部卫皆以番人官之
　　二十六年西番斯曩日等族来朝
　　至永乐十八年帝以西番悉入职方其最逺博勒等百余寨犹未归附遣使招之又以番族惟僧言是听各皆宠赐迄宣徳朝礼之益厚正统初有番长移书松潘守将赵得言欲入朝为生番阻遏乞遣兵开道诏令得遣使招生番相率朝贡者八百二十九寨悉赐赉遣归成化三年阿昔洞诸族土官言西番大小二姓为恶杀之不惧惟国师喇嘛劝化则革心信服乃进禅师元丹藏卜为国师都纲子瑺为禅师以化导之
　　明史朶甘传曰初太祖以西畨地广人犷悍欲分其势而杀其力使不为边患故来者辄授官又以其地皆食肉倚中国茶为命故设茶课司于天全六畨而入贡者又优以茶布【详互市及土贡考】诸番恋贡市之利且欲保世官不敢为变迨成祖益封法王等俾转相化导以共尊中国以故西陲宴然终明世无番防之患
　　长河西【鱼通寜逺附】
　　【臣】等谨按明史长河西鱼通寜逺安抚司治碉门城即元之碉门安抚司也更以一统志考之则其地在大渡河外即打箭炉已详四川土司天全六畨传矣
　　元世祖至元二十五年置长河西安抚司等官
　　时为碉门鱼通理雅长河西寜逺等处军民安抚使司其官属俱隶宣政院
　　明太祖洪武十六年命置长河西等处军民安抚司先是其地打煎炉长河西土官元右丞拉斡莾遣其理问髙惟善来朝贡至是复遣惟善来乃有是命即以拉斡莾为安抚使授惟善礼部主事二十年遣惟善招抚长河西鱼通寜逺诸处明年还朝言安边之道在治屯守而兼恩威帝韪之三十年春帝以长河西诸酋隂附建昌叛酋伊噜特穆尔贾哈尔实朝贡将兴师讨之恐死者必众命礼官驰谕其酋即遣使谢罪天子赦之为置长河西鱼通宁逺宣慰司即授其酋为之
　　【臣】等谨按明史西域传长河西鱼通宁逺在四川徼外地通乌斯藏唐为吐蕃元时置碉门鱼通理雅长河西宁逺六安抚司隶吐蕃宣慰司初鱼通及宁逺长河西本各为部至洪武时置宣慰司后始合为一自永乐至成化贡使不絶成化十七年礼官言乌斯藏在长河西之西长河西在越嶲之南壤地相接易于混淆长河西番僧往往诈为乌斯藏诸番王文牒入贡冐赏乃给诸番王及长河西董卜韩胡敕书勘合以防诈伪余俱详上贡考栋巴罕呼
　　明成祖永乐九年栋巴罕呼酋遣使入朝
　　栋巴罕呼在四川威州之西其南与天全六番接时酋长纳木喀遣使奉表朝贡因言逹克隆莽碉门二招讨侵掠邻境阻遏道路请讨之帝不欲用兵降勅慰谕正綂三年奏年老乞以子格埒克嘉勒粲代从之
　　英宗正綂七年命格埒克嘉勒粲掌栋巴罕呼宣慰司事格埒克嘉勒粲凶狡不循礼法乞封王赐金印帝不许命进秩镇国将军都指挥同知掌司事给诰命益恃强数与杂谷安抚及伯色寨安抚若罗搆怨十年八月移牒四川守臣谓伯色寨本父纳木喀地分畀若罗父者后若罗受事私奏于朝设安抚司迩乃自称宣慰伪为司印纠合杂谷诸畨将侵噬已地已拘执若罗追出伪印用畨俗法剜去两目谨以状闻守臣上其事帝遣使敕责其专擅令与使臣推择若罗族人为安抚仍辖其土地且送还若罗飬之终身十三年十月又牒言杂谷故安抚阿拜小妻毒杀其夫及子又贿威州千户唐泰诬已谋叛今备物进贡欲从铜门山西开山通道乞官军扵日驻迓之四川巡按张洪等奏不可许乃下都御史冦深等计度其议迄不行
　　张洪等奏云杂谷内聨威州保县外邻栋巴罕呼杂谷力弱欲抗栋巴实倚重于威保栋巴势强欲通威保却受阻于杂谷以此雠杀素不相能铜门及日驻诸寨乃杂谷威保要害地栋巴欺杂谷妻寡子弱瞰我军逺征麓川假进贡之名欲别开道路意在吞灭杂谷搆防唐泰故所请不可许也
　　天顺元年命札实戬粲藏布掌栋巴罕呼宣慰司事景帝景泰初栋巴罕呼侵夺杂谷及达司恋长官司地掠其人畜守臣不能制三年二月朝议奬其入贡勤诚进秩都指挥使令还二司侵地及所掠人民其酋即奉命惟旧维州之地尚为所据俄馈四川巡抚李匡银甖金珀求大诰周易诸书匡以上闻帝如其言寻以还侵地赐敕奬励六年从兵部尚书于谦等奏其酋悖逆日彰敕守臣预为戒备至是格埒克嘉勒粲死子札实戬粲遣使乞封王乃命如其父官仍掌司事自是世职相承迄万厯后朝贡不替
　　【臣】等谨按景帝实録四川巡抚李匡奏栋巴罕呼宣慰使格埓克嘉勒粲欲求御制大诰周易尚书毛诗小学方舆胜览成都记诸书因言唐时吐蕃求毛诗春秋于休烈谓予之以书使知权谋愈生变诈非中国之利裴光庭谓吐蕃乆叛新服因其有请赐以诗书俾渐陶声敎化流无外休烈徒知书有权畧变诈不知忠信礼义皆从书出明皇从之今兹所求予之谓便不然彼因贡使市之书肆甚不为难惟方舆胜览成都记形胜关寨所具不可槩予命如其言厥后格埒克嘉勒粲僭称蛮王窥伺巴蜀所上奏章语多不逊且招集羣畨大治戎器此尚书于谦等所以有悖逆日彰不可不虑之奏也
　　又按宪宗实録成化五年四川三司奏保县僻处极边永乐五年特设杂谷安抚司令抚辑旧维州诸处蛮塞后与栋巴搆兵维州诸地俱为侵夺贡道阻絶今杂谷恢复故疆乞定贡期是尔时维州之地亦非复栋巴所据矣若栋巴自永乐时即比年一贡此后常遣国师与所伯色寨及嘉克斡斯来贡迄万厯后不替详土贡考
　　赛玛尔罕【硕罗哈雅塔实干哩木益克实特尔黙布哈尔附】
　　元太祖平西域命易罽宾地名赛玛尔罕
　　赛玛尔罕即汉济必地隋曰漕国唐复旧名皆通中国帝荡平西域尽以诸王驸马为之君长易前代国名以防古语始有赛玛尔罕之名去嘉峪关九千六百里元末为之王者驸马特穆尔也
　　明太祖洪武二十年赛玛尔罕遣使来朝
　　先是帝欲通西域屡遣使招谕而遐方君长未有至者至是特穆尔首遣使来朝贡马【见土贡考】二十五年兼贡方物其国中囘囘又自驱马扺凉州互市帝不许令赴京鬻之元时囘囘徧天下及是居甘肃者尚多诏守臣悉遣之于是归赛玛尔罕者千二百余人明史赛玛尔罕传曰二十七年赛玛尔罕王特穆尔上表有钦仰圣心如照世之杯语照世杯者其国旧传有杯光明洞彻照之可知世事故云帝得表嘉其有文
　　成祖初即位遣使敕谕赛玛尔罕国
　　永乐五年特穆尔死其孙哈里嗣遣使赍赐币物自是累朝不絶至嘉靖十二年偕天方吐鲁畨来朝称王者至百余人礼官夏言及枢臣王宪等言宏正间吐鲁畨十三入贡正德间天方四入贡称王者率一人多不过三人余但称头目而已今吐鲁畨十五王天方二十七王赛玛尔罕五十三王若循赛玛尔罕往岁故事类荅王号人与一敕非所以尊中国制外畨也谓本国所封何以不见故牍谓部落自号何以达之天朝我槩给以敕而彼即据敕恣意往来恐益扰邮传费供亿殚府库以实谿壑非计之得也帝纳其言国止给一敕且加诘譲示以国无二王之义然诸番迄不从十五年入贡复如故甘肃巡抚赵载又言诸国称王者至一百五十余人宜令改正且定贡使名数从之
　　明史赛玛尔罕传曰其国东西三千余里地寛平土壤膏腴王所居城广十余里民居稠密西南诸畨之货皆聚于此号为富饶城东北有土屋为拜天之所规制精巧柱皆青石雕为花文中设讲经之堂俗禁酒人物秀美工巧过于哈烈而风俗土产多与之同其旁近东有实垒哈雅塔实干萨兰扬益西有克实德尔黙诸部落皆役属焉
　　又实垒哈雅传曰实垒哈雅西去赛玛尔罕五百余里城居小冈上西北临河河名火站水势冲急架浮梁以渡亦有小舟南近山人多依崖谷而居园林广茂西有大沙洲可二百里无水间有之咸不可饮牛羊误饮之辄死地生臭草高尺余叶如葢煑其液成膏即阿魏又有小草高一二尺丛生秋深露凝食之如蜜煑为糖畨名逹郎古賔永乐中李逹陈诚使其地其酋遣使奉贡宣德间命中官李贵赍敕谕赐其酋
　　又塔实干传曰塔实干西去赛玛尔罕七百余里城居平原周二里外多园林饶果木土宜五谷民居稠密李达陈诚李贵之使与实垒哈雅同又赛哩木传曰赛哩木在塔实干之东西去赛玛尔罕千余里有城郭周二三里四面平旷居人繁庶五谷茂殖亦饶果木夏秋间草中生黑小蜘蛛人被螫徧体痛不可耐必以薄荷枝扫痛处又用羊肝擦之诵经一昼夜痛方止体肤尽蜕六畜被伤者多死凡止宿必择近水地避之元太祖时都元帅薛塔喇海从征赛哩木诸国以礟立功即此地陈诚李贵之使与诸国同
　　又扬益传曰在赛哩木东三百六十里城居乱山间东北有大溪西流入巨川行百里多荒城葢其地介巴实伯哩防古部落之间数被侵扰以故人民散七止戍卒数百人居孤域破庐頽垣萧然榛莽永乐时陈诚至其地
　　又渴石传曰在赛玛尔罕西南三百六十里城居大村周十余里宫室壮丽堂以玉石为柱墙壁牕牖尽饰金碧缀琉璃其先赛玛尔罕酋长驸马特穆尔居之城外皆水田东南近山多园林西行十余里饶奇木又西三百里大山屹立中有石峡两崖如斧劈行二三百里出峡口有石门色如铁路通东西畨人号为鐡门关设兵守之或言元太祖至东印度鐡门关遇一角兽能人言即此地也又德尔黙传曰在赛玛尔罕西南去哈烈二千余里有新旧二城相去十余里其酋长居新城城内外居民仅数百家畜牧蕃息城在阿术河东多鱼河东地隶赛玛尔罕西多芦林产狮子陈诚李贵当使其地
　　又布哈尔传曰在赛玛尔罕西北七百余里城居平川周十余里户万计市里繁华号为富庶地卑下节序尝温宜五谷桑麻多丝绵布帛六畜亦饶永乐十三年陈诚自西域还所经哈烈赛玛尔罕巴实伯里阿都古巴达克锡喇玛实垒哈雅赛哩木克实扬益和卓栁城吐鲁畨严津哈密塔实干布哈尔凡十七国悉详其山川人物风俗为西域记以献以故中国得考焉
　　巴实伯里
　　元世祖时设巴实伯里宣慰司
　　寻改为元帅府其后以诸王镇之
　　王圻曰宪宗分建诸王合丹于此世祖立宣慰司以万户綦公直为使后置元帅府领屯田
　　明太祖洪武二十四年其王克德尔和卓遣使朝于京师时赐以彩币九月命使以书谕之以无厚赐为所拘留三十年复遣官谕以朝廷德意乃还永乐元年克徳尔和卓卒子萨木察罕嗣二年哈宻忠顺王恩克特穆尔为可汗果勒齐毒死萨木察罕率师讨之帝嘉其义赉以彩币五年以赛玛尔罕本其先世故地请以兵复之命官赍敇戒无轻举未防萨木察罕卒弟玛哈穆特嗣十二年玛哈穆特卒无子从子诺海沙扎该嗣
　　成祖永乐十四年封诺海沙扎该为巴实伯里王十六年其从弟布斯弑之而自立从其部落西去更国号曰伊埒巴哩至宣徳三年布斯卒子额森布哈嗣正统十年额森布哈卒也宻喇卜和卓嗣成化元年后定伊埒巴哩朝贡期自是来者渐稀
　　明史巴实伯里传曰西域大国也南接于阗北连瓦剌西抵赛玛尔罕东抵火州东南距嘉峪关三千七百里或曰焉耆或曰龟兹其国无城郭宫室随水草畜牧人性犷悍君臣上下无体统饮食衣服多与瓦刺同地极寒深山穷谷六月亦飞雪哈里【阿都古巴逹克附】
　　明太祖洪武二十五年遣官诏谕哈里赐其王文绮防币先是元驸马特穆尔既君赛玛尔罕又遣其子萨哈勒据哈里洪武时赛玛尔罕及巴实伯里咸朝贡哈里道逺不至是年诏谕之犹不至至永乐七年贡使始至
　　王圻曰在肃州之西相去一万一千余里东北至赛玛尔罕一千四百里即汉之大宛也
　　明史哈里传曰一名赫鲁在赛玛尔罕西南三千里去嘉峪闗万二千余里西域最强大之国其旁近阿都古巴达克并隶之王所居城方十余里垒石为屋平方若髙台不用梁柱瓦甓中敞虚空数十间牕牖门扉悉雕刻花文绘以金碧地铺氊罽无君臣上下男女相聚皆席地趺坐国人称其王曰苏尔坦【犹言君长也】男髠首纒以白布妇女亦白布防首仅露防目上下相呼皆以名相见止稍屈身初见则屈一足三跪男女皆然食无七箸有磁器以葡萄酿酒交易用银钱大小三等不禁私铸惟输税于酋长用印记无印者禁不用市易皆征税十二不知斗斛止设权衡无官府但有管事者名曰刀完亦无刑法即杀人亦止罚钱以姊妹为妻妾居丧止百日不用棺以布裹尸而葬常于墓间设祭不祭祖宗亦不祭神惟重拜天之礼无干支朔望每七日为一转周而复始嵗以二月十月为把斋月昼不饮食至夜乃食周月始茹荤城中筑大土室中置一铜器周围数丈上刻文字如古鼎状游学者皆聚此若中国太学然有善走者日可三百里有急使传箭走报俗尚侈靡用度无节土沃饶节多暖少雨多育蚕善为纨绮所产兽有狮生于阿术河芦林中初生目闭七日始开土人于目闭时调习其性稍长则不可驯矣又阿都古传曰在哈里西北三千里东南去赛玛尔罕亦如之城居大村周十余里地平衍无险田土膏腴民物繁庶称乐土永乐时通贡
　　又巴达克山传曰在阿都古东北城东十余里地广无险阻山川明秀人物朴茂浮屠数区壮丽如王居西洋西域诸贾多贩鬻其间故民俗富饶初其地为哈里酋萨哈勒之子所据永乐六年命内官李达赐其酋敕书并及喀实噶尔昆都楞诸部谕以往来通商之意皆即奉命自是东西万里行旅无滞
　　于阗
　　辽圣宗统和七年于阗遣使来朝
　　开泰四年亦如之
　　明史西域传曰于阗自古为大国隋唐间侵并戎卢扞弥渠勒皮山诸国其地益大南距葱岭二百余里东北去嘉峪闗六千三百里至元末国主暗弱邻国交侵避居山谷生理萧条其国人民仅万计
　　明成祖永乐四年于阗遣使来朝
　　自是至二十二年屡遣使来皆命官报之时西域惧天子威灵不敢相擅攻于阗始获休息渐行贾诸畨复致富庶桑麻禾黍宛然中土迄万厯朝亦间有至者明史于阗传曰其国东有白玉河西有緑玉河又西有黑玉河源皆出昆仑山土人夜视月光盛处入水采之必得美玉其隣国亦多窃取来献实喇哈斯
　　明成祖永乐十一年命李达等赍勅往劳实喇哈斯时因其遣使偕哈里等八国入贡【见土贡考】故命偕其使往劳之自后每偕他国来悉与厚赐至嘉靖三年与旁近三十部俱至从使者所乞量予蟒衣膝襕磁器布帛
　　谙达戬
</div>
    <div class="pagination">
<a href="钦定续文献通考_page451.html">上一页</a><span>...</span><a href="钦定续文献通考_page447.html">447</a><a href="钦定续文献通考_page448.html">448</a><a href="钦定续文献通考_page449.html">449</a><a href="钦定续文献通考_page450.html">450</a><a href="钦定续文献通考_page451.html">451</a><span class="current-page">452</span><a href="钦定续文献通考_page453.html">453</a><a href="钦定续文献通考_page454.html">454</a><a href="钦定续文献通考_page455.html">455</a><a href="钦定续文献通考_page453.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
