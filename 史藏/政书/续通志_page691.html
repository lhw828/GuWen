<!DOCTYPE html>
<html>
<head>
    <meta charset="UTF-8">
    <title>续通志 - 第 691 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 691 页/共 1359 页</h1>
    <div class="content">谷利病颇自幼至长寝处其中必周知根本但假以颜色引令剖陈必有所益后数日太宗又曰国家岁入财数倍于唐唐中叶以降藩镇擅命 
征赋多不入公家下陵上替经制隳坏若前代为得即己致太平岂复烦朕心虑也因召恕等责以职事旷废且谓恕等专守绳墨终不能为国 
家度长絜大剖烦析滞只如京城仓库主吏当改职者簿领中壹处节目未备即至十年五年不决以致贫无资给转徙沟壑岂不伤和气哉恕 
等顿首谢五年赐三司钱百万募吏有能言本司不便者令恕等量事大小以钱赏之钱尽更给至道二年欲并三司命官总判其勾院磨勘理 
欠凭由支收行帐提点等司令恕条列其事以闻悉从恕奏恕将立茶法召茶商数十人俾各条利害恕第为三等语副使宋大初曰吾观下等 
固灭裂无取上等取利太深不可行惟中等公私皆济吾裁损之可以经久于是始为三法 【按宋史食货志及名臣言行录俱作三说法】  
行之货财流通峡路诸州承孟氏旧政赋税轻重不均阆州税钱千八百为一绢果州六百为一绢民前后击登闻鼓陈诉厯二十年诏下本道 
官吏因循不理转运副使张晔年少气锐会受诏按覆即便宜行之恕奏晔擅改法计果州一岁亏上供绢万余晔坐削一任免恕每便殿奏事 
太宗或未深察必形诮让恕敛板踧缩退至殿壁以立若无所容俟意稍解复进悫执前奏终不改易如是或至三四太宗以其忠多从之迁礼 
部侍郎真宗即位加户部命条具中外钱谷以闻恕久不进屡趣之恕曰陛下富于春秋若知府库充实恐生侈心臣是以不敢进真宗嘉之咸 
平二年拜吏部侍郎知通进银台封驳司审官院上言封驳之任实给事中之职隶于左曹虽别建官局不可失其故号请以门下封驳事隶银 
台司从之五年知贡举恕自以洪州人避嫌凡江南贡士悉彼黜退又援贡举非其人之条故所取甚少而所取以王曾为首及廷试糊名考校 
曾复得甲科时议称之恕每自叹曰吾得曾名世才也不愧知人矣恕事母孝母亡哀慕过甚遂至羸瘠起复视事迁尚书左丞权知开封府恕 
己病犹勉强亲职数月增剧表求馆殿之职获奉以济其贫真宗曰卿求一人可代者听卿去是时寇准罢枢密使恕即荐以自代遂以准为三 
司使恕为集贤学士判院事准即检寻恕前后改革兴立之事类以为册及以所出榜别用新板躬至恕第请判押恕亦不让一一押之自是计 
使无不循其旧贯至李谘为三司使始改茶法恕之规模渐革矣帝重恕诏太医诊疗百日有司请停奉不许未几卒年五十九恕将卒口占遗 
奏及约束后事送终之具无不周悉赠吏部尚书录其子执中为太常寺太祝执古为奉礼郎恕颇涉史传多识典故精于吏理深刻少恩人不 
敢干以私前后掌利柄十余年强力干事胥吏畏服有称职之誉善谈论听者忘倦素不喜释氏尝请废译经院真宗曰三教之兴其来巳久前 
代毁之者多矣但存而不论可也恕尝怒子淳私用钱及寝疾上言淳不率教导多与非类游常习武艺愿出为外州军校真宗曰戎校管镇兵 
非丞郎家子弟所莅也以为滁州司马恕卒召复旧官后竟以贿败执中至同中书门下平章事别有传执古至虞部员外郎执方执礼并太子 
中舍

　　魏羽 【刘式】

　　 魏羽 【刘式】

　　魏羽字垂天歙州婺源人少能属文上书李煜署弘文馆校书郎时建当涂县为雄远军以羽为判官王师渡江出其境羽以城降太祖擢 
为太子中舍仍旧职金陵平入朝命知兴州太平兴国初知棣州改京兆府六年受诏诣瀛州覆军市租得隐漏数万计因上言本州岛录事参军 
郭震十年未代河间令崔能前任即墨未满岁迁秩有司调选失平疏远何由闻达请罪典司以肃欺弊帝赐诏褎谕复命迁太常博士知宋州 
又徙阆州就改膳部员外郎入判大理寺厯度支户部二判官召拜本曹郎中因上疏言三司职官颇众愿省其半可以责成仍条列利病凡二 
十事诏下有司详议皆以为便改盐铁判官时北边多警朝议耕战之术以羽为河北东路营田副使改两浙转运使迁兵部郎中淳化初选为 
秘书少监迁左谏议大夫俄拜度支使改盐铁使四年并三部为一司以羽判三司先是三司簿领堆积吏缘为奸虽当更立新制未为适中羽 
请依唐制天下郡县为十道两京为左右计各署判官领之制三司使二员以羽为左计使董俨为右计使中分诸道以隶焉未久以非便罢守 
本官出知滑州加给事中徙潭州真宗即位迁工部侍郎连徙杭扬二州召权知开封府车驾北巡判留司三司再为户部度支使咸平四年以 
疾解职拜礼部侍郎月余卒年五十八羽涉猎史传好言事淳化中许王暴薨或有以宫府旧事上闻者太宗怒追捕僚吏将穷究之羽乘间上 
言曰汉戾太子窃弄父兵当时言者以其罪当笞耳今许王之过未甚于是太宗嘉纳之繇是被劾者皆获轻典尝建议有唐以来凡制诏皆经 
门下省审有非便者许其封驳请遵故事择名臣专领其职迄今不废羽强力有吏干尤小心谨事太宗尝谓左右曰羽有心计亦明吏道但无 
执守与物推移耳厯剧职十年始踰四十须鬓尽白亦可怜也羽出入计司凡十八年习知金谷之事然颇伤烦急不达大体长子玠卒次子校 
书郎瓘后为殿中丞琰为太子中舍孙平仲天禧三年同进士出身羽同时有刘式者亦久居计司刱端拱中三年磨勘之法首以式主之式字 
叔度袁州人李煜时举三传中第归太祖厯迁大理寺丞赞善大夫监通州丰利监及主三司都磨勘司尝建议置主辖支收司以谨财赋出纳 
时以为当迁秘书丞至道中并三勾院为一命式领之再转工部员外郎迁刑部式深究簿领之弊江淮间旧有横赋逋积至多式奏免之人以 
为便然多所条奏检校过峻为下吏所讼免官卒真宗追录前效赐其子立本学究出身次子立之后为国子博士立德立礼并进士及第立礼 
为殿中丞

　　△刘昌言

　　刘昌言字禹谟泉州南安人少笃学文词靡丽本道节度陈洪进辟功曹参军掌笺奏太平兴国二年洪进归朝改镇徐州又辟推官五年 
举进士入格太宗初惜科第止授归德军掌书记八年复举得第迁保信武信二镇判官宰相赵普镇南阳重昌言有吏干钱俶帅邓表荐之移 
泰寍军节度判官入为左司谏广西安抚使淳化初赵普留守西京表为通判委以府政普疾属昌言后事普卒昌言感普知己经理其家事太 
宗以为忠于所举拜起居郎连对三日皆至日旰昌言捷给诙诡能揣人主意无不称旨迁工部郎中踰月守本官充枢密直学士与钱若水同 
知审官院二十八日迁右谏议大夫同知枢密院事昌言骤用不为时望所伏或短其闽语难晓太宗曰惟朕能晓之又短委母妻乡里十余年 
不迎侍别娶旁妻诏令迎归京师本州岛给钱办装县次续食时又有光禄丞何亮家果州秘书丞陈靖家泉州不迎其亲下诏戒谕文武官父母 
在剑南峡路漳泉福建岭南皆令迎侍敢有违者御史台纠举以闻昌言自以登擢非次惧人倾夺会诛凶人赵赞昌言与赞素善前在河南尝 
保任之心不自安因太宗言及近侍有与赞交者昌言蹶然出位顿首称死罪太宗慰勉之然自此恶其为人以给事中罢出知襄州至道二年 
徙知荆南府真宗即位就拜工部侍郎咸平二年卒年五十八赠工部尚书子有方比部员外郎有政虞部员外郎

　　△张洎

　　张洎滁州全椒人少有俊才博通坟典江南李景开宝举登进士第解褐上元尉擢监察御史洎自以论事称旨遂肆弹击无所忌大臣游 
简言等嫉之会景徙豫章留洎为煜记室景卒煜嗣擢知制诰迁中书舍人清辉殿学士参预机密恩宠第一洎旧字师黯煜令字偕仁好建议 
每上言未即行必称疾煜手札慰谕之始复视事王师围金陵洎引符命劝煜勿降苟一旦不虞即臣当先死既而城陷洎携妻子及橐装自便 
门入止宫中绐光政使 【按五代史南唐世家开宝五年煜下令贬损制度改枢密院为光政院故称枢密使为光政使也】 陈乔同升阁欲 
与俱死乔自经气绝洎反下见煜曰臣与乔同掌枢务国亡当俱死又念主在谁能为主白其事不死将有以报也归朝太祖召责之曰汝教煜 
不降使至今日因出帛书示之乃围城日洎所草诏召上江救兵蜡丸书也洎顿首请罪曰实臣所为也犬吠非主此其一尔他尚多有今得死 
臣之分也辞色不变太祖奇之贷其死拜太子中允寻判刑部 【按马令南唐书云南唐之士归于皇朝洎最显焉】 太宗即位以其文雅选 
直舍人院改户部员外郎太平兴国四年出知相州明年徙贝州又知相州部内不治转运使田锡劾之代还帝以其儒生不责以吏事诏不问 
令以本官知译经院迁兵部员外郎礼户二部郎中端拱初契丹侵边诏羣臣言事洎以练兵聚谷分屯塞下来则备御去则勿追为要畧会钱 
俶薨太常定谥忠懿洎时判考功为覆状有居亢无悔之语虞部郎中张佖奏驳之事下中书以诘洎对状未几选为太仆少卿同知京朝官考 
课拜右谏议大夫判大理寺又充史馆修撰判集贤院事帝以儒行篇赐近臣及新第举人洎上表谢帝览而嘉之擢拜中书舍人充翰林学士 
帝顾谓近臣曰学士之职清要贵重非他官可比朕常恨不得为之故事赴上日设燕教坊以杂戏进久罢其事至是令尽设之仍诏枢密直学 
士吕端刘昌言及知制诰柴成务等预会时以为荣俄判吏部铨尝引对选入帝顾之谓近臣曰张洎富有文艺至今尚苦学江东士人之冠也 
洎与钱若水同在翰林甚被宠顾时刘昌言骤擢枢要人望甚轻董俨方掌财赋欲以计倾之会杨徽之钱熙尝言洎及若水旦夕当大用熙以 
语昌言昌言曰洎必参政柄若水后进年少岂遽及此时翰林小吏谘事在侧昌言虑洎闻之即对小吏尽述熙言令告洎洎方修饬边幅以固 
恩宠疑徽之遣熙以构飞语中己遂白于帝帝怒召昌言责之以徽之为镇安军行军司马熙罢职通判朗州皇子益王元杰改封吴王授扬州 
润州大都督府长史领淮南镇江两军节制洎当草制因上议曰唐以扬益潞幽荆五郡为大都督府置长史司马为上佐其大都督府非亲王 
不授或亲王遥领别命大臣领郡除长史副大使知节度事今益王以扬润二郡改封居大都督之任又巳正领节度事却加长史乃是自为上 
佐矣乞付中书门下商议施行宰相以制命巳行难于追改洎又上表论列吕蒙正言越王领福州长史今吴王独为大都督居越王之上非便 
帝令俟异日除授并改正之至道二年郊祀覃庆遂改焉 【按宋史本传云至明年帝郊祀覃庆考益王元杰改封吴王长编载于淳化五年 
二月而太宗本纪至道二年二月吴王元杰为扬州大都督兼领寿州非明年也今据本纪改】 俄奉诏与李至范果张佖同修国史又判史馆 
洎博涉经史多知典故每帝有著述或赐近臣诗什洎必上表援引经传以将顺其意帝因赐诗褎美有翰长老儒臣之句与苏易简同在翰林 
素不协及易简参知政事洎多攻其失既而易简罢即以洎为给事中参知政事与寇准同列先是准知吏部选事洎掌考功为吏部官属准年 
少新进气锐思欲老儒附己以自大洎夙夜坐曹视事每冠带候准出入于省门揖而退不交一谈准益重焉因延与语洎捷给善持论多为准 
规画准心服乃兄事之极口称洎于帝帝欲进用又知其在江左日多谗毁良善李煜杀潘佑与有谋焉疑之翰林待诏尹熙古吴郢皆江东人 
洎尝善待之帝一夕召熙古辈侍书禁中因问以佑得罪故熙古言煜忿佑谏说太直非洎预谋 【按宋史南唐世家潘佑传称佑因谏昱不 
纳忿而自经并非因煜忿而杀佑亦不言洎有预谋也】 自是遂加擢用葢准推挽之也既同秉政奉准愈谨政事一决于准无所参预专修时 
政记甘言善柔而已后因奏事异同准复忌之至道二年四方馆使曹璨自河西驰骑入奏边事言继迁率万余众寇灵州帝诏宰相吕端知枢 
密院事赵镕等各以所见即日具奏来上吕端相率诣长春殿言曰臣等若各述所见则非询谋佥同之议望许共为一状陈其利害洎越次奏 
曰端等备位辅弼缄默不言深失吁谟之体端曰洎欲有言不过揣摩陛下意耳必无骨鲠之论帝默然翌日洎上疏引贾捐之弃珠崖事愿弃 
灵武以省关西馈运帝尝有此意既而悔之洎果迎合览奏不悦以疏付洎曰卿所陈朕不晓一句洎惶恐而退帝召同知枢密院事向敏中等 
曰张洎上言果为吕端所料朕巳还其疏矣洎既议事不称旨恐惧欲自固权位帝已嫉准专恣恩宠衰替洎虑一旦同罢免因奏事大言准退 
后多诽谤准色变不敢辨由是罢政未几洎病在告满百日力疾请对方拜踣于帝前明日上章求解职优诏不允后月余改刑部侍郎罢知政 
事奉诏呜咽疾遂亟十余日卒年六十四赠刑部尚书以其二子皆为京官洎美风仪有文采尤险诐好攻人短李煜既归朝贫甚时丐索之煜 
以白金颒面器与洎洎尚未满意煜子仲寓 【按五代史南唐世家云封长子仲遇清源公宋史南唐世家云仲寓伪封清源郡公考五代史 
有仲遇无仲寓宋史有仲寓无仲遇而清源封号两史皆同东都事畧又作仲瑀】 死亦不吊与张佖议事不协遂为雠隙始以从父礼事佖既 
而不拜善事内官在翰林日引唐故事奏内供奉官蓝敏政为学士使内侍裴愈副之帝曰此唐室弊政朕安可踵此覆辙洎惭而退性鄙吝难 
亲戚无所沾及江表故旧亦罕登其门素与徐铉厚善后相迕遂绝交子安期至国子博士方回后为虞部员外郎方回子怀玉王钦若壻赐进 
士及第大理寺丞秘书校理

　　△李惟清

</div>
    <div class="pagination">
<a href="续通志_page690.html">上一页</a><span>...</span><a href="续通志_page686.html">686</a><a href="续通志_page687.html">687</a><a href="续通志_page688.html">688</a><a href="续通志_page689.html">689</a><a href="续通志_page690.html">690</a><span class="current-page">691</span><a href="续通志_page692.html">692</a><a href="续通志_page693.html">693</a><a href="续通志_page694.html">694</a><a href="续通志_page695.html">695</a><a href="续通志_page696.html">696</a><span>...</span><a href="续通志_page692.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
