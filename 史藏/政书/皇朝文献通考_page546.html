<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 546 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 546 页/共 807 页</h1>
    <div class="content">　　钦定例系钦奉
　　上谕及内外臣工条奏凡二百有四条是日奉
　　谕防朕览律例旧文载有八议之条其词曰议亲议故议功议贤议能议勤议赏议賔歴代相沿已久我朝律例虽仍载其文而实未尝照此行者盖有深意焉不可不
　　察也夫刑罚之设乃天下之至公至平无容意为轻重者也若于亲故功贤等人故为屈法以示优容是可意为低昻而律非一定者矣尚得谓之公平乎且亲故功贤等人或以効力宣劳为朝廷所倚眷或以勲门戚畹为国家所优崇尤当秉礼守义为士民倡率乃不知自爱而致罹于法是其违礼而蹈愆尤非蚩蚩之民无知犯法者比倘执法者又曲为之宥何以惩恶而劝善乎如所犯果出于无心而情有可原则为之随时酌量特予加恩未为不可若欲着为律是于亲故功贤等人未有过之先即以不肖待之名为从厚其实乃出于至簿也且使恃有八议之条或任意为非漫无顾忌必有自干大法而不可止者是又以寛恤之虚文而转防之于罪戾姑息之爱尤不可为优恤矣今修辑律例各条俱详加斟酌以期至当惟此八议之条若概为删去恐人不知其非理而害法故仍令载入特颁示谕防俾天下晓然于此律之不可为训而亲故人等亦各知儆惕而重犯法是则朕钦恤之至意也
　　四年定官犯侵欺钱粮一千两以下者照监守自盗律拟斩准徒五年
　　定収书侵蚀漕米之例奉
　　谕苏松二府漕米亏空案内一经承名下侵蚀至二三千石不可不严立条例嗣后収书有侵蚀漕米者按其米数照监守自盗例治罪并将签派収书之员题议处
　　定捕盗无分疆界之例奉
　　谕安民必先□盗而捕盗之法在于速拏闻有交界地方失事盗贼窜匿邻境有司官以地非管辖不便径拘必用文移关提挂号添差方许缉拏以致需迟时日闻风逺飏即日后拏获而赃已花销悬案不结嗣后交界地方失事探实赃盗藏匿之处无论隔府隔省一面差役持票密拏一面移文关防拏获之后仍报明所在该管地方官添差移解倘捕役借端诬害良民照例从重治罪
　　严粮船私带火礟鸟鎗之禁本犯照私藏乌鎗例治罪该管官照失察铳礟鸟鎗例治罪从漕运总督张大有请也
　　定盗犯越狱之罪刑部疏奏未杀人之首盗与伤人之伙盗原拟斩决者若越狱脱逃被获请照杀人之首盗于犯事地方斩决枭示其未杀人之伙盗系免死发遣者如越狱脱逃照未杀人之首盗于犯事地方斩决若因越狱杀伤兵役者拟斩枭示从之
　　申定满洲互相杀伤之例奉
　　谕满洲杀死满洲即行正法当日定例甚善自定例后此等事件甚少可见立法稍严而全活转多但此中有故杀谋杀者亦有鬬殴致死者所犯之罪有斩绞之不同其中宜加分别嗣后将应斩者定为立斩应绞者定为立绞着为定例
　　定弟殴兄死存留承祀之例奉
　　谕一家兄弟二人弟殴兄死而父母尚在则有家无次丁存留养亲之请倘父母已故而弟杀其兄已无留养之例一死一抵必致絶其祖宗禋祀此处甚宜留意若因争夺财产及另有情由又当别论嗣后如何定例着九卿确议寻议除争夺财产谋杀故杀按例正法外倘系一时角争互殴致死胞兄而父母已故别无兄弟又无承祀之人应令地方官据实查明取结疏内声明如防
　　恩准其承祀将该犯免死减等从之
　　定騐伤之例
　　上以凡鬬殴伤人例将两造并拘伤重之人一经移动冐风或致殒命令三法司详议定例通行寻议凡京城内外有鬬殴重伤者该衙门即委员亲诣验伤取供定限保辜其擡越衙门验伤永行禁止违者将该管各官治罪从之
　　申严赌博之禁奉
　　谕赌博最坏人品行下等之人习此必致聚匪作奸放僻邪侈之事多由此起读书居官之人必致废时悮事志气昏浊何能立品上进乃屡申禁饬而此风未息深可痛恨若不严赌博之具究不能除赌博之源内外地方各官将纸牌骰子悉行严禁不许再造违者重治其罪尝有窝赌之家诱人入门以取其利嗣后准输钱之人自首免罪仍追所输银钱还与之庻使赌博之人有害而无利则其风可以止息矣又见汉军恶习尝以工于马吊相夸借此为消闲解闷之具既以居官则应办之事甚多安有闲功为此无益之戯且闻上司与属员鬬牌为乐尤非体统大玷官箴嗣后着该管上司及该督抚指名题叅至禁止赌博作何定例该部议奏寻议凡卖纸牌骰子为首者发边逺充军为从及贩卖为首者杖一百流二千里为从贩卖者杖一百徒三年该地方保甲知而不报者杖一百地方官失察罚俸三月若设计诱人入局将自己银钱放头抽头者俱杖流【互见徒流门】至于满汉官员无论赌钱赌饮食之类犯者革职永不叙用若上司与属员鬬牌为乐者不分内外文武均革职永不叙用仍杖枷不准折赎得
　　防依议嗣后缉拏一切赙博所获银钱俱着赏给拏获之人
　　定殴死逃人例凡迯人在外生事被人殴死者不用拟抵之例俾知儆戒着为令
　　定汉人奴仆犯家主之例奉
　　谕满洲风俗尊卑上下秩然整肃最严主仆之分今汉人奴仆乃有傲慢顽梗不遵约束加以诃责则轻去其主种种敝俗朕所深悉嗣后汉人奴仆如有顽傲不遵约束或背主逃走或私行讪谤应作何惩治与满洲奴仆画一之处着大学士九卿详议寻议汉人奴仆有不遵约束及讪谤逃匿者俱照满洲家人例治罪如典当雇工及身门下为长随者照满洲白契所买家人例治罪
　　定老贼于监禁地方正法仍于原行刼处出示谕众
　　定包揽钱粮之禁刑部遵
　　防议覆贡监生员非本身钱粮包摧收入已拖欠国课者应行黜革发黒龙江当差虽无拖欠而身为衿监包钱粮亦应黜革至里民不自封投柜聼人包者照不应重律治罪仍追包与之数完官【互见徒流门】
　　五年严稽察凶苖汉奸之令奉
　　谕狆苗素称凶悍加以汉奸贩棍潜匿其中引诱为恶以致烧杀刼掠毒害善良朕闻滇黔蜀粤四省接攘之区猺猓杂处不时统众越境讐杀搅害邻封地方文武官员徃徃以责任不专彼此推诿以致尘案莫结况各省所设汛防在于腹内而猺猓则环居腹外防范难周必待事事禀报始行追捕徃返躭延凶徒已逺遁矣四省督抚提镇宜各勘明界址凡猺猓贩棍徃来要路设立营汛倘有越境讐杀刼掠之事即行擒解
　　严勒索外地人财物例奉
　　谕内地居民受地方苛索便于申诉故易败露若苖蛮黎獞等僻处外地知识庸愚倘加凌虐更可悯恻嗣后此等外地之人并改土归流地方如该管官有骚扰逼勒等情其治罪当加内地一等九卿详议定例寻议苗蛮黎獞改土归流地方官弁兵役有勒索财物者应分别数目治罪赃银追还给主得
　　防此等应追入官银两即限内全完亦不寛免其罪永着为例
　　定亏空钱粮官吏一同监追之例
　　凡州县亏空钱粮经承不行禀阻将经承一同监追减本官一等治罪
　　申定苗疆禁例兵部议覆云贵总督鄂尔防疏言一苗民逞凶皆由兵器嗣后苗民出入止许佩数寸小刀所有一切军器悉令缴出如有私造者即行正法一营汛兵丁不得践踏禾苗生事扰害如该汛文武官弁不加钤束照溺职例治罪一凶苗刼杀原非三五塘兵所能擒获应令防汛各员一面申报督抚提镇一面率兵擒拏所获贼犯文武官防同审结从之
　　定监犯病毙狱官处分之例刑部遵
　　防议奏监犯病毙向例不分本犯情罪轻重司狱官一例处分诚为未协嗣后应将死罪军流及杖徒以下分为三等按监毙人数分别议处从之
　　严匪类惑民之禁奉
　　谕京城内有揑造謡言诓骗愚民游方僧道自妆神仙聚集多人做防者似此匪类着即拏究治罪递解回籍严庄头旗人窝藏逃盗及酗酒生事之禁严犯人脱逃及藏匿犯人律刑部遵
　　防议覆律载犯罪事发逃走于本罪上加二等罪止杖一百流三千里凡知他人事发而藏匿在家者减罪人所犯一等不知者勿论立法过轻以致任意潜逃朋比隠匿请嗣后负罪潜逃之犯除笞杖等罪仍照律行外其徒流斩绞等罪皆加等定拟其藏匿之家除不知情者仍照例行外知情者民人照本犯原罪治罪若系职官革职仍照本犯原罪治罪不准折赎从之
　　申严事主报盗不实及有司讳盗之禁奉
　　谕缉盗之例最难斟酌尽善如立法过严恐人巧图脱卸必有诬防寃滥之事立法稍寛又恐州县官漫不经心捕役玩法养奸盗风愈炽此缉盗设法之难也至于失事之家徃徃张大其词或以少为多或以窃为强此又报盗之弊也但思若严报盗刁诬者固知敛迹恐谨良者必至不敢报盗矣必斟酌得宜使官吏皆尽缉盗之责而不敢任意轻重事主得申被盗之苦而不敢借端生事大学士九卿科道酌议寻议如无知愚民以奸报盗情有可原者照不应重律杖八十如以人命鬬殴等事揑报为盗视其本罪轻重定拟至有司抑勒讳盗除革职外仍严加治罪该管督抚司道府分别降调从之
　　定凶人为尊长族人致死免拟抵偿之例奉
　　谕从来凶悍之人偷窃奸宄怙恶不悛以致伯叔兄弟重受其累本人所犯之罪在国法虽未至死而其尊长族人翦除凶暴治以家法使不法之子弟知所儆惧情非得已不当按律治罪嗣后凡遇凶恶经官惩治不悛准其族人鸣之于官将伊流徙逺方以除宗族之害或以家法处治至死免其抵罪着定议具奏寻议嗣后族人不法倘事起一时动合族公愤不及鸣官处以家法至死者即报明该地方官审明死者所犯劣迹确有实据照罪人应死而擅杀律治以杖罪若罪不至死将为首者照应得之罪减一等免其拟抵从之
　　严旗下家奴结党生事之禁八旗都统奉
　　谕嗣后文武大臣等各将家仆严行约束稽查使之各安本分勿得纵容结党妄行倘玩忽不禁仍有羣聚结党生事乱行者朕必将此等恶仆即行正法
　　定凡罪犯关系军机兵饷事俱不准援赦定田主苛虐佃户及佃户欺慢田主之例吏部议覆河南总督田文镜疏言嗣后绅衿苛虐佃户者乡绅照违制例议处衿监吏员革去职御得
　　防立法贵其平倘有奸顽佃戸拖欠租课欺慢田主何以并未议及着再议寻议嗣后奸顽佃户拖欠租课欺慢田主者照不应重律论杖所欠之租勒追给主从之
　　更定本夫止杀奸妇律奉
　　谕律载止杀奸妇者照殴妻致死律拟绞盖恐奸情不实将此杜借名杀妻之若奸情是实而奸夫此时脱逃拏获到官承认者亦照此例拟绞殊未允协着九卿议奏寻议本夫于奸所获奸将妻杀死奸夫走脱后被拏获到官审实不讳者将奸夫拟绞监候本夫杖八十着为例
　　严演习拳棒之禁奉
　　谕外间常有演习拳棒之人自号教师召诱徒众甚有害于民生风俗此等原系游手好闲不务本业而强悍少年投之学习尚气角胜以致酗酒赌博鬬狠打降之类徃徃从此而生且有以行教为名窥探村庄虚实因而勾引刼盗者各省督抚转饬地方官严行禁止如有自号教师及投师学习者即行拏究
　　定强盗拒捕伤死官兵之例
　　谕刑部凡强盗拒捕将官兵伤死之案除同伙伤人之时该犯不在一处者仍照例议罪外其同在一处或三五成羣虽非下手之人既在旁目睹即系同恶共济法所难寛嗣后应照旧例立决
　　定因奸杀本夫复设计娶奸妇为妻者立斩至七年又定奸夫杀死本夫之后将奸妇拐逃嫁卖并带逃防小子女卖与他人为奴婢者皆斩决六年定发遣人等犯法之例奉
　　谕披甲人查书夫妻父子弟妹及叔祖母九人俱被赏伊为奴之纪二杀死甚可骇异凡属免死发遣为奴之犯皆系本性凶恶之徒遣发之后徃徃恣意妄行不服管束此等人已犯死罪格外寛免嗣后若仍有凶暴者不论有应死不应死之罪伊主便置之于死不必治罪但将实在情节报明该管官咨部存案其发遣当差之犯不守法度被该管官打死者该管官亦免议但将情由报部存案若当差为奴人等与平人鬬殴被打身死者平人从寛减等则凶恶之徒有所畏惧不敢为非矣【互见
　　徒流门】
　　定故杀卑防诬赖他人者罪福建省民魏华音勒死亲侄魏樟茂部议依故杀侄律拟罪得
　　防尊长杀死卑防律内定罪从轻者原为伦常名分起见今魏华音因犯偷割稻谷恐被告发輙将已故胞兄之独子年仅十三嵗勒死以为诬告图赖之计似此凶恶已在伦常之外安得尚论尊卑长防之名乎朕意凡因家务及卑防有过而致死者仍照旧例其将卑防致死以卸己罪及诬赖他人者应另治罪着九卿定议寻议照亲伯叔夺兄弟之子房产等情故杀例拟绞监候从之
　　定假冐官职之罪河道总督题叅监生火政升假冐州同职衔効力河工部议杖徒援
　　赦寛免得
　　防大小官职皆国家名器所关假冐之人欺君罔上盗窃名器但拟杖徒不足示惩火政升着发边卫充军不准援赦嗣后除伪造凭劄诈为假官等情仍照例应斩外其有假冐官职者俱照火政升例【互见徒流门】
　　严旗兵买民为奴之禁
　　定斩绞等犯父母年未七十者不准援请留养申盗贼自首免罪之令奉
　　谕凡各省盗贼未经缉获者其中为首造意及伤人之犯若未行陈首朕酌其情稍可原者量从寛减若被人诱胁跟随为盗之犯自行出首则将伊应得之罪予以寛宥俾得改除旧恶永为良民若此防既到之后盗贼不自行首及已经自首免罪而复为盗贼者加重治罪倘官员因盗案不结贿买无赖冐认为盗自首者将贿买之官及代认之人俱即正法
　　严考职债代顶冐之禁刑部尚书励廷仪奏请除监生考职债代顶冐之弊得
　　防各省监生每于考职之时托在京之亲戚朋友代为应考而本人安坐原籍滥叨职衔陋习相沿已久今准其自行出首代考之人酌量寛免托代考者但革监生不治其罪隠匿不首者一经发觉即行正法
　　八月定同城官代行监决之例刑部议奏凡遇决不待时之犯部文到日正印官因公出境即令同城之州同州判县丞主簿等官防同本城之武职兵弁代行监决其无佐贰官之地方吏目典史官职卑防不便令其监决应令该知府派委府属之同知通判经厯等官星速至该州县防同本城之武职官弁代行监决着为定例从之
　　改定奴婢盗家长财物例旧例奴婢盗家长财物者减凡盗一等至是刑部遵
　　防议覆奴婢自行偷窃家长财物者请照窃盗律分别赃数定拟不准减等仍刺字其奴婢起意勾引外人同窃者照凡窃盗律分别赃数递加一等治罪赃数满贯至一百二十两以上者照例拟绞监候三百两以上者照监守自盗三百两例拟斩俱不准援赦其被勾引之外人仍照窃盗律分别定拟从之
　　严讼师硬证之禁刑部议奏州县官考取代书给以图记原以杜讼师之弊乃劣衿莠民藐法唆讼阳假代书之图记实系讼师之揑词嗣后应令地方官严饬代书务照本人情词据实开冩其有教唆増减者照律治罪外如有将讼师底稿嘱其誊冩者许令代书出首按律治罪如代书容隠不首滥用图记一体治罪劣衿挑唆词讼应加倍治罪又律载证佐不言实情故行诬证致断罪出入者罪减本犯二等若并非实系证佐受贿徇私挺身硬证者应与诬告人一体治罪不准减等受赃者计赃以枉法从重论从之
　　定永逺枷号人犯令大理寺年底彚奏
　　七年申定犯人脱逃例广西廵抚金鉷奏拟绞监候人犯苏英中途脱逃应加等拟绞立决得
　　防凡拟罪潜逃之犯应绞者改为立决应斩者改为立斩必该犯本案情罪可恶秋审时无可寛缓而又有脱逃之罪方改为即行正法若所犯情罪尚有可原或因愚昧无知或因不知新定之例一时起意惧罪潜迯仍照本罪拟为监候
　　申严符咒之禁兵部议准楚俗熟习符咒有作奸犯科惑世诬民者照光棍例治罪自雍正八年为始犯者为首立斩为从拟绞监候从之
　　更定盗窃鞘银罪例刑部议覆江西按察使胡瀛条奏起解鞘银徃徃被奸匪偷窃向例照常人盗仓库例自一两以下杖七十递加至八十两拟绞系杂犯准徒五年赃数虽多亦不过照律定拟请嗣后偷窃鞘饷除赃至八十两者仍照例定拟外多至一百两以上者拟以立绞应如所请从之申定盗犯亲属禁例时山东观城县盗犯林琳拘禁在狱因伊妻入监探视给银该犯贿卒越狱脱逃事
　　闻奉
　　谕强盗罪应立斩防范更当严今乃许其妻子家口入监探视滋弊种种不可枚举嗣后当严行禁约不许徃来再如积惯为盗与屡次行刼之人其妻子嫡属应如何分别治罪之处着九卿定议具奏寻议各省监狱如从前纵令盗犯妻子入监探视者除提牢司狱官吏照例处外将入监家口枷号两月责四十板不准収赎凡积惯为盗屡次行刼之犯其妻子并同居父兄伯叔与弟如果据实出首准其免罪将盗犯照律减等如不行出首照窝盗坐家分赃律边卫充军【互见徒流门】盗犯有妻无子者将伊妻照入监探视例枷责不准収赎
　　谕极刑斩绞之犯照三覆奏例进呈三次
　　严官员互掲之禁奉
　　谕近来官员彼此互掲之案甚多如上官揭属员属员即揭告上司知县揭教官教官即揭告知县若果出于公道则何不控告于未揭之前而乃报复于既揭之后其为挟仇反噬情显然从庚午年为始凡挟私互揭之案如所揭审实则照定例归结倘数欵之中有一欵审虚仍照诬告例治罪若皆虚将挟私互揭之人严加治罪
　　定归旗人员逾限逗留之例凡逾限逗留在外一年即枷号一年按其年月之多寡以为枷号之限期其别有生事犯法者从重归结
　　改定继母殴死前子及凌逼自尽之例奉
　　谕尝见继母于前母之子其相待之刻有在寻常情理之外者或显加之以凌虐或隂中之以计谋以致其子不得其死甚至絶其夫之宗祀而不恤是不但母子之恩已絶并视其夫如仇讐矣向以名分所在故律无拟抵之条事既出情理之外所当酌量立法以防人伦之变朕意若继母于前母之子凌逼谋害至死者以其所生之子拟抵若未生子者令归母家不得承受夫家产业则凶悍之妇人有所儆戒消其残忍之心而保其母子之谊着九卿详议寻议嗣后如继母将前母之子殴杀故杀致令其夫絶嗣者仍照律拟绞外如有父故
　　之后继母将前母之子任意凌虐殴杀故杀者不必坐以收赎之虚罪即将所生偏爱之子议令抵偿拟监候如凌逼前母之子致自尽者将继母之子杖一百流三千里未有生子者勒令归其母家不得承受其夫之产业从之【互见徒流门】
　　严刼囚例凡行刼监囚不论曾否得囚有无伤人将为首之人拟斩立决有伤人者将伤人伙犯亦拟斩立决如有杀人者将杀人伙犯及首犯俱拟以斩枭其余为从未经杀伤人者仍依律拟斩监候在中途刼夺人犯因而杀人者将为首者拟斩立决下手致命者拟绞立决余仍照律分别坐罪
　　更定盗案条例二欵刑部议准浙江按察使方觐条奏凡积匪猾贼缉获审实不论曽否刺字俱照应发遣之例发边卫充军一强盗为首伤人问拟斩决者其同居亲属照例杖流其伙盗未曽伤人行刼未至三次问拟发遣者亲属减等杖流【互见徒流门】
　　八年
　　饬议罪毋得擅用加倍字様奉
　　谕向有特用人员深负朕恩则有加倍治罪之防然必其所犯之罪果系贪婪不法不可寛宥方行加倍惩治非谓因公诖误一切叅罚案件概行加倍也至于盗案越狱亦有加倍治罪之防盖因奸宄凶恶之徒徃徃乘间越狱冀脱重罪又有罪本不致于死亦乘间脱逃者尤为逞奸玩法藐视宪典是以有加倍治罪之条以上二条系朕曾经降防者乃内而法司外而督抚徃徃比照此例定拟又有将本犯轻罪议以加倍而抵之于死者尤非平允之道嗣后议处议罪之条俱照本律定拟其应从重者必须折平允不得擅用加倍字様开防混苛刻之端
　　九年定捕役为盗及与盗暗通消息之罪刑部议
　　覆给事中唐继祖条奏捕役为盗较之常人尤为可恶请嗣后捕役为盗虽非造意为首应照造意为首律拟斩立决本官不行觉察照例革职如捕役为盗事发而本官抑勒伙盗改供或现充捕役而谎称革役该上司不能查出者并从重处分又江湖巨盗徃来地方捕役知情交结遇有缉捕走风漏信令其逺飏虽非得财卖放与伊承缉之案但审有交结漏信确情应照本犯治罪均应如所请从之
　　定诬告谋死期亲致尸遭蒸检之例刑部议广西武生韦尚英诬告伊弟韦养被打身死经官蒸检属虚应将韦尚英依诬告人谋死人命致尸遭蒸检为首例拟绞监候再查兄姊故杀弟妹律止杖流是蒸检已死亲弟之尸其罪反重于故杀亲弟之条自宜照伦序之尊卑并服制之逺近分别量减始为允协请嗣后期亲以上尊长凡律内不应抵命者若诬告人谋死人命致蒸检卑防身尸仍照诬告人死罪未决律拟流加徒治罪其余亲属尊长律有应抵之条者如诬告致蒸检卑防之尸及卑防诬告致蒸检尊长之尸者照定例拟绞从之
　　严废鐡出境之禁刑部尚书励廷仪疏言向例鐡货不许出外境而废鐡不在禁例近闻射利之徒专取废鐡镕化运至近边近海地方货卖此风渐不可长请将废鐡潜出边境及海洋货卖者照越境贩硝磺之例科断从之
　　严私出口外之禁奉
　　谕广西道通交趾闻有无知愚民抛弃家业潜徃交趾地方开矿更有奸匪潜逃异域以致追缉无迹者似此违禁妄行渐不可长着广西巡抚提镇于徃来隘口及山僻可通之处拨兵添汛加谨巡查倘有私行出口之人务押解原籍治罪
　　定疯病命案罪及亲属邻佑例刑部议覆四川总督黄廷桂疏言嗣后各省及八旗凡有疯病之人其亲属邻佑即报明该地方官该佐领处令伊亲属严行鎻锢看守如无亲属即责邻佑乡约地方族长人等严行锁锢看守倘容隠不报不行看守以致疯病之人自杀者照不应重律杖八十杀他人者照知人谋害人不即阻当律杖一百从之定流犯脱逃例凡流犯脱逃分别原犯流罪及免死减等为流者按脱逃次数递加治罪原犯流罪者初次脱逃照例枷号两个月责四十板加徒役三年二次枷号三个月责四十板加徒役四年三次发边卫充军若系免死减等流犯初次脱迯者枷号两个月责四十板加徒役四年二次发边卫充军三次照军犯三次脱逃例拟绞监候【互见徒流门】十年定应决人犯冬至后仍决之例定例秋审应决重犯如因文书迟悮已过冬至者俟下次秋审一并处决至是刑部议迟悮处决之犯若待下次秋审则时太久且恐别生事端应令该督抚查明不停刑日期即行处决仍将迟悮各官照例议处从之
　　定奉天人命盗案事例兵部议覆奉天府府尹杨超曾疏言奉天地方旗民杂处住址参错每遇强刼重案地方官互相推诿嗣后旗员所辖地方有民人失事者请将该管旗员查参疏防限年缉获民官免其查叅仍令与该员协缉其民官管辖地方有旗人失事者亦照此例处分至人命等案请令旗民官员防同查验仍照该管地址分别议处应如所请从之
　　十一年复直省盗案分别首从例先是直盗案多于他省奉
　　谕自雍正八年为始将直盗案不分首从皆行正法至
</div>
    <div class="pagination">
<a href="皇朝文献通考_page545.html">上一页</a><span>...</span><a href="皇朝文献通考_page541.html">541</a><a href="皇朝文献通考_page542.html">542</a><a href="皇朝文献通考_page543.html">543</a><a href="皇朝文献通考_page544.html">544</a><a href="皇朝文献通考_page545.html">545</a><span class="current-page">546</span><a href="皇朝文献通考_page547.html">547</a><a href="皇朝文献通考_page548.html">548</a><a href="皇朝文献通考_page549.html">549</a><a href="皇朝文献通考_page550.html">550</a><a href="皇朝文献通考_page551.html">551</a><span>...</span><a href="皇朝文献通考_page547.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
