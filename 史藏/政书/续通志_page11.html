<!DOCTYPE html>
<html>
<head>
    <meta charset="UTF-8">
    <title>续通志 - 第 11 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 11 页/共 1359 页</h1>
    <div class="content">
　　唐纪 【五】 

　　中宗二　　　　睿宗 

　　○中宗二 

　　神龙元年 【考异曰新纪长安五年正月壬午大赦甲辰太子监国改元按则天实录神龙元年正月壬午朔大赦改元旧纪唐厯统纪 
会要皆同纪年通谱亦以神龙为武后年号中宗因之新纪误也】 春正月癸卯张柬之崔玄暐及左羽林卫将军敬晖检校左羽林卫将军桓 
彦范司刑少卿袁恕己左羽林卫将军李湛辥思行赵承恩右羽林卫将军杨元琰左羽林卫大将军李多祚职方郎中崔泰之 【按新书尚 
载有库部员外郎朱敬则吴缜曰按敬则传敬则当武后时己尝为相罢后为成均祭酒冬官侍郎郑州刺史致仕且未尝为库部员外郎而本 
传亦不言其同诛二张虽有与敬晖密议诛之之策然传亦止云晖卒用其策亦不言敬则同与其事也疑此一名误载】 司刑评事冀仲甫检 
校司农少卿兼知总监翟世言内直郎王同皎率左右羽林兵以讨乱张易之昌宗昌期同休景雄伏诛甲辰皇太子监国命地官侍郎樊忱往 
京师告庙陵 【按旧书监国下不复云改元新书监国下误云改元说见前】 丙午皇帝复位大赦惟易之党与不在原限为周兴来俊臣所 
枉陷者咸令雪免赐文武官阶爵民酺五日免今岁租赋给复房州三年放宫女三千人相王旦为安国相王太尉同凤阁鸾台三品丁未徙太 
后上阳宫戊申上太后号曰则天大圣皇帝庚戌张柬之袁恕己同凤阁鸾台三品崔玄暐守内史敬晖为纳言桓彦范守纳言甲寅复国号唐 
社稷宗庙陵寝郊祀行军旗帜服色天地日月寺宇台阁官名依永淳以前故事神都依旧为东都北都为并州大都督府老君依旧为玄元皇 
帝贬韦承庆为高要尉流房融于高州杨再思同中书门下三品姚元之罢甲子皇后韦氏复位大赦赐酺三日复宗室死于周者官爵丙寅太 
子宾客武三思为司空同中书门下三品贬谯王重福为濮州刺史丁卯右散骑常侍驸马都尉武攸暨为司徒辛未安国相王旦罢甲戌太子 
少詹事祝钦明同中书门下三品韦安石罢进封子义兴郡王重俊为卫王北海郡王重茂为温王丁丑武三思武攸暨罢三月甲申诏文明后 
破家者昭洗之还其子孙荫惟徐敬业一房不在免限乙丑袁恕己守中书令夏四月辛亥桓彦范为侍中袁恕己为中书令丁卯高要尉魏元 
忠为卫尉卿同中书门下平章事辛未敬晖为侍中甲戌魏元忠崔玄暐刑部尚书韦安石为吏部尚书太子右庶子李怀远为左散骑常侍凉 
州都督唐林璟为辅国大将军同中书门下三品乙亥张柬之为中书令五月壬午迁武氏神主于崇恩庙乙酉立太庙社稷于东都戊子复周 
隋二王后壬辰进封兄成纪郡王千里为成王甲午侍中敬晖封平阳郡王桓彦范扶阳郡王赐姓韦氏中书令张柬之汉阳郡王袁恕己南阳 
郡王特进崔玄暐博陵郡王并加授特进罢知政事韦安石兼检校中书令魏元忠兼侍中癸卯降梁王武三思为德静郡王定王武攸暨为乐 
寿郡王河内王武懿宗等并降为国公甲辰唐休璟为尚书左仆射特进豆卢钦望为尚书右仆射同中书门下三品六月壬子左骁卫大将军 
裴思谅为灵武道行军大总管以备突厥丁巳河北十七州大水癸亥韦安石为中书令魏元忠为侍中杨再思检校中书令豆卢钦望平章军 
国重事秋七月辛巳太子宾客韦巨源同中书门下三品甲辰洛水溢八月戊申给复河南洛阳二县一年壬戌追册妃赵氏为皇后乙亥上亲 
祔太祖献祖世祖高祖太宗高宗皇兄义京神主于太庙皇后见于庙丁丑幸洛城南门观鬬象九月壬午祀天地于明堂大赦赐文武官勋爵 
民酺三日癸巳韦巨源罢冬十月癸亥幸龙门乙丑猎于新安辛未魏元忠为中书令杨再思为侍中十一月戊寅上尊号曰应天皇帝皇后曰 
顺天皇后 【谨按通鉴辑览　　御批此直仿高宗称天皇武后称天后故事明劝韦氏蹈辙矣幸灾乐祸自古无此下愚不移者】 壬午及 
皇后享于太庙大赦赐文武官阶勋爵民酺三日己丑幸洛城南门观泼寒胡戏壬寅武氏死 【谨遵辑览书法】 废崇恩庙
　　二年春正月戊戌吏部尚书李峤同中书门下三品中书侍郎于惟谦同中书门下平章事闰月丙午公主开府置官属乙卯以特进敬晖 
桓彦范袁恕己为滑洺豫刺史二月乙未礼部尚书韦巨源为刑部尚书同中书门下三品丙申遣十道巡察使三月甲辰韦安石罢户部尚书 
苏瓌守侍中戊申唐休璟罢庚戌杀光禄卿驸马都尉王同皎是月置员外官壬戌赠后父韦元贞太师益州都督夏四月甲戌又赠元贞为酆 
王后弟四人并赠郡王 【谨按洵浩洞泚皆韦后之弟非元贞之弟也旧书作元贞之弟误今改正】 己丑李怀远罢辛丑洛水溢六月戊寅 
贬敬晖为崖州司马桓彦范泷州司马袁恕己窦州司马崔玄暐白州司马张柬之新州司马秋七月戊申立卫王重俊为皇太子丙寅魏元忠 
为尚书右仆射兼中书令李峤守中书令辛未左散骑常侍致仕李怀远同中书门下三品流敬晖于琼州 【新纪作嘉州今依敬晖传改辑 
　考异曰实录初云嘉州后云崖州新本纪作嘉州旧传作崖州今从新传】 桓彦范于瀼州袁恕己于环州崔玄暐于古州张柬之于泷州八 
月丙子贬祝钦明为申州刺史九月戊午李怀远薨冬十月癸巳苏瓌为侍中戊戌至自东都十二月己卯灵武军大总管沙咤忠义及突厥战 
于鸣沙败绩丙戌突厥寇边京师旱河北水减膳罢土木工苏瓌存抚河北丙申魏元忠为尚书左仆射
　　景龙元年春正月丙辰以旱虑囚二月丙戌复武氏庙陵置令丞守户如昭陵甲午褎德庙荣先陵置令丞夏四月庚寅赦雍州五月戊戌 
右屯卫大将军张仁亶为朔方道行军大总管以备突厥丙午假鸿胪卿臧思言使于突厥死之以旱避正殿减膳六月丁卯朔日有食之戊子 
吐蕃及姚州蛮寇边姚巂道讨击使唐九征败之秋七月辛丑皇太子以羽林千骑兵诛武三思众溃死之 【按新书云皇太子以羽林千骑 
兵诛武三思不克死之吴缜曰按节愍太子及武三思传其三思父子皆巳为节愍所诛止是太子之众自溃故太子被害耳不得谓之诛三思 
不克也当云以羽林千骑兵诛武三思巳而众溃死之如此乃尽其实今依纠谬改辑】 壬戌李峤为中书令八月丙戌上尊号曰应天神龙皇 
帝皇后曰顺天翊圣皇后魏元忠罢九月丁酉吏部侍郎萧至忠为黄门侍郎兵部尚书宗楚客左卫将军兼太府卿纪处讷中书门下三品于 
惟谦罢庚子大赦改元赐文武官阶勋爵辛亥杨再思为中书令韦巨源纪处讷为侍中苏瓌罢 【考异曰新表九月辛亥苏瓌罢为行吏部 
尚书按二年瓌请察正员官殿员者择员外官代之三年面折祝钦明请皇后亚献于时更为侍中表云今年罢误也】 冬十月戊寅杀习艺馆 
内教苏安恒十二月乙丑朔日有食之
　　二年春二月庚寅帝以后服有庆云之瑞大赦天下进五品以上母妻封号二等无妻者授其女妇人八十以上版授郡县乡君三月丙子 
朔方道大总管张仁亶筑受降城于河上夏四月癸未置修文馆学士秋七月癸巳朔方道行军大总管张仁亶同中书门下三品冬十一月庚 
申西突厥寇边御史中丞冯嘉宾使于突厥死之己卯以安乐公主出降假皇后仗出于禁中帝及后御安福楼观之礼毕大赦赐酺三日 【 
按新旧纪皆云己卯景龙文馆记作庚辰葢礼成之明日也】 癸未安西都护牛师奖及西突厥战于火烧城死之是岁皇后妃主昭容卖官行 
墨敕斜封
　　三年春二月己丑及皇后幸玄武门观宫女拔河为宫市以嬉壬寅韦巨源为尚书左仆射杨再思为右仆射同中书门下三品壬子及皇 
后幸太常寺三月戊午宗楚客为中书令萧至忠守侍中太府卿韦嗣立守兵部尚书同中书门下三品中书侍郎兼检校吏部侍郎崔湜守兵 
部侍郎赵彦昭为中书侍郎同中书门下平章事戊寅礼部尚书韦温为太子少保同中书门下三品太常少卿郑愔守吏部侍郎同中书门下 
平章事夏五月丙戌贬崔湜为襄州刺史郑愔江州司马六月庚子以旱避正殿减膳撤乐诏括天下图籍壬寅虑囚癸卯杨再思薨秋七月丙 
辰西突厥娑葛降辛酉许妇人非缘夫子封者荫其子孙癸亥虑囚庚辰澧水溢八月乙酉李峤同中书门下三品特进韦安石为侍中壬辰有 
星孛于紫宫九月戊辰吏部尚书苏瓌为尚书左仆射同中书门下三品冬十一月乙丑有事于南郊以皇后为亚献大赦赐文武官阶爵入品 
者减考免关内今岁赋赐酺三日甲戌豆卢钦望薨十二月壬辰前宋国公致仕唐休璟为太子少师同中书门下三品甲午如新丰温汤甲辰 
赦新丰给复一年赐从官勋一转乙巳至自新丰
　　四年春正月丙寅及皇后微行以观灯遂幸萧至忠第丁卯微行以观灯幸韦安石长寍公主第己卯如始平送全城公主归吐蕃二月庚 
戌及后妃公主观三品以上拔河三月以河源九曲予吐蕃夏四月乙未幸隆庆池 【考异曰景龙文馆记以为其月十二日按长厯是月壬 
午朔今从实录本纪】 五月辛酉封嗣虢王邕为汴王丁卯许州司兵参军燕钦融上书言皇后干预国政安乐公主武延秀宗楚客等同危宗 
社帝怒召钦融廷见扑杀之丁丑剡县地震六月安乐公主与后合谋进鸩壬午帝遇毒崩于神龙殿年五十五 【按中宗生于高宗显庆元 
年丙辰至景龙四年庚戌应以新纪年五十五为是旧纪作年五十误】 谥曰孝和皇帝庙号中宗陵曰定陵天宝十三载加谥大和大圣大昭 
孝皇帝
　　中宗嗣圣一年被废二十年神龙二年景龙四年凡二十七年

　　○睿宗 

　　睿宗皇帝讳旦高宗第八子中宗母弟也始封殷王领冀州大都督单于大都护长而温恭好学通诂训工草隶书徙封豫王又封冀王初 
名旭轮至是去旭字累迁右金吾卫大将军洛州牧徙封相王复封豫王改名旦武后废中宗立为皇帝其改国号周以为皇嗣居于东宫依旧 
名轮中宗自房州还复为皇太子武后封皇嗣为相王又改名旦授太子右卫率累迁右羽林卫大将军并州牧安北大都护诸道元帅中宗复 
位进号安国相王迁太尉知政事又立为皇太弟固辞不受
　　景云元年六月壬午韦皇后弒中宗矫诏立温王重茂为皇太子以刑部尚书裴谈工部尚书张锡同中书门下三品吏部尚书张嘉福中 
书侍郎岑羲吏部侍郎崔湜同中书门下平章事发诸府兵五万屯京师以韦温总知内外兵马甲申乃发丧又矫遗诏自立为皇太后皇太子 
即皇帝位以睿宗参谋政事大赦改元曰唐隆太后临朝摄政罢睿宗参谋政事以为太尉封雍王守礼为邠王寿春郡王成器宋王丁亥立温 
王妃陆氏为皇后壬辰纪处讷张嘉福岑羲持节巡抚关内河南北庚子临淄郡王隆基率万骑兵入北军讨乱诛韦氏安乐公主及韦巨源马 
秦客驸马都尉武延秀光禄少卿杨均辛丑睿宗奉少帝御安福门大赦赐文武官阶勋爵免天下岁租之半进封隆基为平王朝邑尉刘幽求 
为中书舍人苑总监锺绍京为中书侍郎参知机务壬寅绍京及黄门侍郎李日知同中书门下三品纪处讷韦温宗楚客将作大匠宗晋卿司 
农卿赵履温伏诛贬汴王邕为沁州刺史萧至忠许州刺史韦嗣立宋州刺史赵彦昭绛州刺史崔湜华州刺史癸卯平王隆基同中书门下三 
品锺绍京行中书令张嘉福伏诛王公百官表请睿宗即尊位甲辰安国相王即皇帝位于承天门大赦长流长任及流人未达者还之赐内外 
官阶爵复少帝为温王乙巳锺绍京罢丙午太常少卿辥稷为黄门侍郎参预机务丁未立平王隆基为皇太子复则天大圣皇后号曰天后戊 
申许州刺史姚元之为兵部尚书同中书门下三品韦嗣立萧至忠为中书令赵彦昭为中书侍郎崔湜为吏部侍郎同中书门下平章事秋七 
月庚戌进封衡阳郡王成义为申王巴陵郡王隆范岐王彭城郡王隆业辥王癸丑兵部尚书崔日用为黄门侍郎参预机务追谥雍王贤为章 
怀太子庶人重俊曰节愍太子复敬晖桓彦范崔玄暐张柬之袁恕己成王千里李多祚等官爵丁巳洛州长史宋璟检校吏部尚书同中书门 
下三品岑羲罢壬戌贬萧至忠为晋州刺史韦嗣立许州刺史赵彦昭宋州刺史张锡绛州刺史崔湜罢丙寅贬李峤为怀州刺史姚元之兼中 
书令苏瓌为尚书左仆射丁卯唐休璟张仁亶罢己巳大赦改元赐内外官及为父后者勋一转崔日用辥稷罢乙亥废崇恩庙昊陵顺陵追废 
皇后韦氏为庶人安乐公主为悖逆庶人八月庚寅谯王重福及汴州刺史郑愔反伏诛癸巳罢墨敕斜封官贬裴谈为蒲州刺史九月辛未太 
子少师致仕唐休璟为朔方道行军大总管以备突厥冬十月乙未追号天后曰大圣天后癸卯出义宗于太庙十一月戊申姚元之为中书令 
己酉葬中宗皇帝于定陵壬子苏瓌韦安石罢宋王成器为尚书左仆射己巳宋王成器为司徒
　　二年春正月己未太仆卿郭元振中书侍郎张说同中书门下平章事甲子徙封重茂为襄王乙丑追册妃刘氏窦氏为皇后二月丁丑皇 
太子监国甲申贬姚元之为申州刺史宋璟楚州刺史丙戌太子少保韦安石为侍中刘幽求罢复墨敕斜封官三月癸丑作金仙玉真观夏四 
月甲申韦安石为中书令宋王成器罢辛卯李日知为侍中壬寅大赦赐文武官阶勋爵民酺三日甲辰作玄元皇帝庙五月庚戌复昊陵顺陵 
置官属壬戌殿中监窦怀贞为左御史台大夫同中书门下平章事秋七月乙卯大赦赐酺三日丁巳皇太子释奠于国学庚午韦安石为尚书 
左仆射同中书门下三品九月乙亥窦怀贞为侍中 【睿宗实录在乙卯太上皇实录在庚辰旧纪在己卯】 冬十月甲辰吏部尚书刘幽求 
为侍中右散骑常侍魏知古太子詹事崔湜为中书侍郎同中书门下三品中书侍郎陆象先同中书门下平章事韦安石李日知郭元振窦怀 
</div>
    <div class="pagination">
<a href="续通志_page10.html">上一页</a><span>...</span><a href="续通志_page6.html">6</a><a href="续通志_page7.html">7</a><a href="续通志_page8.html">8</a><a href="续通志_page9.html">9</a><a href="续通志_page10.html">10</a><span class="current-page">11</span><a href="续通志_page12.html">12</a><a href="续通志_page13.html">13</a><a href="续通志_page14.html">14</a><a href="续通志_page15.html">15</a><a href="续通志_page16.html">16</a><span>...</span><a href="续通志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
