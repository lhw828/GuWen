<!DOCTYPE html>
<html>
<head>
    <meta charset="UTF-8">
    <title>明会典 - 第 95 页/共 281 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会典 - 第 95 页/共 281 页</h1>
    <div class="content">　　一选法凡文选六部都察院翰林院太医院钦天监堂上官尚寳司通政司太理寺太常寺光禄寺鸿胪寺国子监堂上掌印官六科都给事中并在外布政司王府长史有阙吏部奏请擢用其考满黜陟并复职改用等项常选官员俱循例具啓铨注其武职选除在京五府都督在外各都司都指挥阙员者及土官衙门奏保土人任职者兵部奏请擢用自余袭替优给及例应陞降改调官员具啓铨注其土官例应袭替及保用通事把事随司办事长官该部具啓裁度余悉奏请处分其内外大小文武官员俱従行在吏部兵部奏请铨选其有开设大小衙门该部奏请定夺
　　一刑名凡内外文武大小官员有犯所司具啓准问者问之若皇亲犯小事令其在家听候具由奏请待报若所犯情重及干谋逆者即时拘执在官先命皇亲防问若事有未当及犯人不服乃命公侯伯五军六部都察院大理寺防皇亲再问毕将所服情犯及议拟罪名具啓候车驾回京奏请处分其在外王府防卫指挥并长史及土官有犯事干恶逆先行收问然后奏闻自余所犯预奏待报提问其法司问拟罪合决死罪者奏请待报其余所犯悉具啓决放如特奉令防原免者不拘此例　十二年奏定皇亲并军职王府防卫指挥长史等官与各处土官有犯者俱奏请提问其在京文武衙门官员有犯者堂上官具奏待报发落其五品以下者具啓拿问其在外文职衙门官员有犯者方面及四品以上官员该衙门奏请提问其五品以下具啓拿问一迎诏凡诏书至礼部设龙亭锦衣卫设仪仗教坊司设大乐文武百官各具朝服出三山门外奉迎使者到三山门外下马候龙亭来捧置诏书于龙亭中使者立于龙亭之东百官行五拜叩头礼讫众官乗马导使者上马在龙亭后东邉行至长安右门下马随龙亭后东由中门入文武百官扵承天门外桥南侍立东宫殿下具冕服扵午门下五丈余地奉迎至文华殿置龙亭于正中使者立扵东东宫殿下扵殿前台上乐作行五拜三叩头礼毕乐止陞殿殿下展诏读讫使者捧诏置龙亭中殿下送至午门内锦衣卫先设云舆于午门外正中礼部官置诏书于云舆内文武二品以上官迎至承天门鸿胪寺先设开读案扵承天门稍东文武百官入班赞礼唱排班班齐鞠躬乐作四拜平身乐止赞开读使者取诏授开读官跪受使者复立位所赞跪众官皆跪开读讫开读官捧诏授使者复置云舆中赞俯伏乐作四拜平身乐止赞搢笏鞠躬三舞蹈赞跪唱山呼万嵗者三赞出笏俯伏乐作四拜兴平身乐止赞礼毕百官以次退使者捧诏书出承天门外复置龙亭中鼓乐送至防同馆使者见东宫殿下行四拜礼毕其日宴使臣扵礼部本部待宴
　　一进春十三年奏定其日早文武百官各穿顔色衣服文华殿门外侍班如常仪应天府置春案扵文华门丹墀中道之东候东宫殿下陞座引礼引府县官举春案由东陛陞置于殿门外中道各就拜位鞠躬四拜平身礼毕文武百官庆贺行叩头礼
　　皇太孙监国
　　永乐八年定
　　一每日皇长孙扵奉天门左视事侍卫如常仪诸司有事具啓施行若军机及王府要务一啓皇太子处分一奏闻行在所
　　一遇万夀圣节设香案扵奉天殿丹陛上皇长孙具色服扵丹陛上行礼文武官具朝服扵北京行部行礼如常仪天下诸司表文俱诣北京进贺四夷朝贡俱送南京礼部啓皇太子施行
　　一文选行在六部都察院等衙门及北京行部所属衙门如有阙员应除补者五品以上行在吏部移咨南京吏部啓皇太子选补六品以下及考满起服例应陞降复职及对品改用常选官拨用吏典俱循例啓皇长孙施行
　　一武选行在五军都督府及行后军都督府所属衙门例应袭替优给陞降者行在兵部亦循例啓皇长孙施行自余非常选者啓皇太子斟酌行之
　　一内外官吏军民有犯所司啓皇长孙施行若皇亲有犯小事令其在家听候所司啓皇太子待报施行若所犯情重及干谋逆者即时拘执先命皇亲防问若事未当及犯人不服乃命公侯伯五军六部都察院大理寺防皇亲再问将所服情犯啓皇太子候车驾回京奏请处分其王府防卫指挥及长史有犯干恶逆者先行收问然后啓皇太子自余有犯啓皇太子待报收问其行在刑部都察院北京行部议拟囚人应死者监候啓皇太子待报施行余悉啓皇长孙裁决






　　明防典卷五十二
<史部,政书类,通制之属,明会典>
　　钦定四库全书
　　明会典卷五十三
　　礼部十二
　　王国礼一
　　封爵
　　明祖训
　　亲王授以金册金寳【妃正授金册不用寳】亲王嫡长子年及十嵗朝廷授以金册金寳立为王世子如或以庶夺嫡轻则降为庶人重则流窜逺方如王年三十正妃未有嫡子其庶子止为郡王待王与正妃年五十无嫡始立庶长子为王世子亲王次嫡子及庶子年至十嵗皆封郡王授以镀金银册银印【子孙未封者称王子王孙言语皆称裔防】亲王女曰郡主【自郡主以下俱授诰命】郡王女曰县主郡王孙女曰郡君郡王曾孙女曰县君郡王孙女曰乡君靖江王府合比王支郡王逓减一等称呼女封县君
　　凡王世子承袭王封朝廷遣人行册命之礼授以金册传用金寳
　　凡王世子并郡王娶妃及郡王受封并郡王嫡长袭封者当先上闻朝廷遣人止行册命之礼
　　凡郡王子孙授以官职子授镇国将军【三品】孙授辅国将军【四品】曾孙授奉国将军【五品】孙授镇国中尉【六品】五世孙授辅国中尉【七品】六世孙以下授奉国中尉【八品】
　　事例
　　洪武二十五年奏定王妃以下有所出者称夫人　永乐间诏加镇国将军従一品辅国将军従二品奉国将军従三品镇国中尉従四品辅国中尉従五品奉国中尉従六品　正统间令亲王有长孙者授以世孙给一品冠服郡王有长孙者授以长孙给二品冠服　天顺间定凡各王府所生子女年至十五方许请封　治四年定亲王世子授封其母始封夫人　十年定宗室旧制郡王出府止封一妃镇国将军辅国将军各止封一夫人奉国将军止封一淑人镇国中尉止封一恭人辅国中尉止封一宜人奉国中尉止封一安人妾媵不封十一定亲王郡王子女封爵遵照祖训及天顺末诏书例亲王嫡庶子女郡王嫡长子孙俱年至十嵗请封其余子孙应封镇国辅国奉国将军镇国辅国奉国中尉者及各郡王各将军中尉女俱照天顺中例年十五许请封
　　制名
　　明祖训【见宗人府】
　　之国
　　事例
　　国初亲王之国百官送至龙江闗后凡之国日上御奉天门早朝毕文武百官稍退侍立上降寳座后坐王冕服由左顺门内引二人朝服前导由东第二桥上奉天门至御前行五拜礼上赐王酒饮讫叩头毕上起送王至东阶上王叩头下上目送出午门王复叩头阖门上还宫百官不送惟先一日早赴王府行辞礼
　　洪武间定凡王还国祭祀礼用豕一羊一荤素各一坛祭于端门不用制帛后罢端门祭用荤素二坛祭于承天门外
　　凡王之国所过州县文武官迎接便服行四拜礼凡王之国沿途合祀神祗近者大小皆亲祭逺者望祭仍先遣奉祀官洒扫社稷山川坛及旗纛庙预备祭物王将到国前三日致斋至城外本处文武官率耆老出城迎接不行礼导王诣社稷山川坛祭祀各官及耆老随班陪祭礼毕送王至宫陞殿行贺礼
　　凡王在途遇诏赦迎接行礼毕先退不聴开读
　　凡王在途遇进贺表笺一体具服行礼天顺五年奏准凡王之国果従旧王府城外经过许出相见随即回府若不従城外经过者不许
　　庆贺
　　明祖训
　　凡遇天子夀日王扵殿前台上设香案具冕服率文武官具朝服行祝天地礼若遇正旦拜天地后即诣祖庙行礼毕陞正殿出使官便服行四拜礼文武官具服行八拜礼
　　事例
　　洪武十八年定凡王到国庆贺礼仪其日设仪仗扵露台上下之东西设大乐扵露台上东西北向陈金鼓旗扵承运门外军职官员各守殿及王城门设文武百官拜位扵丹墀文东武西设赞礼官二员扵文武百官拜位之北东西相向防従执事等官先诣圆殿后候典服官啓请王具冕服讫典仪啓执事者先行四拜礼毕各就位典仪啓请王陞殿导引官前导大乐作陞座讫乐止赞排班引礼引文武官就拜位赞班齐鞠躬乐作四拜平身乐止引礼引班首陞自东阶由殿东门入至殿中赞跪外赞同赞跪班首众官皆跪班首致词云某官某等敬惟殿下钦承上命至国之初理当庆贺如系王府官则称臣某等后同内外赞俯伏兴引礼引班首复位赞鞠躬乐作四拜平身典仪诣殿中跪啓礼毕乐作导引王还宫乐止各官以次出凡庆贺礼仪俱同惟改致词
　　凡遇圣节及正旦冬至节日行告祝天地礼其日设香案扵露台上设王拜位于案前文武官拜位于丹墀之东西王冕服就位各官具朝服随班四拜王诣香案前跪众官皆跪王致祝词讫【随意致词】俯伏兴复位众官皆俯伏兴又四拜礼毕
　　凡中宫夀日王冕服妃具礼服设香案扵内宫门露台上行告祝天地礼先四拜兴王诣香案前跪告祝讫俯伏兴复位又四拜礼毕不用乐百官不随班
　　凡东宫夀日行告祝礼王皮弁服百官具朝服随班行礼其仪同前
　　凡庆贺正旦礼王冕服文武百官朝服四拜班首由东陛陞殿致词云某官某等兹遇三阳开泰万物咸新敬惟殿下茂膺多福贺毕俯伏兴复位又四拜礼毕凡冬至王夀日礼同惟改致词冬至云某官某等兹遇节应黄钟日当长至敬惟殿下茂膺多福夀日云某官某等兹遇殿下夀诞之辰某等敬祝千嵗夀
　　凡庆贺正旦冬至王夀日惟王府官属及附郭衙门文武官员称贺在外各卫所府州县衙门预期摘拨佐贰官或首领官一员至日随班行礼本府典仪具啓本云某处差某等官防员为正旦前来庆贺啓闻讫然后行礼其有出使官员一体随班
　　凡王妃到国五品以上命妇出城五里迎接送到宫行八拜贺礼
　　凡遇冬至正旦五品以上命妇具服诣宫行贺礼赞四拜班首由东陛陞殿跪外命妇皆跪班首致词云某封某氏等兹遇【正旦云履端冬至云履长】之节敬诣王妃殿下称贺如王府官命妇为班首则称妾某封某氏等后同兴复位四拜礼毕其王妃夀诞礼同惟诣王妃前致词云某封某氏等敬惟王妃殿下夀诞之辰祝千嵗夀其命妇班次照夫品级














　　明防典卷五十三
　　钦定四库全书
　　明防典卷五十四
　　礼部十三
　　王国礼二
　　朝见
　　明祖训
　　凡朝臣奉使至王府或因事经过见王并行四拜礼虽三公大将军亦必四拜王坐受之若使臣道路本经王国故意迂廽躱避不行朝王者斩
　　凡王府文武官并以清晨至王府门侯见其王所居城内布政司都指挥司并卫府州县杂职官皆扵朔望日至王府门候见若有事召见者不在此限
　　事例
　　洪武十八年定
　　每日王府官属常朝依文武左右班立遇朔望本处守御卫分及府州县等官朝见各照品级依文武东西列班行叩头礼毕四品以上及长史纪善陞殿五品以下扵丹墀东西序立北向若有事召见者不在朔望之限又王府凡有辞见官员人等每日早晩俱引见
　　成化三年续定
　　凡京官公差出使在外道经王府报名见辞如遇朔望三司等官至府见公差出使亦诣府随班行礼若进表祭祀系应行礼仪出使公差官不必随同行礼
　　表笺
　　明祖训
　　凡正旦遣使进贺表笺王具冕服文武官具朝服涤寳用寳讫置表扵龙亭王率文武官就位王扵殿前台上文武官扵台下行十二拜礼毕王送表出宫城门止离五丈地文官送出国门武官従王还宫
　　凡进贺表笺皇太子亲王扵天子前自称曰长子某第防子某王某称天子曰父皇陛下称皇后曰母后殿下若孙则自称曰长孙某封某第防孙某封某称天子曰祖父皇帝陛下称皇后曰祖母皇后殿下若天子之弟则自称曰第防弟某封某称天子曰大兄皇帝陛下称皇后曰尊嫂皇后殿下若天子之侄则自称曰第防侄某封某称天子曰伯父皇帝陛下叔父皇帝陛下称皇后曰伯母皇后殿下叔母皇后殿下若封王者其分居伯叔及伯叔祖之尊则自称曰某封臣某称天子曰皇帝陛下称皇后曰皇后殿下若従孙再従孙三従孙自称曰従孙某封某再従孙某封某三従孙某封某称皇帝曰伯祖皇帝陛下叔祖皇帝陛下皇后曰伯祖母皇后殿下叔祖母皇后殿下
　　事例
　　洪武十八年定
　　凡遇正旦冬至预期进贺表笺万夀圣节预期进贺表文俱行十二拜礼其日清晨设龙亭扵正殿中设仪仗大乐扵露防西设表笺案扵龙亭前设香案扵表笺案前进表笺使者立扵香案东捧表笺官立扵香案西设香案亭扵承运门中道设王拜位扵露台上百官拜位扵丹墀王冕服就位百官朝服随班班齐赞鞠躬乐作四拜平身乐止引礼啓请王诣香案前跪赞百官皆跪执事者以表笺跪授王王受以授使者跪受置龙亭讫俯伏乐作平身乐止复位赞鞠躬乐作四拜平身乐止啓请王搢圭赞百官搢笏鞠躬三舞蹈跪山呼者三俯伏乐作兴又四拜乐止礼毕仪仗鼓乐前导百官朝服送至郊外王送至宫城门就囬防卫官従王还宫凡遇特进中宫笺文王冕服百官朝服随班俱行十二拜礼陈设如前仪班齐四拜啓请王诣香案前跪百官皆跪执事者以笺跪授王王受以授使者使者跪受置龙亭讫俯伏兴复位再行八拜礼毕不必舞蹈山呼凡遇特进东宫笺文陈设如前仪王具皮弁服百官具朝服随班行四拜礼啓请王诣香案前跪百官皆跪执事者以笺跪授王王受以授使者使者跪受置龙亭讫俯伏兴复位又四拜礼毕
　　受厯
　　事例
　　洪武十八年定
　　亲王受厯每嵗九月初一日钦天监进次年厯日颁讫即遣使者赍厯至王国长史司官先啓闻设香案扵殿上王常服出殿门迎接使者捧厯诣殿上置扵案退立扵案东引礼引王诣前赞四拜赞跪使者取厯立授王王受讫以授执事者复置于案赞王俯伏兴再四拜礼毕
　　迎诏
　　明祖训
　　凡遇诏赦至王国武官随王侍卫不出郊外文官具朝服出郊奉迎安奉诏赦扵龙亭乗马前导王具冕服扵王城门外五丈余地奉迎至王宫置龙亭扵正殿中王扵殿前台上先行五拜礼毕陞殿侍立扵龙亭东侧武官防卫文官扵防下自行十二拜礼跪听开读
　　洪武礼制
　　凡使者钦赍诏书至王府至王城门外一里逺下马随龙亭由中门靠东邉入龙亭至殿中使者立扵殿外东序西向候行礼毕使者见王行四拜礼
　　事例
　　洪武十八年奏定
　　凡有特防御笔至王所则遣官扵郊外迎接设香案扵殿中候使者至王宫门外王出迎使者以圣防置殿上香案导引啓王四拜兴诣香案前使者以圣防授王王跪看毕仍置扵案俯伏兴复位又四拜礼毕各官不必陪班
　　祭祀
　　明祖训
</div>
    <div class="pagination">
<a href="明会典_page94.html">上一页</a><span>...</span><a href="明会典_page90.html">90</a><a href="明会典_page91.html">91</a><a href="明会典_page92.html">92</a><a href="明会典_page93.html">93</a><a href="明会典_page94.html">94</a><span class="current-page">95</span><a href="明会典_page96.html">96</a><a href="明会典_page97.html">97</a><a href="明会典_page98.html">98</a><a href="明会典_page99.html">99</a><a href="明会典_page100.html">100</a><span>...</span><a href="明会典_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
