<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 649 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 649 页/共 807 页</h1>
    <div class="content">　　仰见片长必録之
　　至意焉
　　御选唐诗三十二卷附録三卷
　　康熙五十二年
　　圣祖仁皇帝御定
　　圣祖仁皇帝御制序曰古者六艺之事皆所以涵养性情而为道德之助也而从容讽咏感人最深者莫近于诗故虞廷典乐依永和声帝亲命焉成周时六义领在乐官而为教学之先务自三百篇降及汉魏六朝体制递
　　增至唐而大备故言诗者以唐为法其时选本如河岳英灵中兴间气御览才调诸集其所收择各有意指而观者每有不徧不该之叹朕万几余暇留意篇什广搜博采已刻全唐诗集而自曩昔披览尝取其尤者彚为一编古风近体各以类相从计三十二卷盖讨索贵于详备而用以吟咏性情则当挹其精华而潄其芳润每当临朝听政巡行狝狩之余展卷留连未尝不悠然而有得也因命儒臣依次编注朕亲加考订一字一句必溯其源流条分缕析其有徴引讹误及脱漏者随谕改定逾岁告成因付开雕以示后学孔子曰温柔敦厚诗教也是编所取虽风格不一而皆以温柔敦厚为宗其忧思感愤倩丽纎巧之作虽工不録使览者得宣志达情以范于和平盖亦用古人以正声感人之义记有之君子在车则闻鸾和之音行则鸣佩玉是以非辟之心无自而入也审此而朕之寄意于诗与刋布是编之指俱可得而见矣是为序
　　【臣】等谨按自明以来选唐诗者屡变大抵视其人性之所近各持偏见鲜得其平我
　　圣祖仁皇帝权衡六义陶铸三唐既
　　勅编全唐诗九百卷以滙其大观复
　　亲定此编以示夫正则博収约取辨别瑕瑜至于注释则仿李善注文选例但释训诂名物而不及作者之志盖优而防之使自得之俾自来説唐诗家附防穿凿之悉为湔除也已
　　钦定四书文四十一卷
　　乾隆元年内阁学士方苞奉
　　勅选
　　【臣】等谨按是编所録者前明之文化治以上为一集正嘉为一集隆万为一集启祯为一集凡四百八十六篇
　　国朝文总为一集其人现存者不与焉凡二百九十七篇通七百八十有三夫经义代圣贤立言义理
　　同功于传注矩矱溯源于古文自揣摩家借以弋取科名遂至流为末技不知宋刘安上诸人皆载入集中原未岐而外之也是编凛遵
　　圣训以清真雅正为宗所録之文皆足以传世行逺而
　　别裁精审则更仰禀
　　宸裁易曰君子以教思无穷又曰观乎人文以化成天
　　下
　　圣人之心所以端士习而正文风俾千万世永垂法守
　　者不具着于斯编也哉
　　御选唐宋文醇五十八卷
　　乾隆三年
　　皇上御定
　　皇上御制序曰不朽有三立言其一言之无文行而不逺若是乎言之文者乃能立于后世也文之体不一矣语文者说亦多矣羣言淆乱衷诸圣当必以周孔之语为归周公曰言有序孔子曰辞达而已矣无序固不可以达欲达其辞而失其序则其为言奚能云粼波抍而与天地之文相似也然使义则戋戋而言有枝叶妃青嫓白雕琢曼辞则所谓八代之衰已其咎同归于无序而不达抑又有进焉文所以足言而言固以足志其志已荒文将奚附是以孔子又曰言有物夫序而达达而有物斯固天下之至文也已昌黎韩愈生周汉之后几五百年逺绍古人立言之轨则其文可谓有序而能达者然必其言之又能有物如布帛之可以暖人菽粟之可以饱人则李汉所编七百篇中犹且十未三四况昌黎而下乎甚矣文之至者不易得也明茅坤举唐宋两朝中昌黎栁州庐陵三苏曾王八大家荟萃其文各若干首行世迄今操觚者脍炙之本朝储欣谓茅坤之选便于举业而即在是乃复增损之附以李习之孙可之为十大家欲俾读者兴起于古毋祗为发防决科之用意良美已顾其识之未衷而见之未当则所去取与茅坤亦未始迳庭朕读其书嘉其意而亦未尝不惩其失也夫十家者谓其非八代骈体云尔骈句固属文体之病然若唐之魏郑公陆宣公其文亦多骈句而辞达理诣足为世用则骈又奚病日月丽乎天天之文也百谷草木丽乎土地之文也化工之所为有定形乎哉化工形形而不形于形而谓文可有定形乎哉顾其言之所立者何如耳勅几之暇偶取储欣所选十家之文録其言之尤雅者若干首合而编之以便观览夫唐宋以来名儒硕士有序有物之嘉言固不第十人已也虽然尝鼎一脔亦足以知道腴之可味况已斟其雉膏哉
　　【臣】等谨按储欣初因明茅坤八家文钞益以李翺孙樵为十家然去取未能谨严评论或多偏驳我
　　皇上指授儒臣芟除芜杂采撷精华定为此集凡
　　圣祖仁皇帝御评以黄色恭书卷端
　　皇上御评则朱书篇后至于诸家评跋及姓名字迹有资攷证者各以紫色緑色识之由是唐宋之矩范具于十家十家之菁英荟于此集
　　睿裁精审醇乎其醇所以垂世而立则者固可以顾名
　　而思义也已
　　皇清文頴一百二十四卷
　　乾隆十二年大学士张廷玉等奉
　　勅编
　　皇上御制序曰我大清受
　　命百有余年
　　列祖徳教涵濡光被海宇右文之盛炳焉与三代同风朕绍闻逊志以是为学亦以是为治矢其文徳一纪于兹易曰观乎人文以化成天下盖自有天地而人经纬乎其间士君子之一言一行国家之制度文为礼乐刑政布之为教化措之为事功无非文也乃其菁英所萃蔚为国华词以殽之声以永之律以和之谐协六同彰施五色典谟作焉雅颂兴焉诗不云乎追琢其章金玉其相文之盛也而赓之曰勉勉我王纲纪四方则所谓其风自上也曩我
　　皇祖命大学士陈廷敬选辑皇清文頴储之延阁未及刋
　　布
　　皇考复允廷臣之请开馆编辑随时附益乆之未竣朕因
　　命自乾隆甲子以前先为编次凡
　　御制诗文廿四卷臣工赋颂及诸体诗文一百卷録成序其首简昔之论文以代为次者于汉则有西汉文类唐则有文苑英华唐文粹宋则有文海文鉴元则有文类明则有文衡皆博综一代著作之林无体不备今是编惟取经进之作朝廷馆阁之篇与诸书小异然以观斯文风尚当有取焉在易涣之象曰风行水上善立言者以为天地自然之文而序卦受之以节言文之不可过也继之以中孚言有实也节而不流徴之以信有典有则可乆之道其在斯乎朕孜孜典学求所以善持之者因以为摛文者鹄俾共勉云【臣】等谨按先是康熙中大学士陈廷敬奉
　　勅纂辑雍正中续有增修至是乃始成帙卷首恭録圣祖仁皇帝御制诗文六卷
　　世宗宪皇帝御制诗文四卷
　　皇上御制诗文十四卷合二十四卷其余诸臣所作一
　　百卷仰承
　　圣训断自乾隆甲子以前钜制鸿篇无不甄録率皆理醇辞正沨沨乎治世之音至于别择之精折衷
　　至圣尤足见权衡去取一秉至公彼宋文鉴元文类等
　　编乌可以同日而语哉
　　御选唐宋诗醇四十七卷
　　乾隆十五年
　　皇上御定
　　皇上御制序曰文有唐宋大家之目而诗无称焉者宋之文足可以匹唐而诗则实不足以匹唐也既不足以匹而必为是选者则以唐宋文醇之例有文醇不
　　可无诗醇且以见二代盛衰之大凡示千秋风雅之正则也文醇之选就向日书窗校阅所未毕付张照所足成者兹诗醇之选则以二代风华此六家为最时于几暇偶一涉猎而去取评品皆出于梁诗正等数儒臣之手夫诗与文岂异道哉昌黎有言气盛则言之短长与声之高下皆宜然五三六经之所传其以言训后世者不以文而以诗岂不以文尚有铺张扬厉之迹而诗则优防餍饫入人者深是则有文醇尤不可无诗醇也六家品格与时防所遭各见于本集小序是编彚成梁诗正等请示其梗概故为之总序如此
　　【臣】等谨按是编于唐选李白杜甫白居易韩愈于宋选苏轼陆防凡六家实已括诗源正变之全示艺苑权衡之准矣葢诗之大宗莫如李杜而白之平易近情韩之竒辟有法苏之天才超妙陆之人工精密俱足以辅翼李杜为后学之津梁我
　　皇上万几之余别无嗜好
　　宸章所着积至三万余篇故于诗学源流权衡至当是
　　编复以尼山删定之旨
　　品鉴六家定为正轨俾家弦戸诵奉为玉律金科固非诸家选本所能仰测至于评注仍用别色为识亦畧如唐宋文醇之例焉
　　斯文正统十二卷
　　刁包编包见经类
　　太仓十子诗选十卷
　　呉伟业编伟业见史类
　　【臣】等谨按是编所选乃周肇东冈集王揆芝防集许旭秋水集黄与坚忍庵集王撰三余集王昊硕园集王抃健庵集王曜升东皋集顾湄水乡集王摅步蟾集凡十人皆伟业同里各采其一集以成是编葢犹明季诗社余风也
　　乐府英华十卷
　　顾有孝编有孝字茂伦呉江人
　　有孝自序曰自汉迄唐乐府有数十家而最著者郭茂倩之乐苑左克明之乐府呉兢之乐録郄昻之题解沈建之广题徐献忠之乐府各有意见因取而参定之
　　【臣】等谨按自序所云郭茂倩乐苑呉兢乐録俱讹郭茂倩书名乐府诗集呉兢书名乐府古题要解其名乐苑者乃梅鼎祚所编也至其所分各类多踵郭茂倩旧目于体制无所考订每章下畧加注释间附评断葢其例主于选诗与呉郭诸家用意固不侔耳
　　唐宫闺诗二卷
　　费密编密见别集类
　　牍隽四卷
　　萧士琦撰士琦字季公泰和人前明贡生
　　【臣】等谨按是编选自汉至宋尺牍分三十二门然所録往往祗一二语非全文也
　　乐府广序三十卷
　　朱嘉徴编嘉徴字岷左别号止谿圃人海宁人前明崇祯壬午举人入
　　国朝官徽州府推官
　　三苏谈十卷
　　高阜撰阜字康生号萝栖祥符人
　　萧氏世集【无卷数】
　　萧伯升编伯升字孟昉泰和人
　　【臣】等谨按是集皆録其先世诗文考其自序称与萧士玮春浮图集并士玮弟士琦陶庵杂记牍隽诸书同时合刻为萧氏世集然今所存惟萧岐之正固先生集岐子遵之垣行自志与萧晅之雪崕诗集三者而已
　　姚江逸诗十五卷　明文海四百八十二卷　明文授读六十二卷
　　黄宗羲撰宗羲见经类
　　诗纪匡谬一卷　冯氏校定玉台新咏十卷冯舒撰舒字己苍号黙庵又号癸巳老人常熟人【臣】等谨按舒因冯惟讷所辑古诗纪中多谬误以致李攀龙之诗删钟惺谭元春之诗归辗转沿讹乃作是书以纠之故名曰诗纪匡谬至校定玉台新咏则以宋嘉定乙亥永嘉陈玉父之本为主而以诸本参核之者也
　　二冯评防才调集十卷
　　冯舒冯班同辑班见子类
　　王士祯跋曰赵执信崇信是书铸金呼佛殊不可解杭世骏榕城诗话曰戚进士言德清人毎为二冯左予跋其才调集防本后曰固哉冯叟之言诗也承转开合提唱不已乃村夫子长技縁情绮靡宁或在斯古人容有细心通才必不当为此迂论右西昆而黜西江夫西昆盛于晚唐西江盛于南宋今将禁晋宋之不为齐梁禁齐梁之不为开元大厯此必不得之数风防流转人声因之合三千年之人为一朝之诗有是理乎二冯可谓能持诗之正未可谓遂尽其变也
　　桞邨诗集十卷
　　陈增新等编增新字子更嘉善人
　　溯洄集十卷
　　魏裔介编裔介见经类
　　高言集四卷
　　田茂遇董俞同编茂遇字髴渊顺治戊子举人俞字苍水皆华亭人
　　古文辑畧【无卷数】
　　曹本荣编本荣见史类
　　续宛雅八卷
　　蔡蓁春施闰章同编蓁春始末未详闰章见子类宛雅三编二十四卷
　　施念曾张汝霖同编念曾号竹窗闰章之孙汝霖见史类
</div>
    <div class="pagination">
<a href="皇朝文献通考_page648.html">上一页</a><span>...</span><a href="皇朝文献通考_page644.html">644</a><a href="皇朝文献通考_page645.html">645</a><a href="皇朝文献通考_page646.html">646</a><a href="皇朝文献通考_page647.html">647</a><a href="皇朝文献通考_page648.html">648</a><span class="current-page">649</span><a href="皇朝文献通考_page650.html">650</a><a href="皇朝文献通考_page651.html">651</a><a href="皇朝文献通考_page652.html">652</a><a href="皇朝文献通考_page653.html">653</a><a href="皇朝文献通考_page654.html">654</a><span>...</span><a href="皇朝文献通考_page650.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
