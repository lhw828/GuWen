<!DOCTYPE html>
<html>
<head>
    <meta charset="UTF-8">
    <title>续通志 - 第 852 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 852 页/共 1359 页</h1>
    <div class="content">以附时相取尊官堕敌计隳大节光本意谓可因和而为自治之计既而桧议撤淮南守备夺诸将兵权光极言和不可恃备不可撤桧恶之桧 
以亲党郑亿年为资政殿学士光于榻前面折之又与桧语难上前因曰观桧之意是欲壅蔽陛下耳目盗弄国权怀奸误国不可不察桧大怒 
明日光丐去章九上乃除资政殿学士知绍兴府改提举临安府洞霄宫十一年冬中丞万俟卨论光阴怀怨望责授建寍军节度副使琼州安 
置仲子孟坚坐陆升之诬以私撰国史狱成吕愿中又告光与胡铨诗赋倡和讥讪朝政移昌化军论文考史怡然自适年踰八十始以郊恩复 
左朝奉大夫任便居住至江州而卒孝宗即位复资政殿学士赐谥庄简幼子孟传累官至太府丞韩侂冑愿见之孟传曰行年六十去计己决 
不敢闻也出知江州以朝请大夫直宝谟阁致仕卒年八十博学多闻著述宏富

　　△许翰

　　许翰字崧老拱州襄邑人登元佑三年进士第宣和七年召为给事中为书抵时相谓百姓困弊起为盗贼天下有危亡之忧愿罢云中之 
师修边保境与民休息高丽入贡调民开运河民间骚然中书舍人孙傅论高丽与国无功不宜兴大役傅坐罢翰谓傅不当黜时相怒落职提 
举江州太平观靖康初以给事中召时金人甫退翰造阙即日赐对除翰林学士寻改御史中丞上疏言边事因陈决胜之策张邦昌为太宰翰 
上疏力争之种师道罢为中太一宫使翰言师道名将沈毅有谋山西士卒人人信服不可使解兵柄钦宗谓其老难用翰曰秦始皇老王翦而 
用李信兵辱于楚汉宣帝不老赵充国而卒能成金城之功自吕望以来用老将收功者难一二数师道虽老可用且谓金人此行存亡所系令 
一大创使失利去则中原可保不然将来再举必有不救之忧宜起师道邀击之帝不能手擢中大夫同知枢密院论益不合以病去除延康殿 
学士知亳州坐言者落职提举南京鸿庆宫高宗即位用李纲荐召复延康殿学士既至拜尚书右丞兼权门下侍郎时河北山东大盗李成孔 
彦舟等聚众各数十万皆以勤王为名愿得张所为帅所尝论黄潜善奸邪由此得罪李纲为相以所为河北等路招抚使率成等众渡河号召 
诸路为兴复计潜善力沮之宗泽论车驾不宜南幸宜还京师且诋潜善等潜善等请罢泽翰极论以为不可李纲罢翰言纲忠义英发舍之无 
以佐中兴今罢纲臣留无益力求去高宗未许时潜善奏诛陈东翰谓所亲曰吾与东皆争李纲者东戮于市吾在庙堂可乎求去益力章八上 
以资政殿大学士提举洞霄宫复以言者落职绍兴元年召复端明殿学士提举万寿观辞不至二月复资政殿学士三年五月卒赠光禄大夫 
翰通经术正直不挠厯事三朝致位政府徒以黼攸潜善辈横遭口语志卒不展纲虽力引之不旋踵去翰亦斥逐而死云

　　△许景衡

　　许景衡字少伊温州瑞安人登元佑九年进士第宣和六年召为监察御史迁殿中侍御史是时王黼蔡攸用事景衡言尚书省比阙长官 
而同知枢密院亦久阙虽三公通治三省然文昌政事之本枢密本兵之地各有攸属安可久虚其位愿博采公议遴选忠贤以补政府之阙遂 
大忤黼意朝廷用童贯为河东北宣抚使将北伐景衡论其贪缪不可用者数十事不报睦寇平江浙郡县残毁而茶盐比较之法如故景衡奏 
茶盐之法当以食之众寡为岁额之高下今收复之后户版半耗民力萧然而茶盐比较不减于昔民欲无困得乎奏上遂得权免朝廷既兴燕 
云之师调度不继诛求益急景衡奏财力匮乏在节用民力困弊在恤民今不急之务若营缮诸役花石纲运其名不一吏员猥多军额冗滥又 
无名功赏非常赐予皆夤缘侥幸干请无厌宜节以祖宗之制而省去之且极论和买和籴盐法之害不报会知洋州吴岩夫以私书抵执政道 
景衡之贤因从子壻符宝郎周离亨以达离亨以其书误致王黼黼用是中景衡遂之钦宗即位在左正言召旋改太常少卿兼太子谕德迁中 
书舍人侍御史李光正言程瑀以鯾亮忤执政斥景衡为辨白坐落职予祠高宗即位以给事中召除御史中丞宗泽为东京留守言者附黄潜 
善等多攻其短欲逐去之景衡奏曰臣自浙渡淮以至行在闻泽之为尹威名政事卓然过人臣以为去冬京城内有如泽等数辈其祸变未至 
如是之酷今若较其小短不顾尽忠狥国之节则不恕己甚且开封宗庙社稷所在苟欲罢泽别遣留守不识搢绅中威名政事有加于泽者乎 
疏入上大悟封以示泽泽乃安杭州叛卒陈通作乱权浙西提刑赵叔近招降之请授以官景衡曰官吏无罪而受诛叛卒有罪而蒙赏赏罚倒 
置莫此为甚卒奏罢之除尚书右丞有大政事必请间极论潜善伯彦共排沮之或言正二月之交乃太一正迁之日宜于禁中设坛望拜高宗 
以问景衡对曰修德爱民天自降福何迎拜太一之有初李纲议建都以关中为上南阳次之建康为下纲既相遂主南阳之议景衡为中丞奏 
南阳无险阻且密迩盗贼漕运不继不若建康天险可据请定计巡幸潜善等倾纲使去南阳之议遂格至是谍报金人攻河阳汜水景衡又奏 
请南幸建康己而有诏还京罢景衡为资政殿大学士提举杭州洞霄宫至京口卒年五十七谥忠简诏赐温州官舍一区

　　△张悫

　　张悫字诚伯河间乐寿人登元佑六年进士第累迁龙图阁学士计度都转运使高宗为大元帅募诸道兵勤王悫飞挽踵道建议即元帅 
府印给盐钞以便商旅不阅旬得缗钱五十万以佐军高宗器重之命以便宜权大名尹兼北京留守马步军都总管悫初闻二帝北行率副总 
管颜岐等三上笺劝进最后悫上书极论中原不可一日无君高宗为之感悟建炎改元为户部尚书除同知枢密院事措置户部财用兼御营 
副使建言三河之民怨敌深入骨髓请依唐人泽潞步兵雄边子弟遗意募民联以什伍而寓兵于农使合力抗敌谓之巡社为法精详前此论 
民兵者莫及也诏集为书行之迁尚书左丞官至中书侍郎悫善理财论钱谷利害犹指诸掌在朝谔谔有大臣风节 【伏读通鉴辑览　　 
御批张悫官枢府首尾一年所与同列者黄潜善汪伯彦诸奸皆欲深锄异己悫果少以名节自持则议论之间必当立见龃龉乃周旋既久未 
尝失欢则平日之依违固位已可概见且因刘豫乡曲情谊上荐于朝遂启伪齐悖逆之渐尤不免于结党树私史称其谔谔有大臣风节诚何 
谓耶】 然论议可否不形辞色未尝失同列之欢卒谥忠穆

　　△张所

　　张所青州人登进士第厯官监察御史高宗即位遣所按视陵寝还上疏言河东河北天下之根本昨者误用奸臣之谋始割三镇继割两 
河其民怨入骨髓至今无不扼掔若因而用之则可藉以守不则两河兵民无所系望陛下之事去矣且论还京之利谓国之安危在乎兵之强 
弱将相之贤不肖不在都之迁不迁又条上两河利害帝欲以其事付所会所言黄潜善奸邪不可用恐害新政乃罢所御史改兵部郎中寻责 
所凤州团练副使江州安置后李纲入相欲荐所经略两河以其尝言潜善故难之一日与潜善从容言曰今河北未有人独一张所可用又以 
狂言抵罪不得已收拭用之使为招抚冒死立功以赎过不亦善乎潜善许诺乃借所直龙图阁充河北招抚使赐内府钱百万缗给空名告千 
余道以京西卒三千为卫将佐官属许自辟置一切以便宜从事所入见条上利害上赐五品服遣行命直秘阁王圭为宣抚司参谋官佐之河 
北转运副使张益谦附黄潜善意奏所置司北京非是且言自置招抚河北盗贼愈炽不若罢之专以其事付帅司李纲言张所今留京师招集 
将佐尚未及行益谦何以知其扰朝廷以河北民无所归聚而为盗故置司招抚因其力而用之岂由置司乃有盗贼乎今京东西羣盗公行攻 
掠郡县亦岂招抚司过耶时方艰危朝廷欲有所经理益谦小臣乃以非理沮抑此必有使之者上乃命益谦分析命下枢密院汪伯彦犹用其 
奏诘责招抚司李纲与伯彦争于上前伯彦语塞所方招来豪杰以王彦为都统制岳飞为准备将而李纲己罢相朝廷以王圭代之所落直龙 
图阁岭南安置卒于贬所子宗本以岳飞奏补官

　　△陈禾

　　陈禾字秀实明州鄞县人举元符三年进士累迁辟雍博士时方以传注记问为学禾始崇尚义理黜抑浮华入对契旨擢监察御史殿中 
侍御史蔡京遣酷吏李孝寿穷治章綖铸钱狱连及士大夫甚众禾奏免孝寿京子儵为太常少卿何执中壻蔡芝为将作监皆疏其罪罢之时 
天下武备废弛东南尤甚禾请增戍缮城壁以戒不虞或指为生事格不下其后盗起人服其先见迁左正言俄除给事中时童贯权益张与黄 
经臣胥用事御史中丞卢航表里为奸搢绅侧目禾曰此国家安危之本吾位言责此而不言一迁给舍则非其职矣未拜命首抗疏劾贯复劾 
经臣怙宠弄权夸衒朝列每云诏令皆出其手言上将用某人举某事己而诏下悉如其言夫发号施令国之重事黜幽陟明天子大权奈何使 
宦寺得与臣之所忧不独经臣此涂一开类进者众国家之祸有不可遏愿亟窜之远方论奏未终上拂衣起禾引上衣请毕其说衣裾落上曰 
正言碎朕衣矣禾言陛下不惜碎衣臣岂惜碎首以报陛下此曹今日受富贵之利陛下他日受危亡之祸言愈切上变色曰卿能如此朕复何 
忧内侍请上易衣上却之曰留以旌直臣 【伏读通鉴辑览　　御批折槛牵裾纪载家共传为美谈夫槛不治犹可也衣无裾其何以服御 
且既知旌直则何不去奸况不旋踵而禾乃以狂妄贬谪则此举之矫饰无味更不待言】 翌日贯等相率前愬谓国家极治家得此不祥语卢 
航奏禾狂妄谪监信州酒税遇赦得自便还里初陈瓘归自岭外居于鄞与禾相好遣其子正汇从学后正汇告京罪执诣阙瓘亦就逮经臣莅 
其狱檄禾取证禾答以事有之罪不敢逃或谓其失对禾曰祸福死生命也岂可以死易不义愿得分贤者罪遂坐瓘党停官遇赦复起知广德 
军移知和州寻遭内艰服除知秀州王黼新得政禾曰安能出黼门下力辞改汝州辞益坚曰寍饿死黼闻而衔之禾兄秉时为寿春府教授禾 
依之以居适童贯领兵道府下谒不得入馈之不受贯怒归而谮之帝曰此人素如此汝不能容耶久之知舒州命下而卒赠中大夫谥文介着 
有易传九卷春秋传十二卷论语孟子解各十卷

　　△蒋猷

　　蒋猷字仲远润州金坛县人举进士政和四年拜御史中丞兼侍读有直声尝论士风浮薄廷臣伺人主意承宰执风旨向背以特立不回 
者为愚共嗤笑之此风不可长辅臣奏事殿上雷同唱和略无所可否非论道献替之礼内侍省不隶台察紊元丰官制杨戬不当除节度使赵 
良嗣不宜出入禁中上皆嘉纳至揭其章内侍省且诏自今无得规图节钺又疏孟昌龄徐铸等奸状迁兵部尚书兼礼制局详议官七年知贡 
举改工部吏部尚书以徽猷阁直学士知婺州明年请祠归宣和末召为刑部尚书兼资善堂翊善靖康初奉上表起居太上皇帝于淮阴且特 
诏贬童贯猷奏贯得罪天下愿黜远之太上以为然亟令宣诏趣贯赴贬所遂奉太上还京移兵部尚书累官正议大夫引疾授徽猷阁直学士 
提举嵩山崇福宫卒赠特进

　　钦定续通志卷三百七十

　　●钦定续通志卷三百七十一　列传一百七十一

　　列传

　　宋 【七十五】

　　○宋七十五
</div>
    <div class="pagination">
<a href="续通志_page851.html">上一页</a><span>...</span><a href="续通志_page847.html">847</a><a href="续通志_page848.html">848</a><a href="续通志_page849.html">849</a><a href="续通志_page850.html">850</a><a href="续通志_page851.html">851</a><span class="current-page">852</span><a href="续通志_page853.html">853</a><a href="续通志_page854.html">854</a><a href="续通志_page855.html">855</a><a href="续通志_page856.html">856</a><a href="续通志_page857.html">857</a><span>...</span><a href="续通志_page853.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
