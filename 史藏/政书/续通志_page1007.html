<!DOCTYPE html>
<html>
<head>
    <meta charset="UTF-8">
    <title>续通志 - 第 1007 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1007 页/共 1359 页</h1>
    <div class="content">北路按察签事贞佑二年上书陈河东守御策大槩谓分军守隘散则不成军合则势重馈饷一涂以逸待劳以主待客此上策也又曰军校猥 
众分例过优乞以千人为一军择望重者一人为万户两明安四穆昆教阅约束岂不简易而省费哉又曰按察兼转运本欲假纠劾之权以检 
括钱谷迩来军兴粮道军府得而制之太原代岚三军皆其州府长官如今通掌资储则弊立革按察职举矣又曰数免租税科籴益繁民不为 
恩徒增廪绐教练无法军不足用书奏不见省迁汴后召为户部侍郎迁南京路转运使太府监奏羊瘦不可供御宣宗召扩诘问扩奏官无羊 
皆取于民今民心未安宜崇节俭帝首肯之平章政事高琪阅尚食物谓扩曰上焦劳万机赖膳羞以赡养臣子宜尽心扩曰此尚食监事何劳 
宰相高琪默然衔之有司夺市人衣以给往戍潼关军士京师大扰扩白宰相请三日造高琪怒不从潼关己破元兵至近郊遣扩行六部事俔 
办刍粮偕户部郎张好礼往商虢过中牟不可进高琪奏扩畏避削两阶降授陇州防御使规办秦巩军食逾月权陕西东路 【中州集作陕 
西西路】 转运使致仕兴定三年卒谥刚毅扩博学多才梗直不容物以是不振于时云

　　△伊喇富森

　　伊喇富森东北路乌尔呼河明安人以荫补吏部令史累官顺义军节度副使部内明安穆敦掠民妇女藏之窟室人无敢发者富森迹其 
所在率众入索之得四十三人穆敦抵罪徙莫州刺史上言沿边军官私役军人边防不治及扰动等事乞严勒禁诏行之大安初同知兴中府 
事督民缮城濠为御守备顷之兵果至攻其北城既接战使备其西薄暮果来攻以有备解去寻改广宁崇庆元年秋被牒如邻郡元兵薄城其 
子铜和尚率家奴拒战广宁赖以完富森还悉放奴为良终不言子之功识者多之未几充辽东宣抚副使岁大饥出沿海仓粟先赈后奏优诏 
奖谕至宁元年除巩傅兼吏部郎中呼沙呼作难富森称疾不出宣宗封呼沙呼泽王百官皆贺亦不往呼沙呼欲罪之除寿州防御使贞佑三 
年迁山东转运使久之致仕兴定二年宣宗御登贤门召致仕官赐食问时政得失富森乃上书曰为今之计惟先招徕乣人然后中都可复辽 
东可通今西北多虞而南鄙不敢撤戍刍粮调度仰给河南宜开宋人讲和之端抚定河朔策之上也山东残破羣盗满黟若宋人资以粮饷假 
以官爵为患愈大当选官招捕谕使复业募其壮悍为兵亦致胜之一也又曰自承安用兵军中设监战官论议之闻动相矛盾平居选材勇自 
卫一旦有急驱疲懦出战宁不败事书奏朝廷略施用焉元光元年卒

　　△鄂屯忠孝

　　鄂屯忠孝字全道本名雅格懿州呼图克明安人幼孤事母孝大定二十二年进士调蒲州司候累迁翰林待制权户部侍郎佐胥持国治 
决河以劳进一阶除河平军节度使兼都水监遂疏七祖佛河及王村周平道口鸡爪孙家港复开东明南阳冈马蹏孙村诸河垒石为岸十余 
里民不胜病贞佑初附呼沙呼议欲降卫绍王为庶人宣宗不从顷之拜参知政事中都围急粮运道绝诏忠孝搜括民粟存两月食用悉令输 
官酬以银钞或僧道戒牒是时胥鼎计划军食奏许纳粟买官鼎己籍者忠孝再括之今百姓两输欲为己功左谏议大夫张行信上疏曰民食 
止存两月而又夺之便当绝食不独归咎有司亦怨朝廷之不察也宣宗善其言谓忠孝曰国家本欲得粮今既得矣姑从民便可也行信复奏 
忠孝平生矫伪不近人情急于功名诡异要誉惨刻害物忍而不恤句当河防河朔居民不胜其病军负民钱抑不令偿力荐呼沙呼后果作难 
犹自谓有功议籍没其子孙又云不当其偏党不公如此乃使与政如社稷何于是出知济南府事改知中山府寻卒谥惠敏

　　△富察思忠

　　富察思忠本名乌延隆安路海兰乌珠明安人大定二十五年进士为潞王傅被诏与学士张行简讨论武成王庙配等列思忠奏配享诸 
将不以世代为先后按唐祀典李靖李绩居吴起乐毅上圣朝太祖以二千之众破百万之师太宗克宋成此帝业秦王宗翰宋王宗望罗索古 
绅与前代之将各以功德明列可也泰和六年 【按本史礼志议武成王庙配享事亦在是年】 屡被宋兵诏议备御攻守之法思忠曰但当 
选择贤将宜攻宜守临时制变无不可者帝以为然贞佑初呼沙呼请废卫绍王为庶人思忠阿附其议曰窃人之财犹谓之盗况偷大位以私 
己乎宣宗不从二年春享于太庙思忠摄太尉醉殴礼直官御史台劾奏降秘书监顷之迁翰林学士同修国史卒

　　△完颜寓

　　完颜寓本名恩楚西南路明安人大定二十八年进士累官右司郎中翰林待制兼侍御史贞佑初议卫绍王事与呼沙呼相抗中都围急 
诏内外士庶皆得言事有王守信者本一村夫敢为大言■〈宀禹〉荐于朝诏署行军都统募市井无赖教阅为兵进退跳掷大似童戏因与 
其众出城杀百姓之樵采者以为功又荐贾耐儿本岐路小说人俚语诙嘲以取衣食制运粮车千两时材木甚艰所费浩大观者皆窃笑之草 
泽李栋在卫绍王时尝事司天监李天惠依附天文假托占卜趋走贵臣俱为司天官尝密奏白气贯紫微主京师兵乱幸不贯彻得不成祸既 
而高琪杀呼沙呼宣宗益信之左谏议大夫张行信奏曰狂子庸流猥蒙拔擢参预机务甚无谓也司天之官占见天象据经陈奏使人主饬己 
修政转祸为福如有天象乞令诸监官公同陈奏所见或异则各以状闻不宜偏听帝召行信与■〈宀禹〉面订守信事复与近侍就决于高 
琪言守信不可用帝始以行信之言为然兴定元年■〈宀禹〉行山东路元帅府事苗道润与伊喇特尔格不协诏■〈宀禹〉和辑之十二 
月密州破为乱军所杀

　　△富察伊埒图

　　富察伊埒图东京明安人勇健多力为武器署令从军兵溃被执贞佑二年与降兵万余俱脱归三年充辽东上京等路宣抚使与上京行 
省富察乌锦争权及卖隆安战马擅造银牌睚眦杀人巳而矫称宣召弃隆安赴南京宣宗皆释不问兴定二年行枢密院于邓州御史台奏伊 
埒图在军中买沙覆道盗用官银矫制收禁书指斥銮舆使亲军守门护卫押宿拟前后卫仗婢妾效内人妆饰等事诏吏部尚书阿布哈布卜 
苏鞫之坐诛

　　△完颜仲元

　　完颜伸元本姓郭氏中都人大安中兴阿林俱应李雄募数有功赐姓完颜氏仲元兵最强号花帽军贞佑三年权山东东路宣抚副使四 
年山东乏粮仲元欲屯军于黄河侧上书乞补京官且面陈恢复河朔策诏曰卿兄弟鸠集义旅所在立功今求入见其意固嘉东平方危正赖 
卿等相为声援俟兵势稍缓即徙军附河屯驻此时卿来盖未晚也未几改河北宣抚副使屡有功以本职为从宜招抚使计约苏尔坦等图恢 
复时红袄贼据涟水县仲元遣提控罗索击破之败祝春擒郭伟余众奔溃遂复涟水县是岁改商州经略使未几潼关失守仲元连趋商虢复 
至嵩汝皆弗及仲元因上书欲伐西夏以张兵势 【按西夏纪仲元请伐夏在兴定元年】 又曰陕西一路最为重地潼关禁坑及商州诸隘 
俱当预备可选精兵分地戍之兴定元年为单州经略使败宋兵于厓山复败步骑于盱眙败红袄贼于百里港获老幼万余人皆纵遣之宋人 
围海州仲元军高桥令阿林遶出其后夹击之宋兵解去三年仲元乞以所部渡河诏屯宿州与右都监赫舍哩德同行帅府事元光元年知凤 
翔府事凤翔被围左监军持嘉喀齐喀来济军仲元让喀齐喀总兵事喀齐喀曰公素得众心不必以官位见让仲元请身先士卒谕诸将士有 
奇功者即承制超擢延扎哈玛尔力战功最辄授通远军节度使围解奏请擅除拜之罪宣宗嘉其功皆奖谕之正大闲为兵部尚书寻卒 【 
按大金国志云蔚州人郭忠率山后军民与元兵战屡败之金人名其军曰花帽军又云清州郭仲元与苗仙武等聚兵扼险元主问罪于金乃 
召回赐死以本传核之志恐误】 仲元沈毅有谋南渡后最称名将云

　　△完颜阿林

　　完颜阿林本姓郭氏大安中李雄募兵与兄完颜仲元等俱应募贞佑初为通州防御使宣宗迁汴累迁横海军节度使赐以国姓是时仲 
元亦积功知济南府赐姓完颜与阿林俱加从宜招抚使且令约苏尔坦等恢复中都阿林所部黄鹤袖军驻鱼台者桀骛不法有司乞徙于滕 
州诏阿林就处置之顷之破红袄贼郝定于泗水县柘沟村擒送京师斩之未几改辉州经略使阿林有众万五千诏分五千隶东平行省其众 
不欲行阿林以为请帝然之加遥授知河南府事应援陕西阿林将兵西赴至潼关闻京兆己被围游骑至华州陕西行院欲令驻军商虢拒东 
向之路阿林上奏臣本援陕西遇难而止岂人臣之节自古用兵步骑相参乃可以得志今各有所属临难不救互相彼此臣所统皆步卒愿赐 
马军千人则京兆之围不足解矣宣宗谓皇太子曰阿林赴难不回而军势单弱且驻内地以观事变并付以虢州兵五千使乘隙而进兴定二 
年 【按皁角堡裴家庄诸捷及阿林战没宣宗纪俱在兴定二年原文作元年误今删正】 伐宋宋统制吴筠守皁角 【原注角又作郊】  
再克其次城宋兵纵火而出阿林以骑兵邀之遣步卒袭其后宋兵败生获吴筠及将校二百人再败宋兵于裴家庄又败之于寒山岭复败之 
于稍子岭是时三月宿麦方滋阿林留兵守之己而宋兵大至兵败战没赠金紫光禄大夫西京留守

　　△完颜霆

　　完颜霆本姓李氏中都宝坻人贞佑初县人共推霆为四乡部头招集离散纠合义合众赖以安招抚司奏其事迁两官与弟云率数千巡 
逻固安永清闲遥授宝坻县丞充义军都统刘璋说使出降霆缚送经略司中都仓尽霆遣军分护清沧河路召募贾船通饷道从河北路宣抚 
使完颜仲元保清沧仲元奏其功乞赐金牌廷议霆辈忠勇绝人遂与之改大名路提控复取玉田三河香河三县副将孙江以沧州降于王檝 
檝使江将兵围观州霆乃诈作书与江约复取沧州王檝得书果疑江与霆有谋召还杀之霆乃定观州而还进官三阶赐姓完颜氏屯海州俄 
权单州经略司事充宣差总领都提控兴定元年泰安滕兖土寇蠭起东平行省侯挚遣霆率兵讨之降其党二万人红袄贼于忙儿寇海州霆 
击走之二年宋高太尉兵二万驻朐山霆军乏粮采野菜麦苗杂食之宋兵栅朐山下隔湖港霆作港中暗桥遣万户胡仲珪副统刘赟率死士 
由暗桥登山霆率兵四千趋山下约以昏时举火为期上下夹击宋兵大败斩高太尉彭元帅于阵余众溃去逾月宋兵复至霆逆战驻兵于城 
外宋人踰城而入经略使阿布哈努色尔等率兵扼战城赖以完元米元年为京兆安抚使二年卒

　　△乌库哩长寿

　　乌库哩长寿临洮人本姓包氏泰和闲伐宋有功贞佑初夏人攻会州长寿与战于窄上峡先登陷阵诏录前后功遥授同知陇州防御事 
世袭本族都巡检二年赐今姓夏人围临洮扼渭堡内外不通统军司募人侦候消息长寿应募馘二人擒一人问得临洮及夏兵事势以劳迁 
宣武将军 【按西夏纪载贞佑二年夏人攻环州刺史乌库哩庆寿败之于境上四年败夏兵于寇安堡其官则右都监也纪官纪事俱异本 
传】 招降诸蕃族兴定元年夏人大入陇西长寿拒战二年伐宋宋守戍者舍诸部族兵来拒长寿击败之复破其援兵四千于荔川寨拔宕昌 
</div>
    <div class="pagination">
<a href="续通志_page1006.html">上一页</a><span>...</span><a href="续通志_page1002.html">1002</a><a href="续通志_page1003.html">1003</a><a href="续通志_page1004.html">1004</a><a href="续通志_page1005.html">1005</a><a href="续通志_page1006.html">1006</a><span class="current-page">1007</span><a href="续通志_page1008.html">1008</a><a href="续通志_page1009.html">1009</a><a href="续通志_page1010.html">1010</a><a href="续通志_page1011.html">1011</a><a href="续通志_page1012.html">1012</a><span>...</span><a href="续通志_page1008.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
