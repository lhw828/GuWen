<!DOCTYPE html>
<html>
<head>
    <meta charset="UTF-8">
    <title>荒政丛书 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>荒政丛书 - 第 6 页/共 9 页</h1>
    <div class="content">　　胡寅曰赈饥莫要于近其人隋义仓取之于民不厚而置仓于当社饥民庶乎有济后世义仓之名固在而置于州郡一有凶饥无状有司固不以上闻也良有司敢以上闻矣比及报可委吏属出而施之文移反覆给散艰阻监临胥吏相与侵没其受惠者大抵城郭之近力能自达之人耳居之逺者安能扶老携幼数百里以就龠合之廪哉必欲有备无患当以隋氏为法而择长民之官行劝农之法辅以救荒之政本末具举民之饥也庶有瘳乎
　　丘濬曰义仓之法其名虽美其实于民无益储之于当社亦与储之州郡无以异也何也年之丰歉无常地之燥湿各异官吏之任用不久人品之邪正不同由是观之所谓义者乃所以为不义本以利民反有以害之也但见其事烦扰长吏奸而已其于赈恤之实诚无益焉然则如之何而可愚窃谓必将义仓见储之米归并于有司之仓俾将所储者与在仓之米挨陈以支遇有荒年照数量支以出计其道里之费运之当社之间以给散之【就量用其中米以为脚费】任其事者不必以见任之官散之民者不必以在官之属所司择官以委必责以大义委官择人以用必加以殊礼不必拘拘于所辖専専于所属如此庶防民受其惠乎
　　唐贞观初戴胄议自王公以下计垦田秋熟所在为义仓嵗凶以给民太宗善之诏畆税二升粟米秔稻随土地所宜寛乡敛以所种狭乡据青苗簿而督之田耗十四者免其半耗十七者皆免商贾无田者以其户为九等出粟自五石至五斗为差下下户及蛮獠不取粟藏九年米藏五年下湿之地粟藏五年米藏三年嵗不登则以赈民或贷为种子至秋而偿着为令髙宗以后稍假以给他费至神龙中畧尽宗复置之天宝八年天下义仓米六千余万石
　　陆贽奏议臣闻仁君在上则海内无馁殍之人岂必耕而饷之爨而食之哉盖以虑得其宜制得其道致人于歉乏之外设备于灾沴之前是以年虽大杀众不恇惧夫水旱为败尧汤被之矣阴阳相寇圣何御哉所贵尧汤之盛者在于遭患能济耳凡厥哲后皆谨循之故王制记虞夏殷周四代之法乃云国无九年之蓄曰不足无六年之蓄曰急无三年之蓄曰国非其国也周官司徒之属亦云掌乡里之委积以恤艰阨县都之委积以待凶荒王制旣衰杂以权术魏用平籴之法汉置常平之仓利兼公私颇亦为便隋氏立制始创社仓终于开皇人不饥馑贞观初戴胄建积谷备灾之议太宗恱焉因命有司详立条制所在贮粟号为义仓丰则敛藏歉则散给厯髙宗之代五六十载人赖其资国步中艰斯制亦弛开元之际渐复修崇是知储积备灾圣王之急务也语曰百姓足君孰与不足百姓不足君孰与足言君养人以成国人戴君以成生上下相成事如一体然则古称九年六年之蓄者盖率土臣庶通为之计耳固非独丰公庾不及编甿记所谓虽有凶旱水溢人无菜色良以此也后代失典籍备虑之防忘先王子爱之心所蓄粮储惟计廪庾犬彘厌人之食而不知检沟壑委人之骨而不能恤乱兴于下祸延于上虽有公粟岂得而食诸故立国而不先养人国固不立矣养人而不先足食人固不养矣足食而不先备灾食固不足矣为官而备者人必不赡为人而备者官必不穷是故论德昬明在乎所务本末务本则其末自遂务末则其本兼亡国本于人安得不务顷以寇戎为梗师旅亟兴惠恤之方多所未暇每遇阴阳愆候年不顺成官司所储只给军食支计茍有所阙犹须更取于人人之凶荒岂遑赈救人小乏则求取息利人大乏则卖鬻田庐幸逢有年才偿逋债敛获始毕糇粮已空执契担囊行复贷假重重计息食每不充倘遇荐饥遂至颠沛室家相弃骨肉分离乞为奴仆犹莫之售或行丐里或缢死道涂天灾流行四方代有率计被其害者每嵗常不下一二十州以陛下为人父母之心若省忧固足伤恻幸有可救乏之道焉可舍而不念哉今赋役已繁人力已竭穷嵗汲汲永无赢余课之聚敛终不能致将树储蓄根本必借官司助成陛下诚能为人备灾过听愚计不害经费可永图近者有司奏请税茶嵗约得五十万贯元勅令贮户部用救百姓凶饥今以蓄粮适副前防望令转运使摠计诸道户口多少每年所得税茶钱使均融分配各令当道巡院主掌每至谷麦熟时即与观察使计防散就管内州县和籴便于当处置仓収纳每州令録事参军専知仍定观察判官一人与和籴巡院官同勾当亦以义仓为名除赈给百姓以外一切不得贷便支用如时当大稔事至伤农则优与价钱广其籴数谷若稍贵籴亦便停所籴少多与年上下准平谷价恒使得中每遇灾荒即以赈给小歉则随事借贷大饥则録奏分颁许从便宜务使周济循环敛散遂以为常如此则蓄财息债者不能耗吾人聚谷幸灾者无以牟大利富不至侈贫不至饥农不至伤籴不至贵一举事而众美具可不务乎俟人小休渐劝私积平籴之法斯在社仓之制兼行不出十年之中必盈三嵗之蓄长不已升平可期使一代黎人永无馁乏此尧汤所以见称于千古也愿陛下遵之慕之继之齐之茍能存诚蔑有不至
　　开成元年户部奏诸州县所置常平义仓请通公私田亩别纳粟一升逐年添贮义仓敛之至轻事必通济嵗月稍久自至盈充
　　宋干徳中诏诸州于各县置义仓嵗输二税石别収一斗民饥欲贷充种食者县具籍申州州长吏即计口贷讫然后奏闻
　　董煟曰今之义仓诚得遗人委积之遗意然必散贮于乡里郊野之间则所及者均盖憔悴之民多在乡村于城郭颇少比年义米转输州仓一有凶歉村落不能遍及今应每遇凶歉相度诸县饥之大小拨还义仓元米其水脚之需亦于米内量地里逺近消筭县之于乡亦然如此则山谷之民皆防其惠矣
　　仁宗明道二年诏议复义仓不果景祐中集贤校理王琪请复置令五等已上户随夏秋二税二斗别输一升水旱减税则免输州县择便地置仓贮之领于转运使计以一中郡正税嵗入十万石则义仓可得五千石推而广之则利博矣明道中饥歉国家欲尽贷饥民则军食不足故民有流转之患是时兼并之家出粟数千石即补吏是岂以官爵为轻欤特爱民济物不获已为之尔且兼并之家占田常广则义仓所入常多中下之家占田常狭则义仓所入常少及水旱赈济则兼并之家未必待此而济中下之民实先受其赐矣事下有司防议议者异同而止
　　皇祐五年右司谏贾黯乞立民社义仓疏旣上上下其说司农寺且命李充与黯合议以闻乃下诸路度可否而以为可行者才四路余或谓税赋之外两重供输或谓恐招盗贼或谓已有常平以赡给或谓置仓烦扰于是黯复上奏曰臣尝判尚书刑部见天下嵗防死刑多至四千余人其间盗贼率十六七盖愚民迫于饥寒因之水旱枉陷重辟故臣请复民社义仓以备凶嵗今诸路所陈类皆妄议若谓赋税之外两重供输则义仓之意乃教民储积以备水旱官为立法非以自利行之旣久民必乐输若谓恐招盗贼盗贼利在轻货不在粟麦今乡村富室有贮粟数万石者不闻有刼掠之虞且盗贼之起本由贫困臣建此议欲使民有贮积虽遇水旱不忧乏食则人人自爱而重犯法此正消除盗贼之原也若谓有常平足以赈给则常平之设盖以准平谷价使无甚贵甚贱之伤或遇凶饥发以赈救旣已失其本意而费又出公帑今国用颇乏所蓄不厚近嵗非无常平小有水旱辄流离饿莩起为盗贼则是常平果不足仰以赈给也若谓置仓廪敛材木恐为烦扰则今州县修治邮传驿舍皆敛于民岂于义仓独畏烦扰人情可与乐成不可与谋始愿自朝廷防而行之然当时牵于众论终不果行
　　仁宗时张方平上仓廪论畧曰比者勅书有谕州县使立义仓之言徒有空文而无画一之制于兹三年天下皆无立者凡今之俗茍且因循严令坚约犹复违慢为民兴利岂易其人有位者无心有心者无位在上可行者务暇逸而从茍且在下乐行者或牵束而不得専以故民间利不克时兴害不得时去积成弊蠧以及丧败又凡事体兴立实艰隳壊孔易或谋以为利而转以为害彼义租社仓者齐隋唐氏旣尝为之矣始为百姓储备之道终为僻君淫侈之费是于籍外更生一调也国家诚规前代之善策为济人之大计明立条式权其敛出令天下之县各于逐乡筑为囷廪于中户已上为之等级课入谷麦其输入之数视嵗薄厚为之三品县掌其籍乡吏守之遇嵗之饥发以赈给小饥则约小熟之所敛中饥则约中熟之所敛大饥则约大熟之所敛専自县乡检校之无使州郡计司侵取杂用焉此则収自优户穰嵗之有余散于贫人凶年之不足不使兼并贾人挟轻资蕴重积筦其利以豪夺于吾人此其协于大易裒多益寡称物平施之义符于周官党使相救州使相赒之法契诗人京坻之颂应时令赈乏之理使民足而知顺让益归于本业诚为国之大事也
　　元祐间上官均疏臣闻贼盗之多常起于凶嵗凶嵗不足常生于无备备灾恤患常平义仓之设最为良法熙宁十年始讲隋唐之旧兴置义仓令人户于正税斛防一石别纳五升准备灾伤赈济不得移用法颇周宻盖所敛至少所聚至多蓄之郡县而散之于民敛之少则民易以输聚之多则上足以施予蓄之郡县则凶嵗有备散之于民则人情无怨此隋文皇唐太宗尝行于治平之世已试之效也元丰八年指挥诸路义仓一切废罢议者至今惜之若以为扰民则所出才二十分之一若患他用则当时已有着令又况水旱不常饥馑间有发仓廪则每苦不足行劝诱则不免强取与其施之于仓卒不若备之于无事今平籴之法旣以修复惟义仓之制尚未兴举臣以为义仓贮积在近民居则饥嵗赈济无道路奔驰之劳费而人受实惠隋开皇中就社置仓盖以此也臣欲乞兴复义仓之法令于村镇有巡检廨舍处建立仓廪以便敛散其余条例令有司更加修整以备饥嵗诚非小补
　　绍兴中赵令詪请粜州县义仓米之陈腐者沈该等言义仓米不应粜恐失预备上曰逐郡自有米数若量粜十之三桩其价次年复籴亦何所损
　　董煟曰义仓本民间所寄在法不当粜钱但太陈腐则不可食髙宗言桩其价次年复籴与今之粜米移用者有间矣
　　二十八年诏祖宗义仓以待水旱最为良法州县奉行不防寖失本意或遇水旱何以赈救其令监司检视实数补还侵失
　　董煟曰义仓本民物寄之于官凶荒水旱直以还民不宜认为己物也
　　刘行简转对奏状畧曰义仓之法论始于隋増广于唐国朝因焉隋开皇间长孙平请令诸州百姓劝课同社共立义仓収获之日各出粟麦藏焉社司执帐检校多少嵗或不登则发以赈之然立法有未备也至唐贞观间戴胄请自王公以下爰及众庶计所垦田稼穑畆顷每至秋熟以理劝课尽令出粟各于所在为立义仓国朝乾德间天子哀嵗之不登而仓吏不以时出与民于是着发粟之制使不待诏令其后病吏之烦扰而民罹转输之困又罢之至神宗始复旧制民到于今赖焉然而推行之意有未尽合于古者岂得不论且所谓义仓者取粟于民还以赈之固不可以不均今也置仓入粟止在州郡嵗饥散给而山泽僻逺之民往往不霑其利其力能赴州就食者盖亦鲜少况所得不足偿劳流离颠沛有不可胜言者此岂社仓之本意哉臣愚谓义仓之粟当于本县乡村多置仓窖自始入粟以及散给悉在其间大县七八处小县三四处逺近分布俾适厥中若未有仓窖则寄寺观或大姓之家县令总其凡以时检校遇饥馑时丞簿尉等分行乡村计口给厯次第支散旬一周之庶防僻逺之民均受其赐不复弃家流转道路此利害之较然者也
　　乾道间杨倓奏义仓在法夏秋正税每斗别纳五合即正税不及一斗免纳应丰熟一县九分以上即纳一升惟充赈给不许他用今诸路州县常平义仓米斛不少年来虽间有灾伤去处支给不多访闻皆是擅行侵用从来未曽稽考乞下诸路稽考施行赵汝愚疏臣伏见州县之间每遇水旱合行赈济赈粜去处往往施惠止及城郭不及乡村乡村之人为生最苦有终日役役而不能致一钱者使幸而得钱则又一乡之中富室无防近者数里逺者一二十里奔走告籴则已居后于是老稚愁叹始有避荒就熟轻去乡井之意其间强有力者又不肯坐受其毙寇攘摽窃无所不至以陷于非辜城郭之人率不致此故臣尝谓城郭之患轻而易见乡村之害重而难知然而求所以施行之策则亦不过劝谕上户广行出粜转移常平义仓之米以赈之而已夫劝谕上户殆成虚文转移米斛复多欺弊臣愚欲望圣慈逺悉隋唐社仓之制而去其损耗乏絶之弊明诏有司将逐州每年合纳义仓米斛除五分依见行条法随正税就州县送纳外将五分于逐乡置厫每嵗轮差上户两名充社司掌管受纳委本县丞检察其欺弊不如法者正治之使幸得连嵗丰稔所在稍有储蓄则乡里晏然若有所恃虽遇歉嵗奸宄之心无自生矣
　　庆元初诏户部右曹専领义仓十一年以台臣请通一县之数截留下户苗米输之于县别储以备赈济使穷民不至于艰食惟负郭义仓令就州输送至于属县之义仓则令丞同主之每嵗终令丞合诸乡所入之数上之守贰守贰合诸县所入之数上之提举常平提举常平合一道之数上之朝廷考其盈虚以议最殿
　　林防常平义仓论曰常平之法何始乎自李悝已有平籴之法自夀昌始定常平之策此其始也厥后罢于元帝复于显宗随罢随复无有定制至于我朝置塲置仓熙宁以来而提举常平之官始定然常平之始置也出内库之储以为籴本颁三司之钱以济常平狼戾之时农艰于钱官则増价以入之菜色之日民乏于食官则减价以出之夫何举籴本而为青苗之钱鬻广仓以求二分之息伐桑易镪官帑厚矣如民贫何鬻田输官公家利矣如私害何此常平救荒之实政壊矣义仓之法何始乎自隋始置于乡社至唐改置于州县此其始矣厥后弛于永徽壊于神龙随罢随复亦无定制至于我朝罢复不常至于今日而义仓输官之法始定然义仓之由设也自民而入自民而出丰凶有济缓急有权名之以义则寓至公之用置之于社则有自便之利夫何社仓转而县仓民始不与而为官吏之移用县仓转而郡仓民益相逺而为军国之资官知其敛未知其散民见其入未见其出此义仓之实政壊矣中兴以来讲明荒政常平义仓之储虽有美名本无实惠惟州县有侵借之患而支拨致有淹延之忧城邑近郭尚可少济村落之民又安能扶持百里取籴于塲以活其已饥之殍哉是有之与无其理一也呜呼孰知有甚焉者常平出于官义仓出于民出于官者官自敛之其弊虽不足以利民亦不致于病民出于民者民实出之官实敛之其弊不但民无给而官且病之文移星火指为常赋箩头斛面重敛取盈噫可叹也予谓民不必甚与特无取之足矣民不必甚利特无害之足矣平时夺其衣食之资一旦徒抹以濡沫之利乐嵗不为善藏之地凶年始思啼饥之民何益哉宁愿为不取茧丝之尹铎毋愿为矫制擅发之汲黯宁愿为催科政拙之阳城不愿为发粟赈饥之韩韶则裕民实政于常平义仓之外邵雍有言诸贤能寛一分则民受一分之赐有官守者朂诸元世祖时赵天麟上策曰隋立义仓公私廪积可供五十年至元六年有防每社立一义仓社长主之每遇年熟每亲丁纳粟五斗驱丁二斗无粟听纳杂色官司并不得拘检借贷勒支后遇歉嵗就给社民食用社长明置収支文厯无致损耗自是以来二十余年于今矣然而社仓多有空乏之处顷来水旱相仍螟蝗蔽天饥馑荐臻四方迭苦转互就食老弱不能逺移而殍者众矣彼隋立义仓而富今立义仓而贫岂今民之不及隋民哉臣试陈之今条欵使义仓计丁纳粟意以饥馑之时计丁出之以取均也又条欵使驱丁半之彼驱丁亦人也尊卑虽异口腹无殊至俭之日驱丁岂可独半食哉又计丁出纳则妇人不纳岂不食哉又同社村居无田者岂可坐视而独不获哉乐嵗粒米狼戾乞丐者踵门犹且与之况一社之人而至俭岂宜分彼此哉是盖当时议法大臣有乖陛下之本心也伏望普颁明诏详谕农民凡一社立社长社司各一人社下诸家共穿筑仓窖一所为义仓凡子粒成熟之时纳则计田产顷畆之多寡而聚之凡纳例常年每畆粟率一升稻率二升凡大有年听自相劝督而増数纳之凡水旱螟蝗听自相免凡同社丰歉不均宜免其歉者所当纳之数凡饥馑不得已之时出则计口数之多寡而散之凡出例每口日一升储多每口日二升勒为定体凡社长社司掌管义仓不得私用凡官司不得拘检借贷及许纳杂色皆有前诏在焉如是则非惟共相赈救而义风亦行至正间立大司农司条画内一欵每社立义仓社长主之如遇丰年収成去处各家验口数每口留粟一斗若无粟抵斗存留襍色物料以备歉嵗就给各人自行食用官司并不拘检借贷支动经过军马不得强行取要社长明立文厯如欲聚集収顿或各家顿放聴从民便社长与社户从长商议如法収贮须要不致损壊如遇天灾不収去处或本社内有不収之家不在存留之限明洪武初命户部运钞二百万贯往各府州县预备粮贮每县于境内定为四所于居民丛集处置仓民家有余粟愿易钞者许运赴仓交纳依时价偿其值官储粟而扃钥之令富民守视凶嵗赈给已又令未备处皆举行而召天下老人至京随朝命择其可用者使赍钞往各处协同所在官司籴谷
　　正统七年令各府州县一应賍罚入官之物俱于年终变卖在官候秋成籴粮预备赈济
　　天顺初诏预备仓有司常加修理蓄积粮储遇有民饥验口赈济待丰年仍将収贮在库賍罚炤依时价収籴収支之际并令掌印官员専理不许作弊军民人等有愿纳粟谷者照例収管见数奏闻以凭旌异合干上司及风宪官按临防闸但有侵欺盗用者便行拏问成化中敕藩宪言异时州县设预备四仓所以广贮蓄备旱涝为民赖也比久废弛宜覈实见在贮蓄有无多寡之数仍尽各处在官賍赎籴为备有不敷听于存留粮内借拨或于各里上中户劝助以充其看守仓者于附近里分佥殷实有行止者主之至通同官吏实収虚放为侵盗者论如律卫所地亦如之
　　治三年户部议预备仓粮系救荒至计合炤州县大小里分多寡积粮难易斟酌举行其有司预备仓十里以下积粮一万五千石二十里以下二万石三十里以下二万五千石五十里以下三万石一百里以下五万石二百里以下七万石三百里以下九万石四百里以下一十一万石五百里以下一十三万石六百里以下一十五万石七百里以下一十七万石八百里以下一十九万石如其数斯为称职过其数者果有卓异政绩听抚按具奏旌异给与本等诰命过其数而多増一倍者再有卓异政绩具题旌擢仍给本等诰敕行移吏部遇缺不次擢用不及数者以十分为率少三分者罚俸半年少五分者罚俸一年少六分以上是为不职候九年考满送吏部降用至于知府视所属州县以积粮多寡为劝惩如所属州县仓粮俱如数者知府亦为称职州县仓粮过其数而多増一倍两倍者知府知州一体旌异陞擢不及数三分及六分以上者知府知州一体罚俸降用至于六年亦照此查筭积粮多寡以凭黜陟其军卫比之有司不同必须量减庶可责成三年之内每百户所各要积粮三百石数外有能积粮百石以上者军政掌印指挥千百户俱给羊酒花红激劝不及三百之数一体住俸以后年分不拘石数务要年年有积无积者比较责罚侵欺者防奏拏问前项仓粮系有司者着落有司府县正官整理系军卫者着落都司卫所军政掌印正官整理巡抚巡按分巡分守管粮管屯等官往来提督时常稽考以后仍三年一次查盘诏从之
　　胡世宁曰治初年州县亲民之官责其备荒积谷多少以为殿最所以民受实惠固得邦本正德以来此官不重轻选骤陞下焉者惟图覔钱以防速退上焉者惟事奉承取名以求早陞皆不肯尽心民事民穷财尽一遇凶荒多致饥死此先朝旧规宜遵复也陈龙正曰此时司计秉国者谁耶徒讲积聚而不讲更换新陈之法必致化为埃尘且查盘数缺必勒赔填官民之累俱无穷矣困天下之粟苦天下之官民使粟阴消耗于世间而百姓曽不得其用不亦左乎至于今日天下皆无复有预备仓寔斯议蛊之也使杨文贞主持周文襄行事肯若是哉今存其计里积粮之数以备稽考
　　嘉靖中王廷相言备荒之政莫善于义仓宜贮之里社定为规式一村之间约二三百家为一防每月一举第上中下户捐粟多寡各贮于仓而推有德者为社长善处事能防计者副之若遭凶嵗则计户给散先中下者后及上户上户责之偿中下者免之凡给贷悉随于民第令登记册籍以备有司稽考则既无官府编审之烦亦无奔走道路之苦
　　户部尚书梁材言天下郡县各置预备仓丰年则敛歉年则散本以为民而行者率失初意设立斗户收守支放文移往返交盘旁午斗户负累民不沾仁凡以属之于官故也今兵部侍郎王廷相欲仿古义仓之法出之于民而藏之于社社立正副每月朔为防社正率属读髙皇帝教民榜申以同盟之约举众中善恶奬戒之记其社米户口上者出什之四中什之二下什之一荒歉散及中下大防上尸亦次及之盖以有余补不足也昔人谓救荒无善政臣谓义仓之法可以备荒从之隆庆初王君赏请寛积谷之例言近时有司积谷之数虽已半减然州县大者数万石小者数千石即日入民于罪不可得盈宜再减其额时知州尹际可等积谷不如数例当降调吏部言有司积谷备荒虽亦急务然校之正赋轻重自是不同况皆出賍罚纸赎及他设处所入之数视地方贫富狱讼繁简为差不可以预定也若必欲所在取盈是徒开有司作威生事之端反失济民初意上是之
　　沈朝宣曰仓号预备为凶荒设也其积谷取诸罪赎要在照时直征银选委一二殷实诚笃大户掌管俟至银多谕令倾成足色每十两为一锭官给批文加以路费立限差往多谷地面择买嘉谷差官监収其斗级只令収贮看防如此则谷虽年深自堪食用若令罪犯备谷上仓则官吏斗给留难以营分例遂使附近积奸包纳其谷未免伪杂一经查盘簸扬势必亏耗其经手人员定遭问罪赔补若值凶荒穷民嗷嗷望食徒以不堪者发赈其何济乎
　　潘潢覆积谷疏查得先该户部奏行天下府州县官各照里社积谷备荒立格劝惩不为不宻但如每一小县十里之地三年之间不问贫富丰凶概令积谷万五千石限数旣多责效太速以致中材剥削取盈贪夫因缘为利往往嵗未及饥民已坐弊及遇凶荒公私俱竭为困愈甚臣闻田野县鄙者财之本也垣窌仓廪者财之末也与其聚民脂膏以实仓储孰与尽力沟洫以兴水利若宋儒朱子赈济浙东所至原野极目萧条惟见有陂塘处田苗蔚茂无以异于丰嵗于是益叹水利不可不修谓使逐村逐保各治陂塘民间可以永无流离饿莩之患国家可以永无蠲减粜济之费此则救荒不如讲水利明效大验之可见者合无本部备行都察院转行各处御史申明宪纲严督所属凡境内应有圩岸坝堰坍缺陂塘沟渠壅塞务要趂时修筑坚完疏濬流通以备旱涝毋致失时有伤禾稼及因而扰害于民每季终预将疏筑完壊备细缘由开报御史及总督水利官员不时巡厯勘验如有申报不实及壊久不修修不完固或因而害民者并为不职从实按勘施行遇该考满务查水利无壊方许起送有能为民兴利如史起漑邺郑国开渠之利者具奏不次擢用该管官员亦照所辖完壊多寡分数定注贤否一体旌别其八分纸价赎罪賍罚银钱香钱引契鱼盐茶酒等税不系解部者悉如御史王重贤等所言尽数籴谷入仓备赈不许分外分毫科罚侵尅庶防藏富于民因地之利虽有旱干水溢民无菜色管子所谓积于不涸之仓藏于不竭之府者用此道矣
　　靳学顔请积谷论疏臣闻之边鄙强固则逺人怵服中原乂安则边鄙倾向故中原者边鄙之根本也百姓者中原之根本也衣食者百姓之根本也闾阎之细民有终身无银而不能终嵗无衣宁终嵗无衣而不能终日无食今百司宰卿夙夜不遑者乃在银而不在谷臣窃虑之夫以国家建都于燕东极齐西极秦南阻江淮神鼎之重金瓯之固此万世不拔之业也而臣窃有虑焉何哉诚以京师北据幽都更无郡县而守在强敌虽有东齐西秦其形势皆足以外中原而自固京师以南絶无名山大泽之限强藩与国之资皇上南面而临之所恃以为腹心股肱之重者惟河南山东江北里八府之人心耳此数处之人率鸷悍而轻生易动而难戢游食而寡积者也一不如意则轻去其乡一有所激则视死如归臣固视之熟矣八府遭歉则走山东山东遭歉则走江北又未巳也匹夫作难而千人向应往事盖屡验之然其弭之之计无他不过曰恤农以系其家足食以系其身聚其骨肉以系其心而已今试移文于此数处者而覈其官舍之所藏每郡得谷十万焉则司计者可安枕而无虑矣得五万焉犹可以塞转徙者之望设不满万焉真寒心哉臣窃意其不满万者多也即有水旱何所赖焉即有师旅之兴何所给焉臣观自古中原空虚未有如今日者也汉以前有敖仓隋以前有洛口仓唐有义仓宋有常平仓皆随在而贮不専京师今徐临德州皆有官仓本为寄囤至于存积防何哉臣近日有疏为山西积谷荷防皇上通行各省臣非不知以用言为荣而所虑者人意向不同或行之不力或施之无序辄以为无益有损焉臣且不堪其任咎也臣前疏谓一曰官仓盖发官银以籴者此必甚丰乃可以举一曰社仓盖収民谷以充者此虽中嵗皆可以行臣知中原空虚不但谷少而银亦甚少其官仓一节今嵗已不能举又闻有灾变则社仓一节今嵗亦不能行但能以今嵗始讲求其条件加意于积储即明嵗举而后嵗效未晚也此二仓者社仓举之甚易而效甚捷然非官府主持于上则其事终不能成矣夫社仓即义仓也盖始于汉耿夀昌而盛于隋长孙平唐戴胄之徒唐又最盛计天下积至数千万以上及推其故唐义仓之开每嵗自王公以下皆有入是以其积独多臣所谓法令之行自贵近始也宋则准各民正税之数于二十分而取其一以为社盖富者必田多田多则税多税多则社入多亦唐意也要之其出也则中歉赈极贫大歉赈中户又大歉焉乃沾及于富室所谓恩泽之加自无告始也今之言官仓者今年曰库无银焉明年曰库无银焉如是除八分纸赎之外无防耳言社仓者此曰官户当优免我也彼曰占役何科扰我也又田多者曰我不愿赈于后亦不愿出于今也如是不过贫民下户之输无防耳是二法终不可行而中原之空虚如故也夫民之饥也必至于转徙转徙不已必至于为盗盗必先诸官户与夫役占有力之家而此辈多不悟非官府主持而鼓舞之终空言耳臣请下之各省以唐宋敛谷之法为则而就土俗合人情占嵗候以通其变限明春以里尽报各府已前见贮之数以品其虚盈于明年冬末通计一嵗二仓新収之谷验其功能着而为令嵗嵗修之在官仓者时其丰歉而敛散之利归于官民有大饥则以赈之在民仓者时其丰歉而敛散之利归于民虽官有大役亦不许借此藏富于民即藏富于官皇上所为南面而恃以无恐者其根本在此今之言计者不忧谷之不足而忧银之不足夫银实生乱谷实弭乱银之不足而泉货代之五谷不足则孰可以代者哉故曰明君不宝金玊而宝五谷伏惟圣明埀意【疏入部议请以防秋客兵银并盐课六万发各府县籴谷又修复社仓令所在有余积无为文具竟不果行】
　　陈龙正曰隋社仓唐宋义仓一事而异其名者也隋唐畞赋六升民困极矣宋于正赋外二十加一庶防得中然其大病摠在収贮于官假如遇饥馑悉以还民犹多此一纳一出况未必还乎设赈给时果尽免诸弊贫民犹苦奔走候领况不及贫民乎古之王者使民各蓄其有余而后世必欲取诸民而代为之蓄古之王者自节其余以春补秋助而后世加取于正赋之外而强半更留以自肥如之何农不饥死朝与野不相胥以俱贫也朱子仍社仓之名而黙变其官贮之法隋唐粃政返为纯王损下转而益下矣然当时亦但令民间自添社仓未尝革去官府义仓须令民间社仓旣多官府义仓一概不用然后全利而无害也
　　明预备仓考【防典】祖宗设仓贮谷以备饥荒其法甚详凡民愿纳谷者或赐奬勅为义民或充吏或给冠带散官令有司以官田地租税契引钱及无碍官银籴谷収贮近时多取于罪犯纸赎以所贮多少为考绩殿最云例具于后　洪武初令天下县分各立预备四仓官为籴谷収贮以备赈济就择本地年髙笃实民人管理　正统五年奏准各处预备仓凡侵盗私用冒借亏欠等项粮储查追完足免治其罪其侵盗证佐明白不服赔偿者准土豪及盗用官粮论罪　又议准凡民人纳谷一千五百石请勅奬为义民仍免本户杂泛差役三百石以上立石题名免本户杂泛差役二年　又勅广西布按二司并巡按等官查勘预备仓粮内有借用未还并亏折等项着落经手人户供报追赔其犯在赦前者定限完日悉宥其罪赦后犯者追完照例纳米赎罪若限外不完者不论赦前后连当房妻小发辽东边卫充军又令六部都察院推选属官领勅分投总督各布按
　　二司并府州县官处置预备仓粮仍令巡抚侍郎并都御史等官兼总其事　又令军民人等各验丁田自愿出粟备荒者听从其便官府不许逼抑科扰　又令各处预备仓或为豪民占据责令还官或年深损壊量加修葺其倒塌不存者官为照旧起盖　又令各处预备仓凡民人自愿纳米麦细粮一千石之上杂粮二千石之上请勅奬谕　七年令福建布政司凡预备仓粮给借饥民每米一石候有収之年折纳稻谷二石五斗还官　成化六年奏准预备救荒凡一应听考吏典纳米五十石免其考试给与冠带办事在外两考起送到部未拨办事吏典纳米一百石在京各衙门见办事吏典一年以下纳米八十石二年以下纳米六十石三年以下纳米五十石免其考试就便实拨当该满日俱冠带办事各照资格挨次选用　又令在外军民子弟愿充吏者纳米六十石定拨原告衙门遇缺収叅　又令鳯阳淮安州三府军民舍余人等纳米预备赈济者二百石给与正九品散官二百五十石正八品三百石正七品　又令各处预备仓州县掌印官亲管放支不许转委作弊　又令顺天府河西务山东临清直淮扬等闗钞贯暂且折収粳粟粮米俱以十分为率各存留三分其余七分河西务运至天津卫沧州等处临清运至东昌府徳州等处淮安运至济宁州徐州等处扬州运至邳州桃源县等处俱各収贮预备官仓赈济待明年丰稔仍各収钞　九年令直保定等府州县两考役满吏典纳米一百石起送吏部免其办事考试就拨京考二百五十石免其京考冠带办事一百七十石就于本府拨补三考满日送部免考冠带办事俱挨次选用其一考三个月以里无缺者纳米八十石许于在外辏厯两考　治三年定有司每十里以下务要积粮一万五千石军卫每一千户所积粮一万五千石每一百户所三百石每三年一次查盘有司少三分者罚俸半年少五分者罚俸一年少六分以上者九年考满降用军卫不及三百之数者一体住俸　治十年奏准凡三年一次查盘预备仓粮除义民情愿纳粟囚犯赎罪纳米外但有空闲官地佃収租米及赃罚纸价引钱不系起解支剩无碍官钱尽数籴米三年之内不足原数别无设法者俱免住俸叅究　十七年议准辽东预备仓米谷陈腐查勘堪用者抵石放支各该卫所官军月粮其米色颇陈尚堪食用者酌量折添斗头与新粮间月支给浥烂不堪者着令经収人员领出照依律例追赔耗粮照例递减支放尽絶将厫座修理照例召买上纳　十八年议准在外司府州县问刑应该赎罪等项赃罚等物尽行折纳籴买稻谷上仓以备赈济并不许折収银两及指称别项花销　正德二年令云南抚按同三司掌印等官查勘各库藏所积除军前支用银物外其余堪以变卖及官地湖地等项可以召人佃种収租者尽数设法籴买米谷上仓専备赈济　又议准各司府州县卫所问刑衙门凡有例该纳米者每石折谷一石五斗収贮各预备仓　四年议准湖广原留赈济支剩银两着籴买米谷上仓以备荒年　五年奏准司府州县卫所预备仓分添设土仓官尽行革退照旧令州县正官或管粮佐贰官収放　七年令在外问刑衙门凡问拟囚犯该纳纸劄者二分纳纸八分折米谷上仓不许折収银两　又议准陜西所属问刑衙门将一应该収人犯赎罪纸价准其収纳粟米谷麦等项上仓八年议准辽东遇有本镇犯该立功官员免其立功
　　纳谷一百石収贮预备仓其别处发来立功照旧行十四年令辽东比照宣大事例将巡按并大小衙门问过一应赎罪银两存留本处以备买粮赈济嘉靖三年令各处抚按官督各该司府州县于嵗収之时多方处置预备仓粮其一应问完罪犯纳赎纳纸俱令折収谷米每季具数开报抚按衙门以积粮多少为考绩殿最如各官任内三年六年全无蓄积者考满到京户部叅送法司问罪　四年令各处抚按官通查积谷备荒前后议处过事宜翻刋成册分发所属着落掌印等官时常检阅永逺遵守抚按清军官每年春季各将所属上年収过谷石实数奏报户部时常稽考以凭赏罚六年令抚按二司督责有司设法多积米谷以备救荒仍仿古人平籴常平之法春间放赈贫民秋成抵斗还官不取其息如见在米谷数少将贮库官钱并问过赎罪折纸银两趂秋成时委贤能官一员籴买比时估量添二三文府以一万石州以四五千石县以二三千石为率明立簿籍查考嵗荒减价粜与穷民仍禁奸豪不许隠情捏名多买罔利事发重治　八年题准各处抚按官设立义仓令本土人民每二三十家约为一防每防共推家道殷实素有德行一人为社首处事公平一人为社正防书筭一人为社副每朔朢一防分别等第上等之家出米四斗中等二斗下等一斗每斗加耗五合入仓上等之家主之但遇荒年上户不足者量贷丰年照数还仓中下户酌量赈给不复还仓各府州县造册送抚按查考一年查筭仓米一次若虚即罚仓首出一年之米　又令各处抚按官督所属官将赃罚税契引钱一应无碍官钱籴买稻谷或从宜収受杂粮以备荒歉各该官员果能积谷及数听抚按官覈实旌异若不用心举行照例住俸　又奏准州县积粮之法如十里以下积粮一万五千石二十里以下二万石三十里以下二万五千石五十里以下三万石百里以下五万石二百里以下七万石三百里以下九万石四百里以下一十一万石五百里以下一十三万石六百里以下一十五万石七百里以下一十七万石八百里以下一十九万石三年之内务彀一年之用如数为称职过数或倍増听抚按奏旌不次陞用不及数者以十分为率少三分者罚俸半年少五分者罚俸一年少六分以上者为不职送部降用知府视所属州县积粮多寡以为劝惩其军卫三年之内每一百户所各积谷三百数外多积百石以上者军政等官俱给花红羊酒激劝不及数者住俸　九年令天下各府州县有积久米粟尽数平粜以济贫穷候収成买贮新谷务足前数　二十四年议准徒杖笞罪审有力者俱令照例纳米入预备仓不许以稻黍杂粮准折上纳　万厯五年议准行各抚按详查地方难易酌定上中下三等为积谷等差如上州县每嵗以千石为准多或至三二千石下州县以数百石为准少或至百石务求官民两便经久可行自本年为始着为定额每年终分别蓄积多寡为赏罚其不及数者查照近例以十分为率少三分者罚俸三个月少五分者半年六分者八个月八分以上者一年仍咨吏部劣处全无者降俸二级亦咨部停止行取推陞待有成效抚按酌议题请复俸若仍前怠玩叅究革职七年题准各省直抚按督各州县掌印官将库贮自理纸赎并抚按等衙门所留二分赃罚尽数籴谷其追赎事例春夏折银秋冬纳米如年久谷多酌量出陈易新以免浥烂　又议准各省直抚按酌量所属知府地方繁简贫富定拟积谷分数其积不及数者与州县一体查叅其陞迁离任者照在任一体叅究　八年题准各抚按官查盘积谷实数分别府州县总撒填注主守职名每年终奏报其更代官交盘明白方准离任　又题准各有司积谷除遵照原议外不许妄行科罚剥民利已果有水旱灾伤具奏减免其赈济谷数即申报开销不必复令饥民抵还　十一年题准各省直抚按官防同司道各查所属除富庶州县仍照原额积谷其疲敝灾伤及里分虽多词讼原少者酌量裁减以后照例查叅俱以三年为期通融计筭分别蓄积实在之数照例旌奬叅罚如三年之内偶遇陞迁事故抚按官行该司道按年考覈积谷如数方许离任果有灾荒事故委不能及原数者明白具奏方免叅罚其考满朝觐俱照例行









　　荒政丛书卷九
　　钦定四库全书
　　荒政丛书卷十上
　　湖广布政司叅议俞森撰
　　社仓考
　　宋孝宗时赵汝愚知信州乞置社仓疏曰臣伏见州县之间每遇水旱合行赈济赈粜去处往往施惠止及城郭不及乡村乡村之人为生最苦有终日役役而不能致一钱者使幸而得钱则又一乡之中富室无几近者数里远者一二十里奔走告籴则已居后于是老稚愁叹始有避荒就熟轻去乡井之意其间彊有力者又不肻坐受其毙夺攘剽窃无所不至以陷于非辜城郭之人率不致此故臣尝谓城郭之患轻而易见乡村之害重而难知然而求所以施行之策则亦不过劝谕上户广行出粜转移常平义仓之米以赈之而已夫劝谕上户殆成虚文转移米斛复多欺弊臣愚欲望圣慈远采隋唐社仓之制而去其损耗乏絶之弊明诏有司将逐州每年合纳义仓米斛除五分依见行条法随正税就州县送纳外将五分于逐乡置厫每岁轮差上户两名充社司掌管受纳委本县丞检察其欺弊不如法者究治之使幸得连岁丰稔所在稍有储蓄则乡里晏然若有所恃虽遇歉岁奸宄之心无自生矣
　　瓯宁县有洞曰回源剧贼范汝为向曾窃据民性悍小遇饥馑羣起杀掠进士魏掞之谓民易动盖缘艰食乃请常平仓米一千六百石以贷乡民至冬而取遂置仓于邑之长滩铺自后毎岁散敛如常民得以济不复思乱草宼遂息
　　陈龙正曰社仓之利一以活民一以弭盗非独弭本境之盗也且以清邻防焉文公赈粟于崇安而盗擒于浦城魏掞之置社仓于长滩铺而回源洞之悍民以化俗吏见小小祸乱輙议用兵不知穷民之与奸雄非可一例行诛伐也饥饿濒死威不能戢惟惠泽可以已之而方其饥饿即金钱犹无以解其急也必粟乃可浦城盗距崇安仅二十里用粟六百斛遂安吾民消彼盗兵威有此效乎即金钱有此速乎人疑其收息十二有类青苗然事贵可久非输息十年何以使其后永不输息且豪民乘饥取利凡贷粟者出息恒十四五至价贵甚则又不许偿本色估计时值至冬以金酬盖有卖冬粟三四石仅清宿逋一石者社仓之法行则豪右不得施其不仁而细民之倍息可省何必以暂收薄息为嫌哉如一邑若干乡区每乡毎区立一社仓诚为至计贤士大夫有安和乡里之心不可不蚤议此但当躬先倡率以风动之而毋强之云耳
　　崇安社仓记【朱熹】乾道戊子春夏之交建人大饥予居崇安之开耀乡知县事诸葛侯廷瑞以书来属予及其乡之耆艾左朝奉郎刘侯如愚曰民饥矣盍为劝豪民发藏粟下其直以赈之刘侯与予奉书从事里人方幸以不饥俄而盗发浦城距境不二十里人情大震藏粟亦且竭刘侯与予忧之不知所出则以书请于县于府时敷文阁待制信安徐公嚞知府事即日命有司以船粟六百斛泝溪以来刘侯与予率乡人行四十里受之黄亭歩下归籍民口大小仰食者若干人以次受粟民得遂无饥乱以死无不悦喜欢呼声动旁邑于是浦城之盗无复随和而束手就擒矣及秋徐公奉祠以去而直敷文阁东阳王公淮继之是冬有年民愿以粟偿官贮里中民家将辇载以归有司而王公曰岁有凶穰不可前料后或艰食得无复有前日之劳其畱里中而上其籍于府刘侯与予既奉教及明年夏又请于府曰山谷细民无盖藏之积新陈未接虽乐岁不免出倍称之息贷食豪右而官粟积于无用之地后将红腐不复可食愿自今以往岁一敛散既以纾民之急又得易新以藏俾愿贷者出息什二又可以抑侥幸广贮蓄即不欲者勿强岁或不幸小饥则弛半息大防则尽蠲之于以惠活鳏寡塞祸乱源甚大惠也请着为例王公报皆施行如章既而王公又去直龙图阁仪真沈公度继之刘侯与予又请曰粟若分贮民家于守视出纳不便请仿古法为社仓以贮之不过出捐一岁之息宜可办沈公从之且命以钱六万助其役于是得籍黄氏废地而鸠工度财焉经始于七年五月而成于八月为仓三亭一门墙守舎无一不具司防计董工役者贡士刘复刘得舆里人刘瑞也既成而刘侯之官江西幕府予又请曰复与得舆皆有力于是仓而刘侯之子将仕郎琦尝佐其父于此其族子右修职玶亦防平有谋请得与并力府以予言悉具书礼请焉四人者遂皆就事方且相与讲求仓之利病具为条约防丞相清源公出镇兹土入境问俗予与诸君因得具以所为条约者迎白于公公以为便则为出教俾归揭之楣间以示来者于是仓之庶事细大有程可久而不坏矣予惟成周之制县都皆有委积以待凶荒而隋唐所谓社仓者亦近古之良法也今皆废矣独常平义仓尚有古法之遗意然皆藏于州县所惠不过市井游惰軰至于深山长谷力穑远输之民则虽饥饿濒死而不能及也又其为法太密使吏之避事畏法者视民之殍而不肻发往往全其封鐍逓相付授至或累数十年不一訾省一旦甚不获已然后发之则已化为浮埃聚壤而不可食矣夫以国家爱民之深其虑岂不及此然而未之有改者岂不以里社不能皆有可任之人欲一听其所为则惧其计私以害公欲谨其出入同于官府则钩校靡密上下相遁其害又必有甚于前所云者是以难之而弗暇耳今幸数公相继其忧民虑远之心皆出乎法令之外又皆不鄙吾人以为不足任故吾人得以及是数年之间左提右挈上説下教遂能为乡闾立此无穷之计是岂吾力之独能哉惟后之君子视其所遭之不易者如此无计私害公以取疑于上而上之人亦毋以小文拘之如数公之心焉则是仓之利夫岂止于一时其视而效之者亦将不止于一乡而已也因书其本末如此刻之石以告后之君子云
　　淳熙八年朱熹上社仓议曰臣所居建宁府崇安县开耀乡有社仓一所系昨乾道四年乡民艰食本府给到常平米六百石委臣与本乡土居朝奉郎刘如愚同共赈贷至冬收到元米次年夏间本府复令依旧贷与人户冬间纳还臣等申府措置毎石量收息米二斗自后逐年依此敛散或遇小歉即蠲其息之半大饥即尽蠲之至今十有四年支息米造成仓厫三间收贮已将元米六百石纳还本府其见管三千一百石并是毎年人户纳到息米巳申本府照防将来依前敛散更不收息每石只收耗米三升系臣与本乡土居官及士人数人同共掌管遇敛散时即申府差县官一员监视出纳以此之故一乡四五十里之间虽遇凶年人不阙食窃谓其法可以推广行之他处而法令无文人情难强妄意欲乞圣慈特依义役体例行下诸路州军晓谕人户有愿依此置立社仓者州县量支常平米斛责与本乡出等人户主执敛散每石收息二斗仍差本乡土居或寄居官员士人有行义者与本县官同共出纳收到息米十倍本米之数即送原米还官郤将息米敛散毎石只收耗米三升其有富家情愿出米作本者亦从其便息米及数亦与拨还如有乡土风俗不同者更许随宜立约申官遵守实为久远之利其不愿置立去处官司不得抑勒则亦不至骚扰此在今日言之虽无所济于目前之急然实公私储蓄预备久远之计及今歉岁施行人心愿从者众其建宁府社仓见行事目谨录一通进呈伏望圣慈详察特赐施行孝宗从其言徧下诸路仿行其法任从其便其敛散之事与本乡耆老公共措置州县并不得干预抑勒
　　社仓事目
　　一逐年十二月分委诸县社首保正副将旧保簿重行编排其间有停藏逃军及作过无行止之人隠匿在内仰社首队长觉察申报尉司追捉解县根究其引致之家亦乞一例断罪次年三月内将所排保簿赴乡官交纳乡官防检如有漏落及妄有增添一户一口不实即许人告审实申县乞行根治如无欺弊即将其簿纽筭人口指定米数大人若干小儿减半支贷日将人户请米状核对批填监官依状支散
　　一逐年五月下旬新陈未接之际预于四月上旬申府乞依例给贷仍乞选差本县清强官一员人吏一名斗子一名前来与乡官同共支贷
　　一申府差官讫一面出榜排定日分分都支散【先远后近一日一都】晓示人户【产钱六百文以上及自有营运衣食不缺不得请贷】各依日限具状【状内开説大人小儿口数】结保【毎十人结为一保逓相保委如保内逃亡之人同保均备取保十人以下不成保不支　陈龙正曰不成保不支将听畸零穷民之饿乎不如金华县规附甲为妥】正身赴仓请米仍仰社首保正副队长大保长并各赴仓识认面目照对保簿如无伪冐重叠即与签押保明【其社首保正等人不保而掌主保明者听】其日监官同乡官入仓据状依次支散其保明不实别有情弊者许人告首随事施行其余即不得妄有邀阻如人户不愿请贷亦不得妄有抑勒
　　一收支米用淳熙七年十二月本府给到新漆黑官桶及官斗仰斗子依公平量其监官乡官人从逐防只许两人入中门其余并在门外不得近前挨拶搀夺人户所请米斛如违许被扰人当防告覆重作施行
　　一丰年如遇人户请贷官米即开两仓存畱一仓若遇饥歉则开第三仓专赈贷深山穷谷耕田之民庶几丰荒赈贷有节
　　一人户所贷官米至冬纳还【不得过十一月下旬】先于十月上旬定日申府乞依例差官将带吏斗前来公共受纳两平交量旧例毎石收耗米二斗今更不收上件耗米又虑仓厫折阅无所从出每石量收三升准备折阅及支吏斗等人饭米其米正行附厯收支
　　一申府差官讫即一面出榜排定日分分都交纳【先近后远一日一都】仰社首队长告报保头保头告报人户逓相紏率造一色干硬糙米具状【同保共为一状未足不得交纳如保内有人逃亡即同保均备纳足】赴仓交纳监官乡官吏斗等人至日赴仓受纳不得妄有阻节及过数多取其余并依给米约束施行【其收米人吏斗子要知首尾次年夏支贷日不可差换】
　　一收支米讫逐日转上本县所给印厯事毕日具总数申府县照防
　　一每遇支散交纳日本县差到人吏一名斗子一名社仓筭交司一名仓子两名毎名日支饭米一斗【约半月】发遣裹足米二石共计米一十七石五斗又贴书一名贴斗一名各日支饭米一斗【约半月】发遣褁足米六斗共计四石二斗县官人从七名乡官人从共一十名每名日支饭米五升【十日】共计米八石五斗已上共计米三十石二斗一年收支两次共用米六十石四斗逐年葢墙并买藁荐修补仓厫约米九石通计米六十九石四斗
　　陈龙正曰每人日支饭米一斗太多矣应减为一升五合另给酒菜银数分上下均便　张文嘉曰支收交纳各有定限为日不多在乡官士人知此义举断不计利至于吏人仓子安肯空劳毎名支饭米一斗即寓相犒之意若减为一升五合又给酒菜之资不惟反多烦抑恐不足服此軰之心其乡官并仆从恐有贫薄者亦必须支米五升方足薪水之用固知朱子非过厚也
　　又按朱子当日始创此事故须官府弹压倘今举行社仓则保簿赴官交纳及申县乞差吏斗诸事俱不必行止须支给司社及仓守効劳宣力诸人可也
　　一排保式某里第某都社首某人令同本都大保长队长编排到都内人口数下项
　　甲户【大人若干口小儿若干口居住地名某处或产户开説产钱若干或白烟耕田开店买卖土著外来系某年移来逐户开】
　　余开
　　右某等今编排到都内人户口数在前即无漏落及增添一户一口不实如招人户陈首甘伏解县断罪谨状
　　年月日大保长姓名
　　队长姓名
　　保正副姓名
　　社首姓名
　　一请米状式某都第某保队长某人大保长某人下某处地名保头某人等几人今逓相保委就社仓借米每大人若干小儿减半冬收日备干硬糙米毎石量收耗米三升前来送纳保内一名走失事故保内人情愿均备取足不敢有违谨状年月日保头姓名
　　甲户姓名
　　大保长姓名
　　队长姓名
　　保长姓名
　　社首姓名
　　一社仓支贷交收米斛合系社首保正副告报队长保长队长保长告报人户如阙队长许人户就社仓陈説告报社首依公差补如阙社首即申尉司定差
　　一簿书锁钥乡官公共分掌其大项收支须监官签押其余零碎出纳即委乡官公共掌管务要均平不得徇私容情别生奸弊
　　一如遇丰年人户不愿请贷至七八月而产户愿请者听
　　一仓内屋宇什物仰守仓人常切照管不得毁损及借出他用如有损失乡官防检勒守仓人备偿如些小损坏逐时修整大段改造临时具因依申府乞拨米斛
　　陆九渊曰社仓固为农之利然农田常熟则其利可久茍非常熟之田一遇歉岁则有散而无敛来岁缺种粮时乃无以赈之莫若兼置平粜一仓使无贵贱之患折所籴为二毎存其一以备歉岁代社仓之匮实为长利也
　　陈龙正曰文公社仓之法利赖无穷其最要在不愿置立去处官司不得抑勒二语孝宗仁明诏任从民便敛散之事州县不得干预至矣哉社仓之事蔑以加矣若必强民置立敛散由官即与荆公青苖无异此经世之学最贵于圆通也　青苖者田未熟而贷之钱田已熟而收其利安石尝行此于一邑甚善然犹体悉下情随其愿与不愿也至当国时欲以此行之天下而守令者又阿重臣意旨以多散钱多得利为称职不问贫富缓急强与之又寄权人役出纳之际轻重为奸而民遂怨咨载道矣
　　金华潘氏社仓记【朱熹】淳熙二年东莱吕伯恭自婺来访予于屏山之下观于社仓发敛之政喟然叹曰此周官委积之法隋唐义廪之制也吾将归而属诸乡人士友相与纠合而经营之使闾里有赈恤之储而公家无龠合之费不尤愈乎伯恭既归不三年而卒遂不果为其卒之年浙东果大饥予因得备数推择奉行荒政按行至婺则婺之人狼狈转死已籍籍矣予因窃叹以为向使伯恭之志得行必无今日之患既而尚书下予所奏社仓事诸道募民欲为者听之民盖多慕从者而未几予亦罢归又不果有所为也是时伯恭之门人潘君叔度感其事而深有意焉且念其家自先大夫时已务赈恤乐施予岁捐金帛不胜计矣而独不及闻于此也于是慨然出粟五百斛为之敛散以时规画详备一都之人赖之而其积之厚而施之广盖未巳也一日以书来曰此吾父师之志予幸克成之然世俗不能不以为疑也子其可不为一言以解之乎予惟有生之类莫非同体惟君子为能无有我之私以害之故其爱人利物之心为无穷特穷而在下则禹稷之事有非其分之所得为者然茍以其家之有余而推之以与邻里乡党则固吾圣人之所许而未有害于不出其位之戒也况叔度之为此特因其坟庐之所在而近及乎十保之间以承先志以悦亲心以顺师指而何不可之有哉抑凡世俗之所以病乎此者不过以王氏之青苖为説耳以予观于前贤之论而以今日之事验之则青苖者其立法之本意固未为不善也但其给之也以金而不以谷其处之也以县而不以乡其职之也以官吏而不以乡人士君子其行之也以聚敛亟疾而无惨怛忠厚之心是以王氏能行于一邑而不能行于天下子程子尝极论之而卒不免于悔其已甚而有激也婺人盖多叔度同门之士必有能观于叔度所为之善而无疑于青苖之説者则庶乎其有以广夫君师之泽而使环地千里永无捐瘠之民矣岂不又甚美哉叔度名景宪与伯恭同年进士年又长而屈首受学于伯恭无难色师没守其説不懈益防于书无所不读盖深有志于当世然以天资峭直自度不能随世俯仰故自中年不复求仕而独于此为拳拳也【仓在婺女乡安期里】
　　顔光曰凡害民之政其始尽言利民上开一孔下开百窦城郭富豪之家犹能支吾乃若山谷僻陋蒙叟孤稚目不识文告耳不辨官音舌不解敷陈手不能诉写见里长则面色青黄望公门则心战胆栗稍有桀骜皆得望风索骗幻弄吞侵其为凌虐宁可数计每见上人抚循至意不得已而为此防孜孜丁宁惟恐有失然予权任事则情势不能无假借而假借之下复有假借则侵渔之外复肆侵渔于是告讦日烦狱讼日滋罪罟日长愁怨日盈而太平之风索然尽矣
　　金华社仓规约【计十四欵】
　　一社仓谷本五百石
　　一社仓只置总簿一面纸尽置第二面
　　一一甲不许过三十人甲头一人不满十人附甲不许诡名冐籍【犯者出社甲头改替许同甲告罚甲头所纳给赏】
　　一散谷以三时【谓除夜或下田接新并须甲头相度】
　　一毎户借一石甲头倍之无居止及有艺人不借【若口累众多作田广甲头保明别议增借】
　　一借谷上簿不立契【还讫就簿勾销】
　　一借谷日每户纳钱五十文甲头免【十五文给甲头十文守仓人十文杂支十五文掌仓量钱此外不许分文乞索许甲内人告以所得钱文给赏】
　　陈龙正曰此法免息后犹可行若出息二斗又见纳五十文太重矣
　　张文嘉曰不若毎石止令纳白银三分汇收一处俟完日共计银若干作五十股泒开照法分给各项人亦酌中之道
　　一量谷本甲甲头执槩【并见清量掌仓人擅执槩改替】
　　一还以三限限以三日【谓如十甲每甲若干人一限纳若干并甲头预报定日子一人不到甲内谷并畱仓齐交量】
　　一息谷二分【谓石取息二斗】中饥减半大饥尽免本户纳息已满十年免收息【谓第至十】一【年纳年免】
　　一耗谷三厘【谓谷一石取耗三升以备折阅及充毎岁社仓杂费】
　　一甲内逃亡甲头同甲内均填甲头倍之【若系时疫户絶甲头申仓差人审实还谷日销落若不循理者虽已还出社】
</div>
    <div class="pagination">
<a href="荒政丛书_page5.html">上一页</a><a href="荒政丛书.html">1</a><a href="荒政丛书_page2.html">2</a><a href="荒政丛书_page3.html">3</a><a href="荒政丛书_page4.html">4</a><a href="荒政丛书_page5.html">5</a><span class="current-page">6</span><a href="荒政丛书_page7.html">7</a><a href="荒政丛书_page8.html">8</a><a href="荒政丛书_page9.html">9</a><a href="荒政丛书_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
