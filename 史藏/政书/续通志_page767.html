<!DOCTYPE html>
<html>
<head>
    <meta charset="UTF-8">
    <title>续通志 - 第 767 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 767 页/共 1359 页</h1>
    <div class="content">撰出知襄州徙江浙荆淮发运泗州议开直河以避涨溢沙石之害孝蕴以淮汴不相接不可成既而工役大集竟成之策勋第赏辞不受未几 
河果塞召为户部侍郎徙工部以显谟阁待制知杭州其后坐累连削黜至安远军节度副使宣和二年复天章阁待制知歙州方猎起青溪孝 
蕴约敕郡内无得奔扰分兵守阨塞有避贼来归者获罪使出境人稍恃以安会移青州既行而歙陷道改杭州时贼已破杭孝蕴单车至城下 
城既克复军士多杀人孝蕴下令从者得自首无辄杀皆束手不敢惊论功进显谟阁直学士又加龙图阁学士卒年六十五赠通议大夫

　　△陈升之

　　陈升之字旸叔建州建阳人举进士厯知封州汉阳军入为监察御史右司谏改起居舍人知谏院时俗好藏去交亲尺牍有讼则转相告 
言有司据以推诘升之谓此告讦之习也请禁止之又言三馆为搢绅华途近者用人益轻遂为贵游进取之阶请严其选诏自今臣僚乞子孙 
恩者毋得除馆阁著作佐郎张尧佐缘后宫亲为三司使寻为宣徽使内侍王守忠领两镇留后求升正班唐介击宰相斥岭南升之皆极谏迁 
侍御史知杂事凡任言责五年所上数十百事然持论不坚以故不尽施用擢天章阁待制河北都转运使知瀛州真定府加龙图阁直学士复 
知谏院上言天下州县治否朝廷不能周知悉付之转运使今选用不精又无考课非闇滞罢懦则凌肆刻薄所以疾苦愁叹壅于上闻必欲垂 
意元元宜从此始乃诏翰林学士承旨孙抃权御史中丞张昪与升之同领磨勘转运使及提点刑狱功务升之初为谏官时尝请抑绝内降诏 
许有司执奏勿下至是由言之诏委三省劾正其罪仍揭于朝堂文彦博乞罢相升之虑枢密使贾昌朝复用疏论其邪昌朝卒罢去升之迁枢 
密直学士知开封府岁余拜枢密副使于是谏官御史唐介范师道吕诲赵抃王陶交章论升之阴结宦者故得大用仁宗以示升之升之丐去 
帝谓辅臣曰朕选用执政岂容内臣预议邪乃两罢之以升之为资政殿学士知定州徙太原府治平二年复拜枢密副使神宗立以母老请郡 
为观文殿学士知越州熙寍元年徙许州道改大名府过阙留知枢密院故事枢密使与知院事不并置时文彦博吕公着既为使帝以升之三 
辅政欲稍异其礼故特命之明年同制置三司条例司与王安石共事数月拜中书门下平章事集贤殿大学士升之既相遂请免条例司以为 
宰相无所不统所领职事岂可称司安石曰古之六卿即今之执政有司马司徒司空各名一职何害于理升之曰若制置百司条例则可但今 
制置三司一官则不可由是忤安石称疾归卧逾十旬帝数敦谕乃出会母丧去位终制召为枢密使足疾不能立朝冬祀又不能相礼拜镇江 
东节度使同平章事判扬州封秀国公卒年六十九赠太保中书令谥曰成肃升之深狡多数善傅会以取富贵王安石用事患正论盈庭引升 
之自助升之心知其不可而竭力为之用安石德之故使先已为相甫得志即求罢条例司又时为小异阳若不与之同者世以是讥之谓之筌 
相升之初名旭避神宗嫌名改焉

　　△吴充

　　吴充字冲卿建州浦城人未冠举进士与兄育京方皆高第调谷熟主簿入为国子监直讲吴王宫教授他官多与宗室狎充齿最少独以 
严见惮相率设席受经充作六箴以献曰视曰听曰好曰学曰进德曰崇俭仁宗命缮写赐皇族英宗在藩邸书之坐右除集贤校理判吏部南 
曹选人胡宗尧者翰林学士宿之子坐小累不得改京官判铨欧阳修为之请仇家谮修以为党宿诏出修同州充言修以忠直擢侍从不宜用 
谗逐若以为私则臣愿与修同贬于是修复留而充改知太常礼院张贵妃薨治丧越文判寺王洙命吏以印纸行式书不令同僚知充移开封 
治吏罪忤执政意出知高邮军还为羣牧判官开封府推官厯知陕州移京西淮南河东转运使英宗立数问充所在会入觐语及为吴王宫教 
授时事嘉劳之寻权盐铁副使熙寍元年知制诰神宗谕以任用意曰先帝知卿久矣遂同知谏院言士大夫亲没或藳殡数十年伤败风化宜 
限期使葬诏着为令河北水灾地震为安抚使使还王安石参知政事充子安持其壻也引嫌解谏职知审刑院权三司使为翰林学士三年拜 
枢密副使王韶取洮州蕃酋木征遁去充请招还故地縻以爵秩使自领所部永为外臣无庸列置郡县殚财屈力时方以开拓付韶充言不用 
八年进检校太傅枢密使充虽与安石连婣而心不善其所为数为帝言政事不便帝察其中立无与欲相之安石去遂代为同中书门下平章 
事监修国史充欲有所变革乞召还司马光吕公着韩维苏颂乃荐孙觉李常程颢等数十人光亦以充可告语与之书充不能用王珪与充并 
相忌充阴掣其肘而充素恶蔡确确治相州狱捕安持及亲戚官属考治欲钩致充语帝独明其亡他及确预政充与议变法于前数为所诎安 
南师出无功知谏院张璪又谓充与郭逵书止其进兵充数遭同列困毁疾益侵元丰三年罢为观文殿大学士西太一宫使踰月卒年六十赠 
司空兼侍中谥曰正宪充内行修饬事兄甚谨为相务安静性沈密对家人语未尝及国家事所言于上人莫知者将终戒妻子勿以私事干朝 
廷帝益悲之世谓充心正而力不足讥其知不可而弗能勇退也子安诗安持安诗在元佑为谏官起居郎安持为都水使者迁工部侍郎终天 
章阁待制

　　△王珪

　　王珪字禹玉成都华阳人后徙舒 【按李清臣撰珪神道碑云曾祖封公于荣国由荣国以下葬河南始徙籍于舒】 曾祖永事太宗为 
右补阙吴越纳土受命往均赋至则悉除无名之算民皆感泣使还或言其多弛赋租帝诘之对曰使新附之邦蒙天子仁恩臣虽得罪死不恨 
帝大悦珪弱岁奇警出语惊人举进士甲科通判扬州吏民皆少珪有大校嫚不谨捽置之法王伦犯淮南珪议出郊掩击之贼遁去召直集贤 
院为盐铁判官修起居注北使过魏旧皆盛服入至是欲便服妄云衣冠在后乘珪命取授之使者愧谢进知制诰知审官院为翰林学士知开 
封府遭母忧除丧复为学士兼侍读学士先是三圣并侑南郊而温成庙享献同太室珪言三后并配所以致孝也而渎乎飨帝后宫有庙所以 
广恩也而僭乎飨亲于是专以太祖侑于郊而改温成庙为祠殿嘉佑立皇子中书召珪作诏珪曰此大事也非面受旨不可明日请对曰海内 
望此举久矣果出自圣意乎仁宗曰朕意决矣珪再拜贺始退而草诏英宗立当撰先帝谥珪言古者贱不诔贵幼不诔长故天子称天以诔之 
制谥于郊若云受之于天者近制唯词臣撰议庶僚不得参闻颇违称天之义请令两制共议从之濮王追崇典礼珪与侍从礼官合议宜称皇 
伯三夫人改封大国执政不以为然其后三夫人之称卒如初议始珪之请对而作诏也有密谮之者英宗在位之四年忽召至蘂珠殿传诏令 
兼端明殿学士锡之盘龙金盘谕之曰秘殿之职非直器卿于翰墨闻二府员缺即出命矣曩有谗口朕今释然珪谢曰非陛下至明臣死无日 
矣神宗即位迁翰林学士承旨珪典内外制十八年最为久次尝因展事斋宫赋诗有所感帝见而怜之熙寍三年拜参知政事九年进同中书 
门下平章事集贤殿大学士元丰官制行由礼部侍郎超授银青光禄大夫五年正三省官名拜尚书左仆射兼门下侍郎以蔡确为右仆射先 
是神宗谓执政曰官制将行欲新旧人两用之又曰御史大夫非司马光不可珪确相顾失色珪忧甚不知所出确曰陛下久欲收灵武公能任 
责则相位可保也珪喜谢确帝尝欲召司马光珪荐俞充帅庆使上平西夏策珪意以为既用兵深入必不召光虽召将不至已而光果不召永 
乐之败死者十余万人实珪启之八年帝有疾珪白皇太后请立延安郡王为太子太子立是为哲宗进珪金紫光禄大夫封岐国公 【按神 
道碑载仁宗英宗加徽号珪为仁宗册宝使礼成封郇国公神宗即位改岐国公】 卒于位年六十七赠太师谥曰文恭珪以文学进流辈咸共 
推许其文闳侈瓌丽自成一家朝廷大典策多出其手词林称之然自执政至宰相凡十六年无所建明率道谀将顺当时目为三旨相公以其 
上殿进呈云取圣旨上可否讫云领圣旨退谕禀事者云已得圣旨也绍圣中邢恕谤起黄履叶祖洽刘拯交论珪元丰末命事以为当时两府 
大臣尝议奏请建储珪辄语李清臣云他自家事外庭不当管恕又诱教高遵裕子士京上奏言珪欲言雍王遣士京故兄士充传道言语于禁 
中珪由是得罪追贬万安军司户参军削子籍徽宗即位还其官封蔡京秉政复夺赠谥政和中又复之珪季父罕从兄琪 【按神道碑云子 
仲修登进士第为秘书省著作佐郎仲端承事郎籍田令仲薿承奉郎仲■〈山完〉仲煜承事郎东都事略云徽宗即位其子仲修诉其父冤 
乃尽复故官赠谥】

　　王罕
　　王琪

　　 王罕

　　罕字师言以荫知宜兴县县多湖田岁诉水轻重失其平罕躬至田处列高下为图明年诉牒至按图示之某户可免某户不可免众皆服 
范仲淹在润奏下其式于诸道西方用兵仍年科箭羽于东南价踊贵富室至豫贮以待鬻罕白郡守倍其直市之而令民输钱旁州闻之皆愿 
如常州法累迁户部判官出为广东转运使侬智高入寇罕行部在潮广州守仲简自围中遣书邀罕罕报曰吾非不欲归当求所以相济者遂 
还惠州州之恶少年正相率为盗里落惊扰惠人遮道求救护者数千计罕择父老可语者问以策曰吾属皆有田客欲给以兵使相保聚宰曰 
有田客者如是得矣无者柰何乃呼耆长发里民补壮丁每长二百人又令邑尉增弓手二千巳时下令约申而集募有方略者许以官秩金帛 
使为甲首久之无至者有妇人诉为仆夺钗珥捕得之并执夺攘者十八辈皆枭首决口置道左传曰此耆长发为壮丁不肯行者也观者始有 
怖色至期得六百人尉所部亦至于是染库帛为旗割牛革为盾形柔之汤中每盾削竹签十六穿于革以木为鼻使持之自蔽断苦竹数千铦 
其末使操为兵悉出公私戎器檄告属城仿而行之数日众大振向之恶少年皆隶行伍无敢动乃简卒三千方舟建旗伐鼓作乐顺流而下将 
至广悉众登岸斩木为鹿角积高数仞营于南门智高见已严备不敢犯罕徐开门而入智高遂解去时南道邮驿断绝罕上事不得通而提点 
刑狱鲍轲遁处南雄数具奏及贼平轲受赏罕谪监信州酒安抚使孙沔言罕实有功复以为西路转运使或传智高不死走火峒侬宗旦据险 
聚众邕守萧注谋击之罕呼宗旦子日新谓之曰汝父内为交趾所仇外为边将希赏之饵非计也汝归报择利而为之于是父子俱降徙知潭 
州擢户部度支副使复为潭州为政务适人情不加威罚有狂妇数诉事却之则勃骂前守每叱逐之罕独引至前委曲徐问乃本为人妻无子 
夫死妾有子逐妇而据家资屡诉不得直因愤恚发狂罕为治妾而反其资妇良愈郡人传为神明监司上治状敕书褒谕徙知明州以光禄卿 
卒年八十兄之子珪少孤罕教谕有恩后珪贵每予书必以盛满为戒云

　　 王琪

　　琪字君玉儿童时已能为歌诗起进士调江都主簿上时务十二事请建义仓置营田减度僧罢鬻爵禁锦绮珠贝行乡饮籍田复制科兴 
学校仁宗嘉之除馆阁校勘集贤校理帝宴太清楼命馆阁臣作山水石歌琪独蒙褒赏诏通判舒州岁饥奏发廪救民未报先振以公租守以 
下皆不听琪挺身任之知复州知制诰会奉使契丹因感疾还上介诬其诈责信州团练副使久之以龙图阁侍制知润州转运使欲浚常润漕 
河琪陈其不便诏寝役而后议者卒请废古城埭破古函管而浚之河反狭舟不得方行公私交病徙知江寍先是府多火灾或托以鬼神人不 
敢救琪作赏捕之法未几得奸人诛之火患遂息累迁礼部侍郎致仕卒年七十二琪性孤介不与时合数临东南名镇政尚简静葬于真州诏 
真扬二州发卒护其窆盖异数也

　　钦定续通志卷三百三十七

　　●钦定续通志卷三百三十八　列传一百三十八

</div>
    <div class="pagination">
<a href="续通志_page766.html">上一页</a><span>...</span><a href="续通志_page762.html">762</a><a href="续通志_page763.html">763</a><a href="续通志_page764.html">764</a><a href="续通志_page765.html">765</a><a href="续通志_page766.html">766</a><span class="current-page">767</span><a href="续通志_page768.html">768</a><a href="续通志_page769.html">769</a><a href="续通志_page770.html">770</a><a href="续通志_page771.html">771</a><a href="续通志_page772.html">772</a><span>...</span><a href="续通志_page768.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
