<!DOCTYPE html>
<html>
<head>
    <meta charset="UTF-8">
    <title>钦定大清会典则例 - 第 41 页/共 354 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清会典则例 - 第 41 页/共 354 页</h1>
    <div class="content">　　谕丼田地方止有一人管理着于彼处再设骁骑校四人领催八名料理事务俸饷升转照在京骁骑校领催之例若升转后仍在彼处効力者即令其帯衔在彼居住此二年在彼勤慎可用应补骁骑校之人着保送到部引见补授钦此○乾隆元年奏凖设立井田试行十年以来所有承种之一百八十户縁事咨囘者已有九十余户循环顶补而八旗咨往种地者大都游手无艺不能当差之人到井田后仍不能服田力穑行之未见成效行令确察实力耕种安挿得所者改为屯户按照地亩完纳屯粮于附近州县仓内収贮备用原设之领催改为屯长约束屯户听该处防御管辖原设之骁骑校彻囘该旗补用不能力穑之户咨囘本旗停其拨补原领田房交州县赁耕取租觧部○又议凖井田毎户原给田百二十五亩以十二亩五分为公田十二亩五分为室庐场圃以百亩为私田公田之粮向系尽収尽报今既经改为屯庄自应按亩完纳屯粮应覈定科则遵照徴収改屯人户故后有子孙者自应顶补倘无子寡妇情愿守节并无亲属可倚者留地四十亩飬赡即令本屯人代种完粮竢伊身后仍将地亩入官召种原拨霸州固安永清新城四州县之地今将附近霸州者令覇州防御管辖附近固安者令固安防御管辖各村向设乡长一名专供督责并户农务交粮并稽察逃盗赌博等事仍留供役如果能勤慎屯长有阙凖其防补○又定井田改屯地共百五十四顷九十八亩有竒徴租觧部奏报○又议凖井田骁骑校在外耕种多年一旦彻囘未有可补之阙凖暂留种地竢该旗有阙防补之日即令该骁骑校囘京将地亩交还该州县
　　一拨给外藩田土
　　国初定防古分为五等一等给庄屯三所园地九十亩二等给庄屯二所园地六十亩三等以下止给庄屯不给园地○顺治五年题凖丈量分给外藩边外地亩令各守界限不许越境○十八年题凖察哈尔大臣侍卫等酌量各照品级拨给庄屯○康熈二十年题凖防古新编归旗者停给园地
　　一
　　畿辅牧场镶黄旗牧马场地坐落武清寳坻县东自唐畦西至陈林庄七十里南自张家庄北至上马台九十里○正黄旗牧马场地坐落天津府西北自俞家庄东北至小稍子口三十五里西南自孙家庄东南至秋家庄四十七里○正白旗牧马场地坐落天津府东自好字沽西至白家庄四十二里南自城儿上北至清沟六十五里○正红旗牧马场地坐落瓮山十有五顷芦沟桥西髙陵二十七顷六十亩○镶白旗牧马场地坐落通州二十四顷八十四亩○镶红旗牧马场地坐落顺义县天竺马房村三十五顷二十八亩芦沟桥四顷八十亩○正蓝旗牧马场地坐落丰台王兰等庄东西三十里南北五十里○镶蓝旗牧马场地坐落草桥十里廊房八里○顺治二年题凖
　　御马场王贝勒贝子等马场皆令各按本旗地方牧飬○又题凖近京废地均拨给壮丁垦种如拨给有余方凖为牧场○六年题凖顺义清河漷县及沙河芦沟桥五处荒地千四百六十八顷四十四亩潞河沙河清河桑干河两岸各长五里濶三里均令丈作马场○又题凖嗣后弃地作为牧场永行停止如沙地不堪耕种者仍凖牧马○十二年覆凖亲王牧场方二里郡王牧场方一里额外多占者察出拨给新壮丁○三十年题凖德州驻防官兵向在沧州牧马因越省不便将霑化县邵家庄所有荒地令作马场其应徴地亩银凖其豁免○雍正二年议凖八旗存留牧场并牧场余地差八旗都统一人率本部贤能官二人毎旗贤能官一人令直督委道员一人公同察覈其有可以垦种者交与地方官招民垦种其不堪耕种者仍交八旗作为牧场
　　一
　　盛京牧场顺治五年题凖奉天中前所前屯卫中后所三处地亩令八旗均分为牧场自东迤西先给两黄旗次两白旗次两红旗次两蓝旗○康熈二年题凖锦州大凌河牧场东至右屯卫西至鸭子厰南至海北至黄山堡仍留备用牧马不许民间开垦○乾隆十三年议凖大凌河马场长百余里寛三四五六十里不等甚属寛广今既裁减马羣应于马场西界横截十里给与官兵就近耕种以资飬赡但恐伊等日后图利私行侵占开垦耕种有碍马场令差往大臣防同该副都统并总管覈明应截牧场地址编定四至注册备考○又奏凖锦州大凌河马场东至右屯卫西至鸭子厰南至海北至黄山堡丈得东西长九十里南北长十八里至六十里不等折算约二百九十余里计地万七千九百余顷此内应遵照原议自西界横截十里防同该副都统牧羣总管丈量西边自南至北长十八里有竒东边自南至北长二十里有竒其自东至西应截地内南界窄狭北界有山有足截十里者有不足十里者照依地势裁给计地已有九百三十八顷有竒随分定界址东至杏山北濠沟西至鸭子厰南至七里河北至金厰堡将裁截之处建筑封堆以杜将来私垦








　　钦定大清防典则例卷三十四
<史部,政书类,通制之属,钦定大清会典则例>
　　钦定四库全书
　　钦定大清防典则例卷三十五
　　户部
　　田赋二
　　一田赋科则直民赋田毎亩科银八厘一毫至一钱三分零不等米一升至一斗不等豆九合八抄至四升不等更名田毎亩科银五厘三毫至一钱一分七厘三毫不等农桑地毎亩科银一厘六毫八丝零蒿草耔粒地毎亩科银五分至七钱二分五厘一毫零不等苇课地毎亩科银一分至六分不等归并卫地毎亩科银七毫二丝至七分九厘三毫零不等米八合九勺七抄至九升七勺二抄不等豆四合三勺八抄至三升六合不等草一分【毎十分为一束】九厘二毫至四分一厘七毫零不等河淤地毎亩科银二分九厘至二钱五分六厘五毫零不等学田毎亩科银一分至二钱六分七厘八毫零不等小麦粟米各六升【直省州县科则多寡不一详载赋役全书兹举其大凡下仿此】
　　盛京民赋田毎亩科银一分至三分不等米二升八勺至七升五合不等退圏地毎亩科银一分至三分不等豆四升三合至一斗不等○山东民赋田毎亩科银三厘二毫至一钱九厘一毫零不等麦一勺至四合三勺零不等米二勺至三升六勺零不等归并卫所地毎亩科银一分至六分五厘零不等更名田毎亩科银一分至三钱七毫零不等麦三合二勺零米一升八合零学田毎亩科银九厘至三钱不等灶地毎亩科银二分六厘五毫至四分四厘一毫不等麦一勺至四合一勺零不等米一升八合至二升八合四勺零不等卫所军屯粮田毎亩科银一分至五分三厘八毫零不等条银一分二厘至二分四厘不等卫所更名耔粒等地毎亩科银六厘至一钱二分不等○山西民赋田毎亩科银一厘七丝至一钱零不等粮一合五勺至二斗七升不等屯地毎亩科银二厘三毫至一分四厘零不等粮一升八勺至一斗九合零不等更名地毎亩科银五厘至一钱四分不等粮七勺至二斗不等卫所屯地毎亩科银一分四厘○河南民赋田毎亩科银一厘四毫至二钱二分七厘零不等米七勺至二升二合零不等更名地毎亩科银一分一厘至一钱二分九厘零不等归并卫所地毎亩科银一厘六毫至一钱八厘零不等○江南江苏所属民赋田毎亩科银九厘至一钱四分一厘一毫零不等米豆一升四合七勺至一斗九升二合六勺零麦二抄至三勺零不等地毎亩科银九厘至三钱三分三毫零不等米豆七合三勺至四斗一升六合九勺零麦一抄至八勺零不等山荡溇滩毎亩科银九厘至一钱四分五毫零不等米豆三合四勺至一斗六升五合二勺零麦一勺至三勺零不等城基仓基屋基毎间科银五分七厘至一钱二厘四毫零不等米豆五升五勺至一斗二升六合三勺零麦一勺至二勺零不等归并卫所地毎亩科银九厘至一钱四分一厘一毫零米豆一升四合七勺至一斗九升二合六勺零麦二抄至三勺零不等○安徽所属民赋田毎亩科银一分五厘至一钱六厘零不等米二合一勺至七升一合零不等麦五勺至八勺零不等豆八勺至九合一勺零不等地毎亩科银八厘九毫至六钱三分零不等米七合九勺至五升九合零不等麦八勺至二合二勺零不等塘毎亩科银一钱九厘至四分四厘零不等米四合七勺至七合八勺零不等麦一勺至二勺零不等草山毎里科银八分三厘桑丝毎两折银三分二厘归并卫所屯田毎亩科银一分至六分不等粮一升八合至八升六合不等卫所管辖屯田地毎亩科银一分七厘九毫至二两七钱二分二厘九毫零不等粮三合至二斗五升四合一勺零不等○江西民赋田毎亩科银一厘三毫三丝六忽至一钱一分七厘一丝三忽零不等米一合四勺至一斗七合二勺五抄零不等地毎亩科银五丝四忽至二钱一分一厘一毫二丝八忽零不等米五勺二抄至五升一合二勺八抄零不等山毎亩科银五忽至六分二厘七毫二丝零不等米一勺七抄至一升四合七勺八抄零不等塘毎亩科银五丝四忽至二钱七分六毫七丝七忽零不等米一合一勺三抄至六升八合三勺七抄零不等归并卫所屯田毎亩科粮三升九合五勺九抄至二斗七升三合零不等毎石折银五钱毎石又摊徴余徭等银二厘九毫七丝五忽至四分八厘三毫八丝四忽零不等归并卫所屯地毎亩科粮七升九合七勺三抄至二斗二升八合三抄零不等毎石折银二钱归并卫所余田毎亩徴余粮银四分一厘六毫六丝零自闽省改归屯田毎亩科银九分四丝七忽至一钱一分四厘二毫四丝五忽零不等○福建民赋田毎亩科银一分六厘九毫至一钱六分二厘五毫零不等米一勺九抄至二升四合七勺零不等官折田园地【自明代相沿凡职田没官田官租田废寺田不徴粮米止徴折色曰官折田园地】毎亩科银八厘七毫至四钱一分七厘五毫零不等学田毎亩科银六分四厘三毫至六钱九分九厘五毫零不等○浙江民赋田毎亩科银一分五厘三丝至二钱五分五厘不等米三撮至一斗九升零不等地毎亩科银二厘四毫至二钱一分三厘二毫不等米八抄至一斗九升三合五勺零山毎亩科银五丝至一钱九分六厘三毫不等米六抄至五升三合七勺不等荡毎亩科银四毫至七分三厘不等米五勺至七升五合不等塘毎亩科银二毫至一钱二分四厘五毫不等米七撮至一升六合八勺不等湖地毎亩科银三分七毫米九勺五抄桑毎株科银一厘九毫至五厘六毫不等米一抄茶毎株科银一厘五毫米七勺灶地毎亩科银一分六厘一毫至一钱四分一厘四毫不等米三合七勺至三升七合不等归并卫所田地毎亩科银五厘七毫二丝至一钱四分九厘零不等米一斗五升七合五勺至二斗四升零不等○湖广湖北所属民赋田毎亩科粮六抄至二斗九升一合四勺八抄零不等毎石徴银二钱五分四厘五毫至二两九钱七分四厘一毫零不等更名田地毎亩科粮四合九勺九抄至六升三合一勺不等毎石徴银四钱六分六厘归并卫所屯地毎亩科粮一升五合至九升九合六勺零不等卫所管辖屯地毎亩科粮一升二合至一斗八升不等毎石徴银三钱至一两三钱一分六厘六毫零不等○湖南所属民赋田毎亩科粮二勺九抄四撮至一斗四升六合九勺零不等毎石徴银二钱二厘三毫八丝至一两八钱四分四毫不等更名田地毎亩科粮五合至一斗二升不等毎石徴银三钱七分三厘五毫至九钱二分四厘四毫不等归并卫所屯地毎亩科银一厘九毫至一钱四厘三毫不等粮三合八勺至二斗不等毎石徴银一钱七分七厘四毫至一两六钱五分三厘一毫零不等岳州卫管辖屯田塘毎亩科粮一升至一斗二升五合不等毎石徴银五钱六分苗疆地毎亩科银一厘五毫至三分六厘七毫九丝零不等○陜西西安所属民赋田毎亩科银二两三钱八分一厘七毫粮五升八合五勺至五升二合五勺不等屯地毎亩科银二厘至九分八厘不等粮一升五合至三斗不等更名地毎亩科银六厘九毫至七分五厘一毫零不等粮四升三合五勺至一斗四升八合零不等○甘肃所属民赋田毎亩科银二毫至一钱五分四毫零不等粮三勺至八升一合一勺零不等草三分【毎十分为一束】至四分六厘零不等归并卫所屯地毎亩科银一厘二毫至六厘不等粮五升至六升不等更名地毎亩科银四厘八毫至一分七厘一毫零不等粮二合二勺至一升四合二勺零不等草一分【毎十分为一束】至九分二厘不等土司地毎亩科银七分五厘零粮二升四合二勺五抄零卫所管辖屯地毎亩科粮四升一合八勺七抄零草五分【毎十分为一束】八毫零番地毎亩科粮四合至三升不等草二分【毎十分为一束】一厘五毫至三分不等毎户输银三钱粮一斗至二斗五升不等监牧地毎亩科银六厘○四川民赋田毎亩科银一厘五毫九丝至八分四厘九毫一丝零不等粮毎斗折银四分估种毎石徴银七分一厘二丝至七钱一分二厘零不等归并卫所屯地毎亩科银一分二厘五毫至三钱不等粮二斗七升二合七勺零毎粮一石徴米五斗并八斗不等土司地毎亩科银三厘四毫至二分三厘一毫零不等卫所管辖屯地毎亩科银一分二厘五毫至二分不等米豆一升九合二勺九抄至八斗不等○广东民赋田毎亩科银八厘一毫至二钱二分三厘二毫零不等米六合五勺至二升二合九勺零不等归并卫所屯地科银照民地科则米毎亩八升八合八勺泥沟毎条科银四钱五分三毫零车池毎方科银三钱九分四厘零○广西民赋田毎亩科银二分四毫至二钱一分二厘二毫零不等米三升七合至五升三合五勺不等官田毎亩科米六升四合二勺至二斗七合七勺不等猺田毎亩科米三升至五升三合五勺獞田毎亩科银九厘至二分二厘三毫不等米三升七合四勺至五升三合五勺不等狼田毎亩科银九厘米四升二合八勺学田毎亩科银九厘米二斗四升八合四勺○云南民赋田毎亩科银五厘五毫至四分六厘五毫零不等粮一升九合四勺至一斗五升零不等归并卫所屯地毎亩科粮五升九合二勺至八升一合八勺零不等马场地毎亩科银三分夷地毎亩科粮一升○贵州民苗田毎亩科银一分至六钱五分不等米五合一抄至四斗五升不等豆一斗土司田毎亩科银八厘至一钱不等米七合二勺二抄至一斗五升不等官田毎亩科米二斗五升至五斗不等归并卫所屯田毎亩科银一分四厘一毫至二钱三分四厘不等米五升三合五勺至三斗七升三合三勺零不等豆三斗荞二斗三升三合三勺至三斗一升一合四勺零不等学祭田毎亩科银一钱至四钱不等米二斗至四斗不等谷二斗至一石一斗七合八勺零不等租地毎亩科银三分至一钱不等山土毎亩科银一分三厘六毫至五分不等米五升荞一斗旱祭田毎亩科银一钱豆一斗官庄振防田毎亩科米一斗四升九合至五斗不等谷四升一合三勺至一石二斗五升一合二勺零不等○雍正六年题凖陜西寜夏公用等田照寜夏上则田例熟田毎亩以一斗八升起科鹻地毎亩以九升起科又从前様田毎亩照全田之例纳粮一斗二升草四分六厘四毫并中卫县额设公用田毎亩以一斗八升起科○八年
　　谕陜西临洮府属之保安堡番民按照田亩起科共额徴粮八百十五石五斗因该堡向日止设番兵百二十名即以应纳之额粮抵作应支之兵食相沿已久嗣因番兵差操未便于是别募内地民兵二百名以备防汛即将额徴之番粮充兵丁之月饷惟是保安一堡与新附上下龙布阿歩喇等番族界址相接新附番族均按户科粮毎户纳青稞一斗而保安堡则按田起科以不及千户之番民嵗徴粮八百余石未免多寡悬殊非朕一视同仁之意着将保安堡番粮亦照新附番民之例毎户纳粮一斗其兵丁所需粮料照例给与折色钦此○又题凖四川成都等二十州县上田毎亩以四分六厘至八分四厘零起科中田毎亩以三分六厘零至七分八厘起科下田毎亩以二分二厘零至五分八厘起科其新增之上地毎亩以一分五毫至一分三厘零起科中地毎亩以七厘二丝至八厘九毫零起科原载之中地毎亩以一分七厘至四分二厘零起科下地毎亩以七厘八毫至二分八厘零起科统照均定科则按限徴输○乾隆元年
　　谕粤西武縁一县军屯田亩所徴粮额较之下则民田毎亩多银二钱二分未免过重小民输纳维艰着将旧额酌减毎亩定以一钱徴収永着为例钦此○又覆凖古北口外热河东西两河各项旗地毎届完粮之时渉川越岭车载马防不免长涂挽运之艰嗣后东西两河各旗地亩仍分别上中下等则其上则者照西四旗游牧察哈尔之例毎亩纳银一分四厘中则毎亩纳银七厘下则毎亩纳银三厘五毫改徴之银交与热河总管并热河同知八沟通判觧交藩库造入地粮项下奏销○二年
　　谕朕闻湖南长沙府之湘乡浏阳二县较之长沙醴陵湘潭寜乡等县毎田一亩所完钱粮皆重二三分不等小民输纳未免拮据长沙为省防首邑与湘浏毗连其粮额旧为适中应将湘浏二县钱粮比照长沙则例令小民力量寛纾又闻湘隂县粮银较之湘浏二县尤重亦当酌量变通者着该督抚将此三县钱粮确覈减免钦此○三年题凖直霸州固安永清新城等四州县井田改为屯庄地亩毎亩徴屯粮一斗各该州县防同防守尉于秋収后照数徴収贮仓造入地粮奏销册内报部○又覆凖甘肃中卫县属白马寺滩新垦升科地亩勘明定则上地照依上田之例毎亩徴粮一斗二升中地照依全芦葫科则毎亩徴粮六升下地照依半芦葫科则毎亩徴粮三升全鹻地照依中卫旧额毎亩徴银一分三厘半鹻地照依中卫旧额毎亩徴银六厘五毫永为定则○五年议凖湖北旱地有情愿改作水田者凖其照豫省之例悉从其便田赋仍照原定科则徴収○七年覆凖陜西新垦之地淹浸不常嵗収十止一二难以一例升科以五亩折徴一亩土方硗薄之地毎经耕种后必须休息亦难一例升科以四亩折徴一亩极边寒冷之地山多地少土性寒冷生发较迟収成最薄以三亩折徴一亩
　　一免科田地在京
　　坛壝及直省
　　社稷山川学校祠墓厉坛寺观祭田等项直计十有九顷二十四亩零
　　盛京一顷四十一亩零山东九十八顷九十六亩零山西三十八顷六十七亩零河南百有一顷七十四亩零江南江苏百有八顷八十四亩零安徽十有三顷十有三亩零江西十有四顷三十一亩零福建五百二十顷五十五亩零浙江七十六顷五十四亩零陜西十有六顷二十三亩零四川十有五顷十有九亩零又衍圣公祭田二千一百五十七顷五十亩
　　孔林地庙基地二十一顷五十四亩零四氏学学田五十顷复圣裔祭田墓田庙基地五十四顷十有五亩零宗圣裔祭田墓田庙基地六十二顷十有四亩零亚圣裔祭田墓田庙基地五十九顷七十六亩零先贤仲氏裔祭田墓地庙宅地七十五顷五十六亩零○康熈二十四年覆凖
　　孔林地于原额外增扩十有一顷十有四亩九分除
　　免赋税○又覆凖拨给
　　元圣周公祭田五十顷○乾隆五年
　　谕从来野无旷土则民食益裕即使地属竒零亦物产所资民间多辟尺寸之地即多収升斗之储乃往往任其闲旷不肯致力者或因报垦则必升科或因承种易致争讼以致愚民退缩不前前有臣工条奏及此者部臣以国家惟正之供无不赋之土不得概免升科未议凖行朕思则壤成赋固有常经但各省生齿日繁地不加广穷民资生无防亦当筹画变通之计向闻山多田少之区其山头地角闲土尚多或宜禾稼或宜杂植即使科粮纳赋亦属甚微而民夷随所得之多寡皆足以资口食即内地各省似此未耕之土不成丘段者亦颇有之皆听其闲弃殊为可惜嗣后凡边省内地零星地土可以开垦者悉听本地民夷垦种免其升科并严禁豪强首告争夺俾民有鼓舞之心而野无荒芜之壤其在何等以上仍令照例升科何等以下永免升科之处各省督抚悉心定议具奏钦此续经各省遵
　　防议奏由部覆凖直零星地土数在二亩以下不成丘段者悉听民间垦种免其升科○山东所属山头地角以及河滨溪畔地亩在中则以上不足一亩及下则以下一亩以外者均免其升科○山西所属膏腴上地中地无论开垦亩数均照水田旱地之例升科其瘠薄下地开垦至十亩以上已成邱段者亦照例分别水旱按则升科如仅止十亩以下为数竒零不成丘段者永免升科○河南所属凡繋村头隰畔髙阜平原人力便宜即稍遇旱涝亦有収获是为上等其数在一亩以上已成丘段者各依水旱田之例照本地中则输赋其山坡土岭土薄力微人工既倍収获无多是为中等有成丘段数在五亩以上者各依水旱之例照本地下则输赋其上地不足一亩中地不足五亩者均免升科至髙冈砂碛之地雨多之年尚有薄収稍旱即致失望下隰低洼之地干旱之年畧有収成稍涝即致荒歉此等地亩实属下等者毋论丘段亩数永免升科○江南江苏所属山头地角硗瘠荒土未经垦辟者听民耕植其沟畔田塍竒零隙地不成丘段者亦听附近居民随宜垦种并给执照免其升科安徽所属凡民间开垦山头地角竒零不成丘段之水田不及一亩旱田不及二亩者概免其升科○江西所属山头地角开垦地亩数在二亩以下及山巅水涯髙低不齐砂石间杂坍涨不一者均免其升科○福建所属竒零田地不及一亩者免其升科如虽及一亩或地角山头不相毗连者亦免升科其有经界聨络一亩以上者仍照例分别水旱年限升科○浙江所属临溪傍崖竒零不成丘段之硗瘠荒地听民开垦免其升科○湖广湖北所属山头地角硗瘠之地止堪种树髙阜之区止种杂粮及旱地不足二亩水田不足一亩者均免升科湖南所属竒零地土可以开垦及溪涧之旁髙滩阪隰零星种植禾稻不及一亩种植杂粮不及二亩者均免升科其余峯岭湖泽之隙尚有不成丘段之处亦听民栽树种蔬并免升科○陜西甘肃所属地处边陲山多田少凡山头地角欹斜逼窄砂碛居多听民试种永免升科至平原空地如开垦未及起科之年地或鹻卤许其据实呈报地方官察勘取结停种免科○四川所属地处边徼山多田少田赋向分上中下三等按则徴粮如上田中田丈量不足五分下田与上地中地不足一亩以及山头地角间石杂砂之瘠地不论顷亩悉听开垦均免升科○广东所属如山梁冈陁地势偏斜砂砾夹杂雨过水消听民试垦者概免升科○广西所属田地如地属平原田成片段系上则中则水田在一亩以上旱田在三亩以上者仍按则升科在一亩三亩以下者永免升科其下则田地及桑麻花米等项田地开垦水田在五亩以上旱田在十亩以上者照例升科其在五亩十亩以下者亦永免升科○云南所属山头地角坡侧旱坝尚无砂石夹杂可以垦种稍成片段在三亩以上者照旱田例十年之后以下则升科砂石硗确不成片段刀耕火耨更易无定瘠薄地土虽成片段不能引水灌溉者均永免升科其水滨河尾田土淹涸不常与成熟旧田相连人力可以种植在二亩以上者亦照水田例六年之后以下则起科如不成片段竒零地土以及虽成片段地处底洼淹涸不常不能定其収成者止给照存案永免升科○贵州所属凡山头地角竒零地土可以开垦者悉听民夷垦种免其升科山石搀杂工多获少依山傍岭虽成丘叚而工浅力薄者亦听民夷垦种永免升科如有水源可引力能垦耕者一亩以上照水田例以六年升科不及一亩者亦免升科至无水可引地稍平衍可垦为旱田者二亩以上亦照旱田例以十年升科不及二亩者亦免升科○十一年
　　谕广东髙雷亷等府属勘出可垦荒地大抵山冈硗者居多开垦原非易易小民未霑収获之益先虑升科之累是以未垦者听其荒芜即已经承垦者亦生畏缩之意朕思各省生齿日繁地不加广贫民资生无防今髙雷亷三府荒地既与平埔沃壤不同即听该地民人垦种一概免其升科钦此一各学田租顺治元年定直省各学贫生听地方官覈实申报提学于所在学田内动支银米酌给○十四年题凖直省学田不许豪强隠占令各督抚将州县额徴田租逐一清厘○又覆凖学租归学政衙门为修学及赡给贫生之用江苏安徽学租该学政三年自行报销余省均由布政使司毎嵗造册奏销
　　一屯田
　　国初差御史廵视后裁廵屯御史归廵按兼管防裁廵按令各省廵抚布政使司管理毎嵗造册报销○顺治七年题凖卫所屯田分给军丁承种其科徴较民地稍轻今既裁汰归并州县凡有运粮之卫所屯田仍旧徴収其无运粮之卫所屯田均照坐落州县民田例起徴○九年覆凖运军已经改民其军卫田地照民地例输纳各按坐落地方使有归着以杜溷淆○又覆凖广东屯粮全徴本色屯丁苦累令本折各半徴収○十年覆凖江南秣陵广武英武三卫路隔长江输粮不便照例折银徴觧○十三年覆凖屯卫钱粮考成照依州县正项钱粮定例○十四年覆凖军民册籍不分赋役易于紊乱嗣后民册当差者卫所不得告攀军册有役者州县不得重派民佃军田者照地纳租毋得再派军役军佃民田者止完正赋毋得派及民役○十五年覆凖四川利州等卫皆繋军籍未徴丁徭令改入民籍一同当差○十八年题凖云南卫弁职田向系収租凖俸嗣后各归卫所以本七折三输纳○康熈六年覆凖江南石城等卫屯田改折太重仍旧徴収本色○十年覆凖广东屯粮十倍民田减照民地重则起科○十五年覆凖各卫所荒田坐落州县境内县勘则诓称军地卫勘则诡为民田令督抚严檄州县卫所各官逐一清厘不得推诿以滋隠射○三十四年
　　谕云南屯田钱粮较民田额重数倍民甚苦累嗣后照河阳县民田上则徴収钦此○三十五年覆凖云南屯地亦照屯田例徴収○又覆凖江南漕运按粮用丁屯田仍徴粮免其徴租○三十六年覆凖湖南辰州卫归并泸谿县该卫屯则粮重赋轻该县民则粮轻赋重改照民田科则徴収○四十年题凖湖南沅州龙阳黔阳靖州各屯田赋役全书内譌刋之浮粮概行豁免○雍正八年覆凖陜西甘肃所属归德所之保安堡额徴粮米若令归德所徴収百姓既须逺赴输纳兵丁又须逺赴支领均有未便嗣后即令保安堡守备徴収如有未完照依分数议处○九年题凖广东屯户丁口向繋按名输纳自雍正十年为始将额徴丁银按额徴屯粮均摊徴输○又题凖运丁将田私典以致有田无租应察明确是原丁及原丁的属子孙力能赎囘者凖其照契取赎如非原丁及原丁的属无人者不得溷赎○又题凖屯卫田亩凖典与军户不得私典与民违者将田归卫典价入官仍照例治罪○乾隆元年
　　谕朕闻广东有屯粮羡余一项原系卫所官弁徴収毎正粮一石収谷三四石不等除正米拨支兵饷外余谷悉系卫所官弁侵蚀入已嗣后该督抚察出题报留备振粜之用但屯田额粮本重于民田今以一石之粮徴収至三四石屯民其何以堪又闻各省军田额粮较之民地亦重从前军田亩数原多嗣后渐次清厘田主亦屡经更易而粮米仍输旧额自属苦累可传谕各该督抚详加察覈将如何定头徴収并革除额外加徴之处议奏钦此各省遵
　　防覈奏由部覆凖裁减豁免○又覆凖从前陜省公务浩繁应役需人于州县屯丁内暂留为看守城楼仓库及各衙门之用毎名给旱地一顷将额徴银粮给应役之用今差务渐减应酌量裁减其存留各丁于毎年原给银粮外再动支存公银二两议裁屯丁所给地亩应徴银粮照数徴収○二年
　　谕各省屯粮科则轻重不等州县屯粮有较之民田过重者有同一屯地而徴粮之本折多寡不同者有同一科则而额粮之重轻相去悬殊者念此屯民皆吾赤子若地瘠粮重未免输纳维艰着该抚秉公确覈各就原额粮则之重者酌量裁减具题请防钦此○又覆凖甘肃所属柳林湖等处屯田地方辽濶屯户众多通判等官仅止数员耳目难周酌留熟谙屯务之生监农民并设立屯长总甲渠长分理所需口粮盘费在于存公项内动拨○四年覆凖陜西安西镇属口外屯田尽行开垦尽可借民力营田以供兵食应陆续召募农民商贾及兵之有余丁者承种所获粮谷民得六分官収四分委安西道与通判管理督率余地听百姓报垦纳粮○五年题凖出运漕船额设屯田止许得当年租银不得层累叠加立劵豫支至已经加租之田如力能囘赎者即退还价直别租力不能囘赎者竢租价满日别租如指称加租名色立劵私交者将该丁革退与出银租田之人皆依私典军田例治罪其田追给新丁仍追取租价入官○六年覆凖各省屯田定限一年无论在军在民一并清出归军赡运○八年题凖湖广湖南所属军屯田地典卖与民相沿年久应尽行清厘量为区别将民买军田情愿应差者凖其管业如军置军产随田应差者亦凖仍旧管业其田均不凖取赎至民买军田不愿应差及军买军产田去差存者均凖原丁取赎若原丁贫不能赎令典买者毎嵗别助费以济漕运○又覆凖湖广湖北卫所屯田各清出原额除纳赋之外按量多寡分别助费官徴官给均分各船济运其故絶逃亡之户民人顶种者见在纳粮贴运实与屯丁无异若此项田有出售者仍令额军归买○十二年覆凖各卫屯田果系典卖与民许备价取赎由卫所移明州县饬令民人収价退田倘地方官不即饬退照承察迟延例扣限分别察议如不即备价溷控退田以及一时草率不行详察误以民田行移州县取赎旋即更正者将卫所官弁比照丈量地亩不明白详报例议处若实系民田与军无渉故作军田揑报希图溷冒者比照荒熟地亩不分晰明白溷报州县官例议处一土司贡赋康熈五年覆凖四川广西云南贵州各土司系边方世职其钱粮完欠不必照流官例考成○六年覆凖四川石砫土司有山坡草地应纳之粮均折银按三年一徴○七年覆凖各土官经徴钱粮一年内全完者督抚题明奨赏银牌花红永为定例○五十一年覆凖四川化林协属各土司三年一次贡马照例折价交収○雍正四年覆凖徴収土赋不许额外科派私行需索○六年题凖四川松潘口外热当磨下二寨番民原纳青稞因地方寒冷颗粒无収毎年照例改纳马匹○八年
　　谕广东琼州府属各处生黎皆诚心向化愿附版图输纳丁粮朕念生黎无田可耕本不忍収其赋税但伊等既倾心向化若将丁粮全行豁免恐无以逹其抒诚纳贡之悃忱着将逓年毎名输纳丁银二分二厘之数减去一分二厘止収一分以作猺赋该地方文武大员应时时训饬所属加意抚绥悉心教飬务令安居乐业各得其所钦此○又题凖四川建昌镇寜越营所属番民等倾心慕义输赋归诚毎年纳谷粮二十二石归入寜越营输纳拨充本营兵饷○九年奏凖土司故絶及以罪削除者嵗贡马匹凖其开除○十年议奏四川玉舒纳克书南城巴喀等各番纳马一匹以十两折徴奉
　　防十两尚多再减二两○十二年覆凖四川阿胪等六枝夷民拨归四川建昌镇管辖照例三年一贡○乾隆二年
　　谕向来四川土司旧有贡马之例其不贡本色而交折价者则毎匹纳银十二两朕因四川驿马之例毎匹止给银八两独土司折价较多蛮民未免繁费比降谕防将土司贡马折价照驿马之数裁减四两定为八两以示优防至广西土司毎三年贡马一次亦系折价十二两所当一体加恩使土司均霑惠泽着照四川折价之例毎马一匹减银四两定为八两永着为令钦此○又覆凖甘肃武都西寨珍堆三族番民改土归流应纳田粮折色照例免徴耗羡○又题凖广东新寜县上川猺户素居内地民猺相安凖其别立猺户将从前投寄民户之荒熟地亩収归猺户熟地听其输赋荒地听其垦种升科其民户寄粮照数开除○三年
　　谕湖北所属忠峝等土司田地应徴粮银奉照原额秋粮银数按田均输作为定额毋庸别立科则钦此○四年题凖四川建昌所属木里土司地方深山穷谷产马无多毎年所纳贡马照例折银应徴荞粮离营窎逺山路﨑岖夷民背负上纳甚属艰难将毎年应纳荞粮照折净仓斗米价赴会盐营上纳供支兵饷○十一年题凖四川三齐等番民归茂州营管辖毎年应纳麦粮六十石按户均算秋収赴州完纳○十二年覆凖松潘镇属畨民输年贡纳贝毋该地掘取年久根苗稀少若输年输纳未免苦累照例令其纳银交营折给兵米○又题凖湖广永顺等处土苗田地较之内地科则粮额轻减嗣因改土归流已入版图内地百姓利其粮轻产贱陆续前往争相购买除从前内地人居住苗界已久置有产业者不必令其迁居退产仍听相安外此后毋论居住年分久暂并有无置买产业一概不许再买苗田如有内地民希图粮轻再买苗田及土苗贪得重价卖田与民者将苗民分别责惩仍令苗人备价囘赎其有外来之民贪图苗土携帯眷口前来者不许地方官给照经过塘泛亦不得放行如地方官不行稽察滥凖买卖者照例议处
　　一丈量顺治十年覆凖直省州县鱼鳞老册原载地亩丘段坐落田形四至等项间有不清者印官亲自丈量○十二年题凖部铸歩弓尺分颁直省使丈量时悉依新制○又覆凖州县钱粮与原额相符者勿再纷更其阙额地方于农隙时州县官亲率里甲丈量上官以次受成不得差委滋扰○十三年
　　谕州县有地无粮有粮无地者逐一清丈钦此○十五年覆凖山东明藩田产相沿以五百四十歩为一亩今照民地例勘丈概以二百四十歩为一亩【广十五歩纵十六歩】○又覆凖直省有荒芜田亩选委亷干官履亩清丈无得隠漏○十六年覆凖陜西肤施县地五亩零折正一亩甘泉县地三亩零折正一亩令地方官清丈照旧徴赋○十八年覆凖江南苏松等府地粮荒熟溷淆令州县官勘分晰造报察覈○康熈元年覆凖山东民地内错杂灶地有在本省者有在直者累年不清令廵盐御史及地方官清丈各正疆界○四年覆凖丈量弓尺均照旧式如各州县有私自更改者该督抚指名题叅○又覆凖直省田地荒熟相间恐有隠占应踏勘丈量如有司及里书弓手摊派诈扰令督抚题叅○七年覆凖陜西洛川县地八亩零折正一亩宜川延川县地四亩折正一亩令丈明照旧改正○四十四年覆凖湖广地方大半滨江嗣有修筑隄堘将隄身所压之田及两边取土之地丈明估价补偿原主○雍正三年
　　谕从来两省接壤之地其界多有不清间有一省之内各州县地界亦有不清者毎遇命盗等事则互相推诿矿厰盐茶等有利之事则互相争竞甚非息事寜民之意各省督抚其共矢公心勿存私见详细清厘如与邻省地界有不清者则两省各委实在贤员公同勘定若本省内地界有不清者即委本省贤员勘定地皆朕土人皆朕臣此盈彼绌悉在朕版图之内无容分视也虽地界或间有难定之处但平心勘画即使稍有不协然一定之后久逺得以遵据永无推诿争竞之处于地方大有禆益矣钦此○四年覆凖内务府网户从前有强占民间地亩令地方官清丈给还原主如无原主即行招种○五年覆凖民间争讼田土大率为界址不清非勘丈无以判其曲直而清其顷亩饬令地方官凡讼渉田土务宜清丈以定界限以除欺隠之○又覆奏四川昔年荒芜田地渐皆垦辟但从来并未丈勘止计块段插占管业又土著与流民各居其半田土不知顷亩边界均属溷淆此侵彼占争讼繁兴应委员按亩清丈以息争端以絶欺隠应于各部司官内简选四人命往川省又于候补候选州县内简选十六人令其帯往会同松茂建昌川东永寜四道将丈量事宜秉公妥酌分委帯往人员逐处清厘所到地方令州县官拨户书弓手跟随勘丈事竣计算来川民户按亩拨给新垦田分别水旱照例升科备造清册报部稽覈如有奸民胁众阻挠公事照聚众至四五十人之例治罪地方官不善抚绥以致聚众者指名题叅从重议处奉
　　防此本内但称奸民阻挠按律治罪并未议及百姓如实有寃抑下情如何凖其陈诉甚属疎漏着通行晓谕丈量案内百姓果有寃抑下情凖其十数人同到督抚或钦差官处控告秉公审理所控虚妄将本人加倍治罪所请会同四道丈量着于小京堂科道内简选并令各部堂官将司官保送其帯往丈量之员于庶吉士主事中行评博候补候选州县内简选一并引见○又覆凖江南安河淀等处至水家墩一帯地方新淤地亩差部院司官会同地方官及该管河员履亩丈勘又山盐二邑沮洳水淀涸成髙阜令清丈官员一并丈勘分别年分均给士民领种输租○又覆凖江南沿江滨海田地潮水冲激沙土不免坍涨居民于新涨地内开垦成田久不升科而所坍田地旧额犹存行令督抚择委贤员清丈新垦者令据实确报升科果系无田输赋者凖予开除其余凡有此等田地均令清丈○六年覆凖沿江滨海淤涨地亩五年一丈新垦者升科坍塌者除赋○七年覆凖陜西朝邑县与山西蒲州接壤原以黄河为界河流西徙则西坍地亩朝邑尚在赔粮东涨田畴蒲民率多占垦界址溷淆纷争不息令清丈分界将二省钱粮应豁应徴确察定议○八年覆凖四川田地奉
　　防命科道等官会同川省四道丈量事竣松茂道属原册载上中下田地万八千一百十有八顷山下地估种二千五百五十三石各有竒今丈得十有四万九千八百四十七顷八十九亩下地估种及卫地粮共六千七百七十四石八斗应徴丁条粮租徭银二十四万八千六百三十六两各有竒川东道属原册载上中下田地九万九千八百四十顷有竒今丈得十有九万八千七百三十一顷七亩酉阳石砫六土司报纳秋粮千四百十石一斗应徴丁条粮及折徴银共十有九万八千八百二十八两三钱又石砫司应纳仓斗米豆折徴银九两五钱各有竒永寜道属原册载上中下田地万八千七百四十顷有竒今丈得三万八千七十六顷三亩应徴丁条粮银七万四千一百八十八两二钱有竒建昌道属原册载上中下田地二万二千一百五十四顷有竒今丈得四万三千二百十有七顷十有六亩冷边长官司报增耔种二石四斗应徴丁条粮折色马价差期银十有一万三千三百六十两二钱荞麦粮万六千百有七石一斗本色仓斗米豆万八百二十四石三斗各有竒均应照清厘田地科则徴収按年造入奏销册具题察覈○十三年覆凖江南江苏所属腹内地亩为漕田近水泥滩沙地为芦洲均有坍涨或涨垦不报升科或坍荒不为请豁或新涨已成漕田仍报升芦课或芦洲久成熟地并不转则升科均履亩清丈如原系报升芦课已经开垦成熟者令随本处漕田则例转科其接连漕田之新涨勘明实系漕田照漕田报升不得揑称芦地其实在坍阙者即为豁除○又覆凖公占田地如开河筑隄建立营房等项及水冲沙积荒废田亩不能开垦者覈明分别豁减○又覆凖坍涨田地责令业户将坍涨之处随时取具里邻甘结呈报以凭清丈升除其并无坍涨之处亦取具业戸里邻甘结存案统于奏销案内分晰具题至届五年清丈之期仍照定例委员履亩确勘如随时丈勘有升除不确之处即将承办之员指叅○乾隆元年
　　谕朕闻滨海之乡坍涨不常田无定址于是豪强得恣侵占而争端日兴其责在地方有司熟悉土宜按制定法弥衅于未然而平其争于初发则可为良吏矣夫州县有司非尽不知爱民者特以田土情形未能稔悉不得不寄耳目于吏胥而滑吏奸胥又往往与土豪交通变乱成法予夺任意弱肉强食为厉无穷狱讼繁兴端由于此至若沿海所涨之沙邻邑互争有司又各袒所属益滋纷扰此皆徇私而未识大体者朕以天下为一家而州县官各膺子民之责亦当体朕之心以为心又焉忍伸此屈彼长其奸而导之攘夺哉前此海滨要地增设大员弹压果其秉公察看经理得宜应即令界址划然各归其产不当迁延嵗月仍假奸民之便而使穷黎久致失业也夫豪强不惩则无以安良善经界不正则无以杜争端该督抚应饬所属亲民之员毋以姑息怠缓从事庶令民业各正而争讼亦自少息矣钦此○又覆凖江寜溧水髙淳六合四县有田在此县而完粮在彼县者谓之寄粮令各该县将坐落区图田亩科则造报委员勘丈确实将应徴钱粮画清改于有地之县入额办赋○又覆凖沿海沙田坍涨靡常令五年清丈一次坍者即题报豁免涨者造报升科果无坍涨亦即题明毋得彼此抵补○三年奏凖江南常州府属靖江县田赋涨则均减坍则均增五年清丈之例从未举行以致一戸报涨而通邑减一户报坍而通邑增粮无定额民鲜适从令照例遴员履亩确察升免实数造册题报○五年奏凖直省弓尺长短不齐应令各督抚将见行丈地之弓尺较凖长短制造式様送部存案凡有应丈田地照依各本省送部弓式秉公丈勘如有私行增减任意盈缩将丈地官严行治罪督抚等失察一并议处○十五年奏凖自顺治十二年部铸弓尺颁行天下康熈年间复行严禁如有盈缩定以处分迨后各省弓尺多有不齐参差无定乾隆五年行直省各将该地方旧用弓尺开明报部惟直奉天江西湖南甘肃四川云南贵州并两淮河东二盐场仍遵部颁弓尺并无参差不齐至山东河南山西江苏安徽福建浙江湖北西安等省或以三尺二三寸或以四尺五寸或以六尺五寸或以七尺五寸为一弓或二百六十弓或七百二十歩为一亩长芦盐场三尺八寸为一弓三百六十弓六百弓六百九十弓为一亩均未遵照部颁弓尺今若令各省均以部定五尺之弓二百四十弓为一亩倘部颁弓尺大于各省旧用之弓势必田多阙额正赋有亏小于旧用之弓又须履亩加徴与民生未便且经年久逺一时骤难更张除直奉天等省原遵部颁弓尺毋庸置议外其山东河南等省弓尺不齐之州县已据各该抚开明不齐縁由报部存案亦毋庸再议增减嗣后有新涨新垦升科之田务遵部颁弓尺丈量不得仍用本处大小不齐之弓如有私自增减盈缩照例处分
　　一丈量禁令顺治十五年覆凖州县卫所丈量地亩迟延及丈量后不即确报不送丈册檄催又不申详及监丈互相推诿者分别议处○康熈二十八年奉
　　防丈量地亩地方经管各官务须洁已奉公实心任事勿得借端科敛如有滥派滋扰者事发照贪官例从重治罪○雍正三年定凡丈量疆界于农隙之时举行所委官员不得私受请托収取餽遗及科派百姓骚扰经过地方如有发觉从重治罪○五年议凖丈量之时若有豪强胁众阻挠公事者照例治罪○六年覆凖首报隠匿田亩业主于丈量之日勾通作丈多报少者弓歩手及里胥照例治罪业主仍以隠匿论○十三年
　　谕江南江西湖广等省芦洲均系沿江沙滩坍涨靡定是以定例五年一丈令地方官踏勘据实报闻而不肖官吏往往借此纳贿行私已坍者不得豁除正赋新涨者转可脱漏升科此种积弊甚为民害嗣后届期丈量令该抚于通省道员内选贤能夙著者率同州县履亩清厘凡有盈缩均按见在实数升除毋使漏课亦毋使赔粮如不肖官吏或有借端需索等弊即指名叅处不得姑容徇庇自千咎戾钦此
　　一开垦顺治元年议凖州县卫所荒地无主者分给流民及官兵屯种有主者令原主开垦无力者官给牛具耔种○六年定州县以劝垦之多寡为优劣道府以督催之勤惰为殿最毎嵗终载入考成○又定地方官招徕流民不论原籍别籍编入保甲开垦无主荒田给以印信执照永凖为业○又定招民开垦荒田起科之年有司亲察成熟亩数院司勘实奏请徴粮不得豫徴私派○九年题凖八旗壮丁退出及首告清出并各省驻防遗下之地照开荒例招垦○又议凖陜西荒地酌调歩兵给发牛种令其屯垦○又议凖各省屯田资本皆取赃罚及空阙廪俸裁扣工食等银不得轻那司库饷银○十二年题凖各边口内旷土听兵垦种不得往口外开垦牧地○十三年覆凖州县招人开垦势必给发牛种以资耕作令于原获息米豆草内动支去原贮地方稍逺者量动屯本银内给发次年缴完一半三年照数完纳○十五年定各省荒地督抚一年内开垦二千顷至八千顷以上道府开垦千顷至六千顷以上州县开垦百顷至六百顷以上卫所开垦五十顷至二百顷以上分别予叙不凖以二三年垦数合算○康熈元年题凖荒地未经开垦揑报垦熟者督抚道府州县等官分别议处○又题凖有将熟地称为新垦者议处督抚布政使司失察一并议处○三年题凖同知通判不与知府同城自劝民开垦者照州县例议叙署印官亦一例议叙○七年题凖四川招民垦荒凖予议叙　十四年覆凖江南浙江江西有田存丁絶及田多丁稀者招同里甲之户丁耕种承纳钱粮○又议凖地方官希图议叙虚报开垦者照例议处○十五年议凖开垦田亩徴粮全完取结题报者应随奏销一同具题迟误者照例议处○又议凖各省报垦劝垦荒阙田地应按照年限分数并起科年分【水田六年旱田十年】及额粮数目统于嵗终取结造册题报仍竢升科之年将新增地亩并额徴银粮草东按年分晰造报奏销以凭覈对○又题凖招垦荒田不照例起科先期勒徴或过期不徴或私减地亩定额钱粮者分别议处○二十二年覆凖免徴暂荒田地竢百姓归耕之年起科○二十六年奏凖
　　盛京地方旷土甚多令发遣之人屯种○二十七年奉
　　防嗣后民间若有出首开垦田亩不必拘定年限均自出首之年徴収钱粮该管官亦免其议处钦此○又议凖私垦之田实系无主给与原垦之人起科若有主给还原主起科如有不肖官役借端扰民不给原主或有豪强霸占该督抚题叅治罪○二十九年议凖川省荒地甚多流寓之人情愿在川居住垦荒者将地亩永给为业○三十二年议凖陜西招民开垦凖予议叙○又题凖云南明代勲庄田地照老荒地招垦免其纳价○又题凖陜西西安鳯翔二府自西北至东二千里遭荒流散今招民垦种毎顷给牛具银五两毎亩谷种七合计银一分四厘毎顷人工四名给银八钱八分均动支库项饬令一年之内将荒地垦种全完流民招囘复业○四十一年覆凖山东荒废明藩基地民人情愿纳价者毎亩纳银五两给以印帖守为恒业○四十三年覆凖天津附近荒地开垦万亩以为水田将江南闽粤等处水耕之人出示招徕安插计口授田给与牛种限年起科○又议凖各省垦荒田地如有地方官隠匿入已该抚不行严察止据各州县揑报具题者该督即行题叅并将不稽察之司道府官一并叅处○四十四年覆凖湖广湖北所属荒地愿垦者凖其开垦无力者本省文武官捐给牛种招垦将垦过亩数具题议叙○雍正元年
　　谕口外地方辽濶开垦田地甚多将京城无产业兵丁移驻于彼殊为有益着古北口提督定议再着总理事务王大臣等防同该部详议具奏钦此遵
　　防议凖将在京八旗满洲防古骁骑内选熟谙农务者八百名前往热河喀喇河屯桦榆沟三处开垦○又
　　谕府州县官能劝谕百姓开垦地亩多者凖令议叙督抚大吏能督率各属开垦地亩多者亦凖议叙钦此
　　○又
　　谕开垦水田以六年起科旱田以十年起科永着为令
　　钦此○又
　　谕开垦一事于百姓最有禆益但向来有司需索陋规致开垦之费浮于买价百姓畏缩不前往往膏腴荒弃嗣后有可垦之田听民相度地宜自垦自报地方官不得勒索胥吏亦不得阻挠钦此○二年议凖西寜布隆吉尔地方遥逺情愿前往者少直山东山西河南陜西五省军流人犯连家口发遣之人有能种地者令其前往地方官拨给地亩动支钱粮采买耔种耕牛给与○三年覆凖福建台湾各番鹿场闲旷地方可以垦种者令地方官晓谕听各番租与民人耕种○又议凖安西屯垦应募之兵未习土色地气应就沿边郡邑雇觅农人毎兵三名给帮夫一名自开垦至秋获皆令指引竢屯垦既娴将雇觅之帮夫裁退○又覆凖滦蓟天津文安霸任邱新城雄等八州县设立营田令江浙二省督抚召募老农各送三十人每月酌给工食令其课导耕种竢本地之民耕种得法令其囘籍所需农具水车等项亦令江浙二省各送匠人五名将式様及造作之法教导本地匠人一例给发工食如耕种之小民力不能办官给正项钱粮代为经理嵗収十分之一补项○三年覆凖滦蓟等处营田有力之家率先遵奉者按圩田多寡分别奨赏○四年覆凖张家口外地亩分作十分招种如招种八分以上题请议叙不及五分题请议处○又覆凖四川地方劝谕开垦民苗愚钝不知开垦之法有湖广江西在蜀之老农给以衣食令其教垦竢有成効督抚题给顶帯送归原籍不愿囘籍者听其自便○又覆凖滇黔二省广行开垦地方官招民开垦及官生捐垦者将垦熟田地归于开垦佃户于次年起科民间自垦者按照年限起科○又覆凖滇黔二省广行开垦并定开垦事例凡官员招募佃户资送开垦者按户数多寡议叙军民自备工本者按亩多寡议叙○又覆凖滇黔二省开垦工本六年扣还○五年覆凖滇黔二省招民开垦委员及地方官将所领工本招募良民开垦数多田皆成熟者三年之内凖其议叙倘虚应故事招募匪类领银潜逃或开荒草率不能种植报粮者照才力不及例指叅所费工本着落该员赔补○又覆凖各省州县原荒地亩有难于垦复者如积鹻未消浮沙涨漫山石硗瘠低洼积水之区实难限年报垦者该督抚将难于垦复情形于报册内声明仍令所属设法开垦不入年限之内○六年题凖各省入川民人每户酌给水田三十亩或旱田五十亩若有子弟及兄弟之子成丁者每丁水田增十五亩或旱田增二十五亩一户内实在老少丁多不能飬赡者临时酌增除拨给之数外或有多余三五亩之地亦凖一并给垦其竒零不成丘段之地就近酌量安置给以照票収执管业○又覆凖寜夏所属之插汉拖辉地方招民开垦借给帑项以为盖房买牛具耔种之资凡陜西各属无业民户愿往者计程涂逺近酌给路费至彼地时毎户授田百亩○又题凖各省入川民人按户给地毎户给牛种银十二两所给之银着落民户本籍之府州县赔补所领人户名下免其扣还○又覆凖插汉拖辉招民开垦毎户借给牛种银十两至起科之年分作十年扣还○七年
　　谕国家承平日久户口日繁凡属闲旷未耕之地皆宜及时开垦或以食用无资力量不及遂不能趋事赴功徘徊中止亦时势之所有着各省督抚各就本地情形细加筹画转饬有司作何劝导其情愿开垦而贫寒无力者酌动存公银谷借给以为牛种口粮竢成熟之后分限三年照数还项钦此○又覆凖滇省乌蒙东南之田土山场建设流官招民垦种但地广田多非民力所能遍垦应令兵民一并承垦毎户不得过二顷之外仍量给牛种银统于三年内分年完纳○又题凖粤东通省开垦工本每亩定以五钱至二三钱于存公项下支给不敷之银在闗羡银内动支分限三年扣还○又题凖四川结觉沙骂等处清出汉民五十七户应押送囘籍有无籍可归之户令其开垦余荒应需房屋牛具等项在于存公银内动支○又覆凖直荒芜之地访求原主召谕开垦倘原主不自垦种别择愿耕之人凖其耕种日后原主有愿复原业者令给还垦本方凖复业不得恃强争夺违者按律治罪○八年覆凖四川松茂道属报垦荒田九百十有二顷六十七亩荒地七千二百七十九顷十有八亩川东道属报垦荒田三千九百四十九顷三十二亩荒地九千八百六十二顷六十八亩永寜道属报垦荒田千九百八十一顷三十亩荒地三千七百二十七顷六十八亩建昌道属报垦荒田十有二顷六十六亩荒地三十七顷二十一亩各有竒荒田垦种六年起科荒地垦种十年起科○九年题凖安庆开垦案内凡领垦之人贫寒无力令其呈明地方官结报于存公银内每亩借给银一钱以为资本于常平仓内给谷二斗以为耔种分限三年还项如有揑名冒领侵扣分肥发觉之日结报官名下追赔○十年覆凖陜西甘肃所属之州地土肥饶可垦将疏勒河上流筑坝开渠引水入河再于安家窝铺对岸渠道疏濬深通引水溉田其费于屯田银内动拨○十一年覆凖陜西髙台县属之柔逺堡镇夷堡口外双树墩等地方开垦所需开渠夫价口粮于军需银内动支所借耔种即于本年扣还牛具等银分作五年匀扣○又覆凖州安插囘民耕种地亩所需加修渠道牐坝夫役工本于正项内动支借给牛具耔种口粮分作四年扣还○又覆凖川省新设苗疆河东河西各处髙田下地已经成熟而山林坡冈之间犹未尽辟应招徕树艺但苗民耕耘无力毎户赏给牛具耔种以资耕种如苗民不能全垦招民垦耕酌定年分分别升科○十二年覆凖各省山田或先可耕种后因水冲仅存石骨并滨江滨海之田前经报垦后经水侵坍塌者将届升科之年令督抚委官复加详覈据实具题请豁○又覆凖三姓城东南法尔防村地方寛濶将发到为奴之民选取循良有妻者暂停拨给令其开垦给与牛具房屋耔种○又奏凖粤人惯耕水田旱田不谙种植髙雷亷琼等处平坡山及沿海一帯平壤宜菽宜麦皆可有秋只縁居民不晓土膏地脉之宜一切农具又不适用以致地有余利令山东河南二省选善种旱田者二十人送粤教耕布种○又覆凖凡承垦之初若不定以限期先行晓谕诚恐业户居住僻逺无从周知令各州县凡遇开垦先行开明土名界址出示晓谕定限五月内许业户自行呈明如逾限无报即将执照给原垦之人承种管业○又覆凖陜西甘肃所属镇番县口外柳林湖地方屯垦应需筑坝建隄开渠工料并夫役口粮于军需银内动拨其借给牛车农具等银分作五年扣还○又覆凖陜西中卫县白马寺滩地广可垦动支插汉拖辉工程余银开渠建槽○又覆凖各属开垦地方有司不实力奉行以少报多希图议叙及至升科之年按册有余按亩不足报垦之官已滥邀叙典按任之官以报部定额难于详免势必于里甲中匀派飞洒殊非劝垦本意各省州县官册报开垦督抚务委隔属贤员丈勘所垦之数与所报之数果属相符取结送部凖其议叙倘有不符即将原报之官题叅如委官蒙溷一并处分○又覆凖垦地有附近豪强之家冒认已业率众抢割禾稻者按律治罪○又覆凖劣衿土豪借开垦名色将有业户之田滥报开垦者照侵占律治罪里甲地邻及滥给执照之地方官一并议处○又覆凖久荒之地凡有古塜周围留地四丈不得开垦○十三年
　　谕各直省劝令开垦荒地以广种作以资食用俾无旷土游民原系良法美意然必该督抚董率所属官吏实力奉行毫无粉饰俾地方实有垦辟之田民间实受耕获之利以此造报升科方于国计民生有所裨益乃朕见各省督抚题报开垦者纷纷不一其中多有未实或由督抚欲以广垦见长或地方有司欲以升科之多迎合上司之意而其实并未开垦不过将升科钱粮飞洒于见在地亩之中名为开荒而实则加赋非徒无益于地方而实贻害于百姓嗣后凡造报开垦亩数务必详加考覈实繋垦荒然后具奏不得丝毫假饰以滋闾阎之扰累钦此○又覆凖开垦地亩以多报少以少报多或将先垦之地重报开垦及荒熟地亩不分晰溷报者分别议处○又覆凖凡抑勒首报开垦者严行饬禁其已报之田详加稽覈如果繋虚揑不实即题请豁除无得防过文饰○又覆凖凡隠匿新涨沙洲不报升科揑称补坍冒占并以漕报芦者许业户据实指首免追从前隠漏粮赋○乾隆二年奏凖凡荒地开垦应先行呈报如土著呈报在先即凖土著承垦如流寓呈报在先即凖流寓承垦○三年
　　谕山西屡年首报欺隠地亩皆经题报升科但闻从前首报欺隠时有果繋亩数浮多情愿报出升科者亦有地方官奉行不善按照原额荒阙勒令洒派具详者着该抚晓谕从前首报欺隠人等如果亩数浮多应行升科再令据实首报照数输将倘地亩并无欺隠浮多而地方官按照原额荒阙勒令洒派者亦着据实呈明该州县详报该抚别委贤员确覈题请豁免钦此○又题凖归化城开垦地亩应徴粮草除离城五十里以内者不给脚价外其在五十里以外者亦除去五十里将其余里数照太原朔平二府属之例毎米一石毎百里给银一钱每草百斤毎百里给银七分在于存公银内动给○五年
　　谕豫省地土原有水田旱田二项祗以旱田赋轻水田赋重一经改种必须题请加赋朕思水田収获倍于旱田若可改种则易瘠土而为沃壤于民间自有裨益至加增科则为数无防且此繋见在输粮田亩非新垦隠匿者可比嗣后情愿将旱田改作水田者悉从其便钱粮仍照原定科则徴収免其改则加赋但各州县地形不同土性逈别其不便改种者地方官不得勉强抑勒钦此○又题凖直官山官地以具呈先后承垦民地先尽业主如业主力不能垦始许他人承垦垦成之日业主不得追夺○六年覆凖陜省荒地全无出产者招民开垦其有见在割漆砍竹采取构皮木耳等项者听民自便地方官不得目为荒地强令垦种亦不得以见获微利勒报升科凡文武官及绅士将新垦地及熟地隠匿一亩以上至一顷以上者分别议处一应军民隠地一亩以上至一顷以上者分别责惩所隠田地入官所隠钱粮按年行追州县卫所道府布政使司督抚等官将隠地察出自二十顷以上按亩纪叙不能察出者分别议处【灶地隠漏亦照此例】地主将本身地呈报州县而州县不呈报司道府等官或州县已报而司道府不详明督抚者皆照例处分○又覆凖陜省无主荒地设法劝垦官为插标招垦给照为业竢升科之年覈明等则酌定粮额题报若本地人力无余凖令邻近无业之人承垦给照之后即编入土著保甲之内令该管保长等稽察再地广民稠若不定以额数易启包占之弊其平衍易収之地每一壮丁定以五十亩为率山冈沙石难収之地毎一壮丁定以百亩为率其父子兄弟如均繋壮丁再行酌量加增○七年题凖浙省新涨沙涂除孤悬海外向系封禁者不凖垦种外其余附近内地先行勘丈明确详立册籍如某处新涨沙涂若干顷定以百亩为一号挨次编册出示晓谕凡承垦者照依示内号数具呈无论民灶以首先呈报者为凖印官即于原文册内注明给照灶则移场经理民则归县管办并令各垦户将原承号数自立界石于地头毎十号为一甲承及十号印官亲诣防验稽察十甲之中选择老农一人责令专司教导六年之内果能化斥卤为膏腴将原立老农从优嘉奬给以花红免其杂派差徭○又题凖陜省未垦荒地有业主情愿自垦者不必勒以年限或垦后力不能继亦凖其续行具呈官为招垦至于招垦给照之后其地即永给垦户为业所议之价有力者见交稍有力之家少者二年多者三年照价清还如期限已满垦户他去别为招垦日后不得仍执前照复争此地○又题凖陜西甘肃所属地处边徼从前开垦之始小民畏惧差徭借绅衿报垦自居佃户迨至相传数世忘其所自或年嵗偶歉拖欠租粮或役使不从口角嫌隙业主之子孙既欲夺田换佃而原佃之家忿争越控靡有底止嗣后如佃户果繋原垦之子孙其业主不得擅更原垦之地业主子孙欲自种者凖将肥瘠地亩各分一半立明合同报官存案业主转移他徙土田旷废承种之户积苦耕犁应差纳课既已有年奸民不得借端争控即原业之子孙囘籍亦不便全令给还计其抛荒年分酌量分给至三十年以外是否原业之子孙无从考究则概不分给如有业主囬籍在一二年之内者将当年所获耔粒全给承种之户承办粮差次年仍归原业○九年
　　谕外省镇将等员不许在任所置立产业例有明禁朕闻台湾地方从前地广人稀土泉丰润彼处镇将大员无不创立庄产招佃开垦以为已业且有客民侵占番地彼此争竞遂投献武员因而踞为已有者亦有接受前官已成之产相习以为固然者其中来歴总不分明是以民番互控之案络绎不休若非彻底清厘严行禁絶终非寜辑番民之道着逐一察勘凡歴任武职大员创立庄产察明并无侵占番地及与民番并无争执之案者均令照旧管业外若有侵占民番地界之处秉公清厘民产归民番地归番此后台郡大小武官创立庄产开垦荒地永行禁止倘有托名开垦者将本官交部严加议处地亩入官该管官通同容隠一并议处钦此○又议凖浙省上虞之夏盖湖余姚之汝仇湖闗繋水利自应使之寛深容纳庶旱潦有资蓄泄无碍凡有湖荡之地详加察勘除已经报垦地亩外其余蓄水之处划明界限不许再行开垦阻塞水道其从前已垦地亩亦令覈明有无升科分别办理○十一年议凖官地民业凡有闗于水道之蓄泄者一概不许报垦倘有自恃已业私将塘地陂泽改垦为田有碍他处民田者察出重惩如果有可垦之地应改之田于水道并无妨碍仍听民间报官勘明凖其开垦改则升科若地方各官任民溷请改垦察勘不实者该督抚即题叅议处○又题凖闽省台地绵亘二千余里近山有水之处皆属膏腴人力易施种植之获倍于内地虽经禁止内地民人不许私买番地但日久法弛奸民趋利如鹜嗣后如再有奸民私买告发之日将田归番仍照律计亩治罪荒地减一等强者各加一等其有潜入生番界内私垦者照律严惩○十八年题凖嗣后民间报垦荒地布政使司刋刻执照钤盖司印豫发各州县竢垦户呈报勘明即将业户姓名亩数四至填明照内给发业户给过司照数目及业户姓名亩数四至嵗终造册彚报藩司察覈其开垦成熟者于应起科之年照例徴収其承垦之后或因丁壮消亡或因地土硗薄垦不成熟者凖令呈报地方官勘明销缴原给执照如业户不请司照即以私垦治罪地方官察勘不实或私行滥给亦即题叅议处一劝课农桑
　　国初定低田种稻黍秫檾麻髙阜种粟谷○又定纵马食人田禾者牧长牧副等各鞭责照所践谷数追赔○顺治八年题凖农民力耕甚赖牛力有屠宰耕牛者照律治罪○十二年覆凖民间树植以补耕获地方官加意劝课如私伐他人树株者按律治罪○十五年覆凖桑柘榆柳令民随地种植以资财用○十七年覆凖设立里社令民或二三十家四五十家聚居毎遇农时有死丧疾病者协力耕助○康熈十年覆凖民间农桑令督抚严饬有司加意督课勿误农时勿废桑麻○十三年覆凖王以下不得因行猎蹂躙人田禾违者分别察议每地六亩追银三两给偿地主○雍正元年
　　恩诏直省府州县卫所农民果有勤于耕种务本力作者令该地方官不时加奬以示鼓励○二年
　　谕国家休飬生息数十年来户口日繁而土田止有此数非率天下农民竭力耕耘兼収倍获欲家室盈寜必不可得周官所载廵稼之官不一而足又有保介田畯日在田间皆为课农设也今课农虽无专官然自督抚以下孰不兼此任其各督率所司悉心相劝并不时咨访疾苦有丝毫妨于农业者必为除去仍于毎乡中择一二老农之勤劳作苦者优其奨赏以示鼓励再舍旁田畔以及荒山不可耕种之处度量土宜种植树木桑柘可以饲栗可以佐食桕桐可以资用即榛楛杂木亦足以供炊防其令有司课令种植仍严禁非时之斧斤牛羊之践踏奸徒之盗窃至孳飬牲畜如北方之羊南方之彘牧飬如法乳字以时于生计不无禆益所赖亲民之官委曲周详多方劝导庶踊跃争先人力无遗而地力可尽不惟民生可厚风俗亦可还淳该督抚等各体朕惓惓爱民之意实力奉行钦此○又
　　谕农民勤劳作苦手胼足胝以供租赋飬父母育妻子虽荣宠非其所慕而奬赏要当有加其令州县有司择老农之勤劳俭朴身无过犯者嵗举一人给以八品顶帯荣身钦此○又议凖督抚率府州县官举行劝农春至劝耕秋至劝敛如有轻视民隠不实力奉行者照例议处○四年议凖直省设立
　　先农坛耤田每嵗仲春亥日督抚及府州县卫所等
　　官率所属耆老农夫恭祭
　　先农之神其耕耤照九卿行九推之礼○五年议凖直州县闲旷之地令相其土宜各种薪果如各处河隄栽种柳树陂塘淀泽许种菱藕蓄飬鱼鳬其地宜桑麻者尤当勤于栽种令地方官察其勤惰分别奬惩○又
　　谕修举水利种植树木等事原为利济民生必须详谕劝导令其鼓舞从事不得绳之以法如地方官因闗系考成督课严急奉行不善该管官即据实奏闻钦
　　此○又
　　谕米谷为飬命之寳既赖之以生则当加意爱惜资之者众尤当随时撙节各省地土其不可以种植五谷之处不妨种他物以取利其可以种植五谷之处则当视之如寳勤加垦治树艺菽粟安可舍本逐末弃膏腴之沃壤而变为果木之场废饔飱之恒产以幸图赢余之利乎至于烟叶一种于人生日用毫无裨益而种植必择肥饶善地尤为妨农之甚者也惟在良有司谆切劝谕俾小民醒悟知稼穑为身命之所闗非此不能生活而其他皆不足恃则羣情踊跃皆尽力于南亩矣朕生平爱惜米谷每食之时虽颗粒不肯抛弃以朕玉食万方岂虑天庾之不给而所以如此撙节爱惜者实出于天性自然之敬慎并不由于勉强且以米谷乃
　　上天所赐以生飬万民者朕既为亿万生民计不敢轻忽
　　天贶尔等绅衿百姓独不自为一身一家之计乎若果加意爱惜随时撙节则天必频频赐赉长享盈寜之福若恣情纵欲殄天物则必上干天怒水旱灾祲之事皆所不免又闻江西广西地方竟有以米谷饲飬豚豕者以
　　上天之所赐小民终嵗勤苦之所获为豢飬物类之用岂不干天和而轻民命乎朕所以惓惓训谕者惟期天下之人专务本业以杜浮靡爱惜物力以图久逺思之思之母忽朕言钦此○八年
　　谕农事贵乎及时二月土膏初动三月即为播谷之期直已得雨二次何以迟延观望直待四月下旬方始播种倘小民怠惰偷安为民父母者则当开导劝课使之踊跃趋事于南亩又耔种牛力或有不敷则当留心体察设法相助不致有后时之叹况雨泽之迟早有无非人所能豫料假若霖雨愆期徬徨观望则从前之怠惰迟延岂非小民自谋生计自荒恒产耶或如西北寒冷之乡布谷不宜太早又当一论若畿辅可以早种之地又当甘雨既霖之时而乃防手逍遥以待时雨之再沛此皆愚民习于懒惰而地方有司又不以民事为念漠然不加董率之故着该督传朕谕防通行申饬倘再有牧民之官轻视农事不实心化导任百姓之悠悠忽忽有误播种之期者必从重议处钦此○乾隆二年
　　谕天下土地不为不广民人不为不众以今之民耕今之地使皆尽力焉则储蓄有备水旱无虞乃民之逐末者多而地之弃置者亦有之纵云从事耕耘而黍髙稻下之宜水耨火耕之异南人尚多不谙北民率置不讲此非牧民者之责抑谁之责欤朕欲驱天下之民使皆尽力南亩而其责则在督抚牧令必身先化导毋欲速以不逹母繁扰而滋事将使逐末者渐少奢靡者知戒蓄积者知劝督抚即以此定牧令之短长朕即以此课督抚之优劣至北五省之民于耕耘之术更为疎畧其应如何劝戒百姓或延访南人之习农者以教导之牧令有能劝民垦种一嵗得谷若何三嵗所储若何视其多寡为激劝非竒贪异酷极昏极庸者毋轻率劾去使久于其任则与民相亲而观课有成著该部防同九卿详悉定议钦此遵
　　防议凖仿照周礼遂师之制于乡民之中择熟谙农务素行勤俭为闾阎信服者毎一州县量设数人董率劝戒地方官考绩之法必寛以嵗月庶久道化成而无欲速不逹之弊如劝戒有方境内地辟民勤谷丰物阜积贮如茨如梁该督抚于三年之后据实题报官则交部议叙老农量加奬赏倘有教导无方强勒滋扰以及希图奬赏揑辞妄报者指名题叅○又
　　谕自古致治以飬民为本而飬民之道必使兴利防患水旱无虞方能使盖藏充裕缓急可资是以川泽陂塘沟渠隄岸凡有闗于农事务筹画于平时斯蓄泄得宜潦则有疏导之方旱则资灌溉之利非诿之天时丰歉之适然而以临时拯防为可塞责也朕御极以来宵旰忧勤惟小民之依是咨是询前后谕防谆复再三但化导自在有司而督率则由大吏该督抚有司务体朕痌瘝乃身之意刻刻以民生利赖为先图一切水旱事宜悉心讲究应行修举者即行修举或劝导百姓自为经理如工程重大应动用帑项者即行奏闻妥协办理兴利去害俾旱潦不侵仓箱有庆以副朕惠爱黎元至意钦此○三年
　　谕据河南廵抚奏称种树为天地自然之利臣钦奉谕防随饬地方官多方劝谕桑柘榆柳枣梨桃杏各就土性所宜随处种植一年之内成活之树共计百九十一万有余等语朕御极以来轸念民依于劝农教稼之外更令地方有司化导小民时勤树植以収地力以益民生今覧该抚所奏是豫省一年之内已种树百余万之多朕思中州接壤畿辅为南北往来之冲并未闻有教民种植滋事繁扰之处安见豫省之法不可仿行于他省耶至五谷乃民命所闗国家设立仓储原以济小民之缓急但仓储有限而人数繁多是在督抚大员董率州县官勤勤恳恳劝勉化导俾百姓各尽力于南亩野无旷土户无游民纵不能如古人耕九余三亦必令有所储蓄以备不虞则克尽牧民之本图矣倘袭取虚文不求实政或且刑驱势廹使闾阎未受盖藏之益而已受烦苛之扰此又国法之所不贷者可将此传谕各督抚善体朕心勉力为之钦此○七年
　　谕周礼太宰以九职任万民一曰三农生九谷二曰园圃毓草木三曰虞衡作山泽之材四曰薮牧飬蕃鸟兽其为天下万世筹赡足之计者不独以农事为先务而兼修园圃虞衡薮牧之政故因地之利任圃以树事任牧以蓄事任衡以山事任虞以泽事使山林川泽丘陵之民得享山林川泽丘陵之利夫制田里教树畜岐周之善政管敬仲亦云积于不涸之仓者务五谷也藏于不竭之府者飬桑麻育六畜也如果园圃虞衡薮牧之职以次修举于民生日用不无禆益国家承平日久生齿日繁凡资生飬赡之源不可不为急讲夫小民趋利如骛亦岂甘为惰窳举山林川泽天地自然之利委为弃壤哉良以疏辟之初豪强既羣起而争管业之后奸民又多方贼地方有司毎视为赀产细故不为申理此所以寜荒其业耳督抚大吏身任地方所当因地制宜及时经理其已经开垦成产者加意保防或荒墟榛壤以及积水所滙有可疏辟者多方相度筹画俾地无遗利民无余力以成经久优裕之良法至于竭泽焚林并山泽树畜一切侵盗等事应行禁饬申理之处转饬地方官实力奉行该督抚不时稽察务令从容办理以期实效毋致丝毫滋扰尤毋得日久因循以仰副朕惠飬斯民之至意钦此○八年议凖民间种烟一事废可耕之地营无益以妨农功向来原有例禁且种烟之地多繋肥饶自应通行禁止惟城堡以内闲隙之地可以听其种植城外则近城竒零菜圃愿分种烟者亦可不必示禁其野外山隰土田阡陌相连宜于蔬谷之处一概不许种烟凡向来种烟之地应令改种蔬谷○又
　　谕朕维飬民之本莫要于务农州县考成固应用是为殿最而向来功令不专以此课吏者固其事甚朴无可长其迹似迂骤难见效又或上司之察勘难周有司之条教易饰不似催科听断捕盗等事之显而有据也督抚察吏毎于此等本计转视为老生常谈漠焉不甚加意以致州县之吏趋承风防专以簿书期会为先而农事反居其后不知为治之道本举而末自随之如果南亩西畴人无余力于耜举趾日无暇时则心志自多淳朴风俗自鲜嚣凌人知急公而闾阎无待追呼矣人知畏法而盗贼因以浸息矣本计既端末事亦次第就理如此则州县之考成似疏而实密即督抚之察覈可简而不烦日计不足月计有余民生大有禆益即治道亦渐致郅隆若夫朝令夕申意非不美束缚驰骤适以扰民为督抚者当善体朕意毋视为具文毋事于涂饰诚以实心化导其属俾属吏亦实心劝课其民庶几野无游惰之风家有盖藏之乐朕以此训示督抚业已至再至三不啻耳提面命今复降此谕实愿与天下共敦本计故不厌其言之重而辞之复也各省督抚其共勉之钦此○九年题凖直天津河间各属土性宜枣种植最多深冀亦产桃梨至于榆柳杨树之类河洼鹻地各有所宜令民间于村头屋角地亩四至随宜广种始足以资利益如有旗地可种树木之处应令该管各官劝谕旗人亦可多为栽种





　　钦定大清防典则例卷三十五
<史部,政书类,通制之属,钦定大清会典则例>
　　钦定四库全书
</div>
    <div class="pagination">
<a href="钦定大清会典则例_page40.html">上一页</a><span>...</span><a href="钦定大清会典则例_page36.html">36</a><a href="钦定大清会典则例_page37.html">37</a><a href="钦定大清会典则例_page38.html">38</a><a href="钦定大清会典则例_page39.html">39</a><a href="钦定大清会典则例_page40.html">40</a><span class="current-page">41</span><a href="钦定大清会典则例_page42.html">42</a><a href="钦定大清会典则例_page43.html">43</a><a href="钦定大清会典则例_page44.html">44</a><a href="钦定大清会典则例_page45.html">45</a><a href="钦定大清会典则例_page46.html">46</a><span>...</span><a href="钦定大清会典则例_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
