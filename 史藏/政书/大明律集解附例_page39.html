<!DOCTYPE html>
<html>
<head>
    <meta charset="UTF-8">
    <title>大明律集解附例 - 第 39 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明律集解附例 - 第 39 页/共 42 页</h1>
    <div class="content">　　凡诈称内使及都督府四辅谏院等官六部监察御吏按察司官在外体察事务欺诳官府扇惑人民者斩知情随行者减一等其当该官司知而听行与同罪不知者不坐○若诈称使臣乘驿者杖一百流三千里为从者减一等驿官知而应付者与同罪不知情失盘诘者笞五十其有符验而应付者不坐
　　　　 纂注内使都督府四辅谏院六部监察御史按察司官皆要官也诈称此官在外体察事务必致欺诳官府扇惑人民故斩知情随行之人如诈作皁隶跟随之类减一等杖一百流三千里当该官司知其诈称而听行与诈称者同罪不知则不坐诈称使臣乘驿有所求为止于舆马而已故其罪止杖一百流三千里随行减一等杖一百徒三年驿官知其诈称而应付者与犯者同罪不知其诈称而失于盘诘者止笞五十其有符验而应付者驿官不坐罪为其有符验难于查验也
　条例
　　一凡诈冒内官亲属家人等项名色恐吓官司诓骗财物者除真犯死罪外其余枷号一个月发边卫充军所在官司畏徇故纵不行擒拏者各治以罪
　　一凡诈充锦衣卫旗校假以差遣体访事情缉捕盗贼为由占宿公馆妄拏平人吓取财物扰害军民者除真犯死罪外徒罪以上枷号一个月发边卫充军杖罪以下亦枷号一个月发落所在官司阿从故纵者各治以罪
近侍诈称私行
　　凡近侍之人在外诈称私行体察事务扇惑人民者斩谓如给事中尚宝等官奉御内使仪鸾司官校尉之类
　　　　 纂注私行者暗行体察官府及民间不明之事也近侍近君之人诈称私行可以乱民惑众其与无官诈称何异哉故亦坐以斩也
诈为瑞应
　　凡诈为瑞应者杖六十徒一年○若有灾祥之类而钦天监官不以实对者加二等
　　　　 纂注瑞如景星庆云之类皆以事应故曰瑞应本无瑞而诈为瑞应是欺君也故杖六十徒一年钦天监官职专天文而于灾祥之类不以实对妄言休咎其欺尤重故加二等杖八十徒二年也
诈病死伤避事
　　凡官吏人等诈称疾病临事避难者笞四十事重者杖八十○若犯罪待对故自伤残者杖一百诈死者杖一百徒三年所避事重者各从重论若无避故自伤残者杖八十其受雇倩为人伤残者与犯人同罪因而致死者减鬬杀罪一等○若当该官司知而听行与同罪不知者不坐
　　　　 纂注临事诈称疾病欲以避难也故笞四十事重杖八十犯罪待对故自伤残其手足耳目或诈死者皆欲避罪也故伤残杖一百诈死杖一百徒三年所避之罪重于杖一百徒三年者则从所避之罪论若无所避而故自伤残者是以自残其躯故杖八十受雇倩而为人伤残其雇倩之人与犯人同罪因伤残而致死者受雇倩之人减鬬杀一等杖一百流三千里当该官司知其避难而听与改差知其避罪而准作废疾拟断者与犯人同罪不知则不坐
诈教诱人犯法
　　凡诸人设计用言教诱人犯法及和同令人犯法却行捕告或令人捕告欲求给赏或欲陷害人得罪者皆与犯法之人同罪 
　　　　 纂注教诱人为犯法之事或和同与人共为犯法之事后却捕告于官或暗令他人捕告此其为心盖欲希求给赏或陷人于罪以快私忿而已是人之罹法由其致之故与之同罪
 
大明律集解附例卷之二十五
　刑律
　　犯奸
犯奸
　　凡和奸杖八十有夫杖九十刁奸杖一百○强奸者绞未成者杖一百流三千里○奸幼女十二岁以下者虽和同强论○其和奸刁奸者男女同罪奸生男女责付奸夫收养奸妇从夫嫁卖其夫愿留者听若嫁卖与奸夫者奸夫本夫各杖八十妇人离异归宗财物入官○强奸者妇女不坐○若媒合容止通奸者各减犯人罪一等私和奸事者减二等○其非奸所捕获及指奸者勿论若奸妇有孕罪坐本妇
　　　　 纂注和谓男女相愿刁谓引至别所然刁必本于和来男女同罪以下所以着和刁奸及下诸条犯奸之通例也卖与奸夫指经官断后者言故与买休卖休有别此言凡和奸杖八十为妇人无夫者言也若有夫而和奸则杖九十刁奸者则不论夫之有无俱杖一百强奸则肆己之淫污人之节故奸夫处绞若虽强而未成奸者杖一百流三千里十二岁以下幼女未有欲心故虽和同强论成奸者亦坐绞罪其和奸刁奸者男女同淫故同坐罪奸生男女理宜奸夫收养故即责付奸夫奸妇从夫嫁卖其夫愿留者听所谓设大法而顺人情也若遂卖与奸夫则断从淫本夫恶得无罪故与奸夫各杖八十妇人离异归宗财物入官盖强奸者非妇女之得已故妇女不坐罪若和奸刁奸而有人为之媒合或容止其行奸者各减犯人罪一等私和奸事者随其和奸刁奸强奸各减犯人罪二等非奸所捕获及指奸俱无证迹可验故勿追论若妇女因奸有孕则妇女有凭故止罪坐本妇按奸幼女十二岁以下者指成奸者言故虽和同强论若和而未成奸者当坐不应从重或谓以强而未成者论甚非律意
纵容妻妾犯奸
　　凡纵容妻妾与人通奸本夫奸夫奸妇各杖九十抑勒妻妾及乞养女与人通奸者本夫义父各杖一百奸夫杖八十妇女不坐并离异归宗○若纵容抑勒亲女及子孙之妇妾人通奸者罪亦如之○若用财买休卖休和娶人妻者本夫本妇及买休人各杖一百妇人离异归宗财礼入官若买休人与妇人用计逼勒本夫休弃其夫别无卖休之情者不坐买休人及妇人各杖六十徒一年妇人余罪收赎给付本夫从其嫁卖妾减一等媒合人各减犯人罪一等
　　　　 纂注休离也和娶承买休卖休说奸夫用财买其夫以离其妻曰买休本夫受奸夫之财而离其妻曰卖休因而娶之为妻曰和娶此言凡妻妾与人通奸在奸夫奸妇固为淫合若本夫明知而纵容其通奸则本夫不能制束故各杖九十若抑勒妻妾或乞养义女与人通奸则妇女非得已之情而本夫义父必有图财之意故本夫义父各杖一百奸夫杖八十妇女不坐其纵容抑勒者并该离异归宗若纵容亲女及子孙之妇妾与人通奸则纵容之人与奸夫奸妇各杖九十抑勒者抑勒之人杖一百奸夫杖八十妇女不坐故曰罪亦如之若用财买人休其妻本夫受财卖休其妻因而和同娶之为妻者本夫本妇及买休人各杖一百妇人离异归宗财礼入官若买休人与妇人用计逼勒本夫休弃在本夫别无卖休之情者则不坐买休人与妇人各杖六十徒一年妇人依律决杖一百余罪收赎仍将本妇人给付本夫从其嫁卖如买休卖休和娶人妾者本夫本妾及买休人各杖九十用计逼勒者买休人及本妾各杖一百以妾贱于妻故减罪一等媒合人各减犯人罪一等则视买休卖休及逼勒或妻或妾各犯之罪而减之也按乞养女不言纵容抑勒子孙之妇妾不言离异者何也盖义父义女尊卑相临又非亲女可比令之通奸必出抑勒若子孙之妇妾被勒通奸与本夫原无义绝之情故不言离异也又详买休卖休一节律系奸条必为先奸后娶者而设然其不专言奸夫而曰卖休人不专言奸妇而曰本妇亦可见买休卖休固有不因奸而犯者亦宜照此律科断不然典雇妻女者有罪将妻妾妄作姊妹嫁人者有罪若谓卖妻者律无文而不禁是果律遗之哉正以卖妻与人既坏夫妇之伦又非嫁娶之正有类于奸故即系犯奸条下而诸条不及言耳附此以俟奏请定夺
亲属相奸
　　凡奸同宗无服之亲及无服亲之妻者各杖一百○若奸缌麻以上亲及缌麻以上亲之妻谓内外有服之亲若妻前夫之女及同母异父姊妹者各杖一百徒三年强者斩若奸从祖祖母姑从祖伯叔母姑从父姊妹母之姊妹及兄弟妻兄弟子妻者各绞强者斩若奸父祖妾伯叔母姑姊妹子孙之妇兄弟之女者各斩○妾各减一等强者绞谓强奸亲属妾者该绞
　　　　 纂注此条凡称各者俱指男女同科此罪下条仿此以下妻妾犯奸而罪不至死者仍尽犯奸本法从夫嫁卖愿留者听也盖同宗无服之亲及无服亲之妻虽族属疎远而名分犹存故有犯奸者不同和刁有夫无夫男女各杖一百言同宗则外姻无服者以凡奸论若奸内外缌麻以上亲及缌麻以上亲之妻若妻前夫之女及同母异父姊妹者男女各杖一百徒三年强奸者奸夫坐斩别凡人律也若从祖祖母即祖兄弟之妻从祖祖姑即祖之姊妹从祖伯叔母即父堂兄弟之妻从祖伯叔姑即父之堂姊妹从父姊妹即父从兄弟之女己之堂姊妹也母之姊妹即己之姨母也兄弟之妻及兄弟子之妻以上亲属其服虽缌麻以上而其分为至亲若犯奸者皆为内乱故奸夫奸妇各绞强者则斩若父祖之妾伯叔母姑子孙之妇兄弟之女以上亲属则其亲为至近而其伦为尤重若犯奸者皆为逆伦故奸夫奸妇各斩凡与前项亲属之妾犯奸者各减妻罪一等强奸者奸夫亦绞
　条例
　　一凡亲属犯奸至死罪者若强奸未成依律问罪发边卫充
        一凡犯奸内外缌麻以上亲及缌麻以上亲之妻若妻前夫之女同母异父姊妹者依律拟罪奸夫发附近卫充军
诬执翁奸
　　凡男妇诬执亲翁及弟妇诬执夫兄欺奸者斩
　　　　 纂注凡翁奸子妇兄奸弟妇者律该处斩若无此事而诬执之是陷其父与兄于必死之地妇恶莫甚于此故罪坐斩
奴及雇工人奸家长妻
　　凡奴及雇工人奸家长妻女者各斩○若奸家长之期亲若期亲之妻者绞妇女减一等若奸家长之缌麻以上亲及缌麻以上亲之妻者各杖一百流二千里强者斩○妾各减一等强者亦斩
　　　　 纂注各斩各杖一百流二千里各减一等俱指男女而言奸家长之期亲及期亲之妻如家长之姊妹伯叔母兄弟之妻子孙之妇皆是也奸夫坐绞奸妇减一等止杖一百流三千里奸家长缌麻以上亲及缌麻以上亲之妻亦皆内外有服之亲各杖一百流二千里强者则斩妾各减一等如奸家长之妾各减一等各杖一百流三千里奸家长期亲之妾减一等奴及雇工人亦杖一百流三千里妾杖一百徒三年奸家长缌麻以上之妾减一等各杖一百徒三年强奸者虽系妾亦斩
奸部民妻女
　　凡军民官吏奸所部妻女者加凡奸罪二等各罢职役不叙妇女以凡奸论○若奸囚妇者杖一百徒三年囚妇止坐原犯罪名
　　　　 纂注管军管民之官吏奸所部军民之妻或女官吏加凡奸二等和奸杖一百和奸有夫杖六十徒一年刁奸杖七十徒一年半官罢职吏罢役俱不复叙用妇女以凡奸论和奸无夫杖八十有夫杖九十刁奸杖一百不言强奸有犯者即以强奸律坐绞囚禁在狱之妇而官吏奸之杖一百徒三年囚妇止坐原犯之律妇人非犯奸及死罪不得囚禁既入于此何待于强故不言强奸之罪若为事而保管在外只以奸所部妻女论不得与囚妇同论也
　条例
　　一凡军职及应袭舍人犯奸除奸所捕获及刁奸坐拟奸罪者官革职与舍人俱发本卫随舍余食粮差操其指奸及非奸所捕获者俱照常发落
居丧及僧道犯奸
　　凡居父母及夫丧若僧尼道士女冠犯奸者各加凡奸罪二等相奸之人以凡奸论
　　　　 纂注僧尼道士女冠指有度牒者言加凡奸二等如和奸杖一百有夫杖六十徒一年刁奸杖七十徒一年半相奸之人以凡奸论如奸夫居丧加二等则奸妇以凡奸论僧尼道士女相相奸之奸夫奸妇则以凡论也
　条例
　　一僧道不分有无度牒及尼僧女冠犯奸者依律问罪各于本寺观庵院门首枷号一个月发落
　　一僧道官僧人道士有犯挟妓饮酒者俱问发原籍为民
良贱相奸
　　凡奴奸良人妇女者加凡奸罪一等良人奸他人婢者减一等奴婢相奸者以凡奸论
　　　　 纂注男女相奸均为有罪而良之于贱尊卑不同故以奴而奸良人妇女者加凡奸一等以良人奸他人婢者减凡奸一等贵贱之别也奴之于婢本同等类故自相奸者以凡奸论以上通兼和奸刁奸有夫无夫言或云妇女与婢俱照凡奸不在减等之限恐非
官吏宿娼
　　凡官吏宿娼者杖六十媒合人减一等○若官员子孙宿娼者罪亦如之附过候荫袭之日降一等于边远叙用
　　　　 纂注娼即教坊司之妇与各州县所编乐户是也若民间私自卖奸者自当以凡奸之律论之盖官吏职专治人而奸宿娼妇故杖六十媒合人减等笞五十官员子孙犯者亦杖六十若军职子孙则府写其过名候袭荫之日降其祖父原职一等于边远衙门叙用或云袭荫减等兼文职言殊不知文职与武职不同其子孙宿娼则干碍行止安得袭荫耶此条官吏宿娼与奸不同其乐户知情虽同罪得单衣的决有力亦准纳钞官吏俱赎完日俱革职役按官吏挟妓饮酒律无明文有犯亦依此条科断或云问不应事重则反重于宿娼矣
买良为娼
　　凡娼优乐人买良人子女为娼优及娶为妻妾或乞养为子女者杖一百知情嫁卖者同罪媒合人减一等财礼入官子女归宗
　　　　 纂注优乐舞人也娼优之于良人贵贱县殊若买良人之子女为娼优或娶良人子女为妻妾或乞养为子女及良人之家知其系是娼优乐人而将甚子女嫁卖者并杖一百媒合之人减一等杖九十财礼入官子女归宗曰知情则不知情者不坐可知矣
　条例
　　一凡买良家子女作妾并义女等项名目纵容抑勒与人通奸者本夫义父问罪于本家门首枷号一个月发落若乐工私买良家子女为娼者不分买卖媒合人等亦问罪俱于院门首枷号一个月妇女并发归宗 
 
大明律集解附例卷之二十六
　刑律
　　杂犯
拆毁申明亭
　　凡拆毁申明亭房屋及毁板榜者杖一百流三千里
　　　　 纂注各州县设立申明亭凡民间应有词状许耆老里长准受于本亭剖理及书不孝不弟与一应为恶之人姓名于亭以示惩戒所以使人心知惧而不敢为恶板榜以木为之亦书朝廷所行劝善惩恶之言兴利除害之事于各衙门前张挂使人皆得通晓皆教民之要务也故有拆毁之者则是违背国法而无忌矣故杖一百流三千里其拆毁亭板并令修造做立还官按拆毁申明房屋与毁损官房计雇钱加坐赃二等不同毁板榜与弃毁官物计赃准窃盗论不同者盖亭曰申明教化所关而榜之所载者朝廷之事与他房屋器物异故也
夫匠军士病给医药
　　凡军士在镇守之处丁夫杂匠在工役之所而有疾病当该官司不为请给医药救疗者笞四十因而致死者杖八十若已行移所司而不差拨良医及不给对证药饵医治者罪同
　　　　 纂注军士在镇守之处夫匠在工役之所与在卫下班者不同若有疾病而镇守及管工官吏不行移所司请给医药救疗者则失优恤之仁或虽行移所司而所司不即差拨良医及不给对证药饵者则是苟且塞责并笞四十若因不救疗及不拨医给药以致死亡者则人命所关为尤重故并杖八十若因药不对证以致死者罪在医人依庸医杀人本律科断
赌博
　　凡赌博财物者皆杖八十摊场钱物入官其开张赌坊之人同罪止据见发为坐职官加一等○若赌饮食者勿论
　　　　 纂注赌博谓呼卢局戏如樗蒲双陆骰子之类用财物赌赛以决胜负者也赌坊即摊钱物之场也盖赌博游荡之事而耗乱之阶盗贼之源也故有犯者不分首从皆杖八十摊场财物并入官若有将自己房屋开张赌坊容人在内赌博者亦杖八十其房亦当入官然止据见在场发觉者坐罪不许指扳防滥及也职官为之何以正人故加一等杖九十若朋友相会为乐赌饮食非赌财物之比故勿论
　条例
　　一凡赌博人犯若自来不务生理专一沿街酗酒撒泼或曾犯诓骗窃盗不孝不弟等项罪名及开张赌坊者定为第一等问罪枷号二个月若平昔不系前项人犯止是赌博但有银两衣服钱物者定为第二等问罪枷号一个月各发落若年幼无知偶被人诱引在内者定为第三等照常发落其职官有犯一等二等者奏请问罪文官革职为民武官革职随舍余食粮差操
阉割火者
　　凡官民之家不得乞养他人之子阉割火者违者杖一百流三千里其子给亲
　　　　 纂注阉割古之宫刑缘坐之子孙阉割之以供宫事也故曰宫又曰火者惟王家用之虽勋戚之家非钦赐亦不敢用若官民之家乞养他人之子阉割火者则忍心僣制也故杖一百流三千里所阉之子给付本生之亲完聚按殴杀乞养异姓子止杖一百徒三年今阉割不至于死乃杖一百流三千里者谓其僣分私割故也若剜死者依常律
　条例
　　一先年净身人曾经发回若不候朝廷收取官司明文起送私自来京图谋进用者问发边卫充军
　　一弘治五年十月二十四日节该钦奉孝宗皇帝圣旨今后敢有私自净身的本身并下手之人处斩全家发边远充军两邻及歇家不举首的问罪有司里老人等仍要时常访察但有此等之徒即便捉拏送官如或容隐一体治罪不饶钦此
　　一万历十一年八月内节奉圣旨自宫禁例载在会典我皇祖明甚严乃无知小民往往犯禁私割致伤和气着都察院便行五城御史及通行各省直抚按衙门严加禁约自今五年以后民间有四五子以上愿以一子报官阉割者听有司造册送部候收补之日选用如有私割的照例重治邻佑不举的一并治罪不饶钦此
嘱托公事
　　凡官吏诸色人等曲法嘱托公事者笞五十但嘱即坐谓所嘱曲法之事不分从与不从行与不行但嘱即得此罪当该官吏听从者与同罪不从者不坐若事已施行者杖一百所枉罪重者官吏以故出入人罪论若为他人及亲属嘱托者减官吏罪三等自嘱托己事者加本罪一等○若监临势要为人嘱托者杖一百所枉重者与官吏同罪至死者减一等谓监临势要之人但嘱托即杖一百官吏听从者仍笞五十已施行者亦杖一百所枉之罪重于杖一百者官吏与监临势要之人皆得故出入人之罪官吏依律合死者监临势要之人合减死一等若受赃者并计赃以枉法论○若官吏不避监临势要将嘱托公事实迹赴上司首告者升一等
　　　　 纂注此条以曲法二字作主以后俱自曲法上言首句包他人及亲属听从只是许允而未行事已施行而未毕者为他人及亲属嘱与自嘱己事句只承官吏以故出入人罪句来盖为所枉者重也监临势要分看受赃通上官吏诸色人及监临势要当该官吏言此见公事自有公法若嘱令曲法以行即私弊也故笞五十但嘱即坐不问其听与不听行与不行也当该官吏听从者与同罪亦笞五十不从者不坐因其嘱而为之曲法已施行者是曲法以徇人也故杖一百若所枉之罪重于杖一百者以故出入人罪论或全科或以所增减之罪坐之自听从以下至此皆言当该官吏之罪其人若为他人及亲属嘱托得施行者减当该官吏三等杖七十所枉重者亦减官吏罪三等自嘱托己事者加所犯本罪一等如为他人及亲属嘱托得免杖一百徒三年是所枉重于杖一百矣官吏坐故出全科杖一百徒三年嘱托减三等则杖七十徒一年半如自犯杖一百徒三年嘱托得免者则于本罪上加一等杖一百流三千里若监临势要为人嘱托者则其势要所枉必多故当嘱即杖一百当该官吏听从者亦止笞五十已施行者亦止杖一百若所枉重于杖一百者则监临势要与当该官吏皆以故出入人罪论之官吏罪至死者则监临势要得减一等杖一百流三千里以上皆以无赃私言若有受赃而为之嘱托及听行枉法并以枉法从重论若当该官吏不避监临势要将嘱托公事实迹明白开具赴上司首告者奏闻升官一级以为执法者之劝按官吏受赃满贯要照例充军未满贯者问罪革职役若止是嘱托而无赃者各还职役
私和公事
　　凡私和公事者减犯人罪二等罪止笞五十
　　　　 纂注减犯人罪二等谓本犯该笞五十以下而为之和者减罪二等若犯该杖六十以上至徒流死罪私和者止笞五十惟私和人命及私和奸事各坐罪与此不同所谓本条各有罪名也
失火
　　凡失火烧自己房屋者笞四十延烧官民房屋者笞五十因而致伤人命者杖一百罪坐失火之人若延烧宗庙及宫阙者绞○社减一等○若于山陵兆域内失火者杖八十徒二年延烧林木者杖一百流三千里若于官府公廨及仓库内失火者亦杖八十徒二年主守之人因而侵欺财物者计赃以监守自盗论其在外失火而延烧者各减三等○若于库藏及仓厫内燃火者杖八十○其守卫宫殿及仓库若掌囚者但见火起皆不得离所守违者杖一百
　　　　 纂注致伤人命通常人亲属俱杖一百或以亲属当依过失杀条非也如本应罪重而犯时不知者止依凡人况失火又人情之不得已者耶此见失火虽出于不意而实由于不慎但自己房屋与官民者不同一则笞四十一则笞五十因而致伤人命者则不论系凡人亲属俱杖一百罪坐失火之人曰致伤人命则但伤人者不坐可知矣以其出于不意故轻之也若延烧宗庙及宫阙则事关朝廷故绞太社次之故减一等杖一百流三千里此皆以在外延烧者言若山陵兆域乃严禁之地故在内失火者则守卫之人杖八十徒二年延烧林木者则杖一百流二千里官府公廨及仓库乃文案钱粮所系故在内失火者则主守之人杖八十徒二年因而侵欺财物者计赃以监守自盗论此皆以在内失火者言其在外失火而延烧者各减三等如延烧兆域公廨仓库则杖一百延烧林木则杖八十徒二年若在库藏及仓厫内烧火即杖八十者恐失火之患也守卫宫殿仓库及掌囚之人见火起而或离本处坐杖一百者恐其有所失也
　　　　备考
　　　　　一点放火花爆仗问违制成化二年例
放火故烧人房屋
　　凡放火故烧自己房屋者杖一百若延烧官民房屋及积聚之物者杖一百徒三年因而盗取财物者斩杀伤人者以故杀伤论○若放火故烧官民房屋及公廨仓库系官积聚之物者皆斩须于放火处捕获有显迹证验明白者乃坐其故烧人空闲房屋及田场积聚之物者各减一等○并计所烧之物减价尽犯人财产折剉赔偿还官给主
　　　　 纂注减价折剉赔偿如房屋及在内积聚之物原值钞三百贯烧讫者值二百贯烧残者止值一百贯则令犯人家产折为钞数剉作几分而赔偿之如剉折赔偿不足原数者免追故曰尽此见故烧出于有意与失火者不同故在自己房屋则杖一百延烧官民房屋及官民积聚之物者则杖一百徒三年以其因故烧而及之故也言官民房屋则仓库在其中矣若因延烧而盗取官民财物者斩杀伤人者或亲属或凡人各以本条故杀伤论若故烧官民房屋及公廨仓库系官积聚之物则与延烧者不同故不分首从皆斩若故烧人间空闲房屋及田场积聚之物与官者不同故烧之者得减一等杖一百流三千里注云须于放火处捕获有显迹证验明白乃坐者防滥及也并计其所延烧故烧房屋并积聚之物减其原值之价尽犯人所有财物产业计所烧几处折为几分而赔偿之应还官者还官应给主者给主此还官给主亦计所赔之数官民品搭均偿按奴婢雇工人犯者以凡人论此斩罪秋后处决
　　　　备考
　　　　　一厨役点灯偷饮官酒醉卧致烧酒房并上用等酒比放火故烧官物及盗内府财物论
　条例
</div>
    <div class="pagination">
<a href="大明律集解附例_page38.html">上一页</a><span>...</span><a href="大明律集解附例_page34.html">34</a><a href="大明律集解附例_page35.html">35</a><a href="大明律集解附例_page36.html">36</a><a href="大明律集解附例_page37.html">37</a><a href="大明律集解附例_page38.html">38</a><span class="current-page">39</span><a href="大明律集解附例_page40.html">40</a><a href="大明律集解附例_page41.html">41</a><a href="大明律集解附例_page42.html">42</a><a href="大明律集解附例_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
