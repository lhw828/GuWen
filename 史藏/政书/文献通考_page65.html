<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 65 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 65 页/共 334 页
  </h1>
  <div class="content">
   宋艺祖惩五代藩镇之弊，乾德初下湖南，始置诸州通判，命刑部郎中贾比等充。建隆四年，诏知府公事并须长史、通判签议连书，方许行下。时大郡置两员（西京、南京、天雄、成德、益、杭、并、晋、荆南、潭、广、秦、定等州），馀置一员，州不及万户不置。广南小州有试秩充通判兼知州者。正刺史以上及诸司使、副知州者，虽小郡亦特置（天圣三年，中书门下言：“新授虢州团练使田敏知隰州。自来防、团、刺史赴本任及知州无同判处，权置同判，候差朝臣及内职知州，即行省罢。”）。掌ヘ贰郡政，与长史均礼。凡兵民、钱、户口、赋役、狱讼听断之事，可否裁决，与守通签。所部官有善否及职事修废，得刺举以闻。至景德，宋兴三十四年，户口浸息，解州以满万户，置通判，自是诸郡多满万户矣。宣和二年，诏诸州茶、盐、香、矾并委通判（此事据《续会要》。但通判掌常平、水利、免役等钱，《续会要》既不载，而中兴以後通判掌经制、总制钱，《会要》亦不载，当考）。建炎初，诸州通判二员减一员。绍兴五年以後，旋行申请添置，帅府通判并以两员为额。
    司马本主武之官。自魏、晋以後，刺史多带将军，开府者则置府僚。司马为军府之官，理军事（晋谢弈字无弈，桓温辟为安西司马，在温座，岸帻啸咏如常。温曰：“我方外司马也。”）。宋制，司马铜印墨绶，绛朝服，武冠。至隋，废州府之任，无复司马，而有治中焉。治中旧州职也（旧谓隋以前），州废遂为郡官（说在《州佐》後《治中篇》）。开皇三年，改治中为司马（隋房恭懿为泽州司马，有异绩，迁德州司马，理为天下之最。文帝曰：“此乃上天社稷之所，岂朕寡薄能致之乎？”迁海州刺史）。炀帝又改司马及长史，并置赞治一人，寻又改赞治为郡丞。唐武德初，复为治中。贞观二十三年，高宗即位，遂改诸州治中并为司马（长安元年，洛、雍、并、荆、扬、益六州置左右司马各一员，四年复旧。太极元年，又置四大都督府，置左右司马各一员），所职与长史同。
    白居易《江州司马厅记》：“自武德以来，庶官以便宜制事，大摄小，重侵轻。郡守之职，总於诸侯帅；郡佐之职，移於部从事。故自五大都督府至於上、中、下郡，司马之事尽去，惟员举奉在。凡内外文武官左迁右移者递居之。凡执役事上与给事於省寺军府者遥署之。凡仕久资高，耄昏懦弱不任事，而时不忍弃者实莅之。莅之者，进不课其能，退不殿其不能，才不才，一也。若有人蓄器贮用急於兼济者居之，虽一日不乐。若有养志忘名安於独善者处之，虽终身无闷。官不官，系乎时也；不，在乎人也。江州左匡庐，右江湖，土高气清，富有佳境。刺史，守土臣，不可远观游；群吏，执事官，不敢自暇佚。惟司马绰绰可从容於山水诗酒。由是郡南楼山、北楼水、湓亭、百花亭、风篁、石岩、瀑布、庐宫、源潭洞、东西二林寺、泉石松雪，司马尽有之矣。苟有志於吏隐者，舍此官何求焉？按《唐六典》，上州司马，秩五品，岁廪数百石，月奉六七万。官足以亢身，食足以给家。州民康，非司马功；郡政坏，非司马罪。无言责，无事忧。噫！为国谋，则尸素之尤蠹者；为身谋，则禄仕之优稳者。予佐是郡，行四年矣，其心休休如一日二日，何哉？识时知命而已。又安知後之司马，不有与吾同志者乎？因书所得，以告来者。”
    按：汉所置郡佐，只丞及长史而已，其後又有治中、别驾。至魏、晋，始有司马，本主武之官。自後长史、司马与治中、别驾迭为废复，然历代皆并设二员。至唐而司马多以处迁谪，盖视为冗员。故宋只设通判一官佐郡守，不仍前代之旧云。
    容斋洪氏《随笔》曰：“今世士大夫既贵，不可复贱。淳化中，北戎入寇，以殿前都虞候曹璨知定州。时赵安易官宗正少卿，已知州，遂就徙通判。同时有罗延吉者，既知彭、祁、绛三州而除通判，广州滕中正知兴元府而通判河南。袁郭知楚、郓二州，会秦王廷美迁置房州，诏崇仪副使阎彦进知州，而以郭通判州事。范正辞既知戎、淄二州而通判棣、深。又陈若拙历知单州、殿中侍御史、西川转运使召归，会李至守洛，乃表为通判。久之，柴禹锡镇泾州，复表为通判。连下迁而皆非贬降，近不复有矣。”
    按：艺祖之设通判，本欲惩五季藩镇专擅之，而以儒臣临制之，号称监州。盖其官虽郡佐，而其人有出於朝廷之特命，不以官资之崇卑论，如野处所言是也。其与後来之以半刺称者不侔矣。
    ○教授
    汉郡国有文学，文翁治蜀，起学成都市，招下县子弟以为学官弟子。武帝时，天下郡国皆立学校官，自文翁为之始云。平帝时，郡国曰学，县、道、邑、侯国曰校。校、学置经师一人。乡曰庠，聚曰序，序、庠置《孝经》师一人。魏、晋以下，郡国并有文学，即博士、助教之任（《唐六典》）。隋潘徽为州博士。唐府、郡置经学士各一人，掌以《五经》教授。开元二十六年，敕州县，每乡之内各置一学，仍择师资，令其教授。
    宋初有四书院：庐山白鹿洞（太平兴国二年，知江州周述言，庐山白鹿洞学徒常数十百人，望赐《九经》，诏乃从其请），嵩阳书院（至道二年，赐额及印本《九经》），岳麓书院（咸平四年，郓州守臣李允则奏：“岳麓山书院修广舍宇，有书生六十馀人听诵，乞下国子监降《释文》等书。”诏从之），应天府书院（祥符二年，新建书院，诏以曹诚为助教。国初有戚同文者，通《五经》业，高尚不仕，聚徒教授常百馀人，许让、郭承范、董循、陈象与、王砺、滕涉皆其门人。同文卒後，无能继其业者，至是始有是命，并赐院额。此四书院之外，又有茅山书院）。未建州学也。乾兴元年，兖州守臣孙私建学舍，聚生徒，乞请太学助教杨光辅充本州讲书。从之。馀镇未置学也。景四年，诏藩镇始立学，他州勿听也。宝元元年，颍州守臣蔡齐请立学，时大郡始有学，而小郡犹未置也（自明道、景，累诏州郡立学，赐田、绐书，学校相继而兴。近制惟藩镇立学，颍为支郡，齐以为言而特许之）。庆历四年，诏诸路州、军、监，各令立学，学者二百人以上，许更置县学。於是州郡不置学者鲜矣。又置教授，以三年为一任，以经术行义训导诸生，掌其课试之事，而纠正不如规者。委运司及长史於幕职、州县官内荐教授，或本处举人举有德艺者充。当时虽置教授，或用兼官，或举士人，委於漕司，而未隶朝廷也。熙宁六年，诏诸路学官并委中书门下选差，至是，教授始命於朝廷矣。元丰元年，州、府学官共五十三员，诸路唯大郡有之，军、监盖未尽有也。元元年，诏齐、庐、宿、常等州，各置教授一员。自是以後，列郡多有教官矣。建炎三年，教授并罢。绍兴三年复置四十二州。十二年，诏兴教授官州、军，令吏部申尚书省选差。十三年，诏诸州、军并各置教授，其礼部长贰正系所隶，合依崇宁、大观格法，许按劾体量及岁举改官。从司业高阅之请也。二十六年，诏并不许兼他职，令提举司掌切遵守，从知郢州路采访使之请也。若试教官，则始於元丰（元丰七年立法试学官，上等为博士，下等为正、录，愿授教授者听。中丞胡宗愈言：学者初登科，遂颛师席，非是。诏内外学官经任年至三十，方得在选。又有荐举学官法。绍圣初，乃令中制科及进士第在上五人、礼部奏名在上三人，府、监、广文馆第一人，或从太学上舍得第，即不试而用。元符元年，诏学官岁一试。绍兴五年，罢试学官科。十五年，诏试诸州教授，自来春始）。添差教授，则始於政和（政和三年，诏公行添差诸州教授）。
    朱子《漳州教授厅壁记》：“教授之为职，其可谓难矣，惟自任重而不苟者知之。其以为易而无难者，则苟道也。何也？曰：教授者，以天子之命教其邦人。凡邦之士，廪食县官而充弟子员者，多至五六百馀，少不下百十数，皆惟教授者是师，其必有以率厉化服之，使躬问学，蹈绳矩，出入不悖所闻，然後为称，此非反之身而何以哉！是可不为难矣哉？不特此尔，又当严先圣先师之典祀，领护庙学，而守其图书服器之藏，其体至重；下至金出内之纤悉，亦皆独任之。呜呼！是亦难矣。然凡仕於今者，无大小莫不有所临制统摄，其任无剧易，必皆具文书，使可覆视，是以虽甚弛者，亦有所难而不敢肆。独教授官虽有统，若其任之本诸身者，则非簿书期会之所能察。至其具於有司而可考者，上之人又以其儒官优容之，虽有不合不问，以是为便。故今之任者反利焉而喜为之，而孰知所以充其任者如彼其难哉！故曰惟自任重而不苟者知之，其以为易而无难者则苟道也。”
    ○录事参军（司功　司仓　司兵　司士等参军　参军事　经学博士　医学博士　中　正　通守　五官掾　督邮　司理　司法　司户）
    後汉有郡主簿官，在汉、魏及江左为督邮主簿（皆太守自辟除。晋置本为公府官，非州郡职也。掌总录众曹文簿，举弹善恶。後代刺史有军而开府者，并置之）。後魏洎隋，皆有录事参军（及罢郡，以州统县，皆吏部选除之）。炀帝置郡，有东西曹掾及主簿。唐武德复为录事参军，开元改司录参军。掌正违失，莅符印。後唐应顺，州置录事参军（三考者主剧县，以上定格滞壅故也）。
    宋朝沿唐制，州有录事参军，然不尽置也。诸府为司录，诸州为录事。乾兴元年，丁度申请，诸州始各置录事参军。庆历二年，河西、河东、陕西诸州，权令京官知录事参军。熙宁三年，诏繁难去处录事参军，并差职官知县及奏举县令人充。政和三年，尚书省言：“州建六曹参军，参军之称，起於行军之际，恐不当袭。录事参军欲改为司录。”奉圣旨，参军改为掾。建炎初复旧名。录事掌州县庶务，纠诸曹稽违。乾道中，汪大猷申请依司理例，不兼他职。从之。
    司功参军。两汉有功曹史，主选署功劳（後汉范滂字孟博，汝南太守宗资请为功曹，委任政事，抽拔幽陋，不轨者皆扫迹。谣曰：“汝南太守范孟博，南阳宗资主画诺。”又岑至字公孝，南阳太守成晋请为功曹。谣曰：“南阳太守岑公孝，弘农成晋但坐啸。”又许劭字子将，为郡功曹。府中闻子将为史，莫不改操归行）。历代皆同。北齐诸州有功曹参军。隋亦然，及罢郡置州，以曹为名者改曰司。炀帝罢州置郡，改曰司功书佐。唐改曰司功参军。开元初，京尹属官及诸都督府并曰功曹参军，而列郡则曰司功参军。令掌官员、祭祀、礼乐、学校、选举、表疏、医筮、考课、丧葬之事。
    司仓参军。两汉有仓曹史主仓库。北齐以下，并同功曹。唐亦掌仓廪、庖厨、财物、廛市之事。
    司兵参军。汉司隶属官有兵曹从事史。盖有军事则置之，以主兵事。至北齐以後，并同功曹。唐掌军防、烽候驿传、送马、门禁、田猎、仪仗之事。
    司士参军，两汉无闻。北齐以後，与功曹同。唐掌管河津、营造、桥梁、廨宇之事。
    参军事。後汉灵帝时，陶谦以幽州刺史参司空、车骑张温军事。晋时，军府乃置为官员（中军羊置参军二人，太尉杨置参军一人）。历代皆有。至隋为郡官，谓之书佐。唐改为参军，掌直侍督守，无常职，有事则出使（前付又有行参军者，晋河王以太宰辅政，始置之，掌使命。历代皆有。唐惟王府有之，馀则无矣）。
    经学博士。汉郡国皆有文学掾（汉郑崇为郡文学。後汉光武问功臣曰：“诸卿不遭际会，自度爵禄何所至乎？”邓禹曰：“臣少尝学问，可郡文学。”）。历代多阙（隋潘徽为州博士）。唐府、郡置经学博士各一人，掌以《五经》教授学生，多寒门鄙儒为之（助教、学生各有差）。
    医博士一人，唐开元十一年七月制置，阶品同录事。每州写《本草》、《百一集验方》，与经史同贮。其年九月，御撰《广济方》五卷颁天下。贞元十二年二月，御撰《广利方》五卷颁天下。自今以後，诸州府应阙医博士，宜令长史各自访求选试，取人艺业优长堪效用者，具以名闻。已出身人及前资官，便与正授；其未出身，且令权知，四考後州司奏与正授。馀准恒式，吏部更不须选集。
    中正，魏置（中正之始，已具《州中正篇》）。晋诸中正，率一国所推，台阁取信。後魏孝明正光元年，罢诸郡中正。北齐郡、县皆有之。他史多阙。隋初有，後罢而有州都。唐并无此官，每岁贡士符书所关及乡饮酒之礼，则司功参军主其事。
    通守，隋炀帝置。每郡各一人，位次太守，而京兆、河南谓之内史，今无。
    五官掾，後汉有之，署功曹及诸曹事。今无。
    督邮，汉有之。掌监属县，有东、西、南、北、中部，谓之五郡督邮也。故督邮，功曹之极位（汉尹翁归为东河督邮。时太守田延年分河东二十八县为两部，闳孺部汾北，翁归部汾南，举法皆得其罪。属县长吏虽中伤，莫有怨者）。
    右司功参军、司仓、司兵、司士、中正、五官掾、督邮七职，宋无。
    司理。五代以来，诸州皆有马步狱，以牙校充。马、步都虞候，掌刑法，谓之马步院。
    宋太祖虑其任私，高下其手，开宝六年始置诸州司寇参军，以新进士及选人为之。後改为司理。掌狱讼勘鞫之事，不兼他职。元定令，上州从八品，中、下州九品。
    司法。两汉有决曹、贼曹掾主刑法。历代皆有（或谓之贼曹、法曹、墨曹）。隋、唐更革（与司户同）。唐掌律令、定罪、盗贼、赃赎之事。
    宋沿唐制，诸州置司法参军，掌议法、断刑（品同司户）。绍兴三年，权行减罢，後复旧。
    司户。汉、魏以下有户曹掾，主民户。北齐以下，与功曹同。隋有户曹参军，文帝时为司户参军，炀帝为司户书佐。唐开元复为户曹参军。掌户口、籍帐、婚姻、田宅、杂徭、道路之事（在府为曹，在州为司）。梁开平省六曹掾属，留户曹一员，通判六曹。
    宋朝沿唐制，诸州置司户参军，掌户籍赋税、仓库交纳。《元令》，中州从八品，下州从九品。乾道六年，汪大猷乞令司户专差主仓库。
    ○县令
    周官有县正（四百里为县），各掌其县之政令而赏罚之。春秋时，列国相灭，多以其地为县，则县大而郡小，故《传》云上大夫受县，下大夫受郡（《周书 作雒篇》曰：“千百里县，县有四郡。”）。县邑之长曰宰，曰尹，曰公，曰大夫（晋谓大夫，鲁、卫谓之宰，楚谓之公、尹），其职一也（孔子为中都宰一年，四方皆则之，由中都宰为司空）。至於战国，则郡大而县小矣。故甘戊谓秦武王曰：“宜阳，大县。名曰县，其实郡也。”汉制，列侯所食县曰国，皇太后、公主所食曰邑，有蛮夷曰道。凡县万户以上为令，减万户为长，侯国为相，秩次亦如之。皆秦制也，汉因之（《汉书》曰：“凡县，大率方百里，民稠则减，稀则旷。”）。成帝绥和元年，长、相墨绶。哀帝建平二年，复黄绶。秋冬集课，上计於所属郡国（胡广云：“秋冬岁尽，各计县户口、垦田、钱入出，盗贼多少，上集簿。丞、尉以下岁诣郡，课校其功。功多尤为最者，於庭慰劳勉之，以劝其後；负多尤为殿者，於後曹对责，以纠怠慢也。”又《汉官》曰：“明帝临观，见洛阳令车骑，意河南尹，及至而非，尤其泰盛，敕去轩绥。时偃师长治有能名，以事诣台，因取赐之下县，遂以为故事。”）。其郡有盐官、铁官、工官、都水官者，随事广狭置令、长及丞，秩序皆如县。道无分土，给均吏（後汉，凡郡县出盐多者置盐官，主盐税。出铁多者置铁官，主鼓铸。有工多者置工官，主工税物。有水池及渔利多者置水官，主平水，收渔税。所在诸县均差吏更给之，署吏随事，不具县员）。晋制，大县令有治绩，官报以大郡（《山公启事》曰：“温令许奇等并见能名，虽在职各日浅，宜显报大郡，以劝天下。”诏曰：“按其资历，悉自足为郡守。各以在职日浅，则宜尽其政绩，不宜速他转也。”）；不经宰县，不得入为台郎。宋诸县署令，铜印墨绶，进贤两梁冠。自晋、宋以後，令、长、国相皆如汉制。後魏县置三令长（说在《刺史篇》），孝文初制，县令能静一县劫盗者，兼理二县，即食其禄；能静二县者，兼理三县，三年迁为郡守。二千石能静二郡者，兼理至三郡，亦如之，三年迁为刺史。太和中，《次职令》，其禄甚厚（後魏孝文以北平府长史裴聿、中书侍郎崔亮并清贫，欲以奉禄优之，乃以亮带野王令、聿带温县令，时人荣之）。其後，令、长用人益杂，但选勤旧令史为之，而缙绅之流耻居其位。北齐制，县为上、中、下三等，每等又有上、中、下之差，自上上县至下下县凡九等。然犹因循後魏，用人滥杂，至於士流耻居之。元文遥遂奏於武成帝，请革之。乃密令搜扬世胄子弟，恐其辞诉，总召集神武门，宣旨慰谕而遣。自此，县令始以士人为之。隋县有令，有长。炀帝以大兴、长安、河南、洛阳四县令并增正五品，诸县皆以所管剧及冲要之处以为等级。唐县有赤（三府共有六县）、畿（八十二）、望（七十八）、紧（百一十一）、上（四百四十六）、中（二百九十六）、下（五百五十四）七等之差（京都所治为赤县，京之旁邑为畿县。其馀则以户口多少、资地美恶为差）。凡一千五百七十三县，令各一人。五代任官，凡龌龊无能者始注为县令（故天下之邑，率皆不治，甚者诛求刻剥，猥琐万状）。
    宋朝建隆元年，应天下诸县除赤、畿外，有望、紧、上、中、下（四千户为望，三千户以上为紧，二千户以上为上，千户以上为中，不满千户为中下，五百户以下为下也）。掌总治民政，劝课农桑。凡户口、赋役、钱、振济、给纳之事皆掌之。有孝悌行义闻於乡闾者，申州激劝，以励风俗。有戎兵则兼兵马都监或监押。三年，始以朝臣为知县，其复参用京官或幕职为之（朝臣知县自大理正奚屿、监察御史王等始）。天圣，天下多缺官，而令选尤猥下，贪庸耄懦，为清流所不与，而久不得调乃为县令。人数言其病民，乃诏：“为举法，以重令选。凡知州、转运使岁举见任判、司、簿、尉，有罪非赃私、有出身三考、无出身四考，堪为令者一人或二人。”自是人重为令，令选稍精。庆历，诏天下知县，非鞫狱，毋得差出。政和二年，诏县令以十二事劝课农桑，宜各遵行，上副朝廷（一曰敦本业，二曰兴地利，三曰戒游手，四曰谨时候，五曰戒苟简，六曰厚蓄积，七曰备水旱，八曰戒宰牛，九曰置农器，十曰广栽植，十一曰恤苗户，十二曰无妄讼）。自政和以来，太平盛时，人皆重内轻外，士大夫皆轻县令之选，吏部两选不注者甚多，然後议所以增重激劝之法。宣和五年，县令止差六十以下人（从利运判王敏之之请也）。靖康初，诏初改官必为县（七月，诏三省申明旧制，今後不以堂除吏部人，凡初改官未曾实历知县者，不许别除差遣）。绍兴七年，诏将寺监丞、簿等任满已改官人未历民事者，各与堂除知县一次，并借绯章服。九年，诏吏部，自後县令差文臣（臣僚奏建炎以来始注武臣，为害甚众故也）。乾道元年，诏京官知县以二年为任。虽屡有更革，卒以三年为任（二年，诏吏部依四川专法施行，以三十个月为任，从吏部陈之茂请。三年，诏依旧以三年为任。九年，复以二年为任，从吏部李彦颖请。淳熙三年，复以三年为任，从王师愈之请也）。二年，御笔：“今後非两任县令，不除监察御史。”初改官人必作令，谓之“须人”。绍兴初，数申严之，後或废。孝宗在位，持之甚严。庆元初，复诏除殿试上三名省元外，并作邑。五年，又令试大理评事官已改官未历县人，并亲民一次，著为令；旧捕盗改官人，并试邑。自後虽宰相子殿试科甲人，无不宰邑者矣。
    ○县丞（主簿　县尉）
    汉氏县丞、尉多以本部人为之，三辅县则兼用他郡。诸县皆有，主刑狱、囚徒。後汉署文书，典知仓狱。署诸曹掾史。凡诸县署丞，皆铜印黄绶，进贤一梁冠。自晋後无丞。宋惟建康有狱丞。及夫隋氏革选，尽用他郡人。汉已下皆用一人。唐置京县丞三员，北京、太原、晋阳各置一人。高宗始为品官，吏部选授，为县令之贰。
    宋初不置丞，天圣中因苏耆请，开封两县始各置丞一员，在簿、尉之上，仍於有出身幕职、令录内选充（时两赤县簿、尉多差出外，本县阙官，故耆有此请）。皇中，诏赤县丞并除新改官人。熙宁四年，编修条例所言：“诸路州、军繁剧县，令户二万已上增置县丞一员，以幕职官或县令人充。”元元年，诏：“应因给纳常平、免役置丞，并行省罢。如委是事务繁剧，难以省罢处，令转运司存留。”崇宁二年，宰臣蔡京言：“熙宁之初，修水土之政，行市易之法，兴山泽之利，皆王政之大。请县并置丞一员，以掌其事（《国史外补》云：县丞昔大邑有之，至是不以邑之大小，皆得置丞，使主管常平、坑冶、农田、水利）。”大观三年，诏：“昨增置县丞内，除旧额及万户以上县令委是事务繁冗，并虽非万户实有山泽、坑冶之利可以兴修去处，依旧存户外，馀皆减罢。”建炎元年，诏县丞系嘉以前员阙并万户处存留一员，馀并罢。绍兴三年，以淮东累经兵火，权罢县丞。十八年，置海陵丞一员。嘉定後，小邑不置丞，以簿兼。
    主簿，汉、晋有之。自汉以来，皆令长自调用。至於隋，始置之。唐主簿，上辖赤县置二人，他县一人。武德初，以流外为之。高宗始以为品官，吏部选授。掌付事句稽，省署钞目，纠正县内非违。
    宋朝开宝三年，诏诸县千户以上置令、簿、尉；四百户以上置令、尉，今知主簿事；四百户以下置簿、尉，主簿兼知县事。咸平四年，王钦若言：“川峡县五千户以上请并置簿，自馀仍旧以尉兼。”从之。天禧五年，剑州梓、潼等各增主簿。皇五年，诏南川县置主簿。嘉五年，婺州义乌、永康、武义、浦江四县置主簿。熙宁四年，陕西、河东沿边城寨置主簿。
    县尉，汉大县两尉，小县一人（《汉官仪》、《後汉 百官志》）。长安有四尉，分为左、右部，城东、南置广部尉，是为左部；城西、北置明部尉，是为右部，并四百石，黄绶，大冠。主追捕盗贼，伺察奸非。魏因之。晋洛阳、建康皆置左部尉。宋、齐、梁、陈并因之。馀县如汉制。诸县道尉铜印黄绶，朝服，武冠。北齐郡县置三尉。隋改为正，後置尉，又分为户曹、法曹。唐初因隋制（武德元年，万年县法曹孙伏伽论事是也）。武德中，复改为正；七年，复为尉。赤县置六员，他县各有差，分判诸司事。高宗时为品官，吏部选授。五代久废，而盗贼斗竞则属镇将。
    宋朝建隆三年，始每县复置尉一员，在主簿之下，奉赐与主簿同。其镇将只许句当镇下烟火、争竞公事。至和二年，开封、祥符两县增置一员。元丰五年，诏重立法地县尉并差使臣。元元年，苏辙言：“旧法县尉皆用选人，近岁并用武臣。自改法已来，未闻盗贼为之衰息，请复旧法。”诏除沿边县尉依旧外，馀并差选人。崇宁元年，诏重立法地县尉旧差武臣处，并依元丰法。
    按：後之称县佐曰丞、簿、尉，然而《汉书 百官志》所载只丞、尉而已。簿虽起於汉，而《志》无之。又丞、尉虽皆县佐，而各有印绶，簿独无。盖古者官府皆有主簿一官，上自三公及御史府，下至九寺、五监以至州、郡、县皆有之，所职者簿书，盖曹掾之流耳。汉人所谓高士不为者，御史府之主簿也。《容斋随笔》言元丰令文，寺、监主簿专以钩考簿书为职，不得与卿丞联署文书。然则主簿之官虽在雄要之司，犹为卑贱，而况县乎？後汉缪肜为县主簿，县令被章见考，吏皆畏惧自诬，而肜独证其枉，考掠苦毒，换五狱，阅四年，令卒自免。又宁阳县主簿诣阙诉其县令之枉，积七八岁不省。虞诩言，主簿所讼乃君父之怨，百上不达，是有司之过。仇览为蒲亭长，考城令王涣闻其以德化人，署为主簿。以是观之，则主簿之在汉，其视县令犹掾史之视使。长安得与丞、尉等。後来以簿先於尉，非古义也。
    ○镇戍关市官
    隋镇置将、副。戍置主、副，关市置令、丞。唐因之。各有上、中、下三等（关令，古官。戍主，晋、宋之显职。镇将，後周之通班。今以其卑贱与隋制同，故举隋而已）。
    宋制，诸镇监官掌巡逻盗窃及火禁之事；兼征税榷酤，则掌其出纳会计。镇寨凡杖罪以上并解本县，馀听决遣。
    ●卷六十四 职官考十八
    ○文散官
    ◎开府仪同三司
    汉文帝元年，始用宋昌为卫将军，位亚三司。後汉章帝建初三年，始使车骑将军马防班同三司，同三司之名自此始也。殇帝延平九年，邓骘为车骑将军，仪同三司，仪同之名自此始也（又献帝以伏完为辅国将军，仪比三司）。魏黄权以车骑将军开府仪同三司，开府之名自此始也。汉末奋威将军，晋江右伏波、辅国将军，并加“大”而仪同三司。江左以来，将军则中、镇、抚、四镇以上或加“大”，馀官则左、右光禄大夫以上，并得仪同三司。齐开府仪同三司如公。梁开府仪同三司位次三公，诸将军、左右光禄大夫优者则加之，同三公置官属。自晋以来，又有如开府同三司之仪者，自羊祜始焉（汉末，吕布开府如三司，其他无闻。至晋，羊祜为车骑将军、荆州诸军事，加开府如同三司之仪，累年谦让，不辟士，不备僚属。及始有所命辟士，未到而卒，不得除署。後当阳侯杜元凯表哀其家无子嗣，官无命士，请更议之。诏不许）。江左亦多有之（梁沈约为侍中、右光禄大夫，徐勉为约请三司之仪，武帝不许。又邵陵王纶为平南将军，胡州刺史王茂为使持节、散骑常侍、骠骑将军，并同三司之仪）。後魏亦有之。普泰初，特以尔朱世隆为仪同三司，位次上公。北齐亦有仪同三司者（任城王氵皆等诸王多为之。氵皆，户皆反）；又有开府仪同三司及仪同三司。後周建德四年，改开府仪同三司为开府仪同大将军，仍增置上开府仪同大将军；又改仪同三司为仪同大将军，仍增置上仪同大将军。隋文帝并以为散官。又诸卫各置开府（左勋卫开府，右翊一开府、二开府、三开府、四开府，及武卫、武侯、领军、东宫领兵开府准此），府置开府一人。又有仪同府。仪同以下置员与开府同。初，开府仪同三司为四品散实官，至炀帝又改为从一品，同汉、魏之制，位次三公。唐武德七年，改上开府仪同三司为上轻车都尉，开府仪同三司为轻车都尉，仪同三司为骑都尉。後又以开府仪同三司为文散官。开元以前旧例，开府、特进虽不带职事，皆给俸禄，得与朝会，班列依本品之次，皆崇官盛德、罢剧就者居之（天宝六载正月制：“内外文武五品以上官，父、祖资荫者，其所用荫，宜同子孙用荫之例。”）。
    宋制，祖宗时以节度使兼中书令，或侍中，或中书门下平章事，皆谓之使相，以待勋贤故老及宰相久次罢政者。随其旧职，或检校官加节度使出判大藩，通谓之使相。故事，宰相去位，例进官一等，或易东宫三少，惟赵普以开国旧臣在相位久，故以使相罢，盖异恩也。其後吕夷简、王钦若罢相，皆以为例。元丰新官制，始改为开府仪同三司。旧制，敕出中书门下，故事之大者使相系衔。至是皆南省奉行，则开府不预矣。八年，镇江军节度使、检校太傅韩绛为开府仪同三司、判大名府。元五年，太师、平章军国重事文彦博为开府仪同三司、守太师、充护国军山南西道节度使致仕。自崇宁五年，司空、左仆射蔡京为开府仪同三司、安远军节度使、中泰一宫使。其後，故相而除则有刘正夫、余深，前执政则有蔡攸、梁子美，外戚则有向宗回、宗良、郑绅、钱景臻，殿帅则有高俅，内侍则有童贯、梁师成，名器至此轻矣。绍兴後，吕颐浩、韩世忠皆以开府仪同三司除少保。
    按：《三朝国史 职官志》叙《元丰寄禄新格》，以阶易官，为开府仪同三司即旧使相。然使相者是以侍中、中书令、平章事加节度使之谓也。自唐至宋皆有之，而事体微不同。唐则多以同平章事加节度使之立勋劳而久任者，盖将而宠以相之名也。宋则多以节度使加平章事之有德望而罢政者，盖相而宠以将之名也。合而言之，盖位兼将相，品极文武之称。今既曰以开府仪同三司易使相矣，然韩绛为开府而复加以镇江之节，文彦博为开府而复加以护国、山南之节，蔡师为开府而复加以安远之节，则是且为开府，且为使相，而使相之名未尝废矣。又况神宗更官制之本意，实以三省、寺、监之官无职掌为非，遂欲易而正之。如改左、右仆射为特进，则遂以仆射为宰相之职。改左、右丞为光禄大夫，则遂以左、右丞为执政之职。今节度使之在宋，其无职掌与开府仪同三司一也，何须以开府易之。况有开府之後，宰相之除节度使，元未尝废乎。窃疑开府仪同三司特专以易三省长官（尚书令、中书令、侍中），而於使相、节度使无预。张演著《职官记》，叙元丰新官而并著旧官，於开府仪同三司之下，只注旧官云中书令、侍中、同中书门下平章，而不言使相，虽与《史 志》不合，似为得之。
    ◎特进
    汉制，诸侯功德优盛、朝廷所敬异者，赐位特进，位在三公下。故成都侯王商以特进领城门兵，置幕府，得举吏如将军是也。後汉皇后父兄率为特进侯，朝会位次三公（《隋志》曰：“特进，旧位从公。光武以邓禹列侯就第，特进奉朝请。是特进引见之称，无官定体也。”）。而窦笃进位特进，得举吏，见礼依三公。自二汉及魏、晋，以为加官，从本官车服，无吏卒。太仆羊逊位，拜特进，加散骑常侍，无馀官，故给吏卒车服。其馀加特进者，唯食其禄赐，列其班位而已，不别给特进吏卒车服。晋惠帝元康中定令，特进位次诸公，在开府、骠骑上，冠进贤两梁冠，黑介帻，五时朝服，佩水苍玉（食俸日四斛。太康三年，始赐春绢五十疋、秋绢五十疋、绵百五十斤。元康元年，给菜田八顷，田驺八人。立夏後不及田者，食俸一年。置主簿、功曹史、门亭长、门下书佐各一人，给安车黑耳，驾御一人，辂车施耳後户一乘），无章绶。齐时位从公，陈因之。後魏、北齐用人皆以旧德就者居之。隋文帝为散官，不理事。炀帝即位，废特进官。唐为文散官（馀见《开府门》）。
    宋制，左、右仆射为宰相官，元丰更官制，乃以特进换之。时王安石独改特进。至政和後，薛昂带观文殿学士，位特进；白时中以门下侍郎带特进，皆失旧制。继绍圣改金紫光禄大夫，今後特进非宰相不除。
    ◎光禄大夫以下
    秦时，光禄勋属官有中大夫。汉武帝太初元年，更名光禄大夫（《汉志》曰：“夫者，扶也，肤也。《诗》曰‘殷士肤敏，灌将于京’。明当以其肌肤知能侍君父也。”），银章青绶。掌议论，属光禄勋。门外特施行马，以旌别之。无常事，唯顾问应对，诏命所使，无员。後汉光禄大夫三人，凡诸国嗣王之丧则掌吊，多以为拜假赠之使及监护丧事。魏氏以来无员，转优重，不复以为使命之官。其诸公告老，皆家拜此位，及在朝显职，复用加之（魏文帝以杨彪为光禄大夫，赐几杖衣袍。因朝会引见，令杨彪著布单衣、鹿皮冠，杖而入，待以宾客之礼）。及晋受命，置左、右光禄大夫，假金章紫绶，而光禄大夫如故，加金章紫绶，并与卿同。进贤两梁冠，黑介帻，五时朝服，佩水苍玉，并禄赐、班位、吏卒皆与特进同。复以为优崇之制，而诸公逊位不复加之。其以为加官者，唯假章绶、禄赐、班位而已，不别给车服、吏卒也，或更拜上公，或以本封食公禄。其诸卿尹中朝大官年老致事及内外之职如此者，前後甚众。由是或因得开府，或进加金章紫绶，又复以为礼赠之官。本已有卿官者不复重给，其馀皆假。其假银章青绶者，位在金紫将军下，诸卿上。泰始中，唯太子詹事杨珧加给事中、光禄大夫。加兵之制，诸所供给依三品将军（晋宣帝子平原王拜光禄大夫，加侍中，特假金章紫绶，班次三司）。其馀自如旧制，终武、惠、孝怀三世（食俸日三斛。太康二年，始给春绢五十匹、秋绢百匹。惠帝元康元年，始给菜田六顷、田驺六人，置主簿、功曹史、门亭长、门下书佐各一人）。宋氏因之。齐左、右光禄大夫皆据旧齿位从公，开府置佐吏如公，年重加亲信二十人。魏、晋以来无员。以左右光禄大夫、光禄大夫皆银章青绶，其重者诏加金章紫绶，则谓之金紫光禄大夫。其重者既有金紫之号，故谓本光禄为银青光禄大夫（晋时王翘之为银青光禄大夫）。乐安任遐为光禄，就王晏乞一片金，晏乃启转为金紫是也。犹属光禄勋。梁又有左、右金紫光禄大夫视吏部尚书，左、右光禄大夫视诸曹，并养老病。陈因之。自晋以後，多为兼官。後魏有光禄大夫，金紫、银青光禄大夫。北齐皆以旧德就者居之，与特进同。後周有左右金紫、左右银青四光禄大夫。隋有光禄大夫、左右光禄大夫，皆为散官，不理事。唐初犹有左、右之名，贞观以後唯曰光禄大夫、金紫光禄、银青光禄，并为文散官（按前代光禄大夫始加金章紫绶及银章青绶者，并尊崇之，皆在光禄之上。後魏定令误，遂因仍不改）。
    宋元丰更官制，以金紫光禄大夫换吏部尚书，银青光禄大夫换五部尚书（时宰相王任礼部侍郎、同平章事，上以久不进官，因改官制，乃特授银青光禄大夫），光禄大夫换尚书左、右丞。
    宣奉大夫、正奉大夫二阶，古无之，宋大观新置。
    正议大夫，隋散官，盖取秦大夫掌论议之义，唐因之。
    宋元丰更官制，以正议大夫换六部侍郎，并作一等。时议以为宰执贪进官作此，盖故事丞郎作四转，今乃减作两转耳。
    通奉大夫，古无此阶，宋大观新置。
    通议大夫，隋散官，义与正议同，唐因之。
    宋元丰更官制，以通议大夫换给事中。
    太中大夫，秦官，亦掌议论，汉因之（哀帝初立，御史大夫王嘉奏曰：“苏令发起为盗，欲遣大夫使。时见大夫无可使者，召屋令尹逢，拜为谏大夫遣之。今诸大夫有才者甚少，宜预畜养也。”）。後汉置二十人（张湛拜太中大夫，居中东门候舍，故人号为“中东门君”。又隗嚣广置职位以自高，郑兴止之曰：“夫太中大夫、使持节官，皆王者之器，非人臣所当置也。”胡广云：“谏议、光禄、太中、中散大夫，此四等，於古礼皆天子之下大夫、列国之上卿。”）。魏以来无员。晋视中丞、吏部，绛朝服，进贤一梁冠，介帻。太始末，诏除王览为太中大夫，禄赐与卿同。梁、北齐、唐皆因之。
    宋元丰官制行，以太中大夫换谏议大夫。神宗以寄禄官等级减少，遂以太中大夫为宰相官，故蔡确时任右谏议大夫、参知政事，先换太中大夫，及拜相则依前太中大夫、守尚书右仆射、兼中书侍郎，遂为定制。其後，又以太中大夫以上为侍从官（元丰中，自太中大夫至金紫止六阶，昔之五部尚书，今为一官，六部侍郎为一官，是十一官并为两官矣。左右丞、左右谏议亦并四官为两官，其後增置通奉、正奉、宣奉三阶。自太中大夫以上，惟宰执、侍从得迁）。
    中大夫，秦官，汉武改为光禄大夫，自後无闻。北齐有之。唐又置（龙朔二年七月制：“诸王嫡子封郡王者，出身从四品下叙。”）。
    宋元丰更官制，以中大夫换秘书监，而殿中监本一等，其时偶阙任殿中监者，故只着秘书监。神宗以太中大夫为宰相官，故初除执政只授中大夫。是时拜翰林学士蒲宗孟、王安礼为左、右丞，二公寄禄官皆未至大夫，只除中大夫守之。
    中奉大夫，古无此阶，宋大观新置。
    中散大夫，王莽所置，後汉因之，复置三十人。（《汉官》曰：“光武中兴置。”）
    魏、晋无员。齐、梁视黄门侍郎，品服冠帻与太中同。陈及唐皆有之。
    朝议大夫，隋置散官，以取汉诸大夫得上奉朝议为名。唐因之。
    宋元丰更官制，以朝议大夫换左右司郎中（侍从）、太常少卿（馆职）、光禄少卿（出身荫补。又元丰中，自朝议至中大夫凡三阶，後增至中奉、奉直大夫两阶。盖祖宗旧制，有出身人自郎中三迁至秘书监，荫补人自郎中五迁至秘书监。今增置奉直、中奉，而有出身人不迁中散、奉直，犹旧制也。侍从官在祖宗时，自郎中再迁即为谏议大夫，是以朝议大夫径迁太中大夫，今亦迁中奉大夫，非旧制也）。朝议大夫以上系卿、监。
    奉直大夫，古无此阶，宋大观新置。
    朝请大夫，隋置散官，取汉将军、公卿年高德重者，以列侯就第特进奉朝请之义。唐因之（龙朔置，诸王众子封郡公者，出身从五品上叙）。
    宋元丰更官制，以朝请大夫换前行郎中。
    朝散大夫，隋置散官，唐因之。
    宋元丰更官制，以朝散大夫换中行郎中。
    朝奉大夫，古无此阶。宋元丰更官制，以朝奉大夫换後行郎中（《官制旧典》云：“故事，若各曹谓兵、刑、工部也，及司封、司勋、度支、金部、祠部、主客，虽转正郎，亦不呼郎中，只称其曹名，以示其出常调也。自改大夫，更无别异。且古大夫犹今之执政、侍从也，《书》所谓‘日宣三德’者是焉。《曲礼》曰：‘四郊多垒，卿大夫之辱也’。由此观之，岂宜换授庶僚耶？在汉、晋，只有光禄太中大夫、中散大夫为侍从官，当论思献纳之任。至隋、唐增名作阶，己非所宜。今乃易少卿、监、郎中，是轻其名器也。”）。朝奉大夫以上系正郎。
    王氏《挥麈录》曰：“更官制後，惟光禄大夫及中散、朝议二大夫分左、右，增磨勘而已，初非以科第也。元，范忠宣当国，始带左、右，绍圣初罢去，事见常希古奏疏。大观又置中奉、奉直二大夫，撤中散、朝议左、右字。绍兴初，编修官杨愿启请再分左、右，自是以出身为重。”
    ◎朝议郎以下
    朝议郎，隋置散官，唐因之（显庆五年制：“郡公出身正六品下叙。”）。
    宋元。
    朝请郎，隋置散官，盖采晋及六朝并有奉朝请为名。唐因之（显庆制：“侯出身正七品上叙。”）。
    宋元丰更官制，以朝请郎换前行员外郎、侍御史。
    朝散郎，隋置散官，唐因之（显庆制：“伯出身正七品下叙；子出身从七品上叙。”）。
    宋元丰更官制，以朝散郎换起居舍人及中行员外郎
    朝奉郎，古无此阶。宋元丰更官制，以朝奉郎换左、右司谏及後行员外郎。朝奉郎以上系员外郎。
    承议郎，隋有承议郎为散官，唐因之（品与朝议郎同）。
    宋元丰更官制，以承议郎换左、右正言，太常、国子博士
    奉议郎，隋置通议郎为散官（隋文帝於吏部别置朝议、通议、朝请、朝散、给事、承事、儒林、文林等八郎，武骑、屯骑、骁骑、游骑、飞骑、旅骑、骑、羽骑八尉，其品则正六品以下，从九品以上。上皆为郎，下皆为尉。散官番直常出入，使监检。至炀帝皆罢）。唐改通议为奉议郎（显庆制：“县公出身从六品上叙。”）。
    宋元丰更官制，以奉议郎换太常、秘书、殿中丞、著作郎。
    通直郎，隋置三十人。盖采晋、宋以来诸官皆有通直，谓官高下而通为宿直也，因此为名。唐因之。
    宋元丰更官制，以通直郎换太子中允、赞善大夫、洗马。自通直郎以上系升朝官。
    宣教郎。隋置宣德郎为散官，唐因之（品与朝散郎同）。
    宋元丰更官制，以宣德郎换著作佐郎、大理寺丞。政和避宣德门，改为宣教郎。
    宣义郎。隋有游骑尉为散官，唐改为宣义郎。盖取梁宣义将军之名（显庆制：“男出身从七品下叙。”）。
    宋元丰更官制，以宣义郎换光禄卫尉寺、将作监丞。
    给事郎、徵事郎二阶，隋散官，唐因之。
    宋无。
    承事郎，古无此阶。宋元丰更官制，以承事郎换大理评事，为状元及第、宰相任子之初官。
  </div>
  <div class="pagination">
   <a href="文献通考_page64.html">
    上一页
   </a>
   <span>
    ...
   </span>
   <a href="文献通考_page60.html">
    60
   </a>
   <a href="文献通考_page61.html">
    61
   </a>
   <a href="文献通考_page62.html">
    62
   </a>
   <a href="文献通考_page63.html">
    63
   </a>
   <a href="文献通考_page64.html">
    64
   </a>
   <span class="current-page">
    65
   </span>
   <a href="文献通考_page66.html">
    66
   </a>
   <a href="文献通考_page67.html">
    67
   </a>
   <a href="文献通考_page68.html">
    68
   </a>
   <a href="文献通考_page69.html">
    69
   </a>
   <a href="文献通考_page70.html">
    70
   </a>
   <span>
    ...
   </span>
   <a href="文献通考_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
