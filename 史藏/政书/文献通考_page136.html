<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 136 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 136 页/共 334 页
  </h1>
  <div class="content">
   错言兵事曰：“今匈奴地形技艺与中国异，上下山阪，出入溪涧，中国之马弗与也；险道倾仄，且驰且射，中国之骑弗与也；风雨罢劳，饥渴不困，中国之人弗与也：此匈奴之长技也。若夫平原易地，轻重突骑，则匈奴之众易挠乱也；劲弩长戟，射疏及远，则匈奴之弓弗能格也；坚甲利刃，长短相杂，游弩往来，什伍俱前，则匈奴之兵弗能当也；材官驺发，矢道同的，则匈奴之革笥木荐弗能支也；下马地斗，剑戟相接，去就相薄，则匈奴之足弗能给也；此中国之长技也。匈如之长技三，中国之长技五。陛下又兴数十万之众，以诛数万之匈奴，众寡之计，以一击十之术也。虽然，兵，凶器；战，危事也。以大为小，以强为弱，在亻免仰之耳。夫以人之死争胜，跌而不振，则悔之亡及也。帝王之道，出於万全。今降胡、义渠、蛮夷之属来归谊者，其众数千，饮食长技与匈奴同，可赐之坚甲絮衣，劲弓利矢，益以边郡之良骑。令明将能知其习俗和辑其心者，以陛下之明约将之。即有险阻，以此当之；平地通道，则以轻车材官制之。两军相为表里，各用其长技，衡加之以众，此万全之术也。”
    武帝征伐，边兵不足，乃发武库工官兵以赡之。
    丞相公孙弘奏言，禁民不得挟弓弩。侍中吾邱寿王言其不便，上从之。
    弘奏言：“民不得挟弓弩。十贼广弩，百吏不敢前（张晏曰：“广音郭。”师古曰：“引满曰广。”），盗贼不辄伏辜，免脱者众，害寡而利多，此盗贼所以蕃也。禁民不得挟弓弩，则盗贼短兵，短兵接则众者胜。以众吏捕寡贼，其势必得。盗贼有害无利，则莫犯法，刑错之道也。臣愚以为禁民毋得挟弓弩便。“上下其议：寿王对曰：“臣闻古者作五兵，非以相害，以禁暴讨邪也（师古曰：“五兵，谓矛、戟、弓、剑、戈。”）。安居则以制猛兽而备非常，有事则以设守卫而施行陈。秦兼天下，废王道，立私议，灭《诗》、《书》而首法令（师古曰：“以法令为首。”），去仁恩而任刑戮（师古曰：“去，除也。”），堕名城，杀豪桀（师古曰：“堕，毁也。音火规反。”），销甲兵，折锋刃。其後，民以Θ梃相挞击（师古曰：“扰摩田之器也马过梃大杖也。”音忧，之累反，梃音大鼎反），犯法滋众，盗贼不胜（师古曰：“滋，益也。不胜，言不可胜也。”），至於赭衣塞路，群盗满山，卒以乱亡。故圣王务教化而省禁防，知其不足恃也。《礼》曰：‘男子生，桑弧蓬矢以举之，明示有事也（师古曰：“有四方御之事也。”），’孔子曰：‘吾何？射乎？’大射之礼，自天子降及庶人，三代之道也。《诗》云：‘大侯既抗，弓矢斯张，射夫既同，献尔发功（抗，举也。射夫，众射者也。同，同耦也。言既举大侯，又张弓矢，分耦而射，则献其发矢中的之功也）’，言贵中也。愚闻圣王合射以明教矣，未闻弓矢之为禁也。且所为禁者，为盗贼之以攻夺也。攻夺之罪死，然而不止者，大奸之於重诛固不避也。臣恐邪人挟之而吏不能止，良民以自备而抵法禁，是擅贼威而夺民救也。窃以为无益於禁奸，而废先王之典，使学者不得习行其礼，大不便。”书奏，上以难丞相弘。弘诎服焉。
    昭帝始元五年，罢天下马弩关（注：汉法：弩十石以上不得出关）。
    成帝阳朔三年，颍川铁官徒申屠圣等杀长吏，盗库兵。阳嘉三年，广汉男子郑躬等攻官寺，篡囚徒，盗库兵。
    永始三年，山阳铁官徒苏令等反，盗库兵。
    哀帝发武库兵，前後十辈，送董贤及乳母王阿舍。母将隆奏言：“武库兵器，天下公用。国家武备，缮治造作，皆度大司农钱。汉家边吏职在拒寇，亦赐武库兵，皆任其事，然後蒙之。臣请收还武库。”
    汉制：诸侯王不得私作兵器。江都王建闻淮南、衡山王阴谋，恐一日发，为所并，逐作兵器、铸将军、都尉印，遣人通越。胶东康王闻淮南王谋反，私作兵车、镞矢战守之备。燕王旦反，诈言受武帝诏，得领库兵，饬武备。
    後汉：武库令主兵器，属金吾；考工令主作兵器弓弩刀铠之属，成则传金吾入武库。魏、晋一遵汉制。
    武帝泰始五年，鲜卑树机能攻陷凉州，令司马督马隆往讨之。隆请自至武库选仗，武库令与忿争。御史中丞劾奏隆，隆曰：“臣将毕命战场，武库令乃给以魏时朽仗，非陛下所以使臣之意也。”帝乃命惟隆所取。
    夏主赫连勃勃以叱于阿利领将作大匠。阿利性巧而残忍，凡造兵器成呈之工人，必有死者。射甲不入则斩弓人，入则斩甲匠，凡杀工匠数千，由是器物皆精利。
    唐府兵之法，人具弓一、矢三十、刀一，其介胄戎具，皆藏於库，所有征行则给之。番上宿卫者，给弓矢横刀而已。
    太宗尝谓太子少师萧曰：“朕少好弓矢，得良弓十数，自谓无以加，近以示弓工，乃曰，‘皆非良材’。朕问其故，工曰：‘木心不正，则脉理皆斜，弓虽劲而发矢不直’，朕始悟向者辨之未精也。朕以弓矢定四方，识之犹未能尽，况天下之务，其能遍知乎！”
    唐初，置军器监。贞观六年废，并入少府监。开元初，以军器使为监，领弩、甲二坊。其後又罢，隶少府监，加少监一员以统之。以後废并不常。
    开元十一年，置北京军器库，二十六年废，依旧为甲坊。元宗天宝末，天子以中原太平，修文教，废武备，销锋镝，以弱天下豪杰。於是挟军器者有辟，畜图谶者有诛，习弓矢者有罪。不肖子弟为武官者，父兄摈之不齿。唯边州置重兵，中原乃苞其戈甲，示不复用，人至老不闻战声。六军诸卫之士皆市人白徒，富者贩缯采、食粱肉，壮者角抵、拔河、翘木、杠铁，日以心斗。及北方盗起，股栗不能授甲。
    德宗贞元元年，诏枪甲之属，不畜私家。
    宪宗元和元年，敕京城内无故於街衢中带戎仗及聚射者治罪。
    六年，京兆尹王播奏：“诸县、军、镇放牧人等不得带弓、箭、刀、剑器仗。”从之。
    晋天福二年，敕禁诸道不得擅造器甲。
    开运元年，命诸道州、府，点集乡兵，率以税户七家共出一卒，兵仗器械，共力营之。
    宋太祖皇帝开宝三年，诏：“京都士庶之家，不得私畜军器。军士素能自备技击之器者，寄掌於本军之司，俟出征，陈牒以请。品官准法听置御盗之用。”
    八年，将平江南，颇以简稽军实为务，京师所造兵器，十日一进，谓之旬课。上亲阅之，制作精绝，尤为犀利。其国工之署有南北二作坊、弓弩院，诸州有作院，皆役工徒，限其常课。南、北作坊，岁造涂金脊铁甲、素甲、浑铜甲、墨漆皮甲、铁身皮副甲、锁礻詹兜鍪、金钱朱漆皮马具装、铁钢朱漆皮马具装、钱剑、大剑、手剑、金枪、根枪、本枪、掉刀钅屈、银花皮器械箭叉、弩箭{胡}簏、弓箭袋、皮立弩、桩床子弩，凡三万二千。弓弩院岁造角色弓、白桦弓、虎翼弩、马黄弩、床子弩、白皮器械、水獭皮器械、旗帜弩、桩铠弓、弩箭、弦镞等凡千六百五十馀万。诸州岁造黄桦黑漆弓弩、麻背弓、素皮器械、环子背枪、素木枪、黑漆木枪、朱红木枪、金漆竹枪，银装、铜装等剑、竹箭、木箭、皮甲、兜鍪、铁甲叶、箭镞等凡六百十馀万。又南、北作坊及诸州别造兵幕、甲袋、坊衫、钲鼓、炮砂、锅铡、行槽、锹、、钅兼、斧等，谓之什物，以备军行之用。凡诸兵器置五库以贮之。尝令试床子弩於近郊外，矢及七百步。又令别造千步弩试之，矢及三里，戎具精劲，近古未有。
    王氏《挥麈录》：“承平时，扬州郡治之东庑，扃锁屋数，上有建隆元年朱漆金书牌云：‘非有缓急，不得辄开。’宣和元年，盗起浙西，诏以童贯提师讨之。道出淮南，见之，焚香再拜，启视之，乃弓弩各千，爱护甚至，俨然如新。贯命弦以试之，其力比之後来过倍，而制作精妙，不可及。士卒皆叹服。施之於用，以致成功，此盖太祖皇帝亲征李重进时所留者。仰知经武之略，明见於二百年之前，圣哉帝也。”
    仁宗天圣四年，诏减诸路岁造兵器之半。又诏作坊造锥枪一万五千，给秦、渭、环、庆、延州、镇戎军。
    康定元年，诏江南、淮南州、军，造纸甲三万，给陕西坊域弓手。又诏河东强壮习弩者听自置，户四等以下官给之。
    庆历二年，赐河北义勇兵弓弩箭材各一百万。
    四年，赐延路总管风羽子弩箭三十万。
    五年，诏诸路所储兵械悉报三司，三司岁具须知以闻，仍约为程式预颁之。
    嘉八年，诏：“士庶之家，所藏兵器，非法所许者，限一月送官。敢匿，听人告捕。”
    神宗熙宁元年，命入内副都知张若水等料简弓弩而增修之，若水进所造神臂弓。
    神臂弓，弩类也。始民李宏献之，以为身，檀为肖，以铁为橙子枪头，铜为马面牙发，麻绳札丝为弦。弓之身三尺有二寸，弦长二尺五寸，箭木羽长数寸。帝阅试之，射二百四十馀步，入榆木半。帝甚善之。於是神臂弓始用，而他弓矢弗能及。
    二年，命河北州、军凡戎器分三等奏闻。其後诏诸路各遣官分州库藏甲兵器亦为三等如沿边三路，而川、陕不与。
    六年，置军器监，总内外军器之政。置判一人、同判一人。属有丞、主簿，有管当公事。先时，军器领於三司，至是罢之，一总於监。凡产材州，置都作院。凡天下知军器监利害者听诣监陈述，於是吏民献器械法式者甚众。是岁，又置内弓箭南库，而军器监奏，遣使以利器颁诸路作院为式焉。
    时帝颇欲利戎器，而患有司苟简。王探知帝意，奏疏曰：“汉宣帝号中兴贤主，而史官所叙，独以为技巧工匠精於元、成之时。然则此虽有司之事，而上系朝廷之政。方今外御两边之患，内虞盗贼之变，而天下岁课弓弩、甲胄之类，入充武库之积以千万数，乃无一坚好精利实可以为武备者。臣尝观於诸州作院，至有兵匠之少而拘市人以备役，所作之器，但形质具而已矣。武库吏亦唯计其多寡之数藏之，未有责其实用者，故所积虽多，大抵敝恶耳。夫为政如此，而犹欲抗威决胜，外慑夷狄之强犷，内沮奸凶之窃发，臣愚未见其可也。臣私计其便，莫若更制法度，敛数州之作，而聚以为一处，若今钱监之比，每监择知工事之臣，使专於其职。且募天下之良工散为匠师，而朝廷内置工官以总制其事，察其精窳而赏罚之，则人人务胜，不加责而皆精矣。闻今武库太祖时所为弓尚有可弦如新者，而近世所造，往往不可用，有以见法禁之张弛异也。昔者垂为共工，而历代资其竹矢，然则所以为至治，此其一事也。”帝纳说。
    时军器监制器下一，材用滋耗，於是诏下以常制选官驰往州县，根牛皮角筋，能令数羡，次第加奖。是岁，始造箭曰狼牙箭、鸭嘴箭、出尖四楞箭、一插刃凿子箭，凡四色推行之。
    哲宗元元年，诏：“三路既罢保甲团教，其器甲各送官官即收之，勿得以破损拘民整治。”又诏太仆少卿高遵惠，会工部及军器监内外作坊及诸州都作院工器之数，以要切军器立为岁课，务得中道，非要切，并权任勿造。於是数年之，督责少弛，不复以戎器为事矣。
    徽宗崇宁初，臣僚言，元以来，因循废弛，兵不犀利。诏复令诸路都作院创造修治，官吏考察，一如熙宁之时。又有都大提举内外制造军器所之名。
    宣和时，岁岁督责军器，率用御笔处分，工造不巳，而较数常阙，缮修无虚岁，每称敝坏。大扌氏中外相应，一以虚文，上下相蒙，驯致靖康之祸。靖康汹汹、兵仗皆缺，诏书屡下，严立刑赏，而卒亦无补。勤王之兵，经过郡县，随身军器若马甲、神臂弓、箭枪牌之属，於市肆饭邸博易熟食，或名寄顿，其实弃遗逃役。
    高宗建炎初，内库造作，累年兵械山积，而诸军各除戎器。
    祖宗时，御前军器所役兵有万，全军匠三千七百人，东西作坊工匠五千人。绍兴初，役兵才千人。久之，增至千六百馀人，又於诸道增差二千九百馀人。二十六年，诏见役工匠宜减免，江、浙、福建诸州所发物料皆蠲之。有司奏，物料以三分为率，减一分；工匠以二千人、杂役以五百人为额。
    建炎中，以大阉董悫提举军器，未逾年，罢之。绍兴五年，始隶工部，後复以中人典领。其调度程品，工部军器监有不得预闻者。三十年，工部侍郎言，非祖宗建官正名之意，请得隶属稽考之。诏依条检察。孝宗初，复以内省都知李绰为之。张震为御史，力论其不然，乃命复隶工部。
    绍兴四年，提举军器所言：“得旨，依御宝封样造甲。每季进呈讫，送纳枢密院。甲样系四等，甲叶计用一千八百二十五片，表里磨锃一般光细。内一等披膊叶五百四片，每片重二钱六分；一等甲身叶子三百三十二片，每片重四钱七分；一等腿裙鹘尾叶子六百七十九片，每片重四钱五分；一等头鍪帘叶子三百一十片，每片重二钱五分。并头鍪一，杯子、眉子共重二斤一两，及皮线结头事件重五斤一十二两五钱一分。每副共重四十九斤一十二两。今若须叶子每个依元定分两，如或重或轻，若皆不用，恐枉费铁炭工力，乞将上件新降样甲叶子分两轻重品扌答穿举，每副成全共重四十五斤至五十斤，通融造作，庶几功料易为趁办。”诏：“依，不得过五十斤。”
    十九年，宰执言：“春秋教使臣效用踏射克敌弓，乞依格推恩。”上曰：“克敌效最为强劲，虽被重甲，亦须洞彻。若得万人习熟，何可当也。”
    淳熙，淮东总领朱言：“镇江一军，系韩世忠部曲。世忠造克敌弓，以当虏骑之冲突，其发则可以洞重甲，最为利器。前後屡以此取胜，虏至今畏之。今久不经用，损失废弛，取会见管弩手八千八百四十二人，每人合用两张，内一张日逐上教，一张准备出战，共用一万七千六百八十四张，乞行下做造，凑及元额。”从之。
    淳熙六年，建康府留守陈俊卿言：“闻殿前司及诸路都统司自隆兴二年以後，诸军所管军匠逐时造甲，至今十五六年，想亦稍备。兼闻御前军器所有工匠三千五百人，若以百工造一甲，日可得三十五甲，岁可得万副。以十五年计之，今不啻十四五万甲矣。及建康行宫见桩管精甲数万副，又诸州新造甲至年终计之，亦可得二三万副。除三司及诸路都统司外，乞令有司实加检括，总计所造之数，若稍足用，宜候将来诸州造甲数足日，於常年合纳甲叶铁炭之类，岁量与裁减，此亦宽民力之一事也。”
    ●卷一百六十二 刑考一
    ○刑制
    虞舜“象以典刑（象，法也。法用当刑用不越法），流宥五刑（宥，宽也。以流放之法宽五刑），鞭作官刑（以鞭为治官事之刑），扑作教刑（扑，夏楚也。不勤道业则夏楚之），金作赎刑。眚灾肆赦，怙终贼刑（注见《赎》及《详谳门》）。钦哉，钦哉，惟刑之恤哉！”流共工於幽州，放兜於崇山，窜三苗於三危，殛鲧於羽山（注见《徒流门》），四罪而天下咸服。
    帝曰：“皋陶，蛮夷猾夏，寇贼奸宄（猾，乱也。群行攻劫曰寇，杀人曰贼，在外曰奸，在内曰宄），汝作士，五刑有服（士，理官也。五刑：墨、劓、非刂、宫、大辟。服，从也。言得轻重之中正），五服三就（既从五刑，谓服罪也。行刑当就三处：大罪於原野，大夫於朝，士於市）；五流有宅，五宅三居（注见《徒流门》）：惟明克允。”
    帝曰：“皋陶，惟兹臣庶罔或干予正（或，有也。无有干我正言顺命），汝作士，明於五刑，以弼五教，期於予治，刑期於无刑，民协於中（合於大中之道），时乃功，懋哉！”皋陶曰：“帝德罔愆，临下以简，御众以宽；罚弗及嗣，赏延於世（嗣亦世，俱谓子。延，及也。父子罪不相及，而及其赏，道德之政）；宥过无大，刑故无小；罪疑惟轻，功疑惟重（见《详谳门》）；与其杀不辜，宁失不经。好生之德洽於民心，兹用不犯於有司。”
    《吕刑》：“苗民弗用灵，制以刑，惟作五虐之刑曰法（三苗之君习蚩尤之恶，不用善化民而制以重刑，惟为五虐之刑，自谓得法），杀戮无辜，爰始淫为劓、耳刂、、黥（三苗之主顽凶苦民，敢行虐刑以杀戮无辜，於是始大为截人耳鼻、阴、黥面以加无辜，故曰五虐）。越兹丽刑并制，罔差有辞（苗民於此施刑，并制无罪，无差有直辞者。言淫滥也）。民兴胥渐，泯泯棼棼，罔中於信，以覆诅盟（三苗之民渎於乱政，起相渐化，泯泯为乱，棼棼同恶，皆无中於信义，以反背诅盟之约）。虐威庶戮方告无辜於上，上帝监民，罔有馨香，德刑发闻惟腥（三苗虐政作威，众被戮者万方各告无罪於天；天视苗民无有馨香之行，其所以为德刑，发闻乃惟腥臭）。皇帝哀矜庶戮之不辜，报虐以威，遏绝苗民，无世在下（皇帝，帝尧也。哀矜众被戮者之不辜，乃报为虐者以威诛，遏绝苗民，使无世位在下国也）。”
    丁谧论曰：“《尧典》曰：‘象以典刑，流宥五刑，鞭作官刑，扑作教刑，金作赎刑。怙终贼刑。’咎繇曰：‘天讨有罪，五刑五用哉。’《吕刑》曰：‘蚩尤惟始作乱，延及於平民，罔不寇贼苗民弗用灵寇攘矫虔。鸱义，奸宄。惟作五虐之刑曰法，杀戮无辜，爰始淫为劓、耳刂、、黥。’按此则肉刑在於蚩尤之世，而尧、舜以流放代之，故黥劓之文不载唐、虞之籍，而立刑之数亦不具於圣人之旨也。禹承舜禅，与尧同治，必不释二圣而远，则凶顽固可知矣；汤、武之王，独将奚取！《吕刑》之云，即叔向所谓‘三辟之兴，皆叔世也’，此则近君子有徵之言矣。”
    夏作《禹刑》。
    殷汤制官刑儆於有位，曰：“敢有恒舞於宫，酣歌於室，时谓巫风；敢有殉於货色，恒於游畋，时谓淫风；敢有侮圣言，逆忠直，远耆德，比顽童，时谓乱风。惟兹三风十愆，卿士有一於身，家必丧；邦君有一於身，国必亡。臣下不匡，其刑墨。具训於蒙士（邦君卿士，则以争臣自匡正。臣不正君，服墨刑：凿其额，涅以墨。蒙士，例谓下士。士以争友，仆隶自匡正）。”
    纣无道，罪人以族，焚炙忠良，刳剔孕妇，又为炮烙之刑（膏铜柱，加之以炭，令有罪者行焉，命曰炮烙之刑），醢九族，脯鄂侯。周西伯献洛西之地，以请除炮烙之刑，纣许之。
    《周官》：大司寇之职，掌建邦之三典，以佐王刑邦国、诘四方。一曰刑新国用轻典（新国者，新辟地立君之国。民未习於教，故用轻法），二曰刑平国用中典（平国，承平守成之国也。用中典者，常行之法），三曰刑乱国用重典（乱国，篡弑叛逆之国。用重典者，以其化恶，伐灭之）。以五刑纠万民（刑亦法也。纠犹察异也）。一曰野刑，上功纠力（功，农功。力，勤力）；二曰军刑，上命纠守（命，将命也。守，不失部伍。守，刘音狩，注同。将，于匠反）；三曰乡刑，上德纠孝（德，六德也。善父母为孝）；四曰官刑，上能纠职（能，能其事也。职，职事修理）；五曰国刑，上愿纠暴（愿，悫慎也。“暴”，当为“恭”字之误也。愿，音愿，刘又音原。依注，“暴”作“恭”，悫苦角反）。以圜土聚教罢民（圜土，狱城也，聚罢民其中，困苦以教之为善也。民不愍作劳，有似於罢）。凡害人者，之圜土而施职事焉，以明刑耻之（害人，谓为邪恶、已有过失丽於法者。以其不故犯法，之圜土系教之，庶其困悔而能改也。，置也。施职事，以所能役使之。明刑，书其罪恶於大方版，著其背）。其能改者，反於中国，不齿三年（反於中国，谓舍之还於故乡里也。司圜职曰：“上罪三年而舍，中罪二年而舍，下罪一年而舍。”不齿者，不得以年次列於平民）；其不能改而出圜土者，杀（出，谓逃亡）。以两造禁民讼，入束矢於朝，然後听之（讼，谓以其财货相告者。造，至也。使讼者两至；既两至，使入束矢，乃治之也。不至不入束矢，则是自服不直者也。必入矢者，取其直也。《诗》曰：“其直如矢。”古者一弓百矢，束矢，其百个与？造，七报反，注同。个，古贺反。与音馀）；以两剂禁民狱，入钧金，三日，乃致於朝，然後听之（狱，谓相告以罪名者。剂，今券书也。使狱者各赍券书；既两券书，使入钧金；又三日乃治之。重刑也。不券书，不入金，则是亦自服不直者也。必入金者，取其坚也。三十斤曰钧。两剂，子随反）。以嘉石平罢民（嘉石，文石也，刂之外朝门左。平，成也，成之使善。文石，如字，刘音问。刂，音树），凡万民之有罪过而未丽於法而害於州里者，桎梏而坐诸嘉石，役诸司空。重罪，旬有三日坐，期役。其次九日坐，九月役。其次七日坐，七月役。其次五日坐，五月役。其下罪三日坐，三月役。使州里任之，则宥而舍之（有罪过，谓邪恶之人所罪过者也。丽，附也；未附於法，未著於法也。木在足曰桎，在手曰梏。役诸司空：坐日讫，使给百工之役也。役月讫，使其州里之人任之，乃赦之。宥，宽也。桎，音质。梏，古毒反。著，直略反，下附犹著皆同）。以肺石达穷民（肺石，赤石也。穷民，天民之穷而无告者。肺，芳废反），凡远近独老幼之欲有复於上而其长弗达者，立於肺石三日，士听其辞，以告於上而罪其长（无兄弟曰，无子孙曰独。复，犹报也。上，谓王与六卿也。报之者，若上书诣公府言事矣。长，谓诸侯若卿遂大夫）。正月之吉，始和，布刑於邦国都鄙。乃县刑象之法於象魏，使万民观刑象，挟日而敛之（正月朔日，布王刑於天下。正岁又县其书重之。县，音元，注及下同。挟，子协反）。凡邦之大盟约，莅其盟书而登之於天府（莅，临也。天府，祖庙之藏。约，於妙反。藏，才浪反）。太史、内史、司会及六官，皆受其贰而藏之（六官，六卿之官也。贰，副也。会，古外反，下同会皆同）。凡诸侯之狱讼，以邦典定之（邦典，六典也，以六典待邦国之治。治，直吏反，下同）。凡卿大夫之狱讼，以邦法断之（邦法，八法也，以八法待官府之治。断，丁乱反，下注皆同）。凡庶民之狱讼，以邦成弊之（邦成，八成也，以官成待万民之治。故书“弊”为“憋”，郑司农云：“‘憋’当为‘弊’。邦成，谓若今时决事比也。弊之，断其狱讼也。故《春秋传》曰：‘弊狱邢侯。’）。
    小司寇以五刑听万民之狱讼。附於刑，用情讯之。至於旬，乃弊之。读书则用法（附，犹著也。讯，言也，用情理言之，冀有可以出之者。十日乃断之。读书则用法，如今时读鞫已，乃论之）。凡命夫命妇，不躬坐狱讼（为治狱吏亵尊者也。不身坐者，必使其属若子弟也）。凡王之同族有罪，不即市（郑司农云：“刑诸甸师氏。《礼记》曰：‘刑於隐者，不与国人虑兄弟。’”）。以五声听狱讼，求民情：一曰辞听（观其出言，不直则烦），二曰色听（观其颜色，不直则赧然），三曰气听（观其气息，不直则喘），四曰耳听（观其听聆，不直则惑），五曰目听（观其眸子视，不直则毛然）。以八辟丽邦法，附刑罚；以三刺断庶民狱讼之中（详见注；并见《详谳门》）。岁终则令群士计狱弊讼，登中於天府（上其所断狱讼之数）。正岁帅其属而观刑象，令以木铎曰：“不用法者，国有常刑。”令群士（遂士以下）。乃宣布於四方，宪刑禁（宣，遍也。宪，表也，谓县之也。刑禁，士师之五禁）。
    士师之职，掌国之五禁之法，以左右刑罚：一曰宫禁，二曰官禁，三曰国禁，四曰野禁，五曰军禁。皆以木铎徇之於朝，书而县於门闾（左右，助也；助刑罚者，助其禁民为非也。宫，王宫也。官，官府也。国，城中也。古之禁书亡矣，今宫门有符籍，官府有无故擅入，城门者有离载下帷，野有田律，军有嚣ん夜行之禁，其角可言者。疏曰：“古者之禁书在仪礼三千条内而在亡中，故举汉法以况之。离载下帷者，谓在车离耦，耦载而下惟，恐是奸非，故禁之。古之设刑者，以刑止刑，以杀止杀，是欲不使犯罪，故於刑外豫设禁，禁民使不犯刑，是左右助刑罚，使民无丽於罪也。书而县於闾门者，《尔雅》云‘巷门谓之闾’。则悬於处处巷闾使知之。”）。以五戒先後刑罚，毋使罪丽於民：一曰誓，用之於军旅；二曰诰，用之於会同；三曰禁，用诸四役；四曰纠，用诸国中；五曰宪，用诸都鄙（先後，犹左右也。誓、诰於《书》，则《甘誓》、《大诰》之属，禁则《军礼》曰“无干车，无自後射此”，其类也。纠、宪未闻）。掌官中之政令（大司寇之官府中也），家狱讼之辞，以诏司寇断狱弊讼，致邦令（诏司寇，若今白听正法解也。致邦令者，以法报之），掌士之八成（八成者，行事有八篇，若今时决事比矣）：一曰邦氵勺（氵勺，读如酌。邦氵勺者，斟酌盗取国家密事，若今时刺探尚书事），二曰邦贼（为逆乱者），三曰邦谍（为异国反间），四曰犯邦令（干冒王教令者），五曰桥邦令（称诈以有为者。桥，音矫），六曰为邦盗（窃取国之宝藏者），七曰为邦朋（朋党相阿，使政不平者），八曰为邦诬（诬罔君臣，使事失实）。若邦凶荒，则以荒辩之法治之（元谓：“‘辩’当为‘贬’，声之误也。遭饥荒则刑罚、国事有所贬损，作权时法也。朝士职曰：‘若邦凶荒、札丧、寇戎之故，则令邦国、都家、县鄙虑刑贬。’”），令移民、通财、纠守、缓刑（移民，就贱救困也。通财，补不足也。纠守，卫盗贼也。缓刑，舒民心也）。凡以财狱讼者，正之以传别、约剂（传别，中别手书也。约剂，各所持券也。若今时市买为券书以别之，各得其一，讼则按券以正之也）。
    乡士掌国中（谓六乡之狱在国中）。各掌其乡之民数而纠戒之（乡士八人，言各者，四人而分主三乡），听其狱讼，察其辞；辩其狱讼，异其死刑之罪而要之，旬而职听於朝（辩、异，谓殊其文书也。要之，为其罪法之要辞，如今劾矣。十日乃以职事治之於外朝，容其自反覆）。司寇听之，断其狱、弊其讼於朝，群士、司刑皆在，各丽其法以议狱讼（丽，附也；各附致其法以成议也）。狱讼成，士师受中。协日刑杀，肆之三日（受中，谓受狱讼之成也。郑司农云：“若今二千石受其狱也。中者，刑罚之中也。协，合也，和也；和合支善日，若今时望後利日也。肆之三日，《春秋传》曰：‘三日弃疾请尸’。《论语》曰：‘肆诸市朝。’言谓：‘士师既受狱讼之成，乡士则择其可刑杀之日，至时往莅之，尸之三日乃反也）。”若欲免之，则王会其期（免，犹赦也。期，谓乡士职听王朝、司寇听之日，王欲赦之，则用此时亲往议之）。
    遂士掌四郊（六遂之狱在四郊）。各掌其遂之民数，纠其戒令（遂士十二人，言各者，二人分一遂），听其狱讼（以下同乡士），二旬而听於朝（以下同乡士）。协日就郊而刑杀，各於其遂，肆之三日。若欲免之，则王命三公会其期。
    县士掌野（郑司农云：“掌二百里至四百里，大夫所食。”元谓：“地距王城二百里以外至三百里曰野，三百里以外至四百里曰县，四百里以外至五百里曰都。都、县、野之地，其邑非王子弟公卿大夫之采地，则皆公邑也。谓之县，县士掌其狱焉。言掌野者，郊外曰野，大总言之也。狱居近：野之县狱，在二百里上；县之县狱，在三百里上；都之县狱，在四百里上”）。各掌其县之民数，纠其戒令而听其狱讼（以下同乡士）。三旬而听於朝（以下同乡士）。刑杀各就其县，肆之三日。若欲免之，则王命六卿会其期。
    方士掌都家（郑司农云：“掌四百里至五百里，公所食。”元谓：“都，王子弟及公卿之采地；家，大夫之采地。大都在量地，小都在县地，家邑在稍地。不言掌其民数，民之不纯属王也。”）。听其狱讼之辞，辩其死刑之罪而要之，三月而上狱讼於国（三月乃上要者，又变朝言国，以其自有君，异之）。司寇听其成於朝，群士、司刑皆在，各丽其法以议狱讼（成，平也）。狱讼成，士师受中，书其刑杀之成与其听狱讼者（都家之吏自协日刑杀，但书其成与治狱之吏姓名，备反覆有失实者）。
    讶士掌四方之狱讼（谓诸侯之狱讼）。谕罪刑於邦国（告晓以丽罪及制刑之本意）。凡四方之有治於士者造焉（谓谳疑辨事，先来诣，乃通之於士师也，如今郡国亦时遣主者吏诣廷尉议者）。四方有乱狱，则往而成之（乱狱，谓君臣宣淫、上下相虐者也。往而成之，犹吕步舒往治淮南狱）。
    朝士，凡士之治，有期日：国中一旬，郊二旬，野三旬，都三月，邦国期。期内之治听，期外不听（在期内者听，其外者不听，若今时徒论决，满三月不得乞鞫）。凡有责者，有判书以治则听（判，半分而合者，谓若今时辞讼，有券书者为治之）。凡民同财者，令以国法行之；犯令者，刑罚之。（郑司农云：“同货财，谓钱共贾者也。”元谓：“富人畜积者，多时收敛之，乏时以国服之法出之，虽有腾踊，其赢不得过此，以利出者与取者，过则罚之，若今时加贵取息坐赃也。”）凡属责者，以其地传而听其辞（郑司农云：“谓讼地畔界者，田地町畔相比属，故谓之属责。以地传而听其辞，以其比畔为证也。”元谓：“属责，转责使人归之而本主死亡，受之归受之数相抵冒也。以其地之人相比近能为证者来，乃受其辞为治之也。”）。凡盗贼军乡邑及家人，杀之无罪（谓盗贼群辈若军共攻盗乡邑及家人者，杀之无罪，若今时无故入人室宅庐舍、上人车船，牵引人欲犯法者，其时格杀之无罪）。凡报仇雠者，书於士，杀之无罪（谓同国不相辟者，将报之，必先言之於士）。若邦凶荒、札丧、寇戎之故，则令邦国、都家、县鄙虑刑贬（虑，谋也。贬，犹减也。谓当图谋缓刑且减国用，为民困也）。
    司刑掌五刑之法丽万民之罪：墨罪五百，劓罪五百，宫罪五百，刖罪五百，杀罪五百（墨，黥也，先刻其面，以墨窒之。劓，截其鼻也。今东、西夷或以墨、劓为俗，古刑人亡逃者之世类与？宫者，丈夫则割其势，女子闭於宫中，若今官男女也。刖，断足也，周改膑作刖。杀，死刑也。《书传》曰：“决关梁、逾城郭而略盗者，其刑膑；男女不以义交者，其刑宫；触易君命、革舆服制度、奸轨盗攘伤人者、其刑劓；非事而事之、出入不以道义而诵不祥之辞者，其刑墨；降畔、寇贼、劫略、夺攘、矫虔者，其刑死。”此二千五百罪之目略也，其刑书则亡。夏刑：大辟二百，膑辟三百，宫辟五百，劓、墨各千。周则变焉，所谓“刑罚世轻世重”者也。郑司农云：“汉孝文帝十三年，除肉刑。”）。若司寇断狱弊讼，则以五刑之法诏刑罚，而以辨罪之轻重（诏刑罚者，处其所应不，如今律家所署法）。
    司刺掌三刺、三宥、三赦之法。
    司盟：凡民之有约剂者，其贰在司盟（贰之者，检其自相违约）。有狱讼者，则使之盟诅（不信则不敢听，此盟诅所以省狱讼）。
    司厉　司圜（并见《徒流门》）
    掌囚掌守盗贼。凡囚者，上罪梏而桎，中罪桎梏，下罪梏；王之同族，有爵者桎，以待弊罪（凡囚者，谓非盗贼，自以他罪拘者也。郑司农云：“者，两手共一木也；桎梏者，两手各一木也。”元谓：“在手曰梏，在足曰桎。中罪曰，手足各一木耳。下罪又去桎。王同族及命士以上，虽有上罪，或或桎而己。弊犹断也。”梏，古毒反。张揖云：“参著曰梏，偏著曰桎。”《说文》云：“梏，手械也，所以告天；桎，足械也，所以质地。”，刘云：“三家姜奉反，一家居辱反。”《汉书音义》韦昭音拱，云两手共一木曰，两手各一木曰梏。”李奇音恐。桎，之实反。上，时掌反）。及刑杀，告刑於王，奉而朝。士加明梏，以市而刑杀之（告刑於王，以今日当行刑及所刑姓名也，其死罪则曰“某之罪在大辟”，其刑罪则曰“某之罪在小辟”。奉而朝者，重刑，为王欲有所赦，且当以付士。士，乡士也。乡士加明梏者，谓书其姓名及其罪於梏而箸之也，囚时虽有无梏者，至於刑杀，皆设之。以市，就众也，庶姓、无爵者，皆刑杀於市。为，於伪反。著，丁略反；徐张虑反）。凡有爵者与王之同族，奉而甸师氏，以待刑杀（甸师氏，亦由朝乃往也。待刑杀者，掌戮将自市来也。《文王世子》曰：“虽亲不以犯有司，正术也，所以礼异姓也。刑於隐者，不与国人虑兄弟也。”）。
    掌戮掌斩杀贼谍而搏之（斩以铁钺，若今要斩也，杀以刀刃，若今弃市也。谍谓奸寇反者。贼与谍罪大者斩之，小者杀之。搏，当为“膊诸城上”之“膊”，字之误也。膊，谓去衣磔之。谍，音牒。搏，注作膊，同普博反，磔也。，音斧。要，一遥反。，厕之。去，起吕反）。凡杀其亲者焚之，杀王之亲者辜之（亲，缌服以内也。焚，烧也。《易》曰：“焚如死如弃如。”辜之言枯也，谓磔之）。凡杀人者，踣诸市，肆之三日。刑盗於市（踣，僵尸也。肆，犹申也，陈也。凡言刑盗，罪恶莫大焉。踣，皮北反。僵，音居良反）。凡罪之丽於法者亦如之，唯王之同族与有爵者，杀之於甸师氏（罪二千五百条，上附下附，刑五而已。於刑同科者，其刑杀之一也）。凡军旅田役，斩杀刑戮亦如之（戮，谓膊，焚、辜、肆）。墨者使守门（黥者无妨於禁御。御，音御），劓者使守关（截鼻亦无妨，以貌鬼远之。远，千万反），宫者使守内（以其人道绝也。今世或然）。刖者使守囿（断足驱卫禽兽，无急行。囿，音又。断，丁管反），髡者使守积（郑司农云：“髡当为‘完’，请但居作三年，不亏体者也。”元谓“此出五刑之中而髡者，必王之同族不宫者。宫之，为翦其类，髡头而已。守积，积在隐者，宜也。髡，苦门反。积，子赐反，注同）。
    布宪掌宪邦之刑禁。正月之吉，执旌节以宣布於四方，而宪邦之刑禁，以诘四方邦国及其都鄙，达於四海（宪，表也，谓县之也。刑禁者，国之五禁，所以左右刑罚者。司寇正月布刑於天下，正岁又县其书於象魏。布宪於司寇布刑，则以旌节出宣令之；於司寇县书，则亦县之於门闾及都鄙邦国。刑者，王政所重，故屡丁宁焉。诘，谨也，使四方谨行之）。凡邦之大事合众庶，则以刑禁号令。
    禁杀戮掌司斩杀戮者、凡伤人见血而不以告者、攘狱者、遏讼者，以告而诛之司（犹察也；察此四者，告於司寇罪之也。斩杀戮，谓吏民相斩相杀相戮者。伤人见血，见血乃为伤人耳。郑司农云：“攘狱者，距当狱者也。遏讼者，遏止欲讼者也。”元谓“攘，犹也。狱者，言不受也。”）。
    禁暴氏掌庶民之乱暴力正者、挢诬犯禁者、作言语而不信者，以告而诛之（民之好为侵陵、称诈、谩诞，此三者，亦刑所禁也。力正，以力强得正也。挢，居表反。好为，呼报反，下文则为下注皆为同。谩诞，武谏反，一音亡半反，又免仙反，徐、望山反，本或作“慢”。诞，音但）。凡国聚众庶，则戮其犯禁者以徇。凡奚隶聚而出入者，则司牧之，戮其犯禁者（奚隶，女奴男奴也。其聚出入，有所使）。
    《王制》：司寇正刑明辟以听狱讼（司寇，秋官卿，掌刑者。辟，罪也。辟，婢亦反，注同），必三刺（以求民情，断其狱讼之中。一曰讯群臣，二曰讯群吏，三曰讯万民。刺，七智反，杀也），有旨无简不听（简，诚也。有其意无其诚者，不论以为罪）。附从轻（附，施刑也。求出之，使从轻），赦从重（虽有罪可重，犹赦之）。凡制五刑，必即天论（制，断也。即，就也。必即天论，言与天意合。闵子曰：“古之道，不即人心。”即，或为则。论，或为伦。论，音伦，理也。注同），邮罚丽於事（邮，过也。丽，附也。过人罚人，当各附於其事，不可假他以喜怒也）。凡听五刑之讼，必原父子之亲，立君臣之义以权之（权，平也）；意论轻重之序，慎测浅深之量以别之（意，思念也。浅深，谓俱有罪，本心有善恶）；悉其聪明，致其忠爱以尽之（尽其情）。疑狱，与众共之；众疑，赦之。必察小大之比以成之（小大犹轻重。已行故事曰比）。成狱辞，史以狱成告於正，正听之（史，司寇吏也。正，於周乡、师之属，今汉有正、平、丞，秦所置。平，彼命反）。正以狱成告於大司寇，大司寇听之棘木之下（《周礼》，乡、师之属，辨其狱讼，异其死刑之罪而要之，职听於朝，司寇听之。朝，王之外朝也。左九棘，孤、卿、大夫位焉；右九棘，公、侯、伯、子、男位焉；面三槐，三公位焉）大司寇以狱之成告於王，王命三公参听之（王使三公复与司寇及正共平之，重刑也。《周礼》，王欲免之，乃命公会其期）。三公以狱之成告於王，王三又，然後制刑（又，当作宥，宥，宽也。一宥曰不识，再宥曰过失，三宥曰遗忘）。凡作刑罚，轻无赦（法，虽轻不赦之，为人易犯）。刑者亻刑也，亻刑者成也，一成而不可变，故君子尽心焉（变，更也。亻刑，音刑）。析言破律、乱名改作，执左道以乱政，杀（析言破律，巧卖法令者也。乱名改作，谓变易官与物之名，更造法度。左道，若巫蛊及俗禁）；作淫声、异服、奇技、奇器以疑众，杀（淫声，郑、卫之属也。异服，若聚鹬冠琼弁也。奇技、奇器，若公输般请以机窆。鹬，伊必反，徐音述。弁，皮恋反。般，百反）；行伪而坚、言伪而辩、学非而博、顺非而泽以疑众，杀（皆谓虚华捷给无诚者也）；假於鬼神、时日、卜筮以疑众，杀（今时持丧葬、筑盖、嫁娶卜数文书，使民倍礼违制）。此四诛者，不以听（为其为害大而辞不可明）。
    《文王世子》：公族其有死罪，则磬於甸人。公族之罪，虽亲不以犯有司，正术也，所以体百姓也（犯，犹干也。术，法也。“百姓”，或作“异姓”，非）。刑於隐者，不与国人虑兄弟也。弗吊，弗为服，哭於异姓之庙，为忝祖远之也。素服居外，不听乐，私丧之也，骨肉之亲无绝也。公族无宫刑，不翦其类也（详见《帝系考 皇族门》）。
    《康诰》：王曰：“呜呼，封，敬明乃罚（凡行刑罚，必敬明之，欲其谨重）！人有小罪，非眚，乃惟终，自作不典，式尔（小罪，非过误，而故为乱常之事，用意如此，罪虽小而不可赦），有厥罪小，乃不可不杀。乃有大罪，非终，乃惟眚灾，尔，既道，极厥辜，时乃不可杀（有大罪而非故犯，乃其过误，偶尔如此，既自称道，尽输其情，不敢隐匿，罪虽大乃不可杀）。非汝封刑人杀人，无或刑人杀人；非汝封又曰劓耳刂人，无或劓耳刂人（刑杀劓耳刂，天所以讨有罪者，非汝封得私用之，无或以为可以己施之而妄刑人也）。”王曰：“外事，汝陈时臬，司师兹殷罚有伦（外事，有司之事也。臬，法也。言汝於外事，但陈列是法，使有司师此殷罚之有叙者用之尔）。”又曰，要囚，服念五六日，至於旬时，丕蔽要囚（要囚，狱辞之要者也。服念，服膺而念之。旬，十日。时，三月。为囚求生道也。蔽，断也）。”王曰：“汝陈时臬事，罚蔽殷彝，用其义刑义杀。勿庸以次汝封，乃汝尽逊，曰时叙，惟曰未有逊事（义，宜也。次，次舍之次。逊，顺也。申言敷陈是法与事，罚断以殷之常法矣，又虑其泥古而不通，又谓其刑其杀必察其宜於时者而後用之；既又虑其趋时而循己，又谓刑杀不可以就汝封之意；既又虑其刑杀虽已当罪，而矜喜之心乘之，又谓使汝刑杀尽顺於义，虽曰是有次叙，汝当惟谓未有顺义之事。盖矜喜之心生，乃怠惰之心起，刑杀之所由不中也，可不戒哉）。已，汝惟小子，未其有若汝封之心。朕心朕德，惟乃知（已者，语辞之不能已也。小子，幼小之称。言年虽少而心独善也。尔心之善，固朕知之；朕心朕德，亦惟尔知之。将言用罚之事，故先发其良心焉）。凡民自得罪，寇攘奸宄，杀越人於货，愍不畏死：罔弗憝（越，颠越也。《盘庚》云：“颠越不恭。”愍，强。憝恶也。自得罪，非为人诱陷以得罪也。凡民自犯罪，为盗贼奸宄、杀人、颠越人以取财货强很亡命者，人无不憎恶之也。用罚而加是人，则人无不服，以其出乎人之同恶，而非即乎吾之私心也。特举此以明用罚之当罪）。”王曰：“封，元恶大憝。矧惟不孝不友。子弗祗服厥父事，大伤厥考心；於父不能字厥子，乃疾厥子。於弟弗念天显，乃弗克恭厥兄；兄亦不念鞠子哀，大不友於弟。惟吊兹，不於我政人得罪，天惟与我民彝大泯乱。曰，乃其速由文王作罚，刑兹无赦（大憝，即上文之“罔弗憝”。言寇攘奸宄固为大恶而大可恶矣，况不孝之人而尤为可恶者。当商之季，礼义不明，人纪废坏，子不敬事其父，大伤父心；父不能爱子乃疾恶其子，是父子相夷也。天显，犹《孝经》所谓“天明尊卑，显然之序”也。弟不念尊卑之序而不能敬其兄，兄亦不念父母鞠养之劳而大不友其弟，是兄弟相贼也。父子兄弟至於如此，苟不於我为政之人而得罪焉，则天之与我民彝必大泯灭而紊乱矣。曰者，言如此，则汝其速由文王作罚，刑此无赦而惩戒之不可缓也）。不率大戛，矧惟外庶子训人，惟厥正人、越小臣诸节，乃别播敷，造民大誉，弗念弗庸，厥君。时乃引恶，惟朕憝。已，汝乃其速由兹义率杀（戛，法也。言民之不率教者，固可大之法矣，况外庶子以训人为职，与庶官之长及小臣之有符节者，乃别布条教，违道干誉，弗念其君，弗用其法，以病君上。是乃长恶於下，我之所深恶。人臣之不忠如此，刑其可巳乎！汝其速由此义而率以诛戮之可也。按：上言民不孝不友，则速由文王作罚，刑兹无赦。此言外庶子、正人、小臣背上立私，则率由兹率杀。其曰“刑”曰“杀”，若用法峻急者。盖殷之臣民，化纣之恶，父子兄弟之无其亲，君臣上下之无其义，非绳之以法，示之以威，殷人孰知不孝不义之不可干哉！《周礼》所谓“刑乱国用重典”者是也。然曰“速由文王”，曰“速由兹义”，则其刑其罚亦仁厚而已矣）。
    《君陈》：王曰：“君陈，尔惟弘周公丕训，无依势作威，无倚法以削（无乘势位作威於上，无倚法制行刻削之政）。宽而有制，从容以和。殷民在辟，予曰‘辟’，尔惟勿辟；予曰‘宥’，尔惟勿宥：惟厥中。有弗若於汝政，弗化於汝训，辟以止辟，乃辟。狃於奸宄，败常乱俗，三细不宥（罪虽小，三犯不赦，所以绝恶源也）。”
    穆王作《吕刑》，王曰：“嗟！四方司政典狱，非尔惟作天牧（司政典狱，谓诸侯也。非汝惟为天牧民乎？言任重是汝也。为，於伪反）？今尔何监？非时伯夷播刑之迪（言当视是伯夷布刑之道而法之）！其今尔何惩？惟时苗民匪察於狱之丽（其今汝何惩戒乎？所惩戒惟是苗民非察於狱之施刑以取灭亡。丽，力驰反）。罔择吉人观於五刑之中，惟时庶威夺货（言苗民无肯选择善人使观视五刑之中正，惟是众为威虐者，任之以夺取人货，所以为乱），断制五刑，以乱无辜。上帝不蠲，降咎於苗（苗民任夺货奸人断制五刑，以乱加无罪。天不洁其所为，故下咎罪，谓诛之。蠲，吉缘反。咎，其久反）。苗民无辞於罚，乃绝厥世（言苗无以辞於天罚，故尧绝其世。中言为至戒）。”王曰：“呜呼，念之哉（念以伯夷为法、苗民为戒）！伯父、伯兄、仲叔季弟、幼子、童孙，皆听朕言，庶有格命（皆王同姓，有父、兄、弟、子、孙列者，伯仲叔季，顺少长也。举同姓包异姓，言不殊也。听从我言，庶几有至命）。今尔罔不由慰日勤，尔罔或戒不勤（今汝无不用安自居日当勤之，汝无有徒念戒而不勤。日勤，上人实反，一音曰）。天齐於民，俾我。一日非终，惟终在人（天整齐於下民，使我为之。一日所行非为天所终，惟为天所终，在人所行。天齐於民，绝句。马云：“齐，中也。”俾我，绝句，上必尔反，马本作“矜於哀”也）。尔尚敬逆天命，以奉我一人。虽畏勿畏，虽休勿休（汝当庶几敬逆天命，以奉我一人之戒行事。虽见畏，勿自谓可敬畏；虽见美，勿自谓有德美）。惟敬五刑，以成三德。一人有庆，兆民赖之，其宁惟永。”（先戒以劳谦之德，次教以惟敬五刑，所以成刚、柔、正直之三德也。天子有善，则兆民赖之，其乃安宁长久之道。）王曰：“吁，来！有邦有土，告尔祥刑（吁，叹也。有国土诸侯，告汝以善用刑之道。吁，况于反，马作“于”，于，於反）。在今尔安百姓，何择？非人！何敬？非刑！何度？非及（在今尔安百姓兆民之道，当何所择？非惟吉人乎！当何所敬？非惟五刑乎！当何所度？非惟及世轻重所宜乎！度，待洛反，注同；马云“造谋也。”）！两造具备，师德五辞（两，谓囚证。造，至也。两至具备，则众狱官共听其入五刑之辞。造，七报反，注同）。五辞简孚，正於五刑（五辞简核，信有罪验，则正之於五刑）。五刑不简，正於五罚（不简核，谓不应五刑，当正五罚，出金赎罪。核，幸格反）。五罚不服，正於五过（不服，不应罚也。正於五过，从赦免。应，应对之应，下同）。五过之疵，惟官、惟反、惟内、惟货、惟来（五过之所病，或尝同官位，或许反囚辞，或内亲用事，或行货枉法，或旧相与往来，皆病所在。来，马本作“求”，云“有求，请赇也。”）。其罪惟钧，其审克之（以病所在，出入人罪。使在五过，罪与犯法者同，其当清察能使之不行）。五刑之疑有赦，五罚之疑有赦，其审克之（刑疑，赦从罚；罚疑，赦从免，其当清察能得其理）。简孚有众，惟貌有稽（简核诚信，有合众心；惟察其貌，有所考合。重刑之至）。无简不听，具严天威（无简核诚信，不听理其狱，皆当严敬天威，无轻用刑）。墨辟疑赦，其罚百锾，阅实其罪（刻其颡而涅之曰墨刑。疑则赦从罚。六两曰锾。锾，黄铁也。阅实其罪，使与罚各相当。辟，婢亦反。锾，徐户关反，六两也，郑及《尔雅》同；《说文》云：“锊也。锊，十一铢二十五分铢之十三也。马同。又云：“贾逵说：俗儒以锊重六两。《用官》，剑，重九锊。俗儒近是。”阅，音悦。颡，素党反。涅，乃结反）。劓辟疑赦，其罚惟倍，阅实其罪（截鼻曰劓刑。倍百为二百锾）。非刂辟疑赦，其罚倍差，阅实其罪。（刖足曰非刂。倍差，谓倍之又半，为五百锾。非刂，扶谓反。倍差，测加反，传云“五百锾”也，马云：“倍二百为四百，差者，又加四百之三分之一，凡五百三十三锾三分锾之一也。”）宫辟疑赦，其罚六百锾，阅实其罪（宫，淫刑也，男子割势，妇人幽闭，次死之刑。序五刑先轻转至重者，事之宜）。大辟疑赦，其罚千锾，阅实其罪（死刑也。五刑疑，各入罚，不降相因，古之制也）。墨罚之属千，劓罚之属千，非刂罚之属五百，宫罚之属三百，大辟之罚其属二百。五刑之属三千（别言罚属，合言刑属，明刑罚同属，互见其义以相备。见，贤遍反）。上下比罪，无僭乱辞，勿用不行（上下比方其罪，无听僭乱之辞以自疑，勿用折狱，不可行。僭，子念反）。惟察惟法，其审克之（惟当清察罪人之辞，刑以法理，其当详审能之）。上刑轻下服（重刑有可以亏减，则之轻，服下罪），下刑重上服，轻重诸罚有权（一人有二罪，则之重，而轻并数。轻重诸刑罚各有权宜。并，必政反。数，色住反）。刑罚世轻世重，惟齐非齐，有伦有要（言刑罚随世轻重也。刑新国用轻典，刑乱国用重典，刑平国用中典。凡刑，所以齐非齐，各有伦理，有要义）。罚惩非死，人极於病（刑罚所以惩过，非杀人；欲使恶人极於病苦，莫敢犯者）。非佞折狱，惟良折狱，罔非在中（非口才可以断狱，惟平良可以断狱，无不在中正）。察辞於差，非从惟从（察囚辞，其难在於差错，非从其伪辞，惟从其本情）。哀敬折狱，明启刑书胥占，咸庶中正（当怜下人之犯法，敬断狱之害人，明开刑书相与占之，使刑当其罪，皆庶几必得中正之道。当，丁浪反）。其刑其罚，其审克之（其所刑，其所罚，其当详审能行之，无失中正）。狱成而孚，输而孚（断狱成，辞而信，当输汝信於王。谓上其鞫劾文辟。上，时掌反，下注同。鞫，九六反。劾，亥代反，《玉篇》胡得反）。其刑上备，有并两刑（其断刑文书上王府皆当具，有并两刑，亦具上之）。”王曰：“呜呼，敬之哉！官伯族姓，朕言多惧（敬之哉，告使敬刑。官长，诸侯。族，同族。姓，异姓也。我言多可戒惧以儆之。儆，音景）。朕敬於刑，有德惟刑（我敬於刑，当使有德者惟典刑）。今天相民，作配在下，明清於单辞（今天治民，人君为配天在下，当承天意，听讼当清审单辞。单辞特难听，故言之。相，如字，马息亮反，助也。治，直吏反）。民之乱，罔不中听狱之两辞（民之所以治，由典狱之无不以中正听狱之两辞。两辞，弃虚从实，刑狱清则民治）。无或私家於狱之两辞（典狱无取有受货听诈，成私家於狱之两辞）。狱货非宝，惟府辜功，报以庶尤（受狱货，非家宝也。惟聚罪之事，其报则以众人见罪）。永畏惟罚，非天不中，惟人在命（当长畏惧惟为天所罚，非天道不中，惟人在教命，使不中；不中则天罚之）。天罚不极，庶民罔有令政在於天下（天道罚不中，令众民无有善政在於天下，由人主不中，将亦罚之。令，力呈反）。”王曰：“呜呼，嗣孙！今往何监？非德於民之中！尚明听之哉（嗣孙，诸侯嗣世子孙，非一世。自今已往，当何监视？非当立德於为民之中正乎！庶几明听我言而行之哉）。哲人惟刑，无疆之辞，属於五极，咸中有庆（言智人惟用刑，乃有无穷之善辞，名闻於後世，以其折狱属五常之中正，皆中有善，所以然也。属，音烛）。受王嘉师，监於兹祥刑（有邦有土，受王之善众而治之者，视於此善刑。欲其勤而法之，为无疆之辞）。”
    《吕刑》一书，先儒蔡九峰以为：“《舜典》所谓赎刑者，官府学校鞭扑之刑耳，若五刑则固未尝赎也。今穆王赎法，虽大辟亦许其赎免矣。盖王巡游无度，财匮民劳，至其末年，无以为计，乃为此一切权宜之术，以敛民财。夫子录之，亦以示戒。”愚以为未然。盖熟读此书，哀矜恻怛之意，千载之下，犹使人为之感动，且拳拳乎讫富惟货之戒，则其不为聚敛征求设也审矣。鬻狱取货，末世暴君吏之所为，而谓穆王为之，夫子取之乎？且其所谓赎者意，自有在学者，不能详味经意而深考之耳。其曰“墨辟疑赦，其罚百锾”，盖谓犯墨法之中疑其可赦者，不遽赦之，而姑取其百锾以示罚耳。继之曰“阅实其罪”，盖言罪之无疑则刑，可疑则赎，皆当阅其实也。其所谓疑者何也？盖唐、虞之时，刑清律简，是以赎金之法止及鞭扑，而五刑无赎法。至於周而律之繁极矣，五刑之属，至於三千。若一按之律，尽从而刑之，则何莫非投机触罟者？天下之人无完肤矣！是以穆王哀之，而五刑之疑，各以赎论。姑以大辟一条言之。夫所犯者死罪而听其赎金以免，诚不可以训也。然大辟之属二百，则岂无疑赦而在可议之列者？有如杀人反逆之类，则是不可不杀，虽万锾亦难贳死矣。而二百之属，其罪不皆至此也。以经传考之，其在周，则《王制》之析言破律，行伪学非，《酒诰》之群饮；其在汉，则列侯坐酎金不敬，将帅出师失期之类，於律皆死罪也。而其情则可矜，其法则可议，岂必尽杀之乎！此则死罪之疑赦者也。意周所以断斯狱，必在“其罚千锾”之科，而汉制则不过或除其国，或赎为庶人，亦其遗意也。盖哀矜庶狱，乃此书之大旨，赎特其一事。序者专以训夏赎刑言之，已失其义；而此书之首，又止言“耄荒度，作刑以诘四方。”夫曰“作刑以诘四方”者，主於用刑之意也。而此书所言，大概哀民之罹於法而不忍刑之，惧有司之不能审克而轻用之，其意盖期於无刑而非作刑也。故愚疑篇首或有脱简，如“耄荒度”之语亦难通。二序既不得书之意，而後之儒者复因穆王有巡游之事，遂於此书肆为讥评而不复味其辞，亦已疏矣。以愚观之，一篇之中，察狱情之隐痛，鉴天道之神明，而示劝戒於报应之，咨嗟恳恻，谆衤复详练，老者之言也。其作於既闻《祈招》之後乎？是岂复有侈心之可议哉！或曰：“罪疑则降等施刑可矣，何必赎乎？”曰：“古之议疑罪者，降杀，一法也，《虞书》所谓‘罪疑惟轻’，此书所谓‘上下比罪，上刑轻下服’是也；罚赎，一法也，《虞书》所谓‘金作赎刑’，此书所谓五刑之赎是也，固并行而不悖也。且其言曰：‘罚惩非死，人极於病。’盖财者，人之所甚欲，故夺其欲以病之，使其不为恶耳，岂利其货乎？至又以为所言皋陶不与三后之列，遂使後世以刑官为轻。後汉杨赐拜廷尉，自以代非法家，言曰：‘三后成功，皋陶不与，盖吝之也。’亦此书立言之疵启之。陋哉，俗儒之论也！夫刑以齐民，古人重之谨之而非所先也，故夫子以政刑不若德礼，而此书曰：‘三后成功，惟殷於民。士制百姓於刑之中，以教祗德。’盖曰必居以安之，食以养之，礼以教之，然後及於刑耳，岂以皋陶为劣於禹、稷而後之乎？然即此章先後轻重之意观之，盖可以明此书之不为‘作刑以诘四方’而作矣。”
    郑人铸刑书铸刑书（铸刑书於鼎，以为国之常法）。叔向使诒子产书曰：“始吾有虞於子（虞，度也。言准度子产以为己法。度，待落反，下同），今则已矣（已，止也）。昔先王议事以制，不为刑辟，惧民之有争心也（临事制刑，不豫设法也。法豫设则民知争端）。犹不可禁御，是故闲之以义，纠之以政（纠，举也），行之以礼，守之以信，奉之以仁（奉，养也），制为禄位，以劝其从（劝从教），严断刑罚，以威其淫（淫，放也）。惧其示也，故诲之以忠，耸之以行（耸，惧也。耸，息勇反。行，下孟反），教之以务（时所急），使之以和（说以使民。说，音悦），临之以敬，莅之以︹（施之於事为莅。莅，音利，又音类），断之以刚（义断恩）。犹求圣哲之上，明察之官（上，公、王者；官，卿大夫也），忠信之长，慈惠之师。民於是乎可任使也，而不生祸乱。民知有辟，则不忌於上（权移於法，故民不畏上。长，丁丈反），并有争心，以徵於书，而徼幸以成之（因危文以生争，缘徼幸以成其巧伪。“徼”，本又作“邀”，古尧反。巧，如字，又苦孝反），弗可为矣（为，治也）。夏有乱政而作《禹刑》，商有乱政而作《汤刑》（夏、商之乱，著禹、汤之法，言不能议事以制。夏，户雅反，注同），周有乱政而作《九刑》（周之衰，亦为刑书，谓之《九刑》）。三辟之兴，皆叔世也（言刑书不起於始盛之世）。今吾子相郑国，作封洫（在襄三十年。相，息亮反。洫，况域反），立谤政（作邱赋，在四年，谤，布浪反），制参辟，铸刑书（制参辟，谓用三代之末法。参，七南反，一音三），将以靖民，不亦难乎！《诗》曰：‘仪式刑文王之德，日靖四方（《诗 颂》，言文王以德为仪式，故能日有安靖四方之功。刑，法也。靖，音静）’。又曰：‘仪刑文王，万邦作孚（《诗 大雅》言文王作仪法为天下所信。孚，信也）。’如是，何辟之有（言《诗》唯以德与信，不以刑也）？民知争端矣，将弃礼而徵於书（以刑书为徵）。锥刀之末，将尽争之（锥刀之末，喻小事。锥，音隹。尽、争，如字）。乱狱滋丰，贿赂并行，终子之世，郑其败乎！闻之：‘国将亡，必多制（数改法。数，所角反）。’其此之谓乎！”复书曰：“若吾子之言（复，报也）。侨不才，不能及子孙，吾以救世也。既不承命，敢忘大惠（以见箴戒为惠）。”
    晋赵鞅、荀寅帅师城汝滨（赵鞅，赵武孙也。荀寅，中行荀吴之子。汝滨，晋所取陆浑地。滨，音宾。行，户郎反），遂赋晋国一鼓铁，以铸刑鼎（令晋国各出功力，共鼓石为铁。计令一鼓而足，因军役而为之，故言遂。铸，之树反。令，力呈反），著范宣子所为刑书焉。仲尼曰：“晋其亡乎！失其度矣。夫晋国将守唐叔之所受法度以经纬其民，卿大夫以序守之（序，位次也），民是以能尊其贵，贵是以能守其业。贵贱不愆，所谓度也。文公是以作执秩之官，为被庐之法（僖二十七年，文公被庐，修唐叔之法。被，反义反。庐，力居反。，本又作“搜”，所求反），以为盟主。今弃是度也而为刑鼎，民在鼎矣，何以尊贵（弃礼徵书，故不尊贵）？贵何业之守（民不奉上，则上失业）？贵贱无序，何以为国？且夫宣子之刑，夷之也，晋国之乱制也（范宣子所用刑，乃夷之法也。夷，在文六年。而三易中军帅，贾季、箕郑之徒，遂作乱，故曰乱制。帅，所类反），若之何以为法？“蔡史墨曰：“范氏、中行氏其亡乎（蔡史墨即蔡墨）！中行寅为下卿而干上令，擅作刑器以为国法，是法奸也。又加范氏焉，易之，亡也（范宣子刑书中既废矣，今复兴之，是成其咎。擅，市战反。复，扶又反。咎，其九反）。其及赵氏，赵孟与焉；然不得已，若德可以免（铸刑鼎本非赵鞅意，不得已而从之，若能修德，可以免祸。为郑十三年荀寅、士吉射，入朝歌以叛）。”
    杜氏《通典》议曰：“按虞舜立法，曰‘象以典刑，流宥五刑，鞭作官刑，扑作教刑，金作赎刑。眚灾肆赦，怙终贼刑。钦哉’钦哉，惟刑之恤哉（孔安国注曰：“陈典刑之义，敕天下敬之，忧不得其中。”）。”又按《周官》，司寇建三典，正月之吉，悬於象魏，使万人观之，浃日而敛。汉宣帝患决狱失中，置廷尉平。时郑昌上疏曰：“圣王立法明刑者，救衰乱之起也。不若删定律令，愚人知所避，奸吏无所弄。”後之论者，即云上古议事，不为刑辟。夫有血气，必有争心。群居胜物之始，三皇无为之代，既有君长焉，则有刑罚焉。其俗至淳，其事至简，人犯者至少，何必先定刑名？所以因事立制，叔向之言可矣。自五帝以降，法教益繁，虞舜圣哲之君，後贤祖述其道，刑章轻重，亦以素设。周氏三典，悬诸象魏，皆先防抵陷，令避罪辜，是故郑昌献疏，盖以後明其义。当子产相郑，在东周衰时，王室已卑，诸侯力政；区区郑国，介於晋、楚；法弛民怠，政堕俗讹观时之宜设救之术，外抗大国，内安疲。仲尼兄事，闻死出涕，称之“遗爱”，非盛德欤！
    又按：“孔颖达《正义》云：‘子产铸刑书而叔向责之，赵鞅铸刑鼎而仲尼讥之，则刑之轻重不可使人知也。’圣王虽制刑法，举其大纲，但共犯一法，情有浅深临至时事，议其轻重也。孔议附会叔向之书，然详左氏所载夫子之说，第令守晋国旧法，以为范宣子所为非善政耳，非谓圣王制法不可令人知也。”
    秦文公二十年，法初有三族罪（张晏曰：“父母、兄弟、妻子。”如淳曰：“父族、母族、妻族。”）。武公三年，诛三父等而夷三族，以其杀出子（宁公子三人，长武公为太子，次德，次出子。宁公卒，大庶长弗忌、威垒、三父废太子而立出子为君。後三父等复共杀出子，立武公）。孝公初，卫鞅请变法令。令民为什伍，而相收司连坐。不告奸者腰斩，告奸者与斩敌首同赏，不告奸者与降敌同罚。人有二男以上不分异者，倍其赋。有军功者，各以律受上爵；为私斗者，各以轻重被刑大小。事末利及怠而贫者，举以为收孥。於是太子犯法，鞅曰：“法之不行，自上犯之。”太子，君嗣，不可施刑，刑其傅公子虔，黥其师公孙贾。令之初作，一日，临渭论囚，刑七百馀人，渭水尽赤。又增加肉刑，大辟有凿颠、抽胁、镬烹之刑。始皇即位，遣将成乔击赵，反，死屯留，军吏皆斩，及戮其尸（已死者戮其尸）。其後，毒作乱，败，其徒二十人皆枭首（悬首於竿曰枭）。车裂以殉，灭其宗。轻者为鬼薪（取薪给宗庙为鬼薪。《律说》鬼薪作三岁）。
    始皇兼吞战国，遂毁先王之法，灭礼谊之官，专任刑罚，躬标文墨，昼断狱，夜理书，自程决事，日县石之一（县，称也。石，百二十斤。始皇省读文书，日以百二十斤为程）。而奸邪并生，赭衣塞路，囹圄成市，天下愁怨，溃而叛之。
    三十四年，谪治狱吏不直及覆狱故失者。丞相李斯“请烧《诗》、《书》、百家语。有敢偶语《诗》、《书》者弃市。以古非今者族。吏见知不举与同罪。令下三十日不烧，黥为城旦”。制曰：“可。”
    三十五年，始皇以卢生等诽谤，使御史悉按问诸生，诸生传相告引，乃自除。犯禁者四百六十馀人，皆亢之咸阳，使天下知之以惩後。
    二世即位，以赵高为郎中令，更法律，令有罪者相坐，收族。群臣诸公子有罪，令高治之。杀大臣蒙敖等，十二人戮死於市，十公主磔死於社，财物没入县官，馀相连坐者不可胜数。时山东群盗大起，不能禁，胡亥责李斯。斯惧，乃阿意，以书对曰：“夫贤主必能行督责术则人不犯”，故韩子曰：‘慈父有败子，而严家无格虏’。”胡亥悦，行督责益严，刑者相半于道，死人成积於市，以杀人多者为忠臣。丞相去疾及李斯与将军冯劫谏胡亥以“寇盗并起，皆苦於转戍，且止阿房作者”，胡亥曰：“君不能禁盗，又欲罢先帝所为，何以在位？”遂下之吏。去疾、劫曰：“将相不辱。”皆自杀。高因谮李斯子由为三川守与盗通。令高按问斯。高诈为御史十辈往讯斯，斯以实对，辄令掠。斯急，上书，高令、弃之不奏。後胡亥使人验斯，斯惧如前使者，乃诬伏。遂具斯五刑，腰斩咸阳市，夷三族。
    ●卷一百六十三 刑考二
    ○刑制
    汉高祖初入咸阳，与父老约法三章曰：“杀人者死，伤人及盗抵罪（伤人有曲直，盗贼有多少，故言抵。抵，至也，当也）。”馀悉除秦苛法，兆民大悦。然大辟尚有三族之诛，先黥、劓、斩左右趾，笞杀之，枭其首，菹其骨肉於市（菹为醢也）。其诽谤詈诅，又先断舌，故谓之具五刑。彭越、韩信之属皆受此戮。其後又制曰：“有耐罪以上，请之（应劭曰：“此轻罪，不髡其而彡鬓曰耐。杜林以为法度之字当从寸，故改而彡为耐。言耐罪以上，皆当先请也。”颜师古曰：“耐，颊傍毛也，音而”）。”後以三章之法不足以御奸，遂令萧何捃摭秦法（谓收拾也），取其宜於时者，作律九章（汉承秦制，萧何定律，除参夷连坐之罪，增部主见知之条，益事律《兴》、《厩》、《户》三篇，合为九篇。叔孙通益律所不及，傍章十八篇）。又制：“狱疑者各谳所属官长，皆移廷尉，廷尉不能决，具为奏，附所当比律令以闻。”
    孝惠即位，制爵五大夫、吏六百石以上及宦皇帝而知名者有罪当盗械者，皆颂系（宦皇帝而知名者，谓虽非五大夫爵、六百石吏，而早事惠帝，特为所知，故亦优之。盗者，逃也，恐其逃亡，故著械也颂。颂者，容也，言见宽容，但处曹吏舍，不入狴牢也）。上造以上及内外公孙，耳孙有罪当刑及当为城旦舂者，皆耐为鬼薪白粲（上造，爵满十六者也。内外公孙，谓王侯内外孙也。耳孙，元孙之子也。今以上造有功劳，内外孙有骨肉属，施德布惠，故事从其轻也。城旦者，旦起治城；春者，妇人不预外徭，但春作米，皆四岁刑也。今皆就鬼薪白粲，取薪给宗庙为鬼薪，坐择米使正白为白粲，皆三岁刑也）。民年七十以上若不满十岁有罪当刑者，皆完之（不加肉刑髡剃也。）。
    先公曰：“古者刑不上大夫。汉之待公卿大夫与士庶无等级，皆习秦气象。萧、曹秦吏，习见不知改，而何亦身自当之。惠帝虽差立条式，然特以为恩惠，不著法令。文帝时，绛侯下狱，贾生极言以谏，然终不能变也。”
    高后元年，诏曰：“前日孝惠皇帝言欲除三族罪、妖言令，议未决而崩，今除之。”
    孝文元年，尽除收孥相坐律令。
    诏丞相、太尉、御史：“法者，治之正，所以禁暴而卫善人也。今犯法者已论，而使无罪之父母妻子同产坐之及收，朕甚勿取，其议。”左右丞相周勃、陈平奏言：“父母妻子同产相坐及收，所以累其心，使重犯法。收之之道，所由来久矣。臣之愚计，以为如故便。”帝曰：“法正则民悫，罪当则民从。牧民而道之以善者，吏也；既不能道，又以不正之法罪之，是法反害於民，为暴者也。朕未见其便，宜熟计之。”平、勃乃曰：“陛下幸加大惠於天下，使有罪不收，无罪不相坐，甚盛德，臣等所不及也。臣等谨奉诏，尽除收律、相坐法。”其後，新垣平谋为逆，复行三族之诛。
    容斋洪氏《随笔》曰：“汉族诛之法，每轻用之。袁盎陷晁错，但云：‘方今计，独有斩错耳。’而景帝使丞相以下劾奏，遂至父母妻子同产无少长皆弃市。主父偃陷齐王於死，武帝欲勿诛，公孙丞相争之，遂族偃。郭解客杀人，吏奏解无罪，公孙大夫议，欲族解。且偃、解二人本不死，因议者之言，杀之足矣，何遽至族乎？用刑之滥如此！”
    孝文所行，独新垣平一事，为盛德之玷。然此事所关甚重，盖其宠新垣平也，惑於求仙希福之说，而淫谄之祀，讫汉世而未能正者以此；其诛新垣平也，复行收孥相坐之律，而滥酷之刑，讫汉世而未能除者亦以此。帝恭俭仁贤之主，而此二事失礼失刑，遂令後嗣遵而守之，以为汉家制度，不敢革正。惜哉！
    二年，诏曰：“古之治天下者，朝有进善之旌，诽谤之木，所以通治道而来谏者也。今法有诽谤妖言之罪（师古曰：“高后元年诏除妖言令，今又有之，则是中曾重设此条也”），是使众臣不敢尽情，而上无由闻过失也。将何以来远方之贤良？其除之。民或祝诅上，以相约而後相谩（师古曰：“谩，欺也。初为要约，共行祝诅；後相欺诳，中道而止，无实事也。谩音慢”），吏以为大逆（刘曰：“祝诅上以相约，汉俗如此，犹《後汉 传》云，‘不直者不敢祝少实也’，故谓大逆”），其有他言，吏又以为诽谤。此细民之愚，无知抵死，朕甚不取。自今以来，有犯此者，勿听治。”
  </div>
  <div class="pagination">
   <a href="文献通考_page135.html">
    上一页
   </a>
   <span>
    ...
   </span>
   <a href="文献通考_page131.html">
    131
   </a>
   <a href="文献通考_page132.html">
    132
   </a>
   <a href="文献通考_page133.html">
    133
   </a>
   <a href="文献通考_page134.html">
    134
   </a>
   <a href="文献通考_page135.html">
    135
   </a>
   <span class="current-page">
    136
   </span>
   <a href="文献通考_page137.html">
    137
   </a>
   <a href="文献通考_page138.html">
    138
   </a>
   <a href="文献通考_page139.html">
    139
   </a>
   <a href="文献通考_page140.html">
    140
   </a>
   <a href="文献通考_page141.html">
    141
   </a>
   <span>
    ...
   </span>
   <a href="文献通考_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
