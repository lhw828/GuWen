<!DOCTYPE html>
<html>
<head>
    <meta charset="UTF-8">
    <title>续通志 - 第 729 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 729 页/共 1359 页</h1>
    <div class="content">人服其有远略青在枢密四年每出士卒辄指目以相矜夸又言者谓青家数有光怪请出青于外以保全之不报嘉佑初京师大水青避水徙 
家相国寺行止殿上人情颇疑乃罢青为同中书门下平章事出判陈州明年疽发髭卒赠中书令谥武襄青为人慎密寡言其计事必审中机 
会而后发行师先正部伍明赏罚与士同饥寒劳苦虽敌猝犯之无一士敢后先者故其出常有功尤喜推功与将佐始与孙沔破贼谋一出于 
青贼既平经制余事悉以诿沔退若不用意者沔始叹其勇既又服其为人自以为不如也尹洙以贬死青悉力赒其家事子谘咏并为合门使 
咏数有战功熙寍元年神宗考次近世将帅以青起行伍而名动中外深沈有智略能以畏慎保全终始慨然思之命取青画像入禁中御制祭 
文遣使赍中牢祠其家

　　张玉
　　孙节

　　 张玉

　　张玉字宝臣保定人以六班散直隶狄青麾下筑青涧招安砦遇夏兵三万有驰铁骑挑战者玉单持铁简出鬬取其首及马军中因号曰 
张铁简以状闻仁宗曰真勇将也以为本路同巡检从征侬智高抵归仁驿贼列三锐陈以逆官军军小却玉率右厢突骑横贯贼垒贼大溃帝 
召见使作锐陈于殿廷下观破贼之势擢为广西钤辖徙大名进龙神四厢都指挥使为副都总管谅祚攻大顺城玉以兵三千夜击之惊溃而 
去累迁昭州防御使徙泾原熙寍中庆州卒叛玉袭逐于石门卒穷蹙请降玉斩二百人坐夺职降为陵州团练使居数月复之王韶开熙河玉 
迁宣州观察使为副都总管河北置三十七将以玉为第一将入为马步军都虞候卒赠建雄留后

　　 孙节

　　孙节开封人少隶军籍以才勇补右侍禁与狄青同在延州数攻破敌砦有功累迁西京左藏库副使及青讨智高辟隶麾下至归仁铺节 
为前锋直前搏战贼锐甚节鏖山下俄中枪而没特赠忠武军节度留后封其妻为仁寿郡君官其子二人从子三人给诸司副使奉终其丧

　　△郭逵

　　郭逵字仲通父斌自邢徙洛康定中兄遵死于敌录逵为三班奉职隶陕西范仲淹麾下仲淹勉以问学延安清刚社募兵误杀熟羌将论 
死逵请而免之活壮士十三人时方议取灵武逵言地远而食不继城大而兵不多未见其利未几泾原任福以全军败没人服其先见陈执中 
安抚京东奏为驻泊将执中与宾佐论当今名将共推葛怀敏逵曰怀敏他日必败朝廷事执中始怒居数日问曰君何以知葛怀敏非名将而 
败事邪曰喜功徼幸徒勇无谋可禽也执中叹曰君真知兵怀敏既覆师矣为真定兵马监押保州卒叛田况遣逵往招之逵与乱者侍其臻尝 
同事范仲淹驰至城下示以旧所佩紫囊臻识之即与其党韦贵史克顺邀逵登城既见申谕祸福众或疑不即下曰若降恐不免逵请以身为 
质于是开城降以功加合门祗候环庆兵马都监厯泾原都监拔古渭城转通事舍人徙河北缘边安抚都监副吴奎使契丹会其主受尊号入 
观礼使还黜为汾州都监庞籍镇河东俾权忻州契丹来求天池庙地籍不能决以诿逵逵访得太平兴国中故牍证为王土檄报之契丹愧伏 
湖北溪蛮彭仕羲叛命逵为本路钤辖兼知澧州得蛮亲信为乡导尽平诸隘遂破其所居桃花洲仕羲弃城走余众悉降迁礼宾使徙知邵州 
武冈蛮反逵又讨平之累迁容州观察使泾原路副都部署治平二年以检校太保同签书枢密院旋出领陕西宣抚使判渭州逵虽立军功而 
骤跻政地神宗即位迁静难军留后召还改宣徽南院使判郓州至郓七日徙镇鄜延种谔受威明山降取绥州夏人遂诱杀知保安军杨定朝 
议以边衅方起欲弃绥州逵曰夏人既杀王官而又弃绥不守示弱已甚且明山举族来归当何以处之既而夏人欲以塞门安远二砦来易朝 
廷许之逵曰此正商于六百里之策也非先交二砦不可与遣其属赵卨辥昌朝与夏使议唯言砦基卨曰二砦之北旧有三十六堡且以长城 
岭为界西至王祥符所移书固在也虏使惊不能对乃寝其请初诏焚弃绥州逵匿而不下至是帝问大臣皆莫知逵始自劾向者违诏旨之罪 
帝手诏褒荅加检校太尉雄武军留后韩绛宣抚陕西主种谔计图取横山与逵议出兵逵曰谔狂生尔朝廷徒以家世用之必误大事绛怒以 
为阻挠奏召逵还明年庆州乱出判永兴徙秦州王韶开熙河逵按其不法朝廷遣蔡确鞫之谓逵诬罔落宣徽使知潞州寻徙太原复宣徽使 
交址李干德陷邕管召为安南行营经略招讨使兼荆湖广南宣抚使请鄜延河东旧吏士自随将行宴于便殿赐中军旗章剑甲以示宠次长 
沙先遣将复邕廉至广西讨拔广源州降守将刘应纪又拔决里隘乘胜取桄榔门州大战富良江斩其伪王子洪真干德穷蹙奉表归命时兵 
夫三十万人冒暑涉瘴地死者过半至是与贼隔一水不得进乃班师坐贬左卫将军西京安置屏处十年哲宗即位复左屯卫大将军致仕起 
知潞州进广州观察使知河中府请老改左武卫上将军卒赠雄武军节度使逵慷慨喜兵学神宗尝访八阵遗法对曰兵无常形是特奇正相 
生之一法尔因为帝论其详在延安使以教兵久不就逵择诸校习金鼓屯营者六十四人使人教一队顷刻而成尤善用偏裨每至所部令人 
自言所能暇日阅按之故临阵皆尽其技李复珪治庆州之败既斩李信刘甫又欲罪鄜延都巡检使白玉玉见逵托以后事且泣言不得终养 
母逵哀之不遣申救甚力得免已而玉大捷于新砦神宗谓逵曰白玉能以功补过卿之力也每战先招怀后战鬬爱惜士卒不妄加诛戮其杀 
贼妇女老弱者皆不赏虽坐征南无功久废犹隐然为一时宿将云

　　钦定续通志卷三百二十五

　　●钦定续通志卷三百二十六　列传一百二十六

　　列传

　　宋 【三十】

　　○宋三十

　　吴育　　　宋绶【敏求昌言】　李若谷【淑　寿朋复圭】　　王博文【畴】　王鬷　　　李谘　　程戡　　　夏侯峤　　 
盛度　　丁度　　　张观　　　郑戬　　明镐

　　吴育
　　宋绶
　　李若谷
　　王博文
　　王鬷
　　李谘
　　程戡
　　夏侯峤
　　盛度
　　丁度
　　张观
　　郑戬
　　明镐

　　△吴育

　　吴育字春卿建州建安人也父待问累官礼部侍郎致仕育少奇颖博学举进士试礼部第一中甲科除大理评事迁寺丞厯知临安诸暨 
襄城三县自秦悼王葬汝州其后子孙从葬及岁时上冢皆以宦官典护颇扰州县育在襄城请凡官所须皆具成数毋容使者妄索民甚便之 
宗子所过纵鹰犬暴民田及入襄城境辄相戒约毋敢纵者举贤良方正擢著作郎 【案欧阳修撰育墓志作著作佐郎】 直集贤院通判苏 
州还知太常礼院奏定礼文名太常新礼庆历祀仪改右正言厯三司盐铁户部二判官 【案文献通考盐铁户部度支谓之三司墓志载育 
为户部度支二判官未尝为盐铁与宋史本传异】 寻以本官知谏院元昊僭号议出兵讨之育言元昊虽称藩臣其尺赋斗租不入县官服叛 
不常请置之示不足责且已僭舆服势必不能自削宜援国初江南故事稍易其名可以顺拊而收之不报复上言宜先以文诰告谕如尚不宾 
第严约束明烽堠坚壁清野以挫其锋勿贪功轻进时方锐意征讨不听既而覆军无功卒封元昊为夏国主如育所议育又言元昊见朝廷比 
年与西域诸戎不通朝贡乃得以利啖邻境固其巢穴无肘腋之患跳梁猖獗肆而不顾请募士谕嘉勒斯赉及他蕃部离散其党与使并力以 
攻而均其恩赐此伐谋之要也因录上真宗时通西域诸蕃事迹除知制诰进翰林学士迁礼部郎中契丹为元昊构兵元昊求纳款契丹遣使 
请勿纳元昊朝廷未知所答育因言契丹通好已久不可纳一叛羌以失其欢今彼相鬬鬬久不解可观形势乘机立功万一过计纳之臣恐契 
丹窥兵赵魏朝廷不得元昊毫发之助而太行东西且有烟尘之警宜使人谕元昊曰契丹汝世姻当顺契丹如故然后许汝归款告契丹曰已 
诏元昊如能投谢辕门即听内附若犹坚拒当为讨之如此皆不能归罪我矣于是召两制同上对卒不易育议寻知开封府庆历五年拜右谏 
议大夫枢密副使未几除参知政事山东盗起帝遣中使按视还奏盗不足虑兖州杜衍郓州富弼山东人尊爱之此可忧也帝欲徙二人于淮 
南育曰盗贼无足虑小人乘时以倾大臣祸几不可御矣事遂寝向绶知永静军为不法疑通判江中立发其阴事因构狱以危法中之中立自 
经死绶宰相子大臣有营助欲傅轻法育曰不杀绶无以示天下卒减死一等流南方御史唐询请罢制科帝刊其名以付中书育奏疏驳议帝 
是育言因谕辅臣曰彼上言者乞从内批行下今乃知欺罔也育请出姓名按劾以明国法育在政府遇事敢言与宰相贾昌朝数争议上前左 
右皆失色育论辨不已乃请曰臣所辨者职也顾力不胜愿罢臣职乃复以为枢密副使明年大旱御史中丞高若讷论奏遂罢昌朝育归给事 
中班未几出知许州徙蔡州州故多盗育严伍保之法以检制盗贼时京师有告妖人千数聚确山者诏遣中使往招捕者十人至则以巡检兵 
往索之育曰此特乡民用浮图法相聚以利钱财尔一弓手召之可致今以兵往是趣之乱也顷之召十人至械送阙下皆无罪释之而告者伏 
辜寻以资政殿学士知河南府徙陕州又上书论诏狱为不便迁礼部侍郎知永兴军召兼翰林侍读学士以疾辞且请便郡帝语大臣曰吴育 
刚正可用第嫉恶太过耳因命知汝州会疾不已又请居散地以集贤院学士判西京留司御史台外台旧不领民事时张尧佐知河阳民讼久 
不决多诣育诉育为辨曲直判书状尾 【案文献通考云两京留司御史台谓之留台亦谓之外台又梦溪笔谈载两京留台皆有公宇旧为 
</div>
    <div class="pagination">
<a href="续通志_page728.html">上一页</a><span>...</span><a href="续通志_page724.html">724</a><a href="续通志_page725.html">725</a><a href="续通志_page726.html">726</a><a href="续通志_page727.html">727</a><a href="续通志_page728.html">728</a><span class="current-page">729</span><a href="续通志_page730.html">730</a><a href="续通志_page731.html">731</a><a href="续通志_page732.html">732</a><a href="续通志_page733.html">733</a><a href="续通志_page734.html">734</a><span>...</span><a href="续通志_page730.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
