<!DOCTYPE html>
<html>
<head>
    <meta charset="UTF-8">
    <title>续通志 - 第 149 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 149 页/共 1359 页</h1>
    <div class="content">尚全帝不从以出遂及于难周太祖入京师举事皆称太后诰请太后临朝己而太祖出征契丹军士拥之还太祖请事太后为母太后诰以太 
祖监国遂即位迁后于太平宫上尊号曰昭圣皇太后显德元年崩 【原注隐帝旧史实录皆无皇后帝立三年崩时年二十盖未尝立后也 
○按阳邠传帝欲立所幸耿夫人为后邠以为太速夫人卒帝欲以后礼葬之邠又以为不可则未尝立后之言信矣耿早卒故不为立传】

　　△周

　　太祖圣穆柴皇后　　　杨淑妃张贵妃　　　　　　　董德妃世宗贞惠刘皇后　　　宣懿符皇后 【后立符皇后】

　　 太祖圣穆柴皇后

　　太祖圣穆皇后柴氏邢州尧山人与太祖同里遂以归焉太祖微时喜饮博任侠不拘细行后尝谏止之太祖状貌奇伟后心知其贵人也 
事之甚谨 【案宋史张永德传柴翁以经义教里中有女后唐庄宗时备掖庭明宗入洛遣出宫柴翁夫妇往迎之至鸿沟遇雨不能前女取 
装具千万分半与父母令归曰儿见沟旁邮舍队长项黵黑为雀形者极贵人也愿事之乃周祖也父母大恚然终不能夺他日语周祖君贵不 
可言妾有缗钱五百万资君时不可失周祖因其资得为军司柴翁好独寝人传其能司冥闲事一日晨起大笑不止妻问之不对翁好饮妻逼 
令极醉因漏言曰花项汉作天子矣考此事亦见苏辙龙川别志语近说家故欧史不取】 及即位后已先卒追册为皇后谥曰圣穆

　　 杨淑妃

　　叔妃杨氏镇州真定人幼以色选入赵王宫事王镕镕为张文礼所杀妃流寓民闲再嫁里人石光辅光辅死太祖柴夫人卒闻妃有色而 
贤遂娶为继室天福中卒葬太原太祖即位追册为淑妃拜妃弟廷璋为右飞龙使廷璋愿以授父弘裕乃拜弘裕金紫光禄大夫真定少尹太 
祖葬嵩陵后当陪葬而太原未克世宗诏有司营嵩陵侧为虚墓以俟显德元年太原闭壁被围乃迁妃丧而葬之

　　 张贵妃

　　贵妃张氏镇州真定人父同芝事赵王王镕累官检校工部尚书镇州乱庄宗遣符存审以兵讨张文礼裨将武从谏馆于妃家见妃尚幼 
怜之以妃归太原为其子妇久之武氏子死而太祖杨夫人亦卒遂纳妃为继室累封吴国夫人太祖以兵入京师汉遣刘铢戮其家妃与诸子 
皆死太祖即位追册为贵妃

　　 董德妃

　　德妃董氏镇州灵寿人父光嗣赵州昭庆尉妃幼颖悟始能言闻乐声即知律吕年七岁镇州乱其家失之为潞州牙将所得潞将妻养以 
为子怜之过于所生居五六年潞将仕京师遇妃兄瑀欣然归之时年十三以嫁里人刘进超进超殁契丹妃嫠居洛阳汉高祖自太原入京师 
太祖从过洛阳闻妃有贤行聘之太祖建国中宫虚位遂册为德妃广顺三年卒妃兄三人瑀官至太子左赞善大夫玄之自明皆至刺史

　　 世宗贞惠刘皇后

　　世宗贞惠皇后刘氏不知其世家盖微时所娶也初封彭城县君世宗从太祖于魏后留京师太祖举兵汉诛太祖家属后见杀显德四年 
追册为皇后谥贞惠陵曰惠陵

　　 宣懿符皇后 【后立符皇后】

　　宣懿皇后符氏祖秦王存审父魏王彦卿后明果有大志初适李守贞子崇训守贞事汉为河中节度使已挟异志有术者善听人声以知 
吉凶守贞出家人使听之术者闻后声惊曰此天下母也守贞益自负于是决反汉遣周高祖讨之逾年攻破其城崇训知不免手自杀其家人 
次及后后走匿崇训惶遽遂自杀汉兵入其家后坐堂上顾军士曰郭公与吾王父有旧汝辈无犯我军士见之不敢迫高祖闻之谓一女子能 
使乱兵不敢犯奇之为加慰勉以归彦卿后拜高祖为父其母欲使后为尼不肯曰死生有命天也何必妄毁形发为世宗闻而奇之及刘夫人 
卒遂纳为继室即位册为皇后世宗卞急多暴怒后常追悔每怒后必从容伺颜色为解世宗意亦随释由是益重之世宗征淮后切谏不宜亲 
行不听师久无功遭大暑雨后以忧成疾而崩葬新郑懿陵后立皇后符氏后妹也宋初迁西宫号周太后

　　钦定续通志卷七十四

　　●钦定续通志卷七十五　后妃传五

　　后妃传
　　宋 【一】

　　○宋一

　　太祖母昭宪杜太后　　太祖孝惠贺皇后孝明王皇后　　　　　孝章宋皇后太宗淑德尹皇后　　　懿德符皇后明德李皇后　 
　　　　元德李太后真宗章怀潘皇后　　　章穆郭皇后章献明肃刘皇后　　　章懿李太后杨淑妃　　　　　　　沈贵妃仁宗郭 
皇后　　　　　慈圣光献曹皇后张贵妃　　　　　　　苗贵妃周贵妃　　　　　　　杨德妃冯贤妃

　　△太祖母昭宪杜太后

　　太祖母昭宪杜太后定州安喜人也父爽赠太师后既笄归于宣祖治家严毅有礼法生邕王光济太祖太宗秦王廷美 【按廷美传云 
母陈国夫人耿氏则非杜太后所生也与本传异】 夔王光赞燕国陈国二长公主周显德中太祖为定国军节度使封南阳郡太夫人及太祖 
自陈桥还京师人走报太后曰点检已作天子太后曰吾儿素有大志今果然太祖即位尊为皇太后太祖拜于堂上众皆贺太后愀然不乐左 
右问故太后曰吾闻为君难天子置身兆庶之上若治得其道则此位可尊苟或失驭求为匹夫不可得吾所以忧也太祖再拜曰谨受教建隆 
二年太后不豫太祖侍药饵不离左右疾亟召赵普入受遗命太后因问太祖曰汝知所以得天下乎太祖呜噎不能对太后固问之太祖曰臣 
所以得天下者皆祖考及太后之积庆也太后曰不然正由周世宗使幼儿主天下耳使周氏有长君天下岂为汝有乎汝百岁后当传位于汝 
弟四海至广万几至众能立长君社稷之福也太祖顿首泣曰敢不如教太后顾谓赵普曰尔同记吾言不可违也命普于榻前为约誓书于纸 
尾书臣普书藏之金匮命谨密宫人掌之太后崩于滋德殿谥明宪葬安陵祔享太庙干德二年更谥昭宪合祔安陵 【按本纪及礼志宣祖 
安陵在京城东南隅干德二年改葬河南府巩县西南故本传两言之】

　　△太祖孝惠贺皇后

　　太祖孝惠贺皇后开封人右千牛卫率府率景思长女性温柔恭顺动以礼法晋开运初宣祖为太祖聘焉周显德三年太祖为定国军节 
度使封会稽郡夫人生秦国晋国二公主魏王德昭五年薨建隆闲追册为皇后葬安陵西北享于别庙神宗时与孝章淑德章怀并祔太庙

　　△孝明王皇后

　　孝明王皇后邠州新平人彰德军节度饶第三女孝惠崩聘为继室封琅邪郡夫人太祖即位建隆元年八月册为皇后常服宽衣佐御膳 
慈仁恭勤事杜太后得其驩心干德元年崩葬安陵之北享于别庙太平兴国二年祔享太庙

　　△孝章宋皇后

　　孝章宋皇后河南洛阳人左卫上将军偓之长女孝明崩纳入宫为皇后性柔顺好礼太祖崩号开宝皇后居西宫雍熙四年移居东宫至 
道元年崩祔葬永昌陵北

　　△太宗淑德尹皇后

　　太宗淑德尹皇后相州邺人滁州刺史廷勋女太宗在周时娶焉早薨及帝即位追册为皇后加谥葬孝明陵西北

　　△懿德符皇后

　　懿德符皇后陈州宛邱人魏王彦卿第六女周显德中归太宗建隆初封汝南郡夫人晋封楚国夫人太宗封晋王改越国开宝八年薨葬 
安陵西北帝即位追册为皇后享于别庙真宗即位诏有司议太宗配宰相请以后配从之 【按王偁东都事略时宗正卿赵安易请以淑德 
配礼官以明德在万安宫宜虚配位秘阁校理吴淑以为皆未允因请以元德配诏谓礼宜酌于人情特以懿德升配所载甚详附识于此】 升 
祔太庙

　　△明德李皇后
</div>
    <div class="pagination">
<a href="续通志_page148.html">上一页</a><span>...</span><a href="续通志_page144.html">144</a><a href="续通志_page145.html">145</a><a href="续通志_page146.html">146</a><a href="续通志_page147.html">147</a><a href="续通志_page148.html">148</a><span class="current-page">149</span><a href="续通志_page150.html">150</a><a href="续通志_page151.html">151</a><a href="续通志_page152.html">152</a><a href="续通志_page153.html">153</a><a href="续通志_page154.html">154</a><span>...</span><a href="续通志_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
