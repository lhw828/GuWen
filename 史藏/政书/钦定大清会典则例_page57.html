<!DOCTYPE html>
<html>
<head>
    <meta charset="UTF-8">
    <title>钦定大清会典则例 - 第 57 页/共 354 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清会典则例 - 第 57 页/共 354 页</h1>
    <div class="content">　　谕嗣后蠲免钱粮时将节年未完旧欠钱粮停徴钦此
　　○四十七年
　　谕去年江苏安徽浙江皆被旱灾今歳复报潦伤所有旧欠带徴银米仍暂停追比钦此○又覆准江南地方两歳被灾将本年应徴一半漕米于四十八年秋收带徴○四十八年题准江淮徐邳宿等府州衞本年夏麦秋禾皆伤其见运漕粮漕项银及旧欠漕项钱粮均于四十九年秋收后带徴搭运○又覆准江南山阳等州县衞四十七年以前河滩地租旧欠停徴一年○四十九年
　　谕两浙灶地连被水淹着将四十七八两年未完盐课自四十九年起分作三年带徴○五十四年覆准直属地方雨水过多将顺天府之宝坻等州县河间府之任邱等十四州县及武清境内芦渔课地今歳未完钱粮一并缓徴○又覆准甘肃五十三年被灾地方积年未完银粮草各照数分年带徴○五十六年覆准安徽所属积年民欠值灾荒之后令该抚将四十六年至五十四年各项旧欠分年带徴○六十年覆准浙江仁和钱塘等县被灾将五十四五六三年钱粮于六十一年带徴其五十七八九三年旧欠挨次三年带徴○又覆准黄沁两河水决直隶开州长垣东明滑县田禾被淹新旧钱粮竢明年麦熟后徴收○又覆准沁河水决山东寿张濮范聊城博平等州县被灾将六十年未完钱粮分作三年带徴○雍正元年覆准山东寿张濮州等四州县衞黄水未退所有六十一年带徴六十年漕粮漕项自雍正元年始分作三年带徴○又
　　谕山东山西河南三省连年田禾歉收将见年钱粮尽行缓徴而节年民欠带徴之项若仍行追此缓新而徴旧于兆姓终无裨益将山东五十八年至六十一年分带征未完钱粮山西五十六年至五十九年分带征未完钱粮河南五十九年至六十一年缓征钱粮作速行文悉着停征一年钦此○二年
　　谕雍正元年因直隶山东山西河南二麦歉收特遣廷臣发粟振济钱粮除被灾分数已经停征仍将两年旧欠着该抚察明分作三年带征钦此○又覆准福建台湾遭匪类蹂躏五十九年未还稻粟分作三年带征○又覆准江南苏松镇淮五府属之太仓等十四州县本年田禾被风潮淹损将漕粮征一半竢三年秋收后带征又海州地方今年被灾更甚于去歳本年灾田漕米全予缓征竢来歳秋收后征完起运○三年
　　谕朕闻河南山东春雨稍阙深切轸念雍正元年七月曾降谕防将河南康熙五十九年至六十一年分带征未完钱粮山东康熙五十八年至六十一年分带征未完钱粮均着停征一年雍正二年复念二省去歳收成虽稔百姓元气方复旧欠新征恐难兼顾谕令该抚将实在民欠分作三年带征以纾民力今二省春雨未足着将河南康熙五十九年至六十一年带征钱粮及雍正元年未完民欠并从雍正二年起限寛作五年带征山东康熙五十八年至雍正元年带征钱粮为数更多着从雍正二年起限寛作八年带征钦此○又覆准长芦被水食盐壅积未消将雍正三年秋冬二季引课等银分作二年带征又覆准长芦各灶地被水将雍正三年青沧二分司被灾十六额征课银于雍正四年带征○又覆准山东曹县黄水冲决太行隄田地被淹应征新旧钱粮缓至明歳麦熟后征收○四年
　　谕去秋北方多雨直隶所属七十三州县被水歉收已将被灾地亩之钱粮照例蠲免其应征额赋又复停征朕思一省之中既有七十余州县收成歉薄则邻封隔县必有谋生觅食之人着将雍正四年通省应征额赋一并停其征收钦此○又
　　谕去歳畿南被水将雍正四年钱粮通省均令缓征今年钱粮尚且缓征则从前未完之欠岂有反急征之理速饬各地方官凡一应旧欠钱粮一槩缓征钦此
　　○又
　　谕江苏所属之苏松常镇四府地广人稠需米甚多四府所属漕兑共一百四十余万石居七省漕粮三分之一今州县既有被水之区恐小民输纳匪易着将成灾五分以上之地亩应出漕米缓征一半其缓征一半漕米着于雍正五年秋收后带征钦此○十年覆准浙江嘉兴府属之石门桐乡湖州府属之归安乌程本年雨雹秋禾被伤其应征漕米等银缓至十一年秋成后分作两年带征至南米系给兵饷之项先借仓谷碾放亦竢来秋带征○十一年覆准江南南汇等县并金山镇海等三十四州县衞十年秋海潮涌漫风雨虫伤其本年应纳地丁钱粮及十年以前各项旧欠皆缓至十一年秋成后征收○又覆准浙江杭属之海宁嘉属之海盐石门桐乡湖属之安吉乌程归安长兴徳清武康严属之遂安十一州县本年春有冰雹麦豆被伤应征新旧钱粮缓至秋成后征收○十二年
　　谕今年六月间江苏地方雨水积多州县低洼之地被水淹浸应征新旧条粮着缓至来年麦熟开征再应纳南漕等米亦准明秋折纳钦此○乾隆元年谕陜甘民人自军兴以来急公效力甚属可嘉屡年叨防
　　皇考叠沛恩膏朕又降防将本年应征钱粮甘省全行豁免陜省止征一半以昭格外之恩上年陜省收成未称大稔今年春夏之际未免输纳艰难着将应征一半额赋寛至收成后征钦此　又
　　谕甘肃平凉府所属防及州县并巩昌府属西固防庆阳府属环县及宁夏府属灵州之花马池石沟等堡中衞之香山一带上年收成少歉着将缓征本色米粮自元年为始分作五年带征钦此○又覆准湖北汉川公安等七州县并武左沔阳等五衞本年夏被水灾其不免分数钱粮此时急难催征至公安县虽不成灾收成既歉日用不敷其本年应完之项一并缓至来歳麦秋征收○又
　　谕各省缓征钱粮例于下年带征以完国课朕思年谷荒歉有分数多寡不同若本年被灾尚轻次年幸值丰收则带征尚不致竭力若本年被灾较重则民间元气已亏次年即遇丰收小民既完本年应输钱粮又完从前带征之项必致竭蹶着勘明被灾不及五分者缓至次年征收其被灾较重者分作三年带征被灾稍轻者分作二年带征以纾民力钦此○五年
　　谕天津地势低洼屡被水灾着将天津所属带征之项自本年为始分作五年征收钦此○又题准福建台湾府属鳯台二县三年分秋被旱灾其田园官庄应征银米被灾八九十分者分作三年带征五六七分者分作二年带征○六年
　　谕福建台湾地方上年秋间阙雨收成较常歉薄今春以来米价日渐昻贵小民谋食艰难纳课尤为竭蹶多年旧欠已槩行豁免至乾隆四年以后未完银粟统竢本年十月成熟之后征收钦此○七年
　　谕甘肃地处西陲民贫土瘠频歳军兴连遭亢旱除蠲免民欠并带征之项外其乾隆元年以后借欠之项着分作六年带征钦此○又题准浙江仁和等州县衞六年分被灾田地按分数除蠲免外其应征地丁银米分作二年三年带征余杭安吉二州县又复被灾其应带征钱粮缓至麦收后起征至灶荡田地除蠲免外其应征课银按照被灾分数亦分作二年三年带征海宁被水沙地系除扣蠲免下剰租银缓至八月征输○又
　　谕朕念甘肃地瘠民贫前特降防民欠借粮一槩蠲免今思从前有因粮阙以银一两作粮一石借为耔种口粮之需者如兰巩平庆等属原借以银作粮即与借粮无异此等抵借之银事同一例自乾隆七年为始分作六年带征钦此○又
　　谕上年山东歴城等十七县衞秋禾被灾朕特降谕防将应征新旧钱粮并漕米黒豆一槩缓至今歳及次年两年带征于麦熟后起限嗣因二麦不登复缓至秋成后完纳但各州县中有叠被灾伤之歴城等十三县今歳虽获有秋而民力未苏旧欠新征一时并纳未免拮据着将歴城等县并收并之卫地其应征四五两年旧欠及带征六年之地丁并出借之口粮耔种槩缓至八年麦收后起征分年完纳钦此○八年
　　谕朕从前降防将江省清河等十二州县衞乾隆五年以前未完带征银统行停缓竢年歳屡丰民间元气渐复之后再行酌量定限分年带征兹又念山阳阜宁盐城甘泉高邮泰兴兴化寳应淮安大河扬州等十一州县衞上年被灾亦重丰砀山赣榆三县灾虽稍轻而均系连年被水之地所有十四州县衞乾隆五年以前未完地丁漕项银米着将清河等十二州县衞及山阳等十四州县衞乾隆六年带征地丁漕银同两年以前未完之项着一并停缓竢年歳屡丰之后酌量奏闻又淮安分司所属板浦等六盐乾隆二三四等年带征未完折价银未曾归入停缓之内朕思灶戸与民人无异着与民戸一例停缓以示朕优防民灶之至意钦此○又
　　谕甘肃兰州府属之臯兰狄道靖逺金县平凉府属之平凉泾州灵台固原盐茶防镇原静宁华亭庆阳府属之安化宁夏府属之中衞花马池甘州府属之张掖等处旧欠地丁银自乾隆元年起至二三四五六七等年积算其数较之一歳正额几至加倍若责令一时输将民力实为竭蹶着将臯兰等十五州县衞及盐茶防节年旧欠地丁银粮分作四年带征钦此○又
　　谕河南永城鹿邑夏邑三县乾隆四六七三年未完带征缓征银十有四万余两按各县原欠数目自乾隆九年为始均作三年征收钦此○又
　　谕河南今夏雨泽不齐其察勘成灾者已照例振防其开封府属之陈畱荥阳汜水彰徳府属之汤隂衞辉府属之淇延津并陜州等七州县勘不成灾之地亩钱粮着缓至明年麦秋征收钦此○九年
　　谕陜西安西道属沙州衞地处边外天寒土瘠着将未完雍正十三年借给牛驘价银自乾隆九年起分作三年带征钦此○又
　　谕江苏淮徐海四府州属叠被水灾乾隆六年四属灾户共借大麦粟谷耔种牛草银难以一并完纳着于本年麦收后开征分作三年至十一年秋收全完再乾隆八年江镇淮海等属歉收安东阜宁盐城海高邮兴化宝应等州县所借粟米谷银着准其分限两年自本年起至十年秋后全完钦此○又
　　谕山东齐东等十九州县衞被旱歉收已降防将应征钱粮照例分别办理但尚有勘不成灾之地亩例不在寛免之列着将济南府属之齐东陵徳平原德平临邑等州县及德州衞武定府属之惠民海丰乐陵商河濵霑化阳信利津东昌府属之武城恩夏津沂州府属之日照南乡等各州县并安东衞应征乾隆八年地丁及带征钱粮寛至本年秋成后再行征输钦此○又
　　谕甘肃地方向来积欠繁多朕曽降防将张掖臯兰等九州县民欠自乾隆八年始分年带征又将武威西宁二县带征雍正十三年至乾隆三四年之项一并蠲免此外应征旧欠理应输纳但念甘肃边陲土瘠民贫着将张掖肃高台臯兰河狄道靖逺安化平凉泾灵台灵中衞及武威西宁等州县衞屡年未完积欠赋银米草再行寛缓自乾隆九年为始分作六年带征钦此○又
　　谕山东济南府属之歴城章邱徳州武定府属之惠民阳信泰安府属之平隂肥城沂州府属之沂水蒙隂青州府属之博兴高苑等共三十六州县衞勘不成灾之地亩例应徴输朕念各州县麦收原属歉薄若因勘不成灾将新旧钱粮一时并征小民未免拮据着将乾隆九年应征地丁寛至本年十月后起征其节年旧欠缓至来年麦熟后征收钦此○又
　　谕山东济武东青等府属有连被灾伤之州县上年被旱今歳夏麦又复失收之齐东陵德平徳临邑平原惠民阳信海丰乐陵商河濵利津霑化恩并见被灾之博兴乐安等十七州县及徳州等衞所有八九两年借给口粮耔种等项银谷均缓至十年麦秋后征完又上年夏麦被旱今夏麦复被旱灾之歴城章邱邹平齐河济阳长清青城蒲台肥城平隂博平高苑等十二县所有八九两年借给耔种口粮等项银谷亦缓至十年麦熟后征收其被旱雹未深如禹城兰山沂水蒙隂舘陶高唐临清等七州县所借银米等均于本年秋后征收还项钦此○又
　　谕山东青州府属之博兴乐安二县夏麦被旱秋收有歉薄之处着将本年钱粮缓至来年麦熟后征收钦此○又
　　谕山东武定府属地本鹻薄兼以连年被灾着将惠民阳信海丰乐陵濵商河利津霑化蒲台青城等十州县乾隆九年未完钱粮十年应征新赋槩缓至本年秋成后征收其八九两年出借口粮耔种应于本年夏秋两熟分别征完者亦着缓至秋后开征钦此○又
　　谕山东济武东青四府属内积歉之州县衞所除四五两年未完无几仍照例征收外其六七八九十等年被灾案内缓带钱粮自十一年起分作五年带征每年征完一年之欠其节年出借口粮耔种亦着分年征收钦此○又议准直隶节年本年民借口粮耔种工本等项数至万石以上者共二十处盐庆二县为民欠最多之地将所借米谷分作三年带征河间府属之河间故城宁津献景任邱呉桥天津府属之沧南皮静海保定府属之雄新城等州县民欠自万余石至二万石以上将新旧借项均作二年带征又交河阜城青威清河等县并深州民欠万石以上者将本年借项征还其节年旧欠分作二年带征又宣化府上年普属被灾之后本年亦多有冰雹成灾之区应将所欠均作二年带征○又题准江南寿宿等二十州县衞秋禾被水应征本年漕粮漕项及蠲剰银米未完节年漕项银米均照例分别分年带征缓征○又
　　谕直隶盐山庆云二邑节年民欠仓粮米谷价银等项分作三年带征但念二邑系积歉之区元气尚未全复着将盐山庆云本年应带征民欠等项缓至十二年秋成完纳钦此○十二年
　　谕山东歴城等二十县卫被雹朕已谕令缓征今续报济南府之徳州陵县德州衞泰安府属之泰安肥城东平东阿平隂等县武定府属之青城利津霑化等县兖州府属之滋阳曲阜宁阳邹金乡嘉祥汶上寿张等县并济宁衞东平守御所曹州府属之渮泽钜野郓城单武城沂州府属之费东昌府属之博平清平高唐恩青州府属之博兴高苑乐安等州县共三十四州县衞所六月下旬大雨时行山水陡发晩谷未免伤损所有应征新旧钱粮槩缓征收钦此○又
　　谕安徽宿虹等处秋禾被水着将宿州灵壁虹二县并宿州衞应征漕项银米暂缓征收其未完积年漕项亦着停缓照例分年带征钦此○又题准江南乾隆十二年七月风骤雨潮水冲决滨临江海之常熟等十七州县并苏州太仓镇海金山四衞民屯沙洲田禾花豆冲没又夏秋雨泽愆期上元等十二县并扬州仪征镇江三衞被旱灾田地丁银米按分数蠲免蠲剰银米按被灾轻重分年带征十三年新赋缓至秋成后啓征各年旧欠地丁银米缓至来年麦熟后征输如有勘不成灾收成歉薄应征本年地丁银米并借欠耔种亦缓至来年麦熟后征收又灾田漕粮漕项所有被灾较重之上海镇洋宝山常熟昭文太仓通七州县并苏州太仓镇海金山四衞灾田按分蠲免银米南汇嘉定上元江宁句容六合丹阳甘泉九县所有本年灾田漕粮均缓至明冬带办漕项银与地丁一例缓征○又
　　谕山东省明歳系轮免钱粮之年乾隆十二年未完地丁银应于奏销前接欠催征朕思本年齐河等州县被灾田亩应完钱粮已照例蠲缓其勘不成灾及不被灾之处与灾地毗连者收获未能丰裕将应征未完钱粮于奉到谕防之日加恩停缓展至十四年带征以纾民力钦此○又
　　谕山东被灾各县境内有上年秋成少歉尚未成灾者虽非被灾民人可比但与灾地均属毗连输将未免拮据所有应征旧欠钱粮亦着加恩缓至麦熟后开征俾民力得以稍纾钦此○又覆准山东徳州等二十二州县衞二麦被旱邹县等十州县衞二麦被雹贫乏之户借贷耔种口粮及时赶种以冀有收成灾地亩钱粮缓至秋后分别缓带以纾民力○十三年
　　谕山东今歳应征之因灾出借各谷七十六万余石春借谷四十六万余石又本年带征之谷十数万石及麦本耔种漕仓项下应征积欠钱粮为数甚多一时银谷并征即属大丰以一年而完积年之欠民力未免拮据着加恩于今歳歳底截数所有未完谷内将春借一项于明年麦熟后征收一半秋成征收一半畱其余力以输该年正供其屡年因灾出借之常监等谷槩寛至十五年起分作五年带征俾民力纾徐完纳以示优防穷黎之意钦此○十六年
　　谕江苏之淮徐等属上年秋禾被水已经加恩蠲振所有余剰应征漕米豆麦等项缓至今冬带征但念该地上年被水稍重即使今歳秋成丰稔而灾歉之余民气正宜培养若令新旧并输小民生计难免拮据着将淮安府属之清河桃源安东大河徐州府属之邳州宿迁睢宁直隶海州所属之沭阳等八州县一衞本年应行带完乾隆十五年灾蠲余剰漕项米麦豆分作三年带征以纾民力钦此○又
　　谕甘省各属旧欠钱粮之外尚有额征刍草一项不在蠲免之例着将乾隆元年至十四年未完草一千五百万余束分作十年带征以纾民力钦此○又
　　谕东省今歳偶被偏灾应行振防事宜已加恩分别办理此内濮东平东阿寿张渮泽范济宁钜野金乡平隂等十州县收成较为歉薄小民办赋维艰着将本年应征额赋银三万余两带征节年旧欠银二万三千余两一例缓至明年麦熟后完纳钦此○十七年
　　谕陜省今年被旱偏灾屡降防令该督抚加意抚防其勘不成灾及与灾境毗连州县应征银粮虽定例不准蠲缓而该处收成究属歉薄小民既谋食用复効输将未免拮据着加恩将韩城麟游南郑西乡城固褒城沔洵阳平利三水中部乐川宜君宁羌兴安陇邠汧阳凤略阳石泉长武镇安雒南等二十四州县本年未完地丁银四万八千余两本色粮一万三千余石缓至来年麦熟后带征完纳其节年民欠常平社仓粮及南郑一县未完乾隆十六年屯豆五百余石一并缓至麦熟后征还以纾民力钦此○又题准芦属兴国富国丰财芦台严镇海丰等六场灶地并沧州庆云二州县归并裁灶地实在被水成灾八九分不等灶地共六百二十一顷五十四亩灶丁一百八十九名各有竒内照例蠲免十分之四六银二百八十三两一分有竒尚应征银三百六十二两一钱七分分作三年带征又兴国富国丰财芦台济民严镇海丰等七并沧南皮盐山庆云青等五州县实在被水成灾五六七分不等灶地共二千七百八顷五十八亩灶丁一千一百四十名内照例蠲十分之一二银三百六十八两七钱三分有竒尚应征银二千四百三十六两八钱三分分作二年带征○十八年
　　谕山东武定府属之利津霑化蒲台海丰登州府属之蓬莱荣成福山栖霞等县曹州府属之濮州范县应征节年欠谷统于本年秋后起限征收分作两年完纳以纾民力钦此○又
　　谕山东掖潍昌三邑被水各村庄应追旧欠钱粮借谷缓至明年麦熟后征收以纾民力钦此
　　一通商雍正三年
　　谕今歳直隶天津等处地方被水米价甚昻去歳曾令盛京由海道运过粮十万石着行文该将军府尹等将盛京粮十万石仍由海道运至天津新仓竢到日交与地方官收贮盛京等处仓内每年将所贮陈米出粜易进新米若所出陈米足十万石即令运来倘不足十万石酌量以贱价买足十万石之数运来今歳若获丰收价平即行买运若价直腾贵有不便之处即令将军等将不便之处奏明再若有商民自海运米者不必禁止听其运至天津贸易天津以外不许他往山东登州等处贩卖钦此○四年
　　谕闻山东登青莱三府连年丰稔商贩自东而西者络绎不絶着该抚酌量动帑采买分贮于济南等属米少之州县再劝谕各商贩多运至济南等三府俾民间得以收买存贮则明歳青黄不接之时米价不致腾贵钦此○八年议准行令
　　盛京将军奉天府尹转饬守口官弁如有商民贩运米谷者听其出口该管州县给与商民船票该省地方官弁于原票上钤印填注到口日期如无钤印即察究治罪○十年奏准凡有商贾贩运米谷至山东直隶粜卖者米船一到即便放行其临清淮等关将梁头米税自五月至七月暂行寛免秋收之后再行征收○乾隆元年
　　谕近年以来直隶地方收成歉薄民食艰难从前议开海运以资接济续经盛京将军奏称锦州等处米谷加贵请永禁海运部议准行比时朕降谕防今歳直隶收获平常仍照朕防明歳再照将军等所请行朕闻秋冬收获之后各商民携带资本前赴海城盖平等处采买杂粮秪因时届隆冬海风劲烈舟楫难行已将所买米粮收贮各店春融装运该商民惟恐地方有司遵照明年停运之议闭遏留难甚为惶惧朕思商民此粮购买在先暂行存贮各店不应在明年禁止之内且奉天素称产米之乡虽因振运过多价直视昔加贵然较之直隶歉收之地待粟而炊其情形缓急实相迳庭着竢明年内地麦熟之后再将海运禁止此亦酌盈剂虚有无相通之道可即行文传谕直隶总督盛京将军等并出示令商民知之钦此○又议准行令督抚转饬管理关务各官凡有米船过关即询明该商如果前往被灾各邑粜卖者免其纳税给与印票责令到境之日呈送该地方官钤盖印信以便回空覈销如有免税米船偷运别省并未到被灾地方先行粜卖者将寛免之税加倍追出仍照违禁例治罪○四年
　　谕上年直隶米粮腾贵曾降谕防准商贾等将奉天米粮由海洋贩运以济畿辅民食以一年为期今弛禁之期已满而京师雨泽未降恐将来民间不免需米之处闻奉天今歳收成颇稔着再寛一年之禁商贾有愿从海运者听其自便可行文直隶总督盛京将军等知之钦此○七年
　　谕上年直隶天津河间等属被旱歉收朕临幸奉天目睹秋收丰稔米价平贱即降防该督令其前往贩运至次年秋收为止本年三月内又经台臣奏请寛限朕已降防寛至今冬今据该督奏称直属米价虽见在平减而津属庆云等县见被偏灾庆邑本属少米之乡天津又为商贾丛集之地请再将奉天海禁寛展一年俾民食得有接济等语着照所请奉天海运准再展限一年钦此○十二年
　　谕向来海禁綦严原以防奸商透漏接济奸匪之弊但东省上年被水地方目下振借各项需用米粮倘奉天可以通商贩运而稽察严密不致偷越自于灾地有益着行文询问山东廵抚盛京将军是否可行奉天粮米可以运往若干如何按数给照拨运山东如何验照稽察俾商贩流通不致透漏而奉天米价又不致于腾贵如果可行一靣办理一靣奏闻此因山东偏灾一时权宜之事嗣后不得援以为例钦此○又奏准福建台湾虽隔重洋然与漳泉二府同隶一省商民船来往如织原不在禁例即如江南之崇明县向有给照赴内地买米载回之例今以海外之米买运内地与弛海禁者有异嗣后如遇台郡丰稔之年应听漳泉二府商贾及在台之漳泉二府民人自十月起至次年二月止于地方官处请照买运倘买运过多以致台郡米贵及台郡并非丰稔之年仍令该道府详报停止○又议准暹罗国产米甚多如有商民愿往暹罗国买米造船运回者给与牌照以便验放无阻仍严饬各兵役毋得需索扰累若商民无粮米载回只载货而归者倍罚船税以示惩儆○又
　　谕直隶总督奏称天津静海二县今歳偏灾较重见在加恩普振但二县地处洼下产米无多又僻在海隅商贩稀少米无来路不得不为明春豫筹调剂请暂开奉天海运等语着照所请准其暂开一年竢明歳秋收后停止其如何给照采买察验发粜以杜偷漏之弊该督董率有司妥协办理并谕盛京将军知之钦此
　　一劝输顺治十年覆准士民捐助振米五十石或银百两者地方官给匾旌奬捐米百石或银二百两者给九品顶带捐多者递加品级○十一年题准见任官并鄕绅捐银千两米千石以上者加二级银五百两米五百石以上者纪录二次银百两米百石以上者纪录一次生员捐米三百石准贡俊秀捐米二百石准入监读书○十二年覆准令各省地方照
　　京师例设厰煮振以济饥民事竣仍将捐输官民姓名并银米数目彚册题报议叙○十八年题准凡捐谷每二石折米一石豆照时价计银议叙○康熙元年题准捐银米不分本属隔属如一年内捐及额者题请议叙○七年覆准满洲蒙古汉军并见任汉文武官弁捐输银千两或米二千石者加一级银五百两或米千石纪录二次银二百五十两或米五百石纪录一次进士举贡生捐银及额出仕时照见任官例议叙生员捐银二百两或米四百石准入监读书俊秀捐银三百两或米六百石亦准送监读书富民捐银三百两或米六百石准给九品顶带捐银四百两或米八百石准给八品顶带○八年题准停止督抚捐助议叙之例○三十四年
　　谕自天津两次运送盛京米粮所到日期甚速大有裨益两次运米官捐输官均着议叙钦此遵
　　防议准郎中同知通判州同及八品笔帖式等官各加一级其捐输脚价官一次者纪录一次二次者纪录二次捐输脚价商人该抚酌量奬赏○六十年覆准山陜被灾地方绅衿富户并内外见任官愿捐米者计官职之大小捐米之多寡具呈该地方官照数收捐出给实收随收随报督抚题明转咨吏部遇有阙即升富户题明破格旌奬○又覆准令各省督抚遇有转徙饥民来至境内地方官并富民人等有情愿捐赀养赡全活多人者督抚覈实题荐从优议叙○雍正十一年
　　谕闻上年秋月江南沿海地方海潮泛溢苏松常三府近水之人遭值水患其本地绅衿士庶中有雇觅舟楫救济者有捐输银米煮振者今年夏间人有时症绅衿人等又复捐输方药资助米粮似此拯灾扶困之心不愧古人任防之谊风俗淳厚甚属可嘉着该督抚宣防褒奬仍遵前谕将捐助多者具题议叙少者给与匾额登记册籍免其差徭并造册报部钦此○乾隆二年覆准被灾贫民该地方富户如有出资安插不致流离失所者该督抚察明富户用过银米实数作何优赏之处即于题销振济银米疏内分别议奏以示奬励○十三年
　　谕朕览山东通志内恭载
　　皇祖谕防东省小民皆依有身家者为之耕种丰年所得者少凶年则已身并无田产有力者流于四方无力者即转于沟壑此等情状东省大吏庶僚及有身家者若能轻减田租以各赡养其佃户不但深有益于穷民即汝等田地日后亦不致荒芜
　　训谕谆谆诚切中东省民生利弊也今朕省方问俗亲见民情风土歳偶不登闾阎即无所恃南走江淮北出口外揆厥所由实缘有身家者不能赡养佃户以致资身无策动辄流移夫睦婣任防自古为重利岂专在穷乏富户均受益焉转徙既多则佃种之人少鞠为茂草富者不能独耕也若有无相资使农民不肯轻弃其乡即水旱无虞大困贫固资富之食富亦资贫之力不计其食而但资其力穷民复何所图继自今该抚董率郡县有司实力稽察劝谕务使晓然于贫富相维之道俾闾里通周急之情斯黎民享安土之乐朕于东省有厚望焉钦此　十六年
　　谕浙省温处等郡米贵降防加意抚绥已据该督抚前后奏准拨运邻省仓谷陆续平粜并招徕商贩特免商税俾米谷流通民食充裕但思穷黎待哺孔殷外来商贩虽已云集而山乡僻壤市贩未必尽敷本地有谷之家或能以任防为心出其所余照官价一例平粜更足以助官粜之所不及虽零星积聚岂能如官仓足给众人之求然随乡分粜于民食亦殊有济在富民推其赢羡嘉惠桑梓孰无此心惟是刁悍乘机或短予价直或冐领告贷甚或倡众抢夺种种不法遂致富民闻风相戒以为善不可为兹特谕各该督抚凡遇地方水旱米价腾贵即应明切晓谕以天时水旱不齐偶值偏灾无不飞章入告立即随时筹画百姓惟当安分奉法静候施恩若借端生事转罹罪愆有负国家之德惠其能敦任防而出粮平粜者地方官为之主持实力稽察遇强横滋事之徒速即严行惩处务令奸匪敛迹富民无所顾虑则穷黎受惠多矣所有平粜富民计其所粜之数照乐善好施例优加议叙以示奬励钦此
　　一严奏报之期顺治十七年覆准直省灾伤先以情形入奏夏灾限六月终旬秋灾限七月终旬州县官迟报逾限一月以内者罚俸六月逾限一月以外者降一级调用二月以外者降二级调用三月以外者革职抚司道府官以州县报到日为始如有逾限者照此例处分仍限一月内续将报灾分数勘明造册题报各官如有违限者亦照前定例议处以此永着为例○康熙四年题准州县以被灾情形申报布政使司如布政使违限亦照道府州县官例处分○六年题准各旗报灾不得过七月二十日○七年题准各旗灾地逺近不一难以徧验准寛至八月初十日逾期不准○十五年议准被灾地方抚司道府州县官迟报情形及迟报分数逾限半月以内者罚俸六月一月以内者罚俸一年一月以外者仍照从前定例议处○又议准勘灾不委防官印官仍委教官杂职察勘或妄报饥荒或地方有异灾不申报者原委官罚俸一年若止报廵抚不报总督及报灾时未缴印结册内不分晰明白者罚俸六月督抚照例处分○雍正六年议准一月内造报被灾分数为时太廹嗣后造报分数勘灾之官寛以十日察覆上司寛以五日总以四十五日为限其勘灾监振官所有
　　钦部事件准照入闱之例扣限至征收钱粮年限等案定限一年为日甚多仍循旧例○乾隆二年题准地方倘遇水旱灾伤督抚一面题报情形一面遴委大员亲至被灾地方董率属官酌量被灾情形视其饥民多寡先发仓廪及时振济仍于四十五日限内题明加振竢振务告竣之日将振过户口需用米粮造册题销其被灾顷亩分数即于勘灾之日覈实保结随疏声明至应免钱粮数目于具题请振日起再扣限两月造报○六年
　　谕德惟善政政在养民以天下之大天时固有不齐地形亦复不一雨泽稍愆则高阜之地防旱雨水既足则低洼之地虑淹总期先事豫筹始可有备无患言念及此虽当丰稔之年而朕宵旰忧勤实不敢暂释于怀也向来各省报灾原有定期若先期题报便不合例朕思按期题报者乃指具本而言至于水旱情形为督抚者察其端倪早为区画随时宻奏则朕可倍加修省而人事亦得以有备若过拘成例则未免后时矣至于督抚之报灾有故为掩餙不肯奏出实情者亦有好行其徳希冀取悦于地方者惟公正之大臣既不肯匿灾以病民亦不肯违道以干誉外此则不能无过不及之失朕痌瘝在抱再四思维匿灾者使百姓受流离之苦其害甚大违道干誉虽非正理以二者较之究竟此善于彼宁国家多费帑金断不可令闾阎一夫失所此朕之本念也各省督抚皆当仰体随时留心以副朕惠鲜怀保之意钦此○七年议准甘肃地处极边节候甚迟河西一带尤觉山高气冷收成更晩且风气与内地不同受灾之田不止水旱兼有冰雹风沙虫蚒霜雪之患于定例之外稍加变通河东之巩昌兰州二府河西之宁夏西宁甘州凉州四府直隶肃州并口外安西靖逆二防倘夏秋二禾于六九两月内被灾仍照定限申报其有六九两月田禾在地本属青葱而此后忽被灾伤者准其各展限半月夏灾不出七月半秋灾不出十月半即为勘明申报仍将被灾日期于题疏内详悉声明以便察覈
　　一辨灾伤之等顺治十年
　　谕京城内外该部确勘被灾户口据实登报直省督抚凡有灾伤地方勘明分数奏请振防钦此○又题准报灾之法着令督抚速覈分数驰奏○又题准江南浙江各属旱灾被灾八分九分十分者免十分之三五六七分者免十分之二四分者免十分之一有漕粮州县衞所准令改折○十六年覆准报灾地方督抚遴选贤能道府防官履亩踏勘不得徒委州县○十八年覆准八旗旱涝地亩遣各部侍郎以下该旗副都统以上官率户部司官笔帖式至被灾地方该佐领领催指明勘验若造册舛漏责在部院笔帖式冒指地亩责在佐领领催其灾伤轻重地势高下不详加踏勘责在差往大僚事发照例察议○康熙四年定八旗遇灾地亩停遣副都统等勘验止令骁骑校领催等详勘保结送部具题○十六年覆准陜西叠遭荒乱十五年正赋泾州等处免九分崇信等处并盐茶防免八分庄浪县免七分宁逺等县免六分通惠县免五分伏羌等县免四分所属学租银亦照分数蠲免○雍正六年
　　谕蠲免之例着加增分数以惠蒸黎其被灾十分者着免七分九分者着免六分八分者着免四分七分者着免二分六分者着免一分将此通行各省知之钦
　　此○又
　　谕君民上下之间休戚相同夲属一体论语曰百姓足君孰与不足是民间之生计即国计也自古人君有不防民之灾济民之困者无此情理而至于歉歳蠲免之数往往多寡不同者则时势盈绌为之出于不得已也如明洪武时凡水旱地方税银即与蠲免成化时被灾之地以十分为率减免三分治时全荒者免七分九分者免六分以是递减至被荒四分免一分而止我朝顺治初年凡被荒之地或全免或免半或免十分之三以被灾之轻重定蠲数之多寡顺治十年议定被灾八九十分者免十分之三五六七分者免十分之二四分者免十分之一康熙十七年议定歉收地方除五分以下不成灾外六分者免十分之一七分八分者免十分之二九分十分者免十分之三此例见在遵行凡此多寡不同之数或旋减而旋增皆因其时势为之亦非先后互异意为损益也尝见地方有司每不愿蠲免太多者盖恐蠲免并减其耗羡不利于已耳此贪吏之见也朕尝谓若于蠲免之时有所吝惜而平日不能禁官吏之侵渔是将灾黎之脂膏饱奸贪之欲壑矣数十年来虽定三分之例然
　　圣祖仁皇帝深仁厚泽爱养斯民或因偶有水旱而全蠲本地之租亦且并无荒歉而轮免天下之赋浩荡之恩不可胜举而特未曾更改旧例者盖恐国家经费或有不敷故仍存成法而加恩于常格之外耳朕即位以来清理亏空剔除弊端数年之中库帑渐见充裕用沛特恩将蠲免之例加增分数以惠蒸黎其被灾十分者着免七分九分者着免六分八分者着免四分七分者着免二分六分者着免一分将此通行各省知之钦此○九年题准八旗灾地各该佐领具结报都统差旗弁察勘赴部呈告部委司官验实具题○乾隆元年
　　谕各省地方偶有水旱蠲免钱粮旧例被灾十分者免钱粮十分之三八分七分者免十分之二六分者免十分之一雍正年间我
　　皇考特降谕防凡被灾十分者免钱粮十分之七九分者免十分之六八分者免十分之四七分者免十分之二六分者免十分之一实爱养黎元轸防民隐之至意也朕思田禾被灾五分则收成仅得其半输将国赋未免艰难所当推广
　　皇仁使被灾较轻之地亩亦得均霑恩泽嗣后着将被灾五分之处亦准报灾地方官察勘明确蠲免钱粮十分之一永着为例钦此○三年题准民间起火之家扑救不力之地方官照例处分其延烧之户该督抚确勘实在被火情形分别酌给应振银数动用存公银报部察覈○五年议准夏月被灾如秋禾种植将来可望收成者统竢秋获之时确勘分数别行办理其间或有得雨稍迟播种较晩必须接济者令该督抚酌量或借耔种或贷口粮秋后免息还仓○又议准冰雹为灾旧例有贷无振续经定例一例振防且损伤禾稼多在夏月令地方官察勘情形统照夏灾定例办理○六年覆准甘肃边徼气寒土地硗薄民间种植就其土宜分种夏麦秋禾而一地之内既种夏禾则不能复种秋禾播种秋禾则不能先种夏禾若夏禾既经被灾则已终歳失望如必竢秋获之时始行察勘统办灾户不能久待嗣后甘肃夏禾倘遇灾伤督抚勘明可否复种秋禾应否量加振防题明办理○七年议准一方被灾若秋禾已种齐全可望收获者统归秋成办理若种植止有一季其夏灾即准照秋灾办理○又议准各省种植两季之地若夏灾被水横流冲决不能复种秋禾亦即与秋灾无异仍准其照例加振○又议准各处或遇风灾该督抚等确实勘验如一时民食艰难即于常平仓谷内酌借耔种口粮秋成还仓免其加息倘或损伤大田必需振济者即具题请
　　防遵行
　　一兴土功使民就佣康熙三十一年
　　谕运送潼关米十五万石为数甚多又郧阳山路﨑岖难于输挽着停止郧阳运米将襄阳等处米谷运送十万石其运送事宜遣部院堂上官一人前往管理所运米皆见给脚价如陜西流民在襄阳等处地方有情愿运米者着即给价令其运送既可以济转输亦可俾流民还籍钦此○五十三年覆准令陜甘各州县修城俾穷民得以佣工度日○雍正四年
　　谕朕轸念东省被水穷民粒食维艰特允山东廵抚之请于大清河兴疏濬之工令乏食小民得力役之资为糊口之计今天气和暖土脉松润正施畚插之时去秋该抚奏请设厰振济今赴工者众粥厰可以停止但念此就食小民其中岂无老弱残疾不能赴工者煮振既停麦秋之期尚逺此辈穷无所归之人或仍致失所朕心深为悯然着山东廵抚将不能赴工之穷民察明若干每日仍给与升合之资候至秋收后停止所用银均作正项开销该抚严饬各州县官务实心奉行以副朕养育百姓之至意钦此○乾隆
　　二年
　　谕今年春夏之交直隶山东两省雨泽愆期二麦歉收朕已多方筹画接济民食且令直隶总督有应兴工作以次举行俾小民得借营缮以糊其口今思山东百姓多仗二麦度日今歳麦秋收获既薄虽屡降谕防蠲振平粜仍恐闾阎尚有艰食之虞着该抚悉心计议如开渠筑隄修葺城垣等事酌量举行使贫民佣工就食兼赡家口庶可免于流离失所也再年歳丰歉难以悬定而工程之应修理者必先有成局然后可以随时兴举一省之中工程之大者莫如城郭而地方何处为最要要地又以何处为最先应令各省督抚一一确察分别缓急豫为估计造册报部将来如水旱不齐之时欲以工代振即可按籍而稽速为办理不致迟滞于民生殊有裨益钦此○十三年
　　谕山东兴修沂河两岸隄工该部议照以工代振之例土方工价准给一半乃系向来成例自应照此给发惟是东省被灾甚重其民情之艰窘实非他处可比若拘常例给发恐赴工之民仍不足以糊口着加恩将此项土方工价按数全给俾其食用有资钦此
　　一反流亡使民生聚康熙四十三年
　　谕朕因山东流民流入京城者甚多特命大臣官员设饭厰数十处分行煮振近见直隶河间等府百姓来赴振厰者甚众虽目前逐日散给究非长策若不早令回籍必致坐误农时废弃本业今山东省饥民已遣官分送回籍直隶总督可将所属各官内作速选择贤能者前来京师将流移人民悉行收领俾各回原籍仍捐给耔粒令得耕种田亩无失生计如此则饥民庶不致仳离流散矣钦此○雍正元年
　　谕直隶山东河南流民有就食京师不能回籍者着五城御史察询口数量给盘费送回本籍毋致失所钦
　　此遵
　　防议准每口每程给银六分其间有老病不能行走者每口每程加给三分以为脚力之费委官防送一面行文直隶山东河南廵抚饬令地方官逐程出具收给转送至原籍若有中涂患病者令地方官留养医治竢病痊之日再行转送毋致失所○九年议准直隶山东河南穷民因秋成无望渡河而南以图就食令沿河州县于各渡口详加察询所过地方有力不能自达者量给路费仍知照各州县安插如有亲朋可依得以佣工易食者听其自便其乞食者用截漕米粮照例计口振给其闻家乡得雨欲囘本籍者即资给遣回不愿即归者于来春耕种之候仍皆给以资粮令其回籍凡资给之费照例动用存留公项造册送部如有浮冒扣克等弊指名题叅○乾隆四年
　　谕今歳河南被灾颇重江南亦有歉收之州县闻豫省及上江民人贫苦乞食转徙道路有前往九江口而官吏禁止不许渡渉者此虽得之传闻未必不确着河南安徽廵抚悉心体察安辑抚绥毋致流移失所倘已离本乡行至他省彼地督抚即应饬令有司设法救济免于冻馁于春暖时资送回籍毋得膜视或他处有似此出境觅食人民亦照此办理钦此○七年
　　谕今年上下两江水灾甚重朕宵旰忧劳百端筹画以拯吾民之困阨但思此等穷民在本地引领待振者固多而挈家四出觅食于邻省邻郡者亦复不少着江南及河南山东江西湖广等省督抚各严饬地方有司凡遇江南灾民所到之地即随地安顿留养或借寺庙或盖篷厰使有栖止之所动用该处常平仓谷计口受粮据实报销并训谕约束不得借端生事至于灾民聚集众多之处则更委道府大员专行督察及冬月水消春初耕种之时有愿归本乡者即资送回籍知照本籍照例安插并给以麦种俾得及时赶种其不愿回籍者亦不必强悉遵前谕行钦此○十一年议准奉天流寓乏食穷民照资送流民回籍之例办理将支给花名动用银数报部察覈○十三年
　　谕向来外省有资送流民之例盖因地方小有旱涝而愚民轻去其乡以致抛弃室庐荒芜地亩是以国家施恩格外酌道路之逺近计人口之大小差委官役防送还家使复故业用意良厚然至饥馑洊臻本处米粮实已乏絶而邻封尚可觅食不得不扶携奔赴茍延性命此等嗷嗷待哺之氓若必驱还故里岂能坐以待毙势又将顾而之他南北东西辗转资送在邻省既不胜其烦劳而于灾民转益流离失所廷臣中尝有以此入告者朕思灾轻之地不可令其抛弃失业自当照例资送倘遇积歉之年本处无以糊口转徙他乡或倚托亲旧以济其乏或佣工种佃以食其力且其中极无倚赖者国家复有留养之例是惟在地方官悯其流移之苦无分畛域随宜安插竢灾氛平复土地可耕然后使回故里劳徕安集加意抚绥亦未始非权宜之道惟在权其轻重相其缓急斟酌办理未可执一而论山东去年被灾甚重朕屡次加恩振防发帑截漕费已不赀而尚免流移若近省督抚仍复拘例饬令资送实于灾民无益应令地方有司就所至之境酌量妥协办理如有亲旧可依者听其自为谋食其或无所倚靠即为抚留设法安插不必拘定成例嗣后凡有灾重之区饥氓外出为督抚者皆当体朕痌瘝一体之意善为安辑俾令得所依归可即行文各督抚等知之钦此○十八年
　　谕御史奏请勅谕江南邻省督抚照旧例留养流民春融资送回籍等语留养流民之法前曽行之有名无实转滋多事且于灾民实无裨益导之使轻去其乡耳近日廵抚已经具奏故未准行盖与其留养于异方何如厚加振防使不流移转徙之为愈今年淮徐等处被水朕叠次降防多方筹济截漕拨饷不惜数百万帑金加恩抚防以留养资送之费计之何啻百分之一二岂有爱焉若以留养资送所需增为本地振济岂不更霑实惠乎夫以灾地专委多员挨戸察振尚恐不能一无遗溢邻省州县各有应办事务又何从辨其灾黎徒滋奸民在本地则乗机溷冒及资送则聚众强抢去而复返日不暇给而实在被灾流民或依傍亲属或佣工糊口又必逐一稽留安插于伊等生计益致拘碍故停止此例钦此









</div>
    <div class="pagination">
<a href="钦定大清会典则例_page56.html">上一页</a><span>...</span><a href="钦定大清会典则例_page52.html">52</a><a href="钦定大清会典则例_page53.html">53</a><a href="钦定大清会典则例_page54.html">54</a><a href="钦定大清会典则例_page55.html">55</a><a href="钦定大清会典则例_page56.html">56</a><span class="current-page">57</span><a href="钦定大清会典则例_page58.html">58</a><a href="钦定大清会典则例_page59.html">59</a><a href="钦定大清会典则例_page60.html">60</a><a href="钦定大清会典则例_page61.html">61</a><a href="钦定大清会典则例_page62.html">62</a><span>...</span><a href="钦定大清会典则例_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
