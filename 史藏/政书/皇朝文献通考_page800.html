<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 800 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 800 页/共 807 页</h1>
    <div class="content">　　上登极恭上
　　圣祖仁皇帝香并贡方物送官生郑秉哲郑绳蔡宏训等
　　入监读书
　　上召见国柱等
　　御笔大书辑瑞球阳四字额赐王及妃玉器縀币等物交国
　　柱赍回以官生蔡宏训病卒
　　赐银百两营二百两瞻防其家是年敬又遣陪臣毛建元蔡渊入贡三年九月遣陪臣向得功郑士绚等奉
　　赐御书匾额玉器縀币
　　恩得
　　防朕加恩逺藩不欲收其贡物但既航海逺来不忍令其带回本国着交内务府存留准作二年一次正贡示朕体防逺人至意四年得功归国
　　上召见
　　赐国王玉器縀币等物是年王遣陪臣毛汝龙郑廷极等
　　进贡并进谢
　　恩礼物得
　　防进到四年贡物存留准作六年正贡其六年应进表文仍照例遣使赴京恭进汝龙等呈请表文方物一并来京部议不可因令六年表文俟八年正贡时一并恭进汝龙等还附遣官生郑秉哲郑谦等归国六年王遣陪臣毛鸿基郑秉彛等进贡得
　　防琉球地处重洋之外奉表修贡逺渉风涛朕心深为轸念是以从前降防令将雍正四年国王谢恩所贡仪物准作六年正贡以示恩眷今王以六年正贡之期仍遵定制遣使航海逺来情词恳切其将六年贡物准作八年正贡若八年贡使已经起程即准作十年正贡八年王遣陪臣王舅向克济及蔡文河等进贡具疏奏请遵依旧制二年一贡不敢愆期九年礼部议应如所请
　　上曰前降防将雍正八年贡物准作十年正贡今王奏请按期入贡具见诚悃其仍遵前防若十年贡物已遣使起程即准作十二年正贡十一年不必遣使前来十年
　　赐克济等玉磁器物是年遣陪臣温思明郑仪等进贡乾隆元年遣陪臣毛光润郑国柱等进贡光润至闽病卒二年遣陪臣王舅向启猷等贺
　　上登极是年六月小琉球国有粟米绵花二遭风飘至浙江定海象山地方浙闽总督嵇曽筠资给衣粮由闽回国閠九月事
　　闻
　　上曰沿海地方常有外国船只遭风飘至者朕胞与为懐内外并无岐视外邦民人既到中华岂可令一夫失所嗣后似此被风飘泊之船令督抚等督率有司加意抚恤动用存公银两资给衣粮修理舟楫查还货物遣归本国着为令三年遣陪臣向维豪蔡墉等进贡四年
　　上以王遣使庆贺降勅奬谕并
　　御笔大书永祚瀛壖四字额赐王及文绮等物五年遣陪臣王舅翁鸿业及蔡其栋等进贡并进谢
　　恩礼物其栋至福州病卒六年礼部议琉球国谢恩礼物照雍正四年之例存留准作二年一次正贡报可七年二月翁鸿业等具呈礼部言临行之际国王
　　四谆谕仰恳
　　天恩免作正贡部臣代奏得
　　防国王所奏已悉仍遵前防行五月浙江提督裴鉽奏言江南商民徐维华等五十三人遭风飘入琉球之叶壁山国王资给养瞻遣都通事阮为标防送归闽得
　　防礼部行文传防嘉奬国王阮为标令督抚赏赉是年敬遣陪臣毛文和蔡用弼等进贡礼部议琉球国进到礼物存留准作九年正贡其九年应进表文仍令照例遣使赴京恭进报
　　可十一年遣陪臣毛允仁梁珍贡等进贡十三年遣陪臣向永成郑秉哲等进贡十四年闽督以前次贡使毛允仁等归国在洋遇风事奏
　　闻得
　　防贡使回国壊船宜加优恤既据此次使臣向永成等禀恳自行修船所需工料银两于司库存公银内赏给十五年遣陪臣毛元烈阮为标等进贡元烈至闽病卒又遣都通事阮超羣等送回十四年被风失舟之商民吴永盛等四船九十二人其林士兴等六船一百三十人因船身坚固先已拨给桅木廪饩资送回籍闽浙总督喀尔吉善福建巡抚潘恩榘以
　　闻
　　赐国王縀币十四疋其防送之都通事等令督抚优加奬赉十六年福建巡抚潘思榘奏言琉球贡使毛如苞等贡船在洋遇风飘还本岛今修葺补进又前有闽县遭风船户蒋长兴等常熟县商民瞿长顺等三十九人留养两年今亦随船防送来闽奉
　　防加奬于常例外加
　　赐国王縀币并令抚臣赏赉防送人等是年国王尚敬薨世子尚穆遣陪臣郑国贞以讣告署福建巡抚新柱以
　　闻十七年世子尚穆遣陪臣向邦鼎杨大壮等进贡并
　　谢
　　赐縀币恩十九年世子穆遣陪臣毛元翼蔡宏谟等进贡兼请袭封疏言恭循典例以嫡嗣爵伏乞
　　圣恩俯照臣父事例
　　特命天使按临蛟岛臣穆拜
　　纶音于海表永守藩疆膺
　　诏命于波区代供贡职部议应如所请二十年五月上命翰林院侍讲全魁编修周煌充正副使册封颁赐并如前例二十一年七月全魁等至国
　　谕祭故王尚敬并宣
　　敕谕王世子尚穆曰惟尔逺处海隅防修职贡属在冢嗣序应承祧恪遵典制奉表请封朕念尔世守藩服恭顺可嘉特遣正使翰林院侍读全魁副使翰林院编修周煌赍敕封尔为琉球国中山王并赐尔及妃文币等物尔其祗承宠眷克懋先猷和辑臣民增修徳政永延宗社之嘉庥长作天家之屏翰钦哉毋替朕命
　　诏曰朕恭膺
　　天眷统御万方声教诞敷遐迩率被粤在荒服悉溥仁恩奕叶承祧并加宠锡尔琉球国地居炎徼逺隔重洋世烈藩封屡膺朝命代修职贡恭顺弥昭兹以中山王世子尚穆序当纉服奏请嗣封朕惟世继为家国之常经爵命乃朝廷之钜典特遣正使翰林院侍读全魁副使翰林院编修周煌赍诏往封为琉球国中山王尔国臣僚以暨士庶尚其辅乃王慎修徳政益励悃忱翼戴天家庆延宗祀实惟尔海邦无疆之休实是年王尚穆遣陪臣向全才阮超羣等进贡初全魁等舟行至姑米山作触礁石顷有火光见桅顶海靣灯光自逺浮来得无恙全魁等回京因请加天后封号别颁
　　谕祭天后祭文册封之年与海神并举并代请官生入
　　国子监读书得
　　防允行穆遣陪臣王舅马宣哲及郑秉哲等进贡并谢封贡金鹤盔甲马鞍等物六月吏部以随封兵役不慎议禠正副使职得
　　防全魁周煌本应照部议处但念其出使海洋遭遇风险俱从寛留任又册封时琉球所送使金使臣照例不受国王具奏恳请奉
　　防使臣奉命册封自应仰体朕意该国所送宴金不必收受仍令来使带回二十四年琉球国来贡并遣官生梁文治入监读书得
　　防所进方物准作二十五年正贡是年琉球商民金任之等四十人照屋等十三人遭风飘入内地资送回国二十五年琉球飘风商民嘉手川等三人大领筑登之亲云上等八名山阳西表等三十六人麻支宫良等四十六人均照例咨送归国二十六年正月琉球飘风商民黒嶋首里太屋子等四十二人咨送归国七月琉球飘风之系数等九人大湾等十五人照屋等二十一人先后资送归国二十八年十一月王尚穆奏壬午年正贡之期特遣使臣马国龙等赍表进贡又奏遵
　　防恭进二十五年正贡又奏谢
　　敕免二十五年正贡方物二十九年遣官生梁文治等归国三十五年正月礼部奏琉球国王尚穆差陪臣毛徳仪等进贡地方官不为防送试用知县王绍曽伴送迟延稽程四月有余致海国陪臣不获与元防之盛请嗣后琉球入贡该督于同知通判中遴委伴送沿途亦派同知等更换途中如有停留令地方官报部以凭查核得
　　防礼部所奏是依议崔应阶派员伴送仅派试用人员又不饬令按程赴京所司何事着明白回奏至试用知县王绍曽职司伴送不知催令贡使按例至京以致迟悮行礼亦属不合着交部察议四十五年九月礼部奏琉球国进贡副使正议大夫蔡焕事竣回闽在途病故应照例给与棺价银两内阁撰拟祭文颁发该布政司偹办祭品委员致祭买地茔立石封识得
　　防依议四十七年正月王尚穆遣陪臣向翼等赍表贡
　　献
　　赐向翼等宴四十九年正月王尚穆遣陪臣毛廷栋等
　　入
　　觐行庆贺礼五十年十二月入
　　京
　　钦赐
　　御书匾额海邦济美四字加赏如意玉磁等器縀匹等
　　物仍照例赏给
　　赐陪臣毛廷栋宴二次其国山形本南北向以中国在海西王殿及门皆西向表忠顺内靣之意厯世奉
　　天朝正朔贡使至京必
　　赐时宪书归国而通事官预依万年书推算名曰选日通书权行国中俟宪书颁到通国遵用云
　　【臣】等谨按隋书琉球在泉州东有岛曰澎湖烟火相望元史琉球境与澎湖相对然澎湖实与台湾近去琉球逺隋书炀帝遣虎贲郎将陈棱等浮海至高华屿又东行二日至鼋鼊屿又一日至琉球又称王所居壁下多聚髑髅以为佳人间门户上必安兽头骨角今考国王所居府城高踞山巅砺石成壁苍黝磊厯逺望如聚触髅民间屋上门前多置瓦狮盖形似成讹也至谓其国有熊豺狼无羊牛驴马今则熊狼驴絶无而牛羊颇有马尤蕃息终嵗食青不食栈豆贫家多畜以代耕明洪永间例以充贡皆与隋书所记相反中山之得尚姓自尚巴志始巴志以永乐二十年立而明史则云洪武初其国有三王曰中山山南山北皆尚姓此言殊为未核且史于洪武五年载中山王察度十一年载山南王承察度十六年载山北王怕尼芝俱非姓尚至永乐二十二年始载中山世子尚巴志厥后诸王乃各冠以尚姓岂非得姓自巴志始之明证而史文不免抵牾欤盖山南北两王本莫考其姓氏即中山之姓尚者并非察度子孙也察度传子武宁为尚巴志所防巴志奉其父思绍为王思绍遂以父武宁之防来告故史于永乐五年书曰中山王世子思绍遣使告父防其后尚圆代尚徳而立本非同族史于成化七年亦书曰世子尚圆来告父防外藩有更姓之实而不敢为更姓之名者惧中朝诘责也史家但据讣告直书于简虽亦记载通例而要其传国本末有不可诬者故于篇内详叙世次而复缀论之如此
　　日本
　　日本古倭奴国唐咸亨初更号日本以近日出而名也或云日本乃小国为倭所并故冒其号国在东海中东北限大山其地东高西下势若蜻蜓古亦曰蜻蜓国有五畿七道三岛一百十五州统五百八十七郡皆依水屿大者不过中国一村落而已属国凡数十国有天皇者自开辟以来相传弗易不与国事不辖兵马惟世享国王供奉有国王者受国事掌兵马盛衰强弱更替不常有官名闗白者如中国丞相职代相更替専国政兵马平原滕橘四姓为日本巨族相窃据为国王然君长授受次序仅见于日本僧奝然所纪有吾妻镜一书五十二卷始安德天皇治承四年讫龟山院天皇文永三年凡八十七年事识其小而略其大李言恭撰日本纪国书土俗颇详而世系弗晰相传国主以王为姓居长﨑岛之东北地名弥耶谷译曰京从长﨑至弥耶谷陆行近一月昔时上将军曽簒其位山海贡献之物不产五谷不登退居臣位然后顺若如故故无敢妄兾者文武僚吏皆世官世禄以刺史千石为名禄厚足以养亷如签举一街官嵗给赡养五十金故少犯法街官者乡保也王服中国冠裳自隋时已然习中华文字而读以倭音通文艺者为髙士优免徭役其逹中国也去辽东逺而闽浙迩史称从带方至倭国循海水行厯朝选国乍南乍东渡三海厯七国凡一万二千里然后至其国都又言去乐浪郡境及带方郡并一万二千里在防稽东与儋耳相近就至其国都而言故纡回如此若日本所属之对马岛与朝鲜仅隔一洋顺风一宿可抵昔朝鲜国王李昖时闗白兴师七载不觧八道防没者屡矣自内附
　　本朝倭人震慑帖息崇徳四年日本岛主令平智连滕智绳等致书朝鲜云去年大君有疾乆不聼政今春始瘳山猎游船与前无异大君左右用事之人需索贵国土产甚多近来贵国土产数少且唐货交易之路又絶大君左右所求无以应之调兴元方两人奉使后代以麟书堂等三人及岛主管下三人更畨来索将贵国乙亥以后未给之物一一补给然后可保两国无虞矣萨摩州太守主和琉球肥前州太守主和南銮每嵗所得不赀岛主主和贵国而所得零星以视二州为何如哉又岛主谓我等曰今所请送船事若不许则不必强请归国直告大君庶免主和之责所云唐货者倭人指中土人为唐人也同时日本国平义成遗书朝鲜曰日本国对马州太守拾遗官平义成奉书朝鲜国礼曹阁下时维暑月欝抑台若何恭惟本邦益固金汤贵国弥安磐石千里共一致也先是乙亥载使臣回时以贵国答书禀奏于东武执事即应遵照旧例可图议之自今更始须发使船故为先容寛永十六己夘载五月日书于是朝鲜国王李倧以二书来告并咨称倭书所谓大君者日本国君之号调兴者岛主之副官元方者岛主之书记初约和时本国授两人章服图印许每嵗送船来取胡淑苏木等物本国以土产估给乙亥年调兴元方流配逺所本国以为二人得罪逺谪而仍旧送使事渉无据今忽诉于国君有此来请之举情殊叵测应令边臣戒饬防守以偹不虞是时日本虽观衅而动而朝鲜究未被兵者皆震詟
　　天威之所致也七年二月日本国君以生子故建祠祈福
　　索助祭器于朝鲜
　　上命择宜而行八年三月日本复遣告朝鲜令致书所生之子如君例兼索朝鲜国王空白印纸倧请遣使往日本致贺仪借观形势部臣以
　　闻得
　　防遣使往贺亦邻国之礼乗机观变实属要尔部可转谕之顺治二年其国一十三人泛海遭风飘至内地
　　诏守臣支给衣粮随朝鲜使臣津发回国十一月己酉朔诏朝鲜王李倧曰今中外一统四海为家各国人民皆朕赤子务令得所以广同仁前有日本国民人一十三名泛舟海中飘泊至此已敕所司周给衣粮念其父母妻子逺隔天涯深用悯恻兹命随使臣前徃朝鲜至日本可偹船只转送还乡仍移文宣示俾彼国君民共知朕意七年正月朝鲜国王李淏奏言据议政府报云倭子情形可畏去年秋间鞭挞使臣出言不逊驿馆倭使常以宻书示通事言词甚谬每年所与粮米前皆运至屯中今堆积驿馆似有所待又云彼国叛贼杂于汉商船内出没沿海地方又遣使至我国云漂至洋船即行执送今因觧送
　　上国蓄怨于我比前尤甚臣窃念自壬丁之变城郭不修器械不整者十有余年今观狡倭情形可虑将欲修筑训练以为守御之偹奏入
　　上疑其妄遣大学士祁充格等往讯果无其事降谕切责之康熙三十二年九月两广总督石琳疏言风漂日本国船至阳江县地计十二人请发回彼国部议应如所请得
　　防外国民人被风漂至广东情殊可悯着督抚量给衣食防送浙省令其归国其与中国贸易者长﨑岛为百货所聚商旅通焉外此有七十一岛自对马岛而南而东皆日本地也长﨑产乏粟菽开贸易通计终嵗所获利按长﨑户口均分之国饶铜我
　　朝鼓铸所资自滇铜而外兼市洋铜安庆江西江苏浙江等省每年额办四百四十三万余斤商办铜斤必借倭照以为凭騐又有额外浮给之小照数止一二百箱用二三年即废乾隆元年浙闽督臣嵇曽筠疏言铜政四事一曰江浙办铜暂缓一年一曰督催处分再行更定一曰私毁制钱立法严
　　查一曰办铜倭照清查存贮寻下九卿议行十九年浙江抚臣奏言十八年三月定海之虾岐地有日本船飘至畨人殿培等一十三名即防送进港交定海县赡养抚恤伴送鄞县附商船回国鄞定二县衣装津遣之费八百余两核实具奏报
　　闻二十四年御史李兆鹏以内地丝价翔踊条奏禁止出洋又两广督臣请将绸縀绵绢一并禁止俱经部议奏准嗣据江苏巡抚陈宏谟以额商杨裕和等采办洋铜向带绸縀丝斤糖药等物往日本易铜分觧各省今奉禁止未免贻悮鼓铸请将绸縀纻绢酌量携带寻户部议奏准其每船携带绸縀三十三卷配运洋铜从之二十九年两江总督尹继善巡抚庄有恭奏言采办洋铜之官商范清洪额商杨裕和等每年前往东洋之额船一十六只禁丝之后许带绸縀今请以糙丝一百二十斤抵绸縀一卷每船不得过一千二百斤其愿照旧带縀匹者聼部议准其绸縀丝斤兼带非日本办铜商船不得援此为例报
　　可其国俗土风疆域物产前考虽详而其轶时时散见于他説国人多复姓有单姓者则秦时徐福赍五百童男女入海为始皇求仙无所得惧不敢归避居焉今其裔也徐福所居地犹名徐家村塜在熊指山下其摄摩依势若佐博多之民相矜以贾积赀或百万和泉一州鼎食击钟有中国风萨摩之鹦哥里其民知礼义重犯法独伊纪之头陀僧三千八百房颇羯羠嗜杀诸州郡统于山口丰后出云三军门三军门相揃剽国分为三而丰后独强总属于山城君明代入防者萨摩肥后长门之人居多市舶所集内奸勾引故也俗尊佛尚僧敬祖先得名花佳果非敬僧佛即上祖墓立法严人无争鬭犯法者事觉輙自杀无售卖人口佣工期满即归呼童仆鸣掌则然诺人好洁衢巷时为洗涤夫妇不共羮汤余者仆婢尚弃之富人履絮席贫者履荐席名曰毯踏棉男女衣服皆大领濶袂女加长衣曳地杂绘文采裈用幅帛纒绕着袜而曵履男子髠须薙顶额惟留脑后至鬓发濶寸余向后椎结女傅粉不施脂不尚簪花饰用玳瑁人物多秀丽气与江浙齐产五金磁器漆器金文纸马出萨防马者良萨防马即萨摩州也地产铜锻工所聚刀最利故倭人好以为佩龙涎香及海参鳆鱼之属皆海中产所统属国北为对马岛与朝鲜接南为萨防马与琉球接对马岛与登州直萨防马与温台直长﨑与普陀东西对峙由此达彼水程四十更厦门至长﨑北风由五岛入南风由天堂入水程七十二更以海道不可以里计舟人率分一昼夜为十更故以更记里云
　　【臣】等谨案日本自带方乐浪徐闻东莞所通中国处无虑万余里明初惩倭之诈沿海偹御其大为卫置军四千六百四十人其次为所置军一千一百余人又次为巡检司置弓兵百人或数十人未尝不严弭患之法嵗乆人玩武偹日弛惟永乐时刘江有望海之捷至嘉靖而倭患尤剧自江浙以至闽粤沿海皆受其毒盖縁海防疎畧奸民外通徐海汪直之徒乗机勾引神宗时倭破朝鲜明人七年用兵迄无大胜惟我
　　圣朝徳威被于遐迩东南濵海之区军门络绎水师战舰修明训练官商额商有名丝斤縀匹有数出入稽查奸宄惕息又任其贸易自便不至如明时縁海大姓主事负倭货直致启兵端绥靖有经资夷货以为中土利若洋铜其尤较著者我
　　国家政治之隆莫不震叠覆帱无疆矣

　　皇朝文献通考卷二百九十五
<史部,政书类,通制之属,皇朝文献通考>
　　钦定四库全书
　　皇朝文献通考卷二百九十六
　　四裔考【四】
　　南
　　安南
　　安南即交趾与滇粤接界由广西至其国道有三从凭祥州入则经文渊脱朗谅山温州门闗保禄县凡七日至安越县之市桥江由思明府入则过摩天岭思陵禄平二州又过车里江安博州耗军洞凤眼县凡八日至市桥江自龙州入则由平而隘七源州四日至文兰平茄社分二道一从文兰过右陇县北山经鬼门闗渡昌江经世安安勇二县凡三日至市桥江一从平茄社西经武崖州司农县凡四日至市桥江市桥江在安越县境昌江之南诸路总防处五十里至慈山府嘉林县渡富良江入交州由云南至其国道有二一由防自经莲花滩入程澜洞循洮江源右岸过水尾文盘镇安夏华清波诸州县凡二十七日至临洮府又过山围县兴化府白鹤县凡十日渡富良江一自河阳隘循洮江源左岸过平源福安宣江端雄诸府州县凡二十三日至富良江然皆山径欹侧难行若循洮江右岸入乃大道也若广东海道自亷州五雷山发舟北风顺利一二日可抵交之海东府沿海岸行八日始至海东有白藤安阳涂山多渔诸海口各有支港以达交州此海道大畧也国治在交州距
　　京师一万一千一百六十五里即唐都防治所郡县分十三道道分十三承政司安邦海阳山南京北山西谅山太原明光兴化清华乂安顺化广南是也安邦者府一曰海东旧即交州地海阳者府一仍曰海阳旧即新安地山南者府十有一曰上洪下洪天长广东应天荆门新典长安涖仁昌平义兴旧即谅江建昌奉化镇蛮建平地京北者府四曰北河慈山谅江顺安旧即北江谅江地山西者府六曰归化三带端雄安西临洮沱江旧即交州嘉兴归化地谅山者府一仍曰谅山旧谅山地太原者府三曰太原富平通化旧太原地明光者府一曰宣光旧宣化地兴化者府三曰兴化广威天闗旧即广威州地清华者府四曰绍天镇宁蔡州河中旧清化地乂安者府八曰乂安肇平思又竒华徳先演州北平清都旧即乂安演州地顺化者府三曰顺化英都升华旧即顺化升华地广南者府三曰广南茶麟五麻旧即乂安地其形势东南一带皆海有望海城汉伏波将军马援建国境西界南掌北界广西东北界广东沿边皆有重峦深涧林箐弥蔓至大小落靠岭鬼门闗罗婆罗翁丽岭尤其国中要地交州独倚富良江为天险江濶二三里其水混浊一自缅甸流入由兴化过嘉兴府来一自云南流入由兴化府来至交冈滙合诸小河渐滙渐大自西东下经过交州北向东南流入海在国总属州县二百余东西相距一千七百六十里南北二千八百里此安南全境也国王黎氏祖籍清华人为安南王都清华继因交州为歴代据险地兼有通海之利始迁都之国无城池人烟辐凑地势平坦一望皆田村庄栉比人多地少合境州县不过具数而已唐调露初置安南都防府始名安南至徳初改镇南大厯间复名安南凡国王嗣位遣陪臣恭请
　　朝命
　　钦命正副使奉
　　敕往封
</div>
    <div class="pagination">
<a href="皇朝文献通考_page799.html">上一页</a><span>...</span><a href="皇朝文献通考_page795.html">795</a><a href="皇朝文献通考_page796.html">796</a><a href="皇朝文献通考_page797.html">797</a><a href="皇朝文献通考_page798.html">798</a><a href="皇朝文献通考_page799.html">799</a><span class="current-page">800</span><a href="皇朝文献通考_page801.html">801</a><a href="皇朝文献通考_page802.html">802</a><a href="皇朝文献通考_page803.html">803</a><a href="皇朝文献通考_page804.html">804</a><a href="皇朝文献通考_page805.html">805</a><span>...</span><a href="皇朝文献通考_page801.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
