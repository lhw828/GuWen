<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 405 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 405 页/共 1125 页</h1>
    <div class="content">十三日，命云州观察使郭进为太原石岭关都总管，西上合门使田仁朗仁朗：原全「仁明」据《长编》卷二○、《宋史》卷二七五本传改。、合门祗候供奉官刘绪为太原城四面壕寨都监，提点头车洞子；殿直张守能城东面洞子监押，供奉官(吏)[史]彦琼城南面洞子监押，供奉官史延广城北洞子监押，闲使武再兴、八作副使张峻、合门祗候供奉官董思愿，城西面洞子监押；供奉官史斌，城下招收都监。先是，刘崇负固不恭，开宝中，太祖亲征，围守累月，会盛暑班师。太宗初即位，谓齐王廷美曰：「太原，我必当取之。」至是，始议攻讨。事具议兵门中。 
二月二十七日，命威胜军使米文睿赴太原，(颍)[隶]曹翰麾下。 
三月二日，命镇州马步军都监、客省副使齐延琛，洛苑副使侯美，分兵攻取孟县。 
八日，分遣太子中允扈革等十三人，发安、复、唐、邓、商、坊、徐、宿、兖、海、密、蔡等州军粮赴太原。郭进攻破西龙门寨，擒获甚众，以俘馘及铠甲来献。时驻跸真定。又命淄州刺史王贵、六宅使何继隆攻沁州，合门祗候王僎攻汾州，知府州折御卿、监军尹宪分兵攻岚州。郭进破契丹于关南。 
四月一日，岚州行营又破贼千余众。诏发河南、郓、济、博、滨、泽、潞、怀、汝、同、华、虢及河中晋、绛、慈、隰、解、齐、德、曹、单、淄、卫等州军粮赴太原。齐延琛降十四县，折御卿破岢岚军，杀戮甚 
      
众，擒伪军使折令图以献。隆州行营兵马总管解晖破隆州，杀贼兵三百余人，擒伪招讨使李恂等六人以献。折御卿又破岚州，杀伪宪州刺史霍诩，擒伪夔州节度使马延忠七人以献。会车驾亲征，刘继元降。
 兵 宋会要辑稿 兵八 讨叛二 契丹 大辽附 夏州 交州 契丹 辽 
     
宋会要辑稿 兵八

讨叛二契丹大辽附夏州交州
契丹辽
太宗雍熙三年正月二十一日，帝将北伐，以天平军节度使曹彬为幽州道行营前军马步水陆都总管，河阳节度使崔彦进副之，内客省使郭守文为都监；日骑天武四厢都指挥使傅潜为都指挥使，龙卫右厢都指挥使李延斌为马军都指挥使，神卫左厢都指挥使马正为步军都指挥使；滨州刺史卢汉赟为左厢排阵使，莱州刺史杨重进为右厢排阵使排阵使：原无，据《宋史》卷四六三《贺令图传附杨重进传》补。按，承前句「左厢排阵使」，不补此三字亦可，然易将下句范廷召之衔误作杨重进之差遣，故补。参《宋史》卷二八九《范廷召传》。；马步军都军头范廷召充先锋都指挥使都：原缺，据《宋史》卷二八九《范廷召传》补。田斌、荆罕英策之；文思使薛继照为都监，宫苑使李继隆策之；光州刺史陈廷山、隰州刺史史珪为监押总管，左神武军将军刘知信、六宅使符昭寿为都监，崇仪使贺令图、八作副使郝守浚〔为〕三濠寨。侍卫亲军马军都指挥使彰化军节度使米信为幽州西北道行营马步军都总管，汾州观察使杜彦圭副之，蔚州观察使赵延溥、指挥使张绍、引进副使董愿为都监，亳州刺史蔡玉为排阵使；马步军副都军头韩彦卿、宝晖为先锋都指挥使，曹美帅军翼之。侍卫亲军步军都指挥使静难军节度使田重进为定州路行营马步军都总管「州路」下原重「州路」二字，据《宋史》卷五《太宗纪》二删。，右卫大将军吴元辅、西上合门使袁继忠为都监。 
     
二十三日，又以马步军都军头高琼为楼橹战棹都指挥使，崇仪副使张承俨、安得祚分为左右厢都监。 
二十八日，诏幽州吏民：「北燕之地，中国旧封，晋汉以来，戎夷窃据，迨今不复，垂五十年。国家化被华夷，恩覃动植，岂可使幽燕奥壤，犹为被发之乡，冠带遗民，尚杂茹毛之俗 爰兴师律，以正封疆。拯溺救焚，聿从于民望；执讯获丑，即震于皇威。凡尔众多，宜体兹意。今遣行营前军都总管曹彬、副总管崔彦进等先往，朕当续御戎军，亲临寇境。应大军入界，百姓倍加安抚，不得误有伤杀及发掘坟墓、焚烧庐舍焚：原缺，据《太宗皇帝实录》卷三五补。、斩伐桑枣、虏掠人畜，犯者并当处斩。应收复城邑，文武官吏皆依旧任，俟平幽州日，别加擢用。若有识机知变，因事建功，以节度、防御、团练、刺史州降者，即以本任授之，仍加优赏。军镇城邑亦如之。乡县户民，候平定日，除二税外，无名科率，并当除放」。 
二月八日，以西上合门使王侁、右监门卫将军侯莫陈利用并为并州驻泊都监。 
十四日，以忠武军节度使潘美为云、应、朔等州行营马步军都总管，云州观察使杨业副之，以王侁及军器库使顺州团练使刘文裕为都监，磁州团练使郭超为押阵都监。先是，知雄州、六宅
使、平州团练贺令图与其父怀浦怀浦：原作「怀补」，据《长编》卷二七及《宋史》卷四六三《贺令图传》改。，及薛继昭继昭：原作「继招」，据《长编》卷二七及《宋史》卷二五七《李继隆传》改。、刘文裕、侯莫陈利用等，相继上言：「虏主年幼，国事皆决于母。有大将韩德让者，以恩幸持权，国人愤焉，请因其衅取幽蓟故地」。帝信之，遣兵三道入讨。曹彬、崔彦进、米信自雄州，田重进自飞狐，潘美、杨业自鴈门，约从齐举。 
三月，曹彬之师败契丹于固安南，斩首千余级，固安、新 
     
城降。田重进又败契丹于飞狐北，斩首五百级。潘美之师自西泾入，与契丹遇，追之至于寰州，斩首五百级。伪寰州刺史赵彦辛举城降，以为本州岛围练使。曹彬之师又下涿州。潘美围朔州，伪节度副使赵希赞举城降，以为本州岛观察使。田重进又败契丹于飞狐北，斩首千级，俘七百人，获马畜千六百，虏伪冀州防御使西南面招安使大鹏翼、康州刺史马頵、马军指押使何万通，获银牌一，印五钮。以鹏翼为右千牛卫将军、领平州刺史，頵为右内率府率，万通补军校。鹏翼状貌伟而勇健，名闻边塞塞：原作「寨」，据《长编》卷二七改。，至是擒获，戎人丧气。曹彬之师败契丹于涿州南，斩首千级，获马五百疋。潘美之师至应州，伪节度副使艾正、观察判官宋雄降，以正为本州岛观察使，雄为鸿胪少卿，旧例同知州旧例同知州：右引作「同知应州」，似是。。田重进又围飞狐，伪武定军马步军都指挥使郢州防御使吕行德、副都指挥使张继从、马军都指挥使刘知进举城降。诏建其地为军，以行德为右骁卫将军、领顺州防御使，继从为右屯卫将军、领澶州刺史，知进为左监门卫将军。师进，围灵丘。伪步军都指挥使穆超举城降，以超为右监门卫将军。 
四月，潘美下云州，杀千人；田重进又破契丹于飞狐，斩首千级，虏四百人；曹彬、米信之师又破契丹于新城东，斩首千级，获马二百疋。田重进大败契丹于飞狐北，枭首帅二人，斩首千级，获马三百匹。师进至蔚州，伪左右都押衙李存璋、许彦钦，大同军营田使柴守荣、马步军都军头柴嘉荣杀契丹酋帅
萧啜理
及守卒千人杀：原脱，据《长编》卷二七及以下文意补。，执监城使、伪 
     
同州节度使耿绍忠，举城降。初，王师入虏境，缘边要害之地多下之，啜理、绍忠惧，皆不自安，谋杀城中将吏中：原作「下」，据《长编》卷二七改。，尽率豪杰入虏国。存璋等知其谋，乃杀啜理等，执绍忠而降。绍忠父美为虏奉圣州节度使，绍忠为衙内指挥使，累历伪命同州节度使，同州在西楼南数百里。绍忠弟绍雍为虏三司使。绍忠方从虏主在遥乐河，闻王师入境，以绍忠为蔚州监城使，至是被执，送到阙下，帝责而贷之，授右千牛卫将军。其子孙四人，皆存录焉。存璋、彦钦既杀虏党，虑孤城难守，且费朝廷供馈，乃率城中吏民老弱直归田重进。诏重进善抚之。 
，若明立赏条，必大有应募者」。 十四日，诏曰：「王者之师，有如时雨，盖所以静氛埃于保障，拯涂炭于生民。睠彼北燕，本为内地，陷于丑虏，垂五十年，家怀愤心，人失生计，傒望汉土，厥路无繇。朕整饬师旅，荡平妖孽，扫边民之积耻，震中夏之天声，复我遗民，归于故地。况北边民庶，本号雄豪，有能应接王师，纠合徒旅，凭兹天讨，雪此世雠，便可浚发先机，挺身应募，必当资以粮馈，假以甲兵。有获生口者，人赏钱五千；得首级者三千；马，上等十千，中七千，下五千。平幽州后，愿在军者，优与存录；愿归农者，给复三年。」自是应募者甚众。初，王师之入虏境也，边民有骁勇者，团结以击戎虏，或夜入贼垒斩其首级而还。帝闻而嘉之，曰：「此等素无廪禄，又无甲兵，边陲之民，勇于战 
     
乃下是诏。蔚州既空，其壁不复守备，乃命田重进还军定州。重进之师无一兵一矢之损，故独全其功；而曹彬等至岐沟关北，与契丹追战，我师不利，彬等收余师，宵涉巨马河，次于易州之南，临易水营焉。宫苑使王继恩驰骑入奏其事，亟诏分兵屯于边。召曹彬、崔彦进、米信入朝，命田重进率全军驻定州，遣潘美等还代州。初，诸将将行，帝召谓曰：「潘美等但先取云、应，令彬等以十余万众声言取幽州，且持重缓行，不得贪利以要虏。虏闻之，必萃劲兵于幽州。兵既聚，则不暇为援于山后矣。」及王师入虏地，美果下寰、朔、云、应等州，重进取飞狐、灵丘、蔚州，山后要害之地多得之矣。彬等亦连收新城、固安，下涿州，兵势甚振。每捷奏至，帝已疑彬进军之速，且忧虏断粮道，而彬等至涿州，旬日食尽，乃退师至雄州，以援供馈。帝闻之大骇，曰：「岂有敌人在前而却军以援粮运乎 何失策之甚也!」亟遣使止之，令勿前，引师缘白沟河与米信军接，养兵畜锐，张西师之势。待美等尽略山后之地，会重进之师东下趍幽州，与彬、信合，以全师制虏，必胜之道也。而彬部下诸将闻潘美、田重进攻城野战，累获其利，以为己握重兵不能有所攻取，繇是谋画蜂起蜂：原作「锋」，据《长编》卷二七改。，更相矛楯。彬不能制，乃裹五十日粮，再往攻涿州。虏当其前，且行且战，百里之地，历二十日始至城下。虽屡有克捷，而时方炎酷，军士疲乏，所赍粮馈将尽。帝 
     
忧之，令还师。既而彬退兵，无复行伍，为虏所乘。比涉巨马河，军民、牛马相蹂而死者甚众。彬等至，命翰林学士贾黄中、右谏议大夫雷德骧、司门员外郎知杂李巨源鞠于尚书省。彬与郭守文、傅潜坐违诏逗留，退军失律，士多死亡；米信、崔彦进坐违节制，别道回军，因致挠败；杜彦圭不容军士晡食，置阵不整，回军散失；蔡玉遇敌畏懦伏匿，陈廷山涿州会战失期，薛继昭先谋退阵，摇动军情。法官言：据律，主将守备不设，为贼掩覆，临阵先退，皆斩。诏下其议，工部尚书扈蒙等请如法寺所定。特诏贬彬为右骁卫上将军，彦进右武卫上将军，米信右屯卫上将军，郭守文右屯卫大将军，傅潜右领军卫大将军，杜彦圭均州团练副使，陈廷山复州团练副使，蔡玉除名配商州，薛继昭降为供奉官，而车驾亦罢北巡。 
八月，潘美等既归代州，未几，诏尽迁四州民于内地，令美等以所部兵护之。时契丹伪妃与大臣耶律汉宁、南北皮室及五押惕隐，领众十余万，复陷寰州。杨业与战于陈家谷口，兵败，业死之。初，寇至，业谓美等曰：「今贼势甚盛，不可与战。朝廷秖令取数州之民，但领兵出大石路，先遣人密告云、朔州守将，俟大将离代州日，令云州之众先出。我师次应州，契丹必悉众来拒，即令朔州吏民出城，直入石竭谷，列强弩千人于谷口，以骑士援于中路，则三州之众，万全可保矣。」王侁曰：「领数万精兵，何畏 
     
懦耶 但趍鴈门北川中， 行而往马邑。」刘文裕赞成之。业曰：「此必败之势」。侁曰：「君侯素号无敌，见敌逗挠不战，岂有佗志乎 」业曰：「非爱死，盖时有未利，徒杀伤士卒而功不立士卒：原作「士大夫」，据《长编》卷二七删改。，今君责业以不死，当为诸公先死尔。」即率帐下骑兵自石峡路趋朔州峡：原作「砆」，据右引改。，指陈家谷口，谓潘美曰：「可于此张步军强弩，为左右翼以援，俟业转战至此，以步兵击之，不然者，无遗类矣。」美即与侁领麾下兵阵于谷口，自寅至巳，侁使人登托逻台望，以为虏寇败走。侁欲争其功，即领兵离谷口，美不能制，乃缘灰河西南行二十里，俄闻业败，即麾兵却走。业力战，自日中至暮，果至谷口，望见无人，即拊膺大恸，再率帐下士战，身被数十创，其子延玉死焉。帐下士殆尽，业犹手刃数十百人，马重伤不能进，遂为虏所擒，不食三日而死。诏优赠业大同军节度使；削潘美三任，为检校太保；王侁除名，配金州；刘文裕除名，配登州。 
端拱元年八月，以宣徽南院使郭守文为镇、定兵马都总管，洛苑副使康赞元为镇州驻泊兵马都监，崇仪副使尹继伦为定州驻泊兵马都监。十一月，守文败契丹于唐河。先是，犬戎累岁寇边天头原批：「《长编》注引此，『犬戎』作『契丹』，当从之。」，颇为民患，国家乃于镇、定、高阳关大屯兵甲以掎角。遣将之日，帝亲授以成算，至是果克捷焉。
真宗咸平二年七月，以侍卫马步军都虞候、忠武军节度使傅潜为镇、定、高阳关行营都总管，西上合门使、富州刺史张昭允为都钤辖，洛苑使、入内内侍副都知秦翰为排阵都 
     
监，莱州防御使田绍斌为先锋，崇仪使石普同押先锋，单州防御使杨琼为策先锋。 
九月，田绍斌、石普与知保州杨嗣败虏众于廉良路，杀二千余人，斩首五百余级，获马五百匹，兵仗铠甲称是。 
十二月，又以殿前都指挥使王超权都虞候，张进为先锋，策先锋大阵往来都提点马步军都军头呼延赞、马军都军头王潜为先锋。滨州防御使王荣、马步军副都军头王继忠为策先锋。
内出陈图，令识其部分。寻以王荣为贝冀路行营副都总管，西京作坊使梁承勋、内殿崇班蔚昭敏并为都监。 
三年正月，又以殿前都虞候、镇州驻泊都总管葛霸为贝冀、高阳关前军行营都总管。会戎人南侵，缘边城堡悉飞书告急于傅潜，潜逗留不出兵，以致虏破狼山诸寨，悉锐攻威虏军。不胜，遂引兵略宁边军，入祁、赵，游骑出邢、洺间，百姓惊扰，镇、定路不通者踰月。高阳关都总管康保裔与虏战，而援兵不至，保裔遂陷于贼。潜坐是削夺在身官爵，长流房州，昭允长流通州。时潜与昭允及秦翰屯定州，而潜畏懦无方略，其麾下步骑凡八万余八万：原作「八百」，据《长编》卷四五改。，咸自置铁鐹、铁捶，人蓄锐器，争欲击贼，而潜闭门自守，将校请战者，辄丑言骂之。朝廷屡间道遣使督其出师，与诸路兵合击，而范廷召、桑赞、秦翰等屡促之，皆不听。然犹不得已，乃令骑八千、步二千，付廷召等，于高阳关逆击之，仍许出兵为援。洎廷召等与虏血战，而 
     
潜不至，康保裔遂没焉。及真宗将亲征，又命石保吉、上官正自大名领前军赴镇、定，与潜会而击虏，潜卒逗留不发，以至虏骑犯德、棣棣：原缺，据《宋史全文》卷五补。而天头原批「『德』下空格系贴黄，」似无据依，今不取。，渡河至淄、齐，劫人民，焚庐舍。帝驻大名，边捷未至，且闻骁将杨延朗朗：原作「明」，据《长编》卷四六改。、杨嗣、石普屡请益兵，潜不之与之：原作「知」，据右引改。，有战胜者，潜又抑而不闻，繇是大怒，命枢密都承旨王继英驰召潜与石保吉等，各以所部兵赴贝冀路行营。潜至冀州，乃遣高琼单骑即军中代之，令潜等诣行在。至则下狱，命工部侍郎钱若水、御史中丞魏庠、知杂御史冯拯按劾之，一夕而狱具，罪当斩。百官议论如律，上封者皆请正典刑。诏特贷其死焉。 
是月，高阳关贝冀路都总管范廷召帅兵追契丹至莫州东三十里，大破之，斩首万余级，获所虏老幼数万，鞍马兵仗不可胜纪，余寇逃遁出境。 
四年七月，以山南东道节度使、同平章事王显为镇、定、高阳关三路都总管，侍卫马步军都虞候、天平军节度使王超为副都总管，殿前副都指挥使、保静军节度使王汉忠为都排阵使，殿前都虞候、云州观察使王继忠为都钤辖，西上合门使韩崇训为钤辖，宫苑使、入内都知韩守英为排阵钤辖，保州团练使杨嗣、莫州团练使杨延朗延朗：原作「廷郎」，据《长编》卷五○改。、西上合门使李继宣、赵州刺史张凝、入内副都知秦翰并为前锋钤辖，如京副使高素为押先锋，内殿崇班岑保正同之，冀州团练使石普为押策先锋，六宅副使王德钧同之。仍以
      
显兼定州都总管，超兼镇州都总管，汉忠兼高阳关都总管，崇训兼镇州驻泊钤辖，武守英兼高阳关驻泊钤辖。时边臣言北戎集兵，虑乘秋入寇，故命帅为备也。又以侍卫马步军副都指挥使、河西军节度使桑赞为莫州驻泊都总管，供备库使杨永遵、内殿崇班张继勋并为都监；马步军都军头荆嗣、供备库副使赵彬、步军都军头刘光世并为北平寨驻泊；宪州刺史、沧州驻泊副总管陈兴兼雄霸路缘界河海口都巡检使陈兴：原作「陈与」据《宋史》卷二七九本传改。，内殿崇班、祗候王汀同之，供奉官合门祗候冯若拙、侍禁合门祗候刘知训并为都监。又以霸州防御使李福为镇州副都总管，祁州团练使刘用为高阳关副都总管；德州团练使张斌为定州副都总管；南作坊使、昭州刺史张旻为镇州钤辖，崇仪使顺州刺史蔚昭敏、供备库使带御器械白守素并为定州钤辖，西京左藏库使刘廷伟、西京作坊使带御器械石知颙并为高阳关钤辖。 
十月，增高阳关三路兵骑二万为前锋，又命将五人，各领骑三千阵于先锋之前。别命桑赞领万人居莫州、顺安军为奇兵，以备邀击，荆嗣领万人以断西山之路。仍列绘为图绘：原作「缋」，据《长编》卷四九改。，遣内侍副都知阎承翰赍示王显等，且戒之曰：「设有未便，当极言以闻，无得有所隐也。」先是，议以大兵阵于威虏，而斥候者言戎人尚在炭山，未谋南牧，故命悉徙于忠山。俄报契丹首领遽攻渔阳，渐逼威虏，故大兵不及进，帝甚孍息之。 
是月，张斌破契丹于长城口长城：原作「河海」，据《长编》卷四九、《宋史》卷六《真宗纪》一改。，杀获甚众。渐近戎首，
      
伏骑大起，三路统帅不进，前阵兵少，退保威虏军。时戎人自威虏军为王师所败，杀伪大王、统军二人，蕃军仅二万人，余众号恸于野。俄诏桑赞分部下兵万人于宁边军驻泊，令北面前阵兵居后以为应援。真宗以前阵昨经力战，均劳逸而休息之也。 
十一月，前军与契丹遇，大破之，戮二万余人，获其伪命大王统军铁林相公等十五人首级，得伪印二纽，以羽林军为文，收甲马甚众。首领遁去。会河朔饥歉，遂罢兵。 
闰十二月，李继迁陷清远军，即以侍卫马步军都虞候、天平军节度使王超为西面行营都总管，环庆路驻泊总管、赵州刺史张凝副之，入内副都知、恩州刺史秦翰为钤辖。 
明年正月，张凝领兵入贼界，生擒贼将，焚帐族二百余，毁刍粮八万(数)，斩级五千，获牛羊、器甲二万，降九百余人。 
五年六月，以侍卫马步军都虞候、天平军节度使王超为定州路驻泊行营都总管，殿前都虞候、云州观察使王继忠副之，宫苑使、入内都知韩守英为钤辖。初，王超至自云州，即召问北边事，超言：「将来出师，请止如去岁规画。若欲交战，则宜寨于保州之北、威虏军南。」超又言：「去岁于大阵之外，别设奇兵，谓之前阵，今请令将帅统之。」帝语辅臣曰：「大阵兵已倍向来之数，去岁于天雄军、莫州、北平路及前阵别布师旅及：原作「又」；布：原作「有」。并据《长编》卷五二改。，此系朝廷机事。今王超复有是请，如何处分 」吕蒙正等曰：「此请固不可从」。帝曰： 
      
「既任以外阃，则所奏岂可不从，宜召至中书、枢密院，询其方略何如。」于是咸言超材堪将帅，故有是命。 
六年四月，契丹南寇，超发步兵千五百赴定州望都县。至县南六里，遇贼逆战，杀戮甚众。贼并攻东偏，出阵后，焚绝粮道。人马渴乏，将士被重创，贼围不解，众寡非敌，王继忠没马。遂引兵还州。诏发河东广锐兵三(千)[十]指挥，由土门趣镇、定以援之。 
景德元年三月，北面三路都总管王超请募缘边丁壮及发精兵入贼境。帝虑生事于边陲，诏止之，若戎人南牧，但于境上驱攘，无得轻议深入。会契丹奚王及伪南宰相、皇太妃、令公各率兵约四万骑，自鉴城川抵涿州，声言修平(寨)[塞]军、故城、容城三处。诏王超等严加斥候，虏若有事于三城，则并力城望都，以大兵夹唐河，令威虏、静戎、顺安军、北平寨、保州严兵应援，仍广开方田以拒戎骑。若犹未也，则以修新乐为名，储瓦木于定州。超又言：「戎人入寇，或诱击王师，大军不可轻动。请至时分兵掩击。」诏如寇至，许便宜从事，仍令押阵使臣禀超节度。 
七月，以保州团练使郑诚为镇州路副都总管，深州团练使杨嗣为赵州驻泊总管，同押大阵。 
九月，诏曰：「北面行营诸军将士等：国家藉祖宗之洪基，荷乾坤之眷佑，无思不服，有感必通，冀成一统之君，永作万邦之主。而恩信难洽，封疆未宁，沙漠之区，车书尚异。每劳民而动众，常护塞以防秋。汝等久别 
      
家国，各当征戍，外则枕戈按剑，内思弭寇平戎，固宜并务忠勤，依予告谕。遇奔冲之际，即须尽力翦除；观败散之时，切在齐心守备。立功立事，有赏有酬。若是迁延，及闻退衄，决行军令，以示众多。」 
闰九月，令代州副总管元澄，俟戎人南侵，即率所部于境上御备牵制之。仍令并、代副都总管雷有终至时领兵由土门路赴镇州雷有终：原作「灵有终」，据《长编》卷五七、《宋史》卷二七八本传改。，与大军合，寨于平定军军：原缺，据《长编》卷五七补。。其月诏曰：「国家每诫边臣，勿侵外境，庶安民而息战，岂黩武而穷兵。而契丹屡犯边陲，不遵理道，今已遣上将，大益精兵，诸路齐驱，克期翦戮。尚虑控弦奄至，劫掠居民，其河北诸州军强壮诸色人能纠集徒众，杀蕃贼者，仰所在官司策应。其生擒契丹一人，支钱十千，斩级支钱五千；十人十级以上，仍给公据，当议加奖。所获物，悉与之。如擒斩近上首领、职员，除赐与外，速具闻奏，当优奖之。」又令缘界河总管康进、邢州路总管刘用各率所部赴沧、邢州屯守，戎人入寇，即邀击之。 
十月，契丹首领与其母来犯大军，不交锋而退，王超等按兵以俟。寻即引去，缘胡卢河以东。诏诸将整兵为备，令威虏军、保州、北平等路总管深入贼境，腹背纵击，以分其势。会契丹请和，遂罢兵。
 兵 宋会要辑稿 兵八 讨叛二 契丹 大辽附 夏州 交州 大 辽附 
      
大辽附
徽宗宣和四年正月十三日，女真陷奚国，遂引兵至松亭关、古北口，屡败契丹，降奚。 
三月十一日，天祚自燕京奔云中，留宰相张琳、李处温与燕王耶律淳守燕。处温与其弟 
      
处能及萧干挟怨军立燕王。 
契丹有东南路怨军，其酋领坐讨贼逗留，诛其队长，罗青訹众为乱，于是郭药师等杀罗青等数十人以献，余徒悉降之。 
二十七日，即位于燕，废天祚为湘阴王，遣知宣徽南院事萧挞勃乜、枢密副承旨王琚充使、副，告谢朝廷。上以天祚见在夹山，燕王安得立，不受而还之。遂遣童贯为陕西、河东、河北路宣抚使，勒兵十五万巡边。先是，政和七年秋，女真苏州汉儿高药师、曹孝才等率其亲属，以大舟浮海来登州，备言女真攻契丹数年，夺其地，已过辽河之西。知登州王师中以闻。诏蔡京、童贯措画，令王师中选能吏使女真，讲买马旧好。八年春，遣武义大夫马政与平海指挥军员呼延庆呼延庆：原脱「延」字，据《三朝北盟会编》卷一补。后同。，随高药师等行至其国。其主酋阿骨打发渤海人李善庆、熟女真散都、生女真勃达三人，赍书、土物同马政来。以宣和元年正月十日入国门，居十余日，差归朝官直秘合赵有开、武义大夫马政、王师中之子忠翊郎充使，赍诏书、礼物，与善庆等渡海，往聘之。至登州，有开死，会河亲奏女真尝祈契丹修好，诈以其表闻，于是罢使人之行，止差呼延庆等用登州牒遣李善庆等归。宣和二年正月，呼延庆至自女真，女真留之半年，责以中辍，且言登州移文之非，请别遣人通好。二月，诏右文殿修撰赵良嗣往使，忠训郎王副之，因约夹攻契丹，取燕云旧地。夹攻之议起于此。自后朝廷与女真遣使往来议论，皆主童贯。至是，代州奏，准大金彰国军牒：「近白水泊击破(契破)契丹放鹅行帐，天祚脱身北走，本国军马已到山后平定州县。」朝廷遂有此举。诏曰：「朕荷天降康，登兹极治，声教所暨，孰敢不庭 乃眷幽燕，实为故壤，五季不造，陷于北戎。今上帝降祸于虏，倾国丧家，自取逋窜。朕致天之讨，吊尔 黎。已遣太师、领枢密院事童贯董兵百万董：原作「重」，据《三朝北盟会编》卷五改。，收复幽燕故地，及已与大金计议，画定封疆。亶兹告猷，迪尔有众。秦晋国王如纳土来朝，待以殊礼，世享王爵。应收复州县、城寨，文武官并依旧职任， 
      
事平第功赏，不次擢用。军兵守戍之士，并加优赏。愿在军者，厚与存录，愿归农者，给复三年。收复之后，蕃汉一等待遇，民户除二税外，应干差徭、科率无名之赋，并行除放。已指挥大军所至，务在安集百姓，不得误有杀伤，或焚毁庐舍，虏掠人畜，犯者并行军令。如或昧于逆顺，干我王诛，若犹豫怀疑，弗克果断，身膏原野，实尔自贻自：原作「是」，据右引改。。故兹诏示，想宜知悉」。仍以御笔三策付贯：如燕人悦而服之，因复旧疆，策之上也；耶律淳能纳款称藩，策之中也；燕人未即悦服，按兵巡边，全师而还，策之下也。 
四月二十三日，驻军高阳关，宣抚使司牓：「当司遵奉睿旨，务在救民，不专杀戮。尔等各宜奋身，早图归计。有官者复还旧次，有田者复业如初。若能身率豪杰，别立功效，即当优与官职，厚赐金帛。如能以一州一县来归者，即以其州县任之。若有豪杰以燕京来献，不拘军兵百姓，虽未命官，便与节度使，给钱十万贯，大宅一区。契丹诸蕃归顺，亦与汉人一等。已诫将士，不得杀戮。契丹自来一切横敛，悉皆除去。虽大兵入界，凡所须粮草及车牛等，并不令燕人出备，仍免二年税赋。」 
五月十八日，续遣少保、镇海军节度使、开府仪同三司蔡攸为河东河北路宣抚副使。于是西师稍集。种师道总东路之众屯白沟，王亶将前军，杨惟忠将左军，种师中将右军，王玶将后军，赵明、杨志将选锋，辛兴宗总西路之众屯范村，杨可世、王渊
      
将前军，焦安节将左军，刘元国、冀景将右军，曲奇、王育将后军，吴子厚、刘光世将选锋，并听刘延庆节制。以刘韐、宇文黄中为参谋，邓珪、邓管为廉访使者。贯初至雄州，令赵良嗣草书，差归朝官张宪、赵忠谕淳祸福。淳得书，执二人斩之。贯知游说不效，遂募武翼大夫、合门宣赞舍人马扩自雄州赍军书及敕牒入燕京招谕。淳亦甚惧，遣大石林牙、萧曷鲁领骑二千屯新城。种师道裨将杨可世乃将轻骑数千，欲直取之。二十六日，至兰沟甸，为大石林牙所败。二十九日，淳益师二万余人渡白沟挑我军，我军遇之，又北。于是童贯以为契丹尚盛，未可图，上亦诏班师，遣诸将分屯。会耶律淳死，契丹无主，太宰王黼力主再兴师之议，于是悉诸道兵二十万，期九日会三关。诏贯、攸毋归，异议者斩，而伐燕之议成矣。 
八月，常胜军管押、诸卫上将军郭药师囚涿州刺史萧庆余，遣团练使赵鹤寿帅兵八千、铁骑五百，并一州四县民士上表来降。 
二十九日，西路统制刘光世与契丹迎战于易州之南，光世稍却。州人赵秉渊等杀城中契丹，遣人纳款，卫尉少卿、通判易州王鉴以州降，于是涿、易皆下。拜药师恩州观察使，余命官有差。以常胜军八千、易州义兵五千，并隶刘延庆前军，为乡导。萧太后闻常胜军降，遂遣永昌宫使萧容、干文阁待制韩昉来使，奉表称臣。 
十月十三日，手诏：「应收复及已归附州县，见 
      
禁罪人，除抗拒王师及谋不轨外，余罪无大小并赦；见停废文武官将校、公吏人，并许所在自陈，当议甄叙，随才任使；流配人悉迁之；逃亡及为盗贼者并释罪，令归业。」又手诏：「应日前无名科率抑配及一切烦苛之令，敕诸州一一具闻，当悉行蠲罢。不必待报者，宣抚司除之。积欠税赋若公私子钱皆免，人户委州县长吏招诱以归，加意存抚，贫乏饥民「贫乏」下原有「若」字，据《三朝北盟会编》卷一○删。，并以官粟赈给，无令失所。略获人口者，各寻付其家，违者重寘典刑。」又手诏：「见居官耆俊若有功卿士，已议褒擢外，有怀才抱艺、堙沉下僚，或素为乡里所推、未被试用者，敕宣抚司及州县长吏询采以闻，当不次擢用。其以忠直得罪虏酋，或为权幸排斥，或以诖误抵罪者，并以闻，咸当甄擢咸：原作「或」，据《三朝北盟会编》卷一○改。，永用为劝。」 
十五日，诏燕京为燕山府、广杨郡、永清军节度使。 
十八日，诏蔡攸知燕山府。 
二十二日，以得涿、易二州，百官诣紫宸殿称贺。 
六年正月十四日，诏：「伪四军大王夔离不擅即伪位，爰饬六师，大败于燕山燕山：原作「峰山」，据《宋史》卷二二《徽宗纪》四改。，传首京师，可择日御紫宸殿受贺。夔离不首级，依典礼送太社库。」自金人屯白水泊，遣乌歇及高庆裔来归，缘前日遣曷鲁、大迪乌等归，不遣使，疑吾有谋；又闻童贯大军趍燕，恐吾自取燕，则岁赂不可得，故专遣使来。朝廷遣赵良嗣、马扩报其聘。良嗣等至奉圣州，与其国相蒲结奴计事，彼欲不论元约，止以燕京六州二十四县归于我，平、栾等州并
      
不在许与之数。盖知刘延庆等还师故也。留马扩从军，再遣李靖、王度刺、撒卢母同赵良嗣来。朝廷复遣良嗣、周武仲往聘之。贯、攸再举师，不能下燕，惧无功得罪，密使良嗣祷金人图之，而金兵以先入燕，遣马扩归献捷。良嗣等至金人军前，阿骨打欲燕京税租而不议平、栾等州，再遣李靖、王度刺来议其事，且欲交岁币。朝廷复遣良嗣、武仲同使人往议租赋多寡之数，阿骨打欲得百万缗，良嗣往复辨论，未决。遣良嗣归。良嗣至雄州，以驿书闻，诏亦许之，再遣良嗣至军前。阿骨打大喜，遂议云中地。阿骨打云：「我增百万缗，南朝一言不辞，今求西京，何辞拒之 」遂遣宁术割、度刺、撒卢母赍誓书来，朝廷又差卢益、赵良嗣、马扩报聘。兀室云：「计议已定，近有燕京职官赵温讯等来南，须先以见还，议交燕月日。」良嗣谕宣抚司，以赵温讯与之，乃得其誓书。初，平燕之役，上以三策授童贯，意在保民观衅，不急于攻取也，而王黼暨贯、攸锐于成功，力主兴师之议，调发累年，至是乃入燕云。
 兵 宋会要辑稿 兵八 讨叛二 契丹 大辽附 夏州 交州 夏 州 
      
夏州
太宗淳化五年正月，以侍卫马军都指挥使、邠州节度使李继隆充河西行营马步军都总管，以长州团练使长州：原作「苌州」，据《宋史》卷二七五本传改。、尚食使尹继伦充行营兵马钤辖继伦：原作「纶」，据《长编》卷三五、《宋史》本传改。。先是，李继迁攻围灵州，泊通远军诸堡寨，侵略居民，焚其积聚。帝怒曰：「继迁叛涣沙碛中十年矣涣：原作「换」，据《长编》卷三五改。，朝廷姑务含容，赐以国姓，授之观察使，赐与加等，俸入优厚，仍通其关市，及以银、绥州委其弟兄，恩宠极矣。乃敢如此。朕今命将讨之决矣。」故命继隆等〔讨〕焉。三月，李继隆等平夏州，擒伪节度使赵保忠，收获牛羊、器甲数十万，安抚其民，留兵镇守银、夏 
      
州。蕃汉户八千余帐族归顺。 
</div>
    <div class="pagination">
<a href="宋会要辑稿_page404.html">上一页</a><span>...</span><a href="宋会要辑稿_page400.html">400</a><a href="宋会要辑稿_page401.html">401</a><a href="宋会要辑稿_page402.html">402</a><a href="宋会要辑稿_page403.html">403</a><a href="宋会要辑稿_page404.html">404</a><span class="current-page">405</span><a href="宋会要辑稿_page406.html">406</a><a href="宋会要辑稿_page407.html">407</a><a href="宋会要辑稿_page408.html">408</a><a href="宋会要辑稿_page409.html">409</a><a href="宋会要辑稿_page410.html">410</a><span>...</span><a href="宋会要辑稿_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
