<!DOCTYPE html>
<html>
<head>
    <meta charset="UTF-8">
    <title>续通典 - 第 110 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 110 页/共 410 页</h1>
    <div class="content">　　晋高祖天福三年翰林学士承旨兵部侍郎权知贡举崔税奏今年就举比常岁倍多科目之中凶豪甚众每驳榜出时有喧张互相朋扇请令举人落第后或不甘心令自投状披陈却请所试与疏义对证兼令其日一甲共较傥实负抑屈所司难逭宪章如妄有陈论痛加惩断其明年停举又明年罢明经童子弘词拔萃明算道举百篇等科 【先是废及第人与主司选胜宴集中书舍人靸鞋接见举人兵部礼部引人过堂日幕次酒食会客悉皆罢之】 惟明法一科敕令五选集合格注官优与处分出帝开运元年复明经童子二科其考试进士仍以三条烛为限有怀藏书册者不令就试 【长兴二年改昼试时又有容纵怀藏者乃从知贡举窦贞固所请】 高祖初行军副使等例从替罢者许就家居一年赴阙后即据资比拟以免候阙委困又令正官满日长吏预前奏闻不得朝摄暮替又令参选考验时所司简点文书如有粟错许酌事理非藏奸隐幸者免其驳放然是时选格甚繁每月送阙不过五员七员开运中吏部侍郎王易简请南曹详定解样兼备录长定格取解条例各下诸州如礼部贡院版样立州县门每选人取解时各准条件遵给行从之

　　汉隐帝时刑部侍郎边归傥言每年贡举人动应五举六举多至二千三千事业不精人文何取请敕三京邺都就道州府长官合发诸色贡举人文解者精加考校不得滥有举送其选法多依后唐及晋事例令州县官幕府官曾受令契丹者追文书毁废者取唐晋出身文书本选外仍殿两选降三资注拟凡唐晋诸科及第人于契丹年号内出给冬集者许追毁换给仍据新给年月日理选又从右拾遗高守琼言敕年未三十者不得任县令七十者并宜注优散官

　　周太祖广顺三年礼部侍郎赵上交请增改贡院诸科规条时翰林学士承旨刑部侍郎权知贡举徐合符又参酌新旧陈奏条制 【九经元格帖经一百二十帖对墨义泛义口义共六十道策五道赵上交请罢帖书泛义口义对墨义一百五十道今去泛义口义都对墨义六十道其帖书对策依元格五经元格帖书八十帖对墨义五十道今请对墨义十五道明法元格帖律令一十帖对律令墨义二十道策试十条去年罢帖对义六十道今请依元格学究元格念书对墨义各二十道策五道去年罢念书都对墨义五十道今请依去年起请三礼对墨义九十道去年添四十道今请依元格三传墨义对一百一十道去年对四十道今请依元格开元礼三史元格各对墨义三百道策五道去年加对五十道请依元格进士试杂文诗赋帖经二十帖对墨义五十道去年代帖经对义别试杂文二首今请依别试杂文其帖书对义依元格童子念书二十四道请添念五十道及三十通者放】 有敕宜依仍于引试之时精加考校逐场去留无艺者虽应举年深不得饶借场数有艺者虽遭黜落并许陈诉祗不得于街市省门故为喧竞及投无名文字讪毁主司违者配流边远同保人永不得赴举又今后举人须取本贯文解远者祗许两京给解世宗显德二年礼部侍郎刘温叟放进士十六人敕令看详黜落十二人五年右谏议大夫刘涛于东京试士后率新进士刘坦己下十五人赴行在以所试诗赋进呈上以其词多纰缪命翰林学士覆试退落七人涛坐责官翰林学士尚书礼部侍郎宝仪奏比来取解者诪张荐托举送者启幸徇情致令就试不下三千登科罕踰一百且明经童子二科尤宜敕罢其进士请今后省卷限纳五卷以上于中须有诗赋论各一卷余外杂文歌篇并许同纳祗不得有神道碑志文之类其帖经对义并须实考通三以上为合格将来却复昼试其不及第人以文艺优劣定为五等文字乖舛词理纰缪甚者为第五等殿五举次者为第四等殿三举以次稍优者为第三第二第一等并许次年赴举三礼解试省试第一场礼记第二场周礼第三场仪礼三传第一场左氏第二场公羊第三场谷梁并终而复始学究周易尚书并为一科每经对墨义三十道仍问经考试毛诗依旧为一科对墨义六十道及第后并为上选集诸科举人第一场十否者殿五举第二场三场十否者殿三举其三场内有九否者并殿一举其进士及诸科所殿举数并于试卷朱书封送中书门下考试及第进士先具姓名杂文申送中书奏覆记下当司与诸科一齐发榜四年诏天下诸色人中有贤良方正能直言极谏经学优深可为师法详闲吏治达于教化者不限前资见任职官黄衣草泽并许应诏其逐处州府依每年贡举人式例差官试解尚书吏部 【试策论三道共三千字已上取文理俱优人物爽秀者方得解送】 取来年十月集上都其登朝官亦许上表自举自晋汉以来设官分治厘革失中广顺初颇加更定前资朝官罢令赴阙 【汉隐帝时杨邠以前资官在外虑有游说祗令两京居止】 州郡不得奏荐无前官及无出身人亲没未葬者不得辄求自进而百司奏补官吏不择事言笔札至有不能举其条目者显德二年敕曰诸司寺监收补职员须无讹滥今后勒诸司关送吏部验考其中者更具引验可否连所试书迹并本州岛府不系色役回文及正身引送中书后吏部具名闻奏候敕下勒本司补收

　　钦定续通典卷十七 


●钦定续通典卷十八　选举二

　

　　历代制中

　　○历代制中【宋　辽　金　元】

　　宋

　　辽

　　金

　　元

　　△宋

　　宋礼部贡举设进士九经五经开元礼三史三礼三传学究明经明法等科皆秋解冬集春试合格及第者列名发榜于尚书省凡进士试诗赋论各一首策五道帖论语十帖对春秋或礼记墨义十条九经帖书一百二十帖对墨义六十条五经帖书八十帖对墨义五十条三礼对墨义九十条三传一百一十条开元礼三史各三百条学究毛诗对墨义五十条论语十条尔雅孝经共十条周易尚书各二十五条明法对律令四十条兼经并同毛诗之制各间经引试通六为合格仍抽卷问律 【本科则否】 皆本贯发解若乡贯阻越得于开封府投牒奏候朝旨诸州本判官试进士录事参军试诸科或不晓经艺即以次官充而判官监之监官试官对考通否仍朱书通否署名其下逐场定去留具元请解及己落见解人数并进士文卷诸科义卷帖由随解文送贡院或应解而不解不应解而解者 【其有残废笃疾并不得与解】 停所任受赂者以枉法论长官听朝旨凡应举家状并试卷首署年及举数场第乡贯不得增损移易以仲冬收纳月终而毕将临试期知举官先引问联保 【十人或五人同保不许有大逆人缌麻以上亲及诸不孝不悌隐匿工商异类僧道归俗之徒】 与状佥同而定焉凡就试禁挟书为奸 【进士试词赋惟切韵玉篇不禁】 及口相授受者进士文理纰缪诸科不 【读作否后仿此】 者俱循周显德间格殿举初知举官将赴贡院台阁进臣得荐所知进士之负艺者号曰公荐

　　太祖建隆三年有诏禁止干德元年诏九经一举不第者一依诸科举人许令再应后并诗书易学究为一科 【明经试帖书墨义者大概如儿童挑诵之状故自唐以来贱其科不第者不许再应旧制礼部试贡院进士设香案于阶前主司与举人对拜所坐设位供帐甚盛至试学究则悉撤帐幕毡席之类亦无茶汤渴取砚木致黔其吻盖防毡席供应人私传所试经义尝有败者欧阳修诗焚香礼进士撤幕待经生以为礼数重轻其实自有谓也】 其明年置制举三科一贤良方正能直言极谏二经学优深可为师法三详闲吏理达于教化并州府解送解吏部试策论三道限三千字以上 【四年召陶谷宝仪等同试贤良诸科郝益姜涉等文理疏略赐酒遣之】 五年诏举人有父兄食禄者覆试 【上闻陶谷不能训子而谷子邴擢上第诏参政薛居正覆试皆合格又下是诏】 出远方寒士与乡荐欲试礼部假丐不可得则宁寄举不试

　　开宝二年乃诏西川山南荆湖等道所贡士并给来往公券有挟商旅于关节者罪之三年诏州府万五千户举孝悌德行一人五千户举孝悌德业一人籍贡士及十五举以上尝终场者得司马浦等一百六人并赐本科出身 【此特奏名恩例之始】

　　五年知贡举扈蒙奏进士十一人及诸科十七人上召对讲武殿始下诏制发榜

　　六年御讲武殿覆试进士宋准等御试举人自兹始 【知贡举李昉奏宋准以下十一人上黜进士武济川三传刘睿而济川为昉乡人遂有诉昉用情取舍者】 时又籍终场下第姓名得三百六十人皆召见择一百九十五人并准以下各赐纸札别试诗赋上亲阅之放进士二十六五经四开元礼七 【是岁开宝通礼成诏乡贡开元礼改称乡贡通礼并以新书试问】 三礼三十八三传二十六三史三学究十八明法五皆赐及第殿试遂为例程八年覆试合格举人以礼部所定第一人王式居第四而以王嗣宗为首自是御试与省试别为升降而省元状元之名别矣 【唐时或礼部所取未当命中书门下详覆然未尝再试至宋艺祖大宗御殿覆试然不过审其缪滥者黜之元在前列者未尝别定升降景德后多别取状元然省元亦皆置前列故事南省奏名第一人殿试唱过三名不及则越众抗声自陈虽下列必得升等吴春卿欧阳修皆由是升第一甲独范景仁避不肯出至第十九人方及徐出拜命时服其静退自此遂为故事盖当时殿试虽曰别命官糊名考校然赐第之时往往亦参采誉望乃定抡魁又凡贡士当赐第者考定必召其高第数人并见参择材质可者赐第一】

　　太宗即位天下已定有意修文尝谓治道长久之术莫若参用文武之士

　　太平兴国二年御试合格举人内出诗赋题 【以训练将士为赋主圣臣贤为诗唐时试题不皆有所出或以意为之举子得进问题意谓之上请宋既增殿试进士犹循礼部故事景佑中始诏御药院具试题书经史所出模印给之罢上请之制】 赋韵平仄间次得吕蒙正以下一百九人 【李参政至张仆射齐贤王参政化基皆在其间自是连放五榜通取八百一人一时名臣悉自兹出】 及诸科及第二百人十举以上进士诸科一百八十余人并赐出身赐袍笏赐宴开宝寺上自为诗赐之 【太宗博求俊彦科场得人之盛唐以来所无然太平兴国末年孟州进士张两光试不合格纵酒大骂于街衢言涉指斥上怒斩之同保九辈永不赴举恩威并行如此】 第一第二等进士及九经授将作监丞大理评事通判诸州余皆优等注拟五年上覆试进士并分甲乙第时颜明远等四人以见任官举进士上惜科第不与皆授近藩掌书记 【是岁有赵国昌者求应百篇举上出杂题二十字日松风雪月花竹鹤云烟诗酒春地雨山僧道柳泉令各赋五篇篇八句逮日旰仅成数十首率无可观上以此科久废特赐及第以劝来者仍诏有司后应百篇举约此题为式】

　　八年进士诸科始试律意十道进士免帖经 【明年进士复帖经分三甲第一甲并知县诸科仍试律】 雍熙二年以三小经附明法科准考官婣族别试 【先是国子监开到府所贡士与举送官为婣戚则两司更互试之至是始别遣官】 上每阅试卷累日方毕至四年宰相请如唐故事始诏岁命官知举应举者不得有吏人自端拱初年有击鼓诉校试不公者次年知贡举固请御试至淳化三年知贡举苏易简受诏后径赴贡院以避请求后遂为例旋停举五年

　　至真宗咸平元年始诏礼部发榜得进士五十人高丽宾贡一人时密州发解官坐荐送非人特诏停任

　　三年诏西京诸路所解举人宜先访行实或艺文可采其操履有亏匿名讪上者并加惩断勒归乡县课役罪解送所由官吏先是咸平二年令举人应三举者是岁免取解四年淄青齐州及河北经蕃寇处并免取解泛解之令始此明年陈恕知贡举所取甚少诸州举送官被黜责者甚众初京师多外方托籍为便进取 【咸平元年榜自第一人至十四人惟第九名贯河南余皆开封贯其下亦然大抵多系寄籍】 后礼部贡院奏令诸色举人各归本贯取解不得寄应有乡里遐远久住京师者许本乡命官委保附国子监取解景德四年上尝问辅臣天下贡举人数王旦曰万三千有余约常例奏名十一而已上曰若此则当黜者不啻万人矣典领之官必须审择命晁迥知贡举滕元晏封印卷首先是雍熙二年殿试糊名至是用之礼部迨明道二年而诸州无不用之矣凡封卷首及点检详试别命官始此 【初陈彭年举进士以轻俊为宋曰所出至是彭年与迥等更定条制关防不复拣择文行虽杜绝请托然置科甲者多非人望矣】 时又定亲试进士条制凡策士即殿两庑张帟列几席标姓名其上先一日以次序揭示阙外试日拜阙下乃入就席试卷内臣收付编排官其卷首乡贯状别以字号第之付封弥官校勘用御书院印付考官定等毕复封弥送覆考官再定等编排官阅其同异未同者再考之如复不同即以相附近者为定合乡贯状字号第其姓名差次并试卷以闻 【学识优长词理精纯为第一才思该通文理周率为第二文理俱通为第三文理中平为第四文理疏浅为第五】 然后临轩唱第上二等曰及第次出身次又次俱同出身

　　大中祥符三年四年先后试东封路汾阴路服勤词学经明行修科赐进士俱三十一人是二年未尝贡举以封禅特恩亲试如后来免省到殿也五年令录诸州发解试题以闻虑廷试复出也 【徽宗时诏礼部籍内外试题遇试颁付考官以防复出】 八年始置誊录院 【封弥官封卷后付吏录本监以内侍二人京官校对讫复送封印院始送知举定去取】

　　仁宗初明经尝问策一道对策纰缪上以执经者不善为文命勿黜落又向用上第不数年辄贵显天圣七年复制举六科 【一贤良方正直言极谏二博达坟典明于教化三才识兼茂明于体用四详明吏理可使从政五识洞韬略运筹决胜六军谋闳远才任边寄】 应举者进策论十卷下两制看详优者召赴秘阁试论六合格试制策一许京朝官太常博士以下应之又置书判拔萃科应举者纳所录判词三卷本铨差官看详优者召试判十 【共二千字以上】 合格即就御试 【景佑元年罢】 又置高蹈邱园沉沦草泽茂材异等科并许白衣投应仍投策论十卷差官看详委有可称封送礼部选择召试宝元中帝以进士试诗赋策论先后访李淑淑列陈唐代因革之制请先策次论次赋及诗次帖经墨义分试四场通校工拙有司议稍行焉庆历四年群僚请改进士所试四场先后知谏院欧阳修言凡贡举法若二千人就试常额不过选五百人是于诗赋策论六千卷中 【每一人三卷】 选五百人而日限又促考官疲心竭虑因劳致昏虽有公心而所选多滥此旧法之弊今请宽其日限先试以策而考之二千人可汰去五六百其留者试以论又可汰二三百其留而试诗赋者于千人而选五百少而易精矣时论以策论汗漫难知诗赋声病易考乃诏一依旧条又知制诰富弼言殿试有三短考官滥取不择一也一日试诗赋论三篇不能尽人之长二也考教不过十日不暇研精差次三也必虑恩归有司则宜使礼部次高下以奏而引诸殿廷唱名赐第与殿试无意也遂诏罢殿试议者多言其轻上恩隳故事乃止时上书者言四年一举士子客京师待试者六七千人一不幸有故不应诏沉滞辙十数年以此毁行冒法干进者不可胜数宜间岁一贡举中分旧数而荐之会王洙侍迩英阁讲周礼至三年大比大考州里以赞卿大夫废兴帝曰古之选士如此今率四五年一下诏故士有抑不得进者不若裁其数而屡举乃诏间岁贡举进士诸科悉解旧额之半增设明经试法凡明两经三经五经各问大义十条两经通八三经通六五经通五为合格兼以论语孝经策时务三条出身与进士等而罢说书举英宗时令礼部三岁一贡举天下解额取未行间岁之前四之三为率明经诸科毋得过进士之数士得休息官亦不烦神宗初王安石请罢诗赋明经诸科而以其元数增进士额诏两制两省三司三馆议韩维议罢诗赋各习一大经问大义十道不必全记注疏通七为合格苏颂议先士行而后文艺去封弥誊录之法直史馆苏轼言自文章言之则策论为有用诗赋为无益自政事言之则诗赋策论俱为无用矣然自祖宗以来莫之废者以为设法取士不过如是也近世文章华丽无如杨亿使亿尚在则忠清鲠亮之士也通经学古无如孙复石介使复介尚在则迂阔诞谩之士也矧自唐至今以诗赋为名臣者不可胜数何负于天下而必欲废之上得轼议曰吾固疑此今释然矣他日以问王安石安石曰不然今人材乏少以少壮时正当讲求天下正理乃闭门学作诗赋及其入官世事皆所不习此乃科法败坏人才致不如古于是卒如安石议罢明经及诸科进士罢诗赋各治易书诗周礼礼记一经兼论语孟子每试四场初大经次兼经大义凡十道次论一首次策三道礼部试增二道又立新科明法以待诸科之不能改试进士者 【试以律令刑统大义断案中格即取六年诏进士诸科及选人任子并令试断案律令大义又诏进士第一人以下并试】 九年诏唱名尽四甲而礼部正奏名上十人未与者奏听裁决 【因殿试进士初覆考官陈泽等考上一甲文卷失当赎金有差故有是命】

　　元丰元年御史黄廉言别试所解业诗者十人而取至四五书经止取一人愿分经立额均收其长乃诏诗易悉占三分书二分周礼礼记通二分八年济博棣三州诸科举人诉于礼部言诸科旧额多归进士又尽解新科明法今试而中无额可解于是常留诸科旧额十分之一以待不能改业者时王安石诗书周礼义学官谓之三经新义哲宗元佑初尚书省言近岁治经者专守一家不识诸儒传记之说左仆射司马光亦言新义明法之弊乃诏更科场试法 【进士第一场试本经义二语孟义各一第二场赋及律诗各一第三场论一四场子史时务策二经义进士不兼诗赋人许增治一经诗赋人兼一经以诗礼记周礼左氏春秋为大经周易公羊谷梁仪礼为中经愿习二大经者听不得偏占两中经】 八年从中书请今后御试习诗赋人用祖宗法试诗赋论策三题专经人且试策自后槩试三题明年礼部定御试三题条约旋诏进士罢诗赋专习经义仍除字说之禁 【神宗念字学缺废王安石乃进其说学者习焉元佑禁勿用至是除之】 并罢春秋科凡试取二礼两经占全额之半而以其半及他经

　　徽宗崇宁三年罢州郡发解及省试法凡取士悉由学校升贡其岁试上舍悉差知举如礼部试时州县悉行三舍法其免试入学者多当官子弟而在学积岁月累试乃得应贫且老者甚病之五年诏大比岁参用科举取士一次盖科举未遽废也大观四年侍御史毛注请以解额之归升贡者一二分不绝科举遂诏更行科举一次自崇宁以后立科造士之大指以安石新义故尊经书以司马光通鉴故抑史学以苏黄酬唱故废诗赋其论似正而群憸借以行其奸政和中犹有以禁习诗赋请者而达官贵冑以上书献颂令直赴廷试盖多有焉

　　高宗建炎元年驻跸扬州命诸路宪司选官即漕司所在州类省试率十四人取一二年定诗赋经义取士又诏下第进士年四十以上六举经御试 【御试尚有黜落嘉佑二年始槩赐出身元佑初知贡举苏轼孔文仲请特奏名与试者量取一二十人诚有学问即予出官其余皆补文学长史之类不理选限遂诏定特奏名考取数进士入四等以上诸科入三等以上通在试者计之毋得取过全额之半马端临谓嘉佑初即免黜落今自建炎距嘉佑七十余年岂复有曾经御试之人恐是为试入下等不理选限未出官者而设盖此曹亦曾经御试故令其再试而官之以示恩渥】 八举经省试五十以上四举经御试五举经省试者河北河东陕西人减一举元符前到省两举者不限年一举年五十五以上者所司以名闻令直赴廷试是秋帝亲策试第为五等赐及第出身同出身四百五十一人川陕和北京东正奏名不赴者一百三人皆即家赐第

　　绍兴元年令有司讲求旧制每科场年中丞给舍谏议大夫学士待制三人举一人不拘已仕未仕先具词业 【策论共五十篇】 送两省侍从参考文理优长为上次优为中常平为下上中者并召赴阁试试以九月学士两省官为试官御史监之试六论 【每首五百字以上】 于九经十七史七书国语荀杨管子文中子正文内出题通四以上为合格仍分五等以试卷缴奏御前拆号入四等以上召赴殿试其日上临轩亲策 【限三千字以上】 宰相撰题差初覆考官详定赴试人引见赐坐殿廊两厢差楷书官祗应内侍赐茶果对策先引出处然后言事第三等为上恩数视廷试策第一人第四等为中视廷试第二三人皆赐制科出身第五等为下视廷试第四人赐进士出身不入等与簿尉差遣 【已上并为白身者】 有官人进一官与升擢

　　三年立博学弘辞科 【唐有词藻弘丽文章秀异科大观中有词学兼茂科宣和五年诏附省试自辛卯至戊申中选者三十六人至是工部侍郎李擢奏请改立】 试题十二于制诰诏表露布檄箴铭记赞颂序内杂出六题分为三场每场一古一今试人先投所业三卷朝廷降付学士院考其能者召试除归明流外入胔及尝犯赃者皆得试每次所取不得过五人推恩比旧制加优分三等上等转一官选人改秩无出身人赐进士及第并免诏试除馆职中等减三年磨勘与堂除无出身人赐进士出身下等减二年磨勘无出身人赐进士出身并许召试馆职先是绍兴二年侍御曾统请废经义专用词赋上意乡之吕颐浩不可而止

　　十三年国学初建从司业高闶言头场试本经语孟义各一次场试诗赋各一末场试子史论时务策各一十五年分经义诗赋两科于是学者竞习词赋经学寖微上尝谕沈守约曰恐数年后经学遂废

　　二十七年诏举人并兼两科 【内大小经义共三道】

　　三十一年言者以为老成经术之士强习辞章不合音律请复分科取士仍诏经义合格人有余许以诗赋不足之数通取不得过三分初举人兼经义诗赋策论因号四科然更制后惟绍兴十四年二十九年两行之而止盖举人所习已是为二不可复合矣 【熙宁四年始罢词赋专用经义取士凡十五年至元佑元年复诗赋与经义并行至绍圣元年复罢诗赋专用经义凡三十五年至建炎二年又兼用经赋然则自熙宁以来士无不习经义之日矣然元佑初始复赋欲经赋中分取人而苏轼上疏言自更法以来士工习诗赋者十人而七欲朝廷随经赋人数多少各自立额取人则知当时士虽不习诗赋者十五年而变法之余一习即工且多至建炎绍兴之间以经义取士者且五六十年其间兼用诗赋纔十余年耳然共试则经拙而赋工分试则经少而赋多流传既久所至场屋赋率居其三之二云】 御史中丞廖刚言国朝三岁一举每以今年大礼明年科场又明年省殿试为准故注授人先后到部不至搀并今科试明堂同在嗣岁省司财计难以应辨一不便也近岁初官待阙率四五年若使进士荫人同时差注二不便也更展一年则旧制合矣乃诏

　　绍兴十年诸州应发解者改于绍兴十二年正月省试三月殿试自后视此为准又诸州旧以八月选日试士举子有就数州取解者乃诏诸道发解并以中秋日引试 【四川则用季春而仲秋类省】

　　孝宗即位欲令文士能射御武臣知诗书命讨论殿最之法

　　淳熙二年御试唱第后二日引按文士詹骙以下一百三十九人射艺翌日又引文士第五甲及特奏名二百五十二人其日进士具襕笏入殿起居易戎服各给箭六弓不限斗力射者莫不振厉自献命中者以次注官余亦赐帛四年罢同文馆试六年诏诸道试官隔一道选差又诏特奏名三名取一寘第四等以前余并入第五等其末等纳敕者旧许再试今止许一试潜藩及五路旧升甲者今但升名后并不许纳敕三次帝策士升黜不尽由有司

　　十四年尝擢进士第三王容为第一时儒生迭兴辞章雅正号干淳体焉

　　宁宗庆元二年以谅阴不亲策试知贡举叶翥阿韩侂冑意上言士专习语录之说中庸大学之书以文其非又传诵叶适进卷陈傅良待遇集每用辄效请令太学州军学各以月试合格前三名程文上御史台考察其旧习不改坐学官提学司罪是举也语涉道学者皆落至四年言者以经义一科全用套类初无本领请令有司所出经题各于本经摘出两段文意相类者合为一题以杜挟册售伪之计从之 【嘉定末秘书郎何澹言经义宜考注疏而辨异同今有司命题断章裂句破碎经文乃诏厘革旧习】 时举子奸弊日滋 【其弊凡五曰传义曰换卷曰易号曰卷子外出曰誊录灭裂】

　　理宗宝庆二年从左谏议大夫朱端常言命试院申严门禁入试日一切不许传递士人投卷时亲书簿历投匮中封弥官躬亲封鐍卷匮俟举人尽出院然后即封分类即付誊录所明旦申逐场名数于御史台检核其撰号法上一字许同下二字各异以杜讹易誊录人选书手充不许代名考官容情任意者台谏风闻弹奏初省试敕差知贡举一同知二内差台谏官一参详官若干内差监察御史一俾会聚考校微示弹察

　　宁宗初韩侂冑用事将钤制士人遂于三知举外别差一谏官为同知专董试事不复干预考校参详官亦不差察官于是约束峻切气焰熏灼嘉泰间更名监视制造簿履严立程限其失愈甚至绍定元年乃复旧制 【端平初御史李鸣复等又言台谏充知举参详既留心考校不能检柅奸弊乞仍旧差台谏为监试从之】

　　二年有言蜀士嗜利多引商货押船以致留滞关津廷试展待乃定四月上旬廷试更不移展时场屋士子日盛卷轴如山有司迫于日限去取不能皆当盖士子本名纳卷后或别易名字一人纳二三卷不禁挟书又许见烛浙闽诸郡又间日引试中有一日之暇甚至次日午方出于是经义可作二三道诗赋可成五六篇幸皆中选往往以兄弟承之或转售同族奸诈百端四年乃命诸郡于投卷初责乡邻核实虚伪纵容者罪之其弊稍息

　　是年诏避亲人与漕举及待补国子生同试于别院 【旧制避亲举人与鏁厅同试自绍熙分场各试其额七人取一朝士之被差为大院考官者恐妨其亲多不愿差而寒士于千百取一之中得预乡举数千里辛勤赴省省闱差官又当相避遂有隐身匿名不认亲以求免者有愤懑忧沮狼狈旅邸者故有是诏寻罢之】 四川类试复遣官 【四川类试敕差始于绍兴二十九年然监试考官十员内惟大院别院监司主文各一员从朝命余听制司选差后权委成都帅守从近取具至是仍朝命四员余从制司分选】

　　嘉熙元年以士子数多于礼部及临安转运司两试院外绍兴安吉各置一院朝命官前诣同日引试分各路士人就试焉 【是年已失京西诸州军士多徙寓江陵鄂州命京湖制置司于江陵别立贡院取德安府荆门军归峡复三州及随郢均房京西七郡士人别差官混试用十二郡元额混取以优之】

　　淳佑元年言者以诸路漕试合国子试两项科举及免举人不下千数大院既患卷冗小院又患额窄宜复拨漕举冑举同避亲人并就别院引试 【三年仍令试别院者归大院】 时淮南诸州郡岁有兵祸士子不得以时赴乡举且漕司分差试官路梗不可径达乃命各附近秋试 【淮东州郡附镇江府淮西州郡附建康蕲黄光三州安庆府附江州】 各增差试官二员别项考校照各元额取放又以场中程文多有传写雷同四年添差检点官一员仍差监察御史一员钤试十二年广南分东西两路考试 【广南西路言所部二十五郡科选于春官者仅一二盖山林质朴不能与中土同工因援两淮荆襄例别考】

　　宝佑二年监察御史陈大方言士风日薄文场多弊乞令初请举士人从所司给帖赴省别给一历如命官印纸之法批书发解之年及本名年贯保官姓名执赴礼部又批赴省之年长贰印署赴监试者同将来免解免省到殿亦如之如无历则不收试至度宗朝丞相贾似道欲制东南士心令御史陈伯大请置士籍开具姓名年甲三代妻室令乡邻结勘于科举条例无碍方许纳卷自是严行天下或稍有瑕疵不敢有功名之望至似道溃师后台中始首劾伯大焉宋承唐制科目亦以进士为贵南渡后每科进士及第动至四五百人盖倍于唐有余矣唐时及第者未即入仕尚待吏部试宋则登第之后即为入仕之期故其冗更数倍于唐制举皆天子亲试无常科惟召试馆职及博学弘词或起之山林或取之朝着召之州县多至大用至五经学究特为时所轻其外则有冑试 【始于景德三年升朝官嫡亲许附国学】 鏁厅试 【见任官应进士举者天禧二年诏自今鏁厅应举人所在长吏先考试艺合格者听解如至礼部不及格当停见任】 类试 【景佑四年从贾昌朝议有亲戚仕本州岛及或为发解官及侍父祖远宦距本州岛二千里宜敕转运司选官类试由是诸路始有别头试】 宗子试 【凡祖宗袒免亲巳命附鏁厅试非袒免以外例许应国子监礼部皆别试廷试策问与进士同别考累举不中年及四十以闻而录用之至绍兴二十九年孙道夫极论请托之弊乃敕御史一员监之】 经明行修试 【元佑初仿古制创立此科间取礼部试黜之士附寘恩科】 八行科 【以孝友睦婣任恤中和八行全偏为三舍高下不问内外皆不试而补请托徇私其弊尤甚】 明法新科 【旧附铨试熙丰间始立绍兴间又降敕差试官二员专撰刑法问题号为假案后又就诸路秋试每五人解一名省试七人取一名皆不兼经御药院又拟恩例分为二等第一等本科及第第二等本科出身言者以为滥十六年罢之】 童子科 【十五岁以下能通经作诗赋州升诸朝而天子亲试之其命官免举无常格真宗时晏殊姜盖始赐出身自仁宗至大观末赐出身者仅二十人高宗时或诵经史子集或诵御制诗文或诵兵书习步射孝宗淳熙八年始分三等凡全诵六经孝经语孟及能文如六经义三道语孟义各一道或赋一诗一为上等与推恩诵书外能通一经为中等免解二次止诵书者下等免解一次】 五代时皆以军卒为将故武举久废

　　仁宗天圣七年以西边用兵将帅乏人复置武举明年亲试武举十二人先阅其骑射而试之以策为去留弓马为高下皇佑初复废

　　英宗治平元年复置

　　神宗熙宁时枢密院修武举试法不能策答者答兵书墨义王安石言武举复试墨义则亦学究支流御侮之用何事记诵乃悉从中书所定凡武举于秘阁试义策于殿前司试武艺及殿试则试骑射及策于庭俱优为右班殿直武艺次优为三班奉职又次借职末等三班差使减磨勘年策平武艺优者除奉职次优借职又次三班差使减磨勘年武艺末等者三班差使

　　元丰元年立大小使臣试弓马艺业出官法第一等步射一石矢十发三中马射七斗马上武艺五种孙吴义十通七策五道文理优长律令义十通七中五以上免短使减一任监当三事以上免短使升半年名次两事升半年一事升一季第二等步射八斗矢二中马射六斗马上武艺三种孙吴义通五策三道成文理律令义通五五事免短使升半年三事升半年两事升一季一事与出身官第三等步射六斗矢一中马射五斗马上武艺两种孙吴义通三策三道成文理律令义通三计算钱谷文书五通三中五事升半年三事升一季两事与出身官其步射发两矢马射发三矢皆着为格先是枢密请建武学于武成王庙额选生员百人分三舍又保任者附入外舍偕上舍生发解祟宁间诸州立武学仿儒学制立考选升贡法

　　徽宗宣和时州县武学既罢有愿隶京城武学者许补试
</div>
    <div class="pagination">
<a href="续通典_page109.html">上一页</a><span>...</span><a href="续通典_page105.html">105</a><a href="续通典_page106.html">106</a><a href="续通典_page107.html">107</a><a href="续通典_page108.html">108</a><a href="续通典_page109.html">109</a><span class="current-page">110</span><a href="续通典_page111.html">111</a><a href="续通典_page112.html">112</a><a href="续通典_page113.html">113</a><a href="续通典_page114.html">114</a><a href="续通典_page115.html">115</a><span>...</span><a href="续通典_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
