<!DOCTYPE html>
<html>
<head>
    <meta charset="UTF-8">
    <title>明代律例汇编 - 第 40 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明代律例汇编 - 第 40 页/共 92 页</h1>
    <div class="content">一员前来发落。不许辄唤正官。或有合令正佐官计议事务，或正佐官自来禀白者，不在此例。按察司官分巡同都司布政司所至亦同。违者，从风宪官举劾。
按：此据「宪纲」修定。王肯堂「笺释」已引。
Ⅱ：12	官吏给由
凡各衙门官吏，给由到吏部，限五日付勘完备，以凭类选铨注。若不即付勘完备者，迟一日吏典笞一十。每一日加一等。罪止笞四十。首领官减一等○若公私过名，隐漏不报者，以所隐之罪坐之。若罚赎记过者，亦各以所罚所记之罪坐之。若报重罪为轻罪者，坐以所剩罪。当该官司，符同隐漏者，与同罪。承报而差漏，及上司失于查照者，并以失错漏报卷宗科断○其漏附行止者，一人至三人，吏典笞一十。每三人加一等。罪止笞四十○若有增减月日，更易地方，改换出身，蔽匿过名者，并杖一百，罢职役不叙○有所规避，及受赃者，各从重论。
弘治问刑条例
 (二款)
弘Ⅱ：12：1	一、在外大小文职，若九年已满，托故在任，久住不行赴部，及不申缺者，参提究问。就彼放回原籍，冠带闲住。(弘51；嘉Ⅱ：12：2)
弘Ⅱ：12：2	一、在外吏典，除役内丁忧外，若一考满后，不行转参；两考满后，不行给由，展转捏故，在役管事，或歇役三年之上者，就彼问发为民。中间虽有事故，亦不准理。故违收参起送官吏，参问治罪。若两考役满，接丧丁忧，服满迁延三年之上，不行起复者，亦发为民。其未及三年者，果有事故实迹，各该衙门保结，起送吏部，查照定夺。虽在三年之内，起送过限到部者，送问重历。(弘57；嘉：12：3)
续例附考
 (三款，大明律疏附例)
一、驿递闸坝司狱河泊税课司局织染茶盐批验所等官，三年六年考满，隶北直隶者赴吏部，隶南直隶者赴南京吏部，隶各布政司者赴各布政司，给由查理明白，就令复职。各布政司将本官牌册，具本差人类缴，九年通考，以凭黜陟。违者送问。
按：此款又见嘉靖池阳刊本「大明律例附解」内「附录读法见行例」。
一、考满官违限二个月之上者，不许支俸，听巡抚巡按查提问罪。违限一年之上者，起送吏部，革职为民。虽有患病文凭，俱不准理。
按：此款又见胡Ⅱ：9：4。
一、正德五年九月吏部题准：考满官以给文日为始。除旧定水程外，系九年任满者，扣违一年之上送问，二年之上发回致仕；系三年六年考满者，扣违四个月之上，送问，一年之上发回致仕。虽有事故，亦不准理。【此例见行】 
胡琼集解附例
 (二款)
胡Ⅱ：12：1	「在外吏典除役内丁忧」一款，同弘Ⅱ：12：2；嘉Ⅱ：12：3。
胡Ⅱ：12：2	「在京大小衙门当该吏典」一款，同弘Ⅱ：10：1；嘉Ⅱ：10：1；万Ⅱ：5：4。
大明律直引所载问刑条例
一、给由□误，比依奏事错误论。
按：此款系「比附律条」，参「汇编」卷末附录。
嘉靖新例
 (四款，嘉靖二十七年刊本)
一、嘉靖拾壹年贰月吏部题准：各处巡抚巡按，今后司府州县，历任叁年之上，果有卓异政绩，方许奏保旌异，不次擢用。听举之人，后犯贪酷罪名，连坐举主。未及叁年者，不许旌举。巡抚都御史每年终，巡按御史满，各照例将各官贤否实迹，逐一注写明白，开造揭帖，送本部并都察院查照考察。其在外陆品以下官员，遇有违犯，就便提问，依律治罪，不必论劾。
一、嘉靖拾肆年吏部题准：今后抚按官荐举所属应合旌异官员，务要遵照正统年间事例，将本人任内卓异政绩，明白开奏，不许浮泛滥及。通候各官考满，到部，察访相同，即与查取亲供结状。比照京官事体，按月类题，给与应得诰勑，免其再行核实。
一、嘉靖拾伍年拾壹月吏部题准：今后在外大小官员，当叁年陆年，俱要依限赴部给由。中间果有兵革灾伤，地方重寄，方许抚按官会议奏保。事宁之日，即便依例起送赴部考核。不许拘留。
一、吏部通行：照得题准旧行事例，在外大小有司官员，叁年陆年应该赴部给由，虽有专责，差占叁年陆年，亦要给由壹次。果遇凶荒及地方不时之警，许抚按官合词奏留。近年以来，每遇给由之期，除方面官及进士出身者，上司频多循情，不问有无未了事件，俱为开豁，听其依期起送。其余或地方小事，或寻常差遣，或拘前重后轻，前轻后重，非法事例，即都不为奏请开豁、擅自拘留，以致各官虽历年劳、本部以未经考满，无凭迁转。及至玖年到部，辄以叁年陆年不曾给由送问降级，淹延沉郁、情何以堪。今后各府州县等官，遇叁年陆年给由文书到日，该管上司，查理钱粮明白，不许辄因地方小事，寻常差遣，及拘前重后轻，前轻后重事例，故为留难。如遇凶荒及地方不时之警，即要预先奏闻开豁，方许留任。各该衙门，每年俱以起送存留官员明白开报前来，俱许前后历过月日，通理补考。如有无故留难，及有故不行开坐奏行备照者，本部参奏，劾其留难之罪。
嘉靖问刑条例
 (三款)
嘉Ⅱ：12：1	一、凡官员三年任满给由，以领文日为始，除水程外，若到部过限四个月之上，送问。一年之上，发回致仕。其九年任满者，一年之上送问。二年之上，发回致仕。虽有事故，并不准理。
嘉Ⅱ：12：2	「在外大小文职」一款，同弘Ⅱ：12：1。
嘉Ⅱ：12：3	「在外吏典」一款，同弘Ⅱ：12：2。
万历问刑条例
 (二款)
万Ⅱ：12：1	一、凡官员三年任满给由，以领文日为始，若到部过限四个月之上，送问。一年之上，发回致仕。其九年任满者，一年之上送问。二年之上，发回致仕。虽有事故，并不准理。若九年已满，托故在任久住，不行赴部，及不申缺者，参提究问，就彼革职回籍，冠带闲住。
按：笺释云：「旧例原二条，(嘉Ⅱ：12：1；嘉Ⅱ：12：2)，今改并为一。」顺治例「官员三年任满」下有小字注云：「不论前任后任，通作三年。」
万Ⅱ：12：2	一、在外吏典，除役内丁忧，及人多缺少，在官服役听参外。若一考满后，不行转参，两考满后，不行给由，展转捏故，在役管事，或歇役三年之上，就彼问发为民。中间虽有事故，亦不准理。其故违收参起送官吏，参问治罪。若两考役满，接丧丁忧服满，迁延三年之上，不行起复者，亦发为民。其未及三年者，果有事故实迹，各该衙门保结起送，吏部查照定夺。虽在三年之内，起送过限到部者，送问重历。
按：笺释云：「此条照旧例(弘Ⅱ：12：2；嘉Ⅱ：12：3)，止加人多缺少四宇。」
顺治例「重历」下有小字注云：「重历即纳旷」。余与万历例同。
顺治例计七款。余五款录于下：
一、在京官满后，三月无故不给由者，参问。公差准理。
按：此款见明会典，嘉靖三十三年汪宗元刊本大明律例引。
一、在外有司府州县官，三年考满，将本官任内行过事迹，保勘核实明白，出给纸牌，攒造事迹功业文册，纪功文簿，称臣，佥名交付。本官亲赍给由。如县官给由到州，州官当面察其言行办事勤惰，从实考核称职平常不称职词语。州官给由到府，府官给由到布政司如之。以上俱从按察司官核考。仍将考核词语呈部。直隶府州县官考核，本部覆考类奏。俱以九年通考黜陟。其云南有司官员任满给由，一体考核，不称职者黜降。原系边方，具奏复任，九年通考。
按：亦见明会典。
　	一、在外起送考满官，俱要合干上司，查勘明白，一一具结。如无一处印信保结者，行查。
按：亦见明会典。
一、内外杂职官三年给由，无私过，未入流升从九品，从九品升正九品。税课司局及河泊所仓库官，先于户部查理岁课。军器织染杂造等局官，送工部查理造作，花销明白，送部通类具奏。其仓官收粮不及千石者，本等用。亏折陪纳足备者，照依品级降用。其有杖笞者，本等用。但犯赃私并私罪曾经杖断，未入流降边远，从九品降未入流。不识字者本等用。如有学无成効，及罢闲生员除授杂职者，犯赃私杖罪，发在京衙门书写。
按：亦见明会典。
一、考满各府管粮，及州县掌印管粮官，查勘任内经手钱粮，不分起存，系布政司者布政司类造。系直隶者，府州类造。内有起解司府州贮库听候总运并遇革减免者，俱明白填写给付，赍投吏部。先行户部将循环并岁报文册查对完足，回报吏部，准令给由，未完仍发回任追补，经该官吏参问。若将行复遇科派，势难卒完，及原非旧额，或有蠲免者，俱准给由。果有别顶贤能，不待考满推升行取者，照前，查有拖欠，追完方许离任。【革即赦】 

Ⅱ：13	奸党
凡奸邪进谗言左使杀人者，斩○若犯罪律该处死，其大臣小官，巧言谏免，暗邀人心者，亦斩○若在朝官员，交结朋党紊乱朝政者，皆斩。妻子为奴，财产入官○若刑部及大小各衙门官吏，不执法律，听从上司官主使，出入人罪者，罪亦如之。若有不避权势，明具实迹，亲赴御前执法陈诉者，罪坐奸臣。言告之人，与免本罪，仍将犯人财产均给充赏。有官者，升二等。无官者，量与一官，或赏银二千两。

Ⅱ：14	交结近侍官员
凡诸衙门官吏，若与内官，及近侍人员，互相交结，漏泄事情，夤缘作弊，而符同奏启者，皆斩。妻子流二千里安置。
弘治问刑条例
 (一款)
弘Ⅱ：14：1	弘治元年四月初二日节该钦奉圣旨：罢闲官吏在京潜住，有擅出入禁门交结的，各门官子细盘诘，拏送锦衣卫，着实打一百，发烟瘴地面，永远充军。钦此。(弘52)
按：嘉Ⅱ：14：1；万Ⅱ：14：1圣旨上有「孝宗皇帝」四字。此四字系后来所加。自「弘治」起，至「圣旨」止，顺治例删。顺治例删末尾钦此二字。

胡Ⅱ：14：1	胡琼集解附例
(一款，同前。)
嘉靖新例
 (一款，嘉靖二十七年刊本)
一、嘉靖贰拾肆年礼部题准：各该巡按御史，行令有王府去处，查照先年事例，出榜禁约，并行各长史教授，启王知会：今后郡王将军中尉仪宾以下，不得与文武官员往来交结，及岁时宴会；亦不许有事逼胁，非礼凌辱。违者，听亲王及抚按官参奏处治。
嘉Ⅱ：14：1	嘉靖问刑条例
(一款，同弘Ⅱ：14：1)
万Ⅱ：14：1	万历问刑条例
(一款，同弘Ⅱ：14：l；嘉Ⅱ：14：1)

Ⅱ：15	上言大臣德政
凡诸衙门官吏，及士庶人等，若有上言宰执大臣美政才德者，即是奸党。务要鞠问，穷究来历明白，犯人处斩。妻子为奴。财产入官。若宰执大臣知情，与同罪。不知者不坐。

明代律例汇编卷三 吏律二　公式  
Ⅱ：16	讲读律令
凡国家律令，参酌事情轻重，定立罪名，颁行天下，永为遵守。百司官吏，务要熟读，讲明律意，剖决事务。每遇年终，在内从察院，在外从分巡御史、提刑按察司官，按治去处考校。若有不能讲解，不晓律意者，初犯罚俸钱一月；再犯笞四十附过；三犯于本衙门递降叙用○其百工技艺诸色人等，有能熟读讲解，通晓律意者，若犯过失，及因入连累致罪，不问轻重，并免一次。其事干谋反逆叛者，不用此律○若官吏人等，挟诈欺公，妄生异议，擅为更改，变乱成法者，斩。
按：万历己酉刊本「大明律」此条上有按语云：万历十六年奏准：各省直理刑有司官，律例生疏，引拟乖谬，致有冤民，轻则附过，重则不特参劾罚降，巡按御史复命，各分巡道将所属理刑有司官，分别□□，呈送巡按□□，吏部行取推官知县，亦以□□为优劣。
嘉靖新例
 (一款，嘉靖二十七年刊本)
一、嘉靖贰拾叁年陆月刑部议准：各衙门办事进士，俱要习学刑名，谙晓吏事。每月俱听堂上官考试贰次，候取选之日，分别勤惰，开送吏部，参酌选用。
Ⅱ：17	制书有违
凡奉制书，有所施行而违者，杖一百。违皇太子令旨者，同罪。违亲王令旨者，杖九十。失错旨意者，各减三等○其稽缓制书，及皇太子令旨者，一日笞五十。每一日加一等。罪止杖一百。稽缓亲王令旨者，各减一等。
续题条例
 (一款，王藻刊本大明律例)
一、隆庆三年都察院等衙门左都御史王等议得：自朝廷颁降者方称制书，自臣下奏请者谓之条例。若有犯该违例者，委与违制者不同。今后凡系故违见行事例，不得概拟违制。其领操官军到迟，宿卫军士不到及赌博等项，俱应各从本条律科断。有例者仍照例发落。其不应得为而为之律，原为该载不尽者而设。缘律文有限，事犯无穷，罪在原情，见难偏执。若情罪相等者，止照本律，不得概拟不应从重。如有所犯情重者，方应酌议引用。
Ⅱ：18	弃毁制书印信
凡弃毁制书，及起马御宝圣旨，起船符验，若各衙门印信，及夜巡铜牌者，斩。若弃毁官文书者，杖一百。有所规避者，从重论。事干军机钱粮者，绞。当该官吏知而不举，与犯人同罪。不知者不坐。误毁者，各减三等。其因水火盗贼毁失，有显迹者，不坐○凡遗失制书圣旨、符验、印信、巡牌者，杖九十，徒二年半。若官文书，杖七十。事干军机钱粮者，杖九十，徒二年半。俱停俸责寻。三十日得见者免罪○若主守官物，遗失簿书，以致钱粮数目错乱者，杖八十。限内得见者亦免罪○其各衙门吏典考满替代者，明立案验，将原管文卷，交付接管之人。违者，杖八十。首领官吏不候交割，符同给由者，罪亦如之。
嘉靖新例
 (一款，嘉靖二十七年刊本)
一、嘉靖贰拾贰年肆月刑部题准弃毁钦给关防，与印信同科。
Ⅱ：19	上书奏事犯讳
凡上书若奏事，误犯御名及庙讳者，杖八十。余文书误犯者，笞四十。若为名字触犯者，杖一百。其所犯御名及庙讳，声音相似，字样分别，及有二字止犯一字者，皆不坐罪○若上书及奏事错误，当言原免而言不免，当言千石而言十石之类，有害于事者，杖六十。申六部错误，有害于事者，笞四十。其余衙门文书错误者，笞二十。若所申虽有错误，而文案可行，不害于事者，勿论。
嘉靖新例
 (一款，嘉靖二十七年刊本)
一、嘉靖元年都察院题准：今后各衙门题本文书内，权字不必回避。
Ⅱ：20	事应奏不奏
凡军官犯罪，应请旨而不请旨，及应论功上议而不上议，当该官吏处绞○若文职有犯，应奏请而不奏请者，杖一百。有所规避，从重论○若军务，钱粮、选法、制度、刑名、死罪、灾异、及事应奏而不奏者，杖八十。应申上而不申上者，笞四十○若已奏已申，不待回报而辄施行者，并同不奏不申之罪○其合奏公事，须要依律定拟，具写奏本。其奏事及当该官吏，佥书姓名，明白奏闻。若有规避，增减紧关情节，朦胧奏准施行，已后因事发露，虽经年远，鞫问明白，斩○若于亲临上司官处，禀议公事，必先随事详陈可否，定拟禀说。若准拟者，上司置立印署文簿，附写略节缘由，令首领官吏书名画字，以凭稽考。若将不合行事务，妄作禀准，及窥伺公务冗并，乘时朦胧禀说施行者，依诈传各衙门官员言语律科罪。有所规避者，从重论。
嘉靖新例
 (一款，嘉靖二十七年刊本)
</div>
    <div class="pagination">
<a href="明代律例汇编_page39.html">上一页</a><span>...</span><a href="明代律例汇编_page35.html">35</a><a href="明代律例汇编_page36.html">36</a><a href="明代律例汇编_page37.html">37</a><a href="明代律例汇编_page38.html">38</a><a href="明代律例汇编_page39.html">39</a><span class="current-page">40</span><a href="明代律例汇编_page41.html">41</a><a href="明代律例汇编_page42.html">42</a><a href="明代律例汇编_page43.html">43</a><a href="明代律例汇编_page44.html">44</a><a href="明代律例汇编_page45.html">45</a><span>...</span><a href="明代律例汇编_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
