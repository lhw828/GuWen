<!DOCTYPE html>
<html>
 <head>
  <meta charset="utf-8"/>
  <title>
   通典 - 第 37 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 37 页/共 149 页
  </h1>
  <div class="content">
   李嵩为息邃婚张康女，未成礼而康有姊丧，已葬，二家婚皆务速，书问太常冯怀。怀曰：「降服不与正服同者，谓居处之节耳。大功之末可以冠子嫁子，明冠宜时成，嫁宜及时。先儒云『末者，服半之后也』。张氏所服既半，将非所疑。」嵩又以父在大功则子应小功，父服在末则子服除者可也。今降服虽末，而子未除，以疑问丁纂。纂曰：「服末情杀，可行吉事。」
　　又魏放之问孔琳之曰：「降在大功，当得嫁女不？」答曰：「吾意，降者似不得婚。记称『大功之末可以嫁子，小功之末可以娶妻，下殇之小功则不可』，按如此文，唯云降者不可娶妻，不云不可嫁子，此便是得嫁也。」傅都官驳孔议曰：「娶妻嫁子虽为不同，然可以例求也。何者？小功绝哭之后可以娶妻，至于下殇之小功则不可也。本服重而降在小功，既不得同小功而娶妻，本服周而降在大功，岂可同大功而嫁子乎？」孔答曰：「娶妻事重，嫁子事轻。今若云不可纳妇，容可以嫁子为难耳。既不明不可以嫁子，而独明不可以以娶妻，事重非其类矣。」傅难曰：「今举重以明轻，何以谓之不类？」孔答曰：「傅意谓本周而在大功小功者，则不得冠子、嫁子、纳妇、娶妻四事。夫冠嫁纳妇三事，皆子身之吉事，事不在己；娶妻一事，非在他人，亲己身之吉事。在子则轻，在身则重。轻故可行之于服末，重必卒哭而后可。以降杀之明义，亦既差降，则事何必齐。今若欲征其文，观雩知旱者，则应明轻者犹不可，则重者不言自彰。而今独言小功之殇不可以娶妻，指是言重者不可也，重者自不可，轻者自可有差，何得轻必从重邪？」傅曰：「按礼葬后卒哭，之与服末，故是一语，直辞异耳。」孔答曰：「以葬后便为末，虞毕乃卒哭。且未与卒哭若果实同而名异者，则当迭言小功之末可以纳妇娶妻，如大功之末迭言可以冠子嫁子，何以别更起条云『己虽小功卒哭可以娶妻』邪？推文明矣。」
　　宋庾蔚之曰：「昔为礼记略解，已通此议。大功重而嫁轻，小功轻而娶重，故大功之末可以嫁，小功之末可以娶也。所以然者，下殇小功，本周亲者，以其殇折之痛，既人情所哀，不可以娶。长殇大功，邻于成人大功，接于齐缞，犹亲服之内，于情差申，冠嫁之事可同于成人之大功，故不言长殇大功之不嫁也。」
　　　　降服丧已除犹在本服月内可嫁议晋
　　晋谢琰问车胤曰：「人有妹丧，降服已除，本服未周，可得嫁不？」答曰：「礼，小功不税，音他外反。降在小功者则税。是推本情，不计见服也。时人有以此婚嫁者，仆常疑之。」孙腾答：「人有卜日除服便以婚，况降服已除，礼有大断，此都无疑。」
　　　　同姓婚议殷　周　汉　晋
　　昔人皇之代，始有夫妇之道。
　　殷以上而婚不隔同姓。
　　周制，则不娶宗族。礼记曰：「娶妻不娶同姓，以厚其别也。厚犹远也。按礼记大传云：「四世而缌，服之穷也。五世袒免，杀同姓也。六世亲属竭矣。其庶姓别于上，而戚单于下，婚姻可以通乎。」又云：「系之以姓而弗别，缀之以食而弗殊，虽百世而婚姻不通者，周道然也。」故买妾不知其姓，则卜之。」妾或时非媵，取于贱者，世无本系。许慎五经异义：「诸侯娶同姓。今春秋公羊说：『鲁昭公娶于吴，为同姓也，谓之吴孟子。』春秋左氏说：『孟子，非小君也，不成其丧，不当讥。』又按易曰：『同人于宗，吝。』言同姓相娶，吝道也。即犯诛绝之罪，言五属之内禽兽行，乃当绝。」
　　汉吕后妹嫁吕平。王莽娶宜春侯王咸女，后称曰宜春氏。
　　晋刘颂，汉广陵王后，临淮陈矫本刘氏子，与颂近亲，出养始改姓陈。颂女适陈氏，时人讥之。若同姓得婚，论如虞陈之类，礼所不禁，同姓不殖，非此类也。难者不能屈。
　　濮阳太守刘嘏与同姓刘畴婚。司徒下太常诸博士议，非之。嘏以为：「同姓有庶姓，有正姓，有复姓，有单姓。锺云出于锺离之后，胡母与胡公同本。复锺单锺，复胡单胡，今年共婚，不以损一字为疏，增一字为亲；不以共其本为悔，取其同者为吝。宜理在可通，而得明始限之别，故婚姻不疑耳。今并时比族，年齐代等，至于庶姓，礼记书其别于上，始祖正姓明其断于下，以之通议，则人伦无阙。按太常总言博士议述叙姓变为始祖者，始此姓为祖也。此既非礼所谓始祖为正姓之义，即便弃经从意，谓义可通，如今众庶之家，或避国讳遁仇逃罪变音易姓者，便皆可言是始祖正姓，为婚之断，如此礼称『附远厚别』『百代不通』之义，复何所施乎？此惑之甚者也。论者又以为开通同姓婚，则令小人致滥。按礼自有限禁，之外，本自礼所不责。不可以不禁、礼所不应责者，而云通礼所应责也。王皆、王沈、魏晋名儒，同周室之后共婚者，二门谱第皆存。昌黎张仲娶范阳张琏妹，谘张公而后婚。今日若考经据事，足以取正。唯大府裁之。」
　　嘏又与卞壸疏云：「尧妻舜女，其代不远。又春秋云『毕原酆郇，文之昭；邘晋应韩，武之穆』。代俗之所惑，上惑尧舜之代，下惑应韩之昭穆，欲追过尧舜邪，则经历圣人。论者或谓巍巍荡荡之德，可以掩尧舜之疵；或谓代近姓异，可以通应韩之婚：岂其然哉！若代近姓异，可以通应韩之婚，则周公立百代之限，礼记云『娶于异姓，附远而厚别』，此二义复何所施？如其不然，则明始限之外，尧舜可以婚；理终之后，应韩可以通。尧舜之婚，以正姓分绝于上；应韩之通，庶姓异终于下也。绝则无系，终则更始，断可识矣。」
　　壸以嘏书示朝贤光禄大夫荀崧。答卞云：「如嘏所执，苟在限内，虽远不可；苟在限外，不远可通也。吾无以异之。王伯舆，郑玄高隽弟子也，为子稚宾娶王处道女，当得礼意，于时清谈，尽无讥议。今难者虽苦，竟不能折其理。春秋不伐有辞，谓嘏不应见责。」
　　庾蔚之谓：「嘏据王者必有始祖，始祖为正姓，共始祖之后，则百代不得通婚。故鲁娶于吴，为失礼。嘏云『尧舜之婚，以正姓分绝于上』者，当谓各立始祖则可通婚也。又云『应韩之通，以庶姓理终于下』者，当谓帝王递代，始祖既谢，属籍亦废，则为理终于下，亦可通婚也。嘏虽明始限之外与理终之后，皆可得通婚，而未有亲疏之断。昭穆祚胤，无代不有，若周代既迁，属籍已息，应韩之婚，以其昭穆久远。今所疑虽在始限之外理终之后而亲未远者，当以何断？按礼云『六代亲属竭矣』。故当宜以此为断邪？若周室已迁，无复后稷之始祖，则当以别子及始封为判。今宗谱之始，亦可以为始祖也。古人数易姓，姓异不足明非亲，故婚姻必原其姓之所出。末代不复易姓，异姓则胡越，不假复寻其由出，同姓必宜本其由。是以各从首易，不为同姓之婚。且同姓之婚，易致小人情巧，又益法令滋章。嘏在边地，无他婚处，居今行古，致斯云耳。」
　　　　内表不可婚议魏
　　魏袁准正论曰：「或曰：『同姓不相娶，何也？』曰：『远别也。』曰：『今之人外内相婚，礼欤？』曰：『中外之亲近于同姓，同姓且犹不可，而况中外之亲乎！古人以为无疑，故不制也。今以古之不言，因谓之可婚，此不知礼者也。』或云：『国语云：「同德则同姓，同姓虽远，男女不相及；异德则异姓，异姓虽近，男女相及也。」斯言何故也？』曰：『此司空季子明有为而言也。文公将求秦以反国，不敢逆秦故也。季子曰：「子于子圉，道路之人也。」咎犯曰：「将夺之国，而况妻乎！」赵衰曰：「有求于人，必先从之。」此不既了乎！』」
　　　　外属无服尊卑不通婚议大唐
　　大唐永徽元年，御史大夫李干佑奏言：「郑州人郑宣道先聘少府监主簿李玄乂妹为妇，即宣道堂姨。玄乂先虽执迷，许其姻媾，后以情礼不合，请与罢婚。宣道经省陈诉，省以法无此禁，判许成亲。何则？同堂姨甥，虽则无服，既称从母，何得为婚？又母与堂姨，本是大功之服，大功以上，礼实同财，况九月为服，亲亦至矣。子而不子，辱以为妻，名教所悲，人伦是弃。且堂姑堂姨，内外之族，虽别而父党母党，骨肉之恩是同，爱敬本自天性。禽兽亦犹知母，岂可令母之堂妹降以为妻？从母之名，将何所寄。古人正名远别，后代违道任情，恐寖以成俗。然外属无服而尊卑不可为婚者，非止一条，请付群官详议，永为后法。」左卫大将军纪王慎等议：「父之姨及堂姨母，父母之姑舅姊妹，堂外甥，并外姻无服，请不为婚。」诏可。
通典卷第六十一　礼二十一　沿革二十一　嘉礼六
　　君臣服章制度袍附○黄帝　唐　虞　夏　殷　周　秦　后汉
　　魏　晋　宋　齐　梁　陈　后周　隋　大唐
　　上古穴处衣毛，未有制度，后代以麻易之。先知为上以制其衣，后知为下复制其裳，衣裳始备。
　　黄帝、尧、舜垂衣裳，盖取诸乾坤，故衣玄而裳黄。旁观翚翟草木之华，乃染五色，始为文章以表贵贱，而天下理。虞书曰：「予欲观古人之象，日、月、星辰、山、龙、华虫作缋，宗彝、藻、火、粉米、黼、黻絺绣。」备十二章。玄衣绣裳，上六章在衣，下六章在裳。上画下绣。
　　夏殷之代，相袭无变。
　　周官司服掌王之吉凶衣服。大裘以祀天，大裘，羔裘，祀天示质也。以其祀天，故以大言之。衮冕服享先王，升日月于旌旗。服备九章：一曰龙，二曰山，三曰华虫，四曰火，五曰宗彝，皆画以为缋；六曰藻，七曰粉米，八曰黼，九曰黻，皆絺以为绣。则衮之衣五章，裳四章，凡九。鷩冕服享先公，鷩，画鷩翟，谓华虫也。其衣三章，裳四章，凡七。毳冕服祀四望山川，毳，画虎蜼，谓宗彝也。其衣三章，裳二章，凡五也。蜼音维癸反。絺冕服祭社稷五祀，絺，刺粉米无画，其衣一章，裳二章，凡三。玄冕服祭群小祀。其衣无文，裳刺黻而已。凡冕服，皆玄衣纁裳。凡兵事韦弁服，以韦为弁，又以为衣裳。春秋传曰，晋郄至衣「韦之跗注」是。朝则皮弁服，视外内朝之事。其服十五升，白布衣，积素以为裳。王受诸侯朝觐于庙，则衮冕。凡甸，冠弁服。甸，田猎也。冠弁，委貌。其服缁布衣，亦积素以为裳。司裘仲秋献良裘，良，善也。仲秋鸟兽毛毨，因其良时而用之。仲秋所献善裘者，为八月誓狝田所用，故献之。郑司农云：「良裘王所服。」季秋献功裘。功裘，人功微麤，谓狐青麛裘之属也。
　　公之服，自衮冕而下如王之服；侯伯之服，自鷩冕而下如公之服；子男之服，自毳冕而下如侯伯之服；孤之服，自絺冕而下如子男之服；卿大夫之服，自玄冕而下如孤之服；士之服，自皮弁而下如大夫之服。其斋服有玄端素端。自公之衮冕，至卿大夫之玄冕，皆其朝聘天子及助祭之服。诸侯非二王后，其余皆玄冕而祭于己。杂记曰：「大夫冕而祭于公，弁而祭于己；士弁而祭于公，冠而祭于己。」大夫爵弁自祭家庙，唯孤耳。其余皆玄冠，与士同。玄冠自祭其庙者，其服朝服玄端。
　　秦制，水德，服尚袀玄。袀音均。
　　后汉光武践祚，始修郊祀。天子冕服，从欧阳氏说。三公、九卿、特进侯、朝侯、侍祠侯，从夏侯氏说。祀天地明堂，皆冠旒冕，衣裳皆玄上纁下，一服而已。明帝永平中，议乘舆备文，日月十二章，刺绣文。东观书曰：「永平二年正月，公卿议春南北郊，东平王苍议曰：『高皇帝始受命创业，制长冠以入宗庙。光武受命中兴，建明堂，立辟雍。陛下以圣明奉遵，以礼服龙衮，祭五帝。礼阙乐崩，久无祭天地冕服之制。接尊事神，絜斋盛服，敬之至也。日月星辰，山龙华藻，天王衮冕十有二旒，以则天数；旗有龙章日月，以备其文。』」三公、诸侯用山龙九章，九卿以下用华虫七章，皆备五采，大佩，赤舄絇履，以承大祭。百官执事者，冠长冠，皆祗服。五岳、四渎、山川、宗庙、社稷诸沾秩祠，皆袀玄服，绛缘领袖为中衣，绛葱，示其赤心奉神也。其五郊迎气，衣帻葱各如方色云。百官不执事者，各服长冠袀玄以从。大射礼于辟雍，公卿诸侯大夫行礼者，冠委貌，衣玄端素裳。郑玄曰：「端者取其正也。」郑众曰：「衣襦裳者为端。」执事者冠布弁，衣缁麻衣，皁领袖，下素裳。若冠通天冠，服衣深衣制，有袍，随五时色。梁刘昭曰：「袍者，或曰周公抱成王宴居，故施袍。『孔子衣逢掖之衣。』逢掖其袖，合而逢大之，近今袍者也。今下至践更小史，皆通制袍，单衣，皁缘领袖中衣，为朝服云。」
　　魏氏多因汉法，其所损益之制，无闻。按后汉志：「孝明皇帝永平二年，诏从欧阳、夏侯二家所说，制冕服。乘舆刺绣文，公卿以下织成文。」据晋志云：「魏明帝以公卿衮冕之饰，拟于至尊，多所减损，始制服刺绣，公卿织成。」未详孰是。
　　晋因不改。大祭祀，衣皁上绛下，前三幅，后四幅，衣画而裳绣，日月星辰凡十二章。素带广四寸，朱里，以朱缘裨饰其侧。中衣以绛缘领袖。赤皮为韨，绛葱，赤舄。未加元服则皁纱袍，绛缘中衣，绛葱，黑舄。又朝服，通天冠，绛纱袍，皁缘中衣。拜陵则黑介帻，单衣。杂服有青赤黄白黑五色纱袍。其武弁，素服单衣。公卿助祭郊庙，王公山龙以下九章，卿华虫以下七章。其缁布冠，衣黑而裳素，中衣以皁缘领袖。葱褶之制，未详所起，近代车驾亲戎、中外戒严服之。无定色，冠黑帽，缀黑标，标以缯为之，长四寸，广一寸，腰有络带以代鞶革。中官紫标，外官绛标。又有纂严戎服而不缀标，行留文武悉同。
　　宋因之，制平天冕服，不易旧法。更名韨曰蔽膝。其未加元服、释奠先圣、视朝、拜陵等服，及杂色纱裙、武冠素服，并沿旧不改。王公助祭郊庙，章服降杀亦如之。其冠委貌者，衣黑而裳素，中衣以皁缘领袖。玄冠、韦弁、绛韦戎衣，复依汉法。葱褶因晋不易，腰有络带以代鞶革。中官紫标，外官绛标。又有纂严戎服，而不缀标，行留文武悉同。其畋猎巡幸，则唯从官戎服，带鞶革。文帝元嘉中，巡幸、搜狩、救庙水火皆如之。
　　明帝泰始四年，诏曰：「车服之饰，象数是遵。故盛皇留范，列圣垂制。朕近改定，今修成六服，沿时变礼，所施之事，各有条叙，便可载之典章。朕以大冕纯玉缫，玄衣黄裳，祀天宗明堂。又以法冕，玄衣绛裳，祀太庙，元正大会朝诸侯。又以饰冕，紫衣红裳，小会宴飨，送诸侯，临轩会王公。又以绣冕，朱衣裳，征伐、讲武、校猎。又以纮冕，青衣裳，耕稼、飨国子。又以通天冠，朱纱袍，为听政之服。」
　　泰始六年正月，有司奏：「被敕皇太子正冬朝贺，合着衮冕九章不？」仪曹郎丘仲起议：「按周礼，公自衮冕以下。郑注：『衮冕以至卿大夫之玄冕，皆其朝聘天子之服也。』伏寻古之上公，尚得服之，皇太子以倅副之尊，率土瞻仰，愚谓宜式遵盛典，服衮九章以朝贺。」诏可。
　　齐因制平天冠服，不易旧法，郊庙临朝所服也。旧衮服用织成，建武中，明帝以织太重，乃采画为之，加金饰银薄，时亦谓为天衣。通天冠服，绛纱袍，皁缘中衣，乘舆临朝所服，臣下皆同。拜陵则黑介帻，服无定色。举哀临丧，白帢单衣，亦谓之素服。王公助祭，平冕服，山龙以下九章，卿七章，皆画皁绛缯为之。葱褶相因不改。
　　梁因制平天冠服，衣画而裳绣，十二章。素带朱里，以朱缘裨饰其侧。更名赤皮韨为。或云之名，其来已久。余同旧法。又有通天冠服，绛纱袍，皁缘中衣，黑舄，是为朝服，元正贺毕，还储更衣，出所服也。其释奠先圣，则皁纱袍，绛缘中衣，绛葱，黑舄。拜陵则笺布单衣。又有白帢单衣，以代古之疑缞。
　　天监三年，何佟之议：「公卿以下祭服，里有中衣，即今中单也。后汉从夏侯氏说，祭服绛缘领袖为中衣，绛葱，示其赤心奉神也。今中衣绛缘，足有所明，无俟于葱。既非圣法，谓不可施。」遂依议除之。
　　七年，周舍议：「按礼：『有虞氏皇而祭，深衣而养老。』郑玄云，皇是画凤皇羽也。又按礼『如衮冕』，则衮是衣。有虞氏言皇，皇亦是衣，非冕。今衮服宜画凤皇，以示差降。」又王僧崇云：「寻冕服无凤，应改为翟。又裳有圆花，于礼无碍，是画饰加葩蘤耳。蘤音于美反。藻米黼黻，并乖古制，今请改正，并去圆花。」帝曰：「古文日月星辰，此以一辰摄三物也。山龙华虫，又以一山摄三物也。藻火粉米，又以一藻摄三物也。是为九章。今衮服画龙，则宜画凤。孔安国云『华者，花也』，则为花非疑。若一向画翟，差降之文，复将安寄？」帝又曰：「礼：『王祀昊天，服大裘而冕。』大裘不存，其于质敬，恐未有尽。」五经博士陆玮等并云：「王祀昊天服大裘，明诸臣礼不得同。自魏以来，皆用衮服。今请依古，更制大裘。」诏可。玮等又按：「郑玄注司服云，『大裘，羔裘也』，既无所出，未为可据。按六冕之服，皆玄上纁下。今宜以缯为之，其制式如裘，其裳以纁，皆无文绣。」诏可。又制黑帻单衣，宴会服之。
　　九年，司马筠等议云：「按玉藻：『诸侯玄冕以祭，裨冕以朝。』杂记又云：『大夫冕而祭于公，弁于祭而己。』今之尚书，上异公侯，下非卿士，止有朝衣，本无冕服。既从斋祭，不容同于在朝，宜依太常及博士诸斋官例，着皁衣，绛，中单，竹叶冠。」
　　陈因之。永定元年，武帝即位，徐陵白：「乘舆御服，皆采梁制。」帝曰：「今天下初定，务从节俭。应用绣、织成者，并可采画。」至文帝天嘉初，悉改易之。其皇太子绛纱袍，皁缘白纱中衣，白带，大小会、祠庙，朔望、五日还朝，皆朝服，常还上宫则朱服。若释奠，玄朝服，绛缘中单，绛葱，玄舄。侍祀，衮衣九章，白纱绛缘中单，绛缯，赤舄，绛。皇太子旧有五时朝服，自梁天监之后则朱服。诸王朝服，朱衣，绛纱袍，皁缘中衣，素带，黑舄。若加余官，则服其加官之服。开国公侯伯子男，并朝服，纱朱衣。若助祭郊庙，皆衮，玄上纁下，山龙以下九章，备五采，大佩，赤舄，絇履。余文官朝服。武贲中郎将、羽林监，绛纱縠单衣。州刺史绛朝服。直阁将军、诸殿主帅，朱服，正直绛衫，从则裲裆衫。太子卫率、率更令丞，皁朝服。殿中将军、员外将军、州郡都尉司马、中书通事舍人、太子通事等，并朱服。玄衣，赤帻，葱褶，太子二傅骑吏所服。武冠，绛，殿前威仪、武贲威仪、散给使、合将、鼓吹士帅副、太子卤簿戟吏所服。
　　后周设司服之官，掌皇帝十二服。祀昊天上帝，则苍衣；五方上帝，各随方色；朝日用青衣；祭皇地祇用黄衣；夕月用素衣；神州、社稷用玄衣；享先皇、加元服、纳后、朝诸侯则象衣：十二章。享诸先帝、食三老五更、耕籍等，自龙以下，九章。祀星辰、视朔、大射、飨群臣等，八章。群祀、临太学、入道法门、燕射、养庶老、适诸侯家，七章。其九章以下，衣重；衮、山、鷩，裳重黼黻：俱十有二等。通以升龙为领褾。巡兵即戎，则韦为衣裳。田猎则皮弁，白布衣而素裳也。
　　诸公之服九章，服之章数，随冕而降其一。其八章以下，衣重藻粉米，裳重黼黻，俱九等，皆以山为领褾。诸侯服八章，而下俱八等，皆以华虫为领褾。诸伯服七章，而下俱七等，以火为领褾。诸子服六章，俱六等，皆以宗彝为领褾。诸男服五章，皆以藻为领褾。三公之服有九，章有六，衣重藻与粉米，裳重黼黻。俱为九等，皆以宗彝为领褾。三孤之服有八，章有五，衣重藻与粉米，裳重黼黻，为八等。公卿服有七，章有四，衣重粉米，裳重黼黻，为七等。皆以粉米为领褾。大夫之服有六，章有三，衣重粉米，裳重黼黻，为六等。中大夫之服有五，章有三，衣重粉米，为五等。下大夫服有四，章有三，衣重粉米，为四等。士则祀弁、爵弁、玄冠服，皆玄衣；其裳，上士以玄，中士以黄，下士杂裳。谓前玄后黄。庶士玄冠服，其在官府史之属，服缁衣裳。
　　隋文帝即位，将改后周制度，乃下诏曰：「宣尼制法，损益可知。朕受天命，赤雀来仪，五德相生，并宜火色。其郊丘庙社，可依衮冕之仪，朝会衣裳，宜尽用赤。昔丹乌木运，姬有大白之旗；黄星土德，曹乘黑首之马。在祀与戎，其尚恒异。今之戎服，皆可尚黄，在外常所著者，通用杂色。祭祀之服，须合礼经，宜集通儒，更可详议。」太子庶子、摄太常少卿裴政奏：「后周制冕，并非典故。今采东齐之法。」
　　乘舆衮冕，玄衣纁裳。衣，山、龙、华虫、火、宗彝五章；裳，藻、粉米、黼、黻四章。衣重宗彝，裳重黼黻，为十二等。衣褾领织成升龙，白纱内单，黼领，青褾、、裾。革帶，玉鉤；大带，素带朱里，纰其外，上以朱，下以绿。韨随裳色，山龙火三章。辘轳玉具剑，火珠镖首。白玉双佩，玄组。双大绶，六采，玄黄赤白缥绿，纯玄质，长二丈四尺，五百首，广一尺；小双绶，长二尺六寸，色同大绶，而首半之，间施三玉环。朱，赤舄，舄加金饰。祀圆丘、方泽、感帝、明堂、五郊、雩、、封禅、朝日、夕月、宗庙、社稷、籍田、庙遣上将、征还饮至、元服、纳后、正月受朝及临轩拜王公，则服之。　通天冠服，绛纱袍，深衣制，白纱内单，皁领、褾、、裾，绛纱蔽膝，白假带，方心曲领。其革带、剑、佩、绶、舄，与上同。黑介帻，白纱单衣，乌皮履，拜陵则服之。　白纱帽，白练裙襦，乌皮履，视朝、听讼及宴见宾客，皆服之。　白帢，白纱单衣，乌皮履，举哀则服之。
　　皇太子衮服，玄衣纁裳。衣，山、龙、华虫、火、宗彝五章；裳，藻、粉米、黼、黻四章。织成为之。白纱内单，黼领，青褾、、裾。革帶，金鉤；大带，素带不朱里，亦纰以朱绿。韨随裳色，火、山二章。玉具剑，火珠镖首。瑜玉双佩，朱组。双大绶，四彩，赤白缥绀，纯朱质，长丈八尺，三百二十首，广九寸；小双绶，长二尺六寸，色同大绶，而首半之，间施二玉环。朱，赤舄，以金饰。待从皇帝祭祀及谒庙、加元服、纳妃，则服之。　远游冠服，绛纱袍，白纱内单，皁领、褾、、裾，白假带，方心曲领，绛纱蔽膝，，舄。其革带、剑、佩、绶，与上同。谒庙、还宫、元日朔日入朝、释奠，则服之。　遠遊冠公服，絳紗單衣，革帶，金鉤，假帶，方心。纷长六尺四寸，广二寸四分，色同其绶。金缕鞶囊，，履。五日常朝，则服之。
　　衮冕服，九章，同皇太子。王、公、开国公初受册，执贽，入朝，祭祀，亲迎，则服之。三公助祭者亦服之。　鷩冕服，七章。衣，华虫、火、宗彝三章；裳，藻、粉米、黼、黻四章。侯、伯初受册，执贽，入朝，祭祀、亲迎，则服之。　毳冕服，五章。衣，宗彝、藻、粉米三章；裳，黼、黻二章。子、男初受册，执贽，入朝，祭祀，亲迎，则服之。　絺冕服，三章。正三品以下，从五品以上，助祭则服之。自王公以下服章，皆绣为之。祭服冕，皆簪导、青纩充耳。玄衣纁裳，白纱内单，黼领，絺冕以下，内单青领。青褾、、裾。革帶，鉤，大帶，王、三公及公侯伯子男，素帶，不朱裏，皆紕其外，上以朱，下以綠。正三品以下，从五品以上，素带，纰其垂，外以玄，内以黄。纽约皆用青组。朱韨，凡韨皆随裳色。衮、鷩、毳，火、山二章；絺，山一章。剑，佩，绶，，赤舄。　爵弁服，从九品以上，助祭则服之。其制服，玄衣纁裳无章，白绢内单，青领、褾、、裾，革带，大带，练带纰其垂，内外以缁。纽约用青组。爵，，赤履。　白帢，白纱单衣，乌皮履，上下通服之。　委貌冠，未冠则双童髻，空顶黑介帻，皆深衣，青领，乌皮履。国子太学四门生服之。　朝服，亦名具服。絳紗單衣，白紗內單，皁領、袖，皁，革帶，鉤，假帶，曲領方心，絳紗蔽膝，，舄，綬，劍，佩。从五品以上，陪祭、朝飨、拜表，凡大事则服之。六品以下，从七品以上，去剑、佩、绶，余并同。　自余公事，皆从公服。亦名从省服。絳紗單衣，革帶，鉤，假帶，方心，，履，紛，鞶囊。从五品以上服之。　绛衣公服，衣即单衣不垂胡者也。袖狭，形直如内。余同从省也。流外五品以下，九品以上服之。
　　左右卫、左右武卫、左右武候大将军、领左右大将军，并武弁，绛朝服，剑、佩、绶；侍从则平巾帻，紫衫，大口葱褶。左右卫、左右武卫、左右武候将军、领左右将军、左右监门卫将军、太子左右卫、左右宗卫、左右内等率、左右监门郎将及诸副率，并武弁，绛朝服，剑，佩，绶；侍从则平巾帻，紫衫，大口葱。直合将军、直寝、直斋、太子直合，武弁，绛朝服，剑，佩，绶；侍从则平巾帻，绛衫，大口葱褶。
　　大唐制，天子衣服，有大裘、衮冕、鷩冕、毳冕、绣冕、玄冕、通天冠、武弁、黑介帻、白纱帽、平巾帻、白帢，凡十二等。
　　贞观四年制，三品以上服紫，四品、五品以上服绯，六品、七品以上绿，八品、九品以上青。妇人从夫之色。仍通服黄。至五年七月敕，七品以上，服龟甲双巨十花绫，其色绿。九品以上，服丝布及杂小绫，其色青。
　　显庆元年，修礼官臣无忌、志宁、敬宗等言：「准武德初撰衣服令，乘舆祀天地，服大裘冕，无旒。臣勘前件令，是武德初撰，虽凭周礼，理极未安。谨按郊特牲云：『周之始郊，日以至。』『被衮以象天，戴冕藻十有二旒，则天数也』。而此二礼，俱说周郊，衮与大裘，事乃有异。按月令：『孟冬，天子始裘。』明以御寒，理非当暑。若启蛰祈谷，冬至报天，行事服裘，义归通允。至于季夏迎气，龙见而雩，炎炽方盛，如何可服？谨寻历代，唯服衮章，与郊特牲义旨相协。周迁舆服志云：『汉明帝永平二年，诏采周官、礼记，始制祀天地服，唯天子备十二章。』沈约宋书志云：『魏晋郊天，亦皆服衮。』宋、魏、周、齐、隋礼令，祭服悉同。斯则百王通典，炎凉无妨，复与礼经，事无乖舛。今请宪章故实，郊祭天地，皆服衮冕，其大裘请停，仍改礼令。又检新礼，皇帝祭社稷绣冕，四旒，衣三章。祭日月服玄冕，三旒，衣无章。谨按令文，是四品五品之服，此三公亚献，皆服衮衣，孤卿助祭，服毳及鷩，斯乃乘舆章数，同于大夫，君少臣多，殊为不可。据周礼云：『祀昊天上帝则服大裘而冕，五帝亦如之。享先王则衮冕，享先公则鷩冕，祀四望山川则毳冕，祭社稷五祀则絺冕，诸小祀则玄冕。』又云：『公侯伯子男孤卿大夫之服，衮冕以下，皆如王之服。』所以三礼义宗，遂有二释。一云公卿大夫助祭之日，所著之服，降王一等。又云悉与王同。求其折衷，俱未通允。但名位不同，礼亦异数。天子以十二为节，义在法天，岂有四旒三章，翻为御服？若诸臣助祭，冕与王同，便是贵贱无分，君臣不别。如其降王一等，则王着玄冕之时，群臣次服爵弁，既屈天子，又贬公卿。周礼此文，久不施用。是故汉魏以降，相承旧事，皆服衮冕。今新礼亲祭日月，乃服五品之服，唯临事施行，极不稳便。请遵历代故实，诸祭并用衮冕。」制可之。
　　无忌等又奏曰：「皇帝为诸臣及五服亲举哀，依礼着素服。今令乃云白帢，礼令乖舛，须归一途。且白帢出自近代，事非稽古，虽着令文，不可行用。请改素服，以会礼文。」从之。
　　龙朔二年九月，孙茂道奏：「准旧令，八品九品着青。深青乱紫，非卑品所服。望请着碧，朝参之处，并依此服；非朝参处，听兼服黄。」从之。前令九品以上，朝参及视事，听服黄。以洛阳县尉柳诞服黄夜行，为部人所殴，高宗闻之，以章服错乱，故此昭申明之，朝参行列一切不得着黄。
　　武太后延载元年五月，内出绣袍，以赐文武三品以上官。其袍文，仍各有炯诫。诸王则饰以盘龙及鹿，宰相饰以凤池，尚书饰以对鴈，左右卫将军饰以对麒麟，左右武威卫饰以对武，左右鹰扬卫饰以对鹰，左右千牛卫饰以对牛，左右豹韬卫饰以对豹，左右玉钤卫饰以对鹘，左右监门卫饰以对狮子，左右金吾卫饰以对豸。又铭其襟背，各为八字回文，其词曰「忠正贞直，崇庆荣职」。「文昌翊政，勋彰庆陟」。「懿冲顺彰，义忠慎光」。「廉正躬奉，谦感忠勇」。
　　神龙二年九月，敕停京六品以下着绯葱褶令，各依本品为定。
　　开元四年二月制，军将在阵，赏借绯紫，本是从戎胯之服，一得之后，遂别造长袍，递相仿效。又入蕃使，别敕借绯紫者，使回合停。自今以后，衙内宜专定殿中侍御史纠察。
　　十一年六月，敕诸卫大将军、中军中郎、郎将袍文：千牛卫瑞牛文，左右卫瑞马文，骁卫大虫文，武卫鹰文，威卫豹文，领军卫白泽文，金吾卫辟邪文，监门卫师子文。每正冬陈设，朝日着甲，会日着袍。
　　二十六年，肃宗为皇太子，受册，太常所撰仪注，有服绛纱袍之文。太子以为与皇帝所称同，上表辞不敢当，请有以易之。上令百官详议。尚书左丞相裴耀卿、太子太师萧嵩等奏曰：「谨按衣服令，皇太子具服，有远游冠，三梁，加金附蝉九首，施珠翠，黑介帻，发缨緌，犀簪导，绛纱袍，白纱中单，皁领、褾、，白裙襦，方心曲领，绛纱蔽膝，革带，剑，佩，绶等，谒庙还宫、元日冬至朔日入朝、释奠则服之。其绛纱袍，则是冠衣之内一物之数，与裙襦、剑、佩等无别。至于贵贱之差，尊卑之异，则冠为首饰，名制有殊，并珠旒及裳采章之数，多少有别，自外不可事事差异。亦有上下通服，名制是同，礼重则具服，礼轻则从省。今以至敬之情，有所不敢，衣服不可减省，谓须更变名。望所撰仪注，不以绛纱袍为称，但称为具服，则尊卑有差，谦光成德。」议奏上，手敕改为朱明服，下所司行用焉。
　　其三品以上服，准武德四年敕大科紬绫及罗，其色紫，饰用玉。五品以上，服小科紬绫及罗，其色朱，饰用金。六品以上，服丝布，杂小绫，交梭及双紃，其色黄。六品、七品饰银。八品、九品石。流外庶人服紬、绫、絁、布，其色通用黄白，饰用铜铁。
　　贞元七年十一月，令常参官复衣绫袍，金玉带。至八年十月，赐文武常参官大绫袍。
通典卷第六十二　礼二十二　沿革二十二　嘉礼七
　　后妃命妇首饰制度　后妃命妇服章制度
　　　　后妃命妇首饰制度周　汉　魏　晋　宋　齐　陈　后魏　北齐　后周　隋　大唐
　　周制，追师掌王后之首服，为副、编、次，追衡、笄，为九嫔及外内命妇之首服，以待祭祀、宾客。追师，掌冠冕之官，故并主王后之首服。郑玄谓：「副之言覆，所以覆首为之饰，其遗象若今步摇矣，服之以从王祭祀。编，编列发为之，其遗象若今假紒矣，服之以桑也。次，次第发长短为之，所谓髲也，服之以见王。王后之燕居，亦纚笄总而已。追犹治也，诗云『追琢其璋』。王后之衡笄，皆以玉为之，惟祭服有衡，垂于副之两旁，当耳，其下以紞悬瑱。诗云『玼兮玼兮，其之翟也。鬒发如云，不屑也。玉之瑱也』是也。笄，卷发者。外内命妇衣鞠衣襢衣者服编，衣褖衣者服次。」追音堆。，徒计反。髲，皮寄反。襢，知善反。褖音彖。
　　汉制，太皇太后、皇太后入庙，蔮簪珥。珥，耳珰垂珠也。释名云：「簪，达也，所以达冠于后也。一曰笄。笄，系也，所以拘冠使不坠也。」簪以瑁为擿，长一尺，端为华胜，上为凤凰爵，以翡翠为毛羽，下有白珠，垂黄金镊。左右一横簪之，以安蔮。诸簪珥皆同制，其擿有等级焉。皇后谒庙，假结，步摇，簪珥。步摇以黄金为山题，贯白珠为桂枝相缪，一爵九华，熊、武、赤罴、天鹿、辟邪、南山丰大特六兽，诗所谓「副笄六珈」者。诗传曰：「副者，后夫人之首饰，编发为之。笄，衡笄也。珈，笄饰之最盛者，所以别尊卑也。」郑玄曰：「珈之言加也。副，既笄而加饰，如今步摇上饰，古制未闻。」其南山丰大特，按史记：「秦文公二十七年，伐南山大梓，丰大特。」徐广注云：「今武都故道有怒特祠，图大牛，上生树本，有牛从木中出，后见于丰水中。」诸爵兽皆以翡翠为毛羽，金题，白珠珰绕，以翡翠为华云。贵人助蚕制，大手结，墨玳瑁，又加簪珥。长公主加步摇，公主大手结，皆有簪珥。公、卿、列侯、中二千石、二千石夫人，绀缯蔮，黄金龙首衔白珠，鱼须擿，长一尺，为簪珥。
　　魏制，貴人、夫人以下助蠶，皆大手髻，七音奠蔽髻，黑玳瑁，又加簪珥。九嬪以下五，世婦三。諸王妃、長公主，大手髻，七蔽髻。其长公主得有步摇，皆有簪珥。公特进列侯卿校代妇、中二千石以下夫人，绀缯蔮，黄金龙首衔白珠，鱼须擿，长一尺，为簪珥。
　　晋依前代，皇后首饰：假髻，步摇，簪珥。步摇以黄金为山题，贯白珠为枝相缪，八爵九华，熊、武、赤罴、天鹿、辟邪、南山丰大特六兽。诸爵兽皆以翡翠为毛羽，金题，白珠珰绕，以翡翠为花。元康六年诏改。
　　宋依汉制，太后入庙祭祀，首饰翦牦帼。皇后亲蚕，首饰假髻，步摇，八雀九华，加以翡翠。復依晉法，皇后十二，步搖，大手髻。公主、三夫人大手髻，七蔽髻。公夫人，五。代婦三。其长公主得有步摇。公特进列侯夫人、二千石命妇年长者，绀缯帼。
　　齐因之。公主会见大手髻，不易旧法。
　　陈依前制，皇后谒庙，首饰假髻，步摇，簪珥。步摇以黄金为山题，贯白珠，为枝相缪，八爵九华，熊、虎、赤罴、天鹿、辟邪、南山丰大特六兽。诸爵兽皆以翡翠为毛羽，金题，白珠珰绕，以翡翠为华。開國公侯太夫人，大手髻，七蔽髻。九嬪及公夫人，五。世婦三。其长公主得有步摇。公、特进、列侯、卿、校、中二千石夫人，绀缯帼，黄金龙首衔白珠，鱼须擿，长一尺，为簪珥。
　　后魏天兴六年，诏有司始制冠冕，各依品秩，以示等差，然未能皆得旧法。
　　北齊依前制，皇后首飾假髻，步搖，十二，八雀九華。內命婦以上，蔽髻，唯以數花釵多少為品秩。二品以上金玉饰，三品以下金饰。內命婦、左右昭儀、三夫人視一品，假髻，九；三品五蔽髻；四品三；五品一。又有宫人女官：第二品七蔽髻，三品五，四品三，五品一，六品、七品大手髻，八品、九品偏髾所交反髻。皇太子妃，假髻，步搖，九。郡長君七蔽髻。太子良娣視九嬪、女侍中，五。内外命妇、宫人女官从蚕，则各依品次，还着蔽髻。
　　后周制，皇后首饰，花钗十有二树。诸侯之夫人，亦皆以命数为之节。三妃、三公夫人以下，又各依其命。一命再命者，又俱以三为节。
　　隋因之。皇后首饰，花十二树；皇太子妃、公主、王妃、三师三公及公夫人、一品命妇，并九树；侯夫人、二品命妇，并八树；伯夫人、三品命妇，并七树；子夫人、代妇及皇太子昭训、四品以上官命妇，并六树；男夫人、五品命妇，并五树；女御及皇太子良娣，三树。自皇后以下，小花并如大花之形。
　　大唐武德中制令，皇后袆衣，首饰花钗十二树，余各有差。开元中，又定品命。其制度，并见开元礼序例。
　　　　后妃命妇服章制度
周　汉　魏　晋　宋　齐　陈　北齐　后周　隋　大唐
　　周制，内司服掌王后之六服：袆衣，揄翟，阙翟，鞠衣，展衣，褖衣。素沙。王后之服，刻缯为之形而采画之，缀于衣以为文章。袆衣，画翚者。揄翚，画摇者。阙翟，刻而不画。此三者皆祭服。从王祭先王则服袆衣，祭先公则服揄翟，祭群小祀则服阙翟。今世有圭衣者，盖三翟之遗俗。鞠衣，黄桑服也，色如曲尘，象桑叶始生。月令：「三月，荐鞠衣于先帝」，告桑事。展当为襢。襢衣，以礼见王及宾客之服，其色白。褖衣，御于王之服，亦以燕居，其色黑。六服备于此矣。以下推次其色，则阙翟赤，揄翟青，袆衣玄。此郑玄据五行相生为说也。妇人尚专一，德无所兼，连衣裳不异其色。素沙者，今之白縳也。六服皆袍制，以白縳为里，使之张显。今世有沙縠者，名出于此。其翟多少，各依命数。揄音摇。縳音绢。辨内外命妇之服：鞠衣，展衣，褖衣。素沙。内命妇之服：鞠衣，九嫔也；展衣，世妇也；褖衣，女御也。外命妇者，其夫孤也，则服鞠衣；其夫卿大夫也，则服展衣；其夫士也，则服褖衣。三夫人及公之妻，其阙翟以下乎？侯伯之夫人揄翟，子男之夫人亦阙翟，唯二王后袆衣也。
　　汉制，太皇太后、皇太后、皇后入庙服，绀上皁下；蚕服，青上缥下：皆深衣制，徐广曰：「即单衣也。」缥音疋绕反。隐领袖缘。贵人助蚕服，纯缥上下。长公主见会。自公主封君以上皆带绶，以采组为绲带，各如其绶色；黄金辟邪首为带鐍，饰以白珠。公卿列侯、中二千石夫人入庙佐祭者，服皁绢上下；助蚕者，缥绢上下。自二千石夫人以上至皇后，皆以蚕衣为朝服。公主、贵人、妃以上，嫁娶得服锦绮罗縠缯，采十二色，重缘袍。特进列侯以上锦缯，采十二色。六百石以上重练，采九色，禁丹紫绀。三百石以上五采，青绛黄红绿。二百石以上四采，青黄红绿。贾人，缃缥而已。缃，赤黄色。
　　魏之服制，不依古法，多以文绣。
　　晋依前汉制，皇后谒庙，服皁上皁下；蚕，青上缥下。隐领袖缘。元康六年，诏以纯青服。贵人、夫人、贵嫔，是为三夫人，皆金章紫绶。九嫔银印青绶，佩采音独玉。助蚕之服，纯缥为上下。皇太子妃，金玺龟钮，纁朱绶，佩瑜玉。诸王太妃、妃、诸长公主、公主、封君，金印紫绶，佩山玄玉。自公主、封君以上，皆带绶，以采组为绲带，各如其绶色，金辟邪首为带玦。郡县公侯太夫人、夫人，银印青绶，水苍玉。公特进列卿代妇、中二千石夫人入庙助祭者，皁绢上下；助蚕者，缥绢上下。自二千石夫人以上至皇后，皆以蚕衣为朝服。
　　宋制，太后、皇后入廟，服褂上圭，下屬。大衣，谓之袆衣。公主、封君以上皆带绶，以采组为绲带，各如绶色。公特进列侯夫人、卿校代妇、二千石命妇年长者，入庙佐祭，皁绢上下；助蚕则青绢上下。自皇后至二千石命妇，皆以蚕衣为朝服。按汉刘向曰：「古者天子至于士，王后至于命妇，必佩玉，尊卑各有其制。」王后至命妇所佩玉，古制不存，今与外同制。
　　齐因之。褂用繡為衣裳，黃綬。贵嫔、夫人、贵人、王太妃、长公主、封君，皆紫绶。六宫、郡公、侯夫人，青绶。
　　陳依前制，皇后謁廟，褂大衣，皁上皁下，親蠶則青上縹下，隱領袖緣。贵妃、嫔，金章龟钮，紫授，佩于阗玉，兽头鞶。九嫔，金章龟钮，青绶，兽头鞶，佩采玉。婕妤以下，银印珪钮，艾绶，兽头鞶。美人等，铜印环钮，墨绶，兽头鞶。
　　皇太子妃，金玺龟钮，纁朱绶，佩瑜玉。良娣，银印珪钮，佩采玉，青绶，兽爪鞶。宝林，佩水苍玉，余同。开国公侯太夫人，兽头鞶，余同。长公主、公主、封君，金印龟钮，紫绶，佩山玄玉，兽头鞶。公主封君以上皆带绶，以采组为绲带，各以其绶色，金辟邪首为带玦。自二千石以上至皇后，皆以蚕衣为朝服。
　　北齐皇后助祭、朝会以袆衣、祠郊禖以揄翟，小宴以阙翟，亲蚕以鞠衣，礼见皇帝以展衣，宴居以褖衣。六服俱有蔽膝、织成绲带。
　　内外命妇从二品以上，金章，紫绶，服揄翟，双佩山玄玉。九嫔视三品，银章，青绶，鞠衣，佩水苍玉。世妇视四品，银印，青绶，展衣。八十一御女视五品，铜印，墨绶，褖衣。
　　又有宫人女官服：二品阙翟；三品鞠衣；四品展衣；五品、六品褖衣；七品、八品、九品，俱青纱公服。
　　皇太子妃，玺绶佩同皇太子，服揄翟，从蚕则青纱公服。郡长公主、公主、王国太妃、妃，纁朱绶，章服佩同内命妇一品。郡长君，玄朱绶，阙翟，章佩与公主同。郡君、县主，佩水苍玉，余与郡长君同。太子良娣视九嫔服。县主青朱绶，余与良娣同。女侍中，假金印紫绶，服鞠衣，佩水苍玉。县君银章，青朱绶，除与女侍中同。太子孺子同世妇。太子家人子同御女。乡主、乡君，素朱绶，佩水苍玉，余与御女同。
　　外命妇皆如其夫；若夫假章印绶佩，妻则不假。一品、二品服阙翟，三品服鞠衣，四品展衣，五品褖衣。
　　内外命妇、宫人从蚕，则各依品次，皆服青纱公服。其外命妇，绶带鞶囊，皆准其夫公服之例。百官之母诏加太夫人者，朝服公服，各与其命妇服同。
　　后周制，皇后之服，十有二等。其翟衣六：从皇帝祀郊禖，享先皇，朝皇太后，则服翚衣；祭阴社，朝命妇，则服揄衣；祭群小祀，受献茧，则服鷩衣；采桑则服鳪衣；黄色。音卜。从皇帝见宾客，听女教，则服鵫衣；白色。音罩。食命妇，归宁，则服衣。玄色。音秩。俱十有二等，以翚翟为领褾，各十有二。临妇学及法道门，燕命妇，有时见命妇，则苍衣；春齐及祭还，则青衣；夏齐及祭还，则朱衣；采桑齐及采桑还，则黄衣；秋齐及祭还，则素衣；冬齐及祭还，则玄衣。自青衣而下，其领褾以相生之色。
　　诸公夫人九服，其翟衣翟皆九等，俱以揄翟为领褾，各九。自揄衣以下，鷩、鳪、鵫、、朱、黄、素、玄等衣九也。自朱衣而下，其领褾亦用相生之色。　诸侯夫人，自鷩衣而下八；其翟衣翟皆八等，俱以鷩翟为领褾；无揄衣。　诸伯夫人，自鳪衣而下七；其翟衣翟皆七等，俱以鳪翟为领褾；又无鷩衣。　诸子夫人，自鵫衣而下六；其翟衣翟皆六等，俱以鵫翟为领褾；又无鳪衣。　诸男夫人，自鴩衣而下五；其翟衣翟皆五等，俱以鴩翟为领褾；又无鵫衣。
　　三妃、三公夫人之服九：鳪衣，鵫衣，鴩衣，青衣，朱衣，黄衣，素衣，玄衣，绡衣。其翟亦九等，以鳪翟为领褾，各九。　三、三孤之内子，自鵫衣而下八。翟皆八等，以鵫翟为领褾，各八。　六嫔、六卿之内子，自鴩衣而下七。翟皆七等，以鴩翟为领褾，各七。上媛、上大夫之孺人，自青衣而下六。　中媛、中大夫之孺人，自朱衣而下五。　下媛、下大夫之孺人，自黄衣而下四。　御婉、士之妇，自素衣而下三。　中宫六尚，緅子侯反衣。诸命秩之服曰公服，其余常服曰私衣。
　　隋制，皇后袆衣、鞠衣、青衣、朱衣四等。　袆衣，深青质，织成领袖，文以翚翟，五采重行，十二等。素沙内单，黼领，罗縠褾、，色皆以朱。蔽膝随裳色，以緅为缘，用翟三章。大带随衣裳，饰以朱绿之锦，青缘。革带，青袜、舄，舄以金饰。白玉佩，玄组、绶，章采尺寸同于乘舆。祭及朝会大事服之。　鞠衣，黄罗为质，织成领袖。蔽膝，革带及舄，随衣色。余准袆衣，亲蚕服也。　青服，去花、大带及佩绶，金饰履，礼见天子则服之。　朱服，如青服。　有金玺，盘螭钮，文曰「皇后之玺」。冬正大朝，则并璜琮，各以笥贮，进于座隅。皇太后同于后服，而贵人以下并亦给印。
　　三妃，服揄翟，金章龟钮，文从其职。紫绶，金缕织成兽头鞶囊，佩于阗玉。　九嫔，服阙翟，金章龟钮，文从其职。金缕织成兽头鞶囊，佩采玉。　婕妤，银缕织成兽头鞶囊，他如嫔服。　美人、才人，鞠衣，银印珪钮，兽爪鞶囊，佩水苍玉。余同。宝林，服展衣，艾绶。鞶囊、佩玉，同婕妤。　承衣刀人、采女，皆褖衣，无印绶。
　　皇太子妃，服揄翟衣，九章。金玺龟钮。素纱内单，黼领，罗褾、，色皆用朱，蔽膝二章。大带，同袆衣，青绿革带，朱袜，青舄，舄加金饰。佩瑜玉，纁朱绶，兽头鞶囊。凡大礼见皆服之。唯侍亲桑，则用鞠衣，佩绶与揄衣同。　良娣，鞠衣，银印，青绶，兽爪鞶囊。余同世妇。　宝林、八子，展衣，铜印，佩水苍玉，艾绶。
　　诸侯王太妃、妃、长公主、公主、三公夫人、一品命妇，揄翟，绣为九章。佩山玄玉，兽头鞶囊，绶同夫色。　公夫人、县主、二品命妇，亦揄翟，绣八章。从亲桑，同鞠衣。自此以下，佩皆水苍玉。　侯伯夫人、三品命妇，亦服揄翟，绣为七章。　子夫人、四品命妇，服阙翟，刻赤缯为翟，缀衣上，为六章。　男夫人、五品命妇，阙翟，五章。若从亲蚕，皆同鞠衣。
　　大唐制，武德令，皇后服有袆衣、鞠衣、钿钗礼衣三等。皇太子妃揄翟鞠衣。自皇后至内外命妇衣服制度，并具开元礼序例。
通典卷第六十三　礼二十三　沿革二十三　嘉礼八
　　天子诸侯玉佩剑绶玺印周　秦　汉　后汉
  </div>
  <div class="pagination">
   <a href="通典_page36.html">
    上一页
   </a>
   <span>
    ...
   </span>
   <a href="通典_page32.html">
    32
   </a>
   <a href="通典_page33.html">
    33
   </a>
   <a href="通典_page34.html">
    34
   </a>
   <a href="通典_page35.html">
    35
   </a>
   <a href="通典_page36.html">
    36
   </a>
   <span class="current-page">
    37
   </span>
   <a href="通典_page38.html">
    38
   </a>
   <a href="通典_page39.html">
    39
   </a>
   <a href="通典_page40.html">
    40
   </a>
   <a href="通典_page41.html">
    41
   </a>
   <a href="通典_page42.html">
    42
   </a>
   <span>
    ...
   </span>
   <a href="通典_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
