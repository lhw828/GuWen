<!DOCTYPE html>
<html>
<head>
    <meta charset="UTF-8">
    <title>续通志 - 第 786 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 786 页/共 1359 页</h1>
    <div class="content">徙知瀛州上言朝廷己许契丹和议但择边将谨誓约迁西上合门副使何承矩择代请允则知雄州迁东上合门使奖州刺史河北既罢兵允 
则治城垒不辍契丹主曰南朝尚修城备得无违誓约乎其相张俭曰李雄州为安抚使其人长者不足疑既而有诏诘之允则奏曰初通好不 
即完治恐他日颓圮因此废守边患不可测也帝以为然城北旧有瓮城允则合大城为一自此瓮城之人悉内城中始州民多以草覆屋允则 
取材木西山大为仓廪营舍始教民陶瓦甓标里闬置廊市邸舍水硙城上悉累甓下环以沟堑莳麻植榆柳广阎承翰所修屯田架石桥构亭 
榭列堤道以通安肃广信顺安军岁修禊事为竞渡上元旧不燃灯允则结采山聚优乐使夜纵游尝得谍释缚厚遇之谍因出所刺缘边金谷 
兵马之数允则曰若所得谬矣呼主吏按籍书实数与之谍请加缄印纵还未几谍遽至还所与数缄印如故反出彼中兵金财力地里委曲以 
为报一日民有诉为契丹民殴伤而遁者允则不治与伤者钱二千众以为怯逾月幽州以其事来诘答以无有盖他谍欲以殴人为质验比得 
报以为妄乃杀谍云翼卒亡入契丹允则移文督还契丹报以不知所在允则曰在某所契丹骇不敢隐即归卒乃斩以徇厯四方馆引进使高 
州团练使天禧二年以客省使知镇州徙潞州仁宗即位领康州防御使天圣六年卒允则不事威仪闲或步出遇民有可语者延坐与语以是 
洞知人情讼至无大小面讯立断善抚士卒皆得其用盗发辄获人亦莫知所由在河北二十余年事功最多

　　△张亢

　　张亢字公寿自言后唐河南尹全义七世孙家于临濮少豪迈有奇节进士及第为广安军判官 【按宋史本传作广平军东都事略作 
广安军考宋史地理志潼川路有广安军又名寍而无广平据改】 应天府推官治白沙石梁二渠民无水患改大理寺丞佥书西京判官事通 
判镇戎军上言赵德明死其子元昊喜诛杀势必难制宜亟防边因论京北攻守之计既而契丹聚兵幽涿闲河北增备遂起为如京使知安肃 
军元昊反为泾原路兵马钤辖知渭州累迁右骐骥使忠州刺史徙鄜延路知鄜州上疏曰旧制诸路总管钤辖都监各不过三两员今每路多 
至十四五员少亦不减十员不相统制请每路军马事止以三两员领之又泾原一路兵势既分不足以当大敌又比来主将与军伍移易不定 
人马强弱配属未均请下韩琦范仲淹分按逐路以马步军八千己上至万人择才位兼高者为总领其下分为三将一为前锋一为策前锋一 
为后阵每将以使忠臣佐三两人分屯要害之地敌小入则一将出大入则大将出又量敌数多少使邻路出兵应接此所谓常山蛇势也今万 
人己上为一大将一路又有主师延州领三大将鄜州一大将保安军及西路巡检德靖砦共为一大将则鄜延路兵五万人矣原渭州镇戎军 
各一大将渭州山外及瓦亭各一大将则泾原路五万人矣弓箭手熟户不在焉昨延州之败盖由诸将自守不相应援请令边臣预定其法敌 
寇某所则某将为先锋某将出某所为奇兵某将出某所为声援某城砦相近出敢战死士某所设覆都同巡检则反扼要害又令邻路取某路 
出应仍潜用旗帜为号臣在山外策应未尝用本指挥旗号自以五行支干别为引旗盖兵出入百步之外不能相知若不预为之号必误军事 
国家承平日久失于训练今每指挥艺精者不过百余人余皆瘦弱不可用且官军所恃者步军与强弩尔臣知渭州日见广勇军彍弩者三百 
五十人引一石二斗者仅百余人余仅及七八斗正欲阅习时易为力尔臣以路镫弩试皆不能张阅习十余日裁得百余人又教以小坐法亦 
十余日又教以带甲小坐法五十余日始能服熟若安前弊以应新敌其有必胜之理乎又诸路骑兵不能驰险计其刍粟一马之费可养步军 
五人马高不及格宜悉还坊监止留十之三余以步兵代之诸路弓箭手生长边陲父祖效命累世捍贼乃无进擢之路何以激劝边民窃闻大 
帅议五路进师用兵以来屡出无功若一旦深入臣切以为未可也山界诸州城砦距边止二三百里夏兵器甲虽精利其鬬战不及山界部族 
而财粮又尽出山界若十月后令诸将分番出界使夏人不得耕牧然后出步兵负十日粮人日给米一升马日给粟四升草五分贼界有草地 
以半资放牧亦可减挽运之半王师既行使嘉勒斯赉及九姓回纥分制其后必荡覆巢穴又言陕西民调发之苦数倍常岁宜一切权罢令安 
抚司与逐州长吏减省他役颛应边须及选殿侍军将各三十人以駞骡各二百留其半河中以运鄜延保安军军须其半留干州或永兴军以 
运环庆原渭镇戎军军须分一转运使专董其事又鄜州四路半当冲要尝以闲慢路递铺兵卒之半贴冲要二路驿百人每三人挽小车载二 
百五十斤至三百斤若团并辇运边计亦未至失备而民力可以宽后多施用进西上合门使改都钤辖屯延州又奏边机军政措置失宜者十 
事言王师每出不利此皆将不知兵之弊未深究致败之由而为之措置徒益兵马未见胜术一也发兵千里远鬬锐气己衰如贼己退乃是空 
劳师徒异时更寇别路必又如此是谓不战而自弊二也总管虽令互相策应环州至延州十四五驿径赴亦不下十驿泾原至秦凤千里若发 
兵互援而山路险恶人马之力己竭三也朝廷罄力供亿而边臣但言兵少兵无节制一弊无奇正二弊无应援三弊主将不一四弊兵分势弱 
五弊有此五弊如驱市人而战虽有百万亦无益于事四也累年败衄而居边要者未知何谋使更数年未罢兵国用民力何以克堪五也今言 
边事者甚众前条方行后令即变胥史有钞录之劳官吏无商略之暇边防军政一无定制六也夏竦陈执中皆朝廷大臣今但主文书守诏令 
每有宣命则翻录行下如诸处申禀则令候朝旨如是则何必以大臣主事七也陕西日以增员所占兵士千余人请给岁约万缗诸州并募克 
敌致胜保捷广锐宣毅等兵久未曾团结训练但费军廪无益边备八也今军有手艺者每一指挥抽占三之一如延州诸将不出即有兵二万 
除五千守城之外其余止一万五千若有警急三日内不能团集九也陕西教集乡兵共十余万人井市无赖岂无奸盗杂于其中苟无措置他 
日为患不细十也既而复请面陈利害不报会元昊益炽以兵围河外自后河川袭府州蕃汉民被杀掠己众攻城不能下引兵屯琉璃堡纵游 
骑钞麟府闲二州闭壁不出时丰州己为夏人所破麟州势孤徙亢为并代都钤辖管句麟府军马事单骑叩城既入即纵民出采薪刍汲涧谷 
然夏人犹时出钞掠亢以州东焦山有石炭穴为筑东胜堡下城旁有蔬畦为筑金城堡州北沙阮有水泉为筑安定堡置兵守之禁兵皆败北 
无鬬志乃募役兵敢战者夜伏隘道邀击夏人游骑比明有持首级来献者亢以锦袍赐之禁兵始惭奋咸愿一战亢知可用始谋击琉璃堡使 
谍伏敌砦旁草中侦知无备夜引兵袭击大破之夏人弃堡去乃筑宣威砦于步駞捍寇路时麟州馈路犹未通敕亢自护赏物送麟州敌既不 
得钞遂以兵数万趋栢子砦来邀亢所将才三千人亢激怒之士皆感厉会天大风顺风击之斩首六百余级相蹂践赴崖谷死者不可胜计夺 
马千余匹乃修建寍砦夏人数出争遂战于兔毛川亢自抗以大阵而使骁将孙岊伏短兵强弩数千于山后亢以万胜军皆京师新募敌目曰 
东军素易之而怯虎翼军勇悍阴易其旗敌果趣东军值虎翼卒搏战良久伏发敌大溃不踰月筑清塞百胜中候建宁镇川五堡麟府之路始 
通亢复奏今所通特一径尔请更增并边诸栅以相维持则可以广田牧壮河外之势会契丹欲渝盟领果州团练使知瀛州迁四方馆使泾原 
路经略安抚招讨使知渭州迁引进使徙并代副都总管为御史梁坚所劾夺引进使为本路钤辖及夏人与契丹战河外复引进使副都总管 
知代州兼河东沿边安抚事范仲淹宣抚河东复奏亢前所增广堡砦宜使就总其事诏既下明镐以为不可屡牒止之亢曰受诏置堡砦岂可 
得经略牒而止耶坐违节度死所甘心堡砦必为也每得牒置案上督役愈急及堡成乃发封自劾朝廷置不问蕃汉归者数千户岁减戌兵万 
人河外遂为并汾屏蔽复知瀛州因言州小而人众缓急无所容若广东南关则民居皆在城中夏竦前在陕西恶亢不附己特沮其役然卒城 
之加领眉州防御使复为泾原路总管知渭州会给郊赏转运使奏亢擅减三司所估会竦为枢密使夺防御使降知磁州御史宋禧继言亢尝 
以库银市易复夺引进使为右领卫大将军知寿州改将作监知和州坐失举徙筠州久之复为引进使果州团练使又复眉州防御使真定府 
路副都总管迁客省使以足疾知卫州徙怀州降曹州钤辖改河阳总管以疾辞为秘书监未几复客省使眉州防御使徐州总管卒亢好施轻 
财驭军严明所至有风迹民图像祠之仁宗念其功特赠遂州观察使 【按宋史本传不载亢赠据隆平集东都事略补】

　　张奎

　　 张奎

　　奎字仲野先亢中进士厯并秀州推官监衢州酒徐生者殴人至死系婺州狱再问辄言冤奎视囚籍印窾伪深探之乃狱吏窜易卒释徐 
生抵吏罪改大理寺丞知合淝县徙南充县以殿中丞通判泸州罢归会秦州盐课亏缗钱数十万事连十一州诏奎往按还奏三司发钞稽缓 
非诸州罪未几知江州徙楚州迁太常博士召为殿中侍御史知滑州徙邢州授度支判官出为京东转运使以侍御史为河东转运使进刑部 
员外郎知御史杂事安抚京东募民充军凡十二万奏州县吏能否数十人还为户部副使及分陕西为四路擢天章阁待制环庆路经略安抚 
招讨使知庆州厯陕西都转运使知永兴军河东都转运使加龙图阁直学士知澶青徐扬等州再迁吏部郎中迁右谏议大夫知江宁府还判 
吏部流内铨徙审官院知河南府初全义守洛四十年洛人德之有生祠及见奎伟仪观曰真齐王孙也因复兴齐王祠岁余以能政闻迁给事 
中归朝京东盗起加枢密直学士知郓州数月捕诸盗悉平奎治身有法度所至有治迹子焘龙图阁直学士 【按宋史此下有刘文质传无 
事迹足录今从删】

　　△刘涣

　　刘涣字仲章保州人祖审琦简穆皇后从侄从讨李重进战死父文质以近亲而忠谨太宗欲信任之厯知麟庆泾代等州立战功前后赐 
子异于诸将涣以父任为将作监主簿监并州仓天圣中章献太后临朝久涣谓天子年加长上书请还政后怒将黥隶白州吕夷简薛奎力谏 
得免仁宗亲政擢为右正言郭后废涣与孔道辅范仲淹等伏阙争之黜通判磁州寻知辽州夏人叛朝廷议遣使通河西嘉勒氏涣请行闲道 
走青唐谕以恩信嘉勒氏大集族长誓死扦边得其誓书与西州地图以献加直昭文馆迁陕西转运使由工部郎中知沧州改吉州刺史知保 
州州自戍卒叛后兵益骄涣至虎翼军谋举城叛民大恐涣单骑徐叩营械首恶者归斩之一军帖服徙登州益治刀鱼船备海寇寇不敢犯厯 
知邢恩冀泾澶五州恩承贼蹂践后涣经理缮葺有叙威令大振治平中河北地震民乏粟率贱卖耕牛以苟朝夕涣在澶尽发公钱买之明年 
民无耕牛价增十倍涣复出所市牛以元直与民澶民赖不失业厯秦凤泾原真定定州路总管四迁至镇寍军节度观察留后熙寍中还为工 
部尚书致仕涣有才略临事无所避然锐于进取方开拓兆岷讨南安涣既老犹露章请自效卒年八十一

　　刘沪

　　 刘沪

　　沪字子浚以荫补三班奉职累迁右侍禁康定中为渭州瓦亭砦监押权静边砦击破党留等族斩一骁将获马牛橐駞万计迁左侍禁韩 
琦范仲淹荐授合门祗候又破穆寍生氐西南去洛阳二百里中有城曰水洛川平土沃又有水轮银铜之利环城数万帐汉民之逋逃者归之 
教其百工商贾自成完国曹玮在秦州尝经营不能得沪进城章川收善田数百顷以益屯兵密使人说城主多斯纳令内附会郑戬行边沪遂 
召多斯纳及其酋属来献结公水洛路罗甘地愿为属户戬即令沪将兵往受地既至而氐情中变聚兵数万合围沪兵才千人前后数百里无 
援沪坚卧因令晨炊缓食坐胡迹指挥进退一战氐溃追奔至石门酋皆稽颡请服因尽驱其众隶麾下以通秦渭之路又败临洮氏于城下迁 
内殿崇班戬以三将兵遣董士廉助筑城功未半会戬罢四路招讨使而泾原路尹洙以为不便令罢筑且召沪不听日增版趣役洙怒使狄青 
械沪士廉下狱氐众惊收积聚杀吏民为乱朝廷遣鱼周询程戡往视氐众诣周询请以牛羊及丁壮助工役复以沪权水洛城砦主城成终以 
违本路安抚使节制黜一官为镇戎军两路都巡检复内殿崇班疡发首卒居人遮道请留葬水洛立祠城隅岁时祀之经略司言得熟户蕃官 
牛装等状愿得沪子弟主其城乃命其弟淳为水洛城兵马监押城中有碑记沪事

　　△赵滋

</div>
    <div class="pagination">
<a href="续通志_page785.html">上一页</a><span>...</span><a href="续通志_page781.html">781</a><a href="续通志_page782.html">782</a><a href="续通志_page783.html">783</a><a href="续通志_page784.html">784</a><a href="续通志_page785.html">785</a><span class="current-page">786</span><a href="续通志_page787.html">787</a><a href="续通志_page788.html">788</a><a href="续通志_page789.html">789</a><a href="续通志_page790.html">790</a><a href="续通志_page791.html">791</a><span>...</span><a href="续通志_page787.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
