<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 157 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 157 页/共 455 页</h1>
    <div class="content">　　金引舞所执有金钲二法驾鼓吹前部第一第二俱有金钲十二后部第一金钲三皇太子前部鼓吹金钲二后部鼓吹金钲一
　　元武舞器有金钲二制如铜槃悬而击之以节乐至元三年制宫县乐器成有钲二二十一年以亡宋乐器付大乐署収掌有钲八
　　【臣】等谨按通考雅部有金钲与金镯丁宁同列其状盖如小钟俗部别有鼓吹钲则形圆如铜锣注云周礼鼓人所掌金钲形如钟与此异【又有警严钲注云形同如鼓吹钲】是鼓吹部之钲不应与节乐之钲同列但元时节乐之钲亦如铜槃其制正与锣相似窃意辽金二代钲式史传虽无明文然元时亦必防袭旧制大抵后代之钲俱不作钟式而作锣式矣雅部节乐之钲其制已变同俗部则祗须并载不烦岐出也
　　明大驾卤簿有金钲四面铜质竹匡用红绠系钲于匡钲径九寸五分东宫仪仗金钲二面制同亲王仪仗金钲二面以响铜为之径九寸边有小窍外以红竹匡络以红绒绠郡王仪仗金钲一面制同
　　金铙
　　辽法驾鼓吹前后部俱有铙十二皇太子亦有铙吹受册升金辂鸣铙而行
　　金引舞所执有金铙二法驾鼓吹前后部第一俱有铙鼓十二皇太子前后部鼓吹俱有铙鼓二受册恭谢太庙礼毕升辂过庙门鸣铙而行
　　【臣】等谨按辽史乐志于鼓吹前后部并云铙十二鼓十二金史乐志于鼓吹前后部则云铙鼓十二疑有脱误然仪卫志海陵迁燕仪仗第二第七节亦并云铙鼓十二而第一节直云铙鼓一更不可解故此处姑仍其文不敢节去鼓字俟详考
　　元武舞器有金铙二制如火斗有柄以铜为匡防其上如铃中有丸执其柄而揺之其声铙铙然用以止鼓至元三年制宫县乐器成有铙二二十一年以亡宋乐器付大乐署収掌有铙六
　　金之属【夷部】
　　【臣】等谨按前考八音之属各分雅部胡部俗部三等夫凢称胡越者义取南北相距防逺习俗逈异者而言初非四裔之通号也前考于胡部即载有西南夷及岛夷之类而王圻续通考所采益广如西洋之七十二琴牂牁之二琵琶桂海之铜鼓腰鼓卢沙羌管其皆得以胡概之耶甚不可通今特正之
　　方响　响铁【増】
　　辽大乐防乐器俱有方响
　　元宴乐器有方响制以铁十六枚悬于磬虡小角槌二廷中设下施小交足几黄罗销金衣云和乐有方响八云和后部有方响二天乐部有响铁一
　　明大乐器方响四架每架十六厚薄不等应律吕四清声以铁条四褁以氊横置架内贯而列之为二层每层方响八承以朱漆木架左右二柱并上下匡俱戗金花文架髙五尺濶二尺二寸上用雕木五彩花板一雕木贴金龙一间以五彩云架上贴金火焰寳珠一左右两如意云上施贴金二龙头口衔红緑帉錔下雕五彩芝草东宫仪仗方响二丹陛大乐迎膳乐进膳乐方响各二中宫女乐方响六
　　云璈
　　元宴乐器制以铜为小锣十三同一木架下有长柄左手特而右手以小槌击之
　　铜钹
　　辽大乐器有铜钹
　　铜角
　　元制军中用之大徳初绰和尔帅师攻巴林之地阻水不能进命吹铜角举军大呼敌众争起就马于是麾师毕渡天厯初雅克特穆尔与上都旺沁拒战夜吹铜角以震荡之敌乱乃西遁
　　明大驾卤簿有小铜角一对长三尺八寸大铜角一对长三尺六寸一分俱加漆贴金东宫仪仗小铜角一对长三尺八寸大铜角一对长三尺五寸七分俱加漆贴金亲王仪仗小铜角一对髙三尺五寸加朱漆描金云龙文大铜角一对髙三尺四寸八分硃漆描金升降云龙文永乐十二年颁军中号今夜间以各等大小铜角笛声为号不许声音相同
　　铜鼓　铛【増】黎金【増】
　　宋范成大桂海虞衡志曰铜鼓古蛮人所用南边土中时有掘得者相传为马伏波所遗其制如坐墩而空其下满鼔皆细花纹极工致四角有小蟾蜍两人舁行以手拊之声全似鞞鼓
　　朱辅溪蛮丛咲曰麻阳有铜鼓水中掘得如大钟长防三十六乳重百余觔金入天庆观他处鼓尤多其丈环以甲士中空无底溪峒爱鼓甚于金玉摹取鼓丈以蜡刻板印布入靛缸渍染名防蜡慢【臣】等谨按明成化四年提督四川军务兵部尚书程信等奏攻克山都等处洞寨获铜鼓六十三面万厯元年兵部奏四川征都蛮报防获诸葛铜鼓九十三面二年四川都督刘显等荡平九丝城等寨得铜鼓有声者六十四面鼓有声者□上易千牛次易七八百牛皆刻鹭雕螭竒文异状相传为诸葛制以镇蛮之物鼓去则蛮运终巡抚特表以进崇祯七年四川定逺堡母猪洞内铜鼓有声一昼夜方止
　　铜锣　金【増】
　　陶宗仪辍耕録曰元苗帅杨完者军中无金鼓杂鸣小锣以节进止其锣若卖货郎担人所敲者
　　明制大驾卤簿有金四面以铜为之【金亦称锣】金一尺七寸东宫仪仗金二面制同亲王仪仗锣二面口径一尺三寸郡王仪仗同亲耕耤田教坊司合用乐器有铜锣四面
　　方以智通雅曰云麓漫钞云今人呼洗为沙锣又曰厮锣近代赐契丹西夏使人皆用此语究其説军行不暇持洗以锣代之智以此説附防盖中原人以击锣为筛锣东南方亦有言之者筛沙音相近筛又为厮又小转也书传曰养马者为厮所执之锣为洗曰厮锣以锣为洗正如秦汉用刁斗可以警夜又可以炊饭取其便耳
　　水盏
　　元宴乐之器有水盏制以铜凡十有二击以鐡箸明四夷乐器有水盏一
　　【臣】等谨按通考水盏在土之属盖以本系瓦瓯其列在俗部则以出于民间也王圻以元制用铜故移在金属而仍列之俗部据铜制始见于元而明亦用之夷乐自应移置夷部
　　金之属【俗部】
　　乳钟
　　通雅曰明南京方山定林寺有乳钟凡百二十乳四面分直甬面各三十乳乳各为声
　　华严经钟【増】
　　汪懐德燕邸纪闻曰西郭外万夀寺今上【谓神宗】所建大内出一钟成祖时少师姚广孝监铸重八万七千觔径丈有四尺长丈五尺铜质甚古内外刻华严经一部华亭沈度所书铸时年月日时皆丁未今徙置之日为六月十六日亦四丁未相符事亦竒矣
　　【臣】等谨按佛寺钟磬旧列不载此钟制特钜丽因援通考古文钟之例载之通考俗部所载如丰山钟等其虚实多不可知尚得编入则后代有现存重器如此钟者似不可遗也
　　又按永乐元年嵗在癸未成祖在位二十二年是终于甲辰至宣徳二年乃是丁未耳燕邸纪闻云成祖时铸铸年丁未其説不合
　　自鸣钟【増】
　　明万厯二十八年大西洋国人利玛窦来献自鸣钟秘不知其术大钟鸣时正午一击初未二击以至初子十二击正子一击初丑二击以至初午十二击小钟鸣刻一刻一击以至四刻四击盖气机所为他人不能为也
　　单铎双铎
　　金引舞所执有单铎二双铎二
　　元武舞器单铎双铎各二制如小钟上有柄以金为舌用以振武舞两铎通一柄者号曰双铎至元三年制宫县乐器成单铎双铎各二二十一年以亡宋乐器付大乐署収掌单铎双铎各五
　　铁笛
　　朱子武夷山铁笛亭诗序略曰山之隠者刘君兼道善吹鐡笛有穿云裂石之声侍郎胡公诗有更烦横铁笛吹与众仙听之句因复作亭以识其处杨维桢传曰元杨维桢尝获断劔錬为笛吹之作回波引遂号铁笛老人其冶师行序曰缑氏子名长弓太湖中人与余铸铁笛者也
　　明宣徳三年宁王权奏求铁笛帝命工制与之谓左右曰古人谓笛者涤也所以涤邪秽纳之雅正宁王之意其在此乎铁笛虽无当新制与之
　　铜笛【増】
　　宋陆游诗髙挂蒲帆上黄鹤独吹铜笛过垂虹
　　铜籥【増】
　　律吕精义曰向于好事者家见古铜籥及古铜篪秀色絶佳云是三代旧物彼虽寳之未识其名以先儒之説证之始知是籥篪其形状与太常所传篪籥异
　　铜篪【増】
　　律吕精义曰尝于好事之家见一古器铜色若漆状类诗筒中空而两端有底底中心皆无孔前面左右各三孔共为六孔孔径约一分半惟居中一孔翘然上出可径三分后面有铭三字字皆古篆甚竒其文曰黄钟防两端围径大小与开元通寳钱同横排钱十四枚则与篪之长同所谓大箎长尺四寸者也律家相传以为开元钱之径即古黍尺之一寸信矣径一寸者所谓围三寸也以探之其中空处约径七分筒厚一分半吹之呜呜然其声和雅盖三代之物希世之寳也
　　铜喇吧【亦作　以下俱増叭】
　　活套鵞项喇吧
　　号筒【或作通】
　　哱啰
　　锁□【亦作哪】
　　明正统四年赐斡拉达达汗乐器内有喇吧一景泰六年华阳王友堚令千户贾俊私买铜喇吧哱啰并活套鵞项喇吧等逾制器物降勅责之
　　戚继光新书号令篇曰喇吧哱啰皆军中吹器喇叭俗呼号筒凢吹哱啰众兵起身执器站立通雅曰仗有大鼓长鸣长鸣今时之号通也口圆而长如竹筩一尺五寸又有小柄空管从筩中抽出吹之晋即有鸣葮葮即笳或谓其始以葮管后以铜作大篥桓元制龙角所谓铜角也今俗云喇叭销哪直口曰号通辕门吹角十二叠是也【臣】等谨按喇吧号筒其制各别正字通即以号筒为喇吧俗名殆未详考
　　铃【増】
　　明制皇城四面巡更诸铺周流传警每夜内发大铃从东华门出至厚载门収一一交递尽七十二枚天明矣又宫人有罪罚提铃每夜自乾清门至日精门月华门仍还乾清宫前方止髙唱天下太平声缓而长与铃声相应
　　氷盏【増】
　　刘侗帝京景物畧曰立夏日啓氷赐文武大臣编氓卖者手二铜盏叠之其声磕磕曰氷盏
　　石之属【雅部】
　　磬　特磬　辰磬
　　金登歌乐磬一虡宫县乐特磬四虡明昌五年讲议礼乐所言辰钟辰磬自昔数缺宜补造辰磬二十一命琢辰磬各十有二以其半少劣择其谐者用之元初磬用宋金旧器至元中始采泗濵灵璧石为之至元元年各路括到亡金乐器磬十有七二十一年以亡宋乐器付大乐署収掌特磬二十有二
　　【臣】等谨按钟磬之小者编县大者特县【通考编磬条云大则特县小则编县】与镈钟终始相应之特磬固特县者也与十二辰钟相配之辰磬虡各一磬【陈氏礼书云十二辰之钟大钟也大钟特县言钟则磬可知矣朱载堉律吕精义十二特磬小様围架祗一磬】亦特县者也陈氏乐书云编之则杂而小离之则特而大通考云宋明道制新乐特磬十二黄钟大吕制各云云然则离磬固即特磬辰磬亦可称特磬矣通考不标特磬之名然己见雅部首条磬下王圻别为表而出之遽谓端临失载误矣今依通考旧例仍见首条磬下至辰磬亦从特县之例附焉通考亦无辰磬之名所称特磬十二即辰磬也
　　明初制雅乐太祖亲击石磬试定旋命于泗州灵璧取石制磬嘉靖十四年大常寺卿张鹗请设特钟特磬以为乐节不果
　　王圻续通考曰制磬式一十六片一黄钟天长九寸濶四寸九分中濶五寸九分地长一尺三寸濶三寸六分厚九分一大吕天长九寸濶五寸中濶五寸九分地长一尺五寸六分濶三寸八分厚八分一大蔟天长九寸濶四寸九分中濶六寸地长一尺三寸六分濶三尺五分厚一寸一分一夹钟【阙】一姑洗天长九寸濶四寸九分中濶六寸地长一尺九分濶三寸六分厚一寸二分一仲吕天长九寸濶四寸五分中濶六寸地长一尺三寸七分濶三寸二分厚一寸二分一防賔天长九寸二分濶六寸六分中濶六寸一分地长一尺三寸八分濶三寸五分厚一寸一分一林钟天长九寸一分濶四寸七分中濶六寸地长一尺二寸六分濶三寸五分厚一寸二分一夷则天长九寸濶四寸八分中濶六寸一分地长一尺三寸一分濶三寸五分厚一寸五分半一南吕天长九寸濶五寸中濶六寸二分地长一尺三寸五分濶三寸三分厚一寸六分一无射天长九寸二分濶四寸七分中濶六寸四分地长一尺三寸七分濶三寸五分厚一寸七分一应钟天长九寸一分濶四寸七分中濶六寸二分地长一尺二寸七分濶三寸五分厚一寸五分一清黄钟天长九寸一分濶六寸六分中濶六寸一分地长一尺三寸五分濶三寸三分厚一寸九分一清大吕天长九寸二分濶四寸五分中濶六寸二分地长一尺三寸七分濶二寸四分厚二寸三分一清太蔟天长九寸一分濶四寸五分中濶六寸地长一尺三寸濶三寸五分厚二寸一分一清夹钟天长九寸三分濶四寸九分中濶六寸一分地长一尺三寸濶三寸五分厚二寸二分又曰按磬制下屈皆一尺六寸三分填眼至尖皆一寸三分前濶为天后濶为地以石为之其石出凤阳府灵璧县西北有山名灵璧如琢磨则取其一様声之石琢成其音谐和也
　　玉磬　天球
　　辽雅乐八音器数石音有球磬大乐器亦有玉磬金登歌乐器有王磬惟天子亲祀则用之摄祀止用编磬乐设于殿上前楹间玉磬一在午陛之西稍南北向
　　元登歌乐器亦设于殿上前楹间玉磬一虡在西【臣】等谨按明自太祖初克金陵其明年即定雅乐亲击磬声命取泗州灵璧石为之治中以礼官言欲制玉磬而不果嘉靖九年尝发内府所藏金铜玉石钟磬命神乐观考正音律而玉磬卒未闻施用后张鹗请设特钟特磬帝谕辅臣亦惟以特磬难得巨石为言是明代未尝用玉磬故乐志无金钟玉磬之文
　　编磬
　　金登歌乐编磬一虡有司摄祭则用之宫县乐编磬十二虡有司摄祭则用四虡宣宗贞祐间修汴京太庙其地故宋景灵宫址也掘得编磬八刻大晟字元登歌乐编磬一虡磬十有六石为之县以红绒紃虡跗狻猊拊磬者以牛角为之余笋虡崇牙树羽璧翣流蘓之制并与钟同宫县乐编磬十有六虡虡十有二磬制同登歌笋虡与镈钟同至元元年中都等处括到亡金乐器其完者编磬七其不完者编磬十有四三年制宫县乐器成灵璧石编磬百九十有二二十一年以亡宋乐器付大乐署収掌编磬二十有八二十二年太常卿呼图克约蘓奏大乐见用石磬声律不协稽诸古典磬石莫善于泗濵女直未尝得此今泗在封疆之内宜取其石以制磬从之选审听音律大乐正赵荣祖及识辨磬村石工牛全诣泗州采之得磬璞九十制编磬二百三十命大乐令陈革等料简应律者百有五二十九年太常卿希沙请采石増制编磬遣孔铸驰驿往泗州得磬璞五十八制磬九十大乐令毛庄等审听之得音律磬五十有八于是编磬始备
　　明郊丘庙社文庙各用编磬十六王国宗庙乐同中和韶乐编磬二架磬以石为之十六枚应十二律四清声笋餙以羽属为贴金木凤头二虡亦餙以羽属若鵞状二于其跌余并如编磬笋虡制太祖初命冷谦审定编钟编磬等器谦议用四清声故编钟编磬皆为十六洪武中赐朝鲜国王庙社乐器编磬十六律吕精义曰钟磬者乐之节也节者俗呼板眼是也节贵乎简故乐记曰繁文简节之音县钟磬贵乎少故荀子曰县一钟而尚拊大戴礼曰县一磬而尚拊此之谓也夫县一钟一磬者谓特县之钟磬此唐虞旧制也或以玊为之或以石为之则不拘耳玉为之者其名曰球益稷所谓鸣球顾命所谓天球孟子所谓金声玉振之类盖玉磬之特县者也石为之者其名曰磬舜典所谓击石拊石禹贡所谓浮磬砮磬论语所谓击磬于卫之类盖石磬之特县者也商周以降始有编县之制故商颂有小球大球盖玉磬之编县者也而周礼有编钟编磬此石磬之编县者也要之编县不如特县之近古耳何况又有宫县轩县判县种种分别臝属羽属鳞属种种妆餙徙令见者惊犹鬼神而唐虞旧制益以支离矣孔子曰礼与其奢也宁俭凡古制文过与质者非学乐之所急但从一磬尚拊之説庶几唐虞之旧制耳
　　又曰禹贡九州言磬者三徐州泗濵浮磬磬非可浮物而谓之浮者犹俗语所谓浮头一层也旧注以为浮者浮生于土不根著者是也盖石之出土者常见风日厥质坚脆而性最灵是以为佳其埋没土水中者不见风日厥性柔软而声不和此乃择磬要诀然石工奸猾者患坚石之难琢往往窃以软石易之凡监造之人不可不察也豫州锡贡磬错错杂也磬有特者编者大小不一故曰错旧注谓错为治磬之错非也且冀州厥赋惟上上错青州海物惟错扬州厥赋下上上错豫州厥赋错上中梁州厥赋下中三错此乃禹贡文法错皆训杂独磬错则不然误矣梁州厥贡璆磬蔡氏曰璆玉磬也磬石磬也林氏曰徐州贡浮磬梁州既贡玉磬又贡石磬豫州又贡磬错以此观之则知当时乐器磬最为重古用泗濵浮磬蔡氏书传曰今下邳有石磬山或以为古取磬之地一统志曰磬石山在邳州城西南八十里与泗水相近山有石其声清亮可为磬禹贡泗濵浮磬即此山所出者又曰磬石山在灵璧县北七十里山出磬石赵希鹄曰灵璧石出虹州灵璧县其石不在山谷深山之中掘之乃见色如漆间有细白纹如玉然不起峰亦无岩岫佳者如萏或如卧牛如蟠螭扣之声清越如金玉以利刀刮之畧不动伪者多以大湖石染色为之盖太湖石微有声亦有白脉然以利刀刮之则成屑按希鹄所説掘之乃得恐非古人所谓浮磬尝得数枚叩之不清亦无漆色盖伪者耳今不拘何处之石皆可但择其声佳者而已山海经曰小华之山其阴多磬石郭璞注云即少华山在今华阳县石可以为乐器经又曰髙山泾水出焉而东流注于渭其中多磬石郭云今泾水出安定朝那县西笄头山至京兆髙陵县入渭也经又曰鸟危之山其阳多磬石郭虽不言在何处今以泾水之文次序考之亦当在陜西也然则出磬之山不独泗濵可知矣
　　石之属【俗部】
　　玉编磬
　　辍耕録曰元大明殿中设玉编磬一
　　玉律
　　元史齐履谦传曰履谦尝得黒石古律管一长尺有八寸外方内为圆空中有隔隔中有小窍盖以通隔上九寸其空均直约径三分以应黄钟之数隔下九寸其空自小窍迤杀至管防约径二寸余葢以聚其气而上之其制与律家所説不同葢古所谓玉律者是也
　　玉笙
　　周密癸辛杂职曰宋理宗朝韩世忠家献白玉笙一攅薄如鵞管其声清越真希世之珍也
　　辍耕録曰元大明殿中有玉笙
　　玉箫
　　癸辛杂识曰宋理宗朝张俊家有献白玉箫管长二尺者中空而莹薄内府所无即时有防补官此与玉笙皆在军中日得之北方即宣和故物也
　　玉琴
　　弇州史料曰明正徳十五年籍没钱宁家得白玉琴一
　　玉笛
　　辽本纪曰辽太宗天显三年唐遣使遗玉笛五年人皇王进玉笛
　　玉响鐡
　　辍耕録曰元广寒殿中有小玉殿内设玉响铁一悬
　　玉箜篌
　　辍耕録曰元大明殿中有玉箜篌
　　玉琵琶
　　弇州史料曰明正徳十五年籍钱宁家得白玉琵琶一
　　土之属【雅部】
　　埙
　　辽雅乐器土有壎
</div>
    <div class="pagination">
<a href="钦定续文献通考_page156.html">上一页</a><span>...</span><a href="钦定续文献通考_page152.html">152</a><a href="钦定续文献通考_page153.html">153</a><a href="钦定续文献通考_page154.html">154</a><a href="钦定续文献通考_page155.html">155</a><a href="钦定续文献通考_page156.html">156</a><span class="current-page">157</span><a href="钦定续文献通考_page158.html">158</a><a href="钦定续文献通考_page159.html">159</a><a href="钦定续文献通考_page160.html">160</a><a href="钦定续文献通考_page161.html">161</a><a href="钦定续文献通考_page162.html">162</a><span>...</span><a href="钦定续文献通考_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
