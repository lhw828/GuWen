<!DOCTYPE html>
<html>
<head>
    <meta charset="UTF-8">
    <title>续通志 - 第 657 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 657 页/共 1359 页</h1>
    <div class="content">　　△陆思铎

　　陆思铎澶州临黄人少为宣武军卒以善射名累迁拱辰左厢都指挥使领恩州刺史梁晋相拒河上思铎镂姓名于箭筈以射晋军中庄 
宗马鞍庄宗拔矢见思铎姓名奇之其后灭梁思铎谒见庄宗出其矢示之思铎伏地请死庄宗慰之拜龙武右厢都指挥使晋高祖时为陈蔡 
二州刺史卒思铎在陈州有善政临终戒其子曰陈人爱我我死则葬焉遂葬陈州 【按五代史此下有赵在礼传今改入叛臣】

　　△霍彦威

　　霍彦威字子重洺州曲周人少遭兵乱梁将霍存掠得之养为子尝从存战中矢眇一目后事梁太祖稍迁左龙骧军使右监门卫上将军 
预诛友珪拜洺州刺史迁邠寍节度使刘知俊攻邠州彦威固守踰年每俘获必纵还之知俊不复攻徙镇义成天平兼北面行营招讨使与晋 
军相持河上屡败降为陕州留后庄宗灭梁彦威来朝庄宗置酒故梁崇元殿酒酣指彦威及段凝袁象先等举酒属明宗曰此皆前日勍敌今 
侍吾饮乃卿功也彦威等惶恐伏地请死庄宗劳之曰吾与总管戏尔卿无畏赐姓名李绍真明年徙镇武寍赵在礼反彦威别讨赵太于邢州 
破之还以兵属明宗明宗军变从马直军吏张破败率众杀将校纵火焚营噪呼明宗叱之曰尔辈皆天子亲军今贼城破在旦夕正立功名取 
富贵之时何返效贼耶军士对曰城中戍卒思归天子不垂原宥且闻破魏后欲尽坑魏博诸军某等初无叛心直畏死耳今宜与城中合势击 
退诸镇兵请天子帝河南令公帝河北明宗涕泣谕之乱兵呼曰令公不欲帝河北则他人有之我辈狼虎岂识尊卑彦威与安重诲劝明宗许 
之乃拥兵入城与在礼合置酒大会部兵在外者闻明宗反皆溃去彦威独不入以所将五千人营城西北隅不动居二日明宗复出得彦威兵 
乃之魏县谋还镇州彦威重诲劝明宗以兵南向庄宗崩彦威从明宗入洛阳首率羣臣劝进内外机事皆参决焉徙镇平卢淳于晏者登州人 
也少举明经及第遭乱依彦威自彦威为偏裨时已从之彦威尝战败脱身走麾下兵无从者独晏徒步以一剑从之彦威高其义所厯方镇常 
辟以自从家事无大小皆决于晏彦威以故少过失天成三年冬卒于镇明宗方猎近郊青州驰骑奏至涕泣还宫辍朝仍终其月不举乐赠太 
师谥忠武

　　△房知温

　　房知温字伯玉兖州瑕邱人少以勇力为赤甲都官健后隶魏州马鬬军稍迁亲随指挥使庄宗取魏博得知温赐姓名曰李绍英以为澶 
州刺史厯曹贝二州戍瓦桥关明宗自魏反兵南向知温首驰赴之天成元年拜泰寍军节度使明年为北面招讨使率魏效节九指挥戍卢台 
魏军自杨师厚时几为梁患其后张彦逼贺德伦降晋皇甫晖劫赵在礼作乱素为不法其戍卢台也军发之日不给兵甲惟以长竿系旗帜以 
表队伍军士颇自疑惑明年遣乌震代知温戍知温意不乐卢台戍军夹水东西为两寨震初至与知温会东寨方博效节军乱噪于门外知温 
即乘马出乱军击杀震执辔留知温知温给曰骑兵皆在西寨今独步军恐无能为乃跃马登舟渡河入西寨以骑军尽杀乱者明宗下诏凡九 
指挥三千余家数万口悉驱至漳水上杀之魏骄兵于是而尽明宗知变自知温起释不问徙镇武寍加兼侍中厯镇天平平卢初明宗为北面 
招讨使知温为副废帝时以裨将事知温甚谨后因杯酒失意及废帝起凤翔愍帝出奔知温乘闲有窥觎意谓其司马李冲曰吾有钱数屋养 
马数千因时建义功必有成冲曰今天子孱弱上下离心潞王兵威甚盛事未可知冲请怀表西觇之至京师废帝已入立冲即奉表称贺还劝 
知温入朝废帝慰劳甚厚封东平王知温在镇厚敛积赀巨万治第青州南城出入以声妓游嬉不恤政事天福元年卒赠太尉子彦儒献其父 
遗赀拜沂州刺史将吏分其余者皆为富家云

　　△王晏球

　　王晏球字莹之洛阳人少为盗所掠汴州富人杜氏得之养为子冒其姓梁太祖镇宣武以选为厅子都指挥使即位为右千牛卫将军友 
珪立龙骧戍卒反自怀州趣京师遣晏球击败之河阳迁龙骧第一指挥使末帝即位迁龙骧四军都指挥使捉生军将李霸将千人戍杨刘夜 
作乱自水门入纵火大噪以长竿缚布沃油仰烧建国门晏球闻乱不俟命率龙骧五百骑击贼迟明尽杀之以功拜澶州刺史梁晋军河上以 
晏球为行营马步军都指挥使庄宗入汴晏球以兵追之行至封邱闻末帝已崩即解甲降唐赐姓名曰李绍虔拜齐州防御使戍瓦桥关明宗 
兵变自邺而南遣人招晏球从至洛阳拜归德军节度使王都反以晏球为招讨使与宣徽南院使张延朗等讨之契丹托纽万骑来救晏球闻 
托纽等兵且来留延朗屯新乐自逆于望都而契丹从他道入定州与都出不意击延朗军延朗大败收余兵会晏球趋曲阳都乘胜追之晏球 
先至水次方坐胡床指麾下都众奄至晏球与左右千余人连矢射之都众稍却而后军亦至晏球立高冈 【册府元龟作嘉山】 号令诸将 
皆橐弓矢用短兵回顾者斩符彦卿以左军攻其左高行珪以右军攻其右中军骑士抱马项驰入都军都遂大败与托纽入城不敢复出契丹 
又遣特哩衮 【旧作惕隐按辽职官志惕隐乃典族属官即宗正职或当时称其官而非人名】 以七千骑益都晏球遇之唐河追击至满城 
斩首二千级其余众奔溃投村落村落之人以锄耰白梃所在击杀之无遗特哩衮与数十骑走幽州西为赵德钧擒送京师晏球攻定州久不 
克明宗数遣人促之晏球以为未可急攻偏将朱弘昭张虔钊等宣言曰晏球怯耳乃驱兵进果败由是不敢复言晏球休养士卒食其三州之 
赋悉以俸禄所入具牛酒日与诸将高会久之都城中食尽数与托纽谋决围走不果都将马让能以城降都自焚死晏球为将有机略善抚士 
卒围定几一年军中未尝戮一人以功拜天平军节度使又徙平卢累官至兼中书令卒赠太尉

　　△安重霸

　　安重霸云州人初与明宗俱事晋王得罪奔梁又奔蜀王建以为亲将王衍立宦者王承休用事重霸深自托梁末蜀取李茂贞秦成阶三 
州重霸劝承休求镇秦州衍以为节度使重霸为其副重霸与承休多取秦州花木献衍请衍东游唐魏王兵伐蜀承休大恐以问重霸重霸曰 
剑门天下险虽精兵不可过然公受国恩闻难不可不赴愿与公俱西承休以为然整军将发帐饮城外酒罢承休上道重霸立马前辞曰秦陇 
不可失愿留为公守承休业已上道无如之何唐军已破蜀重霸遂以三州降唐明宗以为阆州团练使罢为左卫大将军久之以为匡国军节 
度使废帝时为京兆尹西京留守徙镇大同以病罢归卒于潞州

　　△王建立

　　王建立辽州榆杜人唐明宗为代州刺史以为虞候将庄宗尝遣女奴之代州祭墓侵扰代人建立捕而笞之庄宗怒欲杀之明宗护之以 
免明宗自魏反曹皇后王淑妃皆在常山建立杀其监军并守兵明宗家属得无患由是益德之即位累拜成德军节度使检校太尉同中书门 
下平章事建立与安重诲素不协王都有二志数以书通建立约为兄弟重诲知之以为言明宗不欲伤建立亟召还京师以为右仆射同中书 
门下平章事判二司居岁余自言不识文字愿解三司明宗不许久之称疾乃出为平卢军节度使又徙上党怏怏不得志求解职以太子少保 
致仕数请朝见不许乃自诣京师阑至后楼见明宗涕泣言己无罪为重诲所摈明宗曰汝为节度使不作好事岂独重诲谗汝耶赐以茶药遣 
之废帝立复起为天平军节度使晋高祖时徙镇平卢天福五年来朝高祖劳之令毋拜赐肩舆入朝给二宦者掖而升殿又徙昭义累封韩王 
建立好杀人晚节惑浮图法戒杀生所至人稍安之卒赠尚书令子守恩性贪鄙以荫补稍迁诸卫将军建立已卒家于潞守恩自京师得告归 
契丹灭晋昭义节度使张从恩与守恩婣家乃以守恩权巡检使守潞而从恩入见契丹守恩遂劫其家赀以州降汉汉高祖即位即拜节度使 
徙镇静难西京留守加同中书门下平章事时周太祖以枢密使将白文珂等军西平三叛还过洛阳守恩以使相自处肩舆出迎太祖怒即日 
以头子命文珂代守恩为留守守恩奉朝请于京师隐帝杀史宏肇等召羣臣慰谕守恩前对曰陛下始睡觉矣闻者皆缩颈显德中为左金吾 
卫上将军卒

　　△康福

　　康福蔚州人世为军校初事晋王为偏将庄宗令牧马于相州为小马坊使逾年马大蕃滋明宗自魏反兵过相州福以小坊马二千匹归 
命军势由是益盛明宗入立拜飞龙使领磁州刺史襄州兵马都监枢密使安重诲恶之福惧求外任灵武韩洙死弟澄立而偏将李从宾作乱 
澄表请朝廷命帅重诲以灵武深入羌境为帅者多遇害乃拜福凉州刺史河西军节度使福入见涕泣明宗意动欲为福更他镇而重诲不可 
乃令将军牛知柔以兵卫福行至方渠羌果出邀福福以兵击走之至青冈峡遇雪福登山望见山谷中烟火有吐蕃数千帐不觉福至福分兵 
三道袭之吐蕃大骇弃车帐走杀之殆尽获玉璞绫锦羊马甚众由是威声大振福居灵武三岁岁常丰稔有马千驷蕃夷畏服言事者疑福有 
异志重诲亦言福必负朝廷明宗遣人讽之福言受国恩深有死无二因乞还朝不许章再上即随至明宗不之罪徙镇彰义厯静难雄武充西 
面都部署晋高祖时徙镇河中代还卒于京师赠太师谥武安

　　钦定续通志卷二百九十三

　　●钦定续通志卷二百九十四　列传九十四

　　列传

　　五代 【十四】

　　○五代十四

　　郭延鲁　　　华温琪　　　苌从简　　张筠　　　　杨彦询　　　李周　　刘处让　　　李承约　　　张希崇　　相里金 
　　　张廷蕴　　　马全节　　皇甫遇　　　安彦威　　　李琼　　刘景岩

　　郭延鲁
　　华温琪
　　苌从简
　　张筠
　　杨彦询
</div>
    <div class="pagination">
<a href="续通志_page656.html">上一页</a><span>...</span><a href="续通志_page652.html">652</a><a href="续通志_page653.html">653</a><a href="续通志_page654.html">654</a><a href="续通志_page655.html">655</a><a href="续通志_page656.html">656</a><span class="current-page">657</span><a href="续通志_page658.html">658</a><a href="续通志_page659.html">659</a><a href="续通志_page660.html">660</a><a href="续通志_page661.html">661</a><a href="续通志_page662.html">662</a><span>...</span><a href="续通志_page658.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
