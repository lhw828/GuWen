<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1116 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1116 页/共 1125 页</h1>
    <div class="content">五月，前崇仪副使王得一为左卫大将军致仕。 
七月，鸿胪卿慎知礼为工部侍郎致仕。 
真宗咸平元年正月，审刑院详议官、监察御史韩见素为刑部员外郎致仕。见素薄于荣利，时方年四十八，表求休致。真宗以其年尚少，惜之，宰相言：「近世朝行之中躁竞好进者多，知止求退者少，如允所请，亦是激劝风俗。」遂授焉。 
十一月，以职方郎中沈继宗为将作少监致仕。继宗列官中外，以贵家子擢出任，称疾假满，故有是命。 
二年闰三月，以草泽陈广为将作监丞致仕，赐袍、笏。广献《喜雨诗》，复上书言事，帝召见，问其愿仕否，对曰：「臣年七十四，筋力衰耗，乞归田里。」故有是命。 
三年八月，殿中丞、国子监直讲崔颐正以本官致仕，仍旧直讲。颐正老，且病目，不任朝请，以耆(遂)[宿]儒，故遂其优闲而不罢讲诵之职。 
四年五月，以翰林学士、吏部郎中朱昂为工部侍郎致仕。帝以昂久在左右，特加优礼。旧制，致仕官止门谢，昂特召对于便殿，命坐久之，赐银器二百两、帛三百匹。诏行日给以驿券，(今)[令]本府岁时省问，如有章奏，许附驿以闻。命其子太祝正辞知江陵府公安县，使得就养。发日，又赐晏于玉津园，翰林 
      
学士、侍读侍讲学士、知制诰、三馆秘阁官皆预，仍诏赋诗饯行。朱昂晚以工部侍郎恳求归江陵，逾年方允，止令谢于殿门外，后诏赐坐。时方剧暑「剧」下原有「坐」字，据《事实类苑》卷四四删。，恩旨宠留，诏秋凉进程。时吴淑赠行诗有「汉殿夜凉初阁笔，渚宫秋晚得悬车」之句渚：原作「诸」，据《事实类苑》卷四四改。下同。，尤为中的。锡燕玉津园，中人传诏，令各赋诗为送，若李承旨维有「清朝纳禄犹强健，白首还家正太平」，陈文惠公尧佐「部吏百函通爵里，送兵千骑过荆门」之句，四十八篇，皆警绝一体，朝论荣之。弟协亦同隐，皆享眉寿，家林相接，谓之渚宫二疏。荆帅陈康肃尧咨表其居为东西致仕坊。八十二薨，门人请谥正裕先生(出《皇朝类苑》)。 
五年五月，诏文武官七十以上求退者许致仕，因病及历任有赃犯者听从便。时主客郎中谢泌言，自今求致仕者，如有清名及粗展劳效，乃可听许，故因泌奏而有是命。 
九月，仓部员外郎仓部：原作「苍部」，据《宋史》卷一六三《职官志》三改。、武信军节度掌书记郭成范为司封员外郎致仕，以其子太庙斋郎韬玉为寿州霍邱县主簿。成范在惟吉府中，老病赴朝，踣于殿门，合门使以闻，诏特原之。成范因求致仕，且述家贫，愿得一子食禄给养，帝悯然许之。 
十二月，进士李咸信授将仕郎，守将作监丞致仕。咸信即知枢密院王钦若妻父也，钦若为言，故有是命。 
景德二年三月二日，以都官员外郎致仕潘华为屯田员外郎都官：原作「都管」，据《宋史》卷一六三《职官志》三改。。华即江南内史舍人佑之子，以疾致政，至是上书阙下，求复朝列，帝悯 
      
佑忠鲠，故命华以旧官。 
四月九日，以虞部员外郎、安定郡王府翊善董浔为都官员外郎致仕，赐其子经同进士出身同进：原倒，据本书选举九之五乙。。 
大中祥符二年正月，诏差定赐文武致仕官帛数：大将军三十匹，将军、郎中二十匹，员外郎十五匹，率府副率、国子博士而下十匹，大理寺丞而下七匹。以东封赦书恩例也。 
二月，以许州参军王中正为左卫将军致仕，仍给全俸。 
四年三月，以龙图阁待制王曙兄序为国子监助教致仕。序年七十余，曙乞推恩也。 
五年八月，以左仆射张齐贤为特进、守司空致仕。 
六年七月六日，景福殿使、新州观察使刘承规为安远军节度观察留后「军」上原有「将」字，据《宋史》卷四六六《刘承珪传》删。、左骁卫上将军致仕。两使留后非致政之官，至于上将军，国朝以来罕曾除拜，帝以承规逮事三朝逮：原作「建」，据《长编》卷八一改。，有勤效，故受之，仍赐手诏抚谕。 
九年正月，诏京朝、幕职州县官求致仕者，令审官院、吏部铨检勘历任，具有无赃犯以闻。
十月，礼部郎中、新授京西转运使胡则言父年七十八，任国子博士致仕，乞加朝散阶，许之。 
天禧元年七月十七日，以祠部郎中胡旦为秘书少监致仕，又以其子粲书试秘书省校书郎。旦自陈目疾，求授其子官，故特有是命。 
八月，扬州言：「虞部员外郎致仕周令年踰九十，无人供侍，有孙男化元见任海州东海县尉，乞移授扬州判司簿尉，以慰衰残。」许之。 
四年正月，以户部侍郎致仕冯起为兵部侍郎，太常少卿 
      
致仕刘翼为司农卿，将作少监致仕柴德芳为将作监，并依前致仁，仍诏许入辞。旧例门辞，中书取旨，特有是命。 
五月十日，以静难军节度使、检校太傅王嗣宗为检校太尉、左屯卫上将军致仕。嗣宗病寒，不能履地，凡再表，愿一朝觐即归田里。及至京，彷徨累月，求再领许州，朝议以其耄疾，特有是命。孙集贤冕天禧中直馆几三十年，江南端方之士也，节 清直。晚守姑苏，甫及引年，大写一诗于厅壁，诗云：「人生七十鬼为邻，已觉风光属别人。莫待朝廷差致仕，早谋泉石养闲身。去年河北曾逢李(见素)，今日淮西又见陈(或云陈庄二公被差者也)。寄语姑苏孙刺史，也须抖擞老精神。」题毕，拂衣归九华，以清节高操羞百执事之颜百执：原倒，据《事实类苑》卷四三乙。又「颜」原作「类」，据上引改。。朝廷高其风，许再任，诏下已归，竟召不起。王冀公钦若，里闬素交也素交：原倒，据《事实类苑》卷四三乙。。冀公天禧中罢相，以宫保出镇余杭，舣舟苏台，欢好款密，醉谓孙曰：「老兄淹迟日久，且宽衷，当别致拜闻。」公正色答曰：「二十年出处中书，一素交潦倒江湖交：原作「后」，据《事实类苑》卷四三改。，不预一点化笔，殆事权他属他属：原倒，据《事实类苑》卷四三乙。，出庙堂数千里为方面，始以此语见悦，得为信乎 」冀公愧谢，解舟遂行(见宋江少虞《类苑》)。 
仁宗天圣三年二月，翰林学士、权三司使公事李谘言：「父兵部员外郎致仕文捷年七十有五，乞臣外任，以便侍养。」诏不许，特赐文捷金紫。天圣三年，左正言孔延鲁法当迁官，愿不迁而为其父尚书祠部郎中致仕勉求紫章服。 
      
上曰：「子为父请，可从也。」特赐勉紫章服。宰相王钦若等曰：「延鲁所陈足以厚风俗，陛下从其请，实资孝治也。」(《宋朝事实》)孙宣公奭以太子少傅致仕，居于郓。一日，置宴御诗厅(仁宗尝赐诗，刻石所居之厅壁)，语客曰：「白傅有言：『多少朱门锁空宅空：原作「宫」，据《事实类苑》卷四三改。，主人到了不曾归。』今老夫归矣。」喜动于色。复顾石守道顾：原作「愿」，据《事实类苑》卷四三改。，讽《易 离卦》九三爻辞，且曰：「乐以忘忧，自得小人之志；歌而鼓缶，不兴大耄之叹。」公以醇德奥学劝讲禁中二十余年醇：原作「谆」，据《事实类苑》卷四三改。，晚节勇退，优游里中，终始全德，近世少比(江少虞《类苑》)。 
四年四月，吏部言：「据太子中舍致仕曹湛等乞依赦文叙服色，缘致仕官每遇覃恩转官加恩，与常朝恩事体并同，未敢闻奏。」诏依例磨勘以闻。 
九月，监察御史曹修古言：「伏闻七十致仕，载在礼经，中
代以还，贪荣尤甚。昔唐太宗患其如此，故特下诏书，再三责谕谕：原作「论」，据《长编》卷一○四改。，仍令内外文武官年在致仕抗表去职者，宜在本品见任之上，盖欲其知耻而退也。近年以来，中外臣僚有年仅八十尚未辞官，既心力之尽衰，何职务之能济 锺鸣漏尽，未晤夜行之非；日暮途远，多作身后之计。或贪财暴法，或见姓书名，以此临民，何以致理!自今除元老勋贤询议军国自有典章外，其内外文武官年七十者，乞下御史台及诸路转运司告报逐官，并许上表自陈，特与转官致仕，仍依唐制本品在见任官之上，不自陈乞者，委审官、三班、吏部勘会岁数以闻，特与 
      
致仕。然不独示诫贪之道，亦足崇养老之风。」诏御史台榜朝堂门，及下诸路转运司。 
十月，都官郎中熊同文以老病自陈乞致仕，有男若思、若山各乞一末科出身，庶沾禄仕，以养残朽。诏同文守本官致仕，男一人特与斋郎，仍今以后郎中休致者准此例。 
五年十二月，以礼部尚书、集贤院学士晁迥为太子少保致仕。迥判西京留司御史台代还，三上表求休致，不允。又请对便殿自陈，仁宗勉从之，(乃)[仍]给全俸，又诏次子太常博士宗操特赐绯章服。 
七年八月，太子少保致仕冯亮言：「分司、致仕官无例申发章奏，咸平中朱昂致仕归荆南，许附递，乞依昂例。」从之。 
景佑三年六月，御史知杂司马池言：「乞应文武臣僚年及七十者，并令自乞致仕，仍旧敕与一子官，如分司官给全俸。若不自陈，乞御史台紏察以闻，特令致仕，更不与子官及全俸。其已曾陈乞有诏特留者，不在此限。所贵减冗员，励旷职。仍乞文臣下审官院审官院：原作「官审员」，据《长编》卷一一八乙、改。，依旧逐旋供报年几家状赴台旋：原作「渐」，据《长编》卷一一八改。，武臣下枢密、宣徽院准此。其外处以敕到日为始，限满不陈乞者，亦许御史台紏举。」诏牓朝堂。 
宝元二年六月，诏：「朝官尝犯赃而乞致仕者，自今止与转官，更不推恩子孙。」 
庆历二年六月，权御史中丞贾昌朝言：臣僚年七十而筋力衰者，并优与改官令致仕；年虽七十而未衰及别有功状、朝廷固留任使者，勿拘此令。若工部侍郎俞献卿等，乞并与 
      
荆王府翊善王涣早以年德选在宫僚，三载于兹，不闻旷职，近以恳求解职，今自请致仕，引分知退，深可褒称。乞赐俞允，仍优加礼秩，使不愿退者足以愧老，将自陈者足以劝廉。候王涣致仕后，录其制词，告示中外。」诏特除涣秘书监致仕。 致仕。」诏在京者令中书体量，在外者进奏院告示之。又言：「近尝择其耄衰，先具论奏闻，中书召见询问，多不愿退。切 
三年五月，特令河阳三城节度使、同中书门下平章事杨崇勋为左卫上将军致仕。初，崇勋判成德军，而部民行赂于其亲吏任昭敏、李咸新，使告其子内殿承制宗诲，求免所犯罪。事觉，宗诲等皆编管诸州，故有是命。明年十二月，就改太子太保。 
六月，诏：「曾任两府乞致仕者，自今须再上章，乃听除之。」以资政殿学士韩亿为太子少傅致仕，因有是诏。 
五年闰五月九日，右领军卫大将军致仕高士宁言：「臣咸平年中应举及第后来，自赞善大夫换右职，自西上合门使、达州刺史除致仕，乞特许换文资官。」诏除殿中监致仕。 
九月，诏文武官已致仕而所举官犯罪，尝连坐者，除之。庆历五年，工部侍郎、知河阳任布为太子少傅致仕(《宋续通鉴长编》)。仁宗庆历中，司徒吕夷简因请老，戊辰，授太尉致仕(《续通鉴长编》)。张安寿曰：吕申公夷简平生朝会出入进止，皆有常处，不差尺寸。庆历中为上相，首冠百僚，起居误忘一拜而起，外间讙言吕相失仪， 
      
是天夺之魄，殆将亡矣。后十四日，忽感风疾，遂致仕，以至不起(《涑水记闻》)。皇佑二年，仁宗始祀明堂，范文正守杭州，而杜正献致仕居南都，蒋侍郎希鲁致仕居苏州，皆年耆体重。范康公建言，朝廷阔礼，宜召元老旧德陪位于廷，于是诏南都起杜公，西都起任恭惠公陪祀恭惠：原作「公惠」，据《宋史》卷二八八《任布传》改。，供帐都亭驿以待焉。二公卒不至，加赐衣带、器币，赐一子出身。自后前两府致仕者，大礼前率有诏召之，然亦无至者，礼毕皆赐衣带、器币焉(《百川学海 春明退朝录》)。皇佑中，明堂大享，时世室亚献无官僚，惟杜祁公衍以太子太师致仕南京，仁宗诏公归以侍祠。公已老，手染一疏以求免，但直致数句，更无笺章铺叙之饰，止以奇笺妙墨临帖行书，亲写陈奏(《宋类苑》)。仁宗时，士逊拜太傅、邓国公致仕，诏朔望朝见，及大朝会缀中书门下班，与一子五品服。士逊辞朝朔望。间遣中使劳问，御书飞白「千岁」字赐之，士逊因建千岁堂。尝请买城南官园，帝以赐士逊。宰相得谢盖自士逊始(《宋史 张士逊传》)仁宗时，张存以吏部侍郎致仕，凡十五年，积迁礼部尚书，卒年八十八，谥恭安(《宋史 张存传》)。仁宗时，得象以司空致仕，薨。故事，致仕官乘舆不临奠，至是，帝特往焉(《宋史 章得象传》)。皇佑三年七月五日，诏：「应外任少卿监以下年踰七十、的然精神昏昧、不任厘务者，仰转运、提点刑狱、府界提点具事状以闻。在京则委御史台、审官院准 
      
此。内有曾经馆阁、台谏及提点刑狱以上职任者谏：原作「练」，据《长编》卷一七○改。，只令中书裁处。待制以上并是朝廷选擢，历更清要，进退之间，务全大体。如或引年得谢，自当优加恩礼，不须预为定制。」 
十二月二十四日，诏：「应文武臣僚年七十以上未致仕者，更不许考绩。或于国有功，于民有惠，理当旌赏者，不在此限。」 
四年二月一日，诏：「自今应曾任中书、枢密院臣僚，不循例引退，言事官亦不得辄有弹奏。」 
五年九月，中书〔言〕：「检会自来因事方乞致仕者，所有合得与子恩泽，内殿崇班更不推恩，诸司副使则于所得上降等安排。今后副使致仕，历任无赃罪、子孙并未有官者，许奏子孙或弟侄一名，内殿崇班、承制更不推恩。副使以下雖犯贓，但曾立戰功，或因捉獲(疆)[強]惡賊，用 太獎改官者，並係隨龍及化外人之子，並依舊例。」从之。 
嘉佑元年九月，赐致仕大卿监以上及曾任近侍之臣粟、帛、羊、酒。 
三年十二月，诏：「年七十而居官犯罪，或以不治为所属体量，若衡替而求致仕者，更不推恩子孙。」 
四年二月，太子中允、天章阁侍讲、管勾太学胡瑗为太常博士致仕，特赐绢百匹。嘉佑七年三月乙卯。以参知政事孙抃为观文殿学士、同群牧制置使。抃以进士高第累官至两制，性醇厚，无他才。上以其久任翰林，擢为枢密副使，多病志昏。医官自陈劳绩求迁，吏以文书白抃，抃见吏衣紫，误以为医官，因引手于案上，谓曰：「抃数日来体中不佳，试为诊之。」闻者传以为笑。及在政府，百司白事，但对之拱默，未尝闻一言。是时枢密使张 屡以老乞致仕 ：原作「升」，据《宋史》卷二一一《宰辅表》二改。，朝论以抃次补枢密使恐必不胜任，殿中侍御史韩缜因进见，极言其不才，当置之散地。抃初不知，后数日中书奏事退，宰相韩琦、曾公亮独留身在后。抃下殿，谓参知政事欧阳修曰：「丞相留身何也 」修曰：「岂非奏君事耶 」抃曰：「抃有何事 」修曰：「韩御史言君，不知耶 」抃乃顿足摘耳，曰：「不知也。」因移病请退，朝廷许之(《涑水记闻》)。嘉佑中，有刘讽都官，简州人，亦年六十三致仕，夫妇徙居赖山。范景仁有诗送之，云：「移家尚恐青山浅，隐几惟知白日长。」时有朱公绰送讽诗云：「疏草焚来应见史，櫜金散尽只留书。」皆为时人所传诵(《温公诗话》)。张文懿既致仕而安健如少年。一日，西京看花回，道帽道服，乘马张盖，以女乐从人入郑门。监门官不之识也，且禁其张盖，以门籍请书其职。文懿以小诗大书其纸末云：「门吏不须相怪问，三曾身到凤凰池。」监门官即以诗进，仁宗遣中使锡以酒饩问劳(《三槐王氏杂录》)。 
英宗治平元年七月，以太子宾客掌禹锡为尚书工部侍郎致仕。禹锡老病不任事，为御史所弹，帝悯怜其博学强记，执政召至中书，示以弹文，使自请而有是命。 
八月，诏：「自今大卿监未尝任大两省以上官，因病老疾，乃乞致仕者，恩泽减旧之半。」 
治平四年五月八日，神宗未改元。枢 
      
密院言：「年七十致仕，虽有着令，而臣僚少能自陈。近日内外大使臣多致监司体量昏老疾病，到阙尚乞繁难差遣者，近已将老病昏昧及历任中不曾显立劳效及有过犯者，并直除致仕，及令寻医。欲今后有年七十已上大使臣得替并体量、差替、冲替者，并令赴院体(亮)[量]。如精神筋力堪任勾当，即与闲慢监当差遣；委是年老，昏昧病患，及有体量事迹，具姓名取旨，直除致仕。其合得子孙恩泽，即依至和中诏约施行。有曾经朝廷选任近上委寄或曾着劳效者，取旨。仍仰合门晓示。」从之。 
六月八日，诏皇城使、果州团练使何诚用，惠州防御使冯承用，右骐骥使、嘉州团练使刘保言，左藏库使、昭州刺史邓保寿，并特致仕。以诚用等皆年七十已上至八十余岁，犹在仕故也。 
二十八日，诏劾内殿崇班郭继勋增加岁数责罪。以其陈乞楚州监当，言出职日自增十岁也。 
八月十四日，诏以太子中允致仕郝戭除两使职官，候一任回与磨勘。先是，翰林学士吕公着言：「戭前任兴国军通山县令日，为父樵年老，遂乞致仕，欲封父一官。不期樵卒，遂扶护还蔡州西平县本乡，于墓侧负土培坟，不避霜雪，行谊乡里所重，搢绅所推。今父服已除，齿发未衰，乞赐旌用。」故有是命。《孝义传》：郝戭调通山令，年未五十，以父樵老不第，上书请致仕，为父求官。执政谕使赴官而后请，曰：「如是则可升朝籍，遇恩及亲矣。」 
      
于是留妻子于家，独奉父行。踰岁竟谢事，得太子中允以归(出《宋史》)。张文定尝云：在翰林当章郇公致仕麻，命下，同宋景文往贺之，因语之曰：「昨日受朝宣旨，上眷遇之意甚厚，何遽去 」公曰：「不可待不厚时引去。」张文定三入翰林，庆历五年二月，初以知制诰除学士，此时章文献为丞相。明年，文定除中丞，十一月复还翰林。七年八月，以知滁州罢，此时章文献判陈州。明年，郇公致仕。治平未，张公乃三入为承旨，此时郇公之薨久矣，不(致)〔知〕何由当郇公致政麻也。(郇公罢相时，文定初为学士，然以言罢，无言上眷厚也。)(《出旧闻证误》)。《张文定父子》：张文定以司空致仕，归洛，得唐裴度午桥庄，有池榭松竹之胜，日与亲旧觞咏其间。其子宗诲以秘书监致仕。尝出谒，其子言曰：「昔贺秘监以道士服东归会稽，明皇赐以鉴湖，以为休老之地。今洛下虽无鉴湖，然嵩少伊瀍，天下佳景，虽非朝廷所赐，皆闲逸之人所有尔。大人盍以羽服以优游，何必更事请谒乎!」语宗诲曰：「吾作白头老监秘书而服，何必学贺老作流沙之服。」时以为名言(出《洛阳志》)。 
熙宁元年二月二十六日，以醴泉观使、定国军节度使李端愿为太子少保致仕。端愿以目疾屡请休退，故事多除大将军致事，上命讨阅唐制，优加是命。 
十二月，特诏殿中丞致仕张师温与旧官参选。先是，翰林学士王安石等言：「师温前任光州定城县令，因弟死 
      
乡里而母病伏枕，即宜乞休致。今齿发方壮，累有臣僚奏举，使之为吏，足以长民，望令参选注官。」故有是命。 
二年四月，枢密院言：「见在外任、年七十已上大使臣，即令逐路转运、提刑体量以闻。及今日已后直除致仕者，更不与子孙恩泽。」从之。 
五月一日，以观文殿学士、吏部尚书、知徐州赵 为太子少师致仕。故事，再请则许致仕。 再请，上弗许，至是三请，许之，优耆旧也。赵 以太子少师致仕，居睢阳十五年，犹以读书着文、忧国爱民为事，集古今谏诤，为《谏林》一百二十卷奏之。上甚喜，赐诏曰：「士大夫请老而去者，皆以声迹不至朝廷为高，得卿所奏书，知有志爱君之士，虽退休山林，未尝一日忘也。当置坐右，以时省阅。」(神道碑。重出见《自警编》)《蔡宽夫诗话》云：文忠与赵康靖公 同在政府，相得欢甚。康靖先告老归睢阳，文忠相继谢事归汝阴。康靖一日单车特往过之，时年几八十矣。(刘)[留]剧饮，踰月日，于汝阴纵游而后返。前辈挂冠后能从容自适，未有若此者。文忠尝赋诗云：「古来交道愧难终，此会今时岂易逢。出处三朝俱白首，凋零万木见青松。公能不远来千里，我病犹堪釂一锺。已胜山阴空兴尽，且留归驾为从容。」因牓其游从之地为会老堂。明年，文忠欲往睢阳报之，未果行而薨。两公名节固师表天下，而风流襟义又如此，诚可以激薄俗也(出《渔隐丛话》)。《富公乞致仕手录》：富 
      
公除泰宁军节度、同平章事、判河南府，曾公亮迁昭文殿大学士、监修国史，陈升之迁工部尚书、同平章事、集贤〔殿〕大学士。先是，富公以介甫得君专恣，常称疾不入，旬日一入见，三日复谒告，如是数矣。遂不复预政事，求退，章数十上，称病家居。宣出上殿，复归卧；又出上殿，于是押入中书，不视事，复归。如是者以十数，上乃听之，然意颇不乐，故不复得司空、侍中。上将许富公辞位间，乃曰：「卿即去，谁代卿者 」富公荐文公，上默然，良久曰：「王安石如何 」富公默然。陈公履历深于介甫，而素与介甫相表里，故先用之。宋兴以来，宰臣有以侍郎为之而无左右丞为之者，禹玉当制禹玉：原作「禹捻」。考《宋宰辅编年录》卷七年载，陈升之拜相乃王珪当制，珪字禹玉，因改。，奏言故事左右丞不为宰相，故陈公特迁尚书。上又诏文公位在陈公之上，文公辞以「国朝枢密使无位于宰相之上者，独曹利用尝位于王曾、张知白上。臣忝文臣，粗知礼义，不敢乱朝廷尊卑之序。」上不许(出司马温公《传家续集》)。《每言国事》：富文忠公弼虽居家，而朝廷有大利害，知无不言。交趾叛，诏郭逵等进讨，公言海峤险远，不可责其必进，愿诏逵等择利进退，以全王师。契丹来争河东地界，上诏问公，公言熙河诸郡皆不可守，而河东地界决不可许许：原作「行」，据《三朝名臣言行录》卷二改。。(出《言行录》)。杜祁公衍七十岁，一日请老，自尚书左丞知兖州，除太子少师致仕。故事，曾为宰相未有以三少致仕者，又两制以上须两章乃可，祁公一章即听，盖当时宰相不喜 
      
之也。予为翰林学士，虽获罪，犹五章始得报(见《东斋记事》)。杜祁公休退，居南都，客至无不见，止服衫帽。尝曰：「七十致政，可用高士服乎 」(见《北川学海》)。杜祁公嗜好吟咏，致政后作《林下书怀》诗曰：「从政区区到白头，一生宁肯顾恩雠。双凫乘鴈常深愧，野马黄羊亦过忧。岂是林泉堪佚老，只缘蒲柳不禁秋。始终幸会承平日，乐圣惟能击壤讴。」然余不见野马黄羊事，后读《唐 张说传》乃见之读：原作「续」，据《事实类苑》卷三六改。，则所谓「吾肉非黄羊必不畏吃，血非野马必不畏刺」是也(见宋江少虞《类苑》)。杨惟忠、邢焕以节度使致仕，告由舍人院出。綦崇礼言綦：原无，据《宋史》卷三七八《綦崇礼传》补。：「祖宗时凡节钺臣僚得谢，不以文武并纳节，别除一官致仕。熙宁间，富弼以元勋，始令特带节钺致仕。其后继者曾公亮、文彦博，他人岂可援以为例 」诏自今如祖宗典故(出《悦生随抄》)。 
十二月，四方馆使、嘉州团练使刘几言，乞还文资致仕，诏改秘书监致仕。几以尝在文资，故有是请也。 
三年六月，知青州殴阳修言：「前知嘉州峨眉县贺恂，青土之逸民也。少举进士，庆历中及第，注峨眉令。未行间，以祖母老疾，遂侍养，因之不复仕宦。迨今二十余年，守道安贫，行着乡里。伏见推恩致仕官优以俸给，恂乞一朝官致仕。」诏除大理寺丞致仕。 
十二月二十五日，编修中书条例所言：「人臣非有罪恶致仕而去，人君视遇之如在位之时，礼也。近世致仕者并与转官，盖已谓士多昧利而少知退之人，欲加优恩，以示劝奖。推行已久，且合依例施行。至 
      
于旧例，两省正言以上官、三班使臣、大使臣、横行、正任等，并不除为致仕官，及致仕带职者，并须落职，却与优转官资。看详别无义理，缘此之故，但致恩例不均。如谏议大夫以不可改给事中，并转工部侍郎，乃是超转两资。又如吏部尚书只除太子少保，工部尚书亦除太子少保，乃是超转六资。至如知制诰、待制，官卑者止除卿监。缘知制诰、待制待遇非与卿监为比，今他官致仕皆得迁官，此独因致仕更见退抑。以至供俸官、侍禁本是八品侍：原作「直」，据《长编》卷二一八改。，除率府副率，并同六品。诸司副使、承制、崇班七品，除将军，乃是三品。至于节度使除上将军，防御、团练使、刺史并除大将军，缘诸卫名额不一，至有刺史除官却高于防御史者。今若令文武官带职人致仕者职：原无，据《长编》卷二一八补。，并许依旧带职，只转一官，及文臣正言、武臣借职已上，皆除为致仕官，即不致恩例重轻不等。以至选人(今)[令]录已上并除朝官，经恩皆得封赠、荫补码世之亲，例得赎罪、免役。又京官致仕亦并转一官，若光禄寺丞致仕若：原作「为」，据《长编》卷二一八改。又「致仕」至下文「大理寺丞」原无，据《长编》卷二一八补。，有出身除秘书省著作佐郎，无出身除大理寺丞，而令录而：原作「若」，据《长编》卷二一八改。、职官却除太子中允或中舍，殊未允当。及进纳出身人例除京官，至有经覃恩迁转至升朝官者，类多是兼并有力之家，却免州县诸般色役及封赠父母。如京官之制，除衙前外，亦免自余色役，尤为侥幸。兼条制繁杂，无所适从，如录事参军，或除卫尉寺丞，或除大理评事，或除奉礼郎，恩例既如此不同，可以因缘生弊。今定：进纳人只比 
      
流外人例，除佐官致仕。以上俸禄并乞下三司编修敕令所，先次将旧例比附裁定。其刺史以上使印及节度使旌节，仍令所司收纳。其年未七十、非因过犯而致仕之人，却听仕宦。旧有例而无条，今亦修定。凡文臣京朝官以上，武臣借职以上，各转一官，带职仍旧。内旧条许不转官乞亲属恩泽者，依旧条。选人并依本资序转合入京朝官，进纳及流外人，判司簿尉除司马，令录除别驾。在京诸司勒留官，依簿尉。以上亲贤劳旧合别推恩者，取旨。历任有入己赃，不得乞亲戚恩泽，仍不转官。其致仕官除中书、密院外，并在见任官之上。及致仕三年以上，元非因过犯，年未及七十，不曾经叙官及陈乞得亲属恩泽，却愿仕官，并许进状叙述，并有人荐举者，各依原资序授官。其才行为众所知，朝廷特有任使，不拘此法。」并从之。 
四年六月十一日，以观文殿学士、兵部尚书、知蔡州欧阳修为太子少师、观文殿学士致仕。带职致仕自修起。欧文忠《内制集序》历记其为学士时事，幸藏其槁以为退归谈笑之资。略云：「凉竹簟之暑风，曝茅檐之冬日，睡余支枕，顾瞻玉堂，如在天上。时览所载，以夸田夫野老。」士大夫争诵之，盖愿欲为公而不可得也。然公屡请得谢，归不及年而薨，未必能偿此志，而余向者，辱出公后，亦获挂名于石刻之末，暑风冬日，享之此地方十有一年，如公所云实饱之矣。但比岁戎马 
      

之余，触事兴念，不能尽终前日之志为可恨。每念为学士者不为不多，未必皆知此适，如公知之而不及享，余享之而不久，则天下如意事岂易得耶 (出叶梦得《避暑录话》)殴阳文忠公在蔡州，屡乞致仕，门下生蔡承禧因间言曰：「公德望为朝廷倚重，且未及引年，岂容遽去也 」殴公答曰：「修平生名节为后生描画，惟有进退以全晚节，岂可更俟驱逐乎 」初，公在亳已六请致仕，比至蔡，逾年复请。四年，以观文殿学士、太子少师致仕。公年未及谢事，天下益以高公。公昔守颍上，乐其风土，因卜居焉。及归而居室未完，处之怡然，不以为意(出《自警编》)。欧阳文忠公与韩子华、吴长文、王禹玉同直玉堂，尝约五十八岁即致仕，子华书于柱上。其后过限七年，方践前志，作诗寄子华曰：俗谚云也，卖弄得过里。其诗曰：「人事从来无处定，世途多故践言难。谁知颍水闲居士，十顷西湖一钓竿。」(《墨庄漫录》)欧阳文忠公自历官至为两府，凡有建明于上前，其词意坚确，持守不变，且勇于敢为，王荆公尝孍其可任大事。及荆公辅政，多所更张，而同列少与合者。是时欧阳公罢参知政事，以观文殿学士知蔡州，荆公乃进之为宣徽使，判太原府，许朝觐，意在引之执政，以同新天下之政。而欧阳公惩濮邸之事，深畏多言，遂力辞恩命，继以请老而去，荆公深孍惜之(见魏泰《东轩笔录》)。熙宁四年，吕诲表乞致仕， 
      
有曰：「臣本无宿疾，偶直医者用术乖方，不知脉候有虚实，阴阳有逆顺，诊察有标本，治疗有后先，妄投汤剂，率任情意，差之指下，祸延四肢，寖成风痹，遂难行步。非徒惮跖盭之苦，又将虞心腹之变。势已及此，为之奈何。虽然，一身之微固未足恤，其如九族之托，良以为忧。是思逃禄以偷生，不俟引年而还(致)[政]。」于戏!献可之论可谓至矣。十二月五日，以潭州镇宁军节度观察留后刘涣为工部尚书致仕。然锐于进取，方开拓洮、岷，讨安南讨：原作「封」，据《宋史》卷三二四《刘涣传》改。，涣既老，犹露章请自效，不报。卒年八十一(出《宋史 刘涣传》)。 
五年六月十八日，诏守太傅、兼侍中致仕曾公亮令入谢。故事，致仕官不入谢，上以公亮旧相，迨事三朝，故令入谢，仍依见任支赐，优老臣也。曾鲁公公亮自嘉佑秉政，至熙宁中尚在中书，年虽甚高而精力不衰，故台谏无非之者。惟李复圭以为不可，作诗曰：「老凤池边蹲不去，饥乌台上禁无声。」未几，鲁公亦致仕而去(出《自警编》)。范蜀公自翰林学士以本官户部侍郎致仕，仍居京师。同天节，乞随班上寿，许之，遂着为令。韩康公元佑二年以司空致仕，太皇太后受册，乞随班称贺，而降诏免赴。二者不同如此(出洪迈《容斋三笔》)。范蜀公乞致仕，章四上，未允。第五章言：「臣所怀有可去者二。」谓言青苗不见听，一可去：荐苏轼、孔文仲不见用，二可去。章既上，遂得请。景仁曰：「吾前举苏轼充谏官，后举孔 
      
文仲贤良方正，可谓无负朝廷矣。」乃上奏乞致仕，仍乞不迁官，以赎二人之罪。又景仁五章请致仕，且辩苏轼、孔文仲之无罪，语颇侵介甫。介甫怒，故不迁官，且命蔡仲远为责词，有「诋欺要君」之语。介甫犹不快，更命王胜之，介甫自加改定，极其丑诋(《范景仁乞致仕录》)。范公景仁既退居，有园第在京师，专以读书赋诗自误。客至，无贵贱皆野服见之，不复报谢。故人或为具召之，虽权贵不拒也，不召则不往见之。或时乘舆出游，则无远近皆往。尝乘篮舆归蜀，与亲(乐旧)〔旧乐〕饮，赈施其贫者。周览江山，穷极胜赏，期年然后返。年益老而视听聪明，支体尤坚。呜呼!向使景仁枉道希世以得富贵，蒙屈辱，任忧患，岂有今日之乐耶!则景仁所失甚少，所得殊多矣。《诗》云「恺悌君子，神所劳矣」，又曰「乐只君子，遐不眉寿」，景仁有焉。元佑初，首以诏起公，曰：「西伯善养，二老来归；汉室卑词，四臣入侍。为我强起，无或惮勤。」天下望公与温公同升矣，公辞曰：「六十三而求去，盖以引年；七十九而复来，岂云中礼 」卒不起(出《自警编》)。《王素传》：素累官至工部尚书，仍故职致仕。故事，虽三公致仕亦不带职，朝廷方新法制，素首以学士就第。卒年六十七，谥曰懿敏(出《宋史》)。陈恭公执中初罢政判亳州，年六十九。遇生日，亲族往往献《老人星图》以为寿，独其侄世修献《范蠡游五湖图》，且赞曰：「贤哉陶朱，霸越平吴。名遂身退，扁舟五 
      
湖。」恭公甚喜，即日表纳节。明年，累表求退，遂以司徒致仕(《自警编》)。张邓公致仕，居京师，吕申公奏请率二府贺之。公即席赋诗，有「人间此会应无比，何必东山访谢安」之句(出《类说》)。 
元丰三年闰九月十九日，诏：「自今致仕官领职事官，许带致仕。若有迁转，止转寄禄官；若止系寄禄官，即以本官致仕。其见任致仕官，除三师、三公、东宫三师三少外，余并易之。」 
二十六日，前忠武军节度推官、知滁州来安县孙侔为通直郎致仕。侔上言寻医已二十二日，乞致仕，特除之。 
十一月二十七日，诏：「太子少师致仕李端愿，故献穆大长公主之子，自致仕后特给节度俸见钱之半，余人不得援例。」初，端愿以太子少保致仕，诏给节度使俸钱之半。至是，驱磨请受官以谓非前任两〔府〕不当得见钱，增请钱万余缗。端愿自陈，故有是诏。 
</div>
    <div class="pagination">
<a href="宋会要辑稿_page1115.html">上一页</a><span>...</span><a href="宋会要辑稿_page1111.html">1111</a><a href="宋会要辑稿_page1112.html">1112</a><a href="宋会要辑稿_page1113.html">1113</a><a href="宋会要辑稿_page1114.html">1114</a><a href="宋会要辑稿_page1115.html">1115</a><span class="current-page">1116</span><a href="宋会要辑稿_page1117.html">1117</a><a href="宋会要辑稿_page1118.html">1118</a><a href="宋会要辑稿_page1119.html">1119</a><a href="宋会要辑稿_page1120.html">1120</a><a href="宋会要辑稿_page1121.html">1121</a><span>...</span><a href="宋会要辑稿_page1117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
