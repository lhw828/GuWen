<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 161 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 161 页/共 807 页</h1>
    <div class="content">　　郊
　　【臣】等谨按圣王之制祀典礼莫大于郊义莫重于配天惟天子父天母地得以行之三代之制冬日至则祀圜丘以大报天孟春上辛为民祈谷嵗凡郊祀者再仲夏而雩夏至则祀方泽礼至备义至精也汉承秦制采纬书方士之说其礼丛杂不经又率领于祠官亲祀者寡若南郊北郊分祀合祀自汉及唐纷纭莫定宋世三年一郊于义为疏盖其礼文太繁仪卫太盛赏赉太厚而肆赦尤滥非大礼必简之义也明初合祀礼行而冬至反阙嘉靖定礼颇酌古今之中然祭多遣摄诚敬微矣恭惟
　　圣朝定制典文盛于三代损益迈于千古若乃斋必致严无故不摄尤前代所万不能及者谨次第纂纪以昭
　　钜典焉
　　崇徳元年四月乙酉
　　太宗文皇帝肇祀
　　天于
　　圜丘
　　太宗文皇帝于是嵗受
　　尊号改元先是天命元年贝勒以下诸臣奉上
　　太祖髙皇帝尊号曰
　　覆育列国英明皇帝立国建元行焚香告
　　天礼而
　　郊坛之制未备
　　太宗光宅
　　盛京建
　　圜丘于徳盛门外其制九成周围一百十丈南门三东西北门各一是嵗天聪十年王贝勒以下诸文武大臣以
　　太宗功徳隆盛奉上
　　尊号曰
　　寛温仁圣皇帝先期
　　太宗率王贝勒以下文武羣臣斋戒三日以太牢亲祀
　　南郊建国号曰大清改元崇徳是为
　　本朝祀
　　天于郊之始旧例以生牢祭告即以祭肉分给众官太宗谕曰古帝王当未知火食之前即行祭天之礼是以用生牢致享后世特踵而行之未之有易耳况以恭祀
　　上天之胙分给众官令各于其家享之是反汚防也可熟而荐之于是定制祭
　　天用太牢熟荐
　　十一月乙丑冬至大祀
　　天于
　　圜丘
　　亲诣行礼是时将征朝鲜斋戒三日以太牢致祀并告出
　　征是为冬至大祀
　　圜丘之始
　　五年冬至以
　　圣躬违和遣官恭代并令文武羣臣斋戒陪祀
　　七年冬至以
　　驻跸纳兰遣官恭代斋戒如礼停止行猎
　　顺治元年十月乙夘朔
　　世祖章皇帝定鼎燕京
　　亲祀
　　南郊告祭
　　天
　　地即皇帝位先是七月癸巳以将迁都遣官告祭上帝九月
　　驾入京师十月朔
　　躬祀
　　天
　　地行受宝之礼是日黎明
　　大驾出宫亲王以下文武百官皆从卤簿前导不奏乐出
　　大清门诣
　　圜丘礼官恭导赞引如仪乃迎
　　神三上香毕
　　皇帝行四跪四叩礼羣臣随行礼乃奠玉帛献爵读祝文
　　辞曰大清国皇帝臣庙讳敢昭告于
　　皇天
　　后土
　　帝鉴无私眷隆有徳我
　　皇祖宠膺
　　天命肇造东土建立丕基及我
　　皇考开国承家恢大业臣以躬缵承鸿绪值明祚将终奸雄蠭起以致生灵涂炭傒望来苏臣钦承
　　祖宗功徳倚任亲贤爰整六师救民水火扫除暴虐抚辑黎元内外同心大勲克集因兹定鼎燕京以绥中国臣工众庶佥云
　　神助不可违舆情不可负宜登大位表正万邦臣祗荷天眷以顺民情于本年十月初一日告
　　天即位仍用大清国号顺治纪元率由初制伏惟天
　　地佑助早靖祸乱载戢干戈九州悉平登进仁夀俾我大清皇图永固为此祈祷伏惟
　　歆飨谨告读毕
　　皇帝率羣臣行一叩礼亚献终献彻馔送
　　神皆如仪
　　皇帝复率羣臣行四跪四叩礼乃望燎灌奠如仪九奏乐
　　章改和为平【详见乐考】礼成
　　皇帝入御幄南向陞座诸王羣臣以班序大学士奉宝奏
　　曰
　　皇帝已登大宝文武羣臣不胜懽忭学士奉宝置案上鸣
　　赞赞羣臣行三跪九叩礼礼毕
　　皇帝回銮作乐还宫复
　　御皇极门【今为　太和门】诸王大臣上表称贺行礼同日遣官告
　　祭
　　太庙
　　社稷是年定制每嵗冬至大祀
　　天于南郊
　　圜丘以
　　大明
　　夜明
　　星辰
　　云雨风雷为四从坛配享
　　十一月丁未冬至大祀
　　天于
　　圜丘
　　亲诣行礼冬至前三日以将行
　　亲郊祭告
　　太庙是日礼部太常寺官设斋戒铜人于
　　武英殿正中越二日奉三亭于
　　武英殿贮祝版祭帛香烛金鑪祝版上书
　　御名送至
　　圜丘正祭日礼部尚书奉
　　昊天上帝神位于龙亭内奉安
　　郊坛第一成正位奉安
　　从祀四神位于第二成
　　皇帝亲诣行礼礼成还告
　　太庙
　　二年十月定
　　郊祀斋戒及设玉帛祝文香亭仪注【详见仪注】
　　三年四月设守视
</div>
    <div class="pagination">
<a href="皇朝文献通考_page160.html">上一页</a><span>...</span><a href="皇朝文献通考_page156.html">156</a><a href="皇朝文献通考_page157.html">157</a><a href="皇朝文献通考_page158.html">158</a><a href="皇朝文献通考_page159.html">159</a><a href="皇朝文献通考_page160.html">160</a><span class="current-page">161</span><a href="皇朝文献通考_page162.html">162</a><a href="皇朝文献通考_page163.html">163</a><a href="皇朝文献通考_page164.html">164</a><a href="皇朝文献通考_page165.html">165</a><a href="皇朝文献通考_page166.html">166</a><span>...</span><a href="皇朝文献通考_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
