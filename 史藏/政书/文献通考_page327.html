<!DOCTYPE html>
<html>
<head>
    <meta charset="UTF-8">
    <title>文献通考 - 第 327 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 327 页/共 334 页</h1>
    <div class="content">    丹州  春秋白翟之地，战国属秦，二汉属上郡。西魏分置汾州，後改丹州，兼置义川郡。後周因之。隋初郡废，而丹州如故。炀帝初州废，以其地入延安郡。唐分置丹州，或为咸宁郡。属关内道。领县三（宋同）。宋属永兴军路。贡麝香、蜡烛。领县三，治宜川。宜川（本义川县，宋改，以州废咸宁县入焉）岩（唐县。有岩山。熙宁七年，省为镇入宜川）汾川（西魏县。有孟门山。熙宁三年，省为镇入宜川）。
    绥州  春秋白翟之地。战国时属秦，为上郡。汉初属翟国，後改上郡。後汉因之。西魏置安宁郡，兼置绥州。隋初郡废，而绥州如故。炀帝初，改为上州，寻废州，置雕阴郡（取汉雕阴县地为名。雕山在其西南）。唐复为绥州，或为上郡（郡城贞观初筑，实中，四面甚险）。属关内道。贡胡女布、蜡烛。领县五，治龙泉。龙泉（後汉县。有疏属山、无定河）城平（後魏置）绥德（後魏置）延福（隋县。城三面因崖，甚险）大斌。唐末，陷於西戎。宋熙宁二年收复，废为城，隶延州，在州东北三十里。元丰七年，以延州米脂、义合、浮屠、怀宁、顺安、绥平六城寨隶绥德城。元符二年十一月，以绥德城为绥德军，并将暖泉米脂开光义合怀军克戎临夏绥平寨、青涧城、永宁关、白草、顺寨并隶军。建炎後，没於金。
    银州  春秋白翟之地。战国时属秦，後属上郡。两汉属西河郡。苻秦有骢马城，即今郡是也。後周置真乡、开光二郡，兼置银州。隋初，二郡并废，而银州如故。炀帝初州废，以其地并入雕阴郡。唐复置银州，或为银川郡。属关内道。贡女稽布。领县四，治榆林。榆林（汉银阴县地）抚宁（後魏置）真乡  开光（後周於此置开光郡。唐平梁师都，置县）。五代以来，为西夏所有。熙宁三年冬，尝收复，寻弃不守。元丰四年十月，收复。五年八月，即永乐川筑新城，距故银州二十五里，前据银州大川，锡名银川寨，旋被西人陷没。崇宁四年收复，仍为银州。五年四月，废州为银川城。
    麟州  隋以来银、胜二州地。昔汉武徙贫人於关西及充朔方以南新秦中，盖其地也。唐天宝元年，置新秦郡。或为麟州。属关内道。领县三（宋同）。宋乾德初，移治吴儿堡。五年，升为建宁军节度，後改镇西军。属河东道。其地势依险，三面孤绝。靖康元年，京城受围，割麟、府、丰三州与夏人。贡柴胡。领县三，治新秦。新秦（古白狄之地。唐县）连谷（唐县。政和四年，废入新秦）银城（隋县。政和四年，废入新秦）。
    府州  历代地界与麟州同。唐末为河西蕃界之地，於此置府谷镇，属麟州。土人折太、折嗣伦代为镇将。後唐庄宗以代北诸郡屡为边患，乃升府谷为县。八年，麟州刺史折嗣伦男从阮招回纥归国。诏以府谷县建府州，仍授从阮剌史，寻为契丹侵扰。晋高祖赂契丹以中、河西之地，契丹欲迁河西之民实辽东，人心大扰，从阮因保险厄之。少帝绝契丹，诏从阮出师。从阮乃深入，拔十馀寨。汉时，从阮归命，升府州为永安军。周显德元年，复升府州为节度，仍以永安为额，拜从阮子德为剌史。宋因之。崇宁元年，改为靖康军，後又改保成军，置麟府路军马司，以太原府代州路钤辖领之。属河东路。其地在河之西，控扼西夏。绍兴间，折氏不能守，弃之，没於金。贡甘草。领县一：府谷（有黄河）。
    夏州  战国时属秦，为上郡地，後匈奴并有之。汉武取河南地，为朔方郡。後汉因之。晋亦为朔方郡，晋乱後，夏赫连勃勃建都於此（勃勃於朔方水北、黑水城之南营都，号曰统万，今郡城是。後为魏所灭）。後魏置夏州。西魏置弘化郡。隋初郡废，炀帝初，置朔方郡。唐改夏州，或为朔方郡。属关内道。贡毡、角弓、酥、拒霜荠。领县三，治朔方。朔方（即赫连勃勃所筑城。後周县）宁朔（後周置）德静（隋县）。唐末，拓拔思恭镇夏州，讨黄巢有功，赐姓李氏。世有夏、银、绥、宥、静五州之地，八传至继捧，当宋太平兴国七年来朝，以五州来归，赐姓赵氏。未几，其弟继迁叛，率众为寇，复据有灵夏之地。
    环州  石晋以灵州方渠镇置威州，以宁州木波、马岭二镇隶焉。周改为环州，後降为通远军，置通远县。宋淳化五年，复为环州。其地本西蕃边界，有葫芦泉一带蕃部，与明珠、灭藏相接，环州、镇戎乃经过路，庆历四年，种世衡城之。属永兴军路。绍兴初，没於金。金隶陕西庆原路。三十二年，吴收後，旋失。贡甘草。领县一：通远。
    丰州  春秋戎狄之地。战国时属赵。秦为九原郡。汉属五原郡（汉五原郡城在今榆林郡界），後汉因之。後汉末及魏、晋为匈奴所没，遂为荒弃。隋文帝置丰州（因镇立名）炀帝初州废，置五原郡。唐贞观四年，以突厥降户置丰州，不领县。十一年州废，入灵州；二十三年，复立。天宝元年，曰九原郡。属关内道。贡白绫、印盐、野马胯革、驼毛褐、毡。领县三，治九原。九原（隋置）永丰丰安。时又置东、西、中三受降城，皆在其地。宋时没於西夏。嘉七年，以府州罗泊川掌地复建为州，止有弓箭手佃官田及永安、保宁二寨。政和二年，赐郡名曰宁丰。靖康初，割与夏人。
    胜州  春秋戎狄之地。战国属赵（至秦始皇伐赵，取中是）。秦属中、九原二郡地。汉为中、五原地，所谓榆溪寨（今郡南界。《史记》云：“秦匈奴，树榆为塞。”）。隋初，置胜州。炀帝初州废，置榆林郡。唐为胜州，或为榆林郡。属关内道。贡胡布、青纟、鹿角、芍药。领县二，治榆林。榆林（汉南县地。有故中城、拂堆、金河。紫塞河自马邑郡善阳县界流入。有榆林关。今县西有汉五原城）  河滨（汉河南县地。唐置，东临河岸为名）。宋无此州。
    灵州  春秋时秦地。始皇属北地郡，二汉皆因之，晋亦同。後魏太武平赫连昌，置薄骨律镇，在河渚上，旧是赫连果地。至明帝置灵州，初在河北，後於果园所筑城以为州，今郡是也。後周又置普乐郡。隋初郡废，炀帝初，置灵武郡。唐为灵州，或为灵武郡，大都督府。属关内道。贡红蓝、甘草、花苁蓉、代赭、白胶、青虫、雕、鹘、白羽、麝、野马、鹿革、野猪黄、吉莫靴、享、毡、库利、赤圣、马策、印盐、黄牛臆。领县四，治回乐。回乐（汉富平县）灵武（汉县）怀远（隋九原郡地。有盐池三）保静（旧弘静县。有贺兰山、楼树山）。宋咸平时，李继迁叛，陷灵州，遂没於西夏。
    西安州  秦、汉属北地郡。唐属灵州。宋元符二年，以南会新城建为西安州。领堡寨二十二。
    盐州  春秋戎狄之地，秦、汉属北地郡（汉有五原县，城在今榆林郡界）。後魏置大兴郡。西魏改为五原郡，兼置西安州，後改为盐州（以池盐为名）隋初废，炀帝初，置盐州郡。唐为盐州，或为五原郡。贞元三年，没吐蕃；九年，复城之。土贡：盐山、木瓜、狩牛。领县二，治五原。五原（唐县。有乌池、白池盐）白池（唐县）。五代及宋时，俱没於夏。
    宥州  前代地里与五原郡同。唐调露元年，於灵、夏南境以降突厥置鲁州、丽州、含州、塞州、依州、契州，以唐人为刺史，谓之“六胡州”。长安四年，并为匡、长二州。神龙三年，置兰池都督府，分六州为县。开元十年，复置鲁州、丽州、契州、塞州。十一年，平康待宾，迁其人於河南及江、淮。十八年，复置匡、长二州。二十六年，还所迁胡户，置宥州及延恩等县，谓赦康待宾馀党，以宽宥为名。其後侨治经略军。宝应後废，元和，复置。十五年，徙治长泽，为吐蕃所破。长庆四年，复置。属关内道。贡毡。领县二，治延恩。延恩  长泽。五代以後，没於西夏。
    安北都护府  战国时属赵，後属秦。唐分丰、胜二州界置瀚海郡都督府。总章中，改今名（有阴山、呼延渠）。开元二年，治中受降城。十二年，徙治天德军。土贡：野马、胯革。领县二，治阴山。阴山  通济。宋无此州。
    杜氏《通典》按，《史记 蒙恬传》云：“筑长城，起临洮，至辽东，延袤万馀里。於是渡河，据阴山，逶迤而北。”则秦氏得今安北之地。而《汉史》云：“主父偃上书曰：蒙恬攻胡，地千里，终不逾河而北。”未详两史何为不同，疑《史记》为实。
    秦州  古西戎之地，秦国始封之邑（周孝王封为附庸），今郡有秦亭，秦谷是也。春秋时属秦，秦平天下，是为陇西郡。汉武分陇西置天水郡。王莽末，隗嚣据其地（初据平襄，後保冀县）。後汉建武中，平之，更名天水为汉阳郡。郡有大阪，名曰陇坻，亦曰陇山（《三秦记》曰：其阪九回，上者七曰乃越。上有清水四注下，俗歌曰：“陇头流水，鸣声幽咽。遥见秦川，肝肠断绝。”坻，都礼反）；兼置凉州（领郡十，治於此）。魏亦为重镇（明帝时，蜀将诸葛亮至南安、汉阳，皆应亮）。晋分为天水及武阳二郡，兼置秦州（领县六，治於此）。後魏为河阳郡。隋初郡废，炀帝初，郡复置天水郡。唐为秦州，或为天水郡。属陇右道。後为雄武军节度。领县四（成纪、天水、陇城、长道）。後唐以凤翔府清水来属。宋建隆三年，合良恭、大潭两镇置大潭县。属秦凤路。庆历置经略、安抚使，统秦州陇州成州阶州凤州、通远军，其後割通远属熙河。建炎二年正月，金人陷城；四月，曲端收复。四年十月，张浚自富平退保於此。绍兴後，吴、吴屡复，终为虏有。嘉定七年，四川制臣遣将何九龄袭城，不克。贡席、芎。领县六，治成纪。成纪（庖牺氏所生之地。後周县。有朱圉山、わ山、渭水、瓦亭川、三十九泉）陇城（唐县。有瓦亭山；街亭，泉蜀将马谡败处）清水（秦仲所封之地。晋县。有小陇山、れ冢山、渭水）天水（後唐县）长道（唐县。有初山、石堡城。熙宁七年，拨隶岷州）大潭（宋县。有十八盘山。熙宁七年，隶岷州）。
    渭州  《禹贡》“导渭自鸟鼠同穴”，即其地也（鸟鼠同穴山在今渭源县，渭水所出也。今谓之青雀山）。春秋为羌戎之居。秦置陇西郡，以居陇坻之西为名。二汉因之，灵帝分立南安郡。魏置镇守在此（邓艾曰：“蜀师来而为一，我分为四。”谓狄道、陇西、南安、祁山四处。齐王嘉平五年，蜀将姜维围南安、襄武，皆不克）。晋为南安、陇西二郡地。後魏为陇西郡，兼置渭州。後周为南安郡。隋初郡废，炀帝初，复置陇西郡。唐为渭州，或为陇西郡。属关内道。县四（襄武、陇西、渭源、障）。广德元年，没吐蕃。元和四年，以原州平凉县置行渭州。广明初，复为吐蕃所破。中和四年，泾原节度张钧表置。後周废武州，以潘原来属。宋因之。熙宁五年，废仪州，以安化、崇信、华亭三县来隶。政和七年，升为平凉节度。置泾原路经略、安抚使，泾州原州渭州仪州、德顺军镇戎军、西安州会州皆属焉。建炎後，没於金。金为平凉府。贡绢、苁蓉。领县五，治平凉。平凉（隋县。有笄头山、泾水、白宕河）潘原（唐县。有鸟鼠山、铜城山、泾水、阁川水）安化（宋县。有陇山、白宕河。後移治关地）崇信（宋县。有阁川水）华亭（周县。有小陇山）
    德顺军  本渭州陇干城，汉蕃互市之地，井邑富庶。在六盘山外，距贼界甚夷，去内郡则有山川之阻。宋庆历三年，建为军。属秦凤路。绍兴元年，没於金。隆兴元年，吴收复，旋再失。贡甘草。县一：陇干（元八年置。有水落城、五寨）。
    巩州  古雍州地，春秋时属羌戎。秦属陇西郡。二汉因之，灵帝分立南安郡。晋属陇西、南安二郡。元魏为陇西、南安、安阳三郡，兼置渭州。後周并为南安郡。隋复置陇西郡。唐武德元年，置渭州。天宝元年，曰陇西郡。宝应元年，没吐蕃，後废。宋皇四年，以渭州地置古渭寨。熙宁五年，改通远军。崇宁三年，改为巩州。绍兴後，没於金。三十二年，兴元帅姚仲围之，不克。嘉定十三年，四川制司会夏人传檄招谕至城下而退。贡麝香。领县三，治陇西。陇西（隋郡治。宋为通远军，後升州以为县）  永宁  宁远（本二寨，後升为二县）。
    兰州  古西羌地。秦属陇西郡。汉属金城、陇西二郡地。後汉、魏、晋因之，魏以为重镇（蜀姜维攻狄道，不克）。前凉张置广武郡，张骏又分置武始郡。西秦乞伏国仁都苑川，南凉秃乌孤都广武，皆是地也（苑川在今五泉县。广武即今广武县）。後魏、後周并属武始郡。隋初郡废，置兰州（盖取兰皋山为名）。炀帝初州废，置金城郡。唐因之，属陇右道。领县三（五泉、狄道、广武）。广德元年，陷吐蕃。宋元丰四年，收复。属秦凤路。建炎後，没於金。绍兴三十一年收复，旋失。贡甘草。领县一：兰泉（汉允吾县地。金城郡治所）。
    熙州  春秋、战国皆为西羌地。秦置陇西郡，二汉、晋因之惠帝分置狄道郡。前凉张骏置武始郡。元魏置临洮郡。隋开皇初，废武始，属兰州。唐因之。天宝三载，分置临川。後陷吐蕃，号武胜军。宋熙宁五年收复，改为镇洮军，寻以军为州，而镇洮为节度。置熙河路经略、安抚使，领熙、河、洮、岷、兰、廓、湟、会、巩九州，西宁、镇武、积石三军。建炎四年，没於金。金为临洮府，置当川县。三十二年五月收复，旋失。贡毛段、麝香。领县一：狄道（有白石山、洮水、浩河）。
    会州  古西羌地。秦属陇西郡。汉属金城、安定二郡地。後汉属金城、武威二郡。西魏置会州，後周废。隋属平凉郡。唐平李轨後，置会州。或为会宁郡。属关内道。领县二（会宁、乌兰）。广德後，没於吐蕃。宋元丰五年二月，熙河路加“兰会”二字，时未得会州。元符二年五月，始进筑复；八月，割安西城以北六寨，隶会州。崇宁三年，置倚郭县曰敷文，隶泾原路。建炎後，没於金。绍兴三十一年收复，旋失。领县一：敷文。
    河州  古西羌地。秦属陇西郡。汉属金城、陇西二郡。後汉属陇西郡。汉末宋建据焉，称河首平汉王。曹公遣夏侯渊讨平之。晋惠帝时，属晋兴郡。前秦苻坚置河州。炀帝初州废，复置χ罕郡。唐为河州，或为安乡郡。属陇右道。领县三（χ罕、凤林、大夏）。後没吐蕃。宋熙宁六年收复，置χ罕县，九年省。崇宁四年，升宁河塞为县。属秦凤路。绍兴初，没於金。属陕西熙河路。三十二年收复，旋失。贡麝香。领县一：宁河。
    积石军  本汉之金城郡河关县地。唐置军，隶陇右节度府，後没吐蕃。宋复置溪哥城，元符间，为吐蕃溪巴温所据。大观二年，臧征扑哥以城降，即其地建积石军。领堡寨二。
    杜氏《通典》按：《水经》云“昆仑墟在西北，去嵩高五万里，地之中也。其高万一千里，河水出其东北陬，屈从其东南流，入於渤海，又出海外，南至积石山下，有石门。又南入葱岭山，又从葱岭出而东北流。其一源出于阗国南山，北流与葱岭所出河合，又东注蒲昌海，又东入塞，过敦煌、酒泉、张掖郡南，又东过陇西河关县北”云云。按《水经》，晋郭璞注三卷，後魏郦道元注四十卷，不详所撰名氏，亦不知何代之书。佑谓二子博赡，解释固应精当，访求久之方得。又其《经》云“济水过寿张”，则前汉寿良县，光武更名。又“东北过临济”，则前汉狄县，安帝更名。又云“河水过湖陆”，则前汉湖陵县，章帝更名。又云“汾水过河东郡永安”，则前汉彘县，顺帝更名，故知顺帝以後纂序也。详《水经》所作，殊为诡诞，全无凭据。按《後汉 郡国志》，济水，王莽末因旱渠塞，不复截河南过。既顺帝时所撰，都不详悉，其馀可知。景纯注解，又甚疏略，亦多迂怪。《水经》所云“河出昆仑山”者，宜出於《禹本记》、《山海经》，所云“南入葱岭”及“出于阗南山”者，出於《汉书 西域传》，而郦道元都不详正，所注河之发源，亦引《禹记山》、《山经》。释法明（国讳改焉）《游天竺记》、释氏《西域记》所注南入葱岭，一源出于阗山，合流入蒲昌海，虽约《汉书》，亦不寻究。又《水经》云：“出海外，南至积石山下，有石门，然後南流入葱岭。”据此，则积石山当在葱岭之北。又云“入塞，过敦煌、酒泉、张掖郡南”，并今郡地也。夫山水地形，固有定体。自葱岭于阗之东，敦煌、酒泉、张掖之间，华人来往非少。从後汉至大唐，图籍相承，注记不绝。大碛距数千里，未有桑田碧海之变，陵迁谷移之谈，此处岂有河流，纂集者不详斯甚。又按“禹导河积石”者，尧时洪水，下民昏垫，禹所开决，本救人患。积石之西、沙卤之地，河流小，地势复高，不为人患，不费疏凿，以此施功发迹，自积石山而东，则今西平郡龙支县界山是也，固无禹理水之功。自葱岭之北，其本记灼然荒唐，撰《经》者取为准的。《班固》云：“言九州者，《尚书》近之矣。”诚为惬当。其《汉书 西域传》云：“河水一源出葱岭，一源出于阗，合流东注蒲昌海，皆以潜流地下，南出积石为中国河云。”比《禹记》、《山经》，犹校附近，终是纰缪。按此宜唯凭张骞使大夏，见两道水从葱岭、于阗合流入蒲昌海，其于阗出美玉，所以《骞传》遂云穷河源也。按古图书名河所出曰昆仑山，疑所谓古图书即《禹本记》，以于阗山出玉，乃谓之昆仑即所出，便云是河也。穷究诸说，悉皆谬误。孟坚又以《禹贡》云“导河自积石”，遂疑潜流从此方出。且汉时群羌种众虽多，不相统一，未为强国，汉家或未尝遣使诣西南羌中，或未知自有河也。宁有吐蕃中河从西南数千里向东北流，见与积石山下河相连，聘使涉历，无不言之。吐蕃自云“昆仑山在国中西南”，则河之所出也。又按《尚书》云：“织皮，昆仑、析支、渠搜、西戎即叙。”又范晔《後汉书》云：“羌在汉金城郡之西，南滨於赐支。”《续汉书》曰：“河关西可千馀里，有典羌，谓之赐支，盖析支也。”然则析支在积石之西，是河之上流明矣。昆仑在吐蕃中，当亦非谬。而不谓河之本源，乃引葱岭、于阗之河，谓从蒲昌海伏流数千里，至积石方出，斯又班生之所未详也。佑以《水经》僻书，代人多不知见，或有好事者於诸书中见有引处，谓其审正，此殊未之精也。
    欧阳氏《舆地广记》：河水出昆仑，自古言者皆失其实。《禹本记》、《山海经》固己迂怪诞妄，而班固所载张骞穷河源事，亦为臆说。骞使大夏，见葱岭、于阗二河合流，注蒲昌海，其水亭居，皆以为潜行地中，南出积石，为中国河，此乃意度之，非实见蒲昌海与积石河通流也。汉武帝以于阗山出玉，按古图书因名河所出曰昆仑。至唐之时，吐蕃为大国，居积石西。唐聘之往来非一，始见黄河在吐蕃中西南数千里，向东北流，与积石河相连。而吐蕃又言，昆仑在其国内。长庆中，刘元鼎为盟会使，言河之上流由洪济渠西南行二千里，水益狭，冬春可涉，夏秋乃胜舟。其南三百里三山，中高而四下，曰紫山，直大羊同国，古所谓昆仑也，虏曰闷摩黎山。东距长安五千里，河源其间，流澄浚下，稍合众流，色赤，行益远，他水并注则浊。河源东北直莫贺延碛尾隐。测其地，盖剑南之西。元鼎所经见，大略如此。
    按：古今言禹导河始於积石，而河源出自昆仑，其说皆荒诞。惟《通典》及《舆地广记》所言，辨析详明，故附二段於积石军之後。
    洮州  秦、汉以来为诸戎之地，後为吐谷浑所据。至後周武帝，逐吐谷浑而得其地，置洮阳郡，寻立为洮州。隋初郡废，而洮州如故。炀帝初废，置临洮郡（郡城本名洮阳，城临洮水，甚险）。唐为洮州，或为临洮郡。属陇右道。领县一：临潭（有洮水，源出西倾山，在郡西南吐谷浑界，桓水所出）。唐末，陷於吐蕃，号临洮城。宋熙宁五年十月，诏以熙河洮岷、通远军为一路，时未得洮州。元符二年七月，尝得之，寻弃不守。大观二年收复，五月，改临洮城仍旧为洮州。三年，升团练。建炎後，没於金。绍兴三十一年收复，旋失。
    岷州  春秋及七国时并属秦，蒙恬筑长城之所起也（属陇西郡长城在今郡西二十里。崆峒山自山旁洮而东，即秦之临洮境）。秦、二汉及晋，并属陇西郡。西魏置岷州及同和郡。隋初郡废，炀帝初州废，并其地入临洮郡。唐复置岷州，或为和政郡。属陇右道。领县三（溢乐、川、和政）。後陷吐蕃。宋熙宁六年，收复川县，置岷州。七年，以秦州大潭、长道二县来隶。属秦凤路。绍兴间，叛将慕容有等相继降虏，岷、洮俱失，宣抚吴收复，以李永琪守岷，移治白石。金人通和，乃改为西和州。属利州路。开禧二年，金人陷城；明年，李好义收复。贡甘草。领县三，治川。川（唐县。绍兴，吴、吴即镇之南冈，因高增筑，一月毕事，惟官舍、仓库，其居民、市井，悉在山之北）大潭  长道（俱见秦州）。
    廓州  古西羌地。後汉延熹中，诸羌与浇河大豪寇张掖，段斩浇河大帅於其地，遂定西羌是也。汉末，属西平郡。前凉以其地为湟河郡。後魏属鄯州。後周武帝属吐谷浑，又得地，置洮河郡，兼置廓州以领之。隋初郡废，炀帝初州废，置浇河郡。唐末为廓州，或为宁塞郡。属陇右道。领县三，治广威。广威（唐县。有拔延山，炀帝征吐谷浑，经此山）达化（有贺兰山；浇河城，即晋时吐谷浑王所筑。後周武帝逐吐谷浑，取其地）米川（唐置。广德元年没吐蕃，宋元丰收复）唐末陷吐蕃。宋元符二年，以廓州为宁塞城。崇宁三年弃之，後收复，仍为廓州。城下置一县，五年七月罢之。大观三年，升防御。属秦凤路。
    鄯州  古西羌所居，谓之湟中地。汉时霍去病破匈奴，逐诸羌及渡河湟，筑令居塞，即其地，属金城郡。後汉建安中，置西平郡。晋因之。永嘉後，秃乌孤初称西平王，其弟利鹿孤复都西平，即此地也。後魏置鄯州。後周置乐都郡。隋初郡废，置鄯州。炀帝初州废，置西平郡。唐因之，属陇右道。领县三，治湟水。湟水（隋县。湟中月支胡所居。有湟水，汉破羌县故城在焉。有浩河，在县西北，自吐蕃界流来）龙支（後魏县。积石山在县南，《禹贡》导河之所）鄯城（汉西平郡故城。有土楼山）。後没於吐蕃。宋元符二年，收复旧邈川城，建为湟州。二年陇拶降，建为鄯州，陇右节度。建中靖国元年，弃之。崇宁二年，再复湟、鄯二州。三年，置倚郭县，又改鄯州为西宁州，升中都督府，加宾德军节度。五年，罢之。大观三年，加湟州为乡德军节度。宣和元年，改湟州为乐州。建炎後，俱没於金。
    震武军  宋政和六年，进筑湟州古骨龙城，赐名震武城，後以为震武军。属秦凤路。领堡四。
    凉州  周时为狄地。秦与，匈奴既失甘泉（甘泉在今阳县），又使休屠、浑邪王居其地（此河西五郡皆是，不止於武威也）。汉武开之，置武威郡（汉武初开置张掖、酒泉、敦煌、武威、金城，谓之河西五郡。地势西北邪出，南隔西羌，通西域，於时号为断匈奴右臂）。後汉、魏、晋皆因之，魏、晋并置凉州（领郡八，治於此）。前凉张轨、後凉吕光并据之。北凉沮渠蒙逊亦迁都於此。後魏亦为武威郡。隋炀帝初，复置。唐初，李轨据之。及克平，置凉州。或为武威郡。属陇右道。自禄山之乱，河右没於吐蕃。大中後，吐蕃微弱，首领张义潮以瓜、沙十一州来归，而宣、懿德微，不明疆理，各存有司而己。贡白绫、龙须席、毯、野马革、芎。领县五，治姑臧。姑臧（汉县。《西河旧事》曰：“昔匈奴故盖臧城也，後人音讹名姑臧。”又有猪野泽、古休屠城）神乌  番禾（汉县）昌松（汉允街故城，在今县东南，城临丽水，一名丽水城，沮渠蒙逊所筑，地势险阻）嘉麟。宋无此州。
    甘州  《禹贡》曰“导弱水，至於合黎，馀波入於流沙”，即此地也（合黎水、弱水并在张掖县界。其北又有居延泽，即古流沙也）。又黑水之所出焉（黑水出张掖县鸡山）。春秋及秦，并为狄地。汉初，为匈奴所居，武帝开之，置张掖郡。後汉、魏、晋并同。沮渠蒙逊始都於此（号北凉）。西魏置西凉州，寻改为甘州（因州东甘峻山为名）。後周置张掖郡。隋初郡废，炀帝初复置。唐为甘州，或为张掖郡。属陇右道。天宝後没吐蕃，大中五年收复（详见凉州）。贡麝香、野马革、冬柰、枸杞实。领县二，治张掖。张掖（本匈奴中地，亦曰居延塞。有祁连山、居延海、弱水、合黎水；遮虏障，汉将路博德所筑。有甘峻山、临松山）删丹（後汉县。有焉支山。匈奴初失祁连、焉支二山，乃歌曰：“夺我祁连山，使我六畜不蕃息。失我焉支山，使我妇女无颜色。”）。宋无此州。
    肃州  旧月支地，後匈奴居焉。汉武开之，置酒泉郡（城下有泉，其味如酒）。後汉、晋皆因之。西凉武昭王李迁都於此。後魏亦为酒泉郡。隋初郡废，置肃州。炀帝初州废，以其地入张掖郡。唐复置肃州，或为酒泉郡。属陇右道。广德後没吐蕃，大中五年收复（详见凉州）。贡麸金、野马革、苁蓉、柏脉根。领县三，治酒泉。酒泉在（古长城，汉遮虏障。隋县。有九龙山。昆仑山在县西南，体如昆仑故名，周穆王见王母於此山）福禄（有崆峒山。旧乐涫县，唐更今名）玉门（汉旧县）。宋无此州。景间赵元昊攻角厮罗，陷瓜、沙、肃三州，遂尽得西河之地。
    瓜州  古西戎地。战国时，为月支所居。秦末汉初，属匈奴，武帝以後，为敦煌郡地。後汉、魏、晋皆因之。後魏属常乐、会稽二郡。後周属会稽郡（苻坚徙江淮之人万馀户於敦煌。中州人有田畴不辟者，亦徒数千馀户。凉武昭王遂以南人置会稽郡，以中州人置广夏郡。後周因旧名置晋昌郡）。隋废以属敦煌郡。唐置瓜州（古瓜州，说见敦煌郡），或为晋昌郡。属陇右道。广德後，没吐蕃（详见前）。贡野马革、紧呈、草鼓、矾、胡桐律。领县二，治晋昌。晋昌（唐县。有伊吾故城、白水、昆仑障。後魏明帝置会稽郡於此）常乐（唐县）。宋时为西夏所据。
    沙州  昔舜流三苗於三危，即其地也。其後子孙为羌戎，代有其地。谓之瓜州（其地多生美瓜，至今犹出大瓜，长者，狐入其中，首尾不出），《左传》所说“允姓之戎，居於瓜州”是也（戎子名驹支也）。亦古流沙地（其沙风吹流行，在郡西八十里），又黑水之所经焉（黑水自北而南，经三危，过梁州，入南海）。秦及汉初，为月支、匈奴之境。武帝开其地，後分酒泉置敦煌郡（敦，大。煌，盛也）。後汉、魏、晋皆因之。凉武昭王始都於此。後魏、後周并为敦煌郡。隋初郡废，置瓜州。炀帝初废州，复置敦煌郡。唐为沙州，或为敦煌郡。属陇右道。广德後，没吐蕃（详见前）。贡棋子、黄矾、石膏。领县二，治敦煌。敦煌（汉县。三危山在东南，山有三峰。有鸣沙山、渥洼水）寿昌（汉龙勒县地。阳关在玉门关之南。玉门故关，汉置。二关之西三百馀里有菖蒲海，一名盐泽，广袤三四百里，则葱岭、于阗两河之所注）。宋时为西夏所据。
    伊州  在敦煌北，大碛之外，为戎狄之地，非九州之限。後汉明帝始征取伊吾卢地，即此也。尔後多为屯田兵镇之所，未为郡县。後魏始置伊吾郡，後又为戎胡所据。唐贞观初，内附，乃置伊州。或为伊吾郡。属陇右道。广德後，没於吐蕃。贡香枣、阴牙角、胡桐律。领县三，治伊吾。伊吾（汉置伊吾屯。後魏为县。有天山，匈奴过之，皆下马拜。一名雪山）纳职（唐置。後汉破匈奴呼衍王，取其地，置宜禾都尉，以为屯田。今伊吾故城也）柔远。五代时曰胡卢碛，为仲之族牙帐。仲，小月氏之遗种也。宋无此州。
    西州  汉时车师前王之庭，汉元帝所置戊己校尉故地。因兴师相讨，军中羸惫者留居之；地形高敞，遂名高昌垒。有八城，本中国人也。前凉张骏置高昌郡，其後魏有之，後又属蠕蠕，其後麴嘉称王於此数代。至唐贞观十四年，讨平之，以其地为西州（本高昌国界，东西八百里，南北五百里，垦田九百顷），置都督府。後改为金山都护府。或为交河郡。属陇右道。广德後，陷吐蕃。贡丝、ふ布、毡、刺蜜、蒲萄五物酒浆煎皱乾。领县五，治高昌。高昌（本汉高昌垒。宝应元年，改前庭县，取车师前王庭义）交河（唐县。有河水分流绕城下，故名）柳中（汉县）蒲昌（唐县。东南有旧蒲类海，今名婆悉海）天山（唐置）。宋无此州。
    庭州  在流沙之西北，前汉乌孙之旧壤，後汉车师後王之地，历代为胡虏所居。唐贞观中，征高昌。於时西突厥屯兵於可汗浮图城，与高昌相影响。及高昌既平，惧而来降，以其地为庭州。後置北庭都护府。属陇右道。贞元後，陷吐蕃。贡阴牙角、速霍角、阿魏截根。领县三，治金满。金满  蒲类（有蒲类海、天山）轮台（三县并唐置）。宋无此州。
    安西都护府，本龟兹国。唐贞观中，置都护府於西州。显庆中，移治龟兹。东接焉耆，西连疏勒（西去葱岭七百里），南邻吐蕃，北拒突厥。贞元三年，陷於吐蕃。宋无其地。
    按：杜氏《通典》言：“唐之土宇，南北如汉之盛时，东不及而西则过之。”《唐史》取其说，以序《地理志》。此盖开元、天宝时事也。然愚尝考之，河西在汉，本匈奴休屠王所居，武帝始取其地，置郡县。自东汉以来，民物富庶，与中州不殊。窦融、张轨乘时多难，保有其地。融值光武中兴，亟归版图，而轨遂割据累世。其後，又有吕光、秃沮渠之徒，迭据其土，小者称王，大者僭号。盖其地势险僻，可以自保於一隅，货贿殷富，可以无求於中土，故五凉相继，虽夷夏不同，而其所以为国者，经制文物，俱能仿效中华，与五胡角立。中州人士之避难流徙者，多往依之，盖其风土可乐如此。唐天宝以後，河西、陇右没於吐蕃。大中虽复河、湟，而名存实亡。流传五代以及於宋，而河、陇为西夏所据，元昊倔强构逆，兵势甚锐，竭天下之力不能少挫其锋，然至绝其岁赐互市，则不免衣皮食酪，几不能以为国，是以亟亟屈服。盖河西之地，自唐中叶以後，一沦异域，顿化为龙荒沙漠之区，无复昔之殷富繁华矣。唐自安、史之乱，西北土地皆不能如旧，然北方如卢龙、沧景虽世为强藩所据，自擅其兵赋，而奉正朔、请旌节，犹唐之臣也。风声气习、文物礼乐，犹承平之旧也。独西陲沦於吐蕃，遂有夷夏之分，致使数百年中华衣冠之地，复变为左衽，不能自拔；虽骁悍如元昊，所有土地，过於五凉（五凉止有河西五郡，无灵夏），然不过与诸蕃部落杂处於旱海不毛之地，兵革之犀利，财货之殷富，俱不能如曩时。是以北事辽，南事宋，仅足以自存。然则凉州之地，自夷变为夏，始於汉，而殷富者数百年。自夏复变为夷，始於唐，而伧荒者复数百年。谓唐之土地，西过於汉者，非要终之论也。
    ●卷三百二十三 舆地考九
    ○古南越
    自岭而南，当唐、虞、三代为蛮夷之国，是百越之地，亦谓之南越（或云南越之君，亦夏禹之後。按瓯越、闽越，禹後少康之庶子所封之地。即南越，非其种也，故《舆地志》云，东南有二越，其义详矣。或曰自交趾至於会稽七八千里，百越杂处，各有种姓，故不得尽云少康之後），古谓之雕题（谓雕题刻其额也。《礼记 王制》曰：“南方曰雕题。”），非禹九州之域，又非《周礼 职方》之限（《晋书》、《隋书》并谓交、广之地，为《禹贡》扬州之域。今稽其封略，考其镇薮，则《禹贡》、《职方》皆不及此，故列於九州之外）。在天文，牵牛、婺女则越之分野（得汉之苍梧、郁林、合浦、交趾、九真、南海、曰南，皆其分也。今南海、义宁、海丰、恩平、南阳、招义、临贺、高要、浔江、感义、临江、扶南、晋康、临封、开阳、高凉、始安之南境，平乐、蒙山、正平、开江、连城、郁林、平琴、安城、贺水、常林、象郡、龙城、融水、朗宁、南潘、怀泽、宁仁、新兴、新宁、陵水、南昌、宁越、定川、宁浦、横山、修德、龙池、安南、武、龙水、忻城、九真、福禄、文阳、日南、承化、铜陵、永定、玉山、合浦、安乐、海康、苍梧、怀德、临潭、乐古、温水、汤泉等郡是也），兼得楚之交（汉零陵、桂阳，今始安之北境及始兴，皆宜属楚）。秦始皇略定扬越，谪戍五方，南守五岭（自北徂南，入越之道，必由岭峤，时有五处。塞上岭一也，今南安郡大庾岭是。骑田岭二也，今桂阳郡腊岭是。都庞岭三也，今江华郡永明岭是。渚岭四也，亦江华界白芒岭是。越城岭五也，今始安郡北，零陵郡南，临源岭是。西自衡山之南，东穷於海，一山之限也）。後遣任嚣攻取陆梁之地，遂平南越，置郡，此为南海（今南海、始兴、义宁、海丰、恩平、南陵、临贺、高要、感义、晋康、临封、开阳、高凉、连城、新兴、铜陵、怀德等郡是）、桂林（今始安、平乐、蒙山、开江、浔江、苍梧、临江、郁林、平琴、安城、贺永、常林、象郡、龙城、融水、朗宁、怀泽、宁浦、横山、德、龙池、永定等郡是）、象（今招义、南潘、普宁、陵水、南昌、定川、宁越、安南、武、龙水、忻城、九真、福禄、文阳、日南、承化、玉山、合浦、安乐、海康、温水、汤泉等郡是），置南海尉以典之，所谓东南一尉者也（任嚣病且死，召赵佗谓曰：“番禺负山险阻，南北东西数千里，可以为国。”遂以赵佗为南海尉）。秦末，赵佗遂王其地，汉因封之。佗後数代，其相吕嘉反叛，武帝使伏波将军路博德讨平之（分秦南海、桂林、象郡，置苍梧、郁林、合浦、日南、九真、交趾，并旧九郡是）。元封初，又遣军自合浦徐闻入南海，至大洲，方千里，略得之（置儋耳、珠崖二郡。至元帝时，以其数反，罢弃之）。後兼置交趾刺史（领七郡）。其馀土宇，自汉以後，历代开拓（今临潭、扶南、正平、乐古、珠崖、昌化、延德、琼山、万安等郡是）。後汉建武中，交趾女子徵侧、妹徵贰反，於是九真、日南、合浦蛮俚皆应之，自立为交趾帝。使马援平定交部，始调立城郭，置井邑。至献帝，乃立为交州（领郡七。时张津为交趾剌史，士燮为交趾太守，共上表请立为州，置牧。初理龙编县，即今安南府是也。乃置交州牧，徙理苍梧广信县，即今郡苍梧县也。建安十六年，又徙理南海番禺县，即今郡县也，寻又移理龙编）。其边州，诏使持节，给鼓吹，以重威镇，加九锡、六佾之舞。汉末，其地并属吴，仍分为广州（领郡三，理番禺）。後蜀以建宁太守遥领交州。晋平蜀，亦然。及平吴，仍旧交、广二州（并因前代，交领郡七，广领郡六）。宋分为广州（领郡十七，理番禺）、交州（领郡五，理龙编）、越州（领郡三，理临漳，今合浦郡）。齐并因之（广州领郡二十三，交州领郡九，越州领郡二十）。梁、陈以来，废置混杂，不能悉举。唐分十五部，此为岭南道。五代时，为刘氏所据。宋乾德四年，平南汉，始尽得岭南之地，分为广南东路、西路。
    五岭之南，人杂夷獠，不知教义，以富为雄（父子别业，父贫乃有质身於子者。其富豪并铸铜为大鼓，初成，悬於庭中，置酒以招同类。又多构仇怨，欲相攻击，则叩此鼓，到者如。有鼓者号为“都老”，群情推服。尉佗於汉，自称“蛮夷大长老夫臣佗”故里人呼其所尊为“长老”也。言讹，故又称“都老”云）。珠环海，尤难宾服，是以汉室尝罢弃之（汉元帝时，珠数反叛，贾捐之上书，言不可烦中国师徒，请罢弃命。从之）。大抵南方遐阻，人强吏懦，豪富兼并，役属贫弱，俘掠不忌，古今是同。其性轻悍，易兴迷节。（自尉佗、徵侧之後，无代不有携乱，故《萧齐志》云：“凭恃远险，隐伏岩障，恣行寇盗，略无编户。”）爰自前代，至於唐朝，多委旧德重臣，抚宁其地也。
    ◎古南越历代沿革之图
    ▲秦时为郡三
    南海郡  桂林郡  象郡
    ▲汉时为郡七县五十五
    南海郡六县（番禺  博罗  中宿  龙川  四会  揭阳）
    郁林郡十二县（布山  安广  阿林  广郁  潭中  临尘  定周  增食  中留桂林  领方  雍鸡）
    苍梧郡十县（广信  谢沐  高要  封阳  端  冯乘  富川  荔浦  临贺猛陵）
    交趾郡十县（羸娄  安定  苟漏  {米鹿}泠  北带  稽徐  西于  龙编曲易  朱鸢）
    合浦郡五县（徐闻  高凉  合浦  临允  朱卢）
    日南郡五县（朱吾  北景  卢容  西卷  象林）
    九真郡七县（胥浦  移风  都庞  馀发  咸  无切  无编）
    ▲晋时为郡十七县一百二十
    南海郡六县（番禺  四会  增城  博罗  龙川  平夷）
    临贺郡六县（临贺  谢沐  冯乘  封阳  兴安  富川）
    始安郡七县（始安  始阳  平乐  荔浦  常安  熙平  永丰）
    高凉郡三县（安宁  高凉  恩平）
    始兴郡七县（曲江  桂阳  始兴  舍氵匡  氵贞阳  中宿  阳山）
    高兴郡五县（广化  海安  化平  黄阳  西平）
    苍梧郡十二县（广信  端溪  高要  建陵  鄣平  农城  元  临允  新宁猛陵  都罗  武城）
    郁林郡九县（布山  阿林  新邑  晋平  郁平  领方  武熙  安广  始建）
    桂林郡八县（潭中  武丰  粟平  羊平  龙刚  夹阳  武城  军腾）
    合浦郡六县（合浦  南平  荡昌  徐闻  毒质  珠官）
    日南郡五县（象林  卢容  朱吾  西卷  比景）
    交趾郡十四县（龙编  苟漏  望海  晁娄  曲易  交兴  北带  稽徐  西于  武宁  朱鸢  安定  南定  海平）
    九德郡八县（九德  咸  南陵  阳遂  扶苓  曲胥  浦阳  都氵交）
    九真郡七县（胥浦  移风  津梧  建初  常乐  扶乐  松原）
    武平郡七县（武平  武兴  进山  根宁  安武  扶安  封溪）
    新昌郡六县（{米鹿}泠  嘉宁  吴定  封山  临西  西道）
    宁浦郡五县（宁浦  连道  吴定  昌平  平山）
    ▲隋时为郡十八县一百四十七
    南海郡十五县（南海  曲江  始兴  翁源  化蒙  清远  含氵匡  政宾  增城  实安  乐昌  四会  怀集  新会  义宁）
    龙川郡五县（归善  河源  博罗  兴宁  海丰）
    苍梧郡四县（封川  都城  苍梧  丰阳）
    高凉郡九县（高凉  电白  杜原  海安  阳春  石龙  吴川  茂名  连江）
    永平郡十一县（永平  武林  隋建  安基  戎成  宁人  晁人  大宾  隋安普宁  贺川）
    郁林郡十二县（郁林  郁平  领方  阿林  马度  安成  宁浦  乐山  石南桂平  岭山  宣化）
    合浦郡十一县（合浦  南昌  北流  封山  海康  拖成  隋康  扇沙  定川龙苏  铁把）
    始安郡十五县（始安  平乐  荔浦  建陵  隋化  义熙  龙城  马平  阳朔象  富川  龙平  桂林  阳寿  豪静）
    信安郡七县（高要  端溪  平兴  乐城  新兴  博林  铜陵）
    宁越郡六县（钦江  安京  内亭  南宾  遵化  海安）
    永熙郡六县（泷水  怀德  良德  安遂  永业  永熙）
    珠崖郡十县（义伦  感恩  颜卢  毗善  吉安  延德  宁远  澄迈  昌化武德）
    交趾郡九县（宋平  龙编  朱鸢  隆平  交趾  嘉宁  新昌  安人  平道）
    九真郡七县（九真  移风  胥浦  隆安  军安  安顺  日南）
    日南郡八县（九德  咸  浦阳  越裳  金宁  交谷  安远  光安）
    林邑郡四县（象浦  金山  交江  南极）
    比景郡四县（比景  朱吾  寿泠  西卷）
    海阴郡四县（新容  真龙  多农  安乐）
    ▲唐时为州七十县二百八十九
    广州十三县  冈州二县  韶州六县  循州六县  恩州三县  春州三县  贺州六县  端州二县  藤州四县  康州四县  封州二县  高州三县  南义州三县  新州二县窦州四县  桂州十一县  昭州三县  蒙州三县  富州三县  梧州三县浔州三县  龚州三县  郁林州五县  宾州三县  绣州三县  象州三县柳州五县  融州三县  邕州七县  贵州四县  党州四县  横州三县严州三县  峦州三县  罗州五县  潘州三县  容州六县  化州三县白州五县  牢州三县  钦州五县  武州五县  廉州四县  雷州三县禺州四县  宜州四县  芝州一县  崖州四县  儋州五县振州五县琼州五县  万安州四县  安南都护府八县  爱州六县  福禄州三县长州四县  州四县  峰州五县  禄州三县  岩州四县  汤州三县州四县  笼州七县  环州八县  古州三县  田州五县  山州二县演州二县  林州三县  景州三县
    ▲宋时为州三十七县一百八
    广州八县  韶州五县  南雄州二县  英州二县  循州三县  惠州四县南恩州二县  贺州三县  肇庆府二县  藤州二县  德庆府二县  封州二县  高州三县新州一县  静江府十二县  昭州四县  梧州一县浔州二县  郁林州二县  宾州三县象州四县  柳州三县  融州三县邕州二县  贵州一县  横州二县  容州三县化州二县  白州一县钦州二县  廉州二县  雷州一县  宜州五县  儋州三县  吉阳州二县琼州四县  万安州三县
    广州  秦置南海郡。二汉因之，兼置交州（领郡七。後汉州治於此）。吴因之，孙休以交州土壤太远，乃徙交州治龙编；分交州置广州（领郡十，治番禺）。晋、宋、齐因之。梁、陈并置都督府。隋平陈，置总管府，後又置番州。炀帝置南海郡。唐改为广州，或为南海郡。属岭南道。武德四年，分新会、义宁二县置冈州。贞观废冈州，复以二县  来隶。後以广、桂、容、邕、安南五府皆隶广州，以广州为岭南五府节度、五管经略使治所。後为清海军节度。领县十三（南海、番禺、增城、四会、化蒙、怀集、氵存水、东莞、清远、晁氵匡、氵贞阳、新会、义宁）。南汉置咸宁，以氵贞阳属英州。宋开宝四年，以含光隶连州。五年，废咸宁、番禺、化蒙、氵存水四县。大观元年，升为帅府，领广南东路兵马钤辖，兼本路经略、安抚使。贡胡椒、石、糖霜、肉豆蔻、丁香母子、零陵香、补骨脂、茴香、没药、没石子、沉香、甲香、詹糖香、石斛、龟壳、水马、{辟黾}皮、{滕}簟、领县八，治南海。南海（隋县。有番禺山，罗浮山、练洲、沉香浦）增城（汉县。有猊山、增水）怀集（宋县。有骠山、建溪）清远（隋县。有中宿峡、金锁潭）东莞（唐县。有珊瑚洲）四会（汉县）新会（晋县）信安（本义宁县，宋改）。
    韶州  春秋、战国皆属楚地。秦属南海郡。二汉属桂阳郡。吴分置始兴郡，晋因之。宋改为广兴郡。齐又为始兴郡。隋平陈，废始兴郡，并其地属南海郡。唐置韶州，或为始兴郡。属岭南道。领县六（始兴、曲江、氵贞昌、仁化、翁源、乐昌）。後改氵贞昌为保国。南汉以保国隶南雄州。宋开宝四年，以始兴属南雄州。属广东南路。宣和三年，以岑水场析曲江、翁源地置建福县。贡绢、锺乳。领县五，治曲江。曲江（汉县。有桂山、曲江、灵芝山、韶石）乐昌（隋县。有昌山、武溪）翁源（梁县。有灵池山）仁化（唐县。有白星山、潼溪、五渡水）建福。
</div>
    <div class="pagination">
<a href="文献通考_page326.html">上一页</a><span>...</span><a href="文献通考_page322.html">322</a><a href="文献通考_page323.html">323</a><a href="文献通考_page324.html">324</a><a href="文献通考_page325.html">325</a><a href="文献通考_page326.html">326</a><span class="current-page">327</span><a href="文献通考_page328.html">328</a><a href="文献通考_page329.html">329</a><a href="文献通考_page330.html">330</a><a href="文献通考_page331.html">331</a><a href="文献通考_page332.html">332</a><span>...</span><a href="文献通考_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
