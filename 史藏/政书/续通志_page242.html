<!DOCTYPE html>
<html>
<head>
    <meta charset="UTF-8">
    <title>续通志 - 第 242 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 242 页/共 1359 页</h1>
    <div class="content">多穷史记正义作夸志多穷苏洵亦从史记独断止克定祸乱曰武】
　　大志多穷孔晁注曰大志行兵多所穷极盖亦是美谥威强叡德应劭以为汉武之谥
　　敬事供上曰恭尊贤贵义曰恭尊贤敬让曰恭执事坚固曰恭安民长悌曰恭执礼敬宾曰恭既过能改曰恭庇亲之阙曰恭尊长让善曰 
恭渊源流通曰恭 【史记正义别作渊源流通曰康安民长悌作爱民长弟尊长让善作尊贤让善执礼敬宾作执礼御宾考孔晁注云迎待 
宾也则敬当作御读若迓既过能改独断作知过能改】
　　既过能改楚恭王是也庇亲之阙周恭王晋恭世子是也左传楚恭王卒子囊谋谥曰赫赫楚国而君临之抚有蛮夷奄征南海以属诸夏 
而知其过可不谓共乎国语晋语人谓申生曰非子之罪何不可去乎申生曰不可去而罪释必归于君是恶君之章父之恶而笑诸侯吾谁乡 
而入是以谥为共君又鲁语闵马父曰周恭王能庇昭穆之阙而为恭楚恭王能知其过而为恭韦昭注云恭王周昭王之孙穆王之子也昭王 
南征而不反穆王欲肆其心皆有阙失恭王能庇覆之故谥为恭恭或作共者古共与恭通
　　照临四方曰明谮诉不行曰明 【史记正义增多思虑果远曰明句明字误说见后独断作保民耆艾曰明】
　　照临四方汉孝明帝是也明之谥自此始若谮诉不行曰明盖因孔子答子张之语而附会之疑非周公之旧周时亦无用此谥者
　　威仪悉备曰钦
　　唐明宗谥圣德和武钦孝皇帝为谥钦之始
　　大虑静民曰定安民大虑曰定安民法古曰定纯行不爽曰定 【大虑静民独断静作慈纯行不爽周书原本作纯行不二孔晁注云行 
台不伤壹乃纯字之训伤乃爽字之训是晋时本原作不爽传写讹为二耳今据史记正义改作爽】
　　安民大虑鲁定公是也纯行不爽鲁定姒是也
　　谋虑不威曰德 【史记正义增多绥柔士民曰德句谋虑不威作谏诤不威考孔晁注云不以威相拒也则作谏诤者为正史记又增多 
执义扬善曰德句德字系怀字之讹见怀字条注】
　　周僖王时秦有德公为谥德之始
　　辟土有德曰襄甲冑有劳曰襄 【独断止辟土有德曰襄】
　　陆德明左传音义于鲁襄公下释云谥法因事有功曰襄辟土有德曰襄今谥法无因事有功句应即是甲冑有劳之互异陆亦据异本故 
也苏洵则兼取甲冑有劳因事有功二义
　　有伐而还曰厘质渊受谏曰厘 【史记正义作有伐而还曰厘增多小心畏忌曰僖句独断止小心畏忌曰僖无厘字谥】
　　僖与厘两字古或通用故春秋齐僖公鲁僖公史记并作厘遂至二谥莫可别白然左传音义及注疏于鲁僖公下皆引小心畏忌句则是 
借厘为僖非借僖为厘矣
　　博闻多能曰献聪明睿哲曰献惠无内德曰献 【聪明睿哲独断哲作智今本周书于篇末错出惠而内德曰献句孔晁法云无内德惠 
不成也则句中而字乃无字之误今改正类纪于此苏洵作向忠内德明谥法作向惠内德盖皆因仍此义传写讹也史记正义增多智质有圣 
曰献句惠无内德曰献作惠无内德为平】
　　鲁八世献公具为谥献之始
　　温柔圣善曰懿 【独断同史记正义圣善作贤善】
　　五宗安之曰孝慈惠爱亲曰孝协时肇享曰孝秉德不回曰孝大虑行节曰孝 【慈惠爱亲曰孝独断及史记正义文周书原本作慈惠 
爱亲曰厘然绎其义是释孝字非释厘字且苏洵诸家并作孝知旧本如是今据史记独断改正】
　　陈四世孝公突为谥孝之始
　　执心克庄曰齐辅轻供就曰齐 【注轻有所辅而供成也史记正义作资辅就共注资辅佐而共成考史记正义所引孔晁注亦与今本 
周书异然绎齐谥之义则史记得之】
　　左传鲁襄公二年葬我小君齐姜注引执心克庄曰齐盖谥齐之始见史记者
　　温年好乐曰康安乐抚民曰康令民安乐曰康 【史记正义增多渊源流通曰康句温年好乐作温柔好乐然孔晁注云好丰年勤民事 
则晋时本固作温年盖谓温饱之年也独断止安乐治民曰康】
　　安民立政曰成
　　布德执义曰穆中清见貌曰穆 【独断止布德执义曰穆】
　　上三言皆周初王谥后世习用之
　　敏以敬慎曰顷甄心动惧曰顷 【今本逸周书无甄心动惧句第一百四十三条为丑心动惧曰甄考谥法无用甄者盖即甄心动惧曰 
顷之讹也今据史记正义改正类纪于此】
　　此谥郑志所削考史记周十九传为顷王列国谥顷者春秋以前有卫顷侯燕顷侯春秋有齐顷公无野晋顷公去疾七国时有楚顷襄王 
鲁顷公周之谥顷者甚多自不宜削也
　　容仪恭美曰昭昭德有劳曰昭圣文周达曰昭 【圣文周达史记正义文作闻独断作声闻宣达】
　　容仪恭美鲁昭公是也圣文周达汉昭帝是也
　　保民耆艾曰胡弥年寿考曰胡
　　史记陈有胡公满其子为申公孙为相公申与相不列谥法则疑胡之非谥不为无因然齐有胡公静次哀公不辰后哀既为谥胡亦是谥 
矣汉阳信侯吕清怀昌侯刘延年晋都亭侯华谭梁之王汾吉士瞻皆用胡谥樵谓特胡耇之称是其疑古之过也
　　强毅果敢曰刚追补前过曰刚 【史记正义无强毅果敢曰刚】
　　以上二谥亦郑志所削周时无谥刚者汉初功臣表有棘蒲刚侯陈武复阳刚侯陈胥都昌刚侯朱率率卒于孝文八年胥于十一年武于 
后元年则谥刚者自朱率始
　　柔德考众曰静恭己鲜言曰静宽乐令终曰静 【史记正义作柔德安众独断作柔德好众曰靖】
　　古静与靖通故谥作靖者皆即静字 【晋六世靖侯宜臼三十七世静公俱酒盖先后同谥而字异】 又与靓通周慎靓王即慎靖王也 
又或作竫秦文公赐太子谥为竫公
　　治而清省曰平执事有制曰平布纲治纪曰平 【周书后文又错出治而生眚为平句盖复衍首句而互异史记正义作治而无眚曰平 
苏洵诸家并同考孔晁注云无失阙之病也则作无眚为正正义后文又错出惠无内德为平句平字周书作献互见献字条注独断止布纲治 
纪曰平】
　　周十三世为平王于是陈有平公燮至简王时宋有平公成灵王时晋有平公彪景王时有杞平公郁厘蔡平公庐楚平王居曹平公须及 
燕平公敬王时有齐平公骜战国时有卫平侯鲁平公则平谥周所习用郑志以为义不专而削之非是
　　由义而济曰景布义行刚曰景 【史记正义增多耆意大虑曰景句注耆强也独断作致志大图曰景】
　　晋二十六世景公獳 【史记作据】 为谥景之始
　　清白守节曰贞大虑克就曰贞不隐无屈曰贞 【清白守节独断作清白自守屈周书原作克考孔晁注云坦然无私也则作屈为是今 
据史记正义改正】
　　卫康叔六传为贞伯此谥贞之始杜佑通典诸侯卿大夫谥议引卫公叔文子之谥贞注云外内用情曰贞今周书无此文
　　强以刚果曰威猛以强果曰威强毅信正曰威 【强以刚果史记正义作猛以刚果强毅信正作强毅执正】
　　凡桓谥或作威因后人避讳改也若周威烈王及桓公之子威公齐威王婴齐楚威王商则是其本谥非因讳故
　　辟土服远曰桓 【史记正义增多克敬动民曰桓辟土兼国曰桓二义独断止辟土兼国曰桓】
　　郑始封桓公友为谥桓之始
　　道德纯一曰思不眚兆民曰思外内思索曰思追悔前过曰思 【不眚兆民史记正义作大省兆民孔晁注云大亲民而不杀苏洵诸家 
并从史记】
　　周三十世为思王汉有两刘苍并谥思一赵王彭祖子阴城侯一长沙王发子安成侯而后汉又有安成思侯则章帝后父窦勋也
　　柔质受谏曰惠 【史记正义作柔质受谏曰慧增多柔质慈民曰惠爱民好与曰惠二义独断止爱民好与曰惠】
　　周十七世为惠王秦有两惠公一夷公之子一简公之子燕亦有两惠公一召康公九世孙一懿公之子而东周公巩巩之父杰则父子同 
谥惠公
　　能思辨众曰元行义说民曰元始建国都曰元主义行德曰元 【独断作仁义说民曰元】
　　周二十七世为元王春秋时宋有元公佐许有元公成战国时蔡有元侯鲁有元公嘉卫有元君
　　兵甲亟作曰庄叡通克服曰庄死于原野曰庄屡征杀伐曰庄武而不遂曰庄 【史记正义增多胜敌志强曰庄句叡通克服作叡圉克 
服注通边圉使能服独断作好勇致力曰庄】
　　陆德明释文于鲁庄公下引谥法胜敌克乱曰庄盖据春秋谥法故与周书互异汉书表庄作严避明帝讳改也梁侍中韦叡于普通三年 
谥严梁人不必避汉讳由其袭用之讹遂别出严谥
　　克杀秉正曰夷安心好静曰夷 【正史记正义作政注云秉政不任贤似政字是】
　　周九世为夷王至厉王时卿士有荣夷公列侯有曹夷伯喜共和时有蔡夷侯幽王时有陈夷公说春秋时秦哀公太子亦谥夷公考孔颖 
达春秋疏于夷王引谥法安民好静曰夷盖据春秋谥法故与周书互异
　　执义扬善曰怀慈义短折曰怀 【史记正义作执义汤善曰德据独断亦以此为怀谥今绎其义则作德者误慈义史记作慈仁】
　　春秋时晋有怀公圉陈有怀公柳战国时楚有怀王槐卫有怀公亹及嗣君子怀君
　　夙夜警戒曰敬夙夜恭事曰敬象方益平曰敬合善法典曰敬 【夙夜警戒独断作夙兴夜寝史记正义无夙夜恭事曰敬象方益平曰 
敬二句法典史记作典法】
　　周惠王时齐有管敬仲夷吾高敬仲徯田敬仲完盖谥敬之始见史传者
　　述善不克曰丁述义不悌曰丁 【史记正义作述义不克无述义不悌曰丁句】
　　丁许慎说文作玎考丁之为谥说者引齐侯伋宋公申以车之然齐丁公之子为乙公孙为癸公丁乙癸皆于名则伋称丁公者以干纪号 
耳宋开国至丁公申四世矣微子启启弟衍衍子稽皆未尝有谥安见丁公之独为谥况以干纪号固殷法也宋殷之后又何怪其循用殷法乎 
史记谥丁者盖自北魏穆崇始其后贾彦浩孙彦潜并用此谥郑志创之亦非阙疑之义魏书引作述义不克与史记同与今本异
　　有功安民曰烈秉德遵业曰烈 【遵史记正义作尊】
　　晋三十五世烈公止为谥烈之始
　　刚克为伐曰翼思虑深远曰翼
　　后汉关内侯阴兴建初五年追谥翼此谥翼之始见史传者
　　刚德克就曰肃执心决断曰肃
　　赵五世肃侯语为谥肃之始
</div>
    <div class="pagination">
<a href="续通志_page241.html">上一页</a><span>...</span><a href="续通志_page237.html">237</a><a href="续通志_page238.html">238</a><a href="续通志_page239.html">239</a><a href="续通志_page240.html">240</a><a href="续通志_page241.html">241</a><span class="current-page">242</span><a href="续通志_page243.html">243</a><a href="续通志_page244.html">244</a><a href="续通志_page245.html">245</a><a href="续通志_page246.html">246</a><a href="续通志_page247.html">247</a><span>...</span><a href="续通志_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
