<!DOCTYPE html>
<html>
<head>
    <meta charset="UTF-8">
    <title>续通志 - 第 931 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 931 页/共 1359 页</h1>
    <div class="content">将特默岱入汉阳境大将昆布哈入淮甸蕲守张可大舒州李士达委郡去光州董尧臣以州降合三郡人马粮械攻黄守王鉴江帅万文胜战 
不利珙入城军民喜曰吾父来矣驻帐城楼指画战守卒全其城斩逗留者四十有九人以徇将士弥月苦战病伤者相属珙遣医视疗士皆感 
泣二年授寍远军承宣使带御器械鄂州江陵府诸军都统制授枢密副都承旨京西湖北路安抚制置副使兼督视行府参谋官升制置使兼 
知岳州乃檄江陵节制司捣襄郢于是张俟复郢州贺顺复荆门军十二月刘全战冢头樊城郎神山屡捷三年春曹文镛复信阳军刘全复樊 
城遂复襄阳授枢密都承旨制置使兼知鄂州全遣谭深复光化军息蔡降珙命以兵逆之得壮士百余籍为忠卫军初诏珙收复京襄珙谓必 
得郢然后可以通馈饟得荆门然后可以出奇兵由是指授方略发兵深入所至以捷闻珙奏略曰取襄不难而守为难襄樊为朝廷根本今百 
战而得之当加经理如护元气非甲兵十万不足分守乃置先锋军以襄郢归顺人隶焉谍报蒙古兵欲大举临江珙策必道施黔以透湖湘请 
粟十万石以给军饷以二千人屯峡州千人屯归州忠卫旧将晋德自光化来归珙奖用之珙弟瑛以精兵五千驻松滋为夔声援遣于德兴增 
兵守归州隘口万户谷蒙古兵自随窥江珙密遣刘全拒敌遣伍思智以千人屯施州蒙古大将塔喇海并图萨帅师入蜀号八十万珙增置营 
砦分布战舰遣张举提兵闲道抵均州防遏蒙古兵度万州湖滩施夔震动珙兄璟时为湖北安抚副使知峡州急以书谋备御珙请于督府帅 
师西上璟调金铎一军迎拒于归州大垭砦刘义捷于巴东县之清平村珙弟璋选精兵二千驻澧州防施黔路四年进封子珙条上流备御宜 
为藩篱三层乞剙制副司及移关外都统一军于夔任涪南以下江面之责为第一层备鼎澧为第二层备辰沅靖桂为第三层峡州松滋须各 
屯万人舟师隶焉归州屯三千人鼎澧辰沅靖各五千人郴桂各千人如是则江西可保又遣杨鼎张谦往辰沅靖三州同守倅晓谕熟蛮讲求 
思播施黔支径以图来上会谍知蒙古兵于襄樊随信阳招集军民布种积船材于邓之顺阳乃遣张汉英出随任义出信阳焦进出襄分路挠 
其势遣王坚潜兵烧所积船材又度师必因粮于蔡遣张德刘整分兵入蔡火其积聚制拜寍武军节度使四川宣抚使兼知夔州招集麻城县 
巴河安乐矶管公店淮民三百五十有九人皆沿边经战之士号寍武军令璋领之进封汉东郡侯兼京湖安抚制置使回鹘鼐尔巴图尔帅壮 
士老稚人马来降剙飞鹘军改鼐尔名艾忠孝充总辖乞补以官四川制置使陈隆之与副使彭大雅不协交章于朝珙曰国事如此合智并谋 
犹惧弗克而两司方勇于私鬬岂不愧廉蔺之风乎驰书责之厘蜀政之弊为条班诸郡县曰差除计属曰功赏不明曰减克军粮曰官吏贪黩 
曰上下欺罔又曰不择险要立砦栅则难责兵以卫民不集流离安耕种则难责民以养兵乃立赏罚以课殿最俾诸司奉行之兼夔路制置大 
使兼范田大使军无宿储珙大兴屯田调夫筑堰募农给种上屯田始末与所减券食之数降诏奖谕淳佑二年珙以京襄死节死事之臣请于 
朝建祠岳阳岁时致祭有旨赐名闵忠庙淮东受兵枢密俾珙应援遣李得帅精兵四千赴之珙子之经监军谍知京兆府伊克诺延以骑兵三 
千经商州取鹘领关出房州竹山遣王令屯江陵寻进屯郢州刘全屯沙市焦进提千人自江陵荆门出襄檄刘全赍十日粮取道南漳入襄与 
诸军合蒙古兵至三州珙下令应出戍主兵官不许失弃寸土权开州梁栋乏粮请还司珙曰是弃城也栋至夔州使高达斩其首以徇由是诸 
将禀命惟谨蒙古兵至泸珙命重庆分司发兵应援遣张祥屯涪州拜检校少保进封汉东郡公珙言沅之险不如辰靖之险不如沅三州皆当 
措置而靖尤急今三州粒米寸兵无所从出此京湖之忧一江防上自秭归下至寿昌亘二千里自公安至峡州滩碛凡十余处隆冬水涸节节 
当防兵讳备多此京湖之忧二今尺籍数亏既守滩碛又守关隘此京湖之忧三陆抗有言荆州国之藩表如其有虞非但失一郡当倾国争之 
若非增兵八万并力备御虽韩白复生无所展巧今日事势大略相似利害至重四年兼知江陵府五年御笔以职事修举转行两官许令回授 
珙至江陵登城叹曰江陵所恃三海不知沮洳有变为桑田者敌一鸣鞭即至城外盖自城以东古岭先锋直至三汊无所限隔乃修复内隘十 
有一别作十隘外有距城数十里者沮漳之水于旧自城西入江因障而东之俾遶城北入于汉而三海遂通为一随其高下为匮蓄泄三百里 
闲渺然巨浸土木之工百七十万民不知役绘图上之珙以身镇江陵而兄璟帅武昌故事无兄弟同处一路者乞归田不允元大将大纳至江 
陵遣杨全伏兵荆门以战珙先期谍知达于枢密檄两淮为备两淮不知也后果如所报珙奏襄蜀荡析士无所归蜀士聚于公安襄士聚于郢 
渚臣作公安南阳两书院以没入田庐隶之使有所教养请帝题其榜赐焉初珙招镇北军驻襄阳李虎王旻军乱镇北亦溃乃厚招之降者不 
绝行省范用吉密通降款以所受告为质珙白于朝不从珙叹曰三十年收拾中原人今志不克伸矣病遂革乞休致授检校少师寍武军节度 
使致仕终于江陵府治是月朔大星陨于境内声如雷卒之夕大风发屋折木特赠少师三赠至太师封吉国公谥忠襄庙曰威爱珙忠君体国 
之念可贯金石在军中与参佐部曲论事言人人异珙徐以词组折衷众志皆惬谒士游客老校退卒壹以恩意抚接名位虽重惟建鼓旗临将 
吏面色凛然无敢涕唾者退则焚香扫地隐几危坐若萧然事外远货色绝滋味其学邃于易六十四卦各系四句名警心易赞亦通佛学自号 
无庵居士

　　△杜杲

　　杜杲字子昕邵武人父颖仕至江西提点刑狱杲以父任授海门买纳盐场未上福建提点刑狱陈彭寿檄摄闽尉江淮制置使李珏罗致 
幕下滁州受兵檄杲提偏师往援甫至民蔽野求入避滁守固拒杲启钥纳之金人围城数重杲登陴中矢益自鼓励卒全其城调江山丞两浙 
转运使朱在辟监崇明镇崇明改隶淮东总领与总领岳珂议不合慨然引去珂以负芦钱劾朝廷察芦无亏三劾皆寝淮西制置曾式中辟卢 
州节度推官浮光兵变杲单骑往诛其渠魁守将争饷金币悉封贮一室将行属通判郑准反之安丰守告戍将扇摇军情且为变帅欲讨之杲 
曰是激使叛也请与两卒往呼将谕之曰而果无他可持吾书诣制府将即日行一军帖然知六安县民有嬖其妾者治命与二子均分二子谓 
妾无分法杲书其牍云传云子从父令律曰违父教令是父之言为令也父令子违不可以训然妾守志则可或去或终当归二子部使者季衍 
览之击节曰九州岛三十三县令之最也知定远县会李全犯边衍时为淮帅辟通判濠州朝廷以杲久习边事擢知濠州制置大使赵善湘谋复 
盱眙密访杲杲曰贼恃外援当断盱眙桥梁以困之卒用其策成功金众数万驻榆林阜请降辎重甚富或请诱而图之杲曰杀降不仁夺货不 
义纳之则有后患谕而遣之召奏事差主管官告院知安丰军善湘与赵范范弟葵出师迁淮西转运判官诏问守御策杲上封曰沿淮旱蝗不 
任征役中原赤立无粮可因若虚内事外移南实北腹心之地必有可虑时在外谏出师者惟杲一人及兵败洛阳人始服其先见奉崇道祠再 
知濠州未行改安丰蒙古兵围城与杲大战明年大兵复大至又大战擢将作监御书慰谕之丞相李宗勉参知政事徐荣叟曰帅淮西无逾杜 
杲者诏以安抚兼庐州进大府卿淮西制置副使兼转运使复与蒙古兵战累疏请老不许权刑部尚书淳佑元年乞去愈力擢工部尚书遂以 
直学士奉祠帝欲起之帅广西以言者罢帝曰杜杲两有守功若脱兵权使有后祸朕何以使人乃起知太平州俄擢华文阁学士沿江制置使 
知建康府行宫留守节制安庆和无为三郡复与蒙古兵战于真州主敷文阁学士迁刑部尚书引见帝加奖劳乞归不许兼吏部尚书杲随资 
格通其碍铨宗为精梁成大子赂当国者求铨试杲曰昔沈继祖论朱文公成大亦论真文忠公皆得罪名教者子孙宜废锢安得仕进徽猷阁 
奉祀请老升宝文阁致仕帝思前功进龙图阁卒遗表上赠开府杲淹贯多能为文丽密清严善行草急就章晚岁专意理学尝言吾兵闲无悖 
谋左画得于四书子庶

　　杜庶

　　 杜庶

　　庶字康侯幼倜傥有大志性刚劲通宋典故善为文从父兵闲习边事未入仕已立战功明堂恩补官蒙古兵围安丰兵将不相下庶调护 
咸得其欢心卒协力捍御杲帅淮西辟书写机宜文字迁将作监簿杲在建康庶通判和州权知真州郡素缺备庶大修守御后厯迁司农丞知 
和州陛辞言今天时不可幸地利不可恃人和不可知苟恃天幸恃长江恃清野而付边事于素不谙厯之人未见其可帝嘉纳寻兼淮西提点 
刑狱浚城濠增守备修学宫知真州兼淮东提点刑狱逾年进直秘阁移淮西兼庐州安抚副使治绩甚多就任加刑部郎中升宝文阁与蒙古 
兵战于望仙白沙城升华文阁开庆元年进大理少卿淮东转运副使两淮制置司参谋官特授两淮制置使如扬州射阳湖饥民啸聚庶曰吾 
赤子也遣将招刺得丁壮万余戮止首恶数人抗章自劾召赴行在寻直宝文阁知隆兴府江西转运副使卒

　　△王登

　　王登字景宋德安人少读书喜古兵法慷慨有大志不事生产出制置使孟珙幕府权知巴东县献俘制置司登念奋自书生不拜竟弃功 
去淳佑四年举进士调兴山主簿总领贾似道檄修江陵城条画有法明年制置使李曾伯经理襄阳登在行以积功升寻以母忧去及吴渊为 
制置使边事甚亟因忆弟潜盛言王登才略具书币招之登方与客弈发书衣冠拜家庙长揖出门渊慨然曰事亟矣奈何登曰亟呼诸将共议 
众至驩跃曰景宋在此渊曰汝辈欲西门去景宋欲从方城如何众曰惟命岂曰用兵患不一登书生不过冯轼观战请五大帅中择一人为节 
制渊曰请监丞出正谓此也即书银牌曰监丞代某亲行将士用命不用命赏罚毕具申登至沙市椎牛酾酒得七千人誓曰登与诸将义同骨 
肉今日之事登不用命诸将杀登以献主帅诸将有一不用命登有制在不敢私也众股栗听命竟立奇功于沮河赵葵为制置使见登握手曰 
景宋一身胆惜相见晚也俾参宣抚司兼京西两节马光祖为制置使辟充参谋官迁军器少监京西提点刑狱登威声日振有余思忠及徐制 
几谗于光祖曰京湖知有王景宋不知有马制置非久易位矣光祖疑焉出登屯邓州后以干办锺蜚英调护情好如初侍御史戴庆炣劾思忠 
其党过元龙沈翥在幕中又倾之以是议论不合才略不能施议者惜焉开庆元年登提兵援蜀约日合战夜分登经理军事忽绝倒五藏出血 
幕客唐舜申至登尚瞪目视几上文书俄而卒他日舜申舟经汉阳有蜀声呼唐舜申者三左右曰景宋声是也夕舜申暴卒

　　△杨掞

　　扬掞字纯父抚州临川人少能词赋故人荐淮阃杜杲幕杲曰风神如许他日不在我下由是治法征谋多咨于掞逾年安丰被兵掞慨然 
请行乃以奇策解围奏补七官掞念置身行伍闲骑射所当工夜以青布藉地乘生马以跃初过三尺次五尺至一丈制置使孟珙辟于幕尝用 
其策珙尝燕客有将校语不逊命斩之掞从容曰斩之诚是第方会客广谋议非其地非其时也珙大服未几有大将立功珙坐受其拜掞为动 
色因叹曰大将立功庭参纳拜信兜鍪不如毛锥子也于是谢绝宾客治进士业遂登第调麻城尉向士璧守黄州檄入幕寻以战功升三官无 
何得心疾曰我不可用矣遂调潭州节度推官赵葵为京湖制置使掞与偕行王登迓于沙市极谈至夜分掞退曰王景宋满身是胆惜欠沈细 
者如掞副之何事不可为也但恐终以勇败后登死人以为知言逾时士璧守峡州招之病不果行而卒赠架阁

　　△张惟孝

　　张惟孝字仲友襄阳人长六尺通春秋下第乃工骑射城中乱争出关惟孝拔剑杀数人趋白河见一舟壮巨甚急登之舟人不可惟孝曰 
今日之事非汝即我能杀我者得此舟众披靡遂以舟达郢州兵乱奔沙洋别之杰为帅尽隘诸湖不泄水惟孝令二人贾服前行密窥隘兵曰 
易与耳乃与十骑衣黑袍假为敌兵曰后队亟至守隘四五百人悉溃舟趋藕池开庆元年卜居江陵至沙市众舟大集不可涉顷有峩冠张盖 
从者数十则宣抚姚希得之弟也令曰敢有争岸者投水中惟孝睥睨良久提剑驱左右而出举白旗以麾令众船登岸毋敢乱次干官锺蜚英 
见而异之以告唐舜申舜申曰吾故人也具言惟孝平生蜚英谓曰今日正我辈趋事赴功之秋惟孝不答又叩之则曰朝廷负人明日蜚英导 
希得罗致之宴仲宣楼蜚英酒酣曰有国而后有家天下如此将安归乎惟孝跃然曰从公所命乃请空名帖三十以还逾旬以三十骑俱拥甲 
士五千至旗帜鲜明部伍严肃上至公安下及墨山游踏相继希得大喜请所统姓名惟孝曰朝廷负人福难祸易聊为君侯纾一时之难耳姓 
</div>
    <div class="pagination">
<a href="续通志_page930.html">上一页</a><span>...</span><a href="续通志_page926.html">926</a><a href="续通志_page927.html">927</a><a href="续通志_page928.html">928</a><a href="续通志_page929.html">929</a><a href="续通志_page930.html">930</a><span class="current-page">931</span><a href="续通志_page932.html">932</a><a href="续通志_page933.html">933</a><a href="续通志_page934.html">934</a><a href="续通志_page935.html">935</a><a href="续通志_page936.html">936</a><span>...</span><a href="续通志_page932.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
