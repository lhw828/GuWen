<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 354 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 354 页/共 1125 页</h1>
    <div class="content">古今所同，曷常不世载欢盟，时通贽币 往者晋氏后主，政出多门，惑彼强臣，忘我大义，干戈以之日用，生灵于是罹灾。今兹两朝，本无纤隙，若或交驰一介之使，显布二君之心，用息疲民，重修旧好，长为与国，不亦休哉 琮以甚微，敢干斯义，远布通悟，洞垂鉴详。」 
八年三月二十六日，契丹遣(欸)[款]附使克妙骨慎思等十二人奉书来聘，其书称「契丹国」，诏东上(阁)[合]门副使郝崇信至境上迓之。及至，馆于都亭驿，召见崇德殿，赐袭衣、金带、销金皁罗帽、乌皮t、器币二百、银鞍勒马；其从者十二人，〔赐〕衣服、器币有差。 
二十八日，晋王及宰臣、百官以契丹通好，诣崇德殿称贺。帝谓宰相曰：「自晋、汉以来，北戎强盛，盖由中朝无主，以至晋帝蒙尘，乃否之极也。今慕化而来，亦由时运，非凉德所致。」先是，涿州以来使书达于雄州孙全兴，称「克妙骨慎思」，至是启书，但云「克慎思」。或云「克」是官号。(令)[今]姓氏与官俱未详，故两存焉。 

二十九日，诏契丹使于讲武殿观诸班骑士习射班：原作「殿」，据《长编》卷一六改。，令其二从者袅屋六、条首里与卫士驰射毛球，截柳枝。 
三十日，又宴于长春殿。 
七月，遣西上(阁)[合]门使郝崇信使契丹，以太常寺丞吕端副之。自是始与中国交聘。 
八月，契丹遣使左卫大将军邪律霸德，弓箭库使尧卢骨，通事、左监门卫将军王英来聘，献御衣一袭、玉带一、御马三并鞍辔、带甲马五十。赐冠带、器币有差：使、副，皆晕锦旋襕衣 
     
一袭、金带一、衣着百疋、银器百两、金镀银鞍辔马一、皁罗销金帽一、t一；通事，衣一袭、公服、靴、笏、金带、幞头、丝 、衣着五十匹、银器五十两、银鞍辔马一；小底、书表二人，各红锦旋襕、金镀银带、银器二十两、衣着三十匹；军将马群蹋马、拽剌梅里等四十六人，各中锦旋襕、金镀银带银：原阙，据上文。、丝 、银器十两、衣着二十匹。又赐通事从人二十人，各中锦旋襕、银带、银器五两、衣着十匹；书表已下随身十二人，锦袄、银带、银器三两、衣着五匹。因令从猎出郊。及辞，又赐衣服、器币以遣之。 
十二月，契丹遣使邪律乌正，礼宾使萧护里国，通事、左千牛卫将军陈延正进贺来年正旦旦：原作「月」，据《长编》卷一六改。，献御衣一袭、金带一、金鞍辔马一、银花镂鞍辔马一、散马七十匹，乌正等各献朝见马有差。诏赐如八月，惟副使减银器五十两，通事止银带，随从又有舍利判官、皮室通引之名，所赐(羌)[差]损前数。时初平江南，李煜至阙下，乌正在馆闻之，各献名马、弓箭为贺。及入辞，加赐金 鞢束带、皁花欹正袍、晕锦、紫绮、髹器等物。 
九年正月，幸北苑，观骑士与契丹国使骑射。及辞，又厚赐以遣之。 
二月，契丹遣使邪律延 来贺长春节，献御衣、玉带、名马二匹，鞍勒副之，散马百匹、白鹘二。 
十二月，契丹遣使鞍辔库使萧蒲骨只及从人粘毛骨等奉慰书来聘，修赙礼也。命引进副使田守奇宴劳于城外，恩赐如例。及还，又加赐银器二百两、衣着二百 
     
匹。 
太宗太平兴国二年正月，契丹遣使萧蒲泥礼、王英等奉御衣、金玉带、玉鞍勒马、金银饰戎仗及马百匹，来贺太宗皇帝登极，又别奉御衣、金带、鞍马为贺正之礼。是日，对泥礼等于崇德殿，及其从者凡八十二人，赐衣带、器币有差。 
四月，又遣使鸿胪卿耶律敞等献助山陵马三十匹，又献御衣三袭、金带二、御马三匹、黄金鞍勒副之，金饰戎具一副。 
八月，契丹小底述讷辞还本国，诏赐窄衣、金 鞢、银器百两、衣着百匹。 
十月四日，契丹遣使耶律阿摩里来贺干明节，献御衣二袭、金玉带各一、马百匹。 

是月十二日，车驾幸子城西北隅，视卫士与其使骑射视：原作「亲」，据《长编》卷一八改。。 
十二月，遣使太仆卿耶律迭列、礼宾副使王英以良马、方物贺正，至上元，召其使观灯，又宴崇德殿，赐赉倍常。及还，又命仪鸾副使孙宴送至境上，别赐其使大衣着百匹、大银器百两，副使半之。 
三年十月，遣使太仆卿耶律谐里、副使茶酒库副使王琛等酒库：原作「 」，据《长编》卷一九改补。，献御衣二袭、金带、弓箭、金鞍辔铁鞍辔各一、御马四匹、散马百匹，来贺干明节。 

是月，帝畋于朱延顿，因令谐里从猎。帝射中走兔，谐里等贡马为贺。及辞日，加赐如例，惟无大银器，而有漆器各一棹，命供奉官、(阁)[合]门祗候王侁送至境上。 
十二月，契丹遣使萧蒲骨只等以良马、方物来贡，贺明年正旦旦：原作「月」，据《长编》卷一九改。。时帝幸玉津园，又召其使，令观 臣习射。 
四年春，车驾亲征河东。二月，契丹 
     
遣使耶律尚书拽剌梅里奉书问起居耶律尚书：疑衍「耶律」二字。，对于行在所，赐梅里金带、银鞍勒马。 
三月，石岭关总管郭进言：契丹率众数万骑寇石岭关以援晋阳，即出兵败之。 

六月，王师亲平河东。七(月)[日]，下诏北征。二十日，车驾次东易州。州即戎人所立，伪刺史刘宇率官吏开门迎王师乞降，赐以衣服、钱帛慰抚之，命宇为左骁卫将军。二十一日，次涿州，又降之。二十三日，驻跸幽州城南之宝光寺。契丹闻王师至，不敢居城中，凡万余众，屯于城北。帝亲率兵乘之，斩千余级，余党遁去。契丹、渤海兵三百余人及范阳军三百余来降，召见，赐钱帛抚之。二十五日，命诸将分兵攻城，契丹铁林都指挥使右厢主李札卢存以部下兵来降。二十六日，幽州神武厅直、(卿)[乡]兵四百余人来归，山后八军伪瓷窑官三人以所受契丹牌印来献受契丹：原作「授处」，据《长编》卷二○改。。二十八日，契丹民百人相率以牛酒迎犒王师。 
七月三日，契丹伪建雄军节度、知顺州刘廷素率官属十四人来降。五日，伪知蓟州刘守恩与官属十七人来降。自王师入虏境，凡获马五千余匹。师傅城下，定国军节度宋墦攻南面，尚食使侯昭愿副之；河阳节度崔彦进北面，内供奉官江守钧副之钧：原作「均」，据本书兵七之八改。；彰信军节度刘遇东面，仪鸾副使王宾副之；定武军节度孟(元)[玄] 西面，闲副使张守明副之。凡十五日，以士卒疲顿，转输迥远，且虞戎至，遂诏班师。 
十三日，命定武军节度孟(元)[玄] 、判四方馆事梁 
     
迥梁迥：原作「梁回」，据《宋史》卷二七四本传改。、深州刺史念金 、左龙武将军赵延进、翰林使杜彦圭、军器库使(药)[乐]可琼屯定州，河阳节度崔彦进、西上(阁)[合]门副使薛继兴、供奉官(阁)[合]门祗候李守斌屯关南。 
是月，内侍赵守伦于幽州城外及缘路收得马五千七百余匹，又于遂城、保州收得戎人败散马及橐万余匹。 
八月一日，契丹藐儿等二十八人来降，悉赐以衣服、钱帛。 
五日，西京留守、中书令石守信责授崇信军节度使，依前兼中书令；彰信军节度使刘遇责授宿州观察使。坐以所部扈从亲征扞边失律故也。又诏光州刺史史珪责授定武军行军司马。坐攻范阳城逗挠故也。 

九月五日，诏：「忻、岚、宪州缘边诸寨不得纵军士入蕃界打劫，以致引惹。贼众如入界打劫，即于要路等截掩杀。若须酬赛者，非有宣命，无得出境。」 
九日，诏内衣库使张绍勍、六宅副使何继隆、南作坊副使李神佑、北作坊副使刘承珪、马步军副都军头钱俊、李延照率兵屯定州，以备戎寇。 
十二日，岚宪巡检王延贵言：「缘边巡检使臣差人入北界劫掠，利于羊马，无益朝廷。若是蕃寇搔动，须要酬赛，即具申奏。乞春初会合兵马掩杀，及起揭人户，庶边界安静。」从之。 
十月，契丹(朱)[来]寇关南，刘延翰、崔彦进、崔翰等三将会兵击之，遇于遂城西徐、驰二河间，斩首万二百级，获马万匹，生擒酋长三人生：原作「坐」，据《长编》卷二○改。，追奔二十里，俘老幼三万余口俘：原作「余」，据《长编》卷二○改。，及兵器、车帐、攻具甚众。 
十 
     
一月四日，代州言：契丹于雁门西泾胡谷南川下寨，折彦赟与都监董司愿、刘绪、巡检侯美追击之，大败，获鞍马、器仗甚众。 
二十三日，岚州言：破契丹千余众于三交口。 

二十五日，忻州言破契丹数千众，斩首四十五级，获鞍马、铠甲，生擒十六人以献。关南又言关：原作「闽」，据《长编》卷二○改。：「破数万众，斩首万余级，获橐五十三头。」诏并以分给军校。 
五年三月，并、代州潘美言：「契丹十万众寇雁门塞，聚兵分水岭。臣令杨业、董思愿、侯美、郑昭达等率在外军士救应，与'，大败之，杀伪节度使、驸马、侍中萧咄李，生擒马步军都指挥使李重诲，获其铠甲、军众、银牌、印记、戎器甚众。」 
十月八日，命莱州刺史杨重进、沂州刺史毛继美率兵屯关南，亳州刺史蔡玉、济州刺史陈廷山屯定州，单州刺史卢汉赟屯镇州，皆以备虏寇也。 
二十四日，命侍卫马军都指挥使米信米：原作「来」，据《长编》卷二一改。、东上合门使郭守赟、弓箭副使李斌、仪鸾副使江钧同护定州屯兵。 

十一月十三日，车驾北巡。十四日，关南上言：「契丹万余众来寇，斩首三千余级。」即日以河阳节度崔彦进为关南兵马总管。十九日，驻跸大名。雄州言：「戎虏皆遁，边候彻警。」乃以十二日班师。初，帝欲乘胜讨幽州，已命保静军节度刘遇为幽州西路行营壕寨兵马总管，陵州团练使田钦祚为都监；威塞军节度曹翰为东路行营壕寨兵马总管，登州防御使赵延墦为都监。又命宰相召翰林学 
     
士李昉、扈蒙，问事之可否。昉等上言曰：「北虏微妖，自古为(冠)[寇]，乘秋犯塞，往往有之。一昨辄率腥膻，来扰疆埸，陛下栉沐风雨，冲冒严凝，亲御戎衣，以攘民患。蠢兹丑类，畏威而逃，因而剪之，易于拉朽。况幽、蓟之壤，久陷匪人，慕化之心，倒垂斯切。今若拥百万横行之众，吊一方徯后之民，合势而攻，指期可定。其如大兵所聚，转输是资，况河朔之区，连岁飞挽，近经蹂躏，尤极萧然。虽荐偶于丰穰，恐不堪其调发。属兹寒冽，益复疲劳。况今虏寇宵奔，边陲宁肃，若亲巡塞下，震耀戎容，固足惧彼残妖，亦恐劳于大举。伏望申戒羽卫，旋旆京师，善养骁雄，精加训练；严 边郡，广积军储，讲习武经，缮修攻具。俟府藏之充溢，洎闾里之富完，期岁之间，用师未晚。」帝深纳其说，即下诏南归。 

是年，岢岚军言：「戎人二百六十余户、老幼二千三百余口来附。」并州又言：「戎人二百三十四户、五千三百余口归附。」 
六年正月，易州言：「破契丹数千众，斩首三百级。」 

五月，平塞军言：「契丹七千人骑来寇，出兵掩杀，逼奔数里，杀贼、夺鞍马器甲甚众。」 

七月，岚州言：「戎人五十三户、三百六十三口归附，率兵迎之，虏骑奄至，因败其众，斩首十七级。」 
九月，易州白继赟上言：「契丹来寇，逆击于平塞北。斩二千级，获人马、器甲、牛畜甚众。」 

七年五月，三交上言：「破契丹万余众，斩首二千级，平其垒三十六，俘老幼万余口。」又府州折御卿破契丹 
     
万余众于新泽寨，斩首七百级，生擒酋长百余人。又高阳关崔彦进败契丹于唐兴口，斩首二千级，获兵器、羊马数万计。时虏众三道来寇，悉败之。

十月，诏北边州军曰：「朕受天景命，奄宅中区，以四海为家，视兆民如子，冀咸登于富寿，岂轻举于甲兵 况与契丹本通邻好，昨以河东刘继元不遵朝化，盗据一方，念彼遗民，行兹薄伐。朕所以亲乘戎辂，直抵晋郊，素无黩武之心，盖切吊民之意，而契丹轻举戈甲，辄来救援。一鼓既平于并垒，六师遂指于燕郊。靡辞六月之征，聊报东门之役。虽彼曲可见，亦罪己良多。今闻边境谧宁，田秋丰稔，军民等所宜安怀，无或相侵。如今辄入北界剽略及窃盗，所属州军收捉重断，所盗得物，并送还北界。」 

十二月，日利、月益益：原作「利」，据本书方域二之一九、《长编》卷二三改。、没细、兀瑶等十族附丰州，王承美出兵迎之，与虏战，大败走之。事具(豊)[丰]州。 
是年，明记卒，其子常王隆绪立，才十三岁。伪谥明记景宗孝成皇帝，改元干亨。 
八年三月，王承美又破契丹万余众，俘斩万计。 

十二月，高阳关捕得虏口，言虏中种族携贰，虑王师致讨，颇于近塞筑城为备。帝谓宰相曰：「戎人以剽略为务，乃修城垒为自全之计，盖天亡之时也。」因委曲论契丹衰盛情状，谕可讨之计。事具义兵。 
是年，契丹改元统和，尊母萧氏为承天皇太后，隆绪自号天辅皇帝。 
雍熙三年正月，命天平军节度曹彬为幽州道行营前军马步水 
      
陆都总管，率河阳节度使崔彦进三十余将，下诏三路北伐契丹。自三月王师入北境，所在城邑多降。先是先是：原无，按后文「遂下诏三道进讨」仍是雍熙三年事，则贺令图等人上言乃插叙，今据《宋史》卷二五八《曹彬传》补。，太平兴国九年，知雄州贺令图与其父岳州刺史怀浦及薛继昭、刘文裕、侯莫、陈利用等相继上言：「自国家伐太原，而北虏渝盟，发兵以援，非天威兵力决而取之，则河东之师几为迁延之役。且虏主年幼，国事决于其母，其大将军韩德让宠(幸)[幸]用事，国人疾之，请乘其衅以取幽蓟。又访得隆绪与其母萧氏在国中，每岁冬月，多居西楼或幽州北庙城就薪水，每出渔猎，常月余乃还，至春会遥乐河射鸭，夏居炭山，即上(泾)[陉]处，有屋室宫殿。萧氏与韩私通，遣人缢杀其妻，遂入居帐中，同卧起如夫妻，共案而食。隆绪所居异帐，相去百许步，卫兵千余人，膳夫三百人，杂以藩汉女奴，国事皆萧氏与韩参决。又近幸医工迪黑姑及北大王孙、弟子将军二人，部族有窃议者，为其党所告，萧氏尽戮之。隆绪亦恶其事，畏不敢发。然萧氏亦常惧及祸，每岁正月，辄不食荤茹，大修斋会及造寺，冀复获福佑，而天性残忍，多杀罚，有机略，其下皆禀服焉。」帝闻之，遂下诏三道进讨。曹彬、崔彦进、米信自雄州入米信：原作「来信」，据《宋史》卷二六○本传改。，田重进趣飞狐，杨业出雁门， 期齐举焉。 
五月，曹彬之师与虏战，不利，彬收余众宵涉巨马河，临易水营焉营：原作「荣」，据《文献通考》卷三四六改。。奏至，诏以诸将所领兵分屯缘边诸郡，召彬、彦进等赴阙，留田重进守中山，令潘美还代州。美等上 
      
言：「云、应、寰、朔州民五百户，及吐浑、突厥三部落、安落等族八百余帐，久困戎虏，善接王师，愿移旧地，南居忻、代之境。」诏美与河东转运使分置于河东管内，计口给闲田为业，永兴租役。如安置不尽，即分于次南州县。不得扰动，务使安居。 
至七月，又诏枢密都承旨杨守一等往并、代州起遣，赴河南府、孟、曹、汝、潞等州，给与空闲地土居佃，充为永业。时潘美等以所部兵护送，其人为虏所败，杨业陷焉。事见出师门。 
十二月五日，定州田重进言：「入虏界攻下歧沟关，杀守城千余人，及获牛羊、积聚、器甲甚众。」 

十二日，瀛州言：「都总管刘廷谦率兵与虏遇于君子馆，接战，会天大寒，王师不能彀弓弩，虏骑众围我军数重。廷谦先约别将李继隆率精兵后殿，缓急为救，时已被围，继隆引麾下兵退保乐寿。延谦力不敌，全军陷没，得麾下它马乘以遁，与数骑获免。先锋六宅使贺令图、武州防御使杨重进陷焉。」 
二十五日，代州副都总管卢汉赟言：「北虏南侵，臣率所部兵于土镫堡掩袭，斩首二千级，获马千余匹，车帐、器甲、牛羊甚众。」 
是冬，又寇易州，州遣强壮指挥使刘钧等率兵袭歧沟关，破之，斩千余级，焚其积聚而还。 

四年正月十二日，诏：「应幽州边境背没军人等，或因事疑阻，或负过逃亡，岂所愿为，盖非获已。用推恩信，特示招携。今后有能自北界脱身来归朝廷者，并不问罪，依旧隶军额。如曾 
      
受契丹(丹)补置者，并与伪命职官，仍令沿边州县随处支赐衣服续食，部送赴阙下。」 

二十三日，诏曰：「朕恢纂丕图，抚绥四海，不敢暇逸，常怀战兢。幸属书轨混同，岁时丰稔，而犬羊肆暴，敢犯封陲，俘掠人民，焚荡庐舍，农桑废业，闾里为墟。言念生民，罹其荼毒，为之父母，实切痛伤。宜覃雨露之恩，以表君亲之惠。应行营将士因阵敌不利捐弃兵甲溃散者，并不问罪，各依旧兵籍收隶。应沿边城堡曾为契丹攻围，其中将校备御有方、功劳可纪者，委逐处分析闻奏，当加旌赏。军人殁于行阵，及百姓被契丹杀害、无主收葬者，所在破官钱埋瘗，军人除赗赠外，特支半年廪给。死事使臣、将校子孙，并与录用。应缘契丹入界，草寇因而聚集，及逃亡军人曾行劫掠者，并释罪。限诏书到一月，许于所在陈首，军人依旧隶军籍，百姓并令归农；限满不首，即论其罪。应经契丹剽掠处人户，雍熙三年以前逋欠租调并与除放，仍更给复三年；不经剽掠者，亦与免从前租调自「仍更」至「租调」十八字，原无，据《宋大诏令集》卷一八五补。，仍更给复一年。朕抚理失中，委用乖当，是使边陲之俗，陷于涂炭之灾，咎由眇躬，祸及黎献，永言痛悼，勿忘于怀。」先是，自歧沟关败，诸将多坐黜免，既而戎虏复入寇，帝念无可遣者，刘廷谦、宋墦、张永德先皆罢节镇，在环卫，帝欲令击虏自 ，(固)[故]遣三人者分屯边郡以御之。未几，廷谦又败于君子馆，士卒前后死者数万人，沿边诸郡创夷之卒不满万计，皆无'志。河朔震恐，悉料乡民为兵 
      
以守城，皆白徒，未尝习战'，但坚(璧)[壁]自固，不敢御敌。虏势益振，长驱而入，连陷深、祁、德等数州，杀官吏，俘虏士民。所过郡县坚壁不下者，悉俘取(料)村中士女，大掠纵火，所在辇金帛而去。魏博之北，民甚苦焉。又寇定远军，城中乏少，人心甚危，知军、著作郎曹谏虑不能守，杀数人，乃定，虏遂引去。帝哀痛之，故有是诏。 
端拱元年十月，丰州王承美言：「契丹于州界多屯兵甲，劫掠蕃部帐族，驱虏人口。当州汉儿隔在毛山东黑山内藏避，至今三年，无兵士救应。契丹三次出兵搜捉，臣皆杀退。」降诏褒美之。 
</div>
    <div class="pagination">
<a href="宋会要辑稿_page353.html">上一页</a><span>...</span><a href="宋会要辑稿_page349.html">349</a><a href="宋会要辑稿_page350.html">350</a><a href="宋会要辑稿_page351.html">351</a><a href="宋会要辑稿_page352.html">352</a><a href="宋会要辑稿_page353.html">353</a><span class="current-page">354</span><a href="宋会要辑稿_page355.html">355</a><a href="宋会要辑稿_page356.html">356</a><a href="宋会要辑稿_page357.html">357</a><a href="宋会要辑稿_page358.html">358</a><a href="宋会要辑稿_page359.html">359</a><span>...</span><a href="宋会要辑稿_page355.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
