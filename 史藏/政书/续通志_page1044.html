<!DOCTYPE html>
<html>
<head>
    <meta charset="UTF-8">
    <title>续通志 - 第 1044 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1044 页/共 1359 页</h1>
    <div class="content">立朝省以为政本其余百官不在员多惟在得入焉耳书上世祖嘉纳焉又言邢州旧万余户兵兴以来不满数百凋坏日甚得良牧守如真定 
张耕洺水刘肃者治之犹可完复朝廷以耕为邢州安抚使肃为副使由是流民复业升邢为顺德府征大理云南及伐宋每以赞天地之好生 
王者之神武不杀故克城之日未尝妄戮一人中统元年世祖即位问以治天下之大经养民之良法秉忠采祖宗旧典参以古制之宜于今者 
条例以闻于是下诏建元纪岁中立书省宣抚司朝廷旧臣山林遗逸之士咸见录用文物粲然一新秉忠虽居左右不改旧服时人称为聪书 
记至元元年翰林学士承旨不鄂奏言秉忠侍藩邸积有岁年忠勤茂着宜被褒崇圣明御极万物惟新而秉忠犹仍其野服散号深所未安帝 
覧奏即日拜光禄大夫位太保参预中书省事诏以学士窦默女妻之赐第奉先坊秉忠既受命以天下为己任事无巨细凡有关于国家大体 
者知无不言燕闲顾问辄推荐人物凡所甄拔后悉为名臣初帝命秉忠相地于桓州东泺水北建城郭于龙冈三年而毕名曰开平继升为上 
都而以燕为中都四年又命秉忠筑中都城始建宗庙宫室八年奏建国号曰大元而以中都为大都他如颁章服举朝仪给俸禄定官制皆自 
秉中发之 【按徐世隆祭文云扈从王师柔服哀牢公于是时蜀之韦皋堂上出奇鄂江飞渡公于是时晋之杜预是秉忠尚有战功也史氏 
特叙其创制之功故不载】 为一代成宪十一年扈从至上都无疾而卒帝惊悼谓羣臣曰秉忠事朕三十余年小心愼密不避艰险言无隐情 
其阴阳数术之精占事知来若合符契惟朕知之他人莫得闻也遣礼部侍郎赵秉温护其丧追封赵国公谥文贞成宗时改谥文正仁宗时又 
进封常山王秉忠自幼好学至老不衰虽位极人臣而齐居蔬食澹然不异平昔每以吟咏自适其诗萧散闲淡类其为人有文集十卷无子以 
弟秉恕子兰璋后

　　刘秉恕

　　 刘秉恕

　　秉恕字长卿好读书年弱冠受易于刘肃遂明理学方秉忠事世祖以荐士自任嫌于私亲独不及秉恕左右以闻召见遂同侍潜邸世祖 
尝赐秉忠白金千两辞曰臣山野鄙人侥幸遭际服器悉出尚方金无所用世祖曰卿独无亲故遗之邪乃受而散之以二百两与秉恕秉恕曰 
兄勤劳有年宜蒙兹赏秉恕无功可冒恩乎终不受擢礼部侍郎厯彰德怀孟淄莱顺天太原五路总管所至皆有惠政召除礼部尚书复出为 
湖州平阳两路总管卒于官

　　△张文谦

　　张文谦字仲卿邢州沙河人幼聪敏善记诵与刘秉忠同学世祖居潜邸受邢州分地秉忠荐文谦可用召见命掌王府书记刑州当要冲 
初分为勋臣食邑岁遣人监领征求百出民弗堪命文谦与秉忠言于世祖曰今民生困弊莫刑为甚盍择人往治之责其成效使四方取法则 
天下均受赐矣乃选近侍托克托尚书刘肃侍郎李简往三人至邢协心为治不期月流亡复归户增十倍由是世祖益重儒士任之以政皆自 
文谦发之世祖征大理国相高泰祥 【原误作国主高祥今据大理传改】 拒命杀信使遁去世祖怒将屠其城文谦与秉忠姚枢谏曰杀使 
拒命非民之罪请宥之乃止己未世祖帅师伐宋文谦与秉忠言王者之师有征无战当一视同仁不可嗜杀世祖曰期与卿等守此言既入境 
分命诸将毋妄杀毋焚人室庐所获生口悉纵之世祖即位立中书省首命王文统为平章政事文谦为左丞建立纲纪讲明利病以安国便民 
为务诏令一出天下有太平之望而文统素忌克谟谋之际屡相可否积不能平文谦遂求出诏以本官行大名等路宣抚司事至官蠲常赋什 
之四商酒税什之一二年来朝复留居政府会阿哈玛特领左右部总司财用欲专奏请不关白中书诏廷臣议之文谦曰分制财用古有是理 
中书不预无是理也若中书弗问天子将亲莅之乎帝曰仲卿言是也至元元年复以中书左丞行省西夏中兴等路羌俗素鄙野事无统纪文 
谦得蜀士陷于俘掠者五六人理而出之使习吏事旬月闲薄书有品式子弟亦知读书俗为一变浚唐来汉延二渠溉田十数万顷人蒙其利 
三年还朝诸势家言有户数千当役属为私奴者议久不决文谦谓以乙未岁户帐为断未占籍者归之势家其余良民无为奴之理议遂定守 
以为法五年淄州妖人胡玉惑众事觉逮捕百余人文谦曰愚民无知为所诳诱诛首恶足矣帝即命文谦往决其狱惟三人坐弃市余皆释之 
七年拜大司农卿奏立诸道劝农司巡行劝课请开籍田行祭先农先蚕等礼复兴实默请立国子学选贵冑子弟教育之时阿哈玛特议拘民 
闲铁官铸农器高其价以配民创立行户部于东平大名以造钞及诸路转运司干政害民文谦悉于帝前极论罢之十三年迁御史中丞阿哈 
玛特虑宪台发其奸乃奏罢诸道按察司以撼之文谦奏复其旧然自知为奸臣所忌力求去会世祖以大明历岁久寖差命许衡等造新历乃 
授文谦昭文馆大学士领太史院事十九年拜枢密副使岁余卒文谦蚤从刘秉忠洞究术数晚交许衡尤粹于义理之学为人刚明简重数忤 
权幸是非得丧一不以经意家惟藏书数万卷尤以引荐人材为己任封魏国公谥忠宣子晏 【按虞集张氏新茔记云中统初政术与时高 
下独成均之教彝伦大农之兴稼穑历象之授人时凡出文谦所为皆隐然有不可变者】 仕至御史中丞

　　△郝经

　　郝经字伯常泽州陵川人祖天挺元裕尝从之学金末父思温辟地河南鲁山河南乱居民匿窖中乱兵以火熏灼之民多死经母许亦死 
经以蜜和寒葅汁决母齿饮之即苏时经九岁人皆异之金亡徙顺天家贫负薪为养暮则读书为守帅张柔贾辅所知延为上客二家藏书皆 
万卷经博览无不通宪宗元年世祖开邸金莲川诏经谘以经国安民之道条上数十事大悦遂留王府是时连兵于宋世祖总统东师经从至 
濮会有得宋奏议以献其言谨边防守冲要凡七道下诸将议经曰古之一天下者以德不以力今宋未有败亡之衅我乃空国而出诸侯窥伺 
于内小民凋弊于外经见其危未见其利也王不如修德布惠结盟饬备以待西师上应天心下系人望顺时而动宋不足图也世祖以经儒生 
愕然曰汝与张巴图议邪经对曰经少馆张柔家尝闻其论议此则经臆说耳柔不知也复进七道议七千余言乃以杨惟中为江淮荆湖南北 
等路宣抚使经副之将归德军先至江上宣布恩信招纳降附闻宪宗在蜀师久无功进东师议其略曰经闻图天下之事于未然则易救天下 
之事于已然则难己然之中复有未然者使往者不失而来者得遂是尤难也国家奋起朔漠灭金源并西夏蹂荆襄克成都平大理躏跞诸夷 
奄征四海垂五十年今又阖国大举以之伐宋而图混一以志则锐以力则强而术则未尽也苟于诸国既平之后创立法制敷布条纲任将相 
选贤能平赋足用屯农足食内治既举外御亦备而后伺隙观衅以正天伐自东海至襄邓重兵数道联帜按武以为正兵自汉中至大理轻兵 
捷出批吭抵胁以为奇兵帅臣得人师出以律高拱九重之内而海外有截矣比者西师既构猝不可解兵连祸结底安于危王宜遣人禀命行 
在遣使喻宋令降名进币割地纳质姑与之和偃兵息民以全吾力而图后举禀命不从而后进师示以恩信晓以祸福使知王不得己而用兵 
之意命一军出襄邓一军出寿春一军出维扬三道并进东西连衡王处一军为之节制庶几举动出于万全若宜抵振迅锐而图功一举而下 
金陵举临安则可也如兵力耗弊役成迁延进退不可反为敌人所乘悔可及乎臣愚所以谆谆于东师反复致论谓不在于巳然而在于未然 
者此也及渡江围鄂州闻宪宗崩召诸将议经复进言曰国家自平金以来惟务取进不遵养时晦老师费财卒无成功三十年矣今国内空虚 
塔齐尔实喇诸王观望所立莫不岘觎神器一有狡焉或启戎心先人举事腹背受敌大事去矣且额哷布格己行赦令令托里齐为断事官行 
尚书省据燕都按图籍号召诸道虽大王素有人望且握重兵独不见金世宗海陵之事乎宜亟定大计留劲兵把截江面与宋议和定疆界岁 
币置辎重驿骑驰归则彼之奸谋僭志冰释瓦解遣一军逆大行灵舆收皇帝玺召诸王驸马会丧和林差官于诸路抚慰安辑命王子珍戬镇 
燕都则大宝有归而社稷安矣会宋守师贾以道亦遣使乞和乃班师世祖即位以经为翰林侍读学士充国信使使宋告即位且定和议经入 
辞帝曰朕初践阼庶事草创卿当远行凡可辅朕者亟以闻经奏便宜十六事皆立政大要时经有重名平章王文统忌之阴属李璮潜师侵宋 
欲假手害经经至济南璮遗书止经经以璮书闻于朝行次宿州遣副使刘人杰参议高□请入国日期不报时贾似道方以却敌为功恐经至 
谋泄遂以李璮为辞拘之真州经上表宋主曰顾附鲁连之义排难解纷岂知唐俭之徒欵兵误国又数上书宋王及宰执极陈战和利害且请 
入见及归国皆不报驿吏棘垣钥户昼夜守逻欲以动经经不屈谕从者曰死生进退听其在彼我终不能屈身辱命汝等不幸宜忍死待之我 
观宋祚殆不久矣居七年从者死过半经独与六人处别馆 【按苏天爵名臣事略云宋人既留经词气不屈明年遣伴使朱实臣伪报本朝 
兵乱经弗听复累言之经厉声曰此事断无有设有之当遣我辈还国元史本传不载谨附识】 又九年丞相巴延南伐帝遣尚书哈雅及经弟 
庸入宋问执行人之罪宋惧遣总管段佑以礼送经归贾似道之谋既泄寻亦窜死明年至阙锡燕大庭咨以政事赏赉有差寻卒谥文忠明年 
宋平经为人尚气节为学务有用 【按苟宗道行状云经尝自诵曰不学无用学不读非圣书世世之为词章者始则羣聚讪笑终亦拱视而 
服之】 拘留十六年思托言垂后撰续后汉书及易春秋外传诸书凡数百卷其文丰蔚豪宕善议论从者皆通于学书佐苟宗道后官至国子 
祭酒经还之岁汴民射雁金明池得系帛书诗云霜落风高恣所如归期回首是春初上林天子援弓缴穷海缧臣有帛书后题曰至元五年 【 
按陶宗仪辍耕录作中统十五年且云是时南北隔绝不知中统之改至元也考经还之岁实至元十一年本传云至元五年盖史氏易其文而 
误耳】 九月一日放雁获者勿杀国信大使郝经书于真州忠勇军营新馆其忠诚如此二弟彝庸皆有名子采麟仕至肃政廉访使

　　钦定续通志卷四百六十二

　　●钦定续通志卷四百六十三　列传二百六十三

　　列传

　　元 【十七】

　　○元十七

　　姚枢　　　　　　　许衡　　窦默【李俊民】

　　姚枢
　　许衡
　　窦默

　　△姚枢

　　姚枢字公茂柳城人后迁洛阳少力学负王佐略杨淮中与偕觐太宗值南伐诏枢从惟中即军中求儒道释医卜者会破枣阳主将将尽 
坑之枢力辩非诏书意乃蹙数人逃之篁竹中脱死拔德拔得名儒赵复始见程朱性理之书辛丑为燕京行台郎中时行台伊啰斡齐事货赂 
以枢幕长分及之枢拒绝因弃官去携家之辉州作家庙别为室奉孔子及宋儒周惇颐等象刊诸经惠学者读书鸣琴若将终身时许衡在魏 
至辉就录程朱所注书既而尽室依枢以居世祖在潜邸遣赵璧召枢至大喜待以客礼询及治道首陈帝王之道治国平天下之大经汇为八 
</div>
    <div class="pagination">
<a href="续通志_page1043.html">上一页</a><span>...</span><a href="续通志_page1039.html">1039</a><a href="续通志_page1040.html">1040</a><a href="续通志_page1041.html">1041</a><a href="续通志_page1042.html">1042</a><a href="续通志_page1043.html">1043</a><span class="current-page">1044</span><a href="续通志_page1045.html">1045</a><a href="续通志_page1046.html">1046</a><a href="续通志_page1047.html">1047</a><a href="续通志_page1048.html">1048</a><a href="续通志_page1049.html">1049</a><span>...</span><a href="续通志_page1045.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
