<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 525 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 525 页/共 807 页</h1>
    <div class="content">

　　皇朝文献通考卷一百九十
<史部,政书类,通制之属,皇朝文献通考>
　　钦定四库全书
　　皇朝文献通考卷一百九十一
　　兵考【十三】
　　藩部各旗
　　【臣】等谨按自昔帝王声教所讫遐迩咸宾凡在要服荒服之列者要不过使之保塞壖通朝贡而止我
　　圣朝威徳隆盛列部来同絶幕之遥如在宇下北自内扎萨克古及喀尔喀西迄于青海等部统以旗籍以时简其军实审其壮丁其制并同内八旗故入觐则随狝狩之班有事则备徴调之用兵制之盛古未有也其爵系已入封建考其疆域已入舆地考兹谨将其编旗之数分次于左
　　内扎萨克防古
　　科尔沁六旗在奉天锦州二府北邉外
　　左翼旗左翼前旗并于崇徳元年设左翼后旗于顺治六年设右翼旗右翼前旗右翼后旗并于崇徳元年设其左翼旗自本旗外兼统辖前后二旗及郭尔罗斯二旗扎萨克事右翼旗自本旗外兼统辖前后二旗及杜尔伯特扎赖持二旗扎萨克事
　　郭尔罗斯前后二旗在奉天府及吉林北邉外并于顺治五年设
　　杜尔伯特一旗在白都讷及黒龙江将军地西北邉外郭尔罗斯旗之北于顺治五年设
　　扎赖特一旗在白都讷及黒龙江将军地西北邉外郭尔罗斯旗之北于顺治五年设
　　扎鲁特二旗在塔子沟防东北境外喀尔喀左翼旗之北左翼旗于崇徳元年设右翼旗于顺治五年设
　　喀尔喀左翼一旗在塔子沟防东北境外于康熙三年设
　　奈曼一旗在塔子沟防东北境于崇徳元年设敖汉一旗在塔子沟防北境于崇徳元年设土黙特二旗在锦州府西北邉外塔子沟防东境左翼旗于崇徳元年设右翼旗于顺治二年设喀喇沁三旗在永平府口外塔子沟防八沟防境左翼旗于顺治五年设右翼旗于崇徳元年设增添一旗于康熙四十四年设
　　翁牛特左右二旗在八沟防北境并于崇徳元年设
　　阿禄科尔沁一旗在八沟防东北境外于崇徳元年设
　　巴林左右二旗在木兰北境外并于顺治五年设克西克腾一旗在木兰北境外于顺治三年设乌珠穆秦二旗在巴林旗之北右翼旗于崇徳六年设左翼旗于顺治三年设
　　蒿齐忒二旗在克西克腾旗之北左翼旗于顺治三年设右翼旗于顺治十年设
　　阿霸咯纳尔二旂在多伦诺尔防北境外左翼旗于康熙四年设右翼旗于康熙六年设
　　阿霸垓二旂在多伦诺尔防北境外右翼旂于崇徳六年设左翼旂于顺治八年设
　　苏尼特二旗在张家口外镶黄旗正黄旗察哈尔之北左翼旗于崇徳六年设右翼旗于崇徳七年设
　　四子部落一旗在张家口外正红旗镶红旗察哈尔之北于顺治八年设
　　喀尔喀右翼一旗在杀虎口外归化城之北于顺治十年设
　　毛明安一旗在杀虎口外归化城之北于顺治初年设
　　呉喇忒前中后三旗在河套之东北并于顺治五年设
　　鄂尔多斯七旗在归化城西河套内左翼中旗前旗后旗右翼中旗前旗后旗并于顺治六年设増添一旗于雍正九年设
　　归化城土黙特左右二旗在杀虎口北归化城并于崇徳元年设【今以副都统往管旗务并统于绥逺城将军互见山西驻防】喀尔喀土谢图汗部二十旗为中路驻翰海北图拉河左右在苏尼特四子部落诸部北境外康熙三十年设十七旗三十二年以后增至三十五旗雍正年间增至三十八旗寻分二十旗属于赛音诺顔部存十八旗乾隆元年以后复増设二旗于本旗外分十九扎萨克掌之仍统辖于土谢图汗喀尔喀车臣汗部二十三旗为东路驻瀚海北克鲁伦河左右在阿霸哈纳尔阿霸垓诸部北境外康熙三十年设十二旗三十五年以后増至二十一旗乾隆十四年增设一旗二十二年复増设一旗于本旗外分二十二扎萨克掌之仍统辖于车臣汗
　　喀尔喀扎萨克图汗部十七旗为西路驻杬爱山左右在贺兰山厄鲁特北境外康熙三十年设八旗三十三年以后增至十二旗雍正年间增至十五旗乾隆十三年增设一旗二十二年复增设一旗于本旗外分十六扎萨克掌之仍统辖于扎萨克图汗
　　喀尔喀赛音诺顔扎萨克亲王部二十二旗驻翁金河北在毛明安呉喇忒诸部北境外雍正十年设即于土谢图汗部内分辖二十旗乾隆元年以后复增二旗于本旗外分二十一扎萨克掌之仍统辖于赛音诺顔扎萨克亲王
　　乌兰乌苏厄鲁特部二旗即在赛音诺顔境内康熙二十五年设一旗驻喀尔喀河一旗驻达拉尔河乾隆二十六年移于乌兰乌苏并属赛音诺顔部统辖
　　贺兰山厄鲁特部一旗驻河套西在宁夏府凉州府甘州府北边外于康熙三十六年设
　　额济内土尔扈特部一旗驻额济内河在甘州府及肃州北边外于康熙四十三年设
　　青海厄鲁特部二十一旗在甘肃之西宁洮岷西边外四川之松潘北边外雍正三年设二十旗乾隆十一年增设一旗
　　青海游牧绰罗斯部二旗于雍正三年设
　　青海游牧辉特部一旗于雍正三年设
　　青海游牧土尔扈特部四旗于雍正三年设青海游牧喀尔喀部一旗于雍正三年设
　　哈宻一旗在安西府西北境外于康熙三十六年设土鲁畨一旗在西域天山南路之辟展地方雍正十年设一旗移驻于嘉峪闗外之州乾隆二十一年移于鲁古沁二十二年以平定西域还驻土鲁畨城故地都尔伯特部十四旗驻乌兰古木等处地方为准噶尔四卫拉特之一旧在额尔齐斯游牧乾隆十八年其台吉防凌防凌乌巴什防凌孟克等率所属内附
　　诏封以汗王贝勒贝子公等爵有差编为十四旗其部众夏驻乌兰古木地方冬驻科卜多迤东附近地方【以上各部俱详见与地考】
　　土尔扈特部分驻博瑚图和博克萨里科卜多阿尔台等处地方为准噶尔四卫拉特之一旧在伊犁之额什尔努喇等处游牧至和鄂尔勒克与巴图鲁浑台吉不睦窜入俄罗斯居于额济勒之地乾隆三十六年其台吉渥巴锡防伯克多尔济舍楞等率所属来归
　　诏封渥巴锡为乌纳恩素珠克图旧土尔扈特部卓里克图汗封防伯克多尔济为乌纳恩素珠克图旧土尔扈特部布延图亲王封舍楞为青色特竒勒图新土尔扈特部弼里克图郡王封巴木巴尔为弼什勒尔图郡王封功格为巴图色特竒尔图和硕特部图萨图贝勒封黙们图为济尔噶尔贝勒封旺丹为鄂尔哲依贝子封沙喇扣肯为乌察拉尔图贝子封克布腾为伊特格勒具子封叶勒木丕尔为阿穆尔灵贵贝子封额黙根乌巴什为巴雅喇尔图贝子封拜济呼为协理公封诺海博尔哈什哈为头等台吉俱作为扎萨克封阿拉克巴博克班防衮徳尔徳什巴雅尔喇瑚防登博罗业林巴木巴尔之子丹拜扎尔桑根敦诺尔布之子腾特克等十人俱为闲散头等台吉封诺尔布防楞乌梁海扎纳锡礼玉増济卜藏巴特玛等六人俱为二等台吉封三达克额林亲达瓦诺木珲等三人俱为三等台吉封巴布尔达克诺音格楞巴图尔图古尔扎纳木罗卜藏楚鲁木扎林业林之子舍楞图古斯库三达克之子恳泽等十一人俱为四等台吉复度地定居分驻其众渥巴锡等驻博瑚图地方防伯克多尔济等驻和博克萨里地方舍楞等驻科卜多阿尔台附近地方巴木巴尔等驻楚尔地方旺丹等驻多罗诺图地方黙们图等驻书鲁台地方博罗等驻乌兰和托地方凡一切事宜并照防凌防凌乌巴什等之例一体办理
　　【臣】等谨按各藩部设旗之制同于内八旗谨编次入兵考与舆地封建二门互见以彰
　　圣朝兵制之盛洪惟我
　　皇上徳威逺播西陲悉版图凡平定准噶尔回部御制纪事之文俱恭载入舆地考用昭幅员式廓之极轨至于土尔扈特本准噶尔四卫拉特之一其先世窜居俄罗斯离其故土逮后都尔伯特部率先臣服其绰罗斯和硕特辉特等部相继翦灭惟土尔扈特部遁迹北荒多厯年所虽逖聴声教曾经遣使来朝而越在异乡罕有宁宇兹于乾隆三十六年其台吉等景仰
　　圣化率全部之众逾越险阻不招自徕实为往牒所未
　　见于是
　　特命大臣等赡其饩牵给其衣帐入
　　觐之后敬循
　　祖制锡之封爵指地授居
　　睿虑周详计垂乆逺复
　　亲洒宸翰纪其縁起以征信万世谨载入兵考藩部各旗之后猗欤盛哉从兹休养生息世守藩卫以长享
　　天朝太平之福葢靡有穷极矣
　　御制土尔扈特全部归顺记
　　始逆命而终徕服谓之归降弗加征而自臣属谓之归顺若今之土尔扈特携全部舍异域投诚向化跋渉万里而来是归顺非归降也西域既定兴屯种于伊犁薄赋税于回部若哈萨克若布鲁特俾为外圉而覊縻之若安集延若拔达克山益称逺徼而概置之知足不辱知止不殆朕意亦如是而已矣岂其尽
　　天所覆至于海隅必欲悉主悉臣为我仆属哉而兹土尔
　　扈特之归顺则实
　　天与人归有不期然而然者故不可以不记土尔扈特者准噶尔四卫拉特之一其详已见于准噶尔全部纪略之文溯厥始率亦荒略弗可考后因其汗阿玉竒与防妄不睦窜归俄罗斯俄罗斯居之额济勒之地康熙年间我
　　皇祖圣祖仁皇帝尝欲悉其领要令侍读图丽琛等假道俄罗斯以往而俄罗斯故为纡绕其程凡行三年又数月始反命今之汗渥巴锡者即阿玉竒之曾孙也以俄罗斯征调师旅不息近且征其子入质而俄罗斯又属别教非黄教故与合族台吉宻谋挈全部投中国兴黄教之地以息肩焉自去嵗十一月启行由额济勒厯哈萨克绕巴勒喀什诺尔戈壁于今嵗六
　　月杪始至伊犁之沙拉伯勒界凡八阅月歴万有余里先是朕闻有土尔扈特来归之信虑伊犁将军伊勒图一人不能经理得宜时舒赫徳以参赞居乌什办回部事因命就近前往而畏事者乃以新来中有舍楞其人曾以计诱害我副都统唐喀禄【唐喀禄于戊寅四月偕厄鲁特散秩大臣和硕齐率兵追捕逸贼至布古什河源射舍楞弟劳章扎布仆而禽之既而舍楞至称欲投诚请释其弟唐喀禄虽许而疑其诈欲先擒舍楞和硕齐云擒之无益不若招之使降越日舍楞诡称欲入觐且携众至唐喀禄益疑之和硕齐复言彼畏我兵威不敢动移曷亲莅抚谕之唐喀禄信其言从数人往既至和硕齐劝各觧鞍去櫜鞬俄顷变作唐喀禄遂遇害和硕齐即降贼寻擒获伏诛舍楞乃窜俄罗斯境】因以窜投俄罗斯者恐其有诡计议论沸起古云受降如受敌朕亦不能不为之少惑而略为备焉然熟计舍楞一人岂能耸动渥巴锡等全部且俄罗斯亦大国也彼既背弃而来又扰我大国邉界进退无据彼将焉往则是归顺之事什之九诡计之伏什之一耳既而果然而舒赫徳至伊犁一切安汛设侦筹储宻备之事无不悉妥故新投之人一至如归且抡其应入觐者由驿而来朕即命随围观猎且于山庄宴赉如都尔伯特防凌等之例焉夫此山庄乃我
　　皇祖所建以柔逺人之地而燕赉防凌等之后遂以平定西域兹不数年间又于无意中不因招致而有土尔扈特全部归顺之事自斯凡属防古之族无不为我大清国之臣
　　神御咫尺有不以操先劵阅后成惬
　　志而愉快者乎予小子所以仰答
　　祖防益凛
　　天宠惴惴焉孜孜焉惟恐意或满而力或弛念兹在兹遑敢自诩为诚所感与徳所致哉或又以为不宜受俄罗斯叛臣虞起邉衅葢舍楞即我之叛臣归俄罗斯者何尝不一再索取而俄罗斯讫未与我也今既来归即以此语折俄罗斯彼亦将无辞以对且数万乏食之人既至近界敺之使去彼不刦掠畜牧将何以生虽有坚壁清野之説不知伊犁甫新筑城而诸色人皆頼耕牧为活是壁亦不易坚而野亦不可清也夫明知人以向化而来而我以畏事而止且反致防甚无谓也其众渉逺厯乆力甚疲矣视其之死而惜费弗救仁人君子所不忍为况体
　　天御世之大君乎发帑出畜力为优恤则已命司事之臣【土尔扈特部众长途疲顿冻馁防不能自存因命舒赫徳等分拨善地安置仍购运牛羊粮石以资养赡置办衣裘庐帐俾得御寒并为筹其乆逺资生之计令皆全活安居咸获得所】兹不赘记记事之縁起如右
　　御制优恤土尔扈特部众记
　　归降归顺之不同既明则归顺归降之甲乙可定葢战而胜人不如不战而胜人之为尽羙也降而来归不如顺而来归之为尽善也然则归顺者较归降者之宜优恤不亦宜乎土尔扈特归顺源委已见前记兹记所以优恤之者方其渡额济勒而来也戸凡三万三千有奇口十六万九千有奇其至伊犁者仅以
　　半计夫此逺人向化擕孥挈属而徕其意甚诚而其阽危求息状亦甚惫既抚而纳之茍弗为之赡其生犹弗纳也赡之而弗为之计长乆犹弗赡也故自闻其来及其始至以迨于今惟此七万余众冻馁防瘠之形时悬于目而恻于心凡宵旰所究图邮函所咨访无暇无辍乃得悉其大要于是为之口给以食人授之衣分地安居使就米谷而资耕牧则以属之伊犁将军舒赫徳出我牧羣之孳息驱往供馈则以属之张家口都统常清发帑运茶市羊及裘则以属之陜甘总督呉达善而嘉峪闗外董视经理则以属之西安廵抚文绶惟时诸臣以次驰牍入告于伊犁塔尔巴哈台之察哈尔厄鲁特凡市得马牛羊九万五千五百其自达里冈爱商都达布逊牧羣运往者又十有四万而哈宻辟展所市之三万不与焉拨官茶二万余封出屯庾米麦四万一千余石而初至伊犁赈赡之茶米不与焉甘肃邉内外暨回部诸城购羊裘五万一千余袭布六万一千余匹棉五万九千余觔氊庐四百余具而给库贮之氊棉衣什布幅不与焉计储用帑银二十万两而赏贷路赀及宴次赉予不与焉其台吉渥巴锡等之入觐者乗给饩而来至则锡封爵【封渥已锡为卓里克图汗策伯克多尔济为布延图亲王舍楞为弼里克图郡王功格为图萨图贝勒默们图为济尔噶尔贝勒沙喇扣肯为乌察拉尔图贝子叶勒木丕尔为阿穆尔灵贵贝子徳尔徳什达木拜扎尔桑为头等台吉恳泽为四等台吉其未至之巴木巴尔亦封为郡王旺丹克布腾封为贝子拜济呼封为公余封台吉等秩有差】备恩礼【各赐鞍马櫜鞬黄袿并赐渥巴锡策伯克多尔济黄辔舍楞功格默们图沙喇扣肯紫辔其汗王皆赐三眼翎贝勒贝子双眼翎余皆花翎并视其爵秩锡以章服】其往也复虑其身之生不宜内地气【防古以已出痘为熟身未出痘为生身其生身者多畏染内地气出痘】则命由边外各台厯巴里坤以行而迎及送并遣大臣侍卫等护视之用以柔懐逺人俾毋致失所或有以为优恤太甚者葢意出于鄙吝未习闻国家
　　成宪毋惑乎其见之隘也昔我
　　皇祖圣祖仁皇帝时喀尔喀土谢图汗等为厄鲁特所残
　　破率全部十万众来归
　　皇祖矜其穷阨
　　命尚书阿喇厄等徃抚之发归化城张家独石二口仓储
　　以振其乏且足其食又
　　饬内大臣费古明珠等赍白金茶布以给其用采买牲畜以资其生遂皆安居得所循法度乐休养迄今八十余年【喀尔喀众以康熙二十七年来归】畜牧日以蕃生殖日以盛乐乐利利殷阜十倍于初其汗王台吉等世延爵禄恪守藩卫一如内扎萨克之效臣仆长子孙莫不感戴
　　圣祖徳泽及人之深得以长享升平之福也朕惟体皇祖之心为心法
　　皇祖之事为事惟兹土尔扈特之来其穷阨殆无异曩时之喀尔喀故所以为之筹画无弗详赒恵无少靳优而恤之且计长乆庸讵知谋之劳而费之钜乎兾兹土尔扈特之众亦能如喀尔喀之安居循法勤畜牧
　　务生殖勿替厥志则其世延爵禄长享升平之福又何以异于今之喀尔喀哉用是胪举大凡勒石热河及伊犁俾土尔扈特汗王部众咸识朕意且以诏自今以往我诸臣之董其事者
　　御制土尔扈特部纪略
　　事不再三精覈率据耳食以为实君子弗为也言不求于至是已觉其失防已短而莫之改易君子弗为也必知斯二者然后可以秉史笔以记千载之公是公非余之为土尔扈特部之纪略亦亹是而已土尔扈特之初来也葢尝咏之诗载之记皆以为始自阿玉奇汗溯而上之荒略弗可考此亦述向之所闻者而书之而不知其更有所祖非始自阿玉竒兹以其麋至乃得一一详征其实为之重记何必隠约弗明以讳吾前言之未精覈哉阿玉竒之父曰棚楚克其祖曰书库尔岱青其曾祖曰和鄂尔勒克其高祖曰卓立甘鄂尔勒克其高祖之父则曰贝果鄂尔勒克自贝果鄂尔勒克溯而上之实逺不可征其入俄罗斯也则自阿玉竒之曾祖和鄂尔勒克于防妄之祖巴图鲁浑台吉时其时四卫拉特各自为汗无所统属又不相和睦和鄂尔勒克因率其子书库尔岱青等至俄罗斯之额济勒地其时阿玉竒尚在襁褓因留巴图鲁浑台吉处后书库尔岱青往西藏而回遂向浑台吉索阿玉竒归俄罗斯巴图鲁浑台吉为阿玉竒之外祖以时代计之适相当而阿玉竒汗时其子散扎布台吉率所属一万五千余户往投防妄防妄尽留其属而逐散扎布归额济勒则向记所云阿玉竒与防妄不睦亦未为大误也自贝果鄂尔勒克至和鄂尔勒克皆单和鄂尔勒克有子六人一即书库尔岱青余三无子其二皆有子孙式防无足书库尔岱青子四二絶嗣其一曰那木防楞四而至巴木巴尔今封郡王其一即棚楚克四而至渥巴锡今封汗棚楚克之子阿玉竒有子八人其六皆无子嗣其一曰衮扎卜有子嗣今之封亲王防伯克多尔济者其曾孙也衮扎卜乃渥巴锡之祖沙克都尔扎卜之亲弟故其子孙为渥巴锡近族与沙克都尔扎卜子孙皆随渥巴锡而来其户口之数已见前记兹惟记其始祖所自出并证前之失精覈而未实者至其重黄教置鄂拓克宰桑之类率同凖噶尔但具体而防葢准噶尔之纪略纪其全部之盛衰而兹土尔扈特之纪略则纪其世系之详悉云尔
　　西域兵
　　【臣】等谨按西域天山南北从古未及版图前史所载或胜兵数千人或胜兵数百人止就其部落中丁壮可用之数言之与兵制无与也汉唐以来虽置都防都督等官不过遥示覊縻初未尝设兵镇守同于内地我
　　皇上天威逺播绥定殊方分设兵防以为善后之计其中满洲古索伦察哈尔厄鲁特緑旗营兵皆参错互用或永驻以安室家或更畨以均劳逸大抵以伊犁将军总理全局特驻重兵东则乌噜木齐北则塔尔巴哈台南为回部诸城分屯列戌悉聴调遣与安西境外之哈宻巴里坤互相聨络凡各驻防及卡伦台站兵既分给田产牲畜以资养赡而緑旗屯兵及回民屯户耕种之所収山南回城赋税之所入嵗有赢余邉储充牣至嘉峪闗左右已居腹地又无俟多兵驻守故合计每年兵弁邮之需视旧额且省什四五焉若此皆以西域治西域其经费既不取支于中土而利兴事集措置合宜盖由
　　圣天子宵旰筹咨坐照万里之外是以宏纲细目方略精详永为西陲善建不拔之业固非仅修武备缮邉防而已也兹谨将平定以来以次设兵之处分地胪载至于移驻更调多寡赢缩之间未有常额皆以时酌定云
　　伊犂将军一人驻劄伊犁总理天山南北路事务并驻参赞大臣暨领队大臣等统辖各驻防及屯田工作聴差官兵所属有侍卫办事章京笔帖式等员其稽察卡伦台站诸务与聴差各官均由将军大臣随时酌委无定额【侍卫办事章京笔帖式等员系三年更换】乾隆二十年平伊犁二十四年定回部设总统将军驻伊犁统辖新疆全境并驻办事大臣及领队之统领都统副都统以下等官初设伊犁驻防马兵一千五百名二十六年增兵一千合原驻为二千五百名内满洲兵一千名索伦兵七百名察哈尔厄鲁特兵八百名又拨叶尔羌城马兵一百名增驻伊犁共二千六百名二十七年于遣往新疆换防满洲兵二千名索伦兵一千名内除分设回城满洲兵六百名索伦兵三百名其余皆安设伊犁及乌噜木齐以备分拨替换驻防之用二十八年以后陆续移驻携眷马兵将原议三年换班之兵尽行撤回于是伊犁等处马兵俱系永逺驻守其将军大臣等皆由
　　特简其侍卫办事章京笔帖式等则按年更换将军所属设侍卫十人印房及粮饷处马驼处设办事章京五人笔帖式四人委署笔帖式四人又总理各营事务处设办事章京于侍卫及驻防之满洲协领内令其兼管设委署笔帖式二人凡委署笔帖式即于驻防满洲兵内选委其余聴差各官即于侍卫及驻防前锋校骁骑校緑旗营千总把总外委等官内由将军大臣酌量委用【以下乌噜木齐塔尔巴哈台聴差各官同】其卡伦侍卫即于所属侍卫内酌派军台委署笔帖式即于满洲兵内选委【以下乌噜木齐塔尔巴哈台卡伦侍卫军台委署笔帖式同】
　　满洲防古八旗协领八人佐领四十人防御四十人骁骑校四十人委前锋校三十二人【给七品虗衔】催总四十名【给七品虗衔】领催一百二十名前锋二百八十八名骁骑二千八百名礮手四十名匠役八十名步兵六百名养育兵二百四十名
　　以上驻防之满洲防古官兵于乾隆二十九年三十年三十一年自凉州荘浪陆续携眷移驻官兵三千三百三十六人又于三十年三十一年自热河陆续携眷移驻官兵一千三十二人共分为八旗每旗协领一人佐领五人防御五人骁骑校五人每佐领下马步兵一百六名驻伊犁河岸之恵逺城原设有档房九品笔帖式二人奏定于出缺时开除即于满洲兵内委署俱系永逺驻守
　　席伯总管一人副总管一人佐领六人骁骑校六人领催二十四名【给七品虚衔】兵九百七十六名以上驻防之席伯官兵于乾隆三十年自
　　盛京携眷移驻共一千户编为一昂吉以领队大臣统之设六佐领驻伊犁河南之和济格尔绰和罗等处本昂吉领队大臣档房设笔帖式二人即于各兵内委署俱系永逺驻守
　　索伦达呼里总一人副总管一人佐领六人骁骑校六人领催二十四名【给七品虚衔】共九百七十六名
　　以上驻防之索伦达呼里官兵于乾隆二十九年自黒龙江携眷移驻共一千户编为一昂吉以领队大臣统之设六佐领在科河等处达呼里系驻屯索伦系防牧各随其俗本昂吉领队大臣档房设笔帖式二人即于各兵内委署俱系永逺驻守察哈尔左翼总管一人副总管一人佐领六人骁骑校六人领催二十四名【给七品虗衔】兵八百七十六名右翼总管一人副总管一人佐领六人骁骑校六人领催二十四名【给七品虚衔】兵九百十六名以上驻防之察哈尔官兵于乾隆二十八年二十九年自口外察哈尔游牧处携眷移驻共一千八百户编为两昂吉以领队大臣统之设十二佐领分左右两翼每翼各六佐领又将哈萨克布鲁特投出之厄鲁特附入两翼以足每佐领下设兵二百名之数并在博罗塔拉地方游牧本昂吉领队大臣档房设笔帖式二人即于各兵内委署俱系永逺驻守
　　达什达瓦厄鲁特左翼总管一人副总管一人佐领六人骁骑校六人领催二十四名兵四百七十六名
　　以上驻防之达什达瓦厄鲁特官兵原属凖噶尔二十一昂吉之一后其部众来降初移于科布多布延图地方后又移于鄂尔昆地方乾隆二十四年其众情愿内移始移至热河三十年复自热河分五百户携眷移驻伊犁编为一昂吉作为厄鲁特左翼自分设各官外尚有原移之额外总管副总管佐领骁骑校云骑尉侍卫等无定员又自乌里雅素台等处陆续投出之厄鲁特闲散亦归并入左翼下在花脑海一带地方游牧俱系永逺驻守
　　厄鲁特右翼总管一人副总管一人佐领六人骁骑校六人领催二十四名【给七品虚衔】兵三百九十六名【以上所列伊犁驻防官兵各数系照乾隆三十一年伊犁将军原册分载嗣后每年递有增减皆随时酌拨余回部各城官兵数均仿此】
　　以上驻防之厄鲁特官兵自伊犁初定时以原有之厄鲁特分设官兵乾隆二十六年设佐领二人骁骑校三人委署骁骑校一人三十年将哈萨克布鲁特陆续投出厄鲁特人户编为一昂吉与热河移驻之达什达瓦部众俱为厄鲁特昂吉以领队大臣统之以伊犁原驻之厄鲁特作为厄鲁特右翼自分设各官外尚有额外二三等侍卫蓝翎侍卫等无定员其投出之厄鲁特闲散亦归并入右翼下在特古斯空吉斯等处地方防牧本昂吉领队大臣档房设笔帖式二人即于各兵内委署俱系永逺驻守
</div>
    <div class="pagination">
<a href="皇朝文献通考_page524.html">上一页</a><span>...</span><a href="皇朝文献通考_page520.html">520</a><a href="皇朝文献通考_page521.html">521</a><a href="皇朝文献通考_page522.html">522</a><a href="皇朝文献通考_page523.html">523</a><a href="皇朝文献通考_page524.html">524</a><span class="current-page">525</span><a href="皇朝文献通考_page526.html">526</a><a href="皇朝文献通考_page527.html">527</a><a href="皇朝文献通考_page528.html">528</a><a href="皇朝文献通考_page529.html">529</a><a href="皇朝文献通考_page530.html">530</a><span>...</span><a href="皇朝文献通考_page526.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
