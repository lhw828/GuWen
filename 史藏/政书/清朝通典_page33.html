<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 33 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 33 页/共 61 页
  </h1>
  <div class="content">
   ?王福晋公主以下仪卫

　　亲王福晋仪卫乘暖轿车朱轮红盖四角皁缘金黄幨红帏红罗曲柄绣宝相花伞一红罗绣宝相花伞二青罗绣宝相花扇二红罗绣孔雀扇二黑纛二红仗二骨朵卧瓜立瓜各二 【 自亲王以下贝勒以上各侧室均降适一等】亲王世子福晋乘暖轿车朱轮红盖四角皁缘金黄幨红纬红罗曲柄绣宝相花伞一红罗绣宝相花伞二孔雀扇二黑纛二红仗二骨朵卧瓜立瓜各二郡王福晋乘暖轿车朱轮红盖四角皁缘皁幨红帏红罗绣宝相花伞二孔雀扇二黑纛二红仗二骨朵立瓜各二贝勒夫人乘暖轿车朱轮红盖四角皁缘红幨皁帏宝相花伞一红仗二立瓜二贝子夫人车朱轮红盖四角青缘红幨青帏镇国公夫人车朱轮皁盖四角红缘红幨皁帏辅国公夫人车朱轮皁盖四角青缘红幨皁帏 【 自公夫人以上盖幨帏均用云缎镇国将军夫人以下用素缎】镇国将军夫人车朱轮皁盖红幨青帏辅国将军夫人车朱轮青盖红幨青帏奉国将军淑人奉恩将军恭人车均朱轮皁幨皁帏固伦公主仪卫与亲王福晋同惟暖轿及朱轮车用金黄盖四角红缘和硕公主仪卫与亲王世子福晋同惟暖轿及朱轮车用红幨县主仪卫与贝勒夫人同惟暖轿及朱轮车红盖四角青缘青幨红帏郡君车与贝子夫人同县君与镇国将军夫人同镇国公主乡君与辅国将军夫人同辅国公女乡君与镇国将军夫人同民公夫人车黑辕轮绿盖四角皁缘绿幨皁帏侯伯夫人车四角青缘余同民公夫人子夫人车用皁盖余同侯伯夫人男夫人车皁盖不缘余同子夫人一品命妇车皁盖四角青缘绿幨皁帏二品命妇车皁盖不缘绿幨皁帏三品命妇车早盖不缘皁幨皁帏四品命妇车皁盖不缘皁幨青帏五品以下命妇车青盖青帏 【 自三品命妇以下盖幨帏均用布】 凡民公夫人及文武各命妇车轮均不得用朱

　　?颁詺

　　（臣）等谨按杜佑开元礼纂中载有宣赦书仪而礼典未着颁诏典制良以其事史瞥本门无庸复述伏考大清会典所述每遇大庆典则御殿颁诏己于各门恭载兹惟详叙仪节以次增定之制康熙四十二年以河工告成特颁恩诏载在彝章我皇上德隆治懋寿逾古稀五世一堂推恩锡福岁乙巳元旦恭逢御极五十年大庆特沛丝纶尤为非常之旷典臣等恭纪之下曷胜欣忭云
　　顺治元年定颁诏之日设卤簿大驾于午门外设御座于皇极门正中设诏案于丹陛上东旁王以下文武各官咸集大学士奏请御门升座鸣鞭执事各官行礼毕王以下文武各官皆跪大学士自案上奉诏书于丹陛上东旁立宣毕行礼各复原班立赐燕谢恩礼成鸣鞭驾还宫众皆退颁诏天下八年定颁诏之日设卤簿大驾于太和殿前设黄盖云盘于丹墀内设龙亭香亭于午门设宣诏高台于天安门设诏案于太和殿内之东又设黄案于丹陛上下中王以下公以上咸朝服齐集于午门内满汉文武各官咸朝服齐集于午门外领催耆老等齐集于天安门外内院官奉诏书至干清门用御宝毕奉至太和殿陈案上皇帝升殿王以下各官上表行礼毕大学士奉诏书至太和殿檐下授礼部堂书礼部尚书跪受至丹陛正中陈于案行礼毕由中阶设云盘内礼部官奉云盘覆黄盖由中道出文武各官后随王公等进殿内序立赐茶毕鸣鞭驾还宫王公等各退礼部官至午门外奉云盘设龙亭内至天安门外桥南奉诏书设高台黄案上宣毕各行礼退礼部堂官奉诏书誊黄刊刻颁布天下又定如驾不御殿文武百官咸朝服齐集于天安门外金水桥南余奉诏宣诏等仪与御殿同十一年定凡颁发诏书内院用宝毕由礼部敬领颁行外藩蒙古遣内院理藩院官各一人朝鲜国遣正副使二人具题请旨直省用行人司行人中书科中书及内院中书銮仪卫国子监钦天监上林苑四译馆各属官具题遣往是年定诏书所至地方官迎诏宣诏仪 【 详见通礼】
　　康熙二年定凡诏书经过地方五里以内府州县卫文武官咸出城迎送八年定凡颁诏汉督抚省分遣汉官满督抚省分遣内院礼部笔帖式二十一年定颁行直省督抚诏书酌委内阁中书翰林院笔帖式前往并带颁将军提督等誊黄诏书诏书用御宝誊黄不用二十七年奏定颁诏官员人数得旨每处着一人去仍禁地方官藉端科派四十二年定颁诏官各省往返程限奉旨颁诏官如有迂道行走及沿途生事扰累驿迡者着该督抚即行指参是年以河工告成颁诏天下
　　雍正元年谕颁发诏书礼部笔帖式人少不足以供各处之用且必得少知自爱材尚可用者方可差往着将各部院笔帖式令各该堂官与总理事务王大臣会同简选差往
　　乾隆十四年定颁诏仪奉诏官将诏书衔以金凤承以朵云由天安门上系下余如前仪十七年定各省颁诏直隶两江闽浙湖广陕甘四川两广云贵总督赍诏官史一人附誊黄分颁巡抚将军都统提督总兵等官漕运河道总督赍诏官各一人山东山西河南江西巡抚兼提督赍诏官各一人附誊黄分颁将军总兵等官浙江广西贵州巡抚赍诏官各一人附誊黄分颁将军提督总兵等官四十一年平定两金川大功告成颁诏天下其应颁朝鲜诏书交请封使臣恭赍回国四十九年十一月谕朕恭阅皇祖实录
　　康熙四十二年南巡回跸河工告成特颁恩诏今国家重熙累洽承平百四十余年朕寅绍丕基祗承世德御宇五十年以来无时不以民生为念仰荷天眷寿逾古稀五世元孙一堂衍庆明年正月六日绳祖武之丕休举耆筵之盛典又以辟雍肇建于上丁释奠礼成亲临讲学所以引年敷教者既隆且备允宜嘉与中外臣民普沛恩施用昭敷锡着于
　　乾隆五十年元旦特颁恩诏所有诏内条款着大学士军机大臣详晰开列具奏五十年正月元旦御殿颁诏所有直省奏闻五世同堂者凡一百九十二户诏内优予赏赉凡颁诏仪具大清通礼

　　?颁朔

　　（臣）等谨杜典有读时令一门盖自东汉至唐乃行之非古制也今考大清会典载颁朔之礼与周官太史颁告朔于邦国之义允合国初至今百数十年来凡自朝鲜诸属国及蒙古五十一旗外并及准部回城以至爱乌罕诸部悉为考定节气详列书中奉正朔者远至数万里以外尤从古所未有又时宪书纪年向惟六旬花甲自乾隆辛卯年皇上命钦天监加编至百二十岁每遇孟冬月颁朔凡跻耄耋期颐皆得披阅新书共庆增年以彰升平之瑞谨汇纪于篇并增进春典礼于后云
　　顺治二年时宪书成钦天监进呈御览世祖章皇帝御武英殿文武各官咸朝服齐集午门外颁朔行礼是年定每年十月初一日黎明钦天监官恭进皇帝皇太后皇后时宪书及颁给王公以下各官时宪书仪 【 详见通礼】十八年定朝鲜国每年十月朔遣使赍咨赴礼部恭领时宪书豫札钦天监封送仪制司郎中朝服于司署颁发来使跪领赍回本国
　　康熙三十二年颁时宪书于内扎萨克科尔沁等二十五部落五十三年颁时宪书于外扎萨克喀尔喀等四部落均以各来使请安之便给发
　　雍正三年定颁给青海扎萨克王台吉等时宪书于每年颁俸帑时一同给发七年定每岁四月由钦天监颁发考定时宪书式令各布政使司敬谨刊刷钤葢库贮钦天监时宪书印信凡现任文武大小官及在籍有职官举人贡生等各给一本并将所刻书版发贮公所听匠役或书坊备纸刷印赴布政使司钤葢钦天监时宪书印发卖以便民用仍饬地方官严禁伪造十二年以向例颁朔之日文武官各以其长一人跪领至是始令八旗都统各部院堂官各率所属并诸王府祗领官咸朝服齐集午门外行礼颁给时宪书三品以上官于午门外祗领其余满汉文武官员照向例于午门外行礼后各赴钦天监祗领
　　乾隆二年定凡颁诏青海扎萨克王台吉等时宪书于每年十月将次年时宪书由兵部交驿站发往十六年定孟冬颁朔自贝子公以下俱令亲领行礼又定直省时宪书颁到日督抚受朔仪注 【 详见通礼】十九年定孟冬颁朔于午门亲王郡王贝勒亦亲领行礼是年颁时宪书于杜尔伯特部落二十八年颁时宪书于哈蜜喀什噶尔英吉沙尔叶尔羌和阗乌什阿克苏喀喇沙尔吐鲁番伊犁库车沙雅尔凡十二处奉旨由理藩院给发三十五年正月谕国家熙治化成薄海其跻寿宇升平人瑞实应昌期是以每岁题报直省老民老妇年至百岁及百岁以上者不可胜纪因思向来所颁时宪书后页纪年祗载花甲一周为断殊不知周甲寿所常有而三元之序数本循环成例拘墟未为允协着交钦天监自乾隆三十六年辛卯岁为始于一岁下添书六十一岁仍依干支以次载至一百二十岁则开袠犁然期颐并登正朔用符纪岁授时之义
　　进春
　　顺治初定每岁立春日礼部会同顺天府进春芒神土牛由顺天府豫备前期行钦天监派天文生八名导引行顺天府派生员七十五人舁案是日内务府豫派恭进芒神春牛内监竢于干清门慈宁门届时由长安左门天安门端门午门协和门永康左门进又立春时刻由礼部奏明择寅卯辰等时恭进又定每岁各省府州县迎春于东郊仪 【 详见通礼】
　　康熙十三年令直省府州县进春止用鼓吹采亭其装潢故事台阁藉端科派严行禁止

　　?进实录

　　（臣）等谨按国朝定制纂修实录圣训择吉恭进典礼至重兹据会典所载敬谨编纪与进玉牒之礼各着于篇以补杜例之所未备
　　康熙十一年世祖章皇帝实录成择吉恭进圣祖仁皇帝御殿敬受行礼毕王公百官上表行庆贺礼是年定恭进实录仪 【 详见通礼】 二十一年恭进太宗文皇帝实录二十五年恭进太祖高皇帝实录均于太和门行礼如仪
　　雍正元年恭进圣祖仁皇帝实录圣训世宗宪皇帝御殿敬受行礼毕王公百官上表行庆贺礼是年增定恭进实录圣训仪
　　乾隆六年恭进世宗宪皇帝实录圣训皇上御殿敬受行礼毕王公百官上表行庆贺礼如仪八年五月谕奉天乃我朝发祥之地历朝实录皆应缮清汉文各一部送往尊藏俟见在皇史宬内阁藏本缮成后即着在馆人员敬谨誊录其送往仪注大学士会同礼部详议具奏寻大学士等奏言奉天尊藏之处惟崇政殿后有翔凤楼高敞壮丽堪以尊藏请勅下奉天将军会同盛京礼工二部奉天府尹敬谨办理尊藏金匮照在京皇京宬内式样制备应需官员专司守护均令该将军等妥议具奏从之九年恭送世宗宪皇帝实录圣训尊藏皇史宬其副本送内阁敬十五年礼部奏言历朝实录圣训恭送盛京尊藏请俟秋成后择吉送往从之又定恭送实录圣训尊藏盛京仪是年恭送历朝实录圣训尊藏盛京同日启行皇上亲诣上香于东华门外彩棚前行三跪九拜礼凡恭进实录各仪节具大清通礼

　　?进玉牒

　　顺治十八年纂修玉牒康熙元年告成择吉恭进圣祖仁皇帝御殿阅毕送至皇史宬尊藏是年定恭进玉牒仪
　　十年纂修玉牒成择吉恭进王以下各官咸朝服齐集圣祖仁皇帝御中和殿阅毕御太和殿总裁率纂修官行礼赐坐赐茶毕驾还宫诸王各官皆退恭送皇史宬尊藏如仪十八年二十七年三十七年纂修玉牒恭进礼仪俱与十年同五十四年恭进玉牒总裁王大臣捧玉牒于中和殿黄案上行礼毕恭捧玉牒至干清门内监捧进圣祖仁皇帝在宫中阅毕送皇史宬尊藏
　　雍正三年纂修玉牒恭进仪与康熙十年同
　　乾隆三年纂修玉牒成皇上御中和殿恭阅送至皇史宬尊藏如仪九年奉旨将礼部尊藏玉牒恭送盛京尊藏自顺治十八年以来共纂修八分并此次纂修玉牒告成一并恭送盛京嗣后每次纂成玉牒将礼部尊藏一分恭送盛京永为定例二十五年纂修玉牒成恭进如仪恭送王牒尊藏盛京既至盛京工部豫备彩亭更换行驾奉天府尹豫备鼓乐并派官二员导引至崇政殿陈设届吉尊藏敬典阁三十四年纂修玉牒成择吉恭进奉旨朕照康熙五十四年之例在宫中恭览玉牒不必升殿四十三年纂修玉牒恭进如仪凡进玉牒仪具大清通礼

　　?经筵

　　（臣）等谨按经筵之礼至宋始举以是为杜典之所未及伏惟我朝列祖以来崇经重道岁必举行典至重也其祗告传心殿礼已见吉礼兹祗载经筵典制于篇
　　顺治九年定每岁春秋仲月各举经筵一次大学士知经筵事以尚书左都御史通政使大理寺卿学士等官侍班以翰林官二人进讲又定御经筵后行日讲礼每日进讲冬夏至前一日乃辍讲又定满汉进讲官每日撰拟讲章先以正本进呈御览次奉副本诣干清宫设于案行一跪三叩礼毕以次进讲讲毕行礼如前乃退十四年定每岁春秋行经筵礼豫期酌取讲官人数具疏奏闻经书讲章令讲官撰拟内阁改定恭呈御览
　　康熙十六年奉旨讲官进讲毕免行一跪三叩礼二十四年文华殿告成举行经筵前期祗告传心殿是年定以大学士尚书左都御史学士詹事翰林出身者充经筵讲官
　　雍正三年谕礼部曰自古修己治人之道载在经书帝王御宇膺图咸资典学我圣祖仁皇帝天亶聪明而好古敏求六十余年孜孜不倦朕幼承庭训时习简编自即位以来更欲以研经味道之功为敷政宁人之本顾以亮阴之际未举经筵今八月二十三日为释服之期尔部可择日举行经筵典礼
　　乾隆五年八月谕经筵之设原欲敷宣经旨以献箴规朕观近日所进讲章颂扬之辞多而箴规之义少殊非责难陈善君臣咨儆一堂之意人君临御天下敷政宁人岂能毫无阙失正赖以古证今献可替否庶收经筵进讲之益若颂美过多不能实践躬行反滋朕心之愧此后务剀切敷陈期有裨于政治学问勿尚铺张溢美之虚文而无稽古典学之实义是年衍圣公入觐来京恭遇经筵即令入班听讲六年举行经筵届日皇上亲诣传心殿行礼七年二月谕今日举行经筵典礼礼部据向例以天雨奏请改期朕思魏文侯出猎而雨左右不欲行文侯曰吾己与虞人期矣岂可无期会哉乃往身自罢之夫田猎之娱尚不以雨失期况经筵大典业经祭告自应举行但执事诸臣例应在丹墀内行礼未免衣冠沾湿着衣雨服列班驾到即入殿进讲讲毕即奏礼成其阶下行礼殿内赐茶诸仪停止嗣后遇雨皆照此例四十一年二月以新建文渊阁告成御经筵毕幸文渊阁赐讲官及听讲诸臣燕四十四年正月谕经筵典礼两年未举行本年二月已过大祥且经筵为阐学崇经又无宫悬之奏自可如常行礼今以二月初四日御经筵所有应行事宜着各该衙门照例豫备四十七年二月御经筵礼毕御文渊阁赐四库全书总裁等官燕并赏赉有差凡经筵仪节具大清通礼
　　（臣）等谨按乾隆五十一年仲春皇上御经筵礼毕赐讲官及听讲诸臣燕命歌抑戒之诗典礼光昭益彰至教兹以成书在五十年所有五十一年以后诸典礼应俟续纂时敬谨编载恭识于此

　　皇朝通典卷五十五

　　●皇朝通典卷五十六

　　礼十六

　　○礼十六

　　嘉六

　　△嘉六

　　临雍
　　阙里讲学
　　巡幸

　　?临雍

　　（臣）等谨按杜典于吉礼释奠之前立太学一门凡临雍典礼悉入之今从大清通礼之例以临雍入嘉礼伏考我朝列圣视学必行讲书之礼于彝伦堂我皇上命稽礼经旧式于太学彝伦堂肇建辟雍殿规制崇备已互见吉礼太学篇兹恭稽列圣以来视学讲书之礼仰见德教熙洽训垂万世皇上临雍讲学敷言锡福圜桥门而观听者凡三千余人靡不涵咏圣涯沐浴教泽为从古未有之盛典彼史册所称永平听讲以亿万计纪载未免近诬且以辟雍为养老习射处支离傅会杜典亦宗其说陋矣（臣）等躬覩上仪祗聆圣训纂述之下弥深欣仰云
　　顺治八年七月世祖章皇帝幸太学行释奠礼毕诣彝伦堂御讲幄国子监祭酒讲四子书司业讲经宣敕以勉太学诸生凡衍圣公五经博士各氏后裔咸随班听讲礼成衍圣公及祭酒等上表行礼赐燕于礼部赐衍圣公等金纻有差各氏后裔并送监读书广国子监诸生乡试中额十五名赐敕勉励师生等十七年重修文庙落成视学礼仪与八年同
　　康熙八年四月圣祖仁皇帝幸太学行释奠礼毕御彝伦堂讲学颁敕谕赐衍圣公国子监祭酒以下燕各式后裔送监读书者十有五人广国子监诸生乡试中额八名
　　雍正二年二月谕帝王临雍大典所以尊师重道为教化之本朕览史册所载多称幸学近日奏章仪注相沿未改此臣下尊君之辞朕心有所未安今释奠伊迩朕将亲诣行礼嗣后一应奏章记注将幸字改为诣字以伸崇敬三月世宗宪皇帝诣太学行释奠礼毕御彝伦堂讲学如仪赐衍圣公国子监祭酒以下皆如例其在京进士举人贡生与观礼者并赐白金各式后裔送监读书广国子监乡试中额十有八名先是奉谕曰朕于三月内举行视学释奠大典衍圣公例应陪祀闻孔传铎有疾且值守制之初可令伊子弟一人来京代伊行礼至是以衍圣公孔传铎子孔继溥代行礼奉旨既代衍圣公行礼仍令在原班坐
　　乾隆二年十二月谕曰先师孔子圣集大成教垂万世我皇祖圣祖仁皇帝皇考世宗宪皇帝亲诣辟雍登堂释奠儒臣进讲经书诸生圜桥观听雍雍济济典至盛也朕祗承丕绪向慕心殷国学文庙特命易盖黄瓦以展崇礼竢工程告竣之日朕躬诣释奠用昭重道隆师作人至意三年三月上诣太学御彝伦堂讲学如仪是年命东野氏闵氏卜氏端木氏言氏颛孙氏之五经博士均照五氏之例来京陪祀凡各氏后裔观礼者三十一人均送监读书广国子监乡试中额十有八名召见衍圣公孔广棨等谕曰尔等皆圣贤后裔因朕视学来京特行召见尔等既为圣贤之后即当心圣贤之心凡学圣贤者非徒读其书而己必当躬行实践事事求其无媿方为不负所学况身为圣贤子孙尤与凡人不同不能实加体验徒鹜读书之名实与祖德家风不能无忝尔等务须勤思勉励克绍先传以副朕谆切期望之意赐衍圣公国子监祭酒以下如例加赐衍圣公暨圣裔五人五经博士等御制乐善堂文集各一部及徽墨貂皮有差四十八年二月谕稽古国学之制天子曰辟雍所以行礼乐宣德化昭文明而流教泽典至巨也朕此次释奠礼成念国学为人文荟萃之地规制宜隆而辟雍之立自元明以来典尚阙如自应增建以臻美备着派礼部尚书德保工部尚书兼管国子监事务刘墉侍郎德成敬谨前往阅视度地鸠工诹吉兴建落成之日朕将举行临雍典礼以昭久道化成之盛寻礼部尚书德保等遵旨往国子监相度地势于彝伦堂之南营建绘图具奏得旨据德保等将辟雍图式呈进自应仿照礼经旧制度地营建即着派德保刘墉德成总司其事敬谨承办以光盛典四十九年工成御制国学新建辟雍圜水工成碑记曰名者实之宾实者名之主为学之方应务其实以蕲循其名不可炫其名以致亡其实兴学之源綦要于国学国学者天子之学也天子之学曰辟雍诸侯之学曰泮宫北京之国学自元历明以至本朝盖五百余年矣有国学而无辟雍名实或不相称焉虽有建议请复以乏水而格部议至今未复癸卯春始有复建之谕甲辰冬乃观新工之竣将于七已仲春行释奠礼遂临雍而落成焉夫北京为天下都会教化所先也大典阙如非所以崇儒重道古与稽而今与居也虽乏水然有不改之井汲以绠而用之无穷亦在人为之而已于是石之鳞次见圜斯池水之镜澄见明斯漪殿之据中见隆其榱桥之通行见接其基上庠下庠虽难考二典之制而东序西序总不出三代之规则是工之举也又予知过谕所谓于不可已者仍酌行之之意而物给价工给值原非劳民动众之为若夫三老五更之说予以为括次养老化俗之仪而非天子临雍所必应并行而不遗者盖弗见于诗书乃特出杜氏通典之私耳且予向有三老五更之说巳明辟其谬兹不复缀乎辞虽然予更有所惧于是举者夫是举岂非复古兴学之懿有何惧而予惧之者恐后之人执予复古之说于一切衣冠典礼皆欲效汉人之制则予为得罪祖宗之人匪教伊虐甚虑不宜也予之子孙臣庶体予此心于可复古者复之其不可复者断不可泥古而复之夫徒慕复古之虚名而致有忘祖宗之实意非下愚而何予不为也予敬以是告子孙以保我皇清万年之基也五十年二月丁亥皇上亲诣文庙释奠礼成御辟雍殿行讲学礼命满汉大学士二人以次讲书满汉祭酒以次讲经皇上亲制御论二篇阐发书义经训宣示臣工王公衍圣公大学士以下及诸生均跪聆毕赐王公衍圣公大学士九卿詹事等官茶礼成回銮 【 仪注详后】是日奉谕朕此次释奠礼成临雍讲学圜桥观听文教覃敷实为矞皇盛典且自冬春以来雨雪尚未沾足朕心焦切兹当俎豆馨闻恰值春膏沾霈深为欣庆第念随从执事诸臣及观礼多士衣履沾湿允宜广锡恩施所有执事扈从王公大臣衍圣公并文武官员俱着纪录一次其观礼诸生及至圣各氏后裔并着查辞分别加恩赏赉次日衍圣公国子监祭酒率所属官及诸生于午门外谢恩行礼赐衍圣公五经博士及执事诸臣燕于礼部赐衍圣公貂冠朝服颁发刊刻御论二篇加赏徽墨二匣貂皮四赐至圣后裔七人五经博士二十人各氏后裔三十八人缎各一颁发刊刻御论二篇加赏徽墨各二匣貂皮各二赐满汉祭酒司业缎各二监丞助教等官缎各一赐肄业生及在京观礼进士举人贡监生荫生各官学教习及官学生等三千八十八人白金各一两陪祀各氏后裔送监读书者三十七人又命于乾隆五十一年丙午科顺天乡试皿字号广中额十有五名又是日遇雪奉旨加赏朝鲜使臣大缎二从官通官缎四圣贤各氏后裔一百二十二人缎各一诸生三千八十八人纺丝各一
　　乾隆五十年临雍讲学仪是日早工部官设更衣御幄于大成殿阶下之东南向乐部和声署设中和韶乐于辟雍殿阶下设丹陛大乐于太学门内武备院设宝座铺陈鸿胪寺设经书案一于宝座前又设讲案二于宝座下稍南东西向祭酒恭捧御览讲章陈于案上书左经右捧进讲副本陈书于左案陈经于右案进讲满汉大学士二人位左案西面满汉祭酒二人位右案东面左翼王公四人衍圣公内阁大学士吏部户部礼部通政司詹事府堂官满汉各一人位进讲大学士之后西面右翼王公四人兵部刑部工部都察院大理寺堂官满汉各一人位进讲祭酒之后东面起居注官四人位西南隅亦东面侍仪给事中御史各二人位东西檐柱内听讲各官位桥南甬道东西六堂师生各序立六堂阶下鸿胪寺鸣赞二人立东西檐柱外鸣赞官二人立于阶下又鸿胪寺官四人分立辟雅桥南左右鸿胪寺官四人分立太学门外左右皆东西面届时太常寺卿奏请皇上具礼服乘舆出宫午门鸣钟鼓王以下文武各官于东华门外分翼排立候驾过跪送法驾卤簿前导不作乐驾出东华门至成贤街国子监祭酒司业率所属官俱朝服诸生俱公服于街左跪迎陪祀王公大臣百官俱朝服先至大成门外祗候驾入皇上至更衣幄次降舆赞引官二员恭导俟皇上释奠于先师礼毕乘舆御彝伦堂更衮服各官咸更蟒袍补服王公大学士以下各官衍圣公率五经博士各氏后裔祭酒司业率所属官及肄业诸生各学教习进士举人贡生监生官学生均先至辟雍南分东西班序立起居注官侍仪给事中御史各按位立届时礼部堂官奏请皇上临辟雍行讲学礼太学鸣钟鼓礼部堂官恭导前引后扈如仪皇上御辟雍殿升宝座中和韶乐作奏盛平之章对引礼部堂官前引内大臣趋至前廊下立侍卫于阶下东西翼立乐止鸣赞齐班丹陛大乐作鸿胪寺官分引衍圣公进讲大学士五经博士各氏后裔在东班祭酒以下各官在西班肄业诸生各随东西班末听鸣赞官赞行二跪六叩礼毕退复原位立乐止鸿胪寺堂官二员分引进讲官四人由南桥升阶鸿胪寺官二员分引王公衍圣公大学士九卿詹事由东西桥升阶俱入左右门各就位立鸿胪寺堂官退就东西檐下立皇上赐王公大臣讲官坐咸按班就位一叩坐鸣赞官赞进讲满汉进讲大学士以次讲四书皇上阐发书义宣示臣工王公衍圣公大学士以下及诸生跪聆毕王公等仍一叩坐圜桥各官师生俱兴满汉祭酒以次讲经皇上阐发经义宣示臣工王公衍圣公大学士以下及诸生跪聆毕王公及各官师生俱兴进讲官退就桥南偕司业以下各就拜位北面立丹陛大乐作鸣赞官赞跪叩兴行三跪九叩礼以次退乐止国子监师生先至成贤街序立祗候御前进茶中和韶乐作奏庆平之章皇上赐王公衍圣公大学士九卿詹事茶俱行一跪一叩礼坐赐茶毕乐止鸿胪寺堂官引王公大学士以下各官自左右门出至桥南东西序立礼部堂官奏礼成中和韶乐作奏道平之章皇上起座乘舆出太学门乐止祭酒司业率所属官暨进士举人诸生跪送候驾过兴各官咸退

　　?阙里讲学

　　（臣）等谨按杜典吉礼有孔子祠一门祗述祠祭之典而天子亲临讲学则历代以来未之前闻洪惟我圣祖仁皇帝圣作于前皇上圣继于后释奠文庙御诗礼堂讲学尤为千古旷典恭纪如左至释奠已从杜典具吉礼篇云
　　康熙二十三年圣祖仁皇帝南巡回銮至山东躬诣阙里致祭先师孔子御诗礼堂讲学讲毕宣敕礼成驾还行宫是年定宣讲经书以圣贤后裔充进讲官以大学士充宣敕官赐衍圣公蟒袍狐裘貂裘各一袭表里各五端知曲阜县事及五经博士等银币有差
　　乾隆十三年皇上东巡至曲阜致祭先师孔子御诗礼堂讲学礼仪与康熙二十三年同是年设御案于诗礼堂御座南陈讲章一本于御案凡东野氏闵氏用氏言氏卜氏端木氏各后裔照五氏之例同赴讲堂听讲赐衍圣公蟒袍狐裘貂裘各一袭表里各五端御制乐善堂全集御制日知荟说十三经二十一史明史唐宋文醇各一部曲阜县知县五经博士采币一端衣一袭御制日知荟说朱子全书各一部各氏后裔在仕籍者及进士举人各采币一端衣一袭贡监生员衣一袭又赐孔氏及十二氏子孙官员各加一级进士举人贡监生员赏白金有差增广山东通省入学额数大学三名中学二名小学一名十二氏子孙由学政择其文行兼优者数人贡入成均凡阙里讲学仪节具大清通礼

　　?巡幸

　　（臣）等谨按四巡之典载在虞书又古称天子所至曰幸凡以观民设教展义示度礼至重也杜典以巡狩入吉礼与封禅并举颇为未当兹以巡典入嘉礼仰惟列圣相承以无逸作所为家法圣祖仁皇帝勤察吏治深恤民隐相度河防讲求水利数十年中迭举省方之典垂为成宪我皇上绳武时巡若河南若五台若山东若天津銮辂所临庆惠优渥而于河工海塘尤深廑念六巡江浙指示机宜大建堤工不惜帑金数千百万为小民农田衣食之计万世永赖以是东南士庶喁喁望幸之诚至今弥切也臣等恭次盛典详着于篇至于畿辅山庄岁常巡莅祗恭载初次而行围肄武之典则详见军礼云
　　顺治八年四月世祖章皇帝巡幸塞外是年定诸王文武羣臣扈从及接驾仪又定乘舆经过地方文武各官均在百里以内朝服迎送仪 【 详见通礼】
　　康熙十一年圣祖仁皇帝奉太皇太后幸汤泉往返每扶辇步行至坦道始乘马先期谕有司动支帑银前往攸理道路毋得扰民十六年九月圣祖仁皇帝巡视沿边内外诸蒙古王公等并来朝贡驼马二十年九月圣祖仁皇帝巡省畿甸自后以肄习水围循视河堤岁常举行二十二年二月圣祖仁皇帝巡幸五台山谕巡抚穆尔赛等曰五台繁峙静乐崞县等处地瘠民贫尔等既膺简用必持己廉洁恪共职业务期利兴害除使民生各得其所不然罪有所归矣六月圣祖仁皇帝奉太皇太后出古北口避暑闰六月幸兴安拜察地方召科尔沁达尔汗亲王额驸班第阿噜科尔沁多罗郡王额驸色楞翁牛特多罗杜楞郡王毕礼衮达赖喀喇沁多罗杜楞郡王扎什及公台吉官兵等谕曰人生以道理为重人为情欲所牵恣意妄为以致丧身者皆由不明道理故耳朕见其无知陷罪甚为悯恻即今阿噜科尔沁翁牛特二旗盗贼甚众为盗贼而致富者能有几人身受恶名被获则死凡贫富皆有天命违理妄求能必得乎尔等各遵法守分有牲畜者择水草善地畜牧能耕田者勤于耕种则各得生理天亦佑之倘有贫困至极无以聊生者该管之主宜加抚恤使之得所坐视其迫于饥寒以致离散尔等之心何安朕本内外一视并无分别尔外国遇年岁荒歉朕即运粮米赈济或有困乏即赐牲畜缎疋无非虑尔失所之意况此番巡幸尔等或有过犯朕并不执法治罪且频加赏赉优待尔等于此可见嗣后尔等宜遵守教谕革除恶习以副朕好生之意及回銮日复谕八旗护军统领等曰谷者生民之命一岁不登则一岁乏食今正秋收之时田谷未获向恐擅放马匹蹂践禾苗屡降明谕传饬今观随从人等尚有未遵法令蹂践民田者尔等各严缉以闻是年为巡幸热河避暑之始自是每岁夏月启銮至秋则举大狝之典 【 详见军礼大狩】九月圣祖仁皇帝奉太皇太后幸五台山驾过涿州以长城岭山径险峻先往亲视所修道路命裕亲王福全恭亲王常宁随太皇太后驾行谕扈从各官凡经过地方不许随从人等借名市物扰害小民犯者并其主罪之至曲阳县以行近五台戒扈从人等勿射生太皇太后驾至长城岭圣祖仁皇帝躬侍左右亲督校尉及随从人等前后扶行太皇太后谕曰岭路实险予及此而止积诚已尽五台诸寺应行虔礼者皇帝代我行之犹我亲诣也圣祖仁皇帝下马受命躬送銮舆还龙泉关仍命裕亲王福全扈行驾幸五台瞻礼诸寺发白金三百两绵三百觔命有司分给所过地方贫民二十三年九月圣祖仁皇帝东巡前期颁诏天下驾发京师日卤簿大驾照常陈设王以下文武各官跪送如常仪经过地方官员士民等跪迎跪送均如常仪至山东泰安州躬祭岱岳渡黄河遣官祭河神至江南江宁府亲诣明太祖陵奠酒谕江南督抚曰江南风俗奢华务令洁已爱民敦本尚实勒碑于江宁苏州安庆三府回銮至江都县命吏部尚书伊桑可等往视海口议疏导之法至淮安府阅高家堰及黄河南岸诸险工至宿迁县关堤工赐迎驾老民白金有差至山东曲阜县亲诣先师庙致祭御诗礼堂讲学驾还京师王以下文武各官朝服跪迎如常仪二十八年正月圣祖仁皇帝南巡江浙先期谕曰朕统莅寰宇二十八年于兹早作夜思勤求治理务恤黎庶永图又安如黄运两河运道民生攸系朕日切心劳比年工役虽渐有绪而应修应塞议论纷纭曩岁巡幸曾允淮扬士民所请疏浚下河前已兴工尚稽底绩屡经廷议请朕亲行阅视今特诹吉南巡躬历河道兼欲观览民情周知吏治所至沿途供亿皆令在京所司储偫一切不取之民闲即有日用应需该衙门于所在地方照市估平买不许锱铢抑勒小民犹恐地方官吏不能悉体朕怀借名科派供应今特颁谕严饬如有悖旨借端私征者察实即以军法从事地方文武大小官员不许与扈从官员指称交戚辄通馈还违者并以军法从事其扈从大小官员及随往傔役如有生事扰民者一并从重治罪朕兹巡省原以轸恤编氓咨诹风俗凡经过地方百姓各安生业务令廛无废市陇不辍耕毋得仓皇惊避辄滋烦扰其军民人等怀奸挟诈希逞私愤擅于驻跸虎所渎行告讦者一概严禁倘有妄控除所告事不与准理外仍严加治罪尔部即传谕各该督抚备行晓谕以副朕惠爱元元至意又谕部院本章仍日送内阁内阁汇齐三日一次驿送行在办理驾过山东望祭岱岳蠲山东二十九年正赋入江南境阅视河工至扬州府谕江浙督抚诸臣曰朕省察黎庶疾苦兼阅河工巡幸江南便道至浙观方问俗简约仪卫卤簿不设扈从者仅三百余人顷经维扬民间结彩欢迎盈衢溢巷虽出恭敬爱戴之忱恐至稍损物力甚为惜之朕视宇内编氓皆吾赤子惟使比户丰饶即不张结彩幔朕心亦所嘉悦前途经历诸郡邑宜体朕意悉为停止又见百姓老幼男妇奔走杂沓瞻望恐后未免諠哗拥塞念此行原以为民不严警跸但人众无所区别高崖水次或有倾跌之虞一夫不获其所足轸朕怀此后止于夹道跪迎勿得紊乱追趋致有诸患自苏州抵杭州府谕扈从部院诸大臣曰朕稽古省方咨求治理阅视河道期底平戊凡有利于民生必令羣沾实惠念政治所先在崇文教江南浙江为八文萃集之地入学额数应酌量加增永昭宏奖工宁镇江杭州驻防满洲汉军兵丁镇守要地久历岁时深用轸念应加恩赉以彰优恤自南巡以来所经过地方官员除八法虎分及列欵纠劾外凡因公罣悞降级留任者俱准与开复降级调用者着带所降之级留任其经过地方现在监禁人犯除十恶及诏欵所不赦等罪并官员犯赃者不宥外其余自康熙二十八年二月十一日以前死置及军流徒罪以下已结未结俱准宽释以示朕赦罪宥过之意备办船只地方各官効力勤劳着该督抚会同奉差官员确查具题各加一级纤夫供役劳苦亦着该督抚察明人数量给恩赏朕廑念民依特蠲租赋总期实德润泽苍生近见民闲有建立碑亭称颂德意者虽出羣黎爱戴之诚但各郡皆然未免致损民力诚使阊阎殷阜则裨益良多碑亭何与焉嗣后亦宜停止江浙钱粮既经蠲豁犹虑有不肖有司借端词讼朘削民生着该督抚严行禁饬至各处榷关原有则例朕舟行所至谘访过关商民每不难于输纳额税而以稽留关次不能速过为苦榷关官员理宜遵奉屡颁谕旨恤商惠民岂可反贻之累自今应力除积弊凡商民抵关交纳正税即与放行毋得稽留苛勒以致苦累朕早夜孜孜惟冀官吏军民士农商贾无一人不获其所故于民生吏治图维区画务极周详尔等可即传谕俾一体奉行称朕意焉赐扈从王大臣侍卫及部院诸臣银币至会稽亲诣禹陵致祭至江宁府躬诣明太祖陵祭酒回銮至淮安府阅视高家堰一带堤岸指授河臣方略驾还京师三十七年四月巡幸五台山三十八年二月圣祖仁皇帝奉仁宪皇太后南巡前期谕曰朕抚驭寰区孜孜图治期于天下咸遂生成物无不得其所今边烽永靖四方无事独是黄淮为患冲决时闻下河地方田庐漂没朕轸念民艰曩曾屡遣大臣督修不惜数百万帑金务期早绥黎庶乃历年已久迄无成功今水势仍复横溢浸漫城闾沉没陇亩以致民多失业董其役者未有上策可以宜民时廑朕怀未尝少释在内诸臣咸请朕亲临指示为一劳永逸之图方今春时水势减少正宜讲求疏浚以遂安澜爰诹吉南巡亲加勘阅更以吴地襟带江湖乃江南奥壤励俗省耕兼行临视凡一切往返供亿己皆俾办于京师即途次日用所需亦令各衙门照本地时值采买总于民间一无所累仍恐沿途官吏藉名科派致累闾阎故特颁谕严行申饬如有悖旨假托派索者察实即以军法从事其扈从大小官员随行傔役人等如有横行生事者一并从重治罪凡经过地方百姓各安生业皆如常时毋得惶遽引避其军民人等怀挟私怨受人指使擅于驻跸处所辄行告讦者一概严禁不准仍照例严加治罪尔部即传谕通知以副朕体恤惠爱至意驾发京师由水路启行至清河御舟前进临阅高家堰归仁堤等工毕回至清口迎仁宪皇太后舟渡河复临视黄河堤岸命截留漕粮二十万石于被水地方减值发粜至苏州府谕前京口接驾兵丁朕恐践伤麦田速行遣往今往浙省塘路狭隘不必设兵扈从又百姓欲覩朕颜踰畴越陌塞道聚观不必禁止但令遵令而行又命蠲江南浙江累岁逋赋宽免官吏降罚军民犯死罪以下概予宥释赐杭州驻防兵丁老妇白金有差减免各关税及盐课增额至江宁府遣官祭明太祖陵回銮仍由水路奉仁宪皇太后还京师四十一年正月幸五台山回銮至大城县巡视子牙河诸堤九月南巡前期谕曰朕念黄淮两河为运道民生所系屡次南巡亲临阅视以疏浚修筑之法指授河臣开六坝以束淮敌黄通海口以引黄归海比岁以来工程次第告竣修防渐有成效昨年冬月河臣张鹏翮曾以河工善后之策及应修之处请朕亲阅指示兹当农事之隙减约从员轻装南下自徐州一路循视堤堰沿途皆设营幄不御屋庐日用所需悉已储偫经过地方一切供帐宜通行禁止倘有官吏借名科派累及小民或指称预办擅动库帑察出定严加治罪地方大小文武官员托言亲旧私相馈遗及随从人等有妄行生事者俱以军法从事闾阎百姓各事本业不须引避有怀挟私怨于驻跸处所告讦者一概不准仍照治罪是月驾发京师至德州驻跸十余日谕扈从诸臣曰朕因阅河南巡今以皇太子允礽患病朕驻跸此地为时已久应即回銮明岁再阅视河工也四十二年正月南巡阅河至泰安州登岱遣领侍卫内大臣诣岳庙致祭蠲山东四十一年未完额赋其东平六州县并蠲本年正赋入江南境沿途阅视河防至苏州府命鸿胪寺传谕本地官员准其来朝浙江官员到杭州时来朝至杭州府遣官阅钱塘江堤至江宁府遣大学士祭明太祖陵回銮以河工告成颁诏天下十月西巡前期谕曰朕统御寰区勤求治理銮舆时迈省方观民春月阅视河工自畿辅山东以及江浙地方皆经巡幸兹两河渐已底绩所至之地民生风俗亦因以周知念陕西省为岩疆重地当出师塞外时曾经历其边境而西安一路未及亲莅顷陕西督抚诸臣言秦民望幸之心至殷至切合词陈奏河南山西巡抚等亦谆切具请乘此冬令农隙之际观览民风省察吏治简阅禁旅整饬军营实为要务用是轻装约从诹吉西巡沿途一切供御皆内廷储备纤毫不取办于地方即偶有市易之物亦敕所司依市价给值不许锱铢抑勒所过大小官吏宜体朕爱民德意勿借词供亿私派闾阎如有悖旨科敛者察出即以军法从事地方官不许与扈从人员指称交戚私相馈遗违者并以军法从事其扈从人员宜约束仆役勿使妄行如不遵法纪生事扰民一并从重治罪朕视民如子凡乘舆所至市廛陇亩宜各安生理米豆薪刍等物民间照常贸易不必禁止惟怀私挟诈冲突告讦者所告事不准理仍严加治罪尔等即传谕扈从官员人等并行各督抚令于经过府州县城市村庄徧示晓谕俾感悉朕怀驾发京师命给事中御史各一人于扈从后察不法者实时锁拏至太原府阅官兵骑射复谕山西抚臣曰朕君临天下四十余载无一刻不以苍生为念近因西省望幸甚切故于冬时农隙减从轻骑由晋及秦入境以来观风问俗见民生略有起色闾阎之间俗朴尚俭朕心少慰朕自弱龄读书往往以不知穷檐僻壤之疾苦为叹息所以留心于宫方凡有往来者必先咨询民情丰歉偶有失时定加蠲赈且思晋省不通水运岁或不登即难筹划虽有州县存贮之米谷未必实数具在反益不肖有司之亏空也今岁山西收成颇佳尔等仰体朕爱民如子之至意晓谕民间若岁丰用奢则荒年必致匮乏教之以礼义导之以守法重农务本藏富于民则朕无西顾之忧矣凡朕所历之处必大沛恩泽其将四十二年以前山西所属州县未完银两米草尽行蠲免以示朕嘉惠黎元之念驾至潼关遣礼部侍郎祭西岳华山赐百岁寿民及兵丁银两有差至西安府凡古帝王陵寝及巳故勋臣坟墓在百里内者咸祭之又命蠲陕西累岁逋赋驾由河南还京师过磁州赐先贤端木子后裔为五经博士四十四年二月南巡阅河前期谕曰朕廑念民生加意河道屡行亲阅一切疏浚修筑事宜悉经周详指画获告成功前黄河之水往往倒灌清口者皆由仲庄闸与清口相对骆马湖水势湍急遂逼黄流灌入清口朕视河时躬临相度命河臣移仲庄闸改建于杨家庄出口工竣之后河臣报称黄水畅流入海绝无倒灌清口之患朕尚未经亲阅今欲特莅其地察验形势用筹善后之规其中河黄河运河有应加修防者亦随宜指示以图经久至于山东省荐饥之民赖两年来极力赈瞻继以有秋幸皆得所其民间生聚果否殷阜并于沿途亲行周览焉乘兹仲春解冻减从轻装循河南下往返皆用舟楫不御室庐经过地方不得更指称缮治行宫妄事科敛其日用所需俱自内廷供御从无纤毫取办于民前此屡次南巡闾阎皆所深悉倘有不肖官吏藉名预备擅动官帑并图日后加派补偿以为巧取侵渔之地者事觉严行治罪决不宽宥所在官吏私馈扈从人员及随行人役生事扰民者俱如前旨以军法从事奸民挟私妄讦者从重治罪是月驾发京师于张家湾登舟由山东入江南境临视河工至苏州府恭逢圣诞百姓争献食物奉旨朕因阅视河工巡访风俗而来一切用物皆备自内府所过地方丝毫无扰尔等毋庸有所进献至松江府谕江南学臣曰朕临幸松江道经青浦据该邑贡监生员等奏称青浦之北地名孔宅自汉时至圣苗裔避地居此奉至圣衣冠葬焉朕念孔子万世之师既有遗迹亟宜表彰因亲书匾额对联以示尊崇着选良工摹刻颁发至杭州府谕曰朕顷因亲阅河工济江而南见民生殷繁麦畦菜陇远近弥望可冀丰穰朕心用慰凡车驾临幸必沛恩膏各省钱粮屡次递蠲浙江本年正赋又经全免惟是刑狱民命攸关今父老子弟夹道欢迎独身陷囹圄之人自新无路朕甚悯焉浙闽两省罪犯除诏欵所不赦外其余死罪以下悉减等发落至江宁府躬祭明太祖陵自苏州过江宁御试士子者三中选者给白金令赴京录用有差又奉旨江南山东地方所属人犯照浙闽例减等至清河复临高家堰徧阅河堤仍由水路回銮四十六年正月南巡前期谕曰朕念淮黄两河工程为东南要务屡次躬临河上相度指示一切修除疏浚业已次第奏功昨岁河漕督抚诸臣详勘地形请于溜淮套别开河道直达张福口以分淮势欲即令动帑兴筑而督抚诸臣又以事关创建合词请朕亲阅九卿等集议复再三陈请朕以诸臣之言奏闻皇太后祇遵慈命择于本年正月二十二日启行阅河舟楫往返不御室庐日用所需取办内府经过府州县毋得更以预备行宫供设御用冒侵库帑科敛闾阎倘有不遵事觉定严加治罪其文武大小官员私相馈赠随从人役生事扰民及奸恶挟私告讦者俱如屡次谕旨重处不宥是月启銮御舟至清口阅视溜淮套命停止开河至江宁府遣大学士祭明太祖陵复亲往行礼幸演武场阅射赐扈从大臣侍卫护军及执事人等金币有至苏州恭遇圣诞士民万余人集行宫前进表叩祝万寿至松江府阅提标官兵射至杭州府阅浙江驻防官兵射赐扈从大臣侍卫护军及执事人等缎疋有差谕浙江督抚曰朕因视河驻跸淮上江两省官员及地方官绅士军民皆环道远迎恳请临幸朕勉顺羣情涉江而南巡省风俗所至郡县见雨旸应时麦苗蕃殖比闾乐业可冀盈宁虽山东一路尚未悉覩而江浙田畴郁葱在望深惬朕怀方今二麦垂熟正将刈获之时一切扈从人员皆以次舟行不致蹂踏恐百姓沿途迎送老稚扶携动盈千万越阡度陌不无践伤朕心甚为轸惜凡所过地方悉令停止迎送且节候渐热朕舟行乘夜迎凉亦未可定民虽远来无由亲见尔等督抚可张示徧加晓谕无负朕重农爱民之意四十九年二月巡幸五台山五十七年七月左都御史蔡升元疏言皇上亲阅河堤指示方略淮黄底定漕连无虞生民永赖至于翠华时巡察吏治访民俗谘问必周刍荛必纳圣德神功洵可为万世法恭请编纂省方盛典一书以光至治下礼部议请如所奏设局纂修从之
　　乾隆六年七月皇上奉皇太后巡幸避暑山庄谕免经过州县地方本年额赋十分之三凡每年巡幸热河蠲免岁赋并如此例是年皇上巡幸木兰始举秋狝之典自后岁以为常 【 详见军礼大狩】十一年九月皇上奉皇太后巡幸五台山谕曰朕临幸五台观风问俗盖欲周知闾阎利病举登之袵席之安山西地方风俗向为淳朴朕此次巡行亲见民情颇为宁辑但敦庞之质在民而教养之责在上尤当加意抚循化导俾登上理抚臣乃通省之表率藩臬乃师帅之大员府州县等皆有父母斯民之责其各仰体朕心力行实政教养兼施惟日孜孜罔敢怠佚而在小民亦应敦行孝弟崇习礼让共为良民毋蹈浇漓犷悍之风以成熙皞盈宁之治朕有厚望焉回銮阅滹沱河堤工改庆都县曰望都谕曰朕自真定回銮固城祁水之间有县焉与尧母同名虽述古之意也触目踟蹰于意弗安其易之仍为望都十二年六月谕朕以来春孟月东巡狩因溯洙泗陟杏坛瞻仰宫墙申景行之夙志复遵慈训亲奉銮舆秩于岱宗旋跸青齐观风布泽以昭省方巨典其应豫备之各衙门检察事宜先期请旨至行在所需悉出公帑无得指称供顿储偫丝毫贻累闾阎羽林卫士内府人役等各该管大臣严行稽察约束并令扈跸文武臣僚严饬傔从毋使侵践田畴致妨宿麦如有骚扰地方指名需索者立即参奏从重治罪十三年二月驾发京师谕令蠲免直隶山东经过州县八年正赋十分之三至曲阜亲诣先师孔子庙行释奠礼毕御诗礼堂讲学至泰安躬诣岱岳致祭至济南阅兵又谕东省本年钱粮现己普免曲阜泰安历城三县乾隆十四年应征地丁钱粮全行豁免又谕山东直隶两省监候斩绞人犯五次缓决者着该督抚分别情罪奏请减等其军流以下人犯亦着减等发落赐德州青州及直隶天津沧州驻防官兵年七十八十以上银两有差又扈从王公大臣及官员兵丁均加赏赉十四年十月谕大学士等江南督抚以该省绅耆士庶望幸心殷合词奏请南巡朕以巨典攸关特命廷臣集议今经大学士九卿等援据经史且仰稽圣祖仁皇帝六巡江浙谟烈光昭允宜俯从所请朕念切民依省方问俗郊圻近省不惮躬勤銮辂江左地广人稠素所廑念其官方戎政河务海防与凡闾阎疾苦无非事者第程途稍远十余年来未遑举行屡常敬读圣祖实录备载前后南巡恭侍皇太后銮舆羣黎扶老携幼夹道观迎交颂天家孝德心甚慕焉朕巡幸所至悉奉圣母皇太后游赏江南名胜甲天下诚亲掖安舆眺览山川之佳秀民物之丰美良足以娱畅慈怀既询谋佥同应允从所请但朕将以明年秋幸五台经太原历嵩洛赵魏回銮己涉冬令南巡之举当在辛未年春正我圣母六旬万寿之年也将见巷舞衢歌欢腾献祝称朕以天下养之至意上以广承欢之庆下以慰望幸之忱益深嘉悦届期诹吉以闻向导人员朕酌量先期奏派前往清跸所至简约仪卫一切出自内府无烦有司供亿至行营宿顿不过偶一经临即暂停亦不踰旬日前岁山左过求华丽多耗物力朕甚弗取曾经降旨申饬明岁晋豫等省以及江南俱不可仿照至名山古迹南省尤多亦祗扫除洁净足备临观而已毋事崇饰倘有颓圯随宜补葺悉令动用官项但当据实不得任有司浮冒其民间张灯结彩圣祖尝以为戒载在方册宜共恪遵其慎勿以华侈相尚所司通行晓谕其一切应行典礼着照所议行十二月谕朕前经降旨于来年秋间巡幸五台由晋入豫省览中州回跸畿辅近日向导人员回奏称白太原一路至河南境经由太行山麓甚为崎岖狭隘省方巡幸惟取便民若因攸治道途重烦民力非朕观风问俗本意应于春间即诣五台至秋间百谷登场后再幸中州又谕闽浙总督浙江巡抚奏请临幸浙省阅视海塘前因江南督抚等奏请南巡特命大学士九卿会议询谋佥同业经降旨俞允江浙邻封接壤均系圣祖屡经巡幸之地且海塘亦重务也今据该省士民感恩望幸羣情踊跃督抚合辞代奏宜允所请于十六年春南巡便道前至浙省临视塘工慰黎庶瞻依之意所至不烦供亿勿事兴修勿尚华丽已详具前旨其共谕焉十五年二月皇上奉皇太后巡幸五台山驾发京师谕扈从大臣等曰时届春融正秋麦纽芽之后幸自去冬至今瑞雪频沾土膏滋润渐己青葱入望所有经过地方车马仆从俱着严加诚饬毋得践踏八月皇上奉皇太后巡幸中州亲登嵩岳遣官致祭河渎卫水周汉帝王陵寝谕曰朕举行秋狝觐岳省方盖欲周览民情懋登治理凡地方之利弊官吏之贤否与夫政令之得失清跸所至日切畴咨河南地宅土中素称淳朴今值雨旸协应禾稼告登巡幸之次亲见闾阎望幸童叟欢欣而俗尚敦庞室庐宁辑朕怀深为欣慰雇惟因时保治之方其权实操之自上抚臣表率通省藩臬任寄旬宣以至郡守牧令与民愈亲则导民尤切应仰体朕心力行善政敦本训俗除慝安良教养兼施屏虚文以求实政其在小民亦当敦礼让务农桑从俭去奢力田孝弟以期共享升平之福朕于该省臣民有厚望焉又谕祥符为省会之区登封实望秩之所著将乾隆十六年二县应征地丁钱粮全行蠲免又凡銮舆所经地方蠲免钱粮十分之三歉收者十分之五赏驻防官兵及百姓男妇七十以上者银两有差暨军流以下减等发落办差兵丁均赏给两月饷豫省在籍废员迎驾者赏给职衔十二月谕明岁恭逢圣母皇太后六十万寿之年銮舆巡幸江南浙江省方观民入疆考绩式遵祖烈庆典斯行东南父老共効嵩呼洵升平之盛事惟念江浙二省襟带江湖程途稍远自皇祖圣祖仁皇帝南巡以来异数隆恩昭垂史册迄今四十余年朕俯从望幸之忱倍切勤民之隐前于大学士九卿等议准两江总督黄廷桂等一折已降旨谆切晓谕又特遣向导大臣兆惠努三等前往面传谕旨务从俭约一切供顿丝毫不扰民间凡地方大吏职在旬宣自能仰体朕心遵旨办理但恐地方有司奉行不善或穷乡僻壤未及周知是用再行申谕各该督抚及所属官民人等尚其禀遵前旨共期撙期以敦善俗以导淳风如所在行宫与其远购珍奇杂陈好玩不如明窗净几洒扫洁除足供信宿之适也经过道路与其张灯悬采徒侈美观不若蔀屋茅檐桑麻在望足觇盈宁之象也轘阓通衢人烟稠密正以见懋迁有无之乐不得因道路湫隘俾迁移廛舍或致商民失业也朕翠华所至念切民依惟期宣达羣情勤求治道上以奉慈颜之悦豫下以答黎庶之瞻依凡属虚文浮费概宜实力屏除用光巨典其扈从满汉文武大臣宫员侍卫等皆当奉公守法不得与地方官往来交际潜通馈遗兵丁以及随从人等着该管大臣各严加约束经行所至不得稍有滋扰春苗遍野无得践踏违者察出从重治罪务令白叟黄童普沾膏泽共乐恬熙副朕问俗观风行庆施惠之至意十六年正月皇上奉皇太后南巡至江南境阅高家堰堤工谕督抚等朕命驾时巡周览风俗观民察吏惟日兢兢三吴尤素所廑念也粤自我皇祖圣祖仁皇帝巡幸东南先后六举历今四十余年盛典昭垂衢谣在耳顷者入境以来白发黄童携扶恐后就瞻爱戴诚意可嘉朕已迭沛恩膏广敷渥泽惟念大江南北土沃人稠重以百年休养户口益增习尚所趋盖藏未裕纷华靡丽之意多而朴诚之风转有未逮夫去奢崇实固闾阎生计之常经而因时训俗以宣风而布化则官兹土者之责也其尚励乃实心以行实政无忝教养斯民之任凡兹士庶更宜各敦本业力屏浮华以节俭留其有余以勤劳补其不足时时思物力之艰难事事惟侈犘之是戒将见康阜之盛益臻父老子弟共享升平之福朕清跸所至有厚望焉至浙江亲诣禹陵致祭回銮至江宁亲诣明太祖陵致祭至淮安谕增筑城北护城石堤阅视黄河南北岸堤扫各工銮舆所过遣官致祭岱宗先师孔子庙元圣周公庙河渎淮渎江渎海神南镇会稽山及先贤名臣忠烈祠墓谕令截留漕粮十五万石蠲免江苏累年逋赋二百八十万有奇安徽累年逋赋三十万五千有奇浙江本年正赋三十万两经过直隶山东地方蠲免正赋十分之三邹平等县积欠谷九十七万五千余石概行蠲免江苏宿迁清河桃源三县被灾贫民所借籽种均免征还浙江温台等处上年被灾施赈者更予加赈直隶等省办差兵丁各赏两月饷江南牵缆河兵加赏一月饷驻防官兵年七十八十以上民间男妇年七十以上者均分别赏赉在籍官绅恭迎圣驾各加赏赉或量给职衔或以原官起用御试进献诗赋士子中选者特赐内阁中书本年岁试增广学额大学五名中学四名小学三名自后南巡江浙皆准此例二十年六月谕曰平定准噶尔捷闻以数十年逋寇迅就廓清荒服敉宁中外蒙福乃我国家无疆之庥缅惟皇祖圣祖仁皇帝削平三孽于康熙二十三年诹吉东巡亲祭阙里武功文德彪炳简册朕仰承先烈集此大勋保泰持盈弥深兢业先师孔子阙里理应恪循成宪躬诣行礼用申诚敬且自瞻谒林泉已逾六载仰止之念时切于怀拟于明岁春月自京起銮恭谒曲阜翠华所经亦以体察吏治清问闾阎行庆施惠以称朕法祖尊师之至意又谕大学士等奏称江浙士庶望幸情殷请于明岁再举南巡一擢朕自乾隆十六年巡幸吴越迄今阅五载该督尹继善喀尔吉善等均曾具擢奏请朕因西师尚未凯旋未经允准现今肤功迅奏荒服敉宁南省吏治民风时廑予怀而高堰堤工尤数郡生灵攸关上年告竣以后正当亲加察看前降旨于明岁春月展谒孔林着照大学士等所请于礼成之后敬奉圣母皇太后銮舆顺道前往江浙以纾勤民之隐而慰望幸之忱朕省方观民入境考绩惟期勤求实政宣达羣情一切供顿皆出内府丝毫不以扰民地方官毋得指名储备令众商捐输及抑各属养廉察出定行严加究处前者巡南省时屡饬各督抚务从简朴而所至尚觉过于华饰喧溷耳目此次行宫及名胜憩游之地悉仍旧观但取洒扫洁除毋得增一椽一瓦毋陈设玩器城市径途毋张灯演剧踵事增华巡览所及各督抚等果能绥辑井疆康又烝庶俾人敦礼让俗庆丰宁朕自深为嘉怳若其徒事华靡致饰观美耗有用之财侈无益之费适以自滋咎戾甚无取焉各督抚及所属官民人等尚其善体朕心以副朕观风问俗行庆施惠之至意二十一年二月皇上东巡躬诣孔庙行释奠礼成回銮九月谕曰昨岁江浙督抚等据士民呈词吁请南巡朕已降旨俞允后因江苏所属偶礼灾祲地方各官皆有应办赈务朕恐伊等因除道清尘之役转于民事稍有妨误则殊非朕眷顾羣黎之本意复经特谕停止今据两江浙省督抚诸臣合词奏称西成有庆臣民望幸实深请以明岁再举巡幸之典南省民风吏治时廑朕怀兹当岁美人和之候省方观民入疆考绩正可纾朕勤民之隐而高堰堤工告竣后亦当亲加察看着允该督等所请于明春时巡至于一切供帐顿次丝毫不以累民地方官承办差宁朴勿华从前所降谕旨甚明该督抚等其善体朕心以副朕观风问俗加惠斯民之意二十二年正月皇上奉皇太后南巡至江南阅视河工至杭州遣官祭禹陵至江宁亲诣明太祖陵致祭回銮至徐州阅视黄河形势指授方略至山东亲诣阙里岱庙行礼驾还京师二十三年九月谕曰两江总督尹继善等以河工告竣年岁丰收臣黎望幸情殷请以庚辰之岁载举南巡令典合词具奏朕惟东南河道民生时萦宵旰前者翠华再莅每切咨询不敢自逸兹当大工既蒇泽国安澜于焉揽辔观风上以慰曩时往来指画之勤下以考在事大臣宣化承流之绩理亦宜之顾各督抚等前后奏报工程披章如睹而嵇璜裘曰修等又以亲承训示甫经复命回京条晰敷陈情形颇悉乃者大江南北年谷顺成民气和乐封函迭至仰见上苍福佑额手为南黎称庆此意与封疆诸大吏共之犹念积潦初除污莱日辟正宜乘时劝谕俾瘠土并化膏腴以培元气已降旨各督抚勘明滨河地亩有秋获虽登而小民牛犁籽种不能接济致旷土尚有未耕者并予格外加恩官为借给使得资东作而厚西成其果盈宁之象与岁俱增则机杼仓箱熙恬满目其足以佐时巡风景者不更多耶且明岁车驾临幸索约尔济又再定伊犁后若左右哈萨克东西布噜特及回部各城以次平定归降不无觐谒宴赉之典车马之烦所当少恤且岁届辛巳即恭逢圣母皇太后七旬大寿普天同庆如于此年敬奉安舆重临江浙庶几省方问俗嘉地利之毕登喜民生之益懋于此仰悦慈怀寿祺康豫当推恩锡福俯慰元元望幸之忱侯临期另行降旨所有庚辰年南巡之奏暂停举行毋庸具擢固请先将此通行晓谕知之二十五年八月谕大学士等献岁恭逢皇太后七旬万寿拟于新春敬奉安舆时巡南服俯慰士民禺祝之忱并顺道阅视徐州石堤及海宁塘工今岁大江以南在在丰收惟夏间雨水稍多河湖盛长高宝兴太一带低洼处所颇有漫溢恐地方有司承办南巡差务转于赈恤事宜不能尽心经理是以谕令该督将实在情形确查具奏今据奏到高宝等处被水较重该处俱现已成灾亟宜以赈务为切要所有南巡应办差务暂行停撤改于壬午春敬奉慈辇以慰舆情仍可览民风而昭盛典大差既经停止自可专心办理赈务该督等务宜仰体朕怀董率僚属确按灾地情形实力妥办勿使穷黎稍有失所以副朕痌瘝在抱之意又谕明年恭逢皇太后七旬万寿钦奉懿旨五台显通寺为文殊师利道场梵宇琳宫凤昭灵应谒陵成礼后顺道前诣拈香钦此所有应行各事宜着该衙门及地方有司照例谨预备二十六年二月皇上奉皇太后谒泰陵礼成取道幸五台山谕曰从前两次巡幸五台帐殿周庐随常顿宿今春恭奉皇太后前诣台山巡幸该抚于菩萨顶侧建盖行宫并于台麓寺旁添设坐起数楹以备安憩虽臣子之谊各尽其诚而询其工料所费乃出自伊等养廉夫朕既不许派累百姓而各官养廉原为办理公务及薪水之资今以之捐建行宫则甚不可着于存公项内拨赏银二万两以供鸠工饬材之用二十七年正月皇上奉皇太后南巡至江南境渡黄河阅清口东坝木龙过扬州渡江阅水操谕曰向来巡幸所至地方大吏预备灯船烟火颇觉繁俗顷在扬州适于哈萨克陪臣入觐聊示民情和乐之意是以听其预备倘苏杭等处悉仿而行之原属不必朕省方观民勤救治理即以几暇适情则山水名胜尽足以供吟眺之资又何事徒资繁费为耶自苏州至海宁阅海塘至杭州阅兵至江宁谕督抚等朕车驾所经惟桥梁道路葺缮扫除为地方有司所宜修补其彩亭灯棚一切饰观文具屡经降旨斥禁今江浙两省涂巷尚有踵事因仍者此在苏扬盐市商人等出其余资偶一点缀本地工匠贫民得资力作以沾微润所谓分有余以补不足其事尚属可行若地方官专欲仿而效之以为争华角胜则甚非奉职之道嗣后各督抚等其实力禁止一切屏浮靡以崇实政如有仍蹈故习者将惟该督抚是问至淮安阅高家堰命增筑堤工五百余丈命庄亲王允禄等恭奉皇太后由水程回京圣驾登陆阅视扫工至徐州阅黄河岸新堤至山东诣阙里岱庙行礼二十八年十二月谕曰两江总督尹继善等合词具奏请于乾隆乙酉年再举南巡之典以慰臣民禺望一擢朕惟江浙地广民殷一切吏治农功均关要计且襟江带河滨湖近海之区筹划泽国田庐无一不重萦宵旰前以壬午岁恭奉安舆时巡周览凡淮河心志节宣闸坝启闭以及杭属塘工勘建柴石料段诸事宜曾与封疆大吏目击手画以期利济羣生年来迭经督抚等疏报下河郡邑汛水恬流并无漫溢惟是浙中海潮涨沙虽有起机大溜尚未趋赴中亹是深所廑念而修筑柴石诸塘亦当亲阅其工以便随时指示又近日特遣大臣督修水利如濉河荆山桥等处亦为数省灌输吃紧关键所以验前工而程后效正惟其时矧东南岁事烦告丰登洪惟圣母皇太后福履康宁弥臻纯嘏于是承欢行庆答士民望幸之忱稽典实为允协着照所请准于乙酉之春诹吉南巡其河工海塘应亲临省视者即行先期预备至前次灯彩繁文暨扈从人员雇觅巨舟并签占公馆诸禁己屡颁谕旨即朕所过行宫道路距上届为日匪遥祗须洒扫洁蠲足供顿憩不得稍事增华劳费副朕仰承慈豫俯顺舆情之至意三十年正月皇上奉皇太后南巡至景州谕曰朕恭奉皇太后安舆省方问俗凡清跸所经祗令洒扫洁净毋事华饰及添建行宫屡经降旨申谕而地方大吏以慈驾临驻旃庐究不若屋宇之安善尚有葺治行馆以供憩息者因其义适温凊且成事不说是以不复禁止兹停跸景州见一切位置颇为妥适从前所赏公帑尚恐不敷应用在封疆大臣善体朕意虽不敢派累闾阍而各官或有捐廉经理亦非所以示体恤着加恩于直隶存公项内赏银二万两以裕工作之费再山东亦有新建坐落之处经画谅与直隶相同亦着于该省存公项内赏银二万两充用该部即遵谕行至江南清河县渡河阅清口东坝木龙至苏州诣文庙行礼至海宁阅海塘幸尖山观潮谕增筑塘下石坦水三层以卫石塘至杭州阅兵至江宁阅兵回銮至淮安阅高家堰堤工至徐州阅河工临子牙河至格淀堤驾白德州登陆命简亲王丰纳亨等扈从皇太后圣驾由水程回京三十二年正月谕朕子二月十五日启銮巡幸天津阅视河堤所有应办事宜着各该衙门照例预备届期自圆明园启跸越三日至赵北口御安福舻自赵北口至天津阅视全河形势自庄儿头迤南子牙入淀故道无堤者十余里特命接筑之又命特建淀神祠三月莅天津幸观海台阅水操诏免天津所属及直隶通省颖赋银十二万有奇谷二十万有奇及增广童子试额赐老民粟帛诸恩数并如南巡之例旋跸至潞河命筑筐儿港坦坡由南苑回銮三十四年十二月谕据杨廷璋奏淀河神宇告竣请奉皇太后拈香祝厘一折天津近因辇毂朕前此亲临巡视经理淀河工程俾得永资乐利复以神庥昭应岁稔澜安敕建淀神祠宇用答嘉贶该督既称兹当轮奂维新之会喜值普天同庆之时畿辅舆情愿切瞻就自宜俯从所请于明春掖辇承观祝延瞻礼以慰蒸黎望幸之忱明年为朕六旬庆节敬当展谒东陵西陵礼成旋跸正届春和即敬奉慈舆诹吉前往该督其饬所属一切务从俭约毋事增饰繁文副朕行庆省方嘉惠甸民之至意三十五年三月皇上奉皇太后启銮恭谒奉陵礼成幸天津诣淀神祠瞻礼阅子牙河及筐儿港等堤工命免天津府属积欠及直隶通省逋赋诸恩数并如前例八月谕今岁巡幸天津山东抚臣富明安至行在觐谒以明岁恭逢皇太后八旬万寿普天同庆奏请登岳祝厘且言该省臣民五年来幸之情实为诚切吁恳至于再三朕因奏闻圣母以泰山庙宇鼎新欲亲诣拈香展敬朕亦以阙里久未临谒便道往莅于礼为宜而往返俱由水程兼可适高年颐养面谕该抚俟秋成后再行降旨兹该抚奏山左二麦俱获大田丰稔比户盈宁爰允所请于献岁春和恭奉安舆撰吉启跸以胪欢忭面迓慈禧惟是连岁恭逢庆典业于春巡津淀时俯顺舆情俾共伸巷舞衢歌之悃来年巡跸所至非但畿甸境内不宜复事繁文即东省入疆以后亦不当缀景增华致滋糜费朕省方问俗念切观民惟以闾阎恬熙羣情爱戴为乐若备承彩饰粉耀川涂不足美观而徒耗物力实所不取该督抚其善体恪遵毋违朕命三十六年二月皇上奉皇太后东巡至泰安诣岱庙瞻礼至曲阜诣先师孔子庙释奠礼成回銮至天津谕改兴济捷地二闸为减水坝因罢芥园减水坝工恩免山东各属新旧积欠并减本年正赋余悉如前例三十七年九月谕昨据周元理奏请明春巡幸津淀仰恳敬奉皇太后安舆周览畿甸以洽慈欢并请由赵北口登舟一路均系水程较为妥适朕俯循舆望恭请懿旨仰蒙慈谕欣悦允行明岁敬奉皇太后自京启銮由黄新庄涿州至紫泉一路于赵北口登舟所有应行预备事宜各该衙门照例敬谨预备三十八年三月皇上奉皇太后銮舆巡幸天津阅视河工四十一年正月谕荡平金川大功业已全定今诹吉于二月初九日启銮先谒东陵再谒西陵申达集勋忱悃礼成回至南苑恭奉皇太后圣驾由桐柏村登舟巡幸山东由德州遵陆掖辇展谒岱庙祗迓慈厘即诣阙里告成瞻礼仍于济宁由水路回銮计当将士凯旋之期即可举行郊劳以彰定武鸿庸所有应行一切典礼各该衙门照例敬谨预备二月皇上谒陵礼成恭奉皇太后慈驾登舟巡幸山东至泰安诣岱庙瞻礼至曲阜诣文庙行释奠礼回銮至良乡行郊劳礼 【 详见军礼】四十三年十月谕大学士管两江总督高晋闽浙总督杨景素等合词陈奏以江浙臣民望幸甚殷且河工海塘皆冀亲临指示恳请于庚子春再举南巡盛典以惬舆情一折朕于乙酉南巡回銮时因耆孺攀恋情殷曾许以翠华再莅然敬念圣母皇太后春秋已高难以再奉安舆长途远涉遂谕江浙大吏不必更以南巡为请而江乡土庶爱戴依恋之情状未尝不往来于怀距今已十有四年其禺望悃忱自益肫切且自前巡阅定五坝水志以为展拓清口之准下河从此遂免水灾嗣闻黄河倒漾所系甚重因酌定挑浚陶庄引河面谕萨载筹办河成而清黄交汇处移远清口不复有倒灌之患但下游尚有渟淤亦不可不除其流弊而一切善后事宜若非临莅阅视究不能悉其实在情形至浙省海塘近来潮势渐趋北岸深为廑念亦不可不亲为相度机宜今高晋等既有此奏着照所请于乾隆四十五年正月诹吉启銮巡幸江浙便道亲阅河工海塘所有各处行宫坐落俱就旧有规模略加葺治毋得踵事增华致兹烦费至该督等以庚子年适逢朕七旬万寿欲就近举行庆典则断不可朕本意以庚子年为朕七旬庆辰越岁辛丑恭逢圣母九旬万寿斯则敷天同庆自当胪欢祝嘏以抒万姓悃忱今既不能遂朕初愿尚复何心为已称寿况朕跸途所经老功欢迎扶携恐后未尝不顾而乐之若经棚戏台侈陈灯彩点缀纷华饰为衢歌巷舞深所不取且非所以深体朕意也不特江浙臣民不当为祝厘之举即凡内外大小臣工于朕七旬万寿时亦均不得请行庆典以及进贡献诗若伊等谓欲借以申其尊敬之诚是转增朕心之不悦尚得谓之忠爱乎但天下士民遇朕七旬皆不免望恩幸泽此则情理之常朕亦何肯因不举行庆典并靳恩施乎着于己亥年八月举行恩科乡试庚子年三月举行恩科会试以彰寿考作人之盛至各省漕粮于乾隆三十一年普免一次兹蒙昊苍眷佑累洽重熙敬体天心爱眷亿兆用是再沛恩膏着于庚子年为始复行蠲免天下漕粮一次俾藏富于民共享盈宁之福所谓敛福锡民庆莫大焉其开科事宜着交礼部查例办理其各省漕粮应如何分年输免之处着交户部详悉妥议具奏四十五年下月祈谷礼成启銮南巡至山东诣岱庙瞻礼入江南境阅中河渡黄河阅木龙及清口出水志及高家堰塘至苏州诣文庙行礼入浙江境至海宁阅海塘命老盐仓上下相地改建石塘至杭州阅兵至江宁阅兵又命大学士阿桂总督萨载同勘陶庄黄河及入海口至徐州阅堤工五月回銮至圆明园四十六年三月巡幸五台山四十八年正月谕两江总督萨载闽浙总督富勒浑等合词陈奏以江浙两省臣民望幸情殷且河工海塘以次告竣一切善后事宜尤宜亲临指示恳请于乾隆四十九年春六举南巡盛典以惬舆情一折朕自庚子南巡时巡阅高家堰石塘及徐州城外石堤巨工俱逐一亲临指示兹据奏以次告成所有一切善后事宜自应临莅阅视指授机宜俾河流永庆安澜至浙省海塘前经降旨将柴塘四千二百余丈一体改建鱼鳞石塘为滨海羣黎次资捍卫今要工将竣亦不可不亲为相度且自四十一年告功阙里阅时己久应行展谒孔林以申景仰今据该督抚等合词陈奏江浙两省耆庶望幸悃忱尤为肫切着照所请于乾隆四十九年正月诹吉启銮祗谒孔林巡幸江浙顺道亲阅河工海塘所有各处行宫坐落俱就旧有规模略加葺治毋得踵事增华致滋繁费该督抚等其善体朕意妥协办理副朕省方问俗观民孚惠至意四十九年正月启銮自直隶至山东亲诣阙里行释奠礼入江南境阅视河工指示修防蓄泄机宜至浙江海宁州阅老盐仓新建石塘谕令柴塘之后连筑土坡栽种柳树俾石塘工益资障护又命于范公堤一带添建石塘给帑兴工限年告竣闰三月回銮至江南复谕河臣疏浚天然闸下引河以备盛涨之年开放分泄又外河顺黄坝接筑新堤用资保障高堰石工培土栽柳俾益加蟠固并发帑金次第办理五月回銮凡省方庆典悉如五巡江浙之例仪具大清通礼
　　（臣）等谨按乾隆五十一年皇上巡幸五恭俟续纂时敬载谨识于此

　　皇朝通典卷五十六

　　●皇朝通典卷五十七

　　礼十七

　　○礼十七

　　嘉七

　　△嘉七

　　优老
  </div>
  <div class="pagination">
   <a href="清朝通典_page32.html">
    上一页
   </a>
   <span>
    ...
   </span>
   <a href="清朝通典_page28.html">
    28
   </a>
   <a href="清朝通典_page29.html">
    29
   </a>
   <a href="清朝通典_page30.html">
    30
   </a>
   <a href="清朝通典_page31.html">
    31
   </a>
   <a href="清朝通典_page32.html">
    32
   </a>
   <span class="current-page">
    33
   </span>
   <a href="清朝通典_page34.html">
    34
   </a>
   <a href="清朝通典_page35.html">
    35
   </a>
   <a href="清朝通典_page36.html">
    36
   </a>
   <a href="清朝通典_page37.html">
    37
   </a>
   <a href="清朝通典_page38.html">
    38
   </a>
   <span>
    ...
   </span>
   <a href="清朝通典_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
