<!DOCTYPE html>
<html>
<head>
    <meta charset="UTF-8">
    <title>文献通考 - 第 141 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 141 页/共 334 页</h1>
    <div class="content">    初，兴裔言诸州县检验之弊，遂措置格目，行下所属州县。每一次检验，依立定字号用格目三本：一申所属州县，一付被害之家，一申本司。照会州县，受词差官，检官受牒起发，皆注日时於上。关防详密，州县不得为欺。朝廷善之，乃行於诸路。
    十月，诏：“六部除刑部许用乾道所刑名断例，及司勋许用编类获盗推赏例、并乾道元年四月十八日轻置例敝事指挥内立定合引例外，其馀并依成法，不许用例。”
    先是，臣僚言：“今之有司，既问法之当否，又问例之有无，法既当然而例或无之，则事皆沮而不行。夫法之当否，人所共知，而例之有无，多出吏手，往往隐匿其例，以沮坏良法，甚者贿赂既行，乃为具例，为患不一。请诏有司，应事有在法灼然可行而未有此例者，不得以无例废法。”事下六部看详，至是来上，乃有是诏。
    六年，知湖州长兴县茹骧坐赃免真决，编管台州，仍籍没家财。参知政事钱良臣奏：“臣昨任淮东总领日，失举茹骧改官，今以赃败，法当同坐。”诏：“览良臣所奏，乃欲以身行法。国有常宪，朕不敢私，勉从所请，可镌三官。”於是陈岘、张宗元、赵老、徐本中并坐举骧各降三官。
    八年，诏：“自今强盗抵死特贷命之人，并於额上剌‘强盗’二字，馀字分剌两颊。”
    十六年，臣僚言：“在律，鞫狱者皆须依所告状鞫，若於本状之外别求他罪者，以故入人罪论。比年中外之狱，闻於状外求罪，推寻愆咎，鞫勘平生，旁及他人，干连禁系，岂无冤滥！乞申明法令，自今狱事无得於状外求罪。如有违戾，重於法。”从之。
    光宗绍熙五年，臣僚言：“广东一路，十有四州，惟英德府烟瘴最甚，有‘人生地狱’之号。诸司分在广、韶二州置司，英德府界乎广、韶之，故诸司凡以公事送狱者，多送英德。人一闻‘生地狱’之名则已心惧，凡罪不至死与未必有罪之人，每至狱则皆引伏。其意以为，久系於狱，未必辩明，而不免於死，不若亟就刑责，犹得一生。由是狱之欲速成者，必之英德，而英德之吏，以善治狱名。今一路之中，东有潮、惠，西有二广，北有南雄、连州，皆风土之不甚恶者。请行下本路诸司，应今後公事合送别州根勘者，不许送英德府，庶狱无冤滥，人获生全。”从之。
    宁宗嘉泰二年，臣僚言：“近日大辟行凶之人，邻保逼令自尽，或使之说诱被死家，赂之财物，不令到官。尝求其故：始则保甲惮检验之费，避证佐之劳，次则巡尉惮於检覆，又次则县道惮於鞫勘结解。上下蒙蔽，只欲省事，不知置立官府，本何所为！今若纵而不问，则是被杀人者，反为妻子亲戚乞钱之资，甚可痛也。请明降指挥，凡有杀伤人处，如都保不曾申官，州县不差官检覆，及家属受财私和，许诸色人告首，并合从条究治；其行财受和会之人，更合计赃论罪。”从之。
    二年，刑部侍郎林粟言：“嘉泰改元，一年天下所上死案共一千八百一十一人，而断死者才一百八十一人，馀皆贷放。夫有司以具狱来上，必皆可论刑之人，陛下贷其罪辜者，凡一千六百三十人，岂为细事！请诏秘书省入日历，上以示陛下好生之德，下以戒有司用刑之滥。”从之。
    嘉定四年，诏颁湖南、广西刊印《检验正背人形图》於诸路提刑司。
    先是，江西提刑徐似道言：“推鞫大辟之狱，自检验始。其有因检验官司指轻作重，以有为无，差讹交互，以故奸吏出入人罪，弊亻幸不一。伏见湖南、广西见行刊印《正背人形》随《格目》给下检验官司，令於伤损去处，依样朱红书画横斜曲直，仍於检验之时，唱喝伤痕，令罪人同共观看。所画图本，众无异词，然後著押，则吏奸难行，愚民易晓。”於是诏行之。
    臣僚言：“切见县狱苦无囚粮，而城下之邑尤甚。法许於运司钱内支，往往县道不敢支破，例多陪办於推狱，私取於役户，分甘於同禁之人。箪食入狱，攫纷然，极可怜悯。乞从诸县申州，就於常平米内支拨。”从之。
    十三年，诏：“凡在官财物不应用而用之依律科坐赃罪之人，自今私自入己者，为赃罪；私自馈遗者，为私罪；用充公用者，为之公罪。创始者为首，坐以全罪。循例者为从，与减一等。”
    ●卷一百六十八 刑考七
    ○徒流（配没）
    虞舜流宥五刑（宥，宽也。以流放之法宽五刑）。流共工於幽州（幽州，北裔。水中可居曰洲），放兜於崇山（崇山，南裔），窜三苗於三危（三苗，国名。三危，西裔），殛鲧於羽山（羽山，东裔，在海中），四罪而天下咸服。五流有宅，五宅三居（谓不忍加刑则放流之若四凶者。五刑之流，各有所居，五居之差，有三等之居：大罪四裔，次九州之外，次千里之外。）
    《周官》，大司寇之职，凡万民之有罪过而未丽於法而害於州里者，桎梏而坐诸嘉石，役诸司空。重罪，旬有三日坐，期役。其次，九日坐，九月役。其次，七日坐，七月役。其次，五日坐，五月役。其下罪，三日坐，三月役。使州里任之，则宥而舍之（役诸司空：坐日讫，使给百工之役也。役月讫，使其州里之人任之乃赦之）。
    司厉掌盗贼之任器货贿，辨其物，皆有数量贾，而揭之入於司兵（任器货贿，谓盗贼所用伤人兵器及所盗财物也。入於司兵，若今时伤杀人所用兵器、盗贼赃加责役入县官）。其奴，男子入於罪隶，女子入於舂藁（郑司农云：“谓坐为盗贼而为奴者，输於罪隶、舂人、藁人之官也。今日为奴婢，古之罪也。故《书》曰：‘予则奴戮汝’。《论语》曰：‘箕子为之奴。’罪隶之奴也。《春秋传》：‘斐豹，隶也，著於丹书。’豹耻为奴，欲除其籍，然後杀督戎。”元谓：“奴，从坐而没入县官者，男女同名。”）。凡有爵者与七十者与未龀者，皆不为奴（有爵，命士以上。龀，毁齿也。男八岁女七岁毁齿）。
    司圜掌收教罢民，凡害人者，弗使冠饰而加明刑焉，任之以事而收教之。能改者，上罪三年而舍，中罪二年而舍，下罪一年而舍。其不能而出圜土者杀，虽出，三年不齿（弗使冠饰者，著黑，若古人之象刑与？舍，释之也。郑司农云：“罢民，谓恶人不从化，为百姓所患苦而未入五刑者。”）。凡圜土之刑人也，不亏体；其罚人也，不亏财（言其刑人但加以明刑，罚人但任之以事耳。郑司农云：“以此知其为民所苦而未入刑者也。故大司寇职曰：‘凡万民之有罪过而未丽於法而害於州里者，桎梏而坐诸嘉石，役诸司空。’又曰：‘以嘉石平罢民。’《国语》曰：‘罢士无伍，罢女无家。’言为恶无所容入也。”元谓：“圜土所收教者，过失害人已丽於法者。”）。
    掌戮，墨者使守门，劓者使守关，宫者使守内，刖者使守囿，髡者使守积。（注见《刑制门》）
    司隶掌五隶之法，辨其物而掌其政令（五隶，谓罪隶、四翟之隶也。物谓衣服、兵器之属也）。帅其民而搏盗贼，役国中之辱事，为百门积任器，凡因执人之事（民，五隶之民也。郑司农云：“百官所当任持之器物，此官主为积聚之也。”元谓：“任犹用也。”）。邦有祭祀、宾客、丧纪之事，则役其烦辱之事（烦，犹剧也。《士丧礼》下篇曰：“隶人涅厕。”）。掌帅四翟之隶，使之皆服其邦之服，执其邦之兵，守王宫与野舍之厉禁（野舍，王行所止舍也。厉，遮列也）。罪隶掌役百官府与凡有守者，掌使令之小事（没，给其小役）。凡封国若家，牛助为牵傍（郑司农云：“凡封国若家，谓建诸侯、立大夫家也。牛助为牵傍，此官主为送致之也。”元谓：“牛助，国以牛助转徙也，罪隶牵傍之，在前曰牵，在旁曰傍。”疏：“国家以官牛助诸侯及大夫家运物往致任所。”）。其守王宫与其厉禁者，如蛮隶之事（罪隶，盗贼之家为奴者。蛮隶，征南夷所获。闽隶，南蛮之别。夷隶，征东夷所获。貉隶，征东北夷所获。疏：“古者身有大罪，身既从戮，男子缘坐。男子入於罪隶，女子入於舂藁。五隶各百二十人者，谓隶中选取善者以为之员役，数为限其馀众以为隶民。罪隶，则中国之以罪为隶者，馀四隶，征伐所获。”）。
    秦始皇时，毒作乱，讨诛之。其徒皆枭首、车裂。轻者为鬼薪（取薪给宗庙为鬼薪。《律曰》鬼薪作三岁）。
    三十四年，烧《诗》、《书》、百家语，令下三十日不烧，黥为城旦（城旦者，旦起行治城，四岁刑也）。
    汉文帝诏除肉刑，定律曰：诸当完者，完为城旦舂（城旦注见上。舂者，妇不预外徭，但舂作米，皆四岁刑也。臣瓒曰：“文帝除肉刑，皆有以易之，故以完代髡，以宫代劓，以钛左右趾代刖。令既曰完矣，不复云以完代完。此当言髡者完也。”）；当黥者，髡钳为城旦舂。罪人狱已决，完为城旦舂，满三岁为鬼薪白粲（坐择米使正白为白粲者，三岁刑）。鬼薪白粲一岁，为隶臣妾。隶臣妾一岁，免为庶人（师古曰：“男子为隶臣，女子为隶妾。鬼薪白粲满三岁为隶臣，隶臣一岁免为庶人。隶妾亦然也。”）隶臣妾满二岁，为司寇。司寇一岁，及作如司寇二岁，皆免为庶人（如淳曰：“罪降为司寇，故一岁，正司寇，故二岁也）。其亡逃及有耐罪以上，不用此令（於本罪巾又重犯也）。前令之刑城旦舂岁而非禁锢者，完为城旦舂岁数以免（李奇曰：“谓文帝作此令之前有刑者。”）。
    武帝建元元年，赦吴楚七国孥输在官者（吴楚七国反时，其首事者，妻子没入为官奴婢。帝即位，哀而赦之）。
    平帝元始二年，令天下女徒已论，归家，雇山钱月三百（如淳曰：“已论者，罪已定也。令甲：女子犯罪，作如徒六月，雇山遣归。说以为当於山伐木，听使入钱雇功直，故谓之雇山。”应劭曰：“旧刑鬼薪，取薪於山以给宗庙，今使女徒出钱雇薪，故曰雇山也。”师古曰：“说如近之。谓女徒论罪已定，并放归家，不亲役之，但令一月出钱三百，以雇人也。为此恩者，所以行太皇太后之德，施惠政於妇人。”）。
    後汉光武建武三年，诏令女徒雇山归家（注见上）。
    七年，诏罪囚非犯殊死，勿按其罪。见徒免为庶人。
    二十九年，诏罪囚各减本罪一等，其馀赎罪输作有差。
    输作司寇（《前书》谓之罚作一岁刑也）。输作左校（《韦彪传》。注云：“左校，曹名，属将作。”）。输作右校（属将作）。输作若卢（庞参为左校令，犯法，输作若卢）。耐（《光纪》。注云：“一岁刑为罚作，二岁已上为耐。音乃代反。”《前书》又作而）。施刑（《光纪》注云：“施，读曰弛。谓有赦令去其钳钛赭衣。”）。
    明帝即位，诏施刑及郡国徒在中元元年四月已卯赦前所犯而後捕系者，悉免其刑。
    八年，诏郡国中都官死罪系囚减罪一等，勿笞，屯朔方、五原之边县。
    肃宗建初七年，诏天下系囚减死一等，勿笞，诣边戍；妻子自随，占著所在。犯殊死，一切募下蚕室；其女子宫。系囚鬼薪白粲已上，皆减本罪各一等，输司寇作。
    元和元年，令如前。
    和帝永元六年，诏中书官徒各除半刑，谪其未竟，五月以下皆免遣。
    八年，诏郡国中都官系囚减死一等，诣敦煌戍。
    十一年，诏郡国中都官徒及笃癃老小女徒各除半刑，其未竟三月者，皆免归田里。
    元初二年，诏中书都官系囚减死一等，勿笞，诣冯翊、扶风屯，妻子自随。
    延光三年，诏死罪囚系减死一等，诣敦煌、陇西及度辽营。
    顺帝汉安二年，令系囚殊死以下入赎。其不能入赎者，遣诣临光县居作二岁。
    冲帝即位，令郡国中都官系囚减死一等，徙边；谋反大逆，不用此令。
    魏明帝定律，髡刑有四，完刑、作刑各三。
    晋武帝制《新律》，累作不过十一岁，月赎不计日，日作不拘月，岁数不疑闰。
    刘颂为廷尉，请复肉刑，疏曰：“今为徒者，类性元恶不轨之族也，去家县远，作役山谷，饥寒切身，志不聊生，又有廉士介者，苟虑不首死，则皆为盗贼，况本性奸凶无赖之徒乎！又今徒富者输财，解日归家，乃无役之人也。贫者起为奸盗，又不制之虏也。不刑，则罪无所禁；不制，则群恶横肆。若是，近不尽善也。是以徒亡曰属，贼盗曰烦。亡之数者至有十数，得辄加刑，曰益一岁，此为终身之徒也。自顾反善无期，而灾困逼身，其志亡思盗，势不得息，事使之然也。”
    成帝时，邵广盗官幔二帐，坐死。其子宗、乞自没为奚官奴，以赎父命。（事见《详谳门》）
    宋制，为劫者身斩，家人弃市。同籍周亲谪补兵。（见《详谳门》）
    梁制，谋反、降叛、大逆已上皆斩。父子同产男，无少长，皆弃市。母妻姊妹及应从坐弃市者，妻子女妾同补奚官为奴婢。赀财没官。劫身皆斩，妻子补兵。遇赦降死者，<黑詹>面为“劫”字，髡钳，补冶、锁士终身。其下又谪运配财官冶士、尚方锁士，皆轻重差其年数，其重者或终身。
    梁天监十一年，诏自今捕谪之家，及罪应质作，若年有老小者，可停将送。
    时百姓有罪缘坐，则老幼不免，一人亡逃，则举家质作。人既穷急，奸宄益深。帝思所以宽之，乃下是诏。时徒居作者具五任，其无任者，著升械。若病疾，权解之。是後，囚徒或有优剧。大同中，皇太子在春宫视事，见而愍之，乃上疏曰：“臣以比时奉敕，权视京师杂事。切见南北郊坛、材官、车府、太官下省、左装等处上启，并请四五岁以下轻囚助充使役。自有刑均罪等，愆自不异，而甲付钱署，乙配郊坛。钱署三所，於辛为剧；郊坛六处，在役则优。今听狱官详其可否，舞文之路，自此而生。公平难遇其人，流泉易启其齿，将恐玉科重轻，全关墨绶，金书去取，更由丹笔。愚谓其详立条制，以为永准。”帝手敕报曰：“顷年以来，处处之役，唯资徒谪，逐急充配。若科繁细，义同茧丝，切须之处，终不可得。引例兴讼，纷纭方始，防杜奸巧，自是为难。更当别思，取其便也。”竟弗之从。
    陈制，获贼帅及士人恶逆，免死付冶，听将妻入役，不为年数。其髡鞭五岁刑，降死一等，锁二重。其五岁刑以下，并锁一重。五岁四岁刑，若有官，准当二年，馀余居作。
    後魏太武定律令，当刑者赎，负则加鞭二百。畿内人富者烧炭於山，贫者役於圊溷，女子入舂藁；其痼疾不逮平人者，守苑囿。
    孝文时，以有罪徙边者多逋亡，乃制：一人逋亡，合门充役。崔挺上书谏曰：“天下善人少，恶人多，若一人有罪，延及阖门，则司马牛受桓之罪，柳下惠婴盗跖之诛，岂不哀哉！”帝善之，乃除其制。
    齐神武秉政改制，诸强盗杀人者斩；妻子同籍，配为乐户。小盗赃满十匹以上，魁首死，妻子配驿，从者流。武成时制《齐律》：一曰流刑，谓论犯可死，原情可降，鞭、笞百，髡之，投於边裔，以为兵卒。未有道里之差。其不合远配者，男子长徒，女子配舂，并六年。二曰刑罪，即耐罪也。有五岁、四岁、三岁、二岁、一岁之差，凡五等，各加鞭一百。其五岁者，又加笞八十，四岁者六十，三岁者四十，二岁者二十，一岁者无笞。并锁输作左校而不髡。无保者钳之。妇人配舂及掖庭织。盗及杀人而亡者，即悬名注籍，甄其一房配驿户。
    周制，徒刑五：徒一年者，鞭六十，笞十；徒二年者，鞭七十，笞二十；徒三年者，鞭八十，笞三十；徒四年者，鞭九十，笞四十；徒五年者，鞭一百，笞五十。流刑五：流卫服，去皇畿二千五百里者，鞭一百，笞六十；流要服，去皇畿三千里者，鞭一百，笞七十；流荒服，去皇畿三千五百里者，鞭一百，笞八十；流镇服，去皇畿四千里者，鞭一百，笞九十；流藩服，去皇畿四千五百里者，鞭一百，笞一百。徒输作者，皆任其所能而役使之。为盗贼及谋反、大逆、降叛、恶逆、罪当流者皆甄一房配为杂户。其为盗贼发逃亡者，悬名注配。若再犯徒、三犯鞭者，一身永配下役。自魏、晋相承，死罪其重者，妻子皆以补兵。魏虏西凉之人，没入名为隶户。孝武入关，隶户皆在东魏，後齐因之，仍供厮役。建德六年，齐平後，帝欲施轻典於新国，乃诏凡诸新户，悉放为百姓。自是无复新户。
    隋文帝令高定新律。流刑三，有千里、千五百里、二千里。应配者，千里居作二年，千五百里居作二年半，二千里居作三年。徒刑五，有一年、一年半、二年、二年半、三年。其流徒之罪皆减从轻，流役六年改为五年，徒刑五年改为三年。犯法私罪以官当徒者，五品以上，一官当徒二年；九品以上，一官当徒一年；当流者，三流同，皆比徒三年。若犯公罪者，徒各加一年，当流者各加一等。其追徒过九年者，徒二千里。其後改徒及流并为配防。
    唐初，徒流之刑皆因隋制。武德四年，诏裴寂等更定律令。流罪三，皆加千里，居作三岁至二岁半悉为一岁。居作者著钳若校，京师隶将作，女子隶少府缝作。旬给假一日，腊、寒食一日，毋出役院。病者释钳校，给假，疾差倍役。谋反者男女奴婢没为官奴婢，隶司农，七十者免之。凡役，男子入於蔬圃，女子入於厨膳。流移人在道疾病，妇人免乳，祖父母、父母丧，男女奴婢死，皆给假，授程粮。非反逆缘坐，六岁纵之，特流者三岁纵之，有官者得复仕。
    太宗初，议绞刑之属五十，皆免死而断右趾。既又哀其毁伤支体，乃除断趾流为加役流三千里，居作二年。又比隋旧律减大辟入流九十二条，减入徒七十一条。贞观二年，诏三品以上犯公罪流、私罪徒，皆不追身。
    十四年，制流罪三等，不限以里数，量配边要之州。
    十五年，敕犯反逆免死配流者，六岁之後，仍不听仕。
    武后长寿元年，有人上封事言岭南流人有阴谋逆者，乃遣司刑评事万国俊摄监察御史案之，若得反状，便许斩决。国俊至广州，遍召流人，拥之水次，以次加戮，三百馀人，一时并命，然後锻炼曲成反状。仍诬奏云：“诸道流人，咸有怨望，若不推究，为变不遥。”后然其奏，又命摄监察御史刘光业、王德寿、鲍思恭、王处贞、屈正筠等，分往剑南、黔中、安南、岭南等六道，案鞫流人。於是光业诛七百人，德寿五百人，其馀少者不减数百人。
    元宗开元十年，敕：“自今以後准格敕合应决杖人，若有便流移左贬之色，决讫，许一月内将息，然后发遣；其缘恶逆、指斥乘舆者，临时发遣。”
    天宝五载，敕：“流贬人多在道逗留。自今左降官情罪稍重者，日驰十驿以上。”自是，流贬者多不全矣。
    肃宗乾元元年敕：“左降官非反逆缘坐，及犯恶逆、名教、枉法、强盗赃，如有亲年八十以上，及患在床枕，不堪扶持，更无兄弟者，许停官终养。其流移人亦准此。”
    德宗建中三年，敕：“诸色贬流人及左降官身死，并许亲属收之，本贯殡葬。其造蛊毒移乡人，不在此限。”
    宪宗元和八年，刑部侍郎王奏：“天德军五城及诸边城配流人等，臣切见诸处配流人，每逢恩赦，悉得归还，唯前件流人，皆被本道重奏，称要防边，遂令没身，终无归日。臣又见比年边臣犯流者，多是胥徒小吏，或是斗打轻刑，据罪可原，在边无益。请自今流人，准格例满日六年後并许放还，所冀抵法者足以悛惩，满岁者绝其愁怨。”从之。
    穆宗长庆元年，制：“应亡官失爵及放还流人，如先有庄田，不经没官，被人请射作主，如本主及子孙已归，并委州府还，务令安业。”
    武宗会昌六年赦书节文：“应徒流人在天德、振武者，官中量借粮种，俾令耕田，以为生业。”
    僖宗乾符三年，敕流徒之人，残疾者惩赎（见《赎刑门》）。
    後唐清泰三年，尚书刑部郎中李元龟奏：“准《开成格》，应断天下徒流人到所流处，本管画时申御史台，候年月满日申奏，方得放还本贯。近年凡徒流人，所管虽奏，不申御史台，报大理寺，所以不知放还年月。望依律格处分。”从之。
    宋太祖皇帝，开宝时定刑制，凡流刑四，徒刑五（详见《刑制门》）。
    流配，旧制止於远徙，不刺面。晋天福中始创刺面之法，遂为戢奸重典。宋因其法。
    开宝五年，御史台上言：“伏见大理寺断徒罪人，非有官当赎铜之外，送将作监役者，其将作监旧兼充内作，又有左校、右校、中校署。比来工役并在此司。今虽有其名，无复役使，或遇祠祭，供具水火，乏人使令。欲望令大理寺依格断遣徒罪人後，并送作坊应役。”从之。
    太宗以国初诸方割据，沿五代之制，罪人率配隶西北边，然多亡投塞外，诱羌、戎为患，乃诏：“自今当徙者，勿复隶秦州、灵武、通远军及缘边诸州。”时江南、湖广已平，於是罪人皆流南方。
    太平兴国五年，诏配役者分隶盐亭役使。
    先是，国初以来犯死罪获贷者，多配隶登州沙门岛、通州海岛，皆屯兵使者领护。而通州岛中凡两处，豪强难制者隶崇明镇，懦弱者隶东市州，两处悉官煮盐。是岁，始令配役者分隶盐亭役使之，而沙门如故。
    端拱二年，诏免岭南流配人荷校执役，又令妇人有罪至流者，免配役。
    真宗咸平四年。先是，江浙、荆湖、广南远地，应强盗及持仗不死者，并部其属至京师，多殒於道路。乃诏自今止决杖、<黑詹>面，配所在五百里外牢城。
    仁宗景中，以罪人贷死者旧多配沙门岛，在登州海中，至者多死，乃诏当配沙门岛者，第配广南、远恶地牢城；广南罪人，乃配岭北。然其後亦有配沙门岛者。
    神宗熙宁三年，诏：“决配强盗，无以全党置之一路。”
    删定编敕官曾布请复肉刑，略曰：“今大辟之次，处以流刑，代墨、劓、非刂、宫之法，不惟非先王流宥之意，而又失重轻之差。古者乡田同井，人皆安土重迁。流之远方，无所资给，徒隶困辱，以至终身。近世之民，轻去乡土，转徙四方，固不为患，而居作一年，即听附籍，比於古亦轻矣。况折杖之法，於古为鞭朴之刑，刑轻不能止恶，故犯法日众，其终必至於杀戮。是欲轻反重也。
    六年，审刑院言：“登州沙门岛寨配隶，以二百人为额，馀则移置海外，非禁奸之意。”诏自今以三百人为额。
    吴充建请：“流人冬寒被创，上道多冻死。请自今非情理巨蠹，过冬月听留役本处，至舂遣之。”奏可。
    九年，诏以交趾犯顺，应配广南东、西路罪人，并权配三千里外。
    元丰八年，罢就配法，并如旧制行。
    初，帝以流人去乡邑，疾死於道，而护送禁卒，往来劳费，用张诚一之议，随所在配诸军重役。至是中丞黄履言其报仇，非便，罢之。
    诏：“犯盗，刺环於耳後：徒、流以方，杖以圆；三犯杖，移於面。径不得过五分。”
    元六年，刑部言：“配诸隶沙门岛，强盗杀人纵火，赃满五万钱、强奸殴伤两犯至死，累赃至二十万钱、谋杀致死，及十恶至死罪，过蛊已杀人者，不移配。强盗徒党杀人不同谋，赃满二十五万，遇赦移配广南，溢额者配隶远恶。馀犯遇赦移配荆湖南北、福建路诸州，溢额者配隶广南。在沙门岛满五年，遇赦不该移配与不许纵还而年及六十以上者，移配广南；在岛十年者，依馀犯格移配。笃疾在身、年及七十在岛三年以上，移配近乡州军。犯状应移而老病者同。其永不放还者，各加二年移配。”从之。
    绍圣三年，诏：“配沙门岛人已溢额者，并配琼州、万安军、昌化、珠崖军，定为令。”
    徽宗崇宁三年，宰臣蔡京请仿《周官》司圜之法，令诸州筑圜土以居强盗贷死者。昼则役作，夜则拘之，视罪之轻重，以为久近之限。许出圜土充军，无过者纵释。诏从其请。五年罢之。大观元年复行，四年复罢。
    石林叶氏曰：“前世常患加役流法太重，官有监驱之劳，而配隶者有道路亡困踣之患。苏子容元丰中建议，请依古圜土，取当流者治罪讫，髡首钳足，昼夜居作，夜则置之圜土。满三岁而後释，未满岁而遇赦者，不原。既释，仍送本乡，稽察出入又；三岁不犯，乃听自如。崇宁中，初蔡鲁公始行之，人不以为善也。”
    高宗建炎二年，以盗贼窃发，所在道梗，乃诏诸州罪人断配讫，权送本处重役，俟盗息路通日遣行。
    绍兴四年，诏：“临安府四至州郡，犯罪合配之人，毋得配本府，候回銮日如旧。”
    绍兴十九年，刑部看详：“捕获沿海劫盗，并系持杖凶徒，理宜措置关防。今将合该刺配广南及三千里之人断讫，权行刺配鄂州都统制军下；二千五百里以下之人断讫，量地里远近，权行刺配池州、太平州、建康府都统制军下，并收管重役。其配字，欲以配州府屯驻军重役字为文，候盗贼衰息日，依旧例。”从之。
    二十四年，诏：“诸路州军，有编管之人愿充厢军者，听。”
    上因宣谕大臣曰：“朕昨在元帅府，见河朔州军将编管人穿锁传送旅店，三五相联，乞丐於市，盖缘不给之食，乃至於此，真可悯恻，可申严约束行下。”
    孝宗隆兴元年，臣僚言：“诸州断配海贼，例送广南、远恶州军。缘濒海之郡，多为贼船啸聚，虑长奸恶，请自今并分隶两淮水军收管。”从之。
    淳熙十一年，校书郎罗点言：“比年以来，所在流配人甚众，强盗之狱，每案必有逃卒，积此不已，为害不细。臣尝推原其端，盖由配法太繁。本朝折杖之制，视前代用刑为轻，而刺配之法，视前代用刑为重。国初敕令尚简，入配者少，承平既久，防禁益密。在仁宗朝，张方平极陈其弊，建议减除。迨今百有馀年，有增无损。切谓欲戢盗贼，不可不销逃亡之卒，欲销逃亡之卒，不可不减刺配之法。望诏有司，将见行刺配情轻者从宽减降，别定居役或编管之令。其应配者，检会淳熙元年五月指挥，择其强壮，刺充屯驻大军，庶几州黥配之卒自此渐少。”上曰：“近岁配隶稍多，久後当如何？”王准等奏：“如杂犯死罪，犹可从轻，至如劫盗六项指挥之行，为盗者莫不晓得，将欲为盗，必先虚立为首之名，杀人奸滥之罪皆归之，以故为首者不获而犯者免死，盗何由惩？”上曰：“可令刑、寺集议奏闻。”既而刑部、大理寺奏言：“‘象以典刑’，墨居其一。流放之法，用宥五刑。是墨刑不施而後宥以流也。‘鞭作官刑’，说者曰‘鞭以为治官事之刑’，是流、墨不施而後及於鞭也。盖曰墨、曰流、曰鞭，三者俱为九刑之一，自帝舜以迄三王，未闻有兼施并用者。汉文帝除肉刑，当黥者，髡钳为城旦舂，惟劓与刖，方及於笞，则黥之与笞，汉时亦不兼用也。历代遵尚，鞭笞度数虽有不同，止用其一，无复他法。隋文始改百王之制而用其二，然亦不兼施，今简册可考也。流刑徙之远方，则在千里、千五百里、二千里之外，止於离其乡井。徒刑役於当处，则有一年、一年半、二年、二年半、三年之限，止役作其身。凡是二者，皆不笞决。惟杖刑自六十至百，笞刑自十五至五十。是二者笞决其身，随即纵遣。至唐高祖，加千里之流；大宗申加役之制，馀因隋旧而已。晋天福始创刺配，合用其二，仍役而不决。逮我艺祖，一洗五代之苛，犹以隋制为重。於是悉易以决，为流、徒、杖、笞之法，名存实改。自加役流至流二千里，其刑四，并决脊杖、配役有差。所谓配役，非今之所谓配，古所谓徒役是也。自徒三年至徒一年，其刑有五，并决脊杖有差，而尽免其徒役之年。自杖一百至六十，自笞五十至十，其刑各五，悉易以臀杖而减其数，如杖一百，止决二十，减其八十之数是也。由杖九十以下至於笞十，悉从末减。於是帝舜三居之法，至此始不用，流罪得免远徒，徒罪得免役年，笞杖得减决数，而省刑之意，遂冠百王。其後坐特贷者，方决杖、黥面、配远州牢城，而舜之九刑，始并用其三。黥为墨，配即流，杖鞭，三者始萃於一夫之身。盖其制将以宥死罪，合三为一，犹为生刑，端未为过。至太宗皇帝，始诏窃盗赃满五贯者，决杖、黥面、配役，其意亦以宥死；盖国初之制，窃盗三贯弃市故也。累圣相承，固未尝有惨於用刑之意。而人情狃於见闻，法令易以滋彰，据张方平所奏，祥符、天圣、庆历，其数至倍是也。今以刑书考之，其丽於配者几五百条，中有数项，比之庆历，又复数倍。积少成多，殆非一朝一夕之故，然回视艺祖创法之始特以宥死者，固已远矣。又有罪不至配而用情重决配者，亦有泛言决配而因以决配者。尝推原其故：爰自建隆以及淳熙，二百年之，决配既多，视以为常，不复知有前代之遗制与夫祖宗之美意；臣僚奏请，动以决配为言，有司建立，亦以决配为可，而配法始滋矣。近者李桩尝建此议，陛下特诏近臣各述所见，其亦有为陛下略言及此者，而讲之不详，亦卒以废格，良可惜也。窃谓今罪之丽於大辟者，宥其一死，俯从决配，乃艺祖之遗制，固不容轻议；自馀流罪以下，情理重害未可遽去者，且仍旧；其次重者，当如方平之请，代以役年；其轻者，并行刊削。如此，既不失艺祖创法之本意，亦稍复前代沿袭之旧章，非细故也。但方平之请，止具四等，而今世配法，乃至十四等。今欲推广方平之意：永不放还者，役终身；海外者，役八年；远恶、广南者，役七年；三千里、二千五百里者，并役六年；二千里、一千五百里者，并役五年；千、五百里者，并役四年；特旨配邻州者，役三年；本州、本城者，并役二年；不刺面者，役一年。免其文面并役当处，虽累会恩，不许原免。则方平之意得矣。”上寻谓辅臣曰：“朕思之配法，杂犯配罪，只配本州牢城；犯私茶、盐之类，不必远配，只刺充本州厢军，令著役；若是劫盗已经三次，便可置之死。可谕刑、寺熟议奏来。”
    十四年八月，臣僚言：“刺配之法，始於晋天福。国初加杖，用贷死罪。其後科禁浸密，刺配日增。考之《祥符编敕》，止四十六条。至於庆历，已一百七十馀条。今淳熙配法，凡五百七十条。配法既多，犯者自众，黥隶之人，所至充斥。近臣僚建请改定居役之法，已降指挥看详，至今未见定论。盖缘刺配，情理稍轻，既欲降居役，则编管乃为从坐，不应令徙乡。轻重不伦，议乃中格。窃谓前後创立配条，不为无说。若止令居役，不离乡井，则几於惠奸，不足以惩恶；若尽用配法，不恤黥刺，则面目一坏，谁复顾藉。强民长威力，有过无由自新。检照《元丰刑部格》，诸编记人，自有不移不放及移放条限；《政和编配格》，又有情重、稍重、情轻、稍轻四等色目。莫若依仿旧格，稍加参订，将犯配法人，如入情重，则依旧刺面，用不移不放之格；其次稍重，则止刺额角，用配及十年之格；其次稍轻，则与免黥刺面放还之格；其次最轻，则降为居役，别立年限纵免之格。倘使居役本条或有从坐编管，则置之本城，减其放限。如此，则於见行条法并无抵牾，且使刺面之法专处情犯凶蠹，而其他偶丽於罪，皆得全其面目，知有顾藉，可以自新。省黥徒，销奸党，诚天下之切务，惟陛下留神，速诏有司裁定施行。”後迄如旧制。
    光宗绍熙二年，知琼州黄揆言：“今中外之奸民以罪抵死而获贷者，必尽投之海外以为兵，是聚千百虎狼而共置之一邱也。今日积者已多，而累累递送者方来未已，一旦稔恶积衅，溃裂四出，臣恐偏州之民，项背不能帖席而卧也。请自今凡凶恶贷死而隶於流籍者，许分之沿江诸屯及其他远恶之地，无专指海外以为凶薮，庶几阴消潜削，不至滋蔓流毒偏方。”从之。
    三年，臣僚言：“配法自有年限，方许放停。近来更不照应，一二年，随即放便，是致人皆玩法，以配为常。请行下诸路，应犯法刺配人如至本州，须依条限，方许放停。如限内再有所犯，乞拨入屯驻军中重役，永不放便。”从之。宁宗嘉泰四年正月，臣僚言：“後世衣食之路日蹙，犯法者众，配隶之人，中路多逸；及到配所，州郡惮於赡养，往往故纵不捕。此徒虽幸脱免，而其身实无所容於天地，饥寒切身，若非群众贩买私商，即是聚为强盗。配隶之人盖有两等：其乡民一时斗殴杀伤，及胥吏犯赃贷命流配等人，设使逃逸，未必皆是强勇，能为大过，欲止徒配本州牢城重役，立为条限，限满给据，复为良民；至於累犯强盗，及聚众贩卖私商，曾经杀伤捕获之人，皆能跳梁山，运动兵仗，非村民胥吏之比，欲并配屯驻军，立为年限，限满改刺，从正军衣粮，诚为利便。”从之。
</div>
    <div class="pagination">
<a href="文献通考_page140.html">上一页</a><span>...</span><a href="文献通考_page136.html">136</a><a href="文献通考_page137.html">137</a><a href="文献通考_page138.html">138</a><a href="文献通考_page139.html">139</a><a href="文献通考_page140.html">140</a><span class="current-page">141</span><a href="文献通考_page142.html">142</a><a href="文献通考_page143.html">143</a><a href="文献通考_page144.html">144</a><a href="文献通考_page145.html">145</a><a href="文献通考_page146.html">146</a><span>...</span><a href="文献通考_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
