<!DOCTYPE html>
<html>
<head>
    <meta charset="UTF-8">
    <title>文献通考 - 第 97 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 97 页/共 334 页</h1>
    <div class="content">    ◎唐开元礼
    △有司享先代帝王仪
    前享五日，诸享官各散斋三日於正寝，致斋二日於其庙所，如别仪（无庙者祭於坛，其坛制准州社坛。其祭官以当州长官充，无以次通取也）。诸享官致斋之日，给酒食及明衣，各习礼於斋所。
    前享一日，所管县官清扫内外，整拂神座（无庙者，享日未明，县官率其属入诣，坛东陛仗设庙座於坛上近北，南向，席以管。以後陈设行事，体在庙之位，）设配坐於神座东南，西向，席以莞。又为瘗坎於庙後壬地，方深取足容物。赞礼者设初献位於东阶东南，亚献、终献於初献之南，少退，俱西向北上。设掌事者位於终献东南，重行西面，以北为上。设赞唱者於终献西南，西向北上。设望瘗位於庙堂东北，西向。又设赞唱者位於瘗坎东北，南向东上。设享官以下位於南门之外道东，重行西面，以北为上（无庙者即设享官以下位於坛门之外道南，重行，北面西上）。祭器之数：每座樽六，笾十，豆十，簋二，二，钅并三，俎三。县官帅其属升设樽於庙堂上前楹间室户之外，北向，正座之樽在西，配座之樽在东（樽皆加勺幂，有坫以置爵）。设币篚於樽所。设洗於东阶东南，北向，东西当中ニ，南北以堂深。水在洗东，篚在洗西，南肆，实爵三巾二在篚。加勺幂。执樽洗篚者各依於樽洗篚之後。
    享日未明，亨牲於厨。夙兴，掌馔者实祭器（牲体牛羊豕，皆载右胖。前脚三节，节一段，皆载之。後脚三节，节一段，去上节，载下二节。又取正脊、廷脊、稻脊、正胁、代胁、各二骨以并，馀皆不设。簋实黍稷。实稻梁。笾十，实石盐、乾鱼、枣、栗、榛、菱、芡、鹿脯、白饼、黑饼。豆十，实韭菹、醢、菁菹、鹿醢、芹菹、兔醢、笋菹、鱼醢、脾菜菹、豚白。若土无者，各以其类充之）。诸享官以下各服祭服（三品毳冕，四品冕，五品元冕，六品以下爵弁）。县官帅其属入实樽及币（每坐之樽，一实醴齐，一实盎齐，一实清酒，其玄酒各实于上樽。币用帛，长丈八尺，色用白也）祝版各置於坫。赞唱者先入就位。祝与执樽篚者入立於庭，重行北面，以西为上。立定，赞唱者曰：“再拜。”祝以下俱再拜。执樽者升东阶（坛则升自东陛，以後准此），立於樽所。执樽篚者各就位。升自东阶，行扫除於上，降，扫除於下讫，咎引就位。质明，赞礼者引享官以下俱就门外位。少顷，赞礼者引享官以下以次就位。立定，赞唱者曰：“再拜。”在位者皆再拜。赞礼者进初献之左，白：“有司谨具，请行事。”退复位。祝跪取币於篚，各立於樽所。掌馔者帅执馔者奉馔陈於南门之外（坛则奉馔陈於东门之外）。赞礼者引初献升自东阶（其坛则升自南陛，以後初献升降皆准此），进当神座前，北向立。祝以币东向进，初献受币，祝还樽所。赞礼者引初献入，跪奠於神座，兴，出户，北向再拜。赞礼者引初献入，当配座西壁下东面立。祝以币北向进，初献受币，祝还樽所。赞礼者引初献进，东面跪奠於配座，兴，退复位，东面再拜。赞礼者引初献降复位。掌馔者引馔入，升自东阶（坛则升自南陛），祝迎引於阶上，各设於神座前，掌馔者帅执馔者各复本位，祝还樽所。赞礼者引初献诣洗，盥手洗爵，升自东阶，诣酒樽所，执樽者举幂，初献酌醴齐。赞礼者引初献入诣神座前，跪奠爵，兴，出户，北向立。祝持版进於神座之右，东面跪读祝文（帝喾氏云：唯某年岁次月朔日，子开元神武皇帝讳，谨遣具官姓名，敢昭告於帝高辛氏，惟帝能序星辰，功施万物，式遵祀典，敬以制币牺齐，粢盛庶品，荐於帝高辛氏，尚享。帝尧云：敢昭告於帝陶唐氏，惟帝则天而行，光被四表，式遵祀典，敬以制币云云。配座云：敢昭告於唐司徒：惟公敬敷五教，弘赞彝伦，率由旧章，配享於帝陶唐氏云云。帝舜云：敢昭告於帝有虞氏，惟帝道光七政，绩宣五典，式遵故实云云。配座云：敢昭告於皋陶氏，惟神爰定五刑，载敷九德，率由旧章云云。夏王禹云：敢昭告於夏王禹，惟王克平九土，功施万代，式遵故实云云。配座云：敢昭告於伯益氏，惟公赞敷下土，克蕃庶物，率由旧章，配享於夏王禹云云。殷王汤云：惟王革命黜暴，功济天下，式遵祀典云云。配座云：敢昭告於伊尹氏惟公弼谐政道，功格天地，率由故实云云。周文王云：惟王受命作周，经纬天地，式遵祀典云云。配座云：敢昭告於太公，惟公纯德孔明，翼成周室，率由旧典云云。周武王云：应天顺人，克定祸乱，式遵祠典云云。配座云：昭告於周文公、召康公，惟公道光十乱，功著分陕，率由旧典云云。汉高帝云：惟帝神武膺期，抚安区夏，式遵祠典云云。配座云：敢昭告於萧相国：惟公翼成汉讫，兴业，厥功惟茂，率由旧章云云）。初献再拜。祝进，跪奠版於神座，兴，还樽所。赞礼者引初献官诣配座酒樽所，取爵於坫，执樽者举幂，初献酌醴齐。赞礼者引初献入，东西跪奠於配座前，兴，进立於西壁下，东面立。祝持版入，立於配座之左，北面跪读祝文讫，兴。初献再拜。祝进，跪奠版於配位，兴，还樽所。赞礼者引初献出户，北向立。祝各以爵酌清酒，合置一爵，一太祝持爵进於初献之右，西向立。初献再拜，受爵，跪祭酒，啐酒，奠爵，兴。祝各帅执馔者以俎跪减神座前三牲胙肉，各取前脚第二节共置一俎上，以授初献。初献受以授掌馔者。初献跪取爵，遂饮卒爵。祝进受爵，复於坫。初献兴，再拜。赞礼者引初献降复位。於初献饮福，赞礼者引亚献诣洗，盥手洗爵，升自东阶，诣酒樽所，执樽者举幂，亚献酌盎齐。赞礼者引亚献入诣神座前，北面跪奠爵，兴，出户，北向再拜。赞礼者引亚献诣配座酒樽所，取爵於坫，执樽者举幂，亚献酌盎齐。赞礼者引亚献入诣配座前，东向跪奠爵，兴，退於西壁下，东面再拜，出户，北向立。祝各以爵酌清酒，合置一爵，一太祝持爵进於亚献之右，西向立。亚献再拜，受爵，跪祭酒，遂饮卒爵。祝受爵，复於坫。亚献兴，再拜。赞礼者引亚献降复位。初、亚献献将毕，赞礼者引终献盥洗，升献、饮福，如亚献之仪。讫，赞礼者引终献降复位。祝各进神座前跪彻豆，兴，还樽所。赞唱者曰：“再拜（非饮福受胙者皆再拜）。”再拜讫，赞唱者又曰：“再拜。”献官以下皆再拜。赞礼者进初献之左，曰：“请就望瘗位。”赞礼者引初献望瘗位，西向立。赞唱者转立於望瘗东北位。初献官拜讫，祝各进神位前跪取币，兴，降自西阶（坛则降自南陛），诣瘗坎北，南面以币置於坎。赞唱者曰：“可瘗。”坎东、西面各二人填土。半坎，赞礼者进初献之左，曰：“礼毕。”遂引初献以下出。赞唱者还本位，祝与执樽者俱复执事位。立定，赞唱者曰：“再拜。”祝以下皆再拜以出。祝版焚於斋所。
    宋太祖皇帝建隆二年，诏先代帝王陵寝，宜令所属州府遣近户守视，其冢墓有堕毁者亦加修葺。
    乾德元年，诏曰：“历代帝王，国有常享，著於甲令，可举而行。五代乱离，率多废坠，匮神乏祀，阙礼甚焉。其高辛庙（在宋州熟县）、尧庙（在晋州临汾县，以稷契配）、舜庙（在河中府，以皋陶配）、夏禹庙（在陕州夏县，以伯益配）、商汤庙（在河南府偃师县，以伊尹配）、周文王庙（在酆，今京兆咸阳县，以太公配）、武王庙（在镐，今京兆咸阳县，以周公、召公配）、汉高祖长陵（在京兆咸阳县界，以萧何配），宜令有司，准令每三年一享，岁仲春月行享，牲用太牢，以羊豕代。祀官以本州长吏，有故，遣宾佐行事。仍令造祭器送之陵侧，严禁樵采。”又诏：“後汉光武於南阳旧庙祭享，以邓禹、吴汉、贾复、耿配。立唐太宗庙於京兆醴泉县，以长孙无忌、房元龄、杜如晦、魏元成、李靖配，并画像庙壁。”二年十一月太常博士聂宗义上言：“准《祠令》周文王以太公配，唐天宝七载，以师鬻熊及太公望配。伏缘太公己封武成王，春秋释奠，望自今止以鬻熊配享。”奏可。
    四年，诏曰：“历代帝王，或功济生民，或道光史载，垂於祀典，厥惟旧章。兵兴以来，日不暇给，有司废职，因循旷坠。或庙貌攸设，牲罔荐。或陵寝虽存，樵苏靡禁。仄席兴念，兹用惕然。其太昊（葬宛邱，在陈州）、女娲（葬赵城县东南，在晋州）、炎帝（葬长沙，在潭州）黄帝（葬桥山，在坊州）、颛顼（葬临河县，在澶州）、高辛（葬濮阳顿邱城南，在澶州）、唐尧（葬城阳林，在郓州）、虞舜（葬九疑山，在永州）、夏禹（葬会稽，在越州）、成汤（葬汾阴，在河中府）、周文王武王（并葬京兆咸阳县）、汉高祖（长陵）、後汉世祖（原陵，在河南洛阳县）、唐高祖（献陵，在耀州三原县东）、太宗（昭陵，在京兆醴泉县北九山）十六帝，各给守陵五户，蠲其他役，长吏春秋奉祀。他处有祠庙者，亦如祭享。商中宗太戊（葬大名内黄县东南）、高宗武丁（葬陈州西华县北）、周成王康王（并葬京兆咸阳县）、汉文帝（霸陵，在京兆万年县东界）、宣帝（杜陵，在京兆万年县东南）、魏太祖（高平陵，在相州邺县西南）晋武帝（峻阳陵，在河南洛阳县东南）、後周太祖（成陵，在耀州富平县西北）、隋高祖（太陵，在凤翔扶风县东南）十帝，各给三户，岁一享。秦始皇帝（陵在京兆昭应县）、汉景帝（阳陵，在京兆咸阳县界）、武帝（茂陵，在京兆西平县）、後汉明帝（显节陵，在河南洛阳县东南）、章帝（恭陵，在河南洛阳县东南）、魏文帝（首阳陵，在孟州首阳山）、後魏孝文帝（长陵，在耀州富平县东南）、唐元宗（泰陵，在同州蒲城县东南）、肃宗（建陵，在京兆醴泉县）、宪宗（景陵，在同州蒲城县西北）、宣宗（正陵，在耀州阳县西北）、梁太祖（宣陵，在河南伊阙县东北）、後唐庄宗（雍陵，在河南新安县东）、明宗（徽陵，在河南洛阳县东北）、晋高祖（显陵，在河南寿安县西北）十五帝，各给二户，三年一祭。周桓王（葬河南渑池县东北）、灵王（葬河南城西南百亭西周山上）、景王（葬河南洛阳县太仓中）、威烈王（葬河南城阳城中西北隅）、汉元帝（渭陵，在京兆咸阳县）、成帝（延陵，在京兆咸阳县）、哀帝（义陵，在京兆咸阳县）、平帝（康陵，在京兆咸阳县）、後汉和帝（慎陵，在河南洛阳县东南）、殇帝（康陵，在慎陵茔中庚地）、安帝（恭陵，在河南洛阳东北）、顺帝（宪陵）、冲帝（怀陵，并在河南洛阳县东西）、质帝（静陵，在河南洛阳县东南）、献帝（单陵，在怀州修武县，故涿鹿城西北）、魏明帝（平陵，在河南河清县大石山）、高贵乡公（葬河南洛阳县涧之滨）、陈留王（葬相州邺县西）、晋惠帝（太阳陵，在河南洛阳县东南）、怀帝愍帝（并葬晋州平阳县）、西魏文帝（永陵，在耀州富平县东南）、东魏孝靖帝（葬相州邺县西漳水北）、唐高宗（乾陵，在乾州奉天县西北）、中宗（定陵，在耀州富平县西北）、睿宗（桥陵，在同州蒲城县西北）、德宗（崇陵，在耀州阳县北）、顺宗（丰陵，在耀州富平县东北）、穆宗（光陵，在同州蒲城县北）、敬宗（庄陵，在耀州三原县）、文宗（章陵，在耀州富平县西北）、武宗（端陵，在耀州三原县东）懿宗（简陵，在耀州富平县西北）、僖宗（靖陵，在乾州奉天县东北）、昭宗（和陵，在河南缑氏县）、梁少帝（葬河南伊阙县）、後唐末帝（葬河南洛阳县东北）三十八帝陵，州县常禁樵采。”仍诏吴越国王钱ㄈ修奉禹墓。
    开宝三年，河南、凤翔、京兆府及耀州言，周文王武王康王、秦始皇、汉高祖文帝景帝武帝元帝成帝哀帝、後魏孝文、西魏文帝、後周太祖、唐高祖太宗中宗肃宗代宗德宗顺宗文宗武宗宣宗懿宗僖宗昭宗凡二十七陵，并经唐末兵乱开发。诏有司造衮冕服及常服各一袭，具棺椁以葬。掩坎日，所在长吏致祭。
     十月，诏前代功臣烈士，宜令有司详其勋业优劣以闻。
    有司言：“齐孙膑晏婴、晋程婴公孙杵臼、燕乐毅、汉曹参陈平韩信周亚夫卫青霍去病霍光、蜀主刘备关羽张飞诸葛亮、唐房元龄长孙无忌魏元成李靖李尉迟敬德浑段秀实等，皆勋德高迈，为当时之冠；晋赵简子、齐孟尝君、赵赵奢、汉丙吉、唐高士廉唐俭岑文本马周为之次；南燕慕容德、唐裴寂元稹又其次。”诏孙膑等各置守冢三户，赵简子等各两户，悉蠲其役；慕容德等禁樵采。其有为盗贼所发者，皆具棺椁、朝服以葬。掩坎日致祭，长吏奉其事。
    六年，诏许州修晁错庙。真宗咸平元年，辰州言汉伏波将军、新息侯马援庙水旱祈祷有应。诏封新息王。
    四年，诏西京修後唐河南尹张全义祠堂，遣使葺益州诸葛亮庙。
    景德四年，赠汉将军纪信为太尉，後汉司徒鲁恭为太师，以唐刑部尚书白居易孙利用为河南府助教，常令修奉坟茔、影堂。又诏河南府建汉高祖庙，以时致祭，令郑州给唐相裴度守坟三户。
    大中祥符元年十月，诏曰：“周文公旦制礼作乐，诞禀圣贤，焕乎旧章，垂之千载。今以上封岱岳，按跸鲁郊，游览遗风，缅怀前烈，始公胙土，实惟是邦，故其嗣君，得用王祭，而祠宇未设，阙孰甚焉。特议褒崇，以申旌显，可追封文宪王，於曲阜县建庙，春秋委本州长吏致祭。”
    三年，令西京葺後唐庄宗庙。
    四年，祀汾阴，驻跸河中府，令访伯夷叔齐庙，遣官致祭，缘路帝王名臣祠庙神帐画壁并加葺治，禁唐相娄师德坟墓樵采，令衡州葺神农庙。
    六年，诏诸州有黄帝祠庙并加崇葺。又令常州葺周处庙。
    神宗熙宁元年七月，知濮州韩铎言：“尧陵在本州雷泽县东林山，陵南有尧母庆都灵台庙，请敕本州春秋致祭，置守陵户，免其租，俾奉洒扫。”诏给守陵五户。
    四年，诏周嵩、庆、懿三陵柏子户留七户，馀放归农。仍命岁时加修葺。
    十年，权御史中丞邓闰甫言：“尝有兴利之臣，议前代帝王陵寝许民请射耕垦，而司农可之。唐之诸陵悉见芟刈。熙宁令前代帝王陵寝并禁樵采、耕垦，并绌责创议之人。”诏唐诸陵除已定顷亩之外，其馀许仍旧耕佃为守陵户，馀并禁止。後又诏永兴军，自汉以来诸陵下地岁收，州县以其钱修葺陵墓。
    元丰三年，诏前代百辟卿士载於祀典者，皆不名。
    四年，承议郎吴处厚言，程婴、公孙杵臼保全赵孤，乞加封爵。诏河东、河北漕臣访其祠墓，婴封成信侯、杵臼封忠智侯，立祠於墓侧，载之祀典。
    判应天府张方平言：“司农寺近降新制，募人承买祠庙。然阏伯主祀大火，为国家盛德所乘；徵子开国於宋，亦本朝受命建号所因；张巡、许远以孤城死贼，能捍大患。请免此三庙，以称国家严奉之意。”
    诏：“司农寺鬻天下祠庙，辱国黩神，莫此为甚，可亟寝之。令开封府劾官吏以闻。”
    哲宗元五年，定州请以韩琦祠载祀典。从之。又诏相州商王河甲冢、沂州一县颜真卿墓并载祀典。
    七年，诏赐唐韩愈潮州庙为昌黎伯，赐唐柳宗元罗池庙为灵文庙。又诏苏州吴泰伯庙以“至德”为额。
    八年，赐安州梦县楚令尹斗於菟子文祠为忠应庙，封崇德侯。
    绍圣三年，诏德州汉大中大夫东方朔庙以“达隐”为额，又封辩智侯。西京左藏库使、荣州刺史赵思齐请立韩王普庙於真定府。从之。
    元符三年，臣僚言：按《史记》言，韩厥之功不在程婴、杵白之下，请於祚德庙设位从祀。从之。
    徽宗政和三年，礼仪局上《五礼新仪》，仲春、仲秋享历代帝王：女娲氏於晋州，无配；帝太昊氏於陈州，以金提句芒配；帝神农氏於衡州，以祝融配；帝高阳氏於澶州，以元冥配；帝高辛氏应天府，无配；帝陶唐氏於濮州，以唐司徒配；帝有虞氏於道州，以虞相庭坚配；夏王大禹於越州，以夏相伯益配；商王成汤於庆成军，以商相伊尹配；商王中宗於大名府，以商相伊陟、臣扈配；商王高宗於陈州，以商相甘盘、傅说配；周文王以周师鬻熊配；武王以周太保召、康公配；成王以冢宰周文公唐侯太叔配；康王以周太师毕公配；秦始皇帝以丞相李斯，内史蒙恬，将军王翦配；汉高皇帝以相国ガ文终侯萧何配；太宗孝文皇帝以丞相、曲逆献侯陈平，太尉、绛武侯周勃，卫将军宋昌，城阳景王刘章配；孝景皇帝以丞相、魏其侯窦婴，丞相、安节侯申屠嘉配；世宗孝武皇帝以丞相、平津侯公孙弘，大将军、长平烈侯卫青，骠骑将军、冠军景恒侯霍去病，车骑将军、宅侯金日配；中宗孝宣皇帝以丞相、博阳定侯丙吉，丞相高平宪侯魏相、大司马、大将军、博陆宣令侯霍光，大司马、卫将军、富平侯张安世配。自周文王至汉宣帝，并於永兴军。後汉世祖光武皇帝於河安府，以太傅、高密元侯邓禹，大司马、广平忠侯吴汉，左将军、胶东刚侯贾复，建威大将军、好愍侯耿配。魏文皇帝於河南府，以太尉、寿乡肃侯贾诩，司徒、兰陵成侯王景兴，大司马、邵陵元侯曹真，卫尉、颖乡肃侯辛毗配。後周太祖文皇帝於耀州，以大冢宰、上柱国、齐炀王宪，行台尚书、邳国公苏绰，太傅、燕国文公于谨，大将军、范阳公卢辩配。隋高祖文皇帝於凤翔府，以右光禄大夫、奇章宪公牛里仁，左仆射、上柱国高，右武大将军、宋公贺若弼配。唐高祖神尧皇帝於耀州，以赠司空、扬州都督、河间元王孝恭，赠右仆射、郧国节公殷开山，民部尚书邢国襄公刘政会，赠司空淮安靖王神通配；太宗文皇帝於永兴军，以太尉、赵公长孙无忌，赠太尉、梁国文昭公房乔，赠司空、莱国公杜如晦，赠司空、郑国文贞公魏元成，赠司徒、卫国景武公李靖配；明皇帝於华州，以赠太师、燕国文正公张说，赠太子少保、代公郭元振配；肃宗宣孝皇帝於永兴军，以赠太师、韩文正公苗晋卿，赠太尉、冀公裴冕配；宪宗章武皇帝於华州，以中书令、晋公裴度，赠太傅、岐国安简公杜佑，赠太尉、凉国武公李配；宣宗献文皇帝於耀州，以门下侍郎、平章事夏侯孜，中书令、赠太尉白敏中，中书侍郎、平章事焉植配。後唐庄宗皇帝以侍中兼枢密使郭崇韬，中书令、太师、陇西郡王李嗣昭，开府仪同三司、赠尚书令符存审配；明宗皇帝以中书令、赠太师、晋国忠武公霍彦威，工部尚书、平章事、赠太傅任圜配。晋高祖皇帝以中书令、魏公桑维翰，中书令赵莹配。汉高祖皇帝无配。自後唐庄宗至汉高祖皇帝并於河南府周嵩陵，太祖皇帝庆陵，世宗皇帝於郑州。
    封滨州齐将段干木为善应侯。封潍州昌乐县昭贤庙孤山伯夷为清惠侯。汉州德阳县汉姜诗祠封“孝感”。赐楚州涟水县唐侍御史王义方祠曰“显节”。赐晋州罗江县蜀庞统祠曰“忠利”。赐连州汉伏波将军路博德庙为“忠勇”。赐晋州赵城县造父祠为庆祚庙。赐临江军灌婴祠为显忠庙。赐兴元府汉曹参祠为远庙。封蔡唐颜真卿庙为“贞烈”。封汉崔瑗祠为护国显应昭惠王。封河南府颖阳县神泽庙神颖考叔为纯孝伯。赐後唐死节裨将侯约庙额，列於祀典（已上封爵并系徽宗朝，日月不等，附此。）
    高宗建炎元年十一月丙寅郊赦：历代圣帝、明王、忠臣、烈士，有功於民载在祀典者，命所在有司祭之（後凡赦皆如之）。
    绍兴元年，言者请春秋仲月祠禹於越州告成观，享越王句践於其庙，以范蠡配。移跸，则命郡祀如故事。
    二年，员外郎李愿奏：“程婴、公孙杵臼於赵最为有功，神宗皇帝初年，皇嗣未建，封婴为成信侯、杵臼为忠智侯，命绛州立庙，岁时奉祀。其後皇嗣众多，垂万世。今来庙宇隔绝，祭亦弗举，欲令礼官讨论於行在春秋设位望祭。”从之。
    十一年，中书舍人朱翌奏：“程婴、杵臼虽存赵孤，然不绝赵祀而卒立武者，韩厥也。请以韩厥载祀典，与杵臼同宇。”下礼官讨论。太常寺：“检点《国朝会要》，绛州祚德庙、太平县晋程婴公孙杵臼韩厥祠在墓侧，元丰四年封侯赐额。崇宁三年封韩厥义成侯，今讨论欲从所乞，於行在卜地权创祠宇。契勘旌忠庙系秦州伏羌城之神，昨来朝廷己降旨挥於临安府建庙，今来祚德庙欲乞比附旌忠庙，例令临安府踏逐地步修建施行，候祠宇毕日，就本庙春秋二仲依小祠礼致祭。”
    十六年，加婴忠节成信侯、杵臼通勇忠智侯、厥忠定义成侯。
    二十二年，又改封婴疆济公、杵臼英略公、厥启佑公，命两浙漕臣建庙宇，升为中祀，庙在净戒院故址，太一宫之南。
    孝宗乾道四年，加封楚州显济庙灵感王，乃吴主孙皓祠，汪大猷等使虏还，言其灵感，故加封，仍命使人往来皆前期祭之。
    淳熙四年，静江守臣张┉谓：“臣所领州有唐帝祠，去城二十里而近，其山口尧山，高广为一境之望，祠虽不详所始，然有唐衡岳道士弥明诗刻，即知其来旧矣。有虞帝祠，去城五里而近，其山曰虞山，漓江汇其左，曰皇泽之湾，有大历中磨崖碑载刺史李昌夔修祠事。臣已肇修祠宇，请著之祀典，俾长吏检校葺治。”从之。
    十四年，衡州守臣刘清之奏：“史载炎帝陵在长沙茶陵，今衡州茶陵县是也。陵庙皆在康乐乡白鹿源，距县百里，而祠宇废。祖宗时，给近陵七户守视，禁其樵牧。宜复建庙，给陵户。”礼官请如故事，命守臣行之。
    ●卷一百四 宗庙考十四
    ○诸侯宗庙
    诸侯五庙，二昭二穆，与太祖之庙而五（太祖，始封之君。王者之後，不为始封之君庙。　疏曰：凡始封之君，谓王之子弟封为诸侯，为後世之太祖。当此君之身不得立出王之庙，则全无庙也，故诸侯不敢祖天子。若有大功德，王特命立之则可。若鲁有文王之庙，郑祖厉王是也。鲁非但得立文王之庙，又立姜源之庙及鲁公、武公之庙，并周公及亲庙除文王庙外，犹八庙也。此皆有功德特赐，非礼之正。此始封君之子得立一庙，始封六世之孙，始五庙备也。若异姓始封，如太公之属，初封则得立五庙，从诸侯礼也。若三王之後，郊天之时，则得以远代之祖配天而祭，故《礼运》云“杞之郊也，禹也；宋之郊也，契也”）。
    诸侯五庙，一坛一单。曰考庙，曰王考庙，曰皇考庙，皆月祭之；显考庙，祖考庙，享尝乃止。去祖为坛，去坛为单。坛单，有祷焉祭之，无祷乃止。去单为鬼（注见《天子宗庙》条。疏：“诸侯立五庙一坛一单”者，降天子，故止有五庙，坛、单与天子同。无功德之祖为二祧也。“曰考庙、曰王考庙、曰皇考庙，皆月祭之”者，天子月祭五，诸侯卑，故唯得月祭三也。“显考庙、祖考庙，享尝乃止。”者，显考，高祖也，祖考，太祖也，太祖乃不迁，而与高祖并，不得月祭，止预四时，又降天子也。“去祀为坛”者，去祖，谓去太祖也，即高祖之父。诸侯无功德二祧，若高祖之父亦迁，即寄太祖，而不得於太祖庙受时祭。唯有祈祷，则去太祖而往坛受祭也）。
    成庙皆迁之新庙，君前徙三日斋，祝、宗人及从者皆斋（谓亲过高祖则毁庙，以昭穆迁之。《春秋梁传》曰：“作主坏庙，有时日於练焉。坏焉，庙坏庙之道，易担可也，改涂可也。”范甯云：“纳新神，故示有所加。”郑元云：“《士虞礼记注》曰，练而後迁也。”《礼志》云：“迁庙者，更衅其庙而移故主焉。”案：此篇成庙之文，与《梁》相传也）。徙之曰，君元服，从者皆元服（《周礼 司服》职曰：“公之服，自衮冕而下，如王之服。侯伯之服，自冕而下，如公之服。子男之服，自毳冕而下，如侯伯之服。孤之服，自冕而下，如子男之服。卿、大夫之服，自元冕而下，如孤之服。”《玉藻》曰：“君命屈狄，再命衤韦衣。”《内司服》职曰：“新外内命妇之服，鞠衣、展衣、礻彖衣、素纱。其於祭也，君与夫人皆申其服。”《祭统》曰：“公衮冕立於阼，夫人副衤韦立於东房是也。臣及命妇助祭於君，皆尽其服，自祭於家，咸降一等，阴爵不敢申也。”《杂记》曰：“大夫冕而祭於公，弁而祭於己；士弁而祭於公，冠而祭於己。”《特牲馈食礼》曰：“主妇纟丽笄宵衣，立於房中”是也。然郑氏顿贬公侯，使一同元冕以祭已，非其差也。且诸侯专国，礼乐车服王命有之，何独抑其服乎？《玉藻》曰：“元端以祭，裨冕以朝。”孙炎云：“端当为冕，元冕，祭服之下也，其祭先君，亦裨冕矣。”孙说为合。下未即告，故略同。爵，弁也。“君命屈狄”与“再命衤韦衣”者，谓其夫为君，则命其妻以屈狄与加再等之命，则上公夫人乃衤韦衣。孙、郑等改衤韦衣，非也。又云“一命展衣”者，此则申子男臣妻之服耳。言小国臣妻一命者亦展衣，不命者则亦缘衣。元又分公、卿、大夫及其妻为三等而升降其服。《经》云，孤冕、卿大夫元冕。冠何为易之？又命小国之卿及内子，更同列国之卿。孤冕与鞠衣错易其次，尤非宜）。从至於庙（庙，殡宫），群臣如朝位（列於庙门外，如路门之位），君入，立於阼阶下，西向。有司如朝位（立於门内，如门外之位）。宗人摈，举手，曰：“有司具，请升。”君升，祝奉币从，在左，北面（神主辞，故在左。神将迁，故出在户牖间，南面矣）。再拜，兴。祝声三曰：“孝嗣侯某敢以嘉币告於皇考某侯（言嗣，以迁代。不言国，未忍有之矣），成庙将徙，敢告（卒不奠币者，礼毕矣，於此将有事於新庙）。”君及祝再拜，兴。祝曰：“请导君降立於阶下。”奉衣服者皆奉以从祝（不言奉主而称奉衣服者，以毁易祖考，诚人神之不忍。“从祝”者，祝所以导神也。言“皆”者，衣服非一称。《周礼 守祧》职曰：“掌先王、先公之庙祧，其遗衣服藏焉。”）。奉衣服者降堂，君及在位者皆辟也。奉衣服者至碑，君从有司皆以次从出庙门。奉衣服者升车，乃步，君升车，从者皆就车也（皆就车，谓乘贰车者）。凡出入门及大沟渠，祝下摈（神车祝为左，故於步处则下）。至於新庙，筵於户牖间（始自外来，故先於堂），樽於西序下（四时之祭，在室筵奥中，在堂筵序下，是以设樽，恒於东方。今惟布南面之席，故置樽於西，以因其便矣），脯醢陈於房中（房，西房也。诸侯在右房也），设洗堂东荣，南北以堂深（深，申鸩反。记因卿士当言东）。有司皆先入，如朝位。祝导奉衣服者乃入，君从奉衣服者入门左（门左，门西），在位者皆辟也。奉衣服者升堂，皆反位。君从升，奠衣服於席上。祝奠币於几东，君北向，祝在左。赞者盥，升房荐脯醢。君盥，酌奠於荐西。反位，君及祝再拜，兴。祝声三曰：“孝嗣侯某，敢用嘉币告於皇考某侯，今月吉日可以徙於新庙，敢告。”再拜，君就东厢西面，祝就西厢东面（东西俟也，祝就西厢，因其便也），在位者皆反走辟如食间（走，趋走也），摈者举手曰：“请反位。”君反位，祝从在左，卿、大夫及众有司诸在位者皆反位。祝声三曰：“孝嗣侯某，洁为而明荐之享（《诗》云：“吉蠲为饣喜，是用孝享。”）。”君及祝再拜，君反位（东厢之位），祝彻反位（西厢之位）。摈者曰：“迁庙事毕。请就燕。”君出庙门。卿、大夫、有司执事者皆出庙门。告事毕（事，谓内主藏衣服、敛币、彻几筵之等）乃曰：“择日而祭焉（所以安神。《大戴礼》）。”
    ◎右诸侯迁庙
    成庙，衅之以羊（庙新成而衅者，尊而神之。祭器名者，成则衅之以也），君元服立於寝门内，南向。祝、宗人、宰夫、雍人皆元服（以神事，故亦同爵弁。以载君朝服，谓不与也）宗人曰：“请令以衅某庙。”君曰：“诺。”遂入。雍人拭羊（拭），乃行入庙门碑南，北面东上（居上者，宰夫也。宰夫，摄主也）。雍人举羊升屋，自中，中屋南面，羊血流於前，乃降。门以鸡，有司当门北面（有司，宰夫、祝、宗人也），雍人割鸡屋下；当门郏室，割鸡於室中，有司亦北面也（郏室，门郏之室，一曰东西厢也。衅东西室，有司犹北面统於庙也）。既事，宗人告事毕，皆退，反命於君。君寝门中，南向，宗人曰：“衅其庙事毕。”君曰：“诺。”宗请就宴，君揖之，乃退（《大戴礼》。又按《礼记 杂记》云：“成庙则衅之，其礼：祝、宗人、宰夫，雍人皆爵弁纯衣，雍人拭羊，宗人视之，宰夫北面於碑南，东上。雍人举羊升屋，自中，中屋南面，羊血流於前，乃降。门、夹室皆用鸡，先门而後夹室，其<血耳>皆於屋下割鸡。门、当门、夹室、中室，有司皆乡室而立。门，则有司当门北面。既事，宗人告事毕，乃皆退。反命於君曰，衅其庙事毕。反命於寝，君南乡於门内，朝服，既反命，乃退。路寝成，则考之而不衅，衅屋者，交神明之道也。凡宗庙之器，其名者，成则衅之以豚。”，苦圭反。<血耳>，如志反。乡，许亮反。朝，直遥反。，音加《大戴礼 雍人割鸡屋下》注引《杂记》文，又曰：“案《小戴》割鸡亦於屋上，记者不同耳。此不言<血耳>，略也。”）。
    ◎右诸侯衅庙
    子贡观於鲁庙之北堂，出而问於孔子曰：“乡者，赐观於太庙之北堂，未既辍，还复瞻九盖被皆继邪。彼有说邪，匠过绝邪。”（北堂，神主所在也。辍，止也。九，当为北；被，当为彼，传写误耳。盖，音盍，扇户也。皆继，谓其材木断绝相接继也。子贡问北盍皆继续，彼有说邪，匠过误而遂绝之也。《家语》作“还瞻北盖皆断焉，彼有说邪，匠过之也。”王肃注云：“观北面之盖，皆断绝也。”）孔子曰：“太庙之堂，亦尝有说（言旧曾说，今则无也）。官致良工，因丽节文（致，极也。官致良工，谓初造太庙之时，官极其良工，良工则因随其本之美丽节文而裁制之，所以断绝。《家语》作“官致良工之匠，匠致良材尽其功巧，盖贵文也。”《杨氏家语》作“盖贵久矣，尚有说也”。与此注少异）。非无良材，盖曰贵文。”（非无良材大木不断绝者，盖所以贵文饰也。《荀子 宥坐》）文公十有三年，世室屋坏。公羊子曰：“世室，鲁公之庙也（鲁公，周公子伯禽）。周公称大庙，鲁公称世室，群公称宫（大，音泰。疏曰：周公称大庙者，即僖八年於大庙，文二年大事於大庙是也。鲁公称世室者，即此经是也。群公称宫者，即武宫、宫之属是也）。此鲁公之庙也，曷为谓之世室？世室，谓犹世室也，世世不毁也。周公何以称太庙於鲁（据鲁公始封也）？封鲁公以为周公也。”梁子曰：“大室屋坏者，有坏道也，讥不修也。礼，宗庙之事君亲割（割牲），夫人亲舂（春，粢盛也），敬之至也。为社稷之主，而先君之庙坏，极称之，志不敬也。”鲁公之庙，文世室也。武公之庙，武世室也（鲁公，伯禽也。武公，伯禽之元孙也，名敖。疏曰：鲁有二庙不毁，象周之文、武二祧也。文世室者，鲁公伯禽有文德，世世不毁其室，故云文世室。武世室者，伯禽元孙武公有武德，其庙不毁，故云武世室。按：成六年立武宫，《公羊》、《左氏》并讥之，不宜立也。又武公之庙立在武公卒後，其庙不毁在成公之时，作《记》之人因成王褒鲁，遂盛美鲁家之事，因武公之庙不毁，遂连文而美之，非实辞也。《明堂位》）。　庄公二十三年秋，丹桓宫楹（桓公庙也。楹，柱也）。梁子曰：“《礼》，天子诸侯黝垩（黝，於纠反。垩，乌路反；又乌洛反。范云：黝垩，黑色。案：黝黑也。垩，谓白土），大夫苍士︻（︻，他苟反。︻，黄色），丹楹，非礼也。”庄公二十四年春，刻桓宫桷（桷，音角，榱也。方曰桷，圜曰椽）。梁子曰：“天子之桷，圜之砻之（斫，丁角反，削也。砻，力公反，磨也），加密石焉（以细石磨之）；诸侯之桷，斫之砻之；大夫斫之；士斫本。刻桷，非正也（非正，谓刻桷丹楹也）。”　成公三年，新宫灾，三日哭。公羊子曰：“宣公之宫也（以无新宫，知宣公之宫庙）。曷为谓之新宫？不忍言也（亲之精神所依，而灾，孝子隐痛，不忍正言也。谓之新宫者，因新入宫，易其西北角，示昭穆相继代有所改更也）。其言三日哭何（据桓、僖宫灾、不言三日哭）？庙灾三日哭，礼也（善得礼，痛伤鬼神无所依归，故君臣素缟哭之。缟，古老反）。”凡邑，有宗庙先君之主曰都，无曰邑。邑曰筑，都曰城（《周礼》，四县为都，四井为邑。然宗庙所在，则维邑曰都，尊之也。言凡邑，则他筑非例。庄公二十八年。《左氏传》）。君子将营宫室，宗庙为先，厩库为次，居室为後（厩，九又反。重先祖及国之用。《曲礼》下。《王制》曰：“寝不逾庙。”）。天子不卜处太庙（卜可建国之处吉，则宫庙吉可知。疏曰：建国之时，总卜其吉，不待更卜其处大庙之所在，以其吉可知矣。《表记》）。国君下齐牛，式宗庙（疏曰：“熊氏云，此文误，当以《周礼 齐右》识注为正，宜云下宗庙式齐牛。《曲礼》上）。
    自天子达於庶人，丧从死者，祭从生者，支子不祭（从死者，谓衣衾棺椁；从生者，谓奠祭之牲器。疏曰：卢植解云：从生者，谓除服之後，吉祭之时，以子孙官禄祭其父祖，故云“从生者”。若丧中之祭，虞练祥，乃从死者之爵，故《小记》云“士於大夫，则易牲”。又云“其妻为大夫而卒，而后其夫不为大夫，而於其妻，则不易牲。”又《杂记》云“上大夫之虞也，少牢，卒哭成事，皆太牢。下大夫之虞也，植牲，卒哭成事，皆少牢。”是丧中之祭得从生者之爵。与《小记》、《杂记》违者，《小记》、《杂记》据死者子孙身无官爵，生者又无可祭享，故丧中之祭皆用死者之礼。若其生者有爵，则祭从生者之法。丧祭尚尔，丧後吉祭可知。奠谓葬前，祭谓葬後，包丧终，吉祭也。郑必知祭兼丧祭，与卢植别者，以此云“祭从生者，丧从死者”相对。又《中庸》云“父为大夫，子为士，葬以大夫，祭以士”。又云“父为士，子为大夫，葬以士，祭以大夫。”祭又与葬相对，皆祭与丧葬连文，是一时之事，故祭中兼为丧奠也。《王制》。）武王末受命，周公成文、武之德，追王大王王季，上祀先公以天子之礼。斯礼也，达乎诸侯、大夫及士、庶人。父为大夫，子为士，葬以大夫，祭以士。父为士，子为大夫，葬以士，祭以大夫（追王之“王”，去声。此言周公之事。末，犹老也。追王，盖推文、武之意，以及乎王迹之所起也。先公，组绀以上至后稷也。上祀先公以天子之礼，又推大王王季之意，以及於无穷也。制为礼法，以及天下，使葬用死者之爵，祭用生者之禄。《中庸》）。父为士，子为天子、诸侯，则祭以天子、诸侯，其尸服以士服（祭以天子诸侯，养以子道也。尸服士服，父本无爵，子不敢以己爵加之，嫌於卑之。疏曰：云“尸服士服”者，谓尸服元端。若君之先祖为士大夫，则服助祭之服。故《曾子问》云“尸弁冕而出”，是为君，尸有著弁者，有著冕者。若为先君士，尸则著爵弁。若为先君大夫，尸则著元冕是也。若大夫士之尸，则服家祭之服。故郑注《士虞》记“尸服卒者之上服，士元端是也。）父为天子、诸侯，子为士，祭以士，其尸服以士服（谓父以罪诛，尸服以士服，不成为君也。祀其先君以礼卒者，尸服天子诸侯之服。如遂无所封立，则尸也、祭也皆如士，不敢僭用尊者衣物。疏曰：知谓父以罪诛者，以其尸服士服故也。以其尝为天子、诸侯，不可以庶人之礼待之，士是爵之最卑，故服其士服。云“祀其先君以礼卒者，尸服天子、诸侯之服”者，按《左传》云“宋祖帝乙是以礼卒者，而宋祀以为祖，明其服天子之服。”推此，则诸侯亦然）。将祭，主人各服其服，筮於庙门外（五等诸侯皆服元冕。二王後及方伯为上公者，与鲁侯於周公朝服衮冕。大夫以朝服。士以元冠，元端也）。日用丁己（内事用柔日。必丁己者取其令名，自丁宁，自变改，皆以为谨敬也。必先诹此日，明日乃筮也）。筮旬有一日（旬，十日也。以先月下旬之己，筮来月上旬之己），曰来月丁亥，用荐岁事（丁者，未必遇亥也，宜举一日以言之，则己亥、辛亥亦用之，苟有亥焉可矣）。既得日吉，乃官戒，宗人命涤，宰命为酒，宿戒尸（先宿尸者，重所用，又将筮）。明日，朝服筮尸，吉，乃遂宿尸，祝傧（筮吉又遂宿尸，重尸也。祝为傧者，尸神像也）。明日，主人朝服，即庙门外东方位，南面。宰、宗人西面，北上。牲北首，东上。司马羊，司士击豕，宗人告备，乃退（、击，皆杀也。此既省，告备乃杀）。雍爨在门东北上（《特牲馈食礼》：“陈鼎於门外北面，於在南，实兽腊，牲在其西，北首东足。宗人视牲，告充，雍正作豕。”崔灵恩云：“二王後则自用其牲。”於，音於据反），司马概笾、豆、爵、觯於东堂下，雍人陈鼎五（《士礼》：主妇视饣喜爨於西堂下，亨於门外东方，樽於户东，实笾、豆於房中）。司马升羊右胖（骨十一体。肠、胃、祭肺各三。举肺一。升，上也。髀不升。近窍，贱也。此据大夫也。若诸侯则太牢，士则特牲。胖，音判）。士升豕右胖（如升胖之仪）。雍人抡肤九，实於一鼎（抡，择也。肤负革肉也，择之取美）。司士又升鱼腊。司宫樽两С（音武）於房户间，有元酒。小祝设盘（馀之反）於西阶东（为尸将盥）。主人朝服立於阼阶东。司宫设筵於奥，祝设凡於筵上，右之（布神座也。室中西南隅谓之奥）。主人出迎鼎，主人先入（尊导）。有司各升，实笾、豆、樽、俎。祝盥，升西阶。主人盥，升阼阶。祝先入，南面。主人从入户内，西面（将纳祭也。祝先，接神也。《士礼》：则主妇、宗人、宗妇升，实笾、豆等）。主妇被{髟易}（他计反），衣侈袂，荐自东房（《士礼》：主妇纟丽笄宵衣，盥，自中房荐豆。崔灵恩云：“二王後夫人各以本国盛服，侯伯夫人则服プ狄，子男及三公大夫夫人阙狄。”）佐食、司士序升西阶，相从设俎。主妇设稷，兴，入房。祝酌，奠。祝、主人再拜。祝出，迎尸。尸升西阶，祝从。尸升筵，祝、主人皆拜安尸。尸不言，答拜，遂坐（拜之使守坐也。尸自此答拜，遂坐而卒食）。尸祭，卒食，告饱。主人酌酒尸，尸拜受，主人拜送。尸祭、啐，卒爵。祝酌，授尸，尸酢主人，主人卒爵。祝与佐食盥手，取黍以授尸。尸执以命祝，祝受以东，嘏於主人（其辞曰：“皇尸命工祝，承致多福无疆於汝孝孙，来汝孝孙，使汝受禄於天，宜稼於田，眉寿万年。勿替引之。”）主人再拜稽首，受黍，尝之，纳诸内（尝之者，重之至也。纳，入也）。主人献祝，又酌，献佐食。主妇酌，献尸，受，主妇拜送。尸祭酒。卒爵，又酢主妇。主妇酌献祝与上佐食，亦如之。及宾长献尸，尸酢宾。主人出，立於阼阶。祝立西阶，告曰：“利成（利，养也。成，毕也。孝子养礼毕）。”祝入，尸谡，主人降（谡，起也。谡，音所六反）。祝先，尸从，遂出於庙门（事尸之礼，讫於庙门。崔灵恩云：“二王後各得行其先王之礼。尸各服其君之服。尸、君、夫人入，皆作乐。殷人先乐降神，後酌郁鬯以献尸。方伯之祭，同服冕，行九献之法，不得同二王後食前六献，食後三，当食前四，至为五，更行四献为九也。王之兄弟封为侯伯，时祭则尸坐，南面，主在东面。侯伯则行七献之礼，子男则行五献，皆依其命数。凡五等之爵，自祭皆用元冕。未赐瓒者，不以郁鬯，直以酒灌神也。凡诸侯灌，用黄目为上，齐则献象以下。尸如君服以入，奏《肆夏》。君与夫人灌，各一献。然迎牲，丽於碑，鸾刀启其血毛以授祝。祝入，诏於室。及杀，始行朝践之事。尸南面，主在西，东面。取率燎於炉炭，入，诏神於室。夫人酌盎齐以献尸，为三献。至荐熟时，先以羹告，设馔於堂，後迎尸於奥。君拜妥尸，酌清以献，为四献。七五献，酬酢而至七献，礼成）。
    右《通典》序《诸侯士大夫祭礼》，其文盖约《仪礼 馈食篇》而纂其要。然诸祭礼有上同乎天子者，已参错见於《时享门》（如君亲牵牲，夫人荐盎之类）；有下同乎卿大夫者，其详则已见《仪礼 少牢馈食》等篇，此未足以尽其说也。
    後汉献帝封曹操为魏公，依诸侯礼立五庙於邺。後进爵为王，无所改易。
    晋安昌公荀氏进封大国，祭六代（时未立庙，暂以厅事为祭室，须立庙，如制备）。
    张祖高问谢沈曰：“诸侯祭五庙，先诹日，卜吉而行事，为祭五庙诸毕邪？按仪，视杀、延尸，厥明行事，晏朝乃阕。五庙尽尔，将终日不了；若异日，未见其义。”沈答曰：“五庙同时，助祭者多，晏朝乃阕。季氏逮ウ，继之以烛，虽有强力之容，肃敬之心，皆倦怠也。子路为宰，与祭，室事交乎户，堂事交乎阶，晏朝而退。孔子闻之，曰：‘谁谓由不知礼！’贺循《祭仪》云，祭以首时及腊（首时者，四时之初月），岁凡五祭。将祭，前期十日散斋，不御，不乐，不吊。前三日，沐浴改服，居於斋室，不交外事，不食荤辛，静志虚心，思亲之存。及祭，施位（范注《祀礼》云：“凡夫妇者皆同席，贵贱同也。兄弟同席，谓未婚也。”）牲，大夫少牢，士以特豕。祭前之夕，及腊鼎陈於门外，主人即位，西面。宗人袒，告充。主人视杀於门外，主妇视饣喜於西堂下。设洗於阼阶东南，酒醴С於房户。牲皆体解（肩、臂、三骨，属肱。肩次臂，臂次。膊、胳二属股。不取髀，近窍不取。胳，股之本。膊次体，骼次膊。脊，以前为正。旁中为正。周人尚右胖。俎以骨为主，贵者取贵骨。羊一俎：十一体，举肺一，祭肺三。豕一俎：十一体，举肺一，祭肺三。腊，大夫全鹿一俎，鱼一俎。蒉、白黑，四物已废，今之俱出稻麦者代之，此朝事之笾，大夫有之。段，大夫宾尸，主妇荐之。饣臭、饵、粉、糍四物，羞笾。饣食饣参食，羞豆也。自糗以下六物，《少牢》主人酬尸而荐。以上皆大夫所加於士也。凡新物，皆随时有而荐，不可逆载。从献上炙，主人以肝，主妇以肉，谓之燔，随酒而行礼祭。主妇视饣喜爨於西堂下，遂亲设黍稷反菹醢及枣栗之荐。今饭果出房，明妇职也。骼，音古白反。，音奴到反。醢，音海）。平明，设几筵，东面，为神位。进食，乃祝。祝乃酌，奠，拜，祝讫，拜退，西面立，少顷，酌。礼一献毕，拜受酢，饮毕，拜。妇亚献，荐枣栗，受酢如主人（凡献皆有炙，主人以肝，主妇以肉）。其次，长宾三献，亦以燔从，如主人。次及兄弟献，始进俎、庶羞。众宾兄弟行酬，一遍而止。彻神俎羹饭为宾食，食物如祭，毕，酌一周止。佐彻神馈，馔於室中西北隅，以为厌祭（孝子不知神之所在，改置於此，庶几见享）。既设，闭牖户（以为幽）。宗人告毕，宾乃退。凡明日将祭，今夕宿宾。祭日，主人、群子孙、宗人、祝史皆诣厅事，西面立，以北为上。有荐新，在四时仲月。大夫、士有田者，既祭而又荐，无田者荐而不祭。
    後魏孝明帝神龟初，灵太后父司徒胡国珍薨，赠太上秦公。太傅清河王怿议：“按《礼记》‘二昭二穆，与太祖而五’，并是後代追论备庙之文，皆非当时据立神位之事。今秦公初构国庙，追立神位，唯当仰祀二昭二穆，上极高、曾，四代而已。何者？秦公身是始封之君，将为不迁之祖。若以功业崇重，越居正位，恐以卑临尊，乱昭穆也。如其权立始祖，以备五庙，恐数满便毁，非礼意也。昔司马懿立功於魏，为晋太祖，及至子晋公昭，乃立五庙，亦祀四代，止於高祖、曾祖。太祖之位，虚俟宣、文，待其後裔，数满乃止。此亦前代之成事，方今所殷鉴也。《礼纬》云：‘夏四庙，至子孙五；殷五庙，至子孙六；周六庙，至子孙七。’明知当时太祖之神，仍依昭穆之序，要待子孙代代相推，然後太祖出居正位。”怿又议曰：“古者庙堂皆别，光武已来，异位同堂，是以相国构庙，惟制一室，周祭祖考。比来诸土立庙者，不依公令，或五或一，参差无准。相国之庙，以造一室，实合朝令。宜即依此，展其享祀。”诏依怿议。
    北齐，王及五等开国执事官、散从二品以上，皆祀五代。牲用太牢。
    唐制：一品二品四庙，其庙室、牲牢、服器之制，并见《大夫士庶宗庙》门。
    贞观六年，侍中王通贵渐久而不营私庙，四时尝，犹祭於寝，为法司所劾。太宗优容之，因官为立庙，以愧其心（庙在永乐城东北角，正元八年，修唐安寺，移於寺西）。
    高宗仪凤三年，於文水县置太原王武士庙。
    德宗贞元十三年，敕赠太傅马燧庙，宜令所司供少牢，仍给卤簿。
    宪宗元和七年十一月，太子少傅、判太常卿事郑馀庆建立私庙，将四代神主，庙有二夫人，疑於配，请礼院详定。修撰官太学博士韦公肃议曰：“古者一娶九女，所以於朝无二嫡。自秦、汉已下，不行此礼，遂有再娶之说。前娶後继，并是正嫡，则偕之义，於礼无嫌。谨按：晋骠骑大将军温峤相继有三妻，疑并为夫人，以问太学博士陈舒，议‘以妻虽先没，荣辱并随夫也。礼於祖姑，祖姑有三人，则各舅之所生。如其礼意，三人皆夫人也。秦、汉已来，诸侯不复一娶九女，既生娶以正礼，没不可贬。’自後诸儒咸用舒议，且嫡继於古则有殊制，於今则无异等。今王公再娶，无非礼聘，所以配之议，不得不同。至於卿士之家寝，祭亦二妻，位同几席，岂庙享之礼而有异乎？是知古者庙无不嫡，防侄娣之争竞，今无所施矣。古之继室，皆媵妾也；今之继室，并嫡妻也。不宜援古一娶九女之制也，而使子孙祭享不及。或曰：《春秋》声子不入鲁侯之庙，如之何？谨按鲁惠公元妃孟子孟子卒，继室以声子。声子，孟之侄娣，非正也，自不合入惠公之庙明矣。又武公生仲子，则仲子归於鲁。生桓公而惠公薨。立宫而奉之，追成父志，别为宫也。寻求礼意，则当然矣。未见前例如之何？谨按晋南昌府君庙有荀氏、薛氏，景帝有夏侯氏、羊氏，圣朝睿宗庙有昭成皇后窦氏、肃明皇后刘氏，故太师颜鲁公祖庙有夫人殷氏、继夫人柳氏。其流甚多，不可悉数。略稽礼文，参诸故事，二夫人并，於礼为宜。”
    宣宗太中五年十一月，太常礼院奏：“据中书侍郎兼吏部尚书、平章事崔龟从奏：‘臣准式合立私庙。伏准会昌五年二月一日敕旨，百官并不得京内置庙，如欲於京内置庙者，但准古礼，於所居处置，即不失敬亲之礼者。伏以武宗时，缘南郊行事，见天门街左右诸坊，有人家私庙，遂命禁断。且不欲令御路左右有庙宇，许令私第内置，则近北诸坊，渐逼宫阙，十年之内，悉是人家私庙。今若人家居第宽广，或邻里可吞并者，必便置庙，以展孝思；或居处褊狭，邻近无可开广者，便是终身废庙享之荣，公私情礼皆极不便。国朝二百馀年，在私家侧近者，不过三数家，今古殊礼，颇为亵黩。其馀悉在近南远坊，通行已久。今若缘南路不欲令置私庙，却令居处建立庙宇，即须种植松柏及白杨树，近北诸坊，交恐非便。以臣愚见，天门街左右诸坊不许置庙，其馀围外远坊本是隙地，并旧是废庙者，许令建立。即天门街侧近既无私庙，近北诸坊又免百官占地立庙。并官至三品，尽得升祢，无乖礼经。中外官僚己至三品者，皆望有此革。伏请下太常礼院重定立庙制度及去处，庶得礼可遵，行事无乖。’当奉今月一日敕，宜依所奏，下太常礼院审详制度，分析奏闻者。伏以事亡如存，典礼攸重，今百官悉在京师，若不许於京内置庙，则尝之礼难复躬亲，孝思之心，或乖荐奠。若悉令於居处置庙，又缘近北诸坊便於朝谒，百官第宅布列坊中，其杂以居人，栋宇悉皆连接，今广开则邻无隙地，废庙貌则礼阙敬亲。若令依会昌五年敕文，尽勒於所居置庙，兼恐十数年间，私庙渐逼於宫墙，齐人必苦於吞并。臣具详本末，冀便公私，今请夹天门街左右诸坊不得立私庙，其馀围外远坊任取旧庙，及择空地建立庙宇。应立庙之初，先取礼司详定，兼请准《开元礼》二品已上祠四庙，三品祠三庙，三品以下不须爵者。四庙外有始封祖，通祠五庙。三品以上不得过九架，并厦两头。其三室庙制，合造五间，其中三间，隔为三室，两头各厦一间虚之，前後亦虚之。每室庙垣合开南门、东门，并有门屋。馀并请准《开元礼》及《曲台礼》为定制。其享献之礼，除依古礼用少牢特牲馈食外，有设时新及今时熟馔者并听。仍请永为定式。”敕旨宜依。
    宋仁宗皇帝庆历元年十一月，南郊赦书，应中外文武官并许依旧式创立家庙。
    至和二年，宰臣宋庠言：“庆历郊祀赦书，许文武官立家庙，而有司终不能推述先典，明喻上仁，因循顾望，遂逾十载，使王公荐享下同委巷，衣冠昭穆杂用家人，缘偷袭弊，甚可嗟也！臣尝因进对，屡闻圣言，谓诸臣专殖第产，不立私庙，宁朝廷劝戒有所未孚，将风教颓陵终不可复。睿心至意，形於叹息。臣每求诸臣所以未即建立者，诚亦有由。盖古今异仪，封爵殊制，因疑成惮，遂格诏书。礼官既不讲求，私家何缘擅立。且未信而望诚者，上难必责；定善而设教者，下或有违。若欲必如三代有冢嫡世封之重，山川国邑之常，然後议之，则坠典无可复之期。夫建宗┙，序昭穆，别贵贱之等，所以为孝，虽有过於为孝，殖产利，营居室，遗子孙之业，或与民争利，顾不以为耻，逮夫立庙，则曰不敢，宁所谓去小违古而就大违古也。今诸臣之惑，不亦甚乎！”於是下两制与礼官详定制度，而翰林学士承旨王尧臣等定：“官正一品、平章事以上立四庙；枢密使、知枢密院事、参知政事、枢密副使、同知枢密院、签书院事以上，见任、前任同，宣徽使、尚书、节度使、东宫少保以上，皆立三庙；馀官祭於寝。凡得立庙者，许嫡子袭爵（以主祭。其袭爵世降一等），死即不得作主庙，别祭於寝。自当立庙者，即其主。其子孙承代，不计庙祭、寝祭，并以世数亲疏皆祧；始得立庙者不祧，以比始封。有不祧者，通祭四庙、五庙。庙因众子立，而嫡长子在，则祭以嫡长子主之；嫡长子死，即不传其子，而传立庙者之长。凡立庙，听於京师或所居州县；其在京师者，不得於里城及南郊御路之侧。”既如奏，仍令别议袭爵之制。其後终以有庙者之子孙或官微不可以承祭，又朝廷难尽推袭爵之恩，遂不果行。
    嘉三年，礼部尚书、同中书门下平章事文彦博言：“伏睹礼官详定家庙制度，平章事以上许立四庙。臣欲乞於河南府营创私庙，伏乞降敕指挥。”从之。
    元丰时，彦博言：“先立家庙，岁八祭，用酒以臣随行公使酒供办。今臣致仕，不欲沽酒以祭，乞於河南府公使库逐祭寄造酒十石。”乃从之。
    司马温公作《文潞公先庙碑记》曰：“先王之制，自天子至於官师皆有庙。君子将营宫室，宗庙为先，居室为後。及秦，非笑圣人，荡灭典礼，务尊君卑臣，於是天子之外无敢营宗庙者。汉世，公卿贵人多建祠堂於墓，所在都邑则鲜焉。魏、晋以降，渐复庙制。其後遂著於令，以官品为所祀世数之差。唐侍中王不立私庙，为执法所纠，太宗命有司为之营构以耻之，是以唐世贵臣皆有庙。及五代荡析，士民求生有所未遑，礼颓教侈，庙制遂绝。宋兴，夷乱苏疲，久而未讲。仁宗皇帝闵群臣贵极公相祢食於寝，侪於庶人。庆历元年，因郊祀赦，听文武官依旧式立家庙。令虽下，有司莫之举，士大夫亦以耳目久不际，往往不知庙之可设於家也。皇二年，天子宗祀礼成，平章事宋公奏言，请下礼官儒臣议定制度。於是翰林承旨而下共奏请：‘平章事以上立四庙，东宫少保以上三庙，其馀器服仪范俟更参酌以闻。’是岁十二月，诏如其请。既而在职者违慢相仗，迄今庙制卒不立，公卿亦安故习，常得诿以为辞，无肯唱众为之者，独平章事文公首奏乞立庙河南。明年七月有诏可之，然尚未知筑构之式，靡所循依。至和初，西镇长安，访唐朝之存者，得杜岐公遗迹，止馀一堂四室及旁两翼。嘉元年，始仿而营之，三年增置前两庑及门东庑，以藏祭器，西庑以藏家谱，斋坊在中门之右，省牲、展馔、视涤濯在中门之左，庖厨在其东南，其外门再重，西折而南出。四年秋，庙成，公以入辅出藩未尝逾时，安处於洛。元丰三年秋，留守西都，始衅庙而祀焉。”公以庙制未备不敢作主，用晋荀安昌公祠制作神版，采唐周元阳议，祀以元日寒食，春秋分、冬夏至致齐一日。又以或受诏之四方，不常其居，乃配古诸侯载迁主之义，作车奉神版以行。此皆礼之从宜者也。
    徽宗大观四年，议礼局议：“执政以上祭四庙，为通祭三庙。”“古无祭四世之文，又侍从官以至匹庶，通祭三世，无等差多寡之别，岂礼意乎？古者，天子七世，今太庙已增为九室，则执政视古诸侯，以事五世，不为过矣。先王制礼，以齐万有不同之情，贱者不得僭，贵者不得逾。故事二世者，虽有孝思追远之心，无得而越，事五世者，亦当以及焉。今恐夺人之恩，而使通祭三世，徇流俗之情，非先王制礼等差之义。可文臣执（官）、武臣节度使以上祭五世，文武升朝官祭三世，馀祭二世。”“应有私第者，立庙於门内之左，如狭隘，听於私第之侧。力所不及，仍许随宜。”“古者，寝不逾庙，礼之废久矣。士庶堂寝，逾度僭礼，有五楹、七楹、九楹者，若以一旦使就五世、三世之数，则当彻毁居宇，以应礼制。可自今立庙，其间数视，所祭世数，寝得逾庙。事二世者，寝听用三间。”
    又言：“按《礼记 王制》，‘诸侯五庙，二昭二穆，与太祖之庙而五。’所谓‘太祖’者，盖始封之祖，不必五世，又非臣下所可通称。今高祖以上一祖未有名称，欲乞称五世祖。”从之。
    又言：“群臣家庙所用祭器，稽之典礼，参定其制：正一品，每室笾、豆各十有二，、簋各四，壶樽、、鼎、俎、篚各二，樽、加勺、幂各一，爵各一，诸室共用胙俎一、洗一。从一品，笾、豆、、簋降杀以两。正二品，笾、豆各八，、簋各二。其馀皆如正一品之数。”诏礼制局制造，取旨给赐。时太师蔡京、太宰郑居中、知枢密院事邓洵武、门下侍郎余深、中书侍郎侯蒙、尚书左丞薛昂、尚书右丞白时中、权领枢密院事童贯，并以次给之。
    高宗绍兴十六年，诏太师、左仆射、魏国公秦桧合建家庙，命临安守臣营之。仍命礼器局制祭器以赐。其後，太傅昭庆节度、仪同三司平乐郡王韦渊，太尉、保庆节度吴益，少傅、宁远节度使、殿前都指挥使杨存中，并请建家庙，赐以祭器。
    孝宗隆兴二年，少师、奉国军节度、四川宣抚使吴，请用存中例立庙，赐器。从之。
    乾道八年，诏有司赐少保、武安节度使、四川宣抚使虞允文家庙祭器。
    淳熙五年，权户部尚书韩彦古请以临安前洋街赐第建父世忠家庙，就赐舍宇房缗，以给岁时祭祀之用，仪制祭器请同存中。少傅、保宁节度、侍读、卫国公史浩赐第於都，请如诸臣故事建家庙，赐祭器。皆从之。
    辅臣论世忠庙器，中书舍人陈癸以礼难行之。上问：“本朝群臣庙制如何？赐器如何时？”赵雄等奏：“仁宗虽因赦论建庙，未暇行也，惟文彦博曾酌唐制为之，未尝赐器。政和始命礼制局范铜以锡宰臣蔡京等。绍兴又用京例赐秦桧。其后，张俊、杨存中、吴辈皆援桧以请。”上曰：“汉唐而下，既未有赐祭器者。惟器与名不可以假人，命礼官考历代及本朝之制。”八年十月乙卯，中书舍人崔敦诗谓：“中兴庙器，断自宸衷，改用竹木，省去雕文。然一启其端，援者必众。谓宜详讲，必傅古义乃协。今宜礼赐圭瓒，然後为鬯。盖诸侯嗣位，不敢专祭，待命於天子，必赐以圭瓒者。祭祀交神，惟灌为重，举其重以赐之，而馀得自用，初不尽赐之。也臣谓铜为祭器，可以传远，今以竹木为之，坏而不易，则坠上之赐易。而自制，则弃君之命。宜略仿古制，命有司铸爵、勺各一赐之，馀俾礼官定当用之式，缋图以畀，俾自制以竹木。”从之。
    嘉泰元年，太傅、永兴节度、平原郡王韩胄奏：“曾祖琦效忠先朝，奕世侑食，而臣居止粗备，家庙犹阙，请下礼官考其制，俾自建之，颁祭器之式，以竹木制，紊有司。”诏下礼官讨论。每位以笾、豆皆十有二，、簋皆四，壶樽、壶、、豆俎、登、洗皆二，爵坫、烛台皆三，坫一，及巾、杓、篚，以髹匣，载以腰舆，束以紫绦，请下文思院制（髹匣、腰舆皆十，紫绸带二十）。十月己卯，诏特铸赐之。
    二年，通判严州张宗愈奏：“大父循忠烈王俊书勋盟府，请以赐第旧址建家庙。乞讨论其制，命文思院镌志祭器以赐。”诏令遵韩世忠庙器之制。
    开禧三年，忠州刺史刘伯震奏：“祖武僖王光世复辟功，请以赐第旧址立家庙。”从之。
    嘉定十四年，诏右丞相史弥远赐第，遵淳熙故事赐家庙，命浙漕、临安府守臣营之。既而礼官讨论祭器，如韩胄之制。弥远请：“并生母齐国夫人周氏及妻鲁国夫人潘氏於生母别庙，皆下有司赐器如式。”从之。
    ●卷一百五 宗庙考十五
    ○大夫士庶宗庙
    大夫三庙，一昭一穆，与太祖之庙而三（太祖，别子、始爵者。《大传》曰“别子为祖”，谓此虽非别子，始爵者亦然。疏曰：此据诸侯之子始为卿、大夫，谓之别子者也，是嫡夫人之次子，或众妾之子，别异於正君继父言之，故云别子。引《大传》证此太祖是别子也。云“虽非别子，始爵者亦然”，非诸侯之子孙异姓为大夫者，及他国之臣初来仕为大夫者，亦得为太祖。故云虽非别子，亦得立太祖之庙。若其周制，别子始爵，其後得立别子为太祖。若非别子之後，虽为大夫，但立父、祖、曾祖三庙而已。随时而迁，不得立始爵者为太祖，故郑答赵商问：“《祭法》云‘大夫立三庙，曰考庙、曰王考庙、曰皇考庙。’”《注》“非别子”，故知祖、考无庙。商按：《王制》大夫三庙，一昭、一穆与太祖之庙而三。注云“太祖，别子、始爵者，虽非别子，始爵者亦然。”二者不知所定？郑答云：“《祭法》、《周礼》、《王制》所云，或以夏、殷杂，不合周制。”是郑以为殷、周之别也。郑必知周制别子之後得立别子为太祖者。以《大传》云“别子为祖”。系之以姓而弗别，缀之以食而不殊，虽百世而婚姻不通者，周道然也。故知别子百世不迁为太祖也。周既如此，明殷不系姓，不缀食。《大传》又云“其庶姓别於上，而戚单於下，五世而婚姻可以通。”明五世之後不复继於别子，但始爵者则得为太祖也。此大夫三庙者，天子、诸侯之大夫皆同。卿，即大夫总号，故《春秋》、《经》皆总号大夫。其三公即与诸侯同。若附庸之君亦五庙，故庄三年《公羊传》云“纪季以阝人於齐”，《传》曰“请後五庙以存姑姊妹”。朱子曰：“大夫三庙，一昭一穆，与太祖庙而三。大夫亦有始封之君，如鲁季氏则公子友，仲孙氏则公子庆父，叔孙氏则公子牙是也。”又曰：“余正父谓士大夫不得祭始祖，此天子、诸侯之礼，若士大夫当祭，则自古无明文。”先生因举“春秋如尹氏、单氏王朝之大夫，自上世至下世皆不变。其初来姓号，则必有太祖。又如季氏之徒，世世不改其号，则亦必有太祖。余正父谓此春秋时自是世卿，不由天子，都没理会。”先生云“非独是春秋，如《诗》说南仲太祖太师皇父，南仲是文王时人，到宣王时为太祖。不知古者世禄不世官之说如何？”）士一庙（谓诸侯之中士、下士，名曰官师者。上士二庙。疏曰：按《祭法》云“官师一庙”，故云名曰“官师”者。郑既云诸侯之中士、下士一庙，则天子之中士、下士皆二庙也。《曲礼》“士祭其先”。疏曰：以士祭先祖，岁有四时，更无馀神故也）。庶人於寝（寝，寝也。，丁历反。疏曰：此庶人祭寝，谓是庶人在官府史之属及寻常庶人。此祭，谓荐物，以其无庙，故唯荐而已。荐献不可亵处，故知寝也）。
    大夫立三庙二坛，曰考庙、曰王考庙、曰皇考庙，享尝乃止显考、祖考无庙，有祷焉，为坛祭之，去坛为鬼。士二庙一坛，曰考庙、曰王考庙，享尝乃止；显考无庙，有祷焉，为坛祭之，去坛为鬼。官师一庙，曰考庙，王考无庙而祭之，去王考为鬼。庶士庶人无庙，死曰鬼（注：见《天子宗庙》。“显考、祖考无庙”者，以其卑，故高祖、太祖无庙也。“有祷焉，为坛祭之”者，大夫无主，故无所寄藏，而高、太二祖既又无庙，若应有祈祷，则为坛祭之，二坛之设，实为於此矣。然单轻於坛，今二坛无单者，为太祖虽无庙犹重之故也。“去坛为鬼”者，谓高祖若迁去於坛，则为鬼不复得祭，但荐於太祖坛而已。“二庙一坛”者，上士也，天子、三等诸侯上士悉二庙一坛“显考无庙者”，显当为皇，皇考，曾祖无庙也，“官师一庙“者，谓诸侯中士、下士，言为一官之长，一庙祖祢共之，又无坛也。“去王考为鬼”者，谓曾祖则不得祭，又无坛，若有祈祷则荐之於庙也。“庶士、庶士无庙”者，庶士，府史之属；庶人，平民，贱，故无庙。死曰鬼，亦得荐之於寝。凡鬼者，荐而不祭。荐轻於祭，鬼疏於庙）。
    朱子曰：官师，诸有司之长也。一庙止及祢，却於祢庙并祭祖。士二庙，即祭祖、祭祢，皆不及其高、曾也。
    《朱子语录》问：官师一庙，若只是一庙，只祭得父母，更不及祖矣，乃不近人情曰：位卑则泽浅，其理自当如此。曰：“今虽士庶人家亦祭三代，如此却是违礼？”曰：虽祭三代却无庙，亦不可谓之僭。古之所谓庙者，其体面甚大，皆有门堂寝室，如所居之宫，非如今人但以一室为之。
    有问程子曰：“今人不祭高祖，如何？”曰：“高祖自有服，不祭甚非，某家却祭高祖。”又曰：“自天子至於庶人，五服未尝异，皆至高祖。服既如是，祭祀亦须如是。其疏数之节未有可考，但其理必如此。七庙、五庙亦只是祭及高祖。大夫、士虽或三庙、二庙、一庙，或祭寝庙，则虽异亦不害祭及高祖。若止祭祢，是为知母而不知父，禽兽道也。祭祢不及祖，非人道也。”朱子曰：考诸程子之言，则以为高祖有服，不可不祭。虽七庙、五庙，亦止於高祖；虽三庙、一庙以至祭寝，亦必及於高祖。但有疏数之不同耳。疑此最为得祭祀之本意。礼家言大夫有事省於其君，干及其高祖，此则可为立三庙而祭及高祖之验。但干之制，他有可考耳？
 杨氏曰：愚按前二条谓泽有浅深，则制有隆杀，其分异也。後二条谓七庙、五庙亦止於高祖，虽三庙、一庙以至祭寝，亦必及高祖，其理同也。
    按：自天子以至於士，五服之制则同，而祭祀止及其立庙之亲，则大夫不祭其高曾，士不祭其祖，非人情也。程子以为有服者皆不可不祭，其说当矣。愚又尝考之礼经，参以诸儒注疏之说，然後知古今异宜，礼缘人情，固当随时为之损益，不可胶於一说也。人徒见士二庙、官师一庙，以为所及者狭，不足以伸孝子慈孙追远之心也。然古人之制，则虽诸侯大夫固有拘於礼而不得祀其祖考者矣，何也？郑氏注诸侯五庙，云“太祖始封之君，王者之後不为始封之君庙”。疏曰“凡始封之君，谓王之子弟封为诸侯，为後世之太祖，当此君之身不得立出王之庙，则全无庙也”。注：大夫太祖别子始爵者。然则诸侯始封之太祖，如郑桓公友是也。郑桓公以周厉王少子而始封於郑，既为诸侯，可以立五庙矣。然其考则厉王，祖则夷王，曾祖则懿王，高祖则共王，五世祖则穆王，自穆至厉，皆天子也，诸侯不敢祖天子，则此五王之庙不当立於郑，所谓此君之身全无庙也。必俟桓公之子，然後可立一庙以祀桓公为太祖；桓公之孙，然後可立二庙以祀其祖，若祢必俟五世之後，而郑国之五庙始备也。大夫始爵之太祖，则鲁季友是也。季友为鲁桓公之别子，既为大夫，可以立三庙矣。然其考则桓公，其祖则惠公，其曾祖则孝公，自孝以至桓，皆诸侯，大夫不敢祖诸侯，则此三公之庙不当立於季氏之家。所谓别子亦全无庙也，必俟季友之子，然後可立一庙以祀季友为太祖，季友之孙，然後可立二庙以祀其祖，若祢必俟三世之後，而季氏之三庙始备也。盖诸侯、大夫虽有五庙、三庙之制，然方其始为诸侯、大夫也，苟非传袭数世，则亦不能备此五庙、三庙之礼。至於士、庶人，则古者因生赐姓，受姓之後，甫及一传，即有嫡、有庶。嫡，宗子也。庶，支子也。《礼》云“支子不祭，祭必告於宗子”。又云“庶子不祭，明其宗也”。盖谓非大宗则不得祭别子之为祖者，非小宗则各不得祭其四小宗所生之祖祢也。先王因族以立宗，敬宗以尊祖，尊卑有分而不乱，亲疏有别而不贰，其法甚备，而犹严於庙祀之际。故诸侯虽曰五庙，而五世之内有为天子者则不可立；大夫虽曰三庙，而三世之内有为诸侯者则不可立；士二庙，官师一庙，庶人祭於寝，然苟非宗子则亦不可祭其家，必献牲於宗子之家，然後举私祭。凡为是者，盖惧上僭而不敢祭，非薄其亲而不祭也。然诸侯不敢祖天子，而天子之为祖者自有天子祭之。大夫不敢祖诸侯，而诸侯之为祖者自有诸侯祭之。支子不敢祭大宗，而大宗之为祖祢者，自有宗子祭之。盖己虽拘於礼而不得祭，而祖考之祭则元未尝废；士、官师虽止於二庙、一庙，而祖祢以上则自有司其祭者，此古人之制也。後世大宗、小宗之法既亡，别子继别之序已紊，未尝专有宗子以主祀事。其入仕者，又多崛起单寒，非时王之支庶，不得以不敢祖天子、诸侯之说为诿也。乃执大夫三庙、士二庙之制，而所祭不及祖祢之，上是不以学士大夫自处，而孝敬之心薄矣，乌得为礼乎！故曰古今异宜，礼缘人情，当随时为之损益，不可胶於一说也。
    或曰：此为国中公族之世禄者言也，若庶姓之来自他国而为诸侯大夫者，则如之何？愚曰：古未有无宗者，庶姓有庶姓之宗，他国有他国之宗，而宗子之制则一也。曾子问曰：“宗子为士，庶子为大夫，其祭之也，如之何？”孔子曰：“以上牲祭於宗子之家。”又问曰：“宗子去在他国，庶子无爵而居，可以祭乎？”孔子曰：“祭哉！望墓而为坛，以时祭。”此二条正为起自匹庶与来自他国者言，若太公东海人而仕周为诸侯，孔子宋人而事鲁为大夫之类是也。注疏谓异姓始封为诸侯者，及非别子而始爵为大夫者（如他国之臣初来为大夫），本身即得立五庙、三庙，盖以其非天子、诸侯之子孙，上无所拘碍，故当代即可依礼制立庙。然以《曾子问 宗子为士》一条，及参以《内则》中所谓“不敢以富贵加於宗子”之说，则知崛起为诸侯、大夫者，若身是支庶，亦合尊其宗子，不敢尽如礼制也。
    诸侯不敢祖天子，大夫不敢祖诸侯，公庙之设於私家，非礼也。由三桓始也（言仲孙、叔孙、季孙皆立桓公庙。鲁以周公之故，立文王庙，三家见而僭焉。《郊特牲》）卫孔悝出奔宋，使贰车反┙於西圃（悝，若回反。┙，音石。圃，布五反。使副车还取庙主。西圃，孔氏庙所在。┙，藏主在石函。函，音咸。疏曰，《少牢馈食》“大夫之祭礼，其祭无主。”郑元《祭法》注云“唯天子诸侯有主，；大夫不，无主耳。”今孔悝得有主者，当时僭为之，非礼也。郑元驳异义云“大夫无主，孔悝之反┙，所出公之主耳。”按孔氏吉姓，春秋时国唯南燕为吉姓耳，孔氏仕於卫朝己历多世，不知本出何国，安得有所出公之主也？知是僭为之主耳。春秋哀公十六年。《左传》）。支子不祭，祭必告於宗子（不敢自专，谓宗子有故，支子当摄而祭者也，五宗皆然。疏曰：支子，庶子也。祖祢庙在子之家，而庶子贱，不敢辄祭之也。宗子有疾，不堪当祭，则庶子代摄可也。犹宜告宗子，然後祭，故郑云“不敢自专”。《曲礼》下）。庶子不祭，明其宗也（《大传》。朱子曰：按此依《大传》文，直谓非大宗则不得祭。别子之为祖者，非小宗则各不得祭其四小宗所生之祖祢也。其《小记》则云“庶子不祭祢，明其宗也”。又云“庶子不祭祖，明其宗也。”文意重复，似是衍字。而郑氏曲为之说，於“不祭祢”，则曰谓“宗子、庶子俱为下士，得立祢庙也，虽庶人亦然，明其尊宗以为本也”。於“不祭祖”，则云“祢则不祭矣。言不祭祖者主，谓宗子、庶子俱为士，得立祖祢庙者也。凡正体在乎上者，谓下正犹为庶也。族人上不戚君，下又辟宗，乃後能相序”。而疏亦从之，上条云“祢，故得立祢庙，故祭祢；祢庶，故不得祭祢，明其有所宗也。”下条云“庶子、子俱是人子。并宜供养，而子尝，庶子独不祭者，正是推本崇，明有所宗也。”又云“父庶，即不得祭父，何暇言祖？而言不祭祖，故知是宗子、庶子俱为士，士得立二庙，自祢及祖。是、宗子得立祖庙祭之而己。是祖庶虽俱为士，得自立祢庙，而不得立祖庙祭之也。正体谓祖之也，下正谓祢之也，虽正为祢，而於祖犹为庶，故祢谓之为庶也，五宗悉然。”今姑存之。然恐不如《大传》语虽简而事反该悉也。又曰：凡文字有一两本参对，则义自明，如《礼记》中《丧服小记》、《大传》皆是。《解注仪礼丧服小记》云“庶子不祭祢，明其宗也”。又曰：“庶子不祭祖，明其宗也”。注谓“不祭祢者，父之庶子。不祭祖者，其父为庶子”。说得繁碎。《大传》只说“庶子不祭”，其祖祢支子在其中。其所以於祭礼中只载《大传》。张氏曰：宗子既祭其祖祢，支子不得别祭，所以严宗庙、合族属，故曰“庶子不祭祖祢，明其宗也。”）。庶子不祭殇与无後者。殇与无後者，从祖食（殇，音伤。，音附。不祭殇者，父之庶也。不祭无後者，祖之庶也。此二者当从祖食而已，不祭祖无所食之也，共其牲物而宗子上其礼焉。祖庶之殇，则自祭之。凡所祭殇者，唯子耳。无後者，诸昆弟诸父也。宗子之诸父无後者，为单祭之。所食，音嗣。共，音恭。单，音善，又徒丹反。疏曰：此事与《曾子问》中义同而语异。《曾子问》中是明宗子所得祭，就宗子之家，宗子主其礼。今此所言是庶子不得在家祭者也。《丧服小记》。《曾子问》见之於《祭殇》条也）。庶子若富，则具二牲，献其贤者於宗子（贤，犹善也。疏曰：善者献宗子使祭之，不善者私用自祭也）。夫妇皆齐而宗敬焉（齐，侧皆反。当助祭於宗子之家。疏曰：大宗子将祭之时，小宗夫妇皆齐戒，以助祭於大宗，以加敬焉。谓敬事大宗之祭）。终事而後敢私祭（祭其祖祢。疏曰：大宗终竟祭事，而后敢以私祭祖祢也。此文虽王事大宗子，其大宗之外，事小宗子者亦然。《内则》）。曾子问曰：“宗子为士，庶子为大夫，其祭也，如之何？”孔子曰：“以上牲祭於宗子之家（贵禄，重宗也。上牲，大夫少牢。疏曰：宗子是士，合用特牲。今庶子身为大夫，若祭祖祢当用少牢之牲，就宗子之家祭之也。用大夫之牲，是贵禄也。宗庙在宗子之家，是重宗也。此宗子谓小宗也。若大宗子为士，得有祖祢二庙，若庶子是宗子亲弟，则与宗子同祖祢，得以上牲於宗子之家而祭祖祢也。但庶子为大夫，得祭曾祖庙，己是庶子，不合自立曾祖之庙。崔氏云，当寄曾祖庙於宗子之家，亦得以上牲宗子为祭也）。”祝曰：孝子某，为介子某，荐其常事（为，於伪反。介，副也。不言庶，使若可以祭然。疏曰：上云“庶子为大夫”，此亦当云为“庶子某”，今云“介子某”者，庶子卑贱之称，介是副贰之义。介副则可祭，故云“使若可以祭然”，故称介子）。若宗子有罪，居於他国，庶子为大夫，其祭也，祝曰：孝子某，使介子某，执其常事（此之谓宗子摄大夫。疏曰：《丧服小记》“士不摄大夫，士摄大夫唯宗子”也）。摄主不厌祭，不旅不假，不绥祭，不配（厌，本或作恹，於艳反。绥，本或作隳，隳，五垂反。皆辟正主厌。厌，饫神也。厌，有阴有阳，迎尸之前，祝酌奠，奠之且享，是阴厌也。尸谡之後，彻荐，俎敦设於西北隅，是阳厌也。此不厌者，不阳厌也。不旅，不旅酬也。假，读为嘏；不嘏，不嘏主人也。不绥祭，谓今主人也。绥，《周礼》作隳。不配者，祝辞不言以某妃配某氏。辟，音避。谡，所六反。敦，音对。嘏，古雅反）。布奠於宾，宾奠而不举（布奠，谓主人酬宾奠觯於荐北。宾奠，谓取觯奠於荐南也。此酬之始也。奠之不举，止旅。疏曰：主人酬宾之时，宾在西厢东面，主人布此奠爵於宾之北。宾坐取荐北之爵，奠於荐南而不举。案《特牲礼》云“宾奠之後，主人献众兄弟、内兄弟讫，乃行旅酬”，故云“酬之始”也。云“止旅”者，谓止旅酬之事而不为也），不归肉。（肉，俎也。诸与祭者留之共燕。与，音预。疏曰：宾客，正祭、诸助祭之宾客，各使归俎，今摄主不敢馈俎肉於宾，故注云“诸与祭者留之共燕”。）其辞於宾曰：“宗兄、宗弟、宗子在他国，使某辞（辞，犹告也，宿宾之辞。与宗子为列，则曰宗兄。若宗弟昭穆异者，曰宗子而已。其辞若云“宗兄某在他国，某执其常事，使某告”。疏曰：非但祭不备礼，其将祭之初，辞告於宾，与常礼亦别）。”曾子问曰：“宗子去在他国，庶子无爵而居者，可以祭乎？”孔子曰：“祭哉。”（有子孙存，不可以乏先祖之祀。疏曰：曾子以孔子上文云“宗子有罪，居在他国，庶子为大夫，得在本国摄祭”，未知庶子无爵在国居者可祭否，故问之。孔子曰“祭哉”者，孔子既许其祭，以无正文得祭，故云“祭哉”。“祭哉”者，疑而量度之辞。）“请问其祭如之何”？孔子曰：“望墓而为坛，以时祭（不祭於庙，无爵者贱，远辟正主。远，於万反。疏曰：庶子虽有庙在宗子之家，庶子无爵，不敢就宗子之庙而祭，唯可望近所祭者之墓而为坛，以四时致祭也。所以不致祭於宗子庙者，以庶子无爵卑贱，远辟正主。正主者，谓宗子也）。若宗子死，告於墓，而后祭於家（言祭於家，容无庙也。疏曰：告於所祭之墓，而后祭於庶子之家也。从上以来，虽据宗子有爵，而言其庙在家，今宗子既死，庶子无所可辟，当云“告於墓，而后祭於宗子之家”，子且云“祭於家”，是祭於庶子之家，是容宗子之家无庙也。宗子所以无庙者，宗子无爵，不合立庙。或云“祭於家”者，是祭於宗子之家，容庶子之家无庙也。庶子所以无庙者，一是庶子无爵，不合立庙；二是宗子无罪居他国，以庙从本家，不复有庙故也）。宗子死，称名不言孝（“孝”，宗子之称，不敢与之同。其辞但言“子某，荐其常事”），身没而己（至子可以称孝。疏曰：庶子身死，其子则是庶子，祭庶子之时，可以称孝）。子游之徒，有庶子祭者，以此（以，用也。用此礼祭也。疏曰：孔子引子游之徒党有庶子祭者，而用此礼而祭），若义也（疏曰：若，顺也。谓顺於古义，故云若义也）。今之祭者，不首其义，故诬於祭也首本也（疏曰：首，本也。疏曰：谓今日世俗，庶子祭者，不寻本义之道理为此祭，故云“诬於祭”，谓妄为祭之法，不依典礼）。”
    《通典》载诸侯以下祭礼（见《诸侯宗庙门》）。
    後汉许慎《五经异义》：“或曰‘卿大夫士有主不’？答曰：‘按《公羊》说，卿大夫非有土之君，不得享昭穆，故无主。大夫束帛依神，士结茅为（则牛反。慎据《春秋左氏传》曰：“卫孔悝反┙於西圃。┙，石主也。言大夫以石为主。”郑驳云：“《少牢馈食》，大夫祭礼也，束帛依神；《特牲馈食》，士祭礼也，结茅为。”郑志：“张逸问：‘《许氏异义驳》卫孔悝之反┙有主者何谓也？’答：‘礼，大夫无主而孔独有者，或时末代之君赐之，使祀其所出之君也。诸侯不祀天而鲁郊，诸侯不祖天子而郑祀厉王，皆时君之赐也）。’”晋人问蔡谟云：“时人祠有版，版为用当主，为是神座之榜题？”谟答：“今代有祠版木，乃始礼之奉庙主也。主亦有题，今版书名号，亦是题主之意。”安昌公荀氏《祠制》：“神版皆正长尺一寸，博四寸五分，厚五寸八分。大书某祖考某封之神座，夫人某氏之神座，以下皆然。书讫，蜡油炙，令入理刮拭之（徐邈云：“左氏称孔悝反┙。又《公羊》，大夫闻君之哀，摄主而往。注义以为敛摄神主而已，不暇待祭也。皆大夫有主之文。大夫以下不云尺寸，虽有主无，以知其形制，然推义谓亦应有。按丧之铭旌，题别亡者，设重於庭，亦有所凭，祭必有尸，想像乎存。此皆自天子及士，并有其礼，但制度降杀为殊，何至於主，唯侯王而己？礼言重，主道也，埋重则立主。今大夫士有重，亦宜有主，主以纪别座位。有尸无主，何以为别？将表称号题祖考，何可无主？”今按，经传未见大夫士无主之义，有者为长）。”
    後魏孝明帝孝昌中，清河王怿议曰：“原夫作主之礼，本以依神，孝子之心，非主莫展。今铭旌纪柩，设重凭神，祭必有尸，神必有庙，皆所以展事孝敬，想像平存。上自天子，下达於士，如此四事，并同其礼。何至於主，唯谓王侯？若位拟诸侯者则有主，位为大夫者则无主，是使三神有主，一位独阙，求诸情礼，实所未安。宜通为主，以铭神位。”
    北齐王及五等开国执事官、散从二品以上皆祀五代，五等散官正三品以下、从五品以上祭三代。三品以上牲用太牢，以下少牢。执事官正六品以下、从七品以上祭二代，用特牲。正八品以下达於庶人，祭於寝。
    唐制：一品、二品四庙，三品三庙，五品二庙，嫡士一庙，庶人祭於寝。及开元定礼，二品以上四庙，三品三庙，三品以上不须爵者亦四庙，四庙有始封为五庙，四品、五品有兼爵亦三庙，六品以下达於庶人祭於寝。天宝十载，京官正其四品清望及四品五品清官，听立庙，勿限兼爵。虽品及而建庙未逮，亦听寝祭。
    唐诸臣庙之制：三品以上九架，厦两旁。三庙者五间，中为三室，左右厦一间，前後虚之，无重ㄆ、藻井。室皆为石室一，於西墉三之一近南，距地四尺，容二主。庙垣周之，为南门、东门，门屋三室，而上间以庙，增建神厨於庙东之少南，斋院於东门之外少北，制勿逾於庙。三品以上有神主，五品以上有几筵。牲以少牢，羊、豕一，六品以下特豚，不以祖祢贵贱，异子孙之牲。牲阙，代以野兽。五品以上室异牲，六品以下共牲。二品以上室以笾豆十，三品以八，四品、五品以六。五品以上室皆二、簋二、二、钅开二、俎二、樽二、二、勺二、爵六、盘一、坫一、篚一、牙盘胙俎一。祭服，三品以上元冕，五品以上爵弁，六品以下进贤冠，各以其服。凡，皆给休五日，时享皆四日。散斋二日於正寝，致斋一日於庙。子孙陪者斋一宿於家。始庙则署主而，後丧阕乃，丧二十八月上旬卜而，始神事之矣。王公之主载以辂，夫人之主以翟车，其馀皆以舆。天子以四孟、腊享太庙，诸臣避之，祭仲而不腊。三岁一，五岁一。若，若常享，若，卜日、斋戒、省牲、视涤、濯鼎镬，烹牲、实馔、三献、饮福、受胙进退之数，大抵如宗庙之祀。以国官亚、终献，无则以亲宾，以子弟。其後不卜日，而筮用亥。祭寝者，春、秋以分，冬、夏以至日。若祭春分，则废元日。然元正，岁之始，冬至，阳之复，二节最重。祭不欲数，乃废春分，通为四。祠器以乌漆，差小常制。祭服以进贤冠，主妇花钗礼衣，後或改衣冠从公服，无则常服。凡祭之在庙、在寝，既毕，皆亲宾子孙慰，主人以常服见。若宗子有故，庶子摄祭，则祝曰：“孝子某使介子某执其常事。”通祭三代，而宗子卑，则以上牲祭宗子家，祝曰：“孝子某为其介子某荐其常事。”庶子官尊而立庙，其主祭则以支庶封官依大宗主祭，兄陪於位。以庙由弟立，己不得延神也。或兄弟分官，则各祭考妣於正寝。若殇及无後皆食於祖，无祝而不拜，设坐祖左而西向，亚献者奠，祝乃奠之，一献而止。其後庙制设幄，当中南向，坐无所施，皆祭室户外之东而西向。亲伯叔之无後者曾祖，亲昆弟及从父昆弟於祖，亲子侄於祢。寝祭之位西上，祖东向而昭穆南北，则伯叔之者居祢下之穆位，北向，昆弟、从父昆弟居祖下之昭位，南向，子侄居伯叔之下穆位，北向，以序尊卑。凡殇、无後，以周亲及大功为断。古者，庙於大门内，奉出寝於陵侧，故王公亦建庙於墓。既庙与居异，则宫中有丧而祭。三年之丧，齐、大功皆废祭；外丧，齐以下行之。
    ◎唐三品以上时享其庙仪（四品、五品、六品以下附）
    前享五日，筮於庙门之外。主人公服立於门东，西面；掌事者各服其服，立於门西，东面北上。设筮席於西阈外，西面。筮者开卖出册，兼执之，东面受命於主人。主人曰：“孝曾孙某来日丁亥享於庙，尚飨（亥，不必丁，直举一日以言之，则己亥、辛亥，苟有“亥”焉可）。”筮者曰：“诺。”进就筮席，西面，以卖击册，遂述曰：“假尔太筮有常，孝曾孙来日丁亥享於庙，尚飨。”乃释卖坐筮讫，兴，降席，东面称：“占曰从。”筮吉退；若不吉即筮远日，还如初仪。赞礼者进主人之左，告礼毕，掌事者彻筮席。
    先享三日，主人及亚献、终献并执事者，各散斋二日於正寝，致斋一日於庙所（同官僚佐之长为亚献，其次为终献，无则亲宾为之）。子孙及凡入庙者，各於其家清斋，皆一宿（四品五品以上同。六品以下，若有庙者，如五品以上之仪。无庙者筮於正寝之堂，主人公服立於堂上楹间近东，西面。掌事者近西，东面北上。设筮席於主人之西，筮者开卖出册兼执之，东面受命於主人。主人曰：“孝孙某来日丁亥春祠”，其馀并同五品以上仪。亚献、终献亲宾为之）。
</div>
    <div class="pagination">
<a href="文献通考_page96.html">上一页</a><span>...</span><a href="文献通考_page92.html">92</a><a href="文献通考_page93.html">93</a><a href="文献通考_page94.html">94</a><a href="文献通考_page95.html">95</a><a href="文献通考_page96.html">96</a><span class="current-page">97</span><a href="文献通考_page98.html">98</a><a href="文献通考_page99.html">99</a><a href="文献通考_page100.html">100</a><a href="文献通考_page101.html">101</a><a href="文献通考_page102.html">102</a><span>...</span><a href="文献通考_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
