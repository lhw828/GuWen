<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 33 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 33 页/共 52 页</h1>
    <div class="content">






　　大唐开元礼卷一百六
　　钦定四库全书
　　大唐开元礼卷一百七　　唐　萧嵩等　撰嘉礼
　　内册皇太子　　　　卜日
　　告圜丘　　　　　　告方泽
　　告太庙　　　　　　临轩命使
　　皇太子受册　　　　朝见
　　谒太庙　　　　　　防羣臣
　　羣臣上礼　　　　　皇后受羣臣贺
　　皇后防外命妇　　　皇太子防羣臣
　　皇太子防宫臣　　　宫臣上礼
　　卜日
　　册皇太子有司卜日如别仪
　　告圜丘　告方泽　告太庙
　　右有司行事如常告之仪
　　临轩命使
　　将行册礼所司奏请太尉为使司徒为副前一日尚舍奉御设御幄于太极殿北壁下南向铺御坐如常守宫设群官次于东西朝堂太乐令展宫悬于殿庭设举麾位于殿上西阶之西东向一位于乐悬东南西向皷吹令展十二案于建皷之外乘黄令陈车辂尚辇奉御陈舆辇并如常仪典仪设羣官版位文官一品以下五品以上于悬东六品以下于横街之南俱重行西面北上武官一品以下五品以上于悬西六品以下于横街之南俱东面诸亲于五品以上之南【皇宗亲在东异姓亲在西】蕃客各分方于六品以下之南皆以北为上并如常仪【若有朝集使分方于文武官当品以下诸州使人分方于朝集使九品之后】设典仪位于悬之东北賛者二人在南少退俱西向设册使主副受命位于大横街南道东俱北面西上奉礼设门外位皆如元日之仪其日诸衞勒所部列黄麾大仗如常仪羣官等依时刻集朝堂俱就次各服朝服通事舍人各引就朝堂前位侍中量时刻版奏请中严钑戟近仗各入陈于殿庭太乐令鼔吹令等帅工人入就位协律郎入就举麾位典仪帅賛者先入就位诸侍衞之官各服其器服符寳郎奉寳俱诣閤奉迎通事舍人引羣官入就位又引册使入立于太极门外道东西面黄门侍郎帅主节奉节立于左延明门内道北中书侍郎帅令使奉册案及玺绶案立于节南俱西面【每案各令史二人绛公服对举仍覆以帕】侍中版奏外办皇帝服衮冕御舆以出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛伏举麾【凡乐皆协律郎举麾工鼔柷而后作偃麾戛敔而后止】鼓柷奏太和之乐鼔吹振作皇帝出自西房即御坐南向坐符寳郎奉寳置于御坐如常乐止通事舍人引册使主副入就位太尉初入门舒和之乐作至位乐止立定典仪曰再拜賛者承传羣官在位者皆再拜侍中前承制降诣使者东北西面称有制册使俱再拜侍中宣制曰册某为皇太子命公等持节展礼宣制讫又俱再拜侍中还侍位黄门侍郎引主节立于使者东北西面主节以节授黄门侍郎黄门侍郎执节西面授太尉太尉受付主节主节立于使后黄门侍郎退中书侍郎引册案及玺绶案立于册使东北西面中书侍郎取册【持案者退自使后立于太尉之左】西面授太尉太尉受册置于案持案者退立于使后中书侍郎又取玺绶以授太尉太尉受置于案皆如受册之仪中书侍郎退典仪曰再拜賛者承传羣官在位者皆再拜通事舍人引册使出持节者前导持案者从之太尉初行乐作出门乐止侍中前跪奏称侍中臣某言礼毕俛伏兴还侍位皇帝兴太乐令令撞防賔之钟左五钟皆应鼓柷奏太和之乐皇帝降坐侍衞警跸如来仪入自东房乐止通事舍人引羣官在位者以次出蕃客先出
　　皇太子受册
　　前一日守宫设册使次于重明门外道西副使次又于其西俱南面并铺床席又设宫臣文武官次于东宫朝堂如常所司陈设皇太子羽仪车舆及乐悬等并如元日受朝之仪掌筵设皇太子受册位于殿庭阶间北面掌仪设宫官版位于殿庭文官五品以上于悬东六品以下于横街之南皆西面北上武官五品以上于悬西六品以下于横街之南当文官皆东面北上奉礼设朝堂前位如常其日诸衞率各勒所部屯门列仗如式宫官于册使未到之前量时刻赴集次改服朝服各就朝堂前位太尉司徒既受命出自朝堂乘辂备卤簿皷吹持节如式其册玺绶各以油络网犊车载而行至东宫朝堂降辂谒者引就次持节者前导持案者从之掌次者延入次初册使将至通事舍人引各宫臣入就殿庭位左庶子版奏请中严宫臣入讫通事舍人引太尉司徒入立于左閤门外西面北上【持幡节及册玺案者至閤外并以给使代之】左庶子版奏外办皇太子着双童髻绛纱袍就受册位【所司预奏请左庶子一人引导相礼】典直承引太尉以下入太尉立于阶间南面司徒立于太尉西南东面节在太尉东南西面册玺案在司徒西南东面掌书二人立于皇太子之左少前东面司徒就案取册进东面授太尉持节者脱节衣太尉称有诏左庶子賛皇太子再拜皇太子再拜太尉宣册讫左庶子又賛皇太子再拜皇太子又再拜左庶子进诣太尉前受册退授皇太子皇太子受以授掌书司徒又次取玺绶进东面授太尉左庶子进太尉前受退授皇太子皇太子受以授掌书讫持节者加节衣左庶子賛皇太子退典直各引太尉以下出至閤外通事舍人承引以出【其案及幡节等并转付令史主节】又通事舍人各引宫臣以次出太尉司徒乘辂诣朝堂至降车所降辂入至太极殿庭大横街南御道东北面西上立中书令立于太尉东北西面太尉等再拜复命曰奉诏册皇太子礼毕又再拜中书令奏闻太尉等退卤簿幡节等各还本司
　　皇太子朝谒
　　其日册讫皇太子着双童髻绛纱袍诣皇帝所御殿如常内朝之式至閤司賔引入至殿前北面再拜司賔引退诣皇后所御殿前北面再拜司賔引出还宫如常
　　谒太庙　皇帝防羣臣　羣臣上礼
　　皇后受羣臣贺　皇后防外命妇
　　皇太子防羣臣　皇太子防宫臣
　　宫臣上礼
　　右并如临轩册命之仪









　　大唐开元礼卷一百七
　　钦定四库全书
　　大唐开元礼卷一百八　　唐　萧嵩等　撰嘉礼
　　临轩册命诸王大臣　朝堂册命诸大臣册内命妇二品以上
　　临轩册命诸王大臣
　　将册命前一日尚舍奉御设御幄于太极殿北壁南向守宫设羣官次于朝堂太乐令展宫悬于殿庭又设举麾位于上下并如常仪其日典仪设羣官版位文官一品以下五品以上于悬东六品以下于大横街之南俱西面武官一品以下五品以上于悬西六品以下于大横街之南俱东面皆以北为上并如常仪设受册者位于大横街之南道东重行北面西上设典仪位于悬之东北賛者二人在南少退俱西向奉礼设门外位文官于东朝堂西面武官于西朝堂东面俱毎等异位重行北上
　　临轩册命
　　其日依时刻诸卫勒所部屯门列仗及陈于殿庭如常仪受册者服朝服従第备卤簿与羣官俱集朝堂次羣官各服其服賛引引羣官俱出次典谒引就朝堂前位侍中版奏请中严钑戟近仗入陈于殿庭太乐令帅工人入就位协律郎入就举麾位诸侍卫之官各服其器服符寳郎奉寳俱诣閤奉迎典仪帅賛者先入就位通事舍人引羣官入就位又引受册者入立于太极门外道东西向中书侍郎以册置于案令史二人俱绛公服对举案立于左延明门内道北西面侍郎立于案后侍中版奏外办皇帝服通天冠绛纱袍乘舆出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛伏举麾鼔柷奏太和之乐【凡乐皆协律郎举麾工鼓柷而后作偃麾戛敔而后止】皇帝出自西房即御坐南向坐符寳郎奉寳置于御坐如常仪乐止通事舍人引受册者以次入就位立定典仪曰再拜賛者承传羣官在位者皆再拜中书令降立于受册者东北西面中书侍郎引册案进立于中书令之南少退俱西面通事舍人引为首者一人少前北面中书侍郎取册进授中书令退复位中书令称有制受册者再拜中书令读册讫受册者又再拜通事舍人引受册者进受册讫典谒引退复位又通事舍人引次受册者前受册如上仪遍册讫中书令以下还侍位持案者以案退典仪曰皆拜賛者承传羣官在位者皆再拜通事舍人引受册者以次出侍中前跪奏称侍中臣某言礼毕俛伏兴还侍位皇帝兴太乐令令撞防賔之钟左五钟皆应鼔柷奏太和之乐皇帝降坐御舆入自东房侍衞警跸如来仪侍臣从至閤乐止通事舍人引羣官在位者以次出若册三师三公亲王则皇帝服衮冕之服皷吹令设十二案乘黄令陈车辂尚辇奉御陈舆辇诸衞设黄麾半仗受册者初入门舒和之乐作至位乐止册毕引出初行乐作出门乐止余同上仪
　　三师　三公　亲王　开府仪同三司太子三师骠骑大将军　左右丞相
　　京兆牧　河南牧
　　右并临轩册命
　　朝堂册命诸臣
　　前一日守宫设受册者次于东朝堂其日平明受册者朝服升辂发第备卤簿诣朝堂至降车所降辂谒者绛公服引就次奉礼设受册者版位于东朝堂前近南北向又设舍人宣册位于其北南向将册舍人引受册者就版位立舍人公服预以册书置于案令史二人绛公服对举案又舍人引中书舍人持节者前导持案者次之出诣宣册位立持节者立于舍人之东少南西面持案者立于舍人西南东面持节者脱节衣持案者进舍人前舍人取册持案者退复位舍人称有制受册者再拜宣册讫又再拜又舍人引受册者进舍人前北面受册退复位持节者加节衣典谒引舍人幡节前导而入谒者引受册者退受册者升辂还第如来仪
　　太子少师　太子少傅　太子太保　特进辅国大将军　光禄大夫　镇国大将军侍中中书令　诸卫大将军　六尚书太子詹事　太常卿
　　都督及上州刺史在京者
　　右并朝堂册命
　　册内命妇二品以上
　　前一日守宫设使者及册案便次于肃章门及永安门外皆道右东向司设设受册者位于其寝庭近南当阶间北向其日典仪设册使位于肃章门外之西东向北上举册案者位在南差退俱东向内谒者监预置案于肃章门外近限使者公服发朝堂乘辂偹卤簿鼓吹持节如式其册以油络网犊车载而行至永安门外降辂谒者引入【其册下置于案即随使而入】掌次者俱引入次受册者花钗翟衣司言引就受册位侍从如常谒者引册使入就位持节者立于使者之北少退持册案者立于使副西南俱东面持节者脱节衣持册案者以案进使副前使副取册于案持案者退复位使副以册进授使者退复位内给事进使者前西面受册进立于肃章门外跪置册于案俛伏兴退司言诣閤跪取册兴进立于受册者之北南面称有制受册者再拜宣册讫受册者又再拜受册者进受册以退初册入閤少顷谒者引使者出就永安门外次更衣乘马各还其第卤簿幡节等俱还本司







　　大唐开元礼卷一百八
　　钦定四库全书
　　大唐开元礼卷一百九　　　唐　萧嵩等　撰嘉礼
　　遣使册受官爵　　　朔日受朝
　　朝集使朝见【并辞】
　　遣使册受官爵
　　前一日受册之家设使者次于大门外道西南向其日使者至掌次者引就次以制书置于案使者以下皆公服受册者着朝服非朝服者皆公服出立于正寝东阶东南西面使者出次賛礼者引使者持节者前导立于大门外之西持节者立于使者之北少退令史二人对举册案立于使者之西南俱东面立定賛礼者引受册者迎于大门外之东西面又賛礼者引使者持节者前导持册案者次之入门而左使者诣阶间南面立持节者立于使者之东少南西面持案者立于使者西南东面賛礼者引受册者入立于使者之南北面立定持节者脱节衣持册案者进使者前使者取册持案者退复位使者称有制受册者再拜宣册讫受册者又再拜賛礼者引受册者进使者前北面受册退立于东阶东南西面持节者加节衣賛礼者引使者持节者导以出持案者从之俱复门外位賛礼者引受册者出门东西面再拜送賛礼引使者还于次又賛礼者引受册者入
　　朔日受朝【其朔日读时令则不行此礼】
　　前一日尚舍奉御设御幄于太极殿北壁南向守宫设羣官次于朝堂如常仪太乐令展宫悬于殿庭设举麾位于殿上西阶之西东向一位于乐悬东南西向并如常仪其日典仪设文官三品以上位于横街之南道东设武官三品以上位于道西俱每等异位重行北面相对为首设文官四品五品位于悬东六品以下于横街之南每等异位重行西面北上武官四品五品位于悬西六品以下于横街之南当文官每等异位重行东面北上设典仪位于悬之东北賛者二人在南少退俱西向奉礼设门外位文官于朝东堂毎等异位重行西面武官于西朝堂毎等异位重行东面皆北上其日依时刻诸卫勒所部列仗屯门及陈于殿庭如常仪羣官集朝堂俱就次各服公服吏部兵部賛羣官俱出次通事舍人各引就朝堂前位侍中版奏请中严钑戟近仗入陈于殿庭太乐令帅工人入就位协律郎入就举麾位诸侍卫之官各服其器服符寳郎奉寳俱诣閤奉迎典仪帅賛者入就位通事舍人引四品以下先入就位侍中版奏外办有司承防索扇皇帝弁服绛纱衣御舆以出曲直华盖警跸侍卫如常仪皇帝将出仗动太乐令令撞黄钟之钟右五钟皆应协律郎跪俯伏举麾鼓柷奏太和之乐皇帝出自西房即御坐南向坐符寳郎奉寳置于御坐如常仪协律郎偃麾戛敔乐止【凡乐皆协律郎举麾工鼓柷而后作偃麾戛敔而后止】通事舍人引三品以上次入就位公初入门舒和之乐作【凡公行皆作舒和之乐】公至位乐止立定典仪曰再拜賛者承传羣官在位者俱再拜讫典仪又曰再拜賛者承传羣官在位者又再拜舍人引羣官北面位者以次出公初行乐作公出门乐止侍中前跪奏称侍中臣某言礼毕俛伏兴还侍位有司承防索扇皇帝兴太仆令令撞防賔之钟左五钟皆应奏太和之乐皇帝降坐御舆入自东房侍衞警跸如来仪侍臣从至閤乐止舍人引东西面位者以次出皇帝若御翼善冠则羣臣皆服袴褶不设乐悬去警跸
　　朝集使引见【奉辞仪同】
　　前一日尚舍奉御预奏于所御殿设御坐如常仪其日依时刻所司量加队仗陈列如式典仪于殿庭横街之南北设版位如常仪其日朝集使夙兴并集朝堂【各服朝服】京官文武九品以上并服袴褶诸侍奉官及京官文武官四品以下就位如式通事舍人引京官文武三品以上及朝集使俱就所御殿前门外序立以俟侍中进奏外办皇帝常服即御坐南向侍衞如常仪通事舍人分引京官文武三品以上诣横街南相对北面位立定典仪曰再拜羣官在位者皆再拜讫通事舍人各引就街北东西班序立又通事舍人分引朝集使入就北面位【东方南方在东北方西方在西】立定典仪曰再拜朝集使等俱再拜通事舍人承防诣朝集使东北面立称有制朝集使等皆再拜舍人宣勅讫又再拜【答制预定行首一人跪奏舍人为奏听进止】若承恩慰问即舞蹈讫又再拜舍人宣勅讫侍中奏礼毕皇帝还宫如来仪侍臣退羣臣等以次退其朝集使奉辞皆准奉叅之仪其京官但常叅官列版位其朝集使三品以上引升殿赐食四品以下于廊下赐食并临时奏听进止






　　大唐开元礼卷一百九
　　钦定四库全书
　　大唐开元礼卷一百十　　　唐　萧嵩等　撰嘉礼
　　皇太子加元服　　　告太庙
　　临轩命賔賛　　　　　冠
　　防賔賛　　　　　　　朝谒
　　皇太子谒太庙　　　　羣臣上礼
　　皇太子防宫臣　　　　宫臣上礼
　　告太庙
　　皇太子将冠先告太庙如常告之仪
　　临轩命賔賛
　　所司预奏请司徒一人为賔卿一人为賛冠吏部承以戒之前一日尚舎奉御整饰御幄于太极殿卫尉设羣官朝集使诸蕃使次于左右朝堂太乐令展宫悬之乐于殿庭设举麾位于殿上一位于悬下鼓吹令设十二案乗黄令陈车辂尚辇奉御陈舆辇典仪设文官一品以下五品以上位于横街之北西面北上诸州使人五品以上合班六品以下位于横街南诸州使人六品以下诸蕃官又在南皆西面北上设武官五品以上位于横街北东面北上诸州使人五品以上合班诸亲位于其南六品以下位于横街南诸州使人六品以下及蕃客等又在其南皆东靣北上设典仪位于悬之东北賛者二人在南少退俱西向设賔受命位于横街南道东北靣賛者位又于其后少东北面奉礼设门外文官一品以下位于顺天门外道东每等异位重行西靣武官一品以下位于门西每等异位重行东面并以北为上其日诸卫勒所部列黄麾仗如常仪羣官依时刻集朝堂俱就次各服其服侍中量时版奏请中严恊律郎太乐令帅工人入就位诸侍卫之官各服其噐服奉迎典仪帅賛者先入就位通事舎人引先至羣官入立定又引賔賛入立于太极门外道东西靣黄门侍郎引主节持幡节中书侍郎引制书案立于乐悬东南西靣北上侍中版奏外办皇帝服通天冠綘纱袍以出曲直华葢警跸侍卫如常仪皇帝将出仗动太乐令令撞黄钟之钟左五钟皆应恊律郎举麾【凡乐皆恊律郎举麾工鼔柷而后作偃麾戛敔而后止】鼓柷奏太和之乐皇帝乘舆出自西房即御坐南向坐符寳郎奉寳置于御坐乐止通事舎人引賔賛入就位賔賛初行入门舒和之乐作至位乐止立定典仪曰再拜侍中及舍人前承制侍中降至宾前称有制公再拜侍中曰将加冠于某之首公其将事公少进北面再拜稽首辞曰臣不敏恐不能供事敢辞侍中升奏又承制降称制防某公其将事无辞公再拜退复位侍中退舎人至卿前称勅防卿再拜舎人曰将加冠于某之首卿宜赞冠卿再拜舍人退黄门侍郎引主节至賔所主节以节授黄门侍郎黄门侍郎执节立于賔东北西靣宾再拜受节付主节讫又再拜主节立于賔后黄门侍郎退中书侍郎引制书案至賔所取制书在賔东北西靣立賔再拜受制书执立又再拜持案人立于賔后中书侍郎退典仪曰再拜賛者承传羣官在位者皆再拜舎人引賔賛出賔賛初行乐作出门乐止侍中前跪奏称侍中臣某言礼毕俛伏兴还侍位皇帝兴太乐令令撞蕤賔之钟左五钟皆应鼓柷奏太和之乐皇帝降坐侍卫警跸如来仪入自东房乐止舎人引一品以下以次出初賔賛出门賔以制书置于案升车从辂而行威仪铙吹诣东宫降辂入次賔賛具服其一品以下以次出蕃客各还舘九品以上诣东宫朝堂次服其服就位如冠仪
　　冠
　　前一日卫尉设宾次于重明门外道西南向赞冠次又于其西南向并铺床席又于重明门内道西设一次拟防賔賛设文武羣官九品以上及诸亲并宫臣次如常仪奉礼设文武羣官九品以上诸亲在五品之下及宫臣门外位如常仪典仪设殿庭位文武羣官共宫臣合班诸亲在五品下文官在东西靣武官在西东面皆以北为上又设皇太子位于阁外道东西向设三师位于阁外道西三少位于三师之南少退俱东向典仪又设皇太子受制位于乐悬北北靣所司设轩悬之乐于殿庭又设举麾位于殿上一位于悬下有司设皇太子羽仪车舆于殿庭如常式典设帅其属铺解剑席于悬之东北冠日平明宫臣皆朝服非宫臣者公服三师三少公服并集于重明门外次宗正卿公服乗犊车侍从诣左春坊权停左右二率各勒所部屯门列仗左庶子版奏请中严工人及诸行事之官各入就位奉礼设罍洗于东阶东南罍在洗东篚在洗西南肆【篚实巾加勺羃】典设郎铺皇太子冠席于殿上东壁下少近南西向设宾席于西阶上东向设主人席于皇太子席西南西向设三师席于冠席北三少席于冠席南典设张帷帐于东序内设褥席于帷中又张帷幄于序外拟置馔物等内直郎陈服于帷内东领北上衮冕服衣纁裳九章白纱中单黼领襟襈裾革金钩防大帯朱黼二章玉具劒火珠镖首瑜玉双佩珠组双大绶四彩赤白缥绀纯朱质长一丈八尺三百二十首广九寸【小绶长二尺六寸色同大绶而首半之间施二玉环】白韈赤舄金饰象笏逺逰冠服綘纱袍白纱中单皂领褾襈裾白方心曲领假帯綘纱蔽膝白练裾襦白韈黑舄其革帯劒佩绶笏与冕服同缁布冠衣素裳素韠白纱中单青领褾襈裾履韈革大帯笏缁纚【用皂罗巾方六寸属帯于前両隅】犀簮二物同箱在服南栉实于箱又在南莞筵四纷纯缫席四缋纯又在南良醖令实侧樽甒醴加勺羃于序外帷内设罍在洗北篚在洗南东肆实巾一角觯角柶各一加羃太官令实馔豆九笾九于樽西俎三在豆北执在庭罍洗者綘公服立于罍洗之南北向执帷内尊罍洗笾豆爼等并綘公服立于尊罍豆爼之所冕白珠九旒犀导组缨青纩充耳逺逰三梁冠金附蝉九首施朱翠黒介帻犀导肆髪缨緌缁布冠青组缨属于冠冠冕各一箱盛奉礼二人各执立于阶之西东面北上主人赞冠者【庶子为之】升诣东序帷内少北户东西面立典谒引羣官以次入就位初宾賛入次左庻子版奏外办通事舎人引三师等入就阁外道西位东靣立皇太子着空顶黒介帻双童髻玉导寳饰彩衣【紫褶绿袴褾领绿锦绅乌皮履】乘舆以出洗马迎于阁门外左庻子跪奏称左庶子臣某言请殿下降舆俛伏兴还侍位皇太子降舆洗马引之道东位西向立左庻子又前跪奏称左庻子臣某言请殿下再拜皇太子再拜三师三少答再拜洗马引就阶东南位三师训导在前三少训从于后千牛二人夹左右其余仗卫列于师保之外通事舎人引宗正卿入见皇太子讫通事舍人引出迎宾洗马引皇太子初行乐作至阶东西面立偃麾乐止【凡乐皆伶官帅举麾工鼔柷而后作偃麾戛敔而后止】宗正卿迎賔于门东西面賔立于门西东面宗正卿再拜賔不荅拜賔入门乐作主人従入立于乐悬东北西面賔入賛冠者従入舎人引賔诣殿阶间南面乐止賛冠者立于賔西南东面节在賔东少南西面制案在賛冠西南东面賔就案取制执洗马引皇太子诣受制位北面立皇太子初行乐作至位乐止主节脱节衣賔称有制皇太子再拜宣诏曰制皇太子某吉日元服率由旧章命太尉某就宫展礼讫皇太子又再拜少傅进诣賔前受制书退授皇太子皇太子受制书付庻子案退洗马引皇太子师保等如式升东阶【量人从升】初行乐作至阶乐止入东序帷内近北南靣立师保等各就席位讫賔升西阶宗正卿升东阶各立席后初賔升舎人引賛冠者诣罍洗盥手升自东阶诣序帷内于主人賛冠之南俱西靣賛冠者引皇太子出立于席东西靣賔之賛冠者取纚栉二箱坐奠于皇太子筵南端兴席北少东西靣立賔揖皇太子进升筵西向坐賔之賛冠者进筵前东面坐脱空顶黑介帻置于御箱栉毕设纚兴少北南面立賔降盥主人从降乐作賔升乐止主人从升执缁布冠者升賔降一等受之右执顶左执前进皇太子筵前东向立祝曰令月吉日始加元服弃厥防志慎其成德夀考惟祺以介景福乃跪冠兴复位东靣立賔之賛冠进檐前东靣跪结缨兴复位皇太子兴賔揖皇太子賛冠者引皇太子适东序帷内着衣素裳之服以出立于席东西靣賔揖皇太子皇太子进升筵西向坐賔之賛冠者进筵前东靣跪脱缁布冠置于黑介帻之箱栉纚依旧不觧兴复位賔降二等受逺逰冠右执顶左执前进皇太子筵前东向立祝曰某月令辰乃申嘉服克敬威仪式昭厥德眉夀万年永膺明福乃跪冠兴复位賔之賛冠者跪设簮结缨兴复位皇太子兴賔揖皇太子賛冠者引皇太子适东序帷内着朝服以出立于席东西靣賔揖皇太子皇太子进升筵西向坐賔之賛冠者进筵前东南跪脱逺逰冠置于厢纚栉依旧不解兴复位賔降三等受冕右执顶左执前进皇太子筵前东向立祝曰以嵗之正以月之令咸加其服以成厥德万夀无疆承天之庆乃跪冠兴复位賔之賛冠者跪设簮结缨兴复位皇太子兴賔揖皇太子賛冠者引皇太子适东序着衮冕之服以出立于席东西靣賛冠者彻纚栉二箱入于帷内又取筵入于帷内主人賛冠者又设醴皇太子席于室户西南向上莞下藻賔之賛冠者于东序外帷内盥手洗觯典膳郎酌醴加柶覆之靣柄授賔之賛冠者受靣叶立于序内南面賔揖皇太子賛冠者引皇太子就筵西南靣立賔进受醴加柶靣柄进皇太子筵前北向立祝曰甘醴惟厚嘉荐令芳拜受祭之以定厥祥承天之休夀考不忘皇太子筵西拜受觯賔复位东靣答拜賛冠者与进馔者奉馔设于皇太子筵前皇太子升筵左执觯右取脯擩于醢祭于笾豆之间賛冠者取韭葅遍擩于豆以授皇太子又祭于笾豆之间賛冠者取肺一以授皇太子皇太子奠觯于荐西兴受肺郄左手执本坐缭右手絶末以祭上左手哜之兴以授賛冠者賛冠者加于爼皇太子坐手取觯以柶祭醴三始扱一祭又扱再祭加柶于觯叶兴筵末坐啐醴建柶兴降筵西南面坐奠觯再拜执觯兴賔答拜皇太子升筵坐奠觯于荐东兴降筵賛冠者引皇太子降自西阶立于西阶之东南靣賔初答拜讫降立于西阶之西近南东靣賔之赞冠者随降立于賔西南东靣皇太子立定賔少进字之曰仪礼既备令月吉日昭告厥字君子攸宜宜之于嘏永受保之奉勅字某皇太子再拜曰某虽不敏敢不只奉又再拜洗马引皇太子降初行乐作至阼阶下位乐止三师在南北靣三少在北南靣立定皇太子西靣再拜三师等答再拜以出于三师拜讫典仪曰再拜赞者承传羣官在位者皆再拜左庶子前称礼毕皇太子乗舆以入侍臣従至阁如常仪初皇太子降通事舍人引賔赞及宗正出就防所
　　防賔賛
　　賔既出立于防所门外之西东靣北上宗正卿立于门东西靣立定一揖一让而入宗正卿立于坐东西靣賔賛立于坐西东靣俱再拜就位俛伏坐遂行酒酒至賔主俱兴再拜就席坐饮食至賔主俱兴设食讫賔主俱坐食防讫賔主俱兴賔賛立于西厢东靣南上宗正卿立于东厢西靣执事奉束帛之篚以授宗正卿又执事者奉束帛篚立于宗正卿之后牵马者牵乘马入陈于庭北首西上宾赞俱回北面西上再拜宗正卿以币篚进西南向授宾执事者以币授赞冠者宗正卿与执事者退复位宾赞降从者互受币宾当庭实揖左右以马出三马出从者互受马宗正卿出门东西面宾赞出门西东面北上宗正卿与宾赞俱揖而退宾赞就车辂诣顺天门外复命
</div>
    <div class="pagination">
<a href="大唐开元礼_page32.html">上一页</a><span>...</span><a href="大唐开元礼_page28.html">28</a><a href="大唐开元礼_page29.html">29</a><a href="大唐开元礼_page30.html">30</a><a href="大唐开元礼_page31.html">31</a><a href="大唐开元礼_page32.html">32</a><span class="current-page">33</span><a href="大唐开元礼_page34.html">34</a><a href="大唐开元礼_page35.html">35</a><a href="大唐开元礼_page36.html">36</a><a href="大唐开元礼_page37.html">37</a><a href="大唐开元礼_page38.html">38</a><span>...</span><a href="大唐开元礼_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
