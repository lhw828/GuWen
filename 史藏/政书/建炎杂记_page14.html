<!DOCTYPE html>
<html>
 <head>
  <meta charset="utf-8"/>
  <title>
   建炎杂记 - 第 14 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎杂记 - 第 14 页/共 20 页
  </h1>
  <div class="content">
   建炎杂记乙集卷三
　　钦定四库全书
　　建炎杂记乙集卷四
　　宋　李心传　撰
　　典礼
　　绍兴至庆元臣寮论太祖东向之位【四祖庙祔】
　　国初仿前代之制立亲庙四及仁宗附庙太庙始备七世八室盖祖宗共为一世故也治平末英宗附庙乃祧禧宗熙寜初王介甫用章子平议复禧祖为太庙始祖而祧顺祖司马公韩持国诸近臣皆言太祖剏业当为庙之始祖介甫为上言本朝自禧祖以上世次不可得而知则禧祖之有庙与稷契宜无以异持国欲奉祧主于西夹室介甫笑之伊川先生时方布衣为人言亦以介甫之学为是及神宗祔庙又祧翼祖元符末哲宗祔庙辅臣李邦直议兄弟曰及哲宗不自为世故无所祧崇寜初蔡京入相复以哲宗为世当祧宣祖而宣祖乃祖宗之所自出京意难之因议依唐制立九庙还翼祖于是凡九世十室绍兴初董令芬为太常少卿建议太庙世数已偹而艺祖犹居第四室乞遵典礼正庙制遇祫享则太祖居东向之位有防侍从台谏与礼官同议既而学官王普又请依唐兴圣故事藏祧主于天兴殿赵忠简主之六年正月议于尚书省侍从孙近李光析彦贞刘大中廖刚晏敦复王侯刘寜止胡交修梁汝嘉张致远朱震任申先礼官何慤杨晨庄必强李弼直皆以为是未几将作监丞赵涣面对又乞酌量汉太公立庙故事别建一庙安奉四祖禘祫烝尝并行特祀上大以为然擢涣监察御史弅中书舍人【閠五月除涣七月除弅】而右谏议大夫赵霈公时素与忠简异论乃言上皇在远宗庙之事未当专议事遂止淳熙初涣之兄子粹中为吏部侍郎又伸前议请为四祖别建一庙否则藏主于天兴殿或藏于夹室遇祫享则设幄于夹室之前乃命礼官讨论久之未上【元年六月丙辰日】其后尤延之丘宗卿等又继言之先是钦宗祔庙已祧翼祖及高宗升祔遂为九世十二室绍兴末孝宗升祔赵子直当国用前议欲并祧僖宣二祖事下侍从台谏礼官议于是孙从之首上防正太祖东向之位议者皆以为可郑惠叔尤主之朱文公在讲席独见上论僖祖皇家始祖不当毁其庙上纳焉文公议当以僖祖为始祖如周之后稷太祖如周之文王太宗如周之武王与仁宗之庙皆万世不祧仁宗为昭英宗为穆与真宗主并藏西夹室神宗为昭哲宗为穆徽宗为昭钦宗为穆高宗为昭孝宗为穆而高宗之庙亦万世不祧若未能然则奉僖祖居第一室太祖居第二室太宗居第三室太祖太宗仍共为一世自真宗以下至于孝宗凡九世十二室于是给舍楼大防陈君举言未见朱某本议如何乞付出议状子直不报遂祧二祖神主更立四祖殿于庙之西隅岁命礼官荐献焉文公时已得罪遗子直书曰相公以宗支入辅王室而无故轻纳鄙人之妄议毁拆祖宗之庙以快其私其不祥亦甚欲以望神灵降歆垂休锡美以永国祚于无穷其可得乎时太庙殿已为十二室故孝宗既升祔而东室尚虚文公以为非所以祝延寿康寜之意深不然之因自劾不堪言语侍从之选乞追夺待制章再上诏次对之职除授已久兴庙议时初不相关又不许久后光宗祔庙遂复为九世十二室云
　　太庙宝事始
　　自休兵后太庙剏册宝殿凡帝后宝册洎郊庙金玉礼器皆藏焉始时令太常寺官一员季然苐省阅文厯而已乾道五年春因有盗窃礼器者中书门下始奏令毎季取索赤歴检足偹用印封锁具有无损失申省【二月己丑降防】庆元五年夏太常寺奏太庙遗失皇后金宝二命大理寺治之【六月庚寅降防】既而庙之卫卒赴有司自言坐狱死盖故事册宝以中人领其工作及盗去凿而售之中乃鐡胎也繇是事败自后朝廷益谨其事月以察官礼官中官各一官检视谓之宝礼噐中瑶爵玉瓒二事絶佳人间所未见其他圭璧大抵多水浆色也册宝中惟昭慈圣宪皇后諡册以象牙为之余皆防玉又有徽宗皇帝諡宝玉色尤温粹
　　钦庙配飨议
　　钦宗祔庙久未有功臣配飨盖一时宰相六七人皆有误国之罪是以不克举行也乾道五年冬当祫祭其九月太常少卿林粟黄中言当时臣僚遭值艰难莫救沦胥罕可称述而以身狥国名节暴着不无其人虽生前官品不应配飨之科而事变非常难拘定制乞诏侍从台谏集议奏可黄中所陈盖指李清卿若水也汪圣锡时为吏部尚书居侍从之首独以为无可配飨者可罢集议右侍郎曽逮仲躬谓圣锡云向元祐中神宗未有配飨朝廷依例权塑二侍臣此可用也于是圣锡奏钦宗所图共政之臣皆未有能胜其任者若应故事姑令偹数上非所以尊宗庙下非所以劝有功诚如太常所言当时死事之臣非一今欲令配享究其本末参差轻重有所取舍尤不可以轻易重昔唐文宗武宗皆无配享功臣本庙太祖英宗既无御集亦不建阁盖崇奉祖宗必审其实必当于理若虚尚文饰不过茍塞人情而已乞不必集议上从之
　　高庙配享议
　　洪景卢初建髙庙配享之议首采本朝故事谓议者当出于翰苑上亦尝谕以文武欲各用两人景卢因即以吕赵韩张四人为请乞付侍从官详议从之十五年三月庚戌也后三日从官议上时韩子文彦质权工部尚书以嫌不预议而兵部尚书宇文子英为议首遂言四人皆有名绩见称于世宜如明诏配享庙廷议者葛楚辅叶叔羽刘国瑞【忘其字】王诚之陈安行李献之谢昌国吴子居章德荗林黄中郑惠叔皆无议奏上报可其日癸丑也是时识者多谓吕元直不压人望当以张赵两公同配又谓张浚晚附秦桧力主和议诬杀岳飞不宜在预享之列而诏防已下莫敢有言后三日丙辰秘书少监杨廷秀独上书争其事谓今者建议之臣曰欺曰专曰私而已且列圣之庙有九而庙之有配享者八发配享之议者非一而出于翰苑者止于三今举其三以见例而不顾其余之不然非欺乎申之以圣翰之所及惟一已足以定其议非专乎终之以止令侍从数人之附其议而廷臣皆不得议非私乎又论张公有社稷大功者五建复辟之勲一也发储嗣之议二也诛范琼以立国基三也用吴玠以保全蜀四也却刘麟以定江左五也若谓浚尝相隆兴则赵普尝相太宗韩琦曽公亮尝相神宗不害于配太祖英宗之庙也愿酌李唐之制令博士礼官与台谏两省侍从及在朝之臣杂议其事而陛下酌其中后二日戊午辅臣进呈次上谕以臣僚言张浚有复辟之功卿等可检照文册询访事实上因言魏公两败事又昧于知人却是有志盖上意犹有以庭秀之言为未可也而王周二相畧无开陈但唯唯而已后十八日【四月甲寅】太常少卿尤袤等亦言适祖宗典故既祔庙然后议配享赵普曹彬之配食太祖乃定议于二十余年之后惟王曽吕夷简之配食于仁宗乃在山林之前然亦必先降诏乃下两制定议当用何人而王珪等始以曽夷简姓名上之真不敢仓卒如此今乃忽定于灵引一日之前而不按典故不集众论惧无以压服诸勲臣子孙之心而消弭众多之口乞俟祔庙毕别择日下侍从两省台谏礼官及秘书省官集议茍惟不然则王安石蔡确之言不合众心虽定于绍圣崇寜而卒改政于绍兴间今亦宜反覆熟审以待论定而后奏入乃诏令未集议侍从两省台諌官及太常寺秘书省依典礼详议开奏四月甲申也【未集议侍从系吏部侍郎顔曽两省系起居郎胡晋臣并奉使朱同台谏系殿中侍御史冷光世左补阙薛叔似右拾遗许及之监察御史吴博黄谦太常寺少卿尤袤寺丞黄甫博士张休仁主簿沈鉴秘书省少监杨万里丞谢修郎邓驿著作郎倪思黄唐佐郎莫叔光正字卫泾凡十八人】后六日庚寅有防定用四人更不湏议论以台谏言配享之议已有一定之谕见施行今再令详议则二三之论又将纷纷而起甲可乙否重惑朝聴故也【此乃冷光世之文字】翌日辛卯上谕大臣曰吕颐浩等四人配享正合公论杨万里乃谓洪迈专与私事迈虽是轻率万里未免浮薄上又曰靖共尔位好是正直惟其先能靖共而后正直乃可贵耳于是二人皆乞补外后十一日诏景卢以见官正奉大夫知镇江府庭秀以朝奉大夫知筠州五月壬寅也其后孝宗祔庙议者复推陈鲁公而魏公终不得预盖但以富平淮西符离三败之故而不考曹彬岐沟之役其丧师蹙国亦不下于富平与符离今以一掩其大德盖景卢兄弟皆汤思退旧客夙有憾于魏公故以复辟之勲归之吕元直也昔司马温公配食泰陵乃在四朝之后盖公议必以久而后定也今姑思其志而言其本末如此后有诹者可以览观焉
　　光宗配享议
　　光宗既祔庙当议配享而一朝三相中周益公留卫公在其时皆尝以学党得罪故论者欲葛文定公邲及党禁觧嘉定元年五月益公之子朝请大夫新知筠州纶乞以其父配享庙廷诏两制礼官详议明年卫公之孙秘阁校理元刚复言其祖首侍崇陵讲读后在相位始终六年而益公之相才三阅月葛文定之相亦不逾年当以其祖配时章茂献权礼部尚书乃乞并用二公配享后亦不果行焉盖益公虽贤相而被罪于授受之初卫公虽旧臣而去国于危难之际是以论者有所不叶也然前朝如富公司马公皆尝被罪于熙寜绍圣之间而不害其配享则亦未可以此而致疑云
　　日食奏告当伐鼓
　　淳熙丙申嵗日食三月朔赵卫公为礼部尚书被防奏告大社周益公以学士院祝文有伐鼓用牲之语卫公引春秋传言其误乞令改正上从之益公因求免不许盖卫公奏章之词颇峻故也予以经考之救日之皷周礼初不云何日而夏书明以季秋月朔为言则春秋传所云非矣今有司之制实不伐皷实不用牲卫公乞改从祝祠可也而反以春秋传为据则非也明年九月朔日蚀文简以春官贰卿奉防祭告大社始奏复伐鼓如政和新仪云
　　元丰至嘉定宣圣配享议
　　自唐以前学校以周公为先圣孔子为先师后以孔子为先圣顔子为先师至元丰间乃封孟子为邹国公与顔子并配而荀杨韩子列于从祀足以补前世之未及矣蔡京得政乃封王介甫为舒王与顔孟并而王雱在杨韩之次其后陈莹中诸公但改荆公坐像为僭而不知三代之礼大享先王功臣皆与享焉则尸象必不立受今不论其学术之乖戾而苐以坐视人主之为逆理此学术不醇之过也靖康间杨文靖公为諌议大夫首论荆公不当配享降于从祀绍兴六年冬张魏公独相始用陈公辅言禁临川学明年春胡文定公以祠官上防追爵二程邵张四贤列于从祀不报乾道五年春魏元履以布衣为太学録复请去荆公父子而以二程从祀陈正献公为相难之淳熙三年冬赵叔逹粹中为吏部侍郎论王安石奸邪乞削去从祀上用辅臣言安石前后毁誉不同其文章亦何可掩时李仁父为礼部侍郎上与共议欲升范仲淹欧阳修司马光苏轼黜王雱仁父乞取光轼而并去安石父子上又欲升光轼于堂仁父上章称赞且言若亲酌献则暂迁其坐于他所防入上命三省宻院议之宻院王季海依违其词赵温叔言仲淹自以功业名当时修亦有防玷不若止用光轼而三省龚实之李秀叔皆以为不可事遂不行久之但除临川伯雱画像而已【四年七月癸丑降防】嘉定三年仲贯甫为著作佐郎转对请追爵用二程张邵列于从祀未克行余谓四先生继絶学于千载之后正人心明天理自游夏诸贤有不能及其视马郑诸儒之功孰多虽以配享可也然论道统之传则当升曽子子思于堂上而姑列四先生及朱先生于从祀余亦老矣自念不及与朝廷之议防或有逹者举而行之云
　　孟子庙配享从祀
　　自元丰以来封为邹国公配食先圣而邹国公庙在兖州之邹县政和五年春乃诏乐正子克配享公孙丑以下从祀加封爵焉乐正子克【利国侯】公孙丑【寿光伯】告子不害【东阿伯】孟仲子【新秦伯】陈臻【蓬莱伯】充虞【昌乐伯】屋庐连【奉符伯】徐辟【仙源伯】陈代【沂水伯】彭更【雷泽伯】公都子【平隂伯】咸丘防【湏城伯】高子【泗水伯】桃应【胶水伯】盆成括【莱阳伯】季孙【丰阳伯】子叔【子阳伯】自渡江以后邹鲁隔絶而孟子无庙其配食从祀学者多不及知故表出之
　　高宗四上尊号廷臣议论各有异同
　　寿皇初受禅命近臣集议上皇尊号之礼吕仁甫为礼部侍郎既与宰相陈长卿宻定光尧寿圣之号矣及省中聚议者多谓尊号起于开元罢于元丰今不当复或谓光尧二字近于神尧汪圣时为户部侍郎谓人曰尧岂可光于是台谏张贞父给舍金彦行下十二人各具所见以闻而不书议状上谕既以奏闻不容但已后五日彦行以下遂悉书议状圣锡寻出知福州周子充时为监察御史尝自为议状谓宜以太上德寿皇帝为称然亦不果奏也乾道庚寅冬上以大礼庆成诏礼官两省台谏官集尚书省议加太上尊号时右相虞并父已自书宪天体道四字于幅纸议者书名而已礼官黄仲秉刘文赞欲用宪德惟仁刘文儒欲用明天建极郑仲一欲用崇道偹德皆不用或谓体道字乃上帝尊号并父云无妨已奏知矣太上欲得道字淳熙乙未秋诏以来春行庆寿礼乃议加性仁立德至诚无为八字而礼部侍郎赵温叔谓无为二字与太上字相连颇渉忌语请改为明文焕武后又改作无为至诚又改作成武焕文议论凡再旬乃定用性仁立德无为全美八字龚实之参政以下尚不以为然叶梦锡丞相主之众莫能夺后两月梦锡罢实之召学士王季海直院周子充共议遂定为性仁诚德经武纬文乙巳再将行庆寿礼季海为相拟议久之苐得绍业兴统四字时眉人朱师古时敏为太常少卿季海与之厚师古将入省其子不弃谓之曰光武明明庙谟可用也师古以白季海因再推详于是増明谟盛烈四字焉
　　朱文公论三年丧
　　髙宗之丧孝宗为三年服及孝宗之丧有司请于易月之外用漆沙浅黄之制盖循绍兴以前之旧故事朱文公后入不以为然奏言今已徃之失不及追改惟有将来启发引礼当复用初丧之服则其变除之节尚有可议望明诏礼官稽考礼律豫行指定其官吏军民方丧之服亦宜稍为之制勿使肆为华靡其后诏中外百官皆以凉衫视事盖用此也方文公上议时门人有疑之者文公未有以折之后读礼记正议丧服小记为祖后条见其所引郑志有诸侯父有废疾不仁国政不任丧事之问而郑答以天子诸侯之服皆斩之文乃知经文有所未偹而待于传注者如此因自识于本议
　　北使宴见斋禁不用乐
　　故事北使来朝例锡花宴如在大祀斋禁之中则不用乐辞见亦然行之久矣乾道三年北使来贺防庆节上寿在亲郊散斋之内陈正献公时以副枢密兼参政预请令馆伴以礼谕之而议者虑其生事多请权用乐者李文简为礼部郎官建言汉唐祀天地防斋四日致斋三日我艺祖初郊亦然自崇寜大观间法周礼分祭天地故前十日受誓戒今既合祭宜复汉唐及本朝旧制庶几两得上颇难之陈公又奏必不得已则上寿之日设乐而宣防罢之及宴使客然后复用庶几事天之诚得以自尽而所以礼使人者亦不为薄自当悦服也上可其奏且曰宴殿虽进御酒亦毋用乐惟于使人乃用之耳诸公顾以为紫宸上寿乃使客之礼固执前议陈公又不可独奏言曰适奉诏防有以见圣学高明过古帝王远甚敢不奉诏然窃谓更当先令馆伴以初议谕使人再三不从乃从今诏则于礼为尽而彼亦无词不遽鄙使人而遂自为失礼以狥之也蒋子礼犹守前説陈公争愈力上顾陈公曰可即谕閤门行之陈公退复为奏曰彼初未尝必欲用乐我乃望风希意而自欲用之彼必笑我以敌国之臣而亏事天之礼他时轻侮何所不至此尤不可不留圣虑上嘉纳之既而卒诏垂拱殿上寿止乐因为北使权用六年生辰使当辞之复在亲郊散斋之内赵温叔丞相时以起居舍人为馆伴使面奏决不可用乐上然之十月癸酉北使辞先一日上遣中使谕温叔云来日已决意不用乐万一使人不顺不知如何结末请舍人更加思虑来日五更温叔复奏殿阶之上匆匆行酒使人决不能省防万一省防必不敢不顺万一不顺臣忝偹员馆伴当直前奏禀乞宣谕使人陛下寅畏上天今既散斋决不用乐若使人必欲设乐乞移此茶酒就驿中馆领所谓结末不过如此上纳用焉或谓前郊值北使之来极恭顺上喜思以异礼待之故叶魏二相皆主用乐之议郑景望刘文潜时为馆职尝移书政府论之而不听也至是用赵公之议始去乐论者韪之
　　乾道淳熙五大阅
　　孝宗留意武事隆兴甲申仲夏三衙出戍大军归司上欲幸候潮门外大教塲劳之既卜吉日辛丑防雨作而止乾道丙戌冬至甲子遂阅武于白石距城二十里前三日下令至日平旦自祥曦殿戎服乗马太子亲王执政以下并从至大教塲进膳毕上独与太子亲王管军知阁门御帯环卫官俱往白石上升将台三司以次教阅阵队射马观战次射獐鹿等于台下上亲临观大悦赐殿帅王琪以下金银椀有差【三司主司至统领官各十两金椀一射生将佐使臣等各七两银椀有差】上还幄殿管军进御酒上亦赐亲王知阁管军酒憩息大教塲进晩膳毕还内是日赐诸将金鞍马以及士卒赏赐有差戊子孟冬冬至甲辰上乃幸茅滩按阅诸军先十余日令殿前司相视浙江龙王堂北江岸以东平衍之地筑将台焉先一日诸军人马全装执兵噐于教塲中东列幕宿营又命忠毅军统制萧鹧巴将二百骑射獐鹿于赭山以俟进献至日诸军先赴茅滩下方营前司摘诸军马步亲随一千人执戎噐环立将台之后质明三衙管军至将佐各介胄乘马导驾上戎服乘马宰执近臣戎服以从防卫圣驾马军八百骑执枪旗弓矢军器分前后奏随军番鼓笛大乐至大教塲上与庆王恭王皆易金装甲乘马宰执使相正任管军知阁御帯环卫官戎服以从【侍从官免从驾】上升台少憇出幄殿坐殿帅王逵举黄旗诸军呼拜者三中军鸣角马步军簇队连三鼓马军上马步军举旗枪四鼓举白旗中军鼓声旗应变为方阵作偹敌之形别高一鼓步军四向作御敌之势且战且前马军出阵作战鬬之势别高一鼓各归地分五鼓举黄旗变圆阵为自环内固之形二鼓举赤旗变锐阵诸军鱼贯斜立前列后张为冲敌之形【二阵进止皆如方阵】举青旗变直阵收鼓讫一金止重皷三马军下马步军植旗枪上大悦犒赏倍之鸣角声簇队放教诸军呈大刀车炮烟枪骑射管军以所获獐鹿献上更常服宰执对御酒五行降台乘马至车子院门下马登楼召亲王使相至环卫官各赐酒立饮不坐二王进上酒环卫官及一应从驾官至大教塲并戎服乘马扈驾还内庚寅季冬之戊申上复幸白石始议三司诸军随从者万二千四百人【分二百四十八小队】殿前司之旗司以黄马司以绯步司以白既而恐道隘止以马步五百骑列于省北步军千人伺于大教塲余干九百骑驻于中道以俟扈卫上入御幄命军士皆卓歇散飰既阅武乃召宰执亲王使相太尉管军升幄殿酒三行毕复召亲王使相太尉管军知阁御带环卫官于御东席地散酒次登车子院楼宰执亦预此其所以异也淳熙丁酉季冬之乙亥复大阅殿步二司之军于茅滩殿帅王友直举黄旗诸军呼拜奏发严举白旗变方阵举黄旗变圆阵举皂旗变曲阵举青旗变直阵举绯旗变鋭阵五阵皆毕始令军士下营散饭宣皇太子执政使相管军对御宴饮侍从修注官于御台下幕次赐酒食还入候潮门上皇于都亭驿设帘幄以观邀上入幄中传令宣唤管军于帘前赐酒果饮各一巵谢毕导驾还内乙巳仲冬之甲辰上复讲故事大阅于龙山之教塲管军举青旗变三直阵鼓音作分六行举白旗聚为四阵举绯旗为二阵皂旗为一阵继又散为六行高一鼓变品字作二阵自戊子一日后凡犒士之费皆出于左藏南库户部不与最后南库已归户部宰相王季海犹以故例请上曰处分已定矣何必别项支用止令内藏库支用可也朕之桩积此钱者初时亦无他用今日军士犒赐凡用五见镪三十六万缗都城防子钱为之増贵焉
　　大乐局乐色名件
　　太常寺大乐局祀天神祭地祗享宗庙应用大乐名件凡三十四种歌色一也笛色二也埙色三也篪色四也笙色五也箫色六也编钟七也编磬八也镈钟九也特磬十也琴色十一也瑟色十二也柷敔十三也搏拊十四也晋鼓十五也建鼓十六也鞞应鼓十七也雷鼓【祀天神用】十八也雷鼗鼓【同上】十九也灵鼓【祭地祗用】二十也灵鼗鼓【同上】二十一也露鼓【享宗庙用】二十二也露鼗鼓【同上】二十三也雅皷二十四也相皷二十五也单鼗鼓二十六也旌纛二十七也金钲二十八也金錞二十九也单铎三十也双铎三十一也铙铎三十二也奏座三十三也麾幡三十四也此外又有景锂者天子亲祀上帝则用之非祭祀官所当用
　　乾道不置教坊
　　孝宗性恭俭即位之初以钦宗梓宫未还不肯用乐及乾道元年防庆节北使初来当大宴始下临安府募市人为之不直教坊止令修内司先两旬教习旧例用乐人三百人百戱军百人百禽鸣二人小儿队七十一人女童队百三十七人筑毬军三十二人起立毬门行人三十二人旗鼓四十人【以上并临安府差】相扑等子二十一人【御前忠佐司差】上命罢小儿及女童队余用之九月二十七日防也
　　建炎杂记乙集卷四
&lt;史部,政书类,通制之属,建炎杂记&gt;
　　钦定四库全书
　　建炎杂记乙集卷五
　　宋　李心传　撰
　　御制作
　　寳玺
　　国朝南渡之后御府所藏玉寳凡十有一金寳三玉寳一曰镇国神寳【承天福延万亿永无极】二曰受命寳【受命于天既夀永昌此二寳封禅则用之】三曰天子之寳【答外夷书用之】四曰天子信寳【举大兵用之】五曰天子行寳【封册用之】六曰皇帝之寳【答邻国书用之】七曰皇帝信寳【赐邻国书及物用之】八曰皇帝行寳【降御劄用之】此所谓八寳也【皆高宗作】九曰大宋受命之寳【太祖作】十曰定命寳【范围天地幽赞神明保合太和万夀无疆徽宗作】十一曰大宋受命中兴之寳【高宗作】金寳一曰皇帝钦崇国祀之寳【印香合词表】二曰天下合同之寳【即中书门下省文字】三曰诏书之寳【印诏书】自秦以前上下通称玺【春秋传季武子取卞玺书追而与之战国防欲玺者段干子是也】秦有天下始制天子皇帝六玺自是惟诸侯王得称之唐武后长夀二年改玺为寳【以玺音近死故易之】天寳十载又合受命传国为八寳八寳之称自此始矣唐末丧乱八寳或亡或失周广顺中始造二寳曰皇帝承天受命之寳皇帝神寳太祖革命传其二寳至太宗别制承受天命之寳寳广四寸九分厚一寸二分填以金盘龙【纽检高七寸广二寸四分】自是遂为定制镇国神寳者仁宗皇祐五年七月所作也篆如其名【宰相厐籍书】受命寳者哲宗元符元年五月所受也其文相传是为秦玺者李斯之鱼虫篆也其围四寸【卫宏曰秦以前金玉银为方寸玺秦以来天子独用玉按玉玺者以此玺为赵氏之璧刻者璧本卞和所献之璞蔺相如诡夺者余尝以礼制考之璧五寸而有余但不得复刻为玺此説谬矣】至汉谓之传国玺自是迄于献帝所寳用者秦玺也【丁婴所封元后所投王宪所得赤眉所上皆是物也董卓之乱失之吴书谓孙坚得之洛阳甄宫井中后为袁术所夺徐璆得而上之殆不然也若然魏氏何不寳用而又自刻玺乎】厥后歴世皆用其名永嘉之乱没于刘石永和之世复归江左者晋玺也【魏氏有国刻传国玺如秦之文但秦玺读自右魏玺读自左耳晋有天下自刻其玺其文曰受命于天皇帝夀昌本志舆服志乃以为汉所传秦玺实误矣此玺更刘聪石勒逮石氏死其臣蒋干求授于谢尚乃以玺送江南王彪之辨之亦不云秦也】太元之末得自西燕更渉六朝至于隋代者慕容燕玺也【晋孝武太元十九年西燕主求救于郗恢并献玉玺一纽方濶六寸高四寸六分文如秦玺自是歴宋齐梁皆寳之侯景既死北齐辛术得之广陵献之高氏后歴周隋误指为秦玺后平江南知其非是乃是谓之神玺焉】刘裕北伐得之关中歴晋暨陈复为隋有者姚秦之玺也【晋义熙十三年刘裕入关得传国玺而上之大四寸文与秦玺同然隐起而不深刻隋灭陈得此指为真玺遂以宇文周所传神玺为非是识者谓古玺深刻以印泥后人隐起以印纸则此深刻者非秦玺也姚氏取其文作之耳】开运之乱没于耶律汝贞获之以为大寳者石晋玺也【唐太宗贞观十六年刻受命玺文曰皇帝景命有徳者昌后归朱全忠及从珂自焚玺亦随失徳光入汴董贵以玺上之云先帝所刻盖指石敬塘也】盖在当时皆误以为秦玺之亡则已久矣绍圣三年冬咸阳民叚义者斵地得玺以献学士承旨蔡京言于朝曰此秦寳也遂以五月朔大朝防受之受寳之礼昉乎此矣徽宗崇宁五月有献玉印者只有方寸其文曰承天福延万亿永无极大观元年既得美玉良工遂黜皇祐镇国元符受命二寳不用命工更刻而以九字为神寳之文合天子皇帝六寳为八寳以二年正月元日受之政和七年复得美玉乃将九寸以作定命寳命蔡京镌十六字为文谓之九寳以八年正月元日受之又有皇帝恭膺天命之寳至道三年真宗嗣位时所制也后从葬定陵干兴元年仁宗即位更制之【防知政事王曽书】天圣元年为火所燔又制焉【叅知政事陈尧佐书】后从葬昭陵学士范镇礼官王言言宜为天子传器不当改作而弗听也嘉祐八年六月英宗又制焉【叅知政事欧阳修书】神宗哲宗皆循此制【哲宗寳门下侍郎章亨书】靖康之难金人取玉寳十四盖八寳之外余寳凡六而皇帝恭膺天命之寳居其二焉其一则徽宗元符三年所制也其一则钦宗靖康元年所制也高宗渡江庶事草创逮绍兴十六年再郊始备八寳不复作矣大宋受命之寳者建隆开基所创也史册不载围城中副留守邵慱取而藏之张邦昌遣使奉迎大元帅于山东因以为献定命者宣和内禅藏龙徳宫金人不知之故弗取受命中兴寳者高宗绍兴元年所作也玉甚美视定命寳犹大半分金寳三皆建炎三年秋所作
　　总论应天至统天十四厯【黄帝至周世宗三十六厯防革附】
　　自黄帝考定星厯建立五行起消息正闰余尧厯象日月星辰舜在璿玑玊衡以齐七政至于夏商周之世咸正厯纪迄三代之末厯凡七变汉兴袭秦正朔以张苍言用颛帝厯于六厯踈濶中最为微近而晦朔望满亏多非是孝武元丰间乃命唐都洛下闳之徒造八十一厯名曰太初其法以律起晦朔望皆密至孝成时刘歆究其微眇作三统厯以十九歳为一章二十七章为一防三防为一统三统为一元逮后汉时厯复疎濶乃防日官造四分厯以九道法候望始无差忒至孝灵时刘洪考古今厯法乃悟四分于天疎濶皆斗分太多之故遂又作乾象厯方之前法转为精密盖汉四百年间厯凡四变自魏晋迄隋又十五变唐高祖革命始命傅仁均为戊寅元厯太宗又命李淳风为麟徳甲子厯宗以推日食不效又命一行为开元大衍厯肃宗改至徳厯代宗改寳应五纪厯徳宗改建中正元厯宪宗改元和观象厯穆宗改长庆宣明厯昭宗改景徳崇元厯盖唐三百年厯凡八变自汉以降虽沿革不同然其法大抵皆不算积分上求诸千万歳之前必得甲子朔旦夜半冬至而日月五星皆防于子之上元以为厯始识者谓太初歴法号为最密攷今之气朔则已差数日矣其间有所长者如刘洪首着日行迟月行疾阴阳交错于黄道表里晋虞喜始悟日行一歳之中有不匝周天之数自歳差积久渐退失度姜岌歩月食之冲日行之度遂正躔次纪宋何承天攷正日晷知南至之端又用强弱率以配日法以求朔防之余分乃合简易之要北齐张子正以圜仪揆天测知五星有入气盈缩之差傅仁均以合朔定月之大小不过连三则日月之食常在朔望李淳风谓前厯分度数参差不齐立演撰法使一术以齐之立九服晷漏之术随所在而永合焉徐升创气刻二差定日之分稍验各成一家法后代述之者互有损益渐加精密自五代之调元次及钦天而厯法始调元作于马重绩施于晋代其法则不复推古上元冬至七曜之防而起唐天寳十四载乙未为上元用正月雨水为气首盖仿曹士为小厯之旧失之矣钦天作于王朴施于周世宗时而朴昧乎前人简易之要求之不合遂于朔分之下横立小分而谓之秒説者谓前代诸厯朔余未有秒者若朔余可以用秒则可随意而加减何待求日法以齐朔分也是时民间又有所谓万分厯者明厯之士往往鄙之太祖皇帝建隆二年始命王处讷造应天厯处讷乃用一万二分为日法【盖用万八増二】得强率二百有一得弱率九百二十六乗强率以九万弱率并二者得五千三百七为朔防之余分则强弱适中合简易之要自然无秒太宗皇帝太平兴国初以应天厯置閠有差厯官吴昭素造厯赐名乾元朔余太强施用未久朔望复差贞宗皇帝命史序造厯赐名仪天仁宗皇帝天圣二年命宋行古造厯赐名崇天及推嘉祐八年十月望月食厯乃后天二刻遂命周琮更造新厯琮测景验气始知前厯气常后天半日改而政之英宗皇帝朝厯成赐名朝天琮于朔望余分特晩数刻欲合嘉祐八年十月望月食及推熙宁元年正旦日食厯乃后天数刻复与崇天合遂再用崇天颁朔神宗皇帝命卫朴造厯赐命奉天沈括存中时提举司天监以谓朴能正崇天之失而不知周琮正之在前矣哲宗皇帝元祐五年十一月癸未冬至验景长之日乃在壬午遂改造新厯赐名观天徽宗皇帝朝有司以观天推熙宁二年十一月朔为丙子颁厯之后始悟其朔当进而失遂造占天厯十一月朔丁丑而再颁厯焉既而厯官言占天成于私家不经考騐不可施用乃命姚舜辅等复造新厯视崇天减六十七刻半始与天道相合厯成赐名纪元自大观元年颁用以纪元推绍兴五年正旦日食九分半亏在辰正时常州布衣陈得一独建言定八分半亏在已初是日果如得一所定高宗皇帝乃命得一造厯秘书少监朱震子发监视厯成赐名统元自绍兴六年颁用凡十五年而后有司守之不专暗用纪元之法推歩而用统元之名颁厯乾道二年夏日官以纪元推丁亥十一月朔为甲子欲为刋刻间有武节郎裴伯夀者诣礼部及都省具陈统元厯法推是朔当进作乙丑于是依统元厯法改而正之防进士刘孝荣言见行厯交食先天六刻火星差天二度乞造新厯孝荣自谓已有厯不半年而可脩进伯夀独以谓凡造厯必先立表测景验气然后作厯庶可精密不在于速成而判太史局吴泽不达造厯立表之法妄言铜表难成木表易坏盖欲党附孝荣侥幸求造厯以觊一时之爵赏固执以难成而沮抑之也其年九月乙卯遂命礼部侍郎周执表卿提领改造新厯表卿亦谓立表验气之説经渉歳月由是不行孝荣乃仿万分厯分作三万分以为日法命之曰御览七曜细行歴上之事且预定丁亥歳四月朔日食一分如不验甘俟朝典太史局亦谓当食二分伯夀皆以为不然既而定之其日晴明而日不食孝荣又定是歳八月望月食六分半俟之止及五分又定戊子歳二月望月食九分以上出地其光复满系大内二更五而伯夀以为是月之食当既生光在戌初二刻复满在戌正三刻【系大内二更二】后伯夀所言皆验孝荣始论见行厯交食先天六刻及考验孝荣所定月食光满乃后天四刻单行可为侍御史固请取二厯所定日月五星躔度其説异同者俟其可验之时以浑象测之察何厯为近而取其屡中考以定新厯十一月壬辰诏国子司业权礼部侍郎程大昌泰之监察张御史敦寔往太史局监视考验而纪元及孝荣二厯各有差者行可又乞自同泰之考验四年三月庚申许之既而二人言以统元纪元及新厯对测星度四事新厯全密者三稍密者一旧厯皆疎李仁父时为礼部郎官继复与行可往测验七事而新厯稍宻者五踈者二其四月癸丑先令太使局将旧厯叅照使行五月庚辰遂诏施用新厯仍以乾道为名时孝荣已为保章正同知算造矣而仁父复论厯久必差自当改作但近被防监视适逢新厯太阴荧惑两事之差恐将来成书差者必多乞益募能者熟复讨论补治新厯六月己丑诏诸路搜访精通厯法之人具名申省未防有福州阮兴祖者言新厯七卷篇中差谬【唐志开元十二年测景于天下其安南测夏至午中晷在表南三寸三分刘孝荣新厯算在表北七寸其铁测冬至午中晷长一丈九尺二寸六分刘孝荣新厯算晷长一丈四尺九寸九分其差谬类如此】同判太史局荆大声不以白部擅补兴祖为局生新厯之成也大声与孝荣共为之至是乃言其法多差遂命大声别演一法与孝荣比较五年春正月比较二法各有疎缪厯算官盖尧臣等乃自又演一法上之四月己丑遂命孝荣大声伯夀各具五月以后至歳终月星躔度申御史台令见测验官占考六年九月戊戌有成都府进士贾俊者上厯法九议诏给五人衙官劵馆于临安府九年五月甲寅日官言来年十二月纪元乾道厯系小尽则正月朔在癸未崇天统元厯系大尽则正月朔在甲申是谓疑朔诏厯官看详指定而荆大声者谓乾道厯定今年五月日食在午初二刻今测验得在午时五刻半以此推之则己未年正月之朔已过甲申日四百五十分合作大尽从之淳熙三年三月己丑判局李继宗等又撰新厯七卷进呈上谓辅臣曰自古以来厯未有不差者况今世此法不专士大夫无习之者求之草泽又难得其人新厯比旧所谓彼善于此不须别命名可以淳熙厯为名五年厯官推九月庚寅晦既颁厯矣而北来贺生辰者乃以为己丑晦实小尽也于是防庆节差一日枢密院检详文字丘崈宗卿接伴调获久之金人乃肯用正节日上夀荆大声乃妄改甲午年十二月为大尽故后天一日矣十二年九月成忠郎杨忠辅言淳熙厯因陋就简茍且附防天道不合自戊戌以来朔差者八年矣今歳九月望日食当在昼而淳熙厯法当在夜以此辨之是非可决兼同临安地形准之月起亏时日光已盛必不见食而日官言所推在卯初三刻系大内攒防刻后乃命礼部侍郎顔师鲁视验防云色遮蔽而止十三年三月丁酉右谏议大夫蒋继周世修奏民间有知星厯者乞特加试用仍选差领提官以董其事如祖宗之制上曰朝士知星厯者必少不必差官专领乃诏诸路有通晓天文厯算之人令所在州县报明以闻八月丁丑布衣皇甫继明等言今歳九月望以淳熙推之当在九月十七日实厯也太史乃注望于十六日之下徇私迁就以掩其过乞以今年八月望日太阴亏食及晦日月见东方二事定验疎密诏师鲁世修同视既而厯官刘孝荣所定月食差一继明等差二杨忠辅差三乃罢遣之十四年四月癸酉国学生防稽石万又请考正厯法之差且言去歳测验太阴亏食之时盖大内更乍疾乍徐随景走算以肆欺蔽因上所着五星再聚厯乞与日官比较诏后省看详开奏继明等言淳熙厯立法乖疎必假迁就五星再聚厯乃用一万三千五百为日法盖窃取唐末崇元旧厯而婉其名耳皆未可用乞改大厯诏后省同礼部秘书省看详六月辛未朔给事中王信诚之奏乞令刘孝荣皇甫继明石万各造来年一岁之厯详加测验取其无差者十二月丙子继明万新厯成与淳熙厯差二朔万等乞以其年六月二日十月晦日月不应见而见为验防朔岂可差朔差则所失多矣乃命礼部侍郎尤袤延之秘书丞宋伯嘉之瑞监视十五年六月二十日丁卯尤袤以疾改命吏部侍郎章森徳茂同往是夜月光明盛十月二十九日壬辰晦延之往视晨见东方十一月七日庚午进呈周丞相言万等以为月体尚存一分则不应小尽上曰十一月朔在辰时所以二十九日早尚存月体耳十六年十一月壬午承节郎赵涣复言新厯今歳冬至后天一辰诏礼部侍郎李巘之著作郎邓千里秘书丞黄艾伯耆校书郎王叔简恭父同验视绍熙元年八月庚戌遂命同判局刘孝荣改造新厯孝荣已与吴泽荆大声同造三年正月甲寅歴成诏以防元为名十二月甲午朔布衣王孝礼言今年冬至日影表当在十九日壬午西防元厯乃在二十日癸未系差一日盖陈得一刘孝荣所造四厯皆未尝测影止是写拟分数所以后天乞将修内司所掌铜表圭面降付太史局测验从之时虽朝廷多事未睱治厯而忠辅涣则已为日官矣庆元四年九月太史言月食于昼而草泽言食于夜验视如草泽言有旨改作仍命秘书省正字冯履叔常叅定五年五月壬辰朔厯成赐名统天至今用之盖自建隆庆元二伯五十年之间厯四十变上距黄帝之歴凡五十变矣而知厯者谓统天新厯尤复疎缪昔洛下闳太初厯成自言八百年当差一度其后未及八十年固已差一度矣李淳风亦曰一气差三度九日差一刻又曰自太初下至麒徳差四日自太初上及僖公差三日一行亦曰刘洪厯四十五年差一度梁武帝厯八百十六年差一度以前人厯术之精犹不免此况贱工之草创者乎大扺唐以后律厯之法不传士大夫无所从受而星厯人类多鄙浅是以不足以推明其学也近世蔡元定季通号为知数而亦未尝见于用余尝考易之象曰泽中有火革君子以治厯明时革者变治而明之则非但因其已成而无所事乎损益也故记其本末如此以待能者攷焉
　　炎兴以来勅局废置
　　律令者自魏李悝汉萧何以来有之厯代相传皆以律书为本至周世宗始谓之刑统国初因之其删修但属大理寺逮天圣编勅始有详定编勅所别命官领之淳熙以后诏修一司勅令则又以编修诸司勅式所为名隆祐改熙丰之法则又以重修勅令所为名自后迄政和不改政和元年冬始颁海行勅【十二月十一日】靖康元年又更修焉其秋议者乃乞用元丰嘉祐之间以俟新书之成【九月十三日丙子】其冬又诏録用嘉祐如断刑依元丰【十月十四日丁未】建炎元年夏因滁州推官赵伯总有言复诏政和海行法非御笔修立者许引用【四月二十四日丁亥】三年夏复辟赦书修复仁宗故事遵用嘉祐修法【四月八日乙卯】刑部侍郎商守拙因乞以嘉祐政和二勅相照赏典并从重条约并从寛许之四年夏诏勅令所将嘉祐政和条制对修成书大理卿兼同详定一司勅令主依乃乞召人言编勅利害仍以详定重修勅令所为名令寺官局官同共条对【六月初七日丁丑】后三日始命宰臣范宗尹提举重修勅令叅知政事张守同提举其秋言者乞令省部百司吏人将所省记条攒类成册闻奏【八月辛未朔】至绍兴元年秋守等始以绍兴重修勅令格式及申明看详等总七百六卷上之【八月四日戊戌】自是迄于三十年之秋勅局所修之书又一千八百六十三卷【绍兴三年九月朱胜非等上吏部勅令格式等一百八十四册六年九月张浚等上禄秩新书等二百四卷　八年六月赵鼎等上诸班直诸军转员勅格式十三卷又上亲从视事官转员勅令格七卷　十月秦桧等上禄秩勅令格三十二卷又上三省令格二卷枢密院令格二卷六曹寺监通用令一卷太常宗正大理寺通用令一卷右治狱令一卷以上目録申明共十二卷　十年十月上在京通用勅令格式六十七卷　　十二年十二月上六曹通用勅令格式十卷又上寺监通用勅令格式十卷库务通用勅令格式八卷六曹寺通用勅令格式十卷六曹监库务通用勅令二卷又申明四卷十三年十月上国子监勅令格式十四卷又上太学勅令格式十四卷武学律学勅令格式各十卷小学勅令格式二卷监学申明等八卷　十七年十一月上常平免役勅令格式申明等共五十四卷　十九年六月上吏部续降拜别编共四百三十五卷　二十一年七月上监法勅令格式续降等共一百五十五卷又上茶法一百四卷寺监库务通用勅令二卷　二十三年十一月上太宗正司勅令格式申明等八十七卷　二十五年九月上绍兴寛邱诏令二百卷　二十六年十二月万俟卨等上贡举勅令格式千页共四十五卷又上厘正省曹寺监内外诸司等法四卷　三十年八月陈康伯等上参附吏部勅令格式申明等共七十二卷又上刑名疑难断例二十一卷】通海行法为二千六百二十卷有奇论者以为官吏猥多赏费亦滥三十一年遂罢之【检寻月日未获】三十二年夏月旨裒集上皇圣政吏部侍郎徐度乞复置勅令所从之【六月二十九日甲午】乾道四年冬秘书少监兼权刑部侍郎汪大猷言建炎后续防凡二万条前后殊不合请删修为书俾吏不得肆诏可之【十一月八日乙酉】乃以重修勅令所为名六年冬又以详定一司勅令所以名【十二月十九日乙未】置提举官二以属宰相同提举一以属执政详定一从官为之删定官五视曩时官减三之一吏胥徒减三之二自乾道以后新修之书又为三千一百二十五卷【乾道二年六月刑部侍郎方滋上特旨断例七十卷六年八月虞允文等上乾道勅令格式等二百四十六卷　九年二月梁克家等上三省枢密院勅令格式等项共一百四十卷看详议义五百卷　淳熙二年十二月龚茂良等上吏部七司法三百卷　三年三月上吏部条法四十卷　四年五月上淳熙新编特旨断例四百二十件　十一月十一日李彦颖上淳熙重修勅令格式等项二百四十六卷　六年七月赵雄等上一州一路酬赏法四项共二百二十三卷看详六百三十八卷　七年五月上淳熙条法事类四百二十二卷十一年五月本所上隆兴以来寛恤诏令三百卷】而一路别法已修者一千二百余件外不预焉故例删定官多以选人为之往往未尝通练古今明习法律经歴州县一切受成吏手书成抵牾言论较驳輙往更定间有至局旬月未尝笔削一字适遇进书亦得改官者遂为宰执周旋亲故之地失当时建局命官之意矣淳熙十五年夏林黄中以兵部侍郎兼详定官【四月二十九日乙未】未逾月即为上言古今之方书有尽而生民之疾证无穷必欲某里某人某方某证为立准式此其用之则龃龉而不合矣绍兴所修一司勅令多歴年所不曽颁降今之所修既已断絶亦无颁降之期纵使颁降而不免抵牾重别申明则不若无书之为愈也望将已修浙江福建湖南北路条法千二百卷免行供进六部各据所条件抄録从本所用印以凭照用其京西两淮未了条法仍令日下删修结局捐不急之官省无用之费不为无补上从之罢勅令所限一月结局【六月三日戊辰】绍熙二年夏工部侍郎潘景珪言法令一书久不删润乃复置详定勅令局差详定官一员删修官三员【四月十三日庚寅差官五月六日癸丑治立局名】然未有所进也庆元二年春复置提举同提举仍以编修勅令所为名【二月六日庚辰】遂移牒六曹大理寺及三衙江浙近便州郡监司抄录乾道五年正月至庆元二年十二月终续降指挥得数万事参酌淳熙旧法五千八百条删修为四百七十卷送刑部详审讫供纳提举官下三省合属房分及检正都司审覆为书总七百二册【勅令格式及目录各一百二十二卷随勅申明十二卷看详四百三十五册】四年九月丙申进呈自是已修之书次第修进如撮要总类之属殆不一名而编帙浸繁矣
　　文鉴
　　文鉴者吕伯恭被旨所编也先是临安书坊有所谓圣宋文海者近歳江钿所编孝宗得之命本府校正刻版时淳熙四年十一月也其七日壬寅周益公以学士轮当内直召对清华阁因奏陛下命临安府开文海有诸上曰然益公曰此编去取差谬殊无理论今降防刋刻事体则重难传后莫若委馆阁官铨择本朝文章成一代之书上大以为然曰卿可理防益公奏乞委官职上遂令伯恭校证本府开刻其日甲辰也始赵丞相以西府奏事上问伯恭文采及为人何如赵公力荐之故有是命伯恭言文海元系书坊一时刻行名贤高文大册尚多遗落乞一就増损仍断自中兴以铨次庶防可以行远十五日庚戌许之后数日又命知临安府赵磻老并本府教官二员同伯恭校正二十日乙卯磻老言臣府事繁委若往来秘书同共校正虑有妨碍本职兼防府书籍亦难令教官携出乞传令祖谦校正从之于是伯恭取秘府及士大夫所藏本朝诸家文集旁采传记他书悉行编类凡六十一门为百五十卷既而伯恭再迁著作郎兼礼部郎官五年十二月十四夜得中风病六年春正月引疾求去十一日庚午有诏予郡伯恭固辞后十三日癸未上对辅臣因令王季海枢使问伯恭所编文海次第伯恭乃以书进二月四日壬辰上又谕辅臣曰祖谦编类文海采摭精详可与除直秘阁又遣中使李裕文宣谕赐银帛三百匹两时方严非有功不除职令舍人陈叔进将之先以白丞相赵公公谕今毋缴叔进不从七日乙未辅臣奏事上谕曰祖谦平日好名则有之今此编次文海采取精详且如奏议之精有益于治道于是批旨曰馆阁之职文史为先祖谦所进文海采取精详有益治道故以宠之可即命叔进草制制曰馆阁之职文史为先尔编类文海用意甚深采取精详有益治道寓直中秘酬宠良多尔当知恩之有自乃行之不诬用竭报焉人斯无议时益公为礼部尚书兼学士其月十八日丙午得旨撰文海序四月三日辛卯进呈乞赐名上问何以为名益公乞名皇朝文鉴上曰善时序既成将刻板防有近臣密启云所载臣寮奏议有诋及祖宗政事者不可示后世乃命直院崔大雅更定増损去留凡数十篇然迄不果刻也张南轩时在江陵移书晦翁曰伯恭好精神于闲文字中徒自损何益如编文海何补于治道何补于后学徒使精力困于翻阅亦可怜耳臣承当编此等文字亦非所以承君徳也今孝宗实录书此事颇详未知何人当笔其词云初祖谦得旨校正盖上意令校雠差悮而已祖谦乃奏以为去取未当欲乞一就増损三省取旨许之甫数日上仍命磻老与临安教官二员同校正则上意犹如初也时祖谦已诵言皆当大去取其实欲自为一书非复如上命议者不以为可磻老及教官畏之不敢与共事故辞不肯预而祖谦方自谓得计及书成前辈名人之文搜罗殆尽有通经而不能文词亦以表奏厠其间以自矜党同伐异之功荐绅公论皆疾之及推恩除直秘阁中书舍人陈骙缴还比再下骙虽奉命然颇诋薄之祖谦不敢辨也故祖谦之书上不复降出云史臣所谓通经不能文词盖指伊川也时侂胄方以道学为禁故诋伯恭如此而牵联及于伊川云然余谓伯恭既为词臣丑诋自当力逊职名今受之非矣黄直卿亦以余言为然











　　建炎杂记乙集卷五
　　钦定四库全书
　　建炎杂记乙集卷六
　　宋　李心传　撰
　　朝事一
　　防谏给舍论龙曽事始末
　　绍兴三十二年六月左武大夫龙大渊为枢密院副都承旨武翼郎曽觌带御器械兼干办皇城司二人上为建王时内知客也其年十月刘汝一度除右谏议大夫汝一入对首论待小人不可无节因奏潜邸旧寮宣召当有时盖为二人出也后数月汝一遂上奏劾大渊轻儇浮浅凭恃恩宠入则侍帷幄之谋出则陪庙堂之议摇唇鼓舌变乱是非凡皇围燕昵之私宫嫔嬉笑之语宣言于外以自夸嫮至引北人孙照出入清禁为击毬杂舞之戯上累圣徳伏望斥退时三月六日丁酉也是日凡两奏七日戊戌汝一进故事因论京房指谓石显元帝亦自知而不能用盖不能以公议胜私欲耳反复数百言尤为切至九日庚子诏大渊除知阁门事觌权知阁门事并填见下供职盖汝一苐一劄子中有云毋使□御干预枢筦故解大渊副都承旨也汝一言臣欲抑之而陛下扬之臣欲退之而陛下进之臣欲使之畏戢而陛下示之以无所忌惮是臣所言皆为欺罔何施顔面尚为谏官乞赐贬黜奏入不报张真父震时为中书舍人缴其至再十一日壬寅真父除敷文阁待制知绍兴府真父力辞具言若同惜爵禄之为荣而丧其名节之实在于公议诚所不容望改除一在外宫观不许胡周伯沂时为殿中侍御史亦论二人市权招士望屏远之以防其微奏入不出十三日甲辰给舍金彦行金安节周子充周必大再封还录黄【彦行时为给事中子充时为起居郎兼权中书舍人】大略言二人功过能否臣等初不详知但见缙绅士民指目者多今论其职事或舍剧而就闲论班次则皆迁矣陛下即位以来凡台谏所弹奏虽两府如叶义问大将如成闵欲罢则罢欲贬则贬一付公议独于二人乃为之迁就讳避殆非舍己从人之义也况二人者攀附惟旧过此以往事君之日甚长傥其谨畏有加何患身不富贵十四日乙巳上命二相陈鲁公史魏公召给舍至都堂宣示御札大畧谓安节等为人扇动议论羣起又谓在太上时小事不敢如此于是彦行子充皆退而待罪是日真父再奏引司马公言以不行不拜枢密副使故事辞职就祠又不许十五日丙午诏金安节周必大所请不允无罪可待而丞相又遣宰掾以上意谕子充若将调停者子充贻书言为之计莫若使二人者出奉外祠以息公论然后必大自以私计为请求一宫观仰以释圣上朋党之疑下以息二人报复之怨此上策也若不决去此辈必谓士大夫可以威胁而人主信之愈坚任之愈笃祸发萧墙毒流华夏矣惟相公念大臣以道事君不可则止之义而审处焉十六日丁未降出二人缴章有防给舍未知功过台谏止是防微罢剧就闲已允公议尚兹囘缴可特依奉内龙大渊已辞枢密副承旨职事目今在假候假满日别与差遣曽觌仍旧带御器械十八日丁未张忠定自新除参知政事罢为资政殿大学士提举万夀观侍读以病自请也【晁子西曰张子公入对欲与曽龙决去就上问所从闻子公云闻之陆游上云游反复小人已得罪行遣矣子公谢云臣妄言不实有罪而忠定家传无此疑作传时觌尚为使想其家未敢书也】是日彦行子充再上奏乞窜责以明邦宪不允子充入谢上曰朕察卿举职但朕欲破朋党纪纲耳二十一日庚戌汝一改权工部侍郎以所言过实也【附传云尔】真父又欲辞职名且遗史丞相书云台谏有言而不行给舍受责而请罪震乃安受美职窃取要藩况越之为郡近在肘腋它时为所阴中重累圣知曷若保全使得善去二十五日甲寅上批张震除职已有成命累上辞免特从所请可与外祠从其本意汝一亦辞新命二十六日乙卯除知建宁府是日诏大渊觌依旧知阁门事二相召子充谕上意且云后省想亦无他子充曰前已反汚今复申命岂敢但已格除目不下右相以闻越三日不获命二十八日戊午子充乃以母葬信州久欲迁奉乞宫观差遣诏依所乞主管台州崇道观而二人之命亦寝俄王文忠除侍御史周伯乃求去五月十六日丙午罢为直显谟阁奉祠八月五日癸亥安行除兵部侍郎解给事中二十五日癸未大渊自左武大夫宜州观察使干办皇城司除知阁门事觌自武义大夫文州刺史带御器械干办皇城司除权知阁门事依旧兼干办皇城司书行者中书钱舍人周材权给事中工部陈侍郎之渊也二年三月十四日己亥内批刘度罢建宁府给舍黄通老中马德骏骐言度与郡且一歳矣今被防放罢人莫测其故必谓其以谏得罪又谓陛下不人之过如此望赐审防上批刘度党附敢为欺防尚除大藩本出意未为允当可依已降放罢指挥二十三戊申诏通老德骏同班进对上问卿等已书行罢度文书否通老曰防陛下批已书行矣上曰甚善前曰卿等未知故未书行然卿等在后省切不可观望台谏二人皆言臣等各有本职不敢观望通老奏度罢命虽已书行然台谏之言有未契圣心者若无它意更乞陛下包容以来善言徳骏奏谏官又与台官不同谏官拾遗补阙去就无名仰累圣徳如今日罢度在圣意固自有所谓然度当言事不一恐外人未必尽察望陛下与宫祠以絶事论之疑上曰既已罢矣岂可复与宫祠后十三日通老为尹正言而所论罢礼部侍郎给事中【四月六日庚申】又十三日徳骏亦罢起居舍人兼侍讲权直学士院为直敷文阁知遂宁府【四月十九日癸酉】方大渊初用事时宰辅台谏合一辞以为当去故上意有朋党之疑不三年上察其奸欺诸人相继召用而大渊卒以斥死可谓明也已矣故常论人臣事主患不能尽言茍能言之虽拂逆于当时必信用于异日虽无闻于近効必有味于方来此类是也故详志其始末以见隆兴主圣臣直之盛后有君子可以监观焉
　　孝宗黜曽龙本末【光宗黜姜特立附】
　　乾道三年春知阁门事龙大渊曽觌竝补外以叅知政事陈俊卿奏其罪也二人始以潜邸恩进隆兴初给舍周子充张真父台谏刘汝一龚实之皆以论列两人去位张子公外召为执政鋭欲去之觉其不可摇乃力辞老病不拜周元特为侍御史论列至十五章亦不效陆务观文士也为密院官属坐漏二人密语被逐林谦之刘复之以名儒荐对颇及二人罪皆补县自是无敢言者及陈应求除执政一日起居舍人洪景卢来见曰闻郑闻当除右史迈当迁西掖信乎应求曰不知之也公何自得之景卢以二人吿明日应求至漏舍语叶魏二相及同列蒋子礼曰外议久指此两人漏泄省中语而未得其实収故前此言者虽多而不能入今幸得此不可不以闻诸公皆以为然入奏事毕应求独进且以景卢语质于上前曰臣不知平日此等除目两人实与闻乎抑其密伺圣意而播之于外以窃防陛下威福之权也上曰朕何尝谋及此辈必窃听而得之卿言其忠当为卿逐之应求归未及门已有旨出二人于外矣中外快之葢上之英哲无私如此汉唐所未见也【二月四日癸酉昭庆军承宣使龙大渊为江东副使总管建康府驻劄和州防御使曽觌为淮西副都总管和州驻劄明日大渊改浙东路驻明州觌改福建路驻福州初七日奉旨竝令内殿朝辞】景卢俄亦自右史除正字而郑仲一由枢掾进都司遂侍讲席以至侍从似亦有宿议也明年夏大渊死【六月十二日致仕】觌时为福建副总管上怜觌欲还之刘共副同知枢密院事奏曰此曹奴耳怜之则厚赐之可也今引以自近而賔友接之至使得以与闻政事进退人臣则臣惧非所以増光圣徳整饬朝纲也上纳其言为止不召既而觌官满当代应求度其必将复入预请以浙东总管上曰觌意似不欲为此官应求曰外借借以谓觌必复来愿陛下且捐私恩以伸公议察官李平子刘少度闻其事共劝副端徐彦才论之疏入不报舍人王养源在省中扬言云词头下必缴时养源已引病求去乃除次对奉祠【乾道五年七月己酉】觌之代归也道遇衢州守臣刘賔之遣人谕以入城决不相见觌乃取道城外太学录魏元履闻觌且来亟上封事以谏又见应求切责之应求亦不能堪乃因其告归罢为台州州学教授待六年阙觌时至龙山已久伺候元履之去然后入国门焉有某者坐秦党失右史已久自福唐随觌至行在遂以为起居郎【晁子西日记云耳子西时为兵部郎官除左史在七月丁卯】于是虞并父自蜀还朝为枢密使上眷之厚并甫乃与应求面奏觌不可留上曰然留必累朕后旬日竟除觌浙东副总管明州驻劄【七月丁丑指挥】又月余上复以墨诏进觌一官为观察使舍人胡长文缴还词头以为不因事除拜必有人言应求亦持不可上未听应求曰不尔亦须有名乃遣介汪仲嘉贺金正旦【邸报十月十六日五年曽觌朝见】比还进一官【六年二月二十九日庚戌】而竟申浙东之命又戒阁门吏趣觌朝辞【邸报六年四月十三日曽觌朝辞】觌怏怏而去明年夏应求罢知福州其十月觌以京祠召舍人赵温叔留黄见并父谋其可否并父曰此舍人职也温叔卒行之【实录年六月甲寅曽觌进对】明年春立皇太子觌又以伴读之劳特迁承宣使权舍人黄仲秉引故事缴黄乞移镇防温叔使北还行在温叔见上自诉曰臣不行词则获谴行词则得罪清议上谕以众皆转行而觌独否为有颇焉温叔承命而退张南轩时为左司员外郎兼侍讲在殿庭语同列曰温叔若入文字争办庶防可回若只面奏决无可回之理既而果如所料右司韩彦古又以言间之于是温叔与南轩始有隙又明年夏觌介姚令则贺金主尊号而归遂除节度使以至保傅矣其除少保也周子充当直议者疑其不草制及制出首云八统驭民敬故在尊贤之上大夫颇惜之也及绍兴初姜谯得幸留仲至为右揆适亚参尚阙特立忽见仲至曰上以丞相在位久欲迁左揆而叶张二尚书中择一人执政二人孰先明日仲至奏之上大怒逐特立外祠而叶寻为刘徳修所劾除职补外二人絶相类故并记之

　　建炎杂记乙集卷六
　　钦定四库全书
　　建炎杂记乙集卷七
　　宋　李心传　撰
　　朝事二
　　淳熙改元本用纯字
　　乾道癸已歳冬至日上祀南郊肆赦改明年元为纯熙既宣制矣后六日甲辰中书门下省言若合淳化雍熙言之当用淳熙字庶防仰体主上取法祖宗之意从之是时先人在虞雍公宣威幕府勅制初下众未有言先人语雍公曰以周颂考之时纯熙矣是用大介此武王克商事也岂今日所当用宜密以奏雍公从之奏未达闻而朝廷已更之矣
　　夀皇命从官议择监司郡守
　　淳熙初孝宗尝赐侍从官手诏曰凡监司郡守欲尽加精选但恐才能应选者少而资格合人者多如此则又有淹滞之叹二者当如何卿等可议定来上赵温叔为礼部尚书兼给事中与同列上议请择第二任知县以上有课绩者许其作郡其初任通判以上许其作监司第二任通判以上许其作职司庶防资格稍寛人法并用其或资任虽高才能无取者自依近制或卑录或处以叅议通判自无淹滞之叹侍从台谏两省皆天子之职擢以自助者若令于知县资序以上歳荐堪充郡守者若干人于通判资序以上序荐堪充监司者若干人仍用汉朝杂举之制明言有何政绩有何才术或共为一奏或各为之三省详加察焉有阙则以次除授否则置之纵未尽善焉盖亦十得六七矣或有请托容私仍望检照前后荐举条令严为之法诏令侍从台谏两省官叅照资序差格不以内外杂举监司郡守各五人保举官及五员以上列衔共奏明言所举人有何政绩才术堪任何等监司帅府大小州郡差遣听上下半年奏举中书省置籍三省更加考察防初进呈上曰荐举本欲得人又恐干求请托即长奔竞之风龚实之等奏天下事未有无弊虽三代良法久亦不免于弊今陛下既欲精选监司郡守非荐举何由知之上曰若令杂举则须众论佥允庶防近公况又经中书考察而后除授亦足以见朕于人材博采遴选如此非茍然也遂降是命【三年四月戊寅降防】然自温叔为侍从以至兼政前后六年亦卒不能行其言云
　　史文防以直谏去
　　隆兴初龙大渊除枢密都承防刘汝一为谏长累疏论其漏禁中语上不乐汝一以此罢谏议大夫又罢工部侍郎又罢建宁府又罢祠而史丞相适以与张魏公和战之议不同力请免相然当时之论以为避大渊权势而去也故王元龟既为谏长为上言史浩以龙大渊避权引去大渊之势遂昂葢史公为相才百余日耳汝一之罢建宁也实自内批出给舍黄通老马徳骏封还录黄上大怒再批刘度党附欺罔可依已降放罢指挥施行时二年春矣后二十余日通老亦坐缴駮修吉等赐田指挥放罢自是史公不召者凡十三年及淳熙再相适枢密承旨王抃建议以殿歩二司军多虚籍请各募三千人充之已而殿前司辄捕市人城中骚动号呼满道被掠者多斩指以示不可用军人怙众因夺民财史公闻知即飞奏释所捕而执军民之讙呶者送诏狱上闻有旨目下诏降奉军节度使殿前都指挥使王友直为武宁军承宣使而命抃暂权殿前司公事五年十月二十五日乙卯也狱既上有旨皆从军法施行时十一月七日丙寅矣史公见上曰此未得其平当原其情而别其轻重上曰如之何则可史公曰诸军掠人夺货以至于哄则始衅者军人也固当以军法从事若市人陆庆童特与之抗鬬耳可同罚乎且民有常刑恶可一律行军法哉必不得已流之可也上大怒不可史公曰陛下惟惧军人怨咨故欲一其罪以安之夫民不得其平其言亦不畏等死死国可乎是岂军人语上愈怒曰然则比朕于秦二世也执政皆失色流汗史公复进曰自古民怨其上者多矣时日曷丧予及汝皆亡岂惟秦时为然上拂袖而入赵温叔时为参知政事退奏疏曰招军一事区处独断轻重缓急无不得宜推此以往恢复不足办也臣不胜心诚悦服之至然适闻圣谕推军人之最重者明正典刑固当如此然不知以何者为重乎若以拖拽为重则彼曰本为国家招军也必将有词臣闻昨有军人入保正家伤人掠财纵火焚薪又逼乱其妇女宜推其尤者肆诸市朝则以刼掠得罪谁敢不从至于百姓之凌践军人者亦不可不兼行为政不可偏适闻圣论详矣奏入上甚悦乃诏陆庆童本非被拖拽人輙用柴棒助谢六三敺打军人扇皷百姓陆庆童与军人秦忠杨忠并令大理寺依军法施行其余作閙军人令殿前司斟酌轻重从军制施行见禁百姓竝日下疎放谢六三令临安府从杖罪断遣王友直再降防州观察使信州居住先是史公以衰病免且面荐温叔自代上慰留之时六月二十四日也九月史公复请过防庆节去位是月十九日上留温叔面谕之已呼温叔为丞相矣比陆庆童断防下乃上章称疾求罢八日丁卯以后洋街赵密故第赐史公是日神勇军统制官孙安祖策选锋权统制官牛遇马军统领官常丙以下至正副准备将三十一人追停降罢有差而工部侍郎廉知临安府赵磻老以失于弹压又不能収捕首先聚众作閙之人亦放罢后三日送饶州居住史公既押入不肯视印温叔偕执政王秀海钱师魏就其阁见之史公逡巡不肯居住位温叔乃入奏乞遣中使到堂宣谕史公坚求去十五日甲戌拜少傅节度使复以京祠兼侍读后三日温叔乃越次拜右相云
　　叶正则论林黄中袭为学道之目以废正人
　　淳熙十五年六月丙子三省进呈兵部侍郎林栗奏臣伏见已降指挥朱熹除兵部郎官日下供职而熹乃敢自陈私计非便只欲回就江西提刑已受省劄不复赴部供职四司郎官印记不肯収受推出门外令长送贰防长缘贰防不合管郎官防印记且再令送还仍加镌谕既能出入宫门上殿奏事并偏诣宰执台谏即乗轿入部供职良不为难兼官司印记难以弃掷在外虑有遗失其朱熹坚执不从臣为贰卿不能率属致其偃蹇拒违君命实负惭惧所有印记无所归着不免令四司人吏抱守终夕至于达旦熹本无学术徒窃张载程颐之绪余以为浮诞宗主谓之道学妄自推尊所至輙携门生十数人习为春秋战国之态妄希孔孟歴聘之风绳以治世之法则乱臣之首所宜禁絶也盖熹邀索高价妄意要津傲睨累日不肯供职其作伪有不可掩者陛下爱惜名器久次当迁郎官者只令兼权其视郎选亦不轻矣而熹乃轻之兵部郎官本系与宗正计衡兼权以熹之故移计衡于都官而以兵部处熹所以待熹亦不薄矣而乃薄之臣窃惟职制者朝廷之纪纲熹既除兵部在臣合有统摄乞将熹新旧任指挥竝且停罢先是朱文公既除兵部郎官以脚疾发动申尚书省乞假痊安日供职故林有是劾及进呈上谓其过当而大臣畏林之强莫敢深论太常博士叶适独上封事辨之大畧以为考栗之辞始未参验无一实者至于其中谓之道学一语则无实最甚盖自昔小人残害良善率有指名或以为好名或以为立异或以为植党近忽创为道学之目郑丙唱之陈贾和之居要路者密相付授见士大夫有稍务洁修粗能操守輙以道学之名归之始如吃菜是魔景迹犯败之类往日王淮表里台谏阴废正人盖用此术栗为侍从就其寡浅无以达陛下之徳意志虑孚信于下而更袭陈贾郑丙密相付授之説以道学为罪文致语言逐去一熹固未甚害苐恐自此游辞无实谗口横生善良受祸无所不有伏愿陛下正纪纲之所在絶欺罔于既形摧抑暴横以扶善类奋发刚断以慰公言国家之本孰大于此于是胡侍御晋臣乃劾林罢之林为人清介而性褊忿乾道中为太常少卿六年正月五日以北使来贺正旦当宴紫宸殿防左相陈正献公之从兄为浮屠者死前一日讣至陈公以状申尚书省乞依条式假又入劄子乞免赴大宴御笔批依继而右相虞雍公为陈公言先太师之丧僧兄既以浮屠氏之教絶服矣今反为之报又欲废朝廷大明防之礼其可乎若情所不免只可于私家易服致祭不作歌乐少间不免奏取圣裁及进呈毕虞公且奏上乃谕陈公令赴宴而林与陈公有连不以为是宴罢之夕遂以书责陈公失礼陈公即引疾在吿上奏待罪虞公亦上奏劾林诡正沽名乞明寘典刑以为不靖者之戒乃除直寳文阁知湖州





　　建炎杂记乙集卷七
　　钦定四库全书
　　建炎杂记乙集卷八
　　宋　李心传　撰
　　朝事三
　　开禧去凶议和日记
　　开禧三年十一月二日戊申御笔韩侂胄久任国柄粗罄勤劳但轻信妄为輙起兵端使南北生灵枉罹凶害令敌势叵测专以首谋为言不令退避无以继好息民可罢平章军国事与在外宫观陈自强阿附充位不恤国事可罢右丞相日下出国门先是敌人既有缚送首议用兵贼臣之请侂胄怒复欲用兵中外大惧礼部史侍郎弥逺时兼资善堂翌善乃建去凶之议甚秘人无知者久之得密旨乃以吿钱叅政象祖李叅政璧至是皇太子荣王入奏遂有此旨仍命殿前司中军统制权主管本司公事夏震选兵三百防防侂胄别选兵二百守其府门钱叅政欲奏审史侍郎夜往其府趣之李叅政亦言恐事留或泄乃已三日乙亥侂胄入朝至太庙前震呵止之其从者皆散防圣歩军准备将夏挺以帐下亲随三十四人拥侂胄车以出中军正将郑发王斌引所部三百执弓鎗刀斧防送至玉津园侧殛杀之宰执至漏舍震报侂胄已押出钱叅政探怀中堂帖授自强曰有旨丞相罢政自强即上马二叅政赴延和奏事遂以窜殛侂胄事牒报对境又令殿前司遣长队五百人赴省前弹压上欲擢史侍郎枢院固辞乃命钱叅政兼知枢密院事李叅政兼同知枢密院事是日礼部卫尚书泾除御史中丞吏部审侍郎孝友给事中王著作居安除左司谏晩召章直院良能直学士院四日丙子侂胄自强竝罢为醴泉观察使李叅政进呈改自强提举洞霄宫【特进在外无充观使者】五日丁酉三省以资目偏遗二宣抚使置制十都统吿以上意殿司三将各进五官赐银百两士卒官赏有差【亲随三十四人各两资钱四十千官兵三百人各一资钱二十千】而震再迁福州观察使主管殿前司公事是日始责侂胄为和州团练副使郴州安置自强追三官永州居住苏师旦杖脊刺配吉阳军行卫中丞章疏也雷给事封还录黄六日戊寅诏侂胄改送英徳府安置自强责受武太军节度副使依旧永州居住是日又诏侂胄除名勒送吉阳军自强送韶州并安置行王司谏章疏也七日己卯史侍郎除礼部尚书中丞给事又论师旦当正典刑诏处斩令广东宪臣莅其刑是日临安府申侂胄已行申放诏本府収殓瘗于其家先茔之显亲报慈寺九日辛巳邱同知自通奉大夫提举临安府洞霄宫除资政殿学士知建康府十五日丁亥李叅政罢初命除职与郡后二日复降两官送抚州居住行殿中侍御史章疏也是日卫中丞除签书枢密院事十六日戊子立荣王为皇太子十二月二日乙巳立资政为江淮制置大使十日癸丑金人防随州二十日辛酉钱叅政为右丞相兼枢密事二十一日壬戌卫签枢雷给事并叅知政事新除吏部林尚书大中签书枢密院事二十二日甲子阳太尉次山除使相赐玉带二十三日乙丑史尚书除同知枢密院嘉定元年正月十二日壬午监登闻检院王柟自河南通书回持北行省牒赴三省枢密院求函首十五日乙酉诏侍从两省台谏集议先七日台谏已有请诏答从重施行后四日再请御笔以未欲轻从答之十六日丙戌台谏三请御笔付三省枢密院详议将上二十二日壬辰史同知迁知枢密院事三月四日癸酉承事郎毛自知降充殿试第五甲仍夺第一人恩例以首论用兵也十九日戊子复秦桧官爵赠諡二十日己丑王柟自军前再还行在二十一日庚寅诏侍从两省台谏赴都堂详议限一日闻奏盖柟与敌首议以函首易淮陜侵地故也于是议者皆言和议重事待此而决则奸凶已毙之首又何足惜二十二日辛卯有防依奏二十三日壬辰降黄榜下临安府两淮荆襄四川晓谕二十四日癸巳宰执资目谕诸路安抚制置等以函首事二十六日乙未临安府遣东南第三副将尹明斵侂胄棺取其首送江淮制置大使司二十八日丁酉通谢使许在燮朝辞四月十八日丁巳自强责词过门下倪给事思不书黄十九日戊午自强再责复州团练副使雷州安置籍没家财六月二日庚午金人归大散关三日辛未归隔芽关又归蒙州五日癸酉陈自强卒于广州许归七日己亥卫参政罢行御史中丞章疏也十六日甲申林签枢薨于位二十四日辛卯史知院兼参知政事七月十六日癸丑江淮大使丘资政除同知枢宻院事十七日甲寅通谢使回入国门八月四日辛未丘同知薨于江阴之里第十四日辛巳礼部娄尚书机除同知枢密院事吏部楼尚书钥除签书枢密院事九月二日己亥金国谕成使元顔侃等入见二十二日己未诏以和议成谕天下十月十日丙子钱右相迁五官为特进左丞相史知院拜右丞相雷参政迁知枢密院事兼参知政事娄同知迁参知政事楼签枢迁同知枢密院事十一月二十二日戊午史右相以内艰免二十七日己亥用皇太子请赐第行在十二月丙寅朔钱左相为观文殿大学士判福州行监察御史张疏也凡诛奸和敌二事所关甚大而庙谟雄断四方有不得知今姑识其日月
  </div>
  <div class="pagination">
   <a href="建炎杂记_page13.html">
    上一页
   </a>
   <span>
    ...
   </span>
   <a href="建炎杂记_page9.html">
    9
   </a>
   <a href="建炎杂记_page10.html">
    10
   </a>
   <a href="建炎杂记_page11.html">
    11
   </a>
   <a href="建炎杂记_page12.html">
    12
   </a>
   <a href="建炎杂记_page13.html">
    13
   </a>
   <span class="current-page">
    14
   </span>
   <a href="建炎杂记_page15.html">
    15
   </a>
   <a href="建炎杂记_page16.html">
    16
   </a>
   <a href="建炎杂记_page17.html">
    17
   </a>
   <a href="建炎杂记_page18.html">
    18
   </a>
   <a href="建炎杂记_page19.html">
    19
   </a>
   <span>
    ...
   </span>
   <a href="建炎杂记_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
