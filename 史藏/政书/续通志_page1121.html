<!DOCTYPE html>
<html>
<head>
    <meta charset="UTF-8">
    <title>续通志 - 第 1121 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1121 页/共 1359 页</h1>
    <div class="content">先是许州司户参军燕钦融再上书斥韦后擅政且逆节已萌中宗召至廷扑杀之又博陵人郎岌亦表后及宗楚客乱被诛至是俱赠谏议大 
夫备礼改葬赐钦融一子官同皎子县尚永穆公主生子潜字宏志幼庄重不喜儿弄以帝外孙补千牛元和中擢累将作监吏有籍名北军辄 
骄惰不事者悉奏罢之监无公食而息钱旧皆私有至潜取以具食遂为故事迁左散骑常侍拜泾原节度使至镇缮壁垒构高屋偫粟兵利而 
严遂引师自原州踰硖石取蕃将一人斥烽侯筑归化潘原二垒请复城原州度支沮议故原州复陷穆宗即位封琅邪郡公更节度荆南疏吏 
恶榜之闾里杀尤纵者分射三等课士习之不能者罢故无冘军太和初检校尚书左仆射卒于官赠司空 【新书此下有吴保安传按忠义 
传所载皆死节之士保安笃友谊与忠君死事不同今改入独行传】

　　△李憕

　　李憕并州文水人父希倩神龙初右台监察御史憕少秀敏举明经高第授成安尉 【旧书作咸阳尉】 屡调长安尉宇文融括天下田 
表假监察御史厯迁给事中力于治有任事称明簿最下无敢绐失李林甫意出为河南少尹天宝初除清河太守举美政迁广陵长史民为立 
祠赛祝以捕贼负徙彭城太守封酒泉县侯连徙襄阳河东并兼采访处置使入为京兆尹杨国忠恶之改光禄卿东京留守安禄山反玄宗遣 
封常清募兵东京憕与留台御史中丞卢奕河南尹达奚珣缮城垒绥励士卒将遏贼西锋擢礼部尚书禄山薄城下常清兵皆白徒战不胜辄 
北憕收残士数百裒断弦折矢坚守人不堪鬬达奚珣降贼 【新书不载达奚珣降贼今据通鉴增】 憕约弈吾曹苛国重寄虽力不敌当死 
官部校皆夜缒去憕坐留守府弈守台城陷禄山执憕奕及官属蒋清害之诏赠司徒谥忠懿河洛平再赠太尉憕十余子江涵沨瀛等同遇害 
唯源彭脱源八岁家覆俘为奴转侧民间及史朝义败故吏赎出之代宗闻授河南府参军迁司农主簿以父死贼手常悲愤不仕不娶绝酒荤 
惠林佛寺者憕旧墅也源依寺居阖户日一食祠殿其先寝也每过必趋未始践阶长庆初年八十矣御史中丞李德裕表荐之穆宗下诏褎其 
父忠子孝以源守谏议大夫赐绯鱼袋河南尹遣使者持诏书袍笏即赐又赐绢二百疋源顿首受诏即附表谢辞吐哀悫一无受寻卒敬宗时 
擢憕孙为河南兵曹参军彭擢明经第天宝中选名臣子可用者自咸宁丞迁右补阙从天子入蜀后憕数年卒有孙景让景庄景温别传

　　△卢弈

　　卢弈黄门监怀慎少子也与兄奂齐名天宝初为鄠令积功擢给事中拜御史中丞自怀慎奂及弈三居其官清节似之时传其美俄留台 
东都兼知武部选安禄山陷东都吏亡散弈前遣妻子怀印闲道走京师自朝服坐台被执将杀之即数禄山非徐顾贼徒曰为人臣者当识逆 
顺我不蹈失节死何恨临刑西向再拜骂贼不绝口肃宗诏赠礼部尚书 【按旧书作玄宗闻而悯之赠兵部尚书】 谥曰贞烈子杞别有传 
杞子元辅字子望少以清行闻擢进士补崇文校书郎拜左拾遗厯抗常绛三州刺史课尝最召授吏部郎中进累兵部侍郎为华州刺史卒元 
辅端静介正能绍其祖故厯显剧而人不以杞之恶为累云

　　△张介然 【崔无诐】

　　张介然猗氏人本名六郎性慎愿长计划始为河陇支郡太守王忠嗣皇甫惟明哥舒翰踵领节度并署营田支度等使入奏称旨请得列 
戟故里许之翰荐为少府监厯卫尉卿禄山反授河南节度采访使 【按旧纪以介然为东留太守河南节度采访使新纪贼陷陈留执太守 
郭纳张介然死之则是纳为太守介然以节度统其事耳】 守陈留陈留据水陆居民孳伙久不知战介然到不三日贼己渡河旬有六日城陷 
初有诏购贼首而暴诛庆宗状禄山入陈留见诏书抚膺大哭杀陈留降者万人以逞血流成川斩介然于军门 【按旧书载玄宗赠介然工 
部尚书】 以伪将李廷望为节度使守陈留禄山己拔陈留则鼓而前无敢抗中宿攻荥阳太守崔无诐率众乘城与官属皆死贼首以伪将武 
令珣戍焉无诐京兆长安人本韦后外家始娶萧至忠女至忠败被贬久乃为益州司马善杨国忠引为少府监守荥阳诏赠礼部尚书谥曰毅 
勇

　　钦定续通志卷五百八



 


　　●钦定续通志卷五百九　忠义传二

　　忠义传

　　唐 【二】

　　○唐二

　　颜杲卿【袁履谦】　　　贾循　　　　张巡　　许远【南霁云　云万春　姚誾】　　　　　　　　　程千里【袁光廷】　 
　庞坚【嶭愿】　　　　张兴　　　崔伦　　　蔡廷玉　　　符令奇　　刘乃　　孟华　　　　张伾　　　　周曾　　张名振 
【石演芬　】　　吴溆　　　高沐　　贾直言　　　辛谠　　　黄碣　　孙揆

　　颜杲卿 【袁履谦】
　　贾循
　　张巡
　　许远
　　程千里 【袁光廷】
　　庞坚 【嶭愿】
　　张兴
　　崔伦
　　蔡廷玉
　　符令奇
　　刘乃
　　孟华
　　张伾
　　周曾
　　张名振 【石演芬】
　　吴溆
　　高沐
　　贾直言
　　辛谠
　　黄碣
　　孙揆

　　△颜杲卿 【袁履谦】

　　颜杲卿字昕琅邪临沂人与真卿同五世祖以文儒世家父元孙有名垂拱闲为濠州刺史杲卿以荫调遂州司法参军性刚正莅事明济 
与兄春卿弟曜卿并以书判超等吏部侍郎席豫咨嗟推伏再以最迁范阳户曹参军安禄山闻其名表为营田判官假常山太守禄山反至藳 
城杲卿力不能支与长史袁履谦往迎之禄山辄赐金紫使与其将李钦凑 【旧书杲卿传钦凑姓蒋实录仍姓李与新书通鉴同】 高邈  
【按新书无高邈名今据旧章补入为下文遣高邀召兵范阳张本】 以兵七千屯土门杲卿指所赐衣谓履谦曰与公何为着此履谦悟乃 
与真定令贾深内邱令张通幽定谋图贼阴结太原尹王承业为应使平卢节度副使贾循取幽州谋泄禄山杀循时真卿在平原遣甥卢逖玉 
常山约起兵断贼归路以缓其西入之谋杲卿大喜乃以贼命召钦凑计事钦凑夜还舍之外邮使履谦及参军冯虔郡豪翟万德等数人饮劳 
既醉斩之并杀其将潘惟慎贼党歼投尸滹沱水先是禄山遣将高邈召兵范阳未还 【旧书钦凑遣高邈往幽州未还按二将既同握重兵 
镇土门岂得擅遣邈往幽州今从新书】 杲卿使藳城尉崔安石图之邈至满城虔万德皆会传舍安石绐以置酒邈舍马虔叱吏缚之贼将何 
千年自赵来虔亦执之送二贼杲卿乃遣子泉明及万德深通幽等传钦凑首械两贼送京师张通幽以其兄陷贼泣请同行杲卿许之至太原 
通幽欲自托于王承业乃教之更其表多自为功别遣使上之 【按承业冒功由张通幽新旧书俱不载今据通鉴补】 厚遣泉明还阴令壮 
士翟乔贼于路乔不平居之故乃免示宗擢承业大将军已而事显乃拜杲卿卫尉卿兼御史中丞履谦常山太守深司马即传檄河北言王师 
二十万入土门遣郭仲邕领百骑为先锋驰而南曳柴扬尘望者谓大军至日中传数百里贼张献诚方围饶阳弃甲走于是赵巨鹿广平河闲 
并斩伪刺史传首常山而乐安博陵上谷文安信都魏邺诸郡皆自固 【旧传十五郡皆为国家守通鉴凡十七郡皆归朝廷其附禄山者范 
阳卢龙密云渔阳汲邺六郡而己均与此异】 杲卿兄弟兵大振禄山至陕闻兵兴大惧使史思明等率平卢兵渡河攻常山蔡希德自怀会师 
不涉旬贼急攻城遗少未及为守计求救于河东承业兵不出杲卿昼夜战精竭矢尽六日而陷 【通鉴杲卿起兵纔八日新旧书史思明传 
正月六日围常山九日拔之则三日也与此异】 与履谦同执贼胁使降加刃少子季明颈上曰降当活而子终不答遂并卢逖杀之送杲卿至 
洛阳禄山怒曰吾擢尔太守何所负而反杲卿瞋目骂曰汝营州牧羊羯奴耳天子擢汝为三道节度使恩幸无比何负于汝而反我世唐臣守 
忠义恨不斩汝以谢上岂从尔反耶禄山不胜怒缚之天津桥柱节解以肉噉之詈不绝贼钩断其舌乃含胡而绝年六十五履谦既断手足脔 
之见者垂泣杲卿宗子近属皆被害杲卿己掳诸郡复为贼守通幽谮杲卿于杨国忠故不加赠肃宗在凤翔真卿表其枉上皇仗杀通幽李光 
</div>
    <div class="pagination">
<a href="续通志_page1120.html">上一页</a><span>...</span><a href="续通志_page1116.html">1116</a><a href="续通志_page1117.html">1117</a><a href="续通志_page1118.html">1118</a><a href="续通志_page1119.html">1119</a><a href="续通志_page1120.html">1120</a><span class="current-page">1121</span><a href="续通志_page1122.html">1122</a><a href="续通志_page1123.html">1123</a><a href="续通志_page1124.html">1124</a><a href="续通志_page1125.html">1125</a><a href="续通志_page1126.html">1126</a><span>...</span><a href="续通志_page1122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
