<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 10 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 10 页/共 455 页</h1>
    <div class="content">　　湖广【原额屯田共一万一千三百一十五顷二十五畆嘉靖中额五万七百四十九顷七十二畆零粮三十八万七千五百四十五石零】
　　河南【原额屯田共三万六千三百九十顷一十七畆零嘉靖中额五万五千五百九十八顷二十三畆零粮三十三万三千五百八十九石】
　　江西【原额屯田共五千六百二十三顷四十一畆零嘉靖中额五千四百七十一顷三十八畆零粮二万一千五百四十六石零】
　　陜西【原额屯田共四万二千四百五十六顷七十二畆零嘉靖中额一十六万八千四百四顷四畆零粮八十二万三千二百四石六斗零草折粮一千九百七十二石五斗零抛荒粮草折银一百一十九两五钱零草二百三十七万八千五十二束草价银二百五十八两五钱零地畆粮二千四百六十二石零地畆银一万七百七十九两四钱零】
　　广西【原额屯田共五百一十三顷四十畆嘉靖中额四千六百一十顷三十四畆零粮五万五千五十四石零内除民里徴收及荒刬停徴实在田二千九百一十三顷三十七畆粮三万四千六百九十五石零】
　　山东【原额屯田共二千六十顷嘉靖中额一万八千四百八十七顷四十九畆零粮八万三百四十八石零】
　　辽东【原额屯田共一万二千三百八十六顷嘉靖中额二万九千一百五十八顷六十六畆零粮二十五万三千二百一石】
　　山西【原额屯田一万二千九百六十三顷八畆零嘉靖中额三万三千七百一十四顷八十八畆粮一十万一千九十八石零租银一千二十七两八钱零草一千二百四十束折银一十六两二钱】山西行都司【屯田一万一百一十八顷二十畆零嘉靖中额大同镇屯田二万八千五百九十顷三十四畆零粮一十二万二千四百三十八石零牛具地一万二千九百六十六顷二十九畆零徴银八千三百二十二两五钱零】
　　广东【原额屯田共七十二顷三十三畆零嘉靖中额六千三百三十八顷七十九畆零粮一十五万一百二十九石零】
　　四川都司及行都司【屯田六十五万九千五百四十五顷二十六畆零嘉靖中额四万八千八百四顷一十畆零花圉仓基一千九百三十八所粮二十九万四千三百三十九石零】福建【原额屯田共三千七百七十四顷又福建行都司并所属卫所屯田共一千六百七顷三十七畆嘉靖中额二项共八千六百九十三顷二十二畆零粮一十五万一千八百四石零】
　　云南【原额屯田一万八百七十七顷四十三畆零嘉靖中额一百一十一万七千一百五十四畆零粮三十八万九千九百九十二石零】
　　贵州【屯田九千三百三十九顷二十九畆零嘉靖中额三十九万二千一百一十一畆零粮九万三千八百一十一石零】
　　王圻曰按汉之屯田止于数郡宋之屯田止于数路唐虽有九百九十二所亦无实效惟我太祖加意于此视古最详考其迹则卫所有闲地即分军以立屯非若歴代于军伍之外分兵置司者也考其制则三分守城七分屯种以言其数则外而辽东一万二千二百七十四顷一十九畆零推之于南北二京卫所陜西山西诸省尤极备焉则其于所谓数郡数路九百九十二所者又岂足以比之哉永乐中令各处卫所凡屯军一百以上委百户一员提督之其有余人自愿耕种者不拘顷畆任其开垦三四五年之间又有红牌一面等例牛具农器则总于屯漕细粮子粒则司于户部至于宣徳正统每有添设屯田副使佥事之诏景泰天顺亦有监督兼理之令成化十一年十三年二十一年治十三年又令管屯等官用心清查莫非拳拳于此然嵗乆生利偏害出尝闻礼部尚书刘定之曰有屯田之名无屯田之实耕种之际卤莽灭裂收贮之后侵欺移用以管屯为职者率优防于城市何尝有阡陌之廵以典屯而来者亦凭信于簿书何能校仓库之实斯也盖至今犹未息也








　　钦定续文献通考卷五
　　钦定四库全书
　　钦定续文献通考卷六
　　田赋考
　　官田
　　宋宁宗嘉定二年三月罢漳泉福三州兴化军卖废寺田
　　初闽以福建八郡之田分三等膏腴给僧寺道院中下者给土著流寓髙宗绍兴二年始令民请买民甚便之至是复罢
　　理宗淳祐九年正月诏以官田三百亩给表忠观旌钱氏功德仍禁止樵采
　　【臣】等谨按周密癸辛杂识曰穆陵念史弥逺拥立之功思以政地处其子宅之然思不立竒功无以压人望防殿歩司狱芦荡以为可以开为闲田禆国饷时宅之为都司遂创括地之议一应天下河田围田圩田没官田等并行拨本所名田事所仍辟官分往江浙诸郡打量时淳祐丁未郑清之当国时也以宅之为提领官右司赵与膺为防详官计院汪之埜为检阅赵与訔谢献子并为主管文字诸郡又各差朝士分任其事怨嗟满道死于非命者甚众行之期年有扰无补宅之除副枢于是刘垣赵汝腾黄自然力陈不可皆以罪去后一年宅之终于位遂并官田归安边所令都司提领焉考丁未淳祐七年也是年四月以郑清之为太傅右丞相兼枢密院使时史嵩之已罪废故理宗欲以宅之处政地再报拥立之德然括地之事纪志俱失载宅之亦不立傅至九年二月以史宅之同知枢密院事则见于纪文与杂识合安边所置于宁宗开禧三年详见正考
　　景定元年十二月诏华亭奉宸庄外廷以助军饷以漕司拘催骚扰拨外廷至三年又诏昨赐公主田以秀丰庄二万九千有竒充影堂祭祀余悉拨淮东总所以助军饷
　　四年二月置官田所十月命浙西六郡置公田庄丞相贾似道以国计困于造楮富民困于和籴思有以变法而未得其説知临安府刘良贵浙西转运使呉势卿献买公田之防似道乃命殿中侍御史陈尧道等疏请祖宗限田之制以官品计项以品格计数下两浙江东西和籴去处先行归并诡析后将官户田产逾限之数抽三分之一回买以充公田但得一千万亩之田则歳有六七万石之入其于军饷沛然有余可免和籴可以饷军可以住造楮币可平物价可安富室一事行而五利兴矣从之乃诏买公田命防子课日増印五十万贯充买置官田所以刘良贵提领陈訔为检阅先于平江江隂安吉嘉兴常州镇江六郡行之亩起租满石者偿二百贯九斗者一百八十贯以下以次逓减五千亩以上以银半分官告五分度牒二分防子二分半五千亩以下以银半分官告三分度牒二分防子三分半千亩以下度牒防子各半五百亩至三百亩全以防子是嵗田事成每石官给止四十贯而半是告牒民失产而得虚告持之而不得售六郡骚然所遣刘良贵等又恣为操切廖邦杰之在常州害民尤甚至有本无田而以归并抑买自经者分置庄官催租州县督収及时运发由是六郡买田三百五十余万亩浙西安抚魏克愚言取四路民田立限回买所以免和籴而益邦储议者非不自以为公且忠也然未见其利而适见其害近给事中徐经孙奏记丞相言江西买田之甚详若浙西之弊则尤甚于经孙所言者因歴述其为害者八事疏奏不省
　　五年三月选官充官田所分司
　　贾似道言公田已成若复以州县总之恐害不除而利不可久请以江隂平江浙西宪司安吉嘉兴两浙运司常州镇江总所毎嵗输租官仓时减二分水旱别议仍立四分司以主管公田系衔平江嘉兴安吉各一员常州江隂镇江共一员每乡置官庄一所民为官耕者曰官佃为官督者曰庄官庄官以富饶者充应两岁一更每租一石明减二斗不许多収毘陵澄江一时迎合止欲买数之多凡六七斗皆作一石及収租之际元额有亏则取足于田主或田有硗瘠及租田顽恶之处又从而责换于田主其祸尤惨
　　是岁七月彗见于东方下诏求言京学生萧规叶李等三学六馆皆上封章及前秘书监髙斯得亦驰驿上封事谢枋得校文江东方山京校文天府亦皆陈买田之失未几皆被谴
　　度宗咸淳四年六月诏罢浙西诸州公田庄官
　　以差置庄官弊甚罢之令诸郡公租以三千石为一庄聴民于分司承佃盗易者以盗卖官田论其租于先减二分上更减一分至五年三月又诏浙西六郡公田设官督租有差
　　十年十一月【时恭帝已即位】括邸第戚畹及御前寺观田令输租
　　侍御史陈坚殿中侍御史陈过等奏今东南之民力竭西北之边患棘而邸第戚畹御前寺观田连阡陌亡虑数千万计皆巧立名色尽蠲二税不可不加厘正望与二三大臣亟议行之十二月诏边费浩繁吾民重困贵戚释道田连阡陌安居暇食有司覈其租税収之
　　恭帝德祐元年三月诏公田为民害十有余年自今并给田主令率其租户为兵
　　宋史食货志曰宋南渡后水田之利富于中原故水利大兴而诸籍没田募民耕者皆仍私租旧额每失之重输纳之际公私事例逈殊私租额重而纳轻承佃犹可公租额重而纳重则佃不堪命州县胥吏与仓库百执事之人皆得侵渔于耕者季世金人乍战乍和战则军需浩繁和则岁币重大国用常苦不继于是因民苦官租之重命有司括卖官田以给用其初弛其力役以诱之其终不免于抑配此官田之也嘉定以后又有所谓安边所田乃籍没权幸者而围田湖田之在官者皆焉収其租以助岁币至其将亡又限民名田买其限外所有谓之公田初议欲省和籴以纾民力而其极多其租尤重宋亡遗患犹不息也
　　金制凡官地明安穆昆及贫民请射者寛卿一丁百亩狭乡十亩中男半之
　　熙宗天眷元年二月诏罢来流水混同江防逻地与民耕牧
　　三月又以禁苑隙地分给百姓皇统七年正月以西京鹿囿为民田
　　海陵贞元元年七月赐朝官京城隙地徴钱有差正隆元年二月括官地授明安穆昆户
　　遣刑部尚书赫舍哩罗索等十一人分行大兴府山东真定府拘括系官或荒闲牧地及官民占射逃絶户地戍兵占佃宫籍监外路官本业外増置土田及大兴府平州路僧尼道士女冠等地以授所迁之明安穆昆户令民请射而官得其租
　　世宗大定十年四月禁侵耕围场地
　　至十一年正月谓宰臣曰往岁清暑山西因近路禾稼甚广无畜牧之地命五里外乃得耕垦今闻民皆去之他所甚可矜悯其令依旧耕种二十年四月又以行幸道隘扈从人不便诏户部沿路蝢舍侧近官地勿租与民耕种五月谕有司曰白石门至野狐岭其间淀泺多为民耕植者而官民杂畜往来无牧放之所可差官括元荒地及冐佃之数
　　十七年六月命拘籍官田
　　邢州男子赵迪简言随路不附籍官地及河滩地皆为豪强所占而贫民土瘠税重乞遣官拘籍冐佃者定立租课复量减人户税数庶得轻重均平诏付有司将行而止寻以近都明安穆昆所给官地率皆薄豪民租佃官田歳久徃往冐为己业令拘籍之又谓省臣曰官地非民谁种然女直人户自乡土三四千里移来尽得薄地若不拘刷良田给之久必贫乏其遣官察之又谓防知政事张汝弼曰先尝遣问女直土地皆云良田及朕出猎问之则谓自起移至此不能种莳斫芦为蓆或斩刍以自给卿等其议之省臣奏官地所以人多蔽匿盗耕者由罪轻故也乃更条约立限令人自陈过限则人能告者有赏遣同知中都路转运使张九思往拘籍之至十九年十二月谓宰臣曰亡辽时所拨地与本朝元帅府已曽拘籍矣民或指射为无主地其间播种歳久若遽夺之恐民失业因诏括地官张九思戒之复谓宰臣曰朕闻括地事所行极不当如皇后庄太子务及秦汉以来长城燕子城之类止以名称便为官地此田百姓为己业不知几百年矣所执凭騐一切不问其相隣冐占官地复有幸免者能使军户稍给民不失业乃朕之心也至二十一年十月帝与张仲愈论冐占田事又令俟丰年括籍官地二十二年省臣复以为奏帝曰本为新徙四明安贫须刷官田与之若张仲愈等所拟条约太刻恐民苦之可为酬直且先令明安穆昆人户随宜分处计其丁壮牛具合得土田实数给之不足则以前所刷地二万余顷补之复不足则续当议时有落兀者与婆萨等争懿州地六万顷以皆无据騐遂没入官
　　二十一年三月诏山后冐占官地十顷以上者皆籍入官均给贫民
　　先是二十年四月诏大定初赐故太保阿里中都路田百顷及前所赐山东路地百四十顷拘収入官十月又以山后之地皆为亲王公主权势之家所占转租于民命宰臣察之至是陈言者言豪强之家多占夺田者帝曰前参政纳合椿年占地八百顷又闻山西田亦多为权要所占有一家一口至三十顷者以致小民无田可耕徙居隂山恶地何以自存其令占官地十顷以上者皆括籍入官均赐贫民省臣又奏椿年明安三合故太师耨盌温敦思忠孙长寿等亲属七十余家所占地三千余顷帝曰至秋除牛头地外仍各给十顷余皆拘入官山后招讨司所括者亦当同此二十二年八月以赵王永中等四王府冐占官田罪其长史府掾安次新城宛平昌平永清怀柔六县官皆罚赎有差
　　七月命宗室户徙河间者回纳旧地
　　谓宰臣曰前徙宗室户于河间拨地处之而不回纳旧地岂有两地皆占之理自今当以一处赐之至次年九月又诏河间宗室未徙者令尽徙于平州无力者官津发之土薄者易以良田
　　二十二年命招复梁山泺流民官给以田
　　先是二十一年三月帝谓宰臣曰山东路所括民田已分给女直屯田人户复有籍官闲地依元数还民仍免租税八月尚书省奏山东所刷地数帝曰黄河已移故道梁山泺水退地甚广民昔尝恣意种之今官籍其地而民惧徴租逃者甚众若徴其租而以冒佃不首罪之固宜然遽取之恐致失所可免其徴赦其罪别以官地给之至是乃有是命时御史台奏大名济州因刷梁山泺官地或有以民地被刷者帝谓宰臣曰虽曽经通检纳税而无明騐者仍当刷问有公据者付本人时又有人户执契据指坟垅为騐而亦拘在官者委官騐实亦偿以官田
　　二十七年命有司拘刷随处官豪家多占官地与贫难无地者每丁授五十亩余佃不尽者方许豪家騐丁租佃
　　二十九年五月【时章宗已即位】再定告请承佃官地限
　　时有司以贫民请佃官地过期数足请再立限限外告者宜却之止付元佃兼平阳一路地狭人稠官地当尽数拘籍騐丁以给贫民帝曰限外指告多佃官地者当却之如无主不愿承佃方许诸人告请其平阳路宜计丁限田如一家三丁己业止三十亩则更许存所佃官地一顷二十亩余者拘籍给付贫民七月谕尚书省曰唐邓颍蔡宿泗等处水路膏腴之地若騐等级量立歳租寛其徴纳之限募民佃之公私有益今河南沿边地多为豪民冐占若民或流移至彼就募令耕不惟贫民有赡亦増羡官租其给丁壮者田及耕具而免其租税八月尚书省奏河东地狭稍凶荒则流亡相继窃谓河南地广人稀若令招集他路流民量给闲田则河东饥民减少河南且无旷地矣命从所请九月又奏在制诸人请佃官闲地者免五年租课今乞免八年则或多垦从之十一月又奏民騐丁佃河南荒闲官地者如愿作官地则免税八年愿为己业则免租三年并不许典卖若豪强及公吏軰有冒佃者限两月自首免罪而全给之其税则视其隣地定之以三分为率减一分限外许诸人告指给之制可
　　章宗明昌元年二月谕濒水民地已种莳而为水浸者以所近官田对给之
　　三年六月命民户己业中有官地者许騐数对易尚书省奏旧牧马地久不分拨以致军民起讼差官往各路定之南京六万三千五百二十余顷陜西三万五千六百八十余顷凡民户有凭騐己业及宅井坟园已改正给付而其中复有官地者亦騐数对易
　　四年正月谕防检司行宫外地及围猎之处悉与民耕虽禁地亦聴民持农器出入
　　先是复州合厮罕闗地方七百余里因围猎禁民樵捕同知复州军事内族齐言其地肥衍请赋民开种世宗为弛禁田収其利至是有是谕至六年二月又勅有司行宫侧及猎所有农者勿禁承安四年三月诏自蒲河至长河及细河以东常所经行地官为和买令百姓耕之仍免其租税泰和四年八月幸太极宫弛围场逺地禁纵民耕捕樵采八年二月谕有司方农作时虽在禁地亦令耕种
　　泰和元年九月以官田给国子生
　　时更定赡学养士法生员给民佃官田六十亩岁支粟三十石国子生人百八亩岁给以所入官为掌其数
　　哀宗至大六年十二月罢附京猎地百里聴民耕稼元制凡官田不科夏税
　　世祖中统二年七月谕河南管军官于近城地量存牧埸余聴民耕又勅怀孟牧地聴民耕垦
　　其后至元元年四月御苑官请广牧地诏牧地分给农之无田者四年七月申严京畿牧地之禁
　　至元七年六月立籍田大都东南郊
　　十四年江南行台御史大夫相威奏请召佃公田仍减其租从之
　　二十年十一月立司农司掌官田及邸舍人民
　　二十一年十二月中书省言江南官田为权豪寺观欺隠者多宜免其积年収入限以日期聴人首实逾限为人所告者徴之以其半给告者从之
　　至三十三年七月复以江南官之田多为强豪所据立营田总管府其所据田仍履亩计之
　　二十二年二月用右丞卢世荣言回买江南土田二十三年二月诏江南诸路学田昔皆官复给本学以便教养
　　时江浙行省筭钱谷甚急鬻所在学田输其直于官利用监臣彻里使江南见之谓曰学有田以供祭祀育贤才安可鬻耶遂奏罢之次年闰二月诏设江南各路儒学提举司以钩考江西学田所入羡余贮之集贤院以给有才艺之士二十七年正月立兴文署掌经籍板及江南学田钱谷二十九年正月诏江南州县学田其岁入聼其自掌春秋释奠外以廪师生及士之无告者贡士庄田则令覈数入官
　　【臣】等谨按元太宗始得中原用中书令耶律楚材言以科举选士世祖既定天下国子祭酒许衡请自都邑至州县皆设学校资善大夫王鹗奏立十道提举学校官仁宗延祐间复斟酌旧制行之故其时有学田有贡士庄田凡为养士计者意甚盛也然世祖至元中权臣屡欲毁法诸生廪食或不继迨顺帝至元元年十一月彻尔特穆尔复入中书首议罢科举及学校庄田御史吕思诚等及防政许有壬争之不可得于是勅以所在儒学贡士庄田租给宿卫衣粮并罢科举矣
　　二十八年命江淮寺观田宋旧有者免租续置者输税六月宣谕江淮民恃总统嘉木揭喇勒智力不输租者依旧徴输
　　自是之后累朝申禁不一凡寺观田非宋旧有及先朝所赐者并令输租又成宗元贞二年二月诏江南道士贸易田者输田商税大德七年七月罢江南白云宗摄所其田令依例输租九年二月免天下道士赋税十年正月以南台御史言江南寺观田亩歴年诏免税赋上亏公额下侵民利其所録民户或罹饥寒为其徒者坐视不防乞于秋成之时騐其顷亩减半徴之以备凶嵗推赈其民庶几利害稍均不加费于官府也乃罢江南白云宗都僧録司汰其民归州县僧归各寺田悉输租武宗至大四年十月【时仁宗已即位】禁诸僧寺毋得冒侵民田泰定帝泰定四年九月禁僧道买民田违者坐罪没其直
　　初帝用嘉木揭喇勒智为江南释教总统二十三年正月以江南废寺田土为人占据者悉付嘉木揭喇勒智修寺嘉木揭喇勒智重赂僧格擅发宋陵攘夺田二万三千亩私庇平民不输公赋者二万三千户至是始有此谕至二十九年三月僧格既诛省台臣乞并嘉木揭喇勒智正典刑帝犹贷其死而给还其人口土田至成宗大德三年七月中书省言江南诸寺佃户五十余万本皆编民自嘉木揭喇勒智冒入寺籍宜加厘正从之仁宗时又有白云宗总摄沈明仁强夺民田二万顷诳诱愚俗十万人私赂近侍延祐六年十月中书省请汰其徒还所夺民田七年二月【时英宗已即位】明仁坐罪诏籍江南冒为白云僧者为民
　　成宗即位诏曲阜林庙天下郡县庙学书院田及贡士庄供祭祀修庙宇
　　时集贤学士阎复上疏言曲阜守塜户昨有司并入民籍宜复之其后诏赐孔林洒扫二十八户祀田五千亩皆复之请也
　　元贞元年十一月诏江浙行省括隠漏官田
　　大德三年凡在官之田许民佃种输租
　　六月罢大名路所献黄河故道田输租
　　十二月理荆湖公田租
　　时公田为民害而荆湖尤甚部内实无田随民所输租取之户无大小皆出公田租虽水旱不免宣慰使立智理威上其事于朝集贤学士阎复亦言公田租重宜减以贷贫民于是遣使理之凡官无公田者始随俸给之民力少苏
　　七年正月以伊都诸处牧马地为民所垦者亩输租一斗太重减为四升
　　十二月命江南浙西官田奉特赐者许中书省回奏十一年九月【时武宗已即位】令诸赐田悉还官
　　时诸王公主驸马及诸人赐田悉令还官惟太师伊彻察喇自世祖积有勲劳以前后所赐合百顷与之至武宗至大三年九月台臣复言比者近幸为人奏请赐江南田千二百三十顷为租五十万石乞拘还官从之泰定帝泰定元年平章政事张珪上言天下官田歳入所以赡卫士给戍卒自至元三十一年以后累朝以是田分赐诸王公主驸马及百官宦者寺观之属遂令中书酬直海漕虚耗国储其受田之家各任土著奸吏赃官催甲斗级巧名多取又且驱迫邮传徴求饩廪折辱州县偿补逋负至仓之日变鬻以归官司交忿农民窘窜臣等议惟诸王公主驸马寺观如所与公主僧格刺吉及普安三寺之制输之公廪计月值折支以钞令有司兼领输之省部给之大都其所赐百官者之田悉拘还官着为令时不能从三年十月中书省言养给军民必借地利世祖建大宣文宏教等寺赐永业当时已号虚费而成宗复搆天寿万宁寺较之世祖用増倍半若武宗之崇恩福元仁宗之承华普庆租所入益又甚焉英宗凿山开寺损兵伤农而卒无益夫土地祖宗所有子孙当共惜之臣恐兹后借为口实妄兴工役徼福利以逞私欲惟陛下察之帝嘉纳焉后文宗天厯二年十月诏诸王公主官府寺观拨赐田租除鲁国大长公主聴遣人徴収外其余悉输于官给钞酬其直【臣】等谨按元时多以官田分赐臣下纪传所载有世祖中统二年八月赐窦黙等田为永业四年八月赐刘整田二十顷至元十六年正月赐昝顺田十八年赐郑温常州田三十顷二十一年赐相威近郊田二千亩二十二年赐李昶徐世隆田各十顷时安南国王陈益稷来归赐汉阳田五百顷又赐王积翁田八十顷二十五年赐叶李平江田四千亩二十九年赐髙兴大都田千亩武宗至大二年赐特尔格江州稻田五千亩英宗至治三年赐拜珠平江田万亩时巴延有旧赐河南田五千顷以二千顷奉帝师祝厘八百顷助给宿卫自取不及其半文宗天厯元年拨赐雅克特穆尔太平王江东道太平路地五百顷至顺二年又赐龙庆州水硙土田及平江松江江隂芦埸荡山沙涂沙田因请以圩田五百顷有竒粮七千七百石愿増为万石入官所得余米赡其弟顺帝至元元年二月以蓟州寳坻田赐巴延三年三月以苏州田二百顷赐剡王齐齐克图至正四年六月赐托克托松江田为立稻田提领所以领之十三年七月又赐托克托东泥河田一十二顷其赐公主者则武宗至大二年赐鲁国大长公主平江稻田一千五百顷文宗至顺元年赐鲁国大长公主平江田五百顷顺帝至正九年七月赐公主不答昔你平江田五十顷至于寺观赐田尤为侈滥世祖中统二年六月赐僧子聪怀孟邢州田各五十顷八月赐庆寿海云二寺陆地五百顷成宗大德五年二月赐昭应宫兴教寺地各百顷上都乾元寺九十顷万安寺六百顷南寺百二十顷仁宗初赐大普庆寺田八万亩延祐三年正月赐上都开元寺江浙田二百顷华严寺百顷七月赐普庆寺益都田百二十顷泰定帝泰定三年十月赐太天源延圣寺吉安临江田千顷文宗天厯二年十一月赐集庆万寿两寺平江田百五十顷至顺元年四月以所籍张珪诸子田四百顷赐防圣寺顺帝至正七年十一月拨山东地土十六万二千余顷属防圣寺又文宗纪至顺元年四月亦有括伊都般阳宁海闲田十六万二千九十顷赐防圣寺事恐两朝赐予不应若是之多且同或者已赐复还而后复赐也续纲目止载至正朝事
　　武宗至大二年六月从皇太子言禁诸赐田者驰驿徴租扰民
　　至仁宗皇庆二年四月台臣言诸王驸马寺观臣僚土田每嵗徴租极为扰民请革其弊制曰可延祐元年五月禁诸王支属径取分地租税扰民
　　仁宗延祐七年二月【时英宗已即位】括勘崇祥院地其冒以官地献者追其直民地献者归其主
　　泰定帝泰定三年正月以山东湖广官田赐民耕垦人三顷仍给牛具
　　顺帝至正十六年三月台臣言系官牧马草地俱为权豪所占今后除规运总管府见种外余尽取勘令大司农召募耕垦嵗収租课以资国用从之
　　明初官田皆宋元时入官田地厥后有还官田没官田断入官田学田皇庄牧马草场城壖苜蓿地牲地园陵坟地公占隙地诸王公主勲戚大臣内监寺观赐乞庄田百官职田边臣养廉田军民商屯田通谓之官田【臣】等谨按明史食货志所列官田之目如此其云没官田防入官田者盖多指苏松嘉湖言之名为官田实民田耳东南财赋重地沃壤厚敛皆出于此未可与皇庄牧地诸在官之田并论也今以入田赋总制余屯田详屯田类职田详职官考惟学田皇庄等载于此云
　　太祖洪武二年二月耕籍于南郊
　　御史寻适请耕籍田享先农以劝天下遂建坛于南门外坛南为籍田北为神仓成祖永乐时建坛北京一如其制田在观耕台南防坛地六百亩供黍稷及荐新品物又地九十四亩有竒额税四石七斗収贮神仓以备旱涝又令坛官种一百九十亩坛户种二百六十六亩七分
　　七年减圣庙田租
　　衍圣公孔希学言先世田兵后多芜而徴赋如故乞减免从之其后孝宗治十八年衢州知府沈言衢州圣庙祭田洪武初轻则起科后改徴重税请仍改轻以供祀费诏可又景帝景泰二年命给还顔孟二庙祭田六十顷复増给二十顷佃户各十家庄烈帝崇祯十六年赐先贤仲子之后田六十余顷庙户三十一以奉祭祀
　　十年十月赐百官公田
</div>
    <div class="pagination">
<a href="钦定续文献通考_page9.html">上一页</a><span>...</span><a href="钦定续文献通考_page5.html">5</a><a href="钦定续文献通考_page6.html">6</a><a href="钦定续文献通考_page7.html">7</a><a href="钦定续文献通考_page8.html">8</a><a href="钦定续文献通考_page9.html">9</a><span class="current-page">10</span><a href="钦定续文献通考_page11.html">11</a><a href="钦定续文献通考_page12.html">12</a><a href="钦定续文献通考_page13.html">13</a><a href="钦定续文献通考_page14.html">14</a><a href="钦定续文献通考_page15.html">15</a><span>...</span><a href="钦定续文献通考_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
