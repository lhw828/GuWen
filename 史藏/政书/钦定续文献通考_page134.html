<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 134 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 134 页/共 455 页</h1>
    <div class="content">　　十三年九月天夀节始受羣臣朝贺赐宴于谨身殿后以为常　十五年正月宴羣臣于谨身殿始用九奏乐【臣】等谨按实録先是五年八月庚辰罢天下进贺圣节冬至表笺帝曰正旦为嵗之首天运维新人君法天出治臣下进表称贺礼亦宜之生辰冬至于文繁矣昔唐太宗谓生辰是父母劬劳之日况朕皇考皇妣早逝毎于是日不胜悲悼忍受天下贺乎自是毎圣节日斋居素食不受朝贺至是年七月韩国公李善长等累疏上请然后许之顾炎武日知録谓自是虽嵗以为常而不受献不赋诗不赐酺不斋醮则帝所云勉从中制者也若宴羣臣礼详见大宴仪
　　二十四年四月定常朝侍班官及百官入朝次第东则六部都察院堂上官十三道掌印御史通政司大理寺太常寺太仆寺应天府翰林院春坊光禄寺钦天监尚寳司太医院五军断事及京县官西则五军都督锦衣卫指挥各卫掌印指挥给事中中书舍人为侍班官又令礼部置百官朝牌大书品级列丹墀左右木栅上依序立并凡入殿必履鞵再入朝次第令朝参将军先入近侍次之公侯驸马伯又次之五府六部又次之应天府及在京杂职官员又次之
　　惠帝建文元年正月朔帝谒奉先殿朝皇太后诣孝陵上香还御殿受朝不举乐
　　二年正月朔诏天下来朝官勿贺
　　成祖永乐元年正月朔御奉天殿受朝贺宴羣臣及属国使　四年正月初御午朝
　　初令内阁官侍朝立金台东锦衣卫在西后移御道东西对立至是谕近侍及六部官曰早朝多四方所奏事午后事简君臣之间得从容陈论自今有事当商确者皆于晩朝
　　【臣】等谨按春明梦余録常朝御门其寳座谓之金台陆容茮园杂记翰林院尚寳司六科官凡常朝俱在奉天门御座左右侍立故云近侍自太宗晩年有疾令女官扶持上下乃退居门下御道左右遂为定位矣
　　七年七月以北廵至北京御奉天殿受朝贺十月令羣臣于右顺门内便殿奉事
　　时以天寒谓行在礼部曰北京冬气严凝羣臣早朝奏事立久不胜今后朝毕可奏事于右顺门内便殿
　　十一年正月朔以日食诏罢朝贺宴防　十二年八月朔至北京御奉天殿受朝贺【以亲征瓦刺大防班师故也】十九年正月朔【时已迁都北京】御奉天殿受朝贺大宴四月万夀节以三殿灾止贺　二十年正月朔以日食免朝贺　二十二年十一月【时仁宗已郎位】己丑礼官奏冬至节请受贺不许礼志仁宗登极先期司设监陈御座于奉天门钦天监设定时鼓尚寳司设寳案教坊司设中和韶乐【设而不作】是日早遣官告天地宗社皇帝具素服告几筵至时鸣钟鼓设卤簿皇帝衮冕御奉天门百官朝服入午门鸿胪寺导执事官行礼请升御座皇帝由中门出升座鸣鞭百官上表行礼颁诏俱如仪
　　仁宗洪熈元年正月朔御奉天门受朝不举乐
　　时礼部尚书胡震固请受贺作乐如大朝仪不许
　　宣宗宣徳七年正月朔以日食免朝贺　十年正月癸酉朔不视朝命羣臣谒皇太子于文华殿壬午【时英宗已即位】始罢午朝
　　时阁臣杨士竒杨溥杨荣以帝防冲初即位罢午朝又创制毎日早朝止许言事八件前一日先以副本诣阙下豫以各事处分陈上遇奏止依所陈防而已后遂为定制
　　景帝景泰元年正月朔罢朝贺
　　先是正统十四年七月诏亲征瓦剌命皇弟郕王居守八月皇太后命王监国九月郕王即位遥尊皇帝为太上皇至是帝诣奉先殿朝上圣皇太后及皇太后出御奉天殿百官行五拜三叩头礼以上皇在北免贺八月丙戍上皇自瓦剌还京师帝迎于东安门入居南内帝帅百官朝谒十一月礼部尚书胡濙请令百官贺上皇万寿节十二月复请明年正旦百官朝上皇于延安门皆不许
　　【臣】等谨按朱国祯大政记明以五拜三叩头为臣下见君上之礼先拜手稽首四拜复一拜叩头成礼此是年云罢朝贺以不用大朝礼也
　　二年八月复午朝
　　先是元年正月兵部郎中王伟请御午朝是年二月侍讲学士周叙又请午朝日接大臣谘诹治道至是给事中叶盛复以为请帝立报可
　　明史礼志曰景泰初定午朝仪凡午朝御左顺门设寳案奏事官于左掖门外驾出以次入内阁五府六部奏事官六科侍班官案西序立侍班御史二序班二将军四案南面北立鸣赞一案东西向立锦衣卫鸿胪寺东向立管将军官侍卫官立于将军西府部奏事毕撤案各官退有宻事赴御前奏
　　宪宗成化七年十二月避正殿御奉天门听政【以彗星入紫防垣故也】　二十一年六月诏盛暑祁寒廷臣所奏毋得过五事
　　【臣】等谨按实録成化十四年九月鸿胪寺序班陈琮奏毎旦视朝侍卫官军与常叅职官争门而进殊为无序宜自今着例鼓再严令官军先入序立鼓三严常叅官乃如品级序入从之二十三年七月鸿胪寺寺丞孙绳宣读有误为纠察御史所劾先是谕监察御史等官今后通政鸿胪宣读奏辞有差错一二字者免劾乃复申前诏防附録于此
　　孝宗治十年正月召大学士刘健李东阳谢迁于文华殿议庻政后以为常
　　【臣】等谨按刘若愚芜史建极殿居中向后髙踞三纒白玉石栏杆之上者云台门也两旁向后者东曰后左门西曰后右门即云台左右门亦名曰平台凡召对阁臣等官或于平台即后左门也又刘健是年四月大同告警兵部请甄别京营帝乃召健及东阳迁至平台面议去留焉
　　武宗正徳十二年正月郊遂猎于南海子夜中还御奉天殿受朝贺八月丙辰至自昌平戊午夜视朝
　　【臣】等谨按实録九年正月戊寅庆成宴帝至暮始出御殿文武羣臣及天下朝觐官四夷朝贡使席前皆设烛前此所未有也十年正月戊辰郊漏下二鼓始还御殿行庆成礼十二年正月夜半御殿行礼之明日以所猎赐廷臣夜宴殿上不设烛帝御寳座久之未彻爵鸿胪赞与宴者就席如常仪而退十一月辛丑冬至帝在宣府羣臣朝服于奉天门行遥贺礼十三年正旦帝在宣府冬至在榆林十四年正旦在太原冬至南廵至清江浦【受朝贺于太监张阳第】羣臣遥贺并如之十五年正月朔受朝贺于南京十二月诏百官戎服朝明年正旦南京兵部尚书乔宇礼部侍郎杨亷不可率羣臣朝服贺以本纪不载附録之
　　十六年三月慈圣皇太后命迎兴献王世子于兴邸【即世宗也】四月即皇帝位
　　兴献王世子于四月癸未发安陆癸夘至京师止于郊外礼官具仪请如皇太子即位礼帝顾长史袁宗臯曰遗诏以我嗣皇帝位非皇子也杨廷和等请如礼臣所具仪由东安门入居文华殿择日登极不允防皇太后趣羣臣上笺劝进乃即郊外受笺是日日中入自大明门谒武宗几筵朝皇太后出御奉天殿即位
　　明史礼志世宗登极先期造行殿于宣武门外南向设帷幄御座偹翼善冠服及卤簿大驾以至期百官郊迎驾入行殿行四拜礼明日由大明门入省诏草改年号素服诣武宗几筵谒告毕设香案奉天殿丹陛上皇帝衮冕行告天地礼诣奉先殿奉慈殿谒告仍诣武宗几筵慈夀皇太后荘肃皇后前各行礼遂御华葢殿百官朝服入传防免贺五拜三稽首鸿胪寺官请升殿帝由午门出御奉天殿鸣鞭赞拜颁诏如制
　　世宗嘉靖二十五年七月以醴泉出承华殿廷臣表贺【臣】等谨按实録世宗好言符瑞凡醴泉芝草等不一而足此特以廷臣表贺故史举一以见其余耳
　　二十九年八月癸未始御奉天殿戒谕羣臣
　　【臣】等谨按实録自嘉靖十二年十一月乙丑冬至次日丙寅当行贺冬礼帝以疾始不御殿羣臣俱于奉天门行五拜礼嗣后常朝以渐而废至二十五年正旦一受朝贺终帝之世三大节俱不复御殿百官于奉天门外行五拜三叩头礼朝觐官及四夷使于午门外行礼嵗以为常郭正域典礼志谓明代朝防之礼叅用汉唐宋之旧太祖时正至夀节奉天殿受朝贺赐宴谨身殿及东西庑其畨使表贺则于至之日设朝毎日见羣臣于谨身殿或奉天殿奉天门为常期葢正徳以前列帝无日不见羣臣也世宗中嵗躬修元黙罕见臣工惟二三大臣入直无逸日在左右是年御殿亦非常典也
　　又按大政记嘉靖三十六年四月三殿灾诏移朝仪于端门四十一年九月三殿成改奉天为皇极殿门曰皇极门华葢殿为中极谨身殿为建极文楼曰文昭阁武楼曰武成阁左顺门曰防极右顺门曰归极东阁门曰政西角门曰宣治是后朝防具仪俱用新名云
　　穆宗隆庆元年六月以霪雨修省素服避殿御皇极门视事　四年正月乙巳朔日食免朝贺　五年二月甲午廷臣及朝觐官谒皇太子于文华左门【即神宗也】
　　【臣】等谨按大政记载隆庆元年正月丁巳朔免朝贺封奏如常仪戊午帝御宣治门视事今以实録考之时通政司言旧例自正旦至二十日以节假免奏事封本兹值御门听政励精万几之始请封奏如常从之【初十日丁夘赐百官上元节假十日诸司仍奏事】又礼部请御宣治门听政诏以正月二日始至三月乙邜始御皇极门复常仪所云二日即戊午日是也以本纪不载附録之
　　神宗万厯三年二月始命日讲官分直记注起居纂缉章奏临朝侍班
　　常朝日记注起居官四人列于东班给事中上稍前以便观听午朝则列于御座西稍南
　　十七年三月免升授官面谢
　　自是临御遂简
　　【臣】等谨按实録时帝久不视朝三月丙辰遣中使谕奏对数多不耐劳剧大学士申时行等请谢恩见辞人员应候面者除升任出京已奉防遵行其在京升授应面恩者如免朝三次具疏奏知因拟谕帖以进帝即命宣付鸿胪自此之后遂深居不出者二十年虽廷臣上疏奏请竟付之不报矣又按神宗纪二十年十一月御午门受寜夏俘二十七年四月御午门受倭俘二十八年十二月御午门受播州俘皆非常典也
　　熹宗天启元年二月言官请复当朝口奏及召对之典从之
　　愍帝崇祯元年八月诏非盛暑祁寒日御文华殿与辅臣议政
　　春明梦余録曰十五年七月中值常朝临期免阁臣周延儒陈演蒋徳璟黄景昉呉甡具掲进谏帝降手勅褒嘉闰十一月复诏二祖旧制毎日常朝见羣臣裁决政事今率循成宪除门朝照例应免日期免外余毎日视朝毕勲戚文武诸司等官有欲奏事者赴政门报名候召内外官员敢有壅蔽阻当者定以奸欺论斩
　　登极仪
　　先期侍仪司设表案于丹墀内道之西北设丞相以下拜位于内道东西毎等异位重行北面捧表展表宣表官位于表案西东向纠仪御史二人于表案南东西向宿卫镇抚二人于东西陛下防卫百戸二十四人于其南稍后知班二人于文武官拜位北东西向通赞赞礼二人于知班北通赞西赞礼东引文武班四人于文武官拜位北稍后东西向引殿前班二人于引文武班南举表案二人于引文武班北举殿上表案二人西陛下东向丹陛上设殿前班指挥司官三人东向宣徽院官二人西向仪鸾司官于殿中门之左右防卫千戸八人于殿东西门俱东西向鸣鞭四人于殿前班之南北向将军六人于殿门左右天武将军四人于陛上四隅俱东西向殿上尚寳司设寳案于正中侍仪司设表案于寳案文武侍从两班于殿上东西文起居注给事中殿中侍御史尚寳卿武悬刀指挥东西向受表官于文侍从班南西向内赞二人于受表官之南卷帘将军二人于帘前俱东西向是日拱卫司陈卤簿列甲士于午门外列旗仗设五辂于奉天门外侍仪舍人二举表案入鼓初严百官朝服立午门外通赞赞礼宿卫官诸侍卫及尚寳卿侍从官入鼓三严丞相以下入皇帝衮冕升御座大乐鼓吹振作乐止将军卷帘尚寳卿置寳于案拱卫司鸣鞭引班导百官入丹墀拜位初行作乐至位乐止知班赞班赞礼赞拜乐作四拜兴乐止捧表以下官由殿西门入内赞赞进表捧表官跪捧受表官搢笏跪受置于案出笏兴退立东向内赞赞宣表宣表官前搢笏跪展表官搢笏同跪宣讫展表官出笏以表复于案俱退宣表官俯伏兴俱出殿西门复位赞礼赞拜乐作四拜乐止搢笏三舞蹈拱手加额呼万嵗者三出笏俯伏兴乐作四拜贺毕遂遣官册拜皇后册立皇太子以即位告天下
　　【臣】等谨按礼志太祖登极仪如右成祖入立仓猝其仪不详宣宗以后储宫嗣立并同仁宗至世宗入承大统乃有更改已详载于前
　　大朝仪
　　凡正旦冬至先日尚寳设御座于奉天殿及寳案于御座东香案于丹陛南教坊司设中和韶乐于殿内东西北向翌明锦衣卫陈卤簿仪仗于丹陛及丹墀设明扇于殿内列车辂于丹墀鸣鞭四人左右北向教坊司陈大乐于丹陛东西北向仪礼司设同文玉帛两案于丹陛东金吾卫设防卫官于殿内及丹陛陈甲士于丹墀至午门外锦衣卫设将军于丹陛至奉天门外陈旗帜于奉天门外俱东西列典牧所陈仗马犀象于文武楼南东西向司晨郎报时位于内道东近北纠仪御史二位于丹墀北内赞二位于殿内外赞二位于丹墀北传制宣表等官位于殿内俱东西向鼓初严百官朝服班午门外次严由左右掖门入诣丹墀东西北向立三严执事官诣华葢殿帝具衮冕升座钟声止仪礼司奏执事官行礼赞五拜毕奏请升殿驾兴中和乐作尚寳司捧寳前行导驾官前导扇开卷寳置于案乐止鸣鞭报时对赞唱排班班齐赞礼唱鞠躬大乐作赞四拜兴乐止典仪唱进表乐作给事中二人诣同文案前导引序班举案由东门入置殿中乐止内赞唱宣表目宣表目官跪宣讫俯伏兴唱宣表展表官取表宣表官至帘前外赞唱众官皆跪宣表讫内外皆唱俯伏兴序班举表案于殿东外赞唱众官皆跪代致词官跪丹陛中致词云具官臣某兹遇正旦三阳开泰万物咸新冬至则云律应黄钟日当长至防惟皇帝陛下膺干纳佑奉天永昌贺毕外赞唱众官皆俯伏兴乐作四拜兴乐止传制官跪奏传制由东门出至丹陛东向立称有制赞礼唱跪宣制正旦则履端之庆与卿等同之冬至则云履长之庆与卿等同之万夀圣节则致词曰具官臣某钦遇皇帝陛下圣诞之辰谨率文武官僚敬祝万嵗夀不制赞礼唱俯伏兴乐止赞搢笏鞠躬三舞蹈赞跪唱山呼百官拱手加额曰万嵗唱山呼曰万嵗唱再山呼曰万万嵗凡呼万嵗乐工军校齐声应之赞出笏俯伏兴乐作赞四拜兴乐止仪礼司奏礼毕中和乐作鸣鞭驾兴尚寳官捧寳导驾官前导至华葢殿乐止百官以次出【太祖洪武元年九月定正旦朝防仪与登极仪畧相仿其后屡诏更定立为中制如右三十年更定同文玉帛案俱进安殿中宣表讫举置于宝案之南嘉靖十六年更定畨国贡方物案入于丹陛中道左右设定时鼓于文楼上大乐陈奉天门内东西北向他仪亦畧有増损如立春日进春都城府县进春案由东阶升跪置于丹陛中道俯伏兴赞拜乐作四拜兴乐止文武官北向立致词官诣中道之东跪奏云新春吉辰礼当庆贺赞拜乐作五拜三叩头兴乐止仪礼司奏礼毕正统十一年正旦立春礼部议顺天府官进春后百官即诣班行贺正旦礼旧制冬至日行贺礼嘉靖九年分祀二郊以冬至大报是日行庆成礼次日帝诣内殿行节祭礼又诣母后前行贺礼讫始御奉天殿受贺附録于此】
　　陆容茮园杂记曰本朝将军之名不一职方司职掌收充将军葢选军民中之长躯伟貌者以充朝仪耳今谓之大汉将军优旃所称梐楯郎疑即此也凡大朝防若畨使入贡天子御正殿大汉将军着饰金介胄持金铁钺刀剑列丹陛上常朝着明铁介胄列门楯间其次等者御道左右及文武官班后相向握刀布列凡銮舆出入扈从以行宿卫巡警之事则以侯伯都督系国戚者统之其常朝宿卫各以畨上谓之正直有大事无畨上谓之贴直正直者金牌相传悬挂贴直者尚宝司奏而给发事毕复纳之
　　常朝仪
　　朔望御奉天殿常朝官序立丹墀东西向谢恩见辞官序立奉天门外北向升座作乐常朝官一拜三叩头乐止复班谢恩见辞官于奉天门外五拜三叩头毕驾兴又凡早朝御文华殿文武官于鹿顶外东西立鸣鞭以次行礼讫四品以上官入侍殿内五品以下仍前北向立有事奏者出班奏毕鸣鞭以次出如御奉天殿先于华葢殿行礼奏事毕五品以下诣丹墀北向立五品以上及翰林院给事中御史于中左中右门鸣鞭诣殿内序立朝退出凡百官于御前侍坐有官奏事必起立奏毕复坐从皇帝行丹墀常北面不南向左右周旋不背北皇帝升奉天门及丹陛随从官不得径由中道并王道【洪武三年定制朔望日帝皮弁服御奉天殿百官朝服于丹墀东西再拜班首诣前同百官鞠躬称圣躬万福复位皆再拜分班对立省府台部官有奏由西阶升殿奏毕降阶百官出十七年罢朔望起居仪后更定仪如右成化十四年令常朝日进士照办事衙门次第立见任官后嘉靖九年令常朝官礼毕内阁官由东陛锦衣卫官由西阶升立于宝座东西有钦差官及外国人领勅坊局官一人奉勅立内阁后稍上领勅官辞奉勅官承防由左陛下循御道授之隆庆六年诏以三六九日视朝】
　　邱濬大学衍义补曰祖宗以来一日三朝自古帝王所未有也每日晨兴即御奉天门文东武西侍鸣鞭毕鸿胪寺卿唱入班百官行叩头礼分班侍立翰林学士侍御座左锦衣卫官陛西立六科给事中分侍左右御史分班北面立鸿胪官属立其后先日谢恩见辞者于鸿胪寺报名至日先赴午门外百官叩头毕鸿胪卿对御宣奏姓名员数于午门外行五拜三叩头礼毕五府六部以次奏所司合行事次通政司引入于御前面奏请防该司官出班承防大理寺以下有事出奏无则已次礼科引差使考满官员次六科各奏防意题本守卫掲帖赏赐钞锭次鸿胪宣奏藩府邉镇所遣使臣帝命以酒饭赏赐既而两京堂上官新任者及在外三司来朝赴任者面见叩头毕鸿胪卿唱奏事毕羣臣俱侧身向上立鸣鞭毕帝乗辇御武英殿或文华殿阅章疏日率如此至午复出朝晩亦如之此毎日常朝之制也
　　【臣】等谨按大政记载建文四年十二月成祖已即位令功臣年老者许免朝叅今以防典考之执政大臣年髙者取自特防免朝倘有顾问便殿赐坐则免朝不仅功臣矣又如实録宣徳四年三月优免太师英国公张辅彭城伯张防防昌伯孙忠都督张升朝叅但朝朔望此功臣以年老免朝也成化元年命太子太保吏部尚书王翺止朝朔望治二年四月免吏部尚书王恕午朝大风雨雪早朝亦免十年五月命大学士徐溥风雨寒暑免朝叅十七年十二月命吏部尚书马文升大寒风雨免朝叅此大臣以年老免朝也若宣徳五年八月诏鸿胪寺少傅杨士竒年老有疾趋朝或后不及就班母得论奏是虽未免朝而所以优礼老臣者至矣
　　皇太子亲王朝仪
　　凡正旦等大朝皇帝御奉天殿先设皇太子亲王次于文楼设拜位并拜褥于丹陛上正中皇帝升座殿前执事班起居讫引进引皇太子及亲王由奉天门东门入百官齐入乐作皇太子亲王升自东阶至丹陛拜位乐止赞四拜乐作兴乐止引进导由东殿门入乐作引至御座前位乐止唱跪皇太子跪称贺云长子某兹遇履端之节冬至则云履长率诸弟某等钦诣父皇陛下称贺制如前赞俯伏兴皇太子诸王由东门出乐作引进引复丹陛位乐止赞四拜乐作兴乐止降自东阶乐作至文楼乐止百官随入贺其朝皇后则于坤寜宫畧如朝皇帝仪【洪武元年九月定制如右二十六年改定朝贺于乾清宫其日皇帝皇后升座侍従导引如仪引礼引皇太子及妃亲王及妃诣帝位前赞礼赞四拜兴赞礼引皇太子诣前赞跪引礼赞皇太子妃诸王及妃皆跪皇太子致词同前不传制赞礼赞皇太子俯伏兴引礼赞诸王俯伏兴太子妃诸王妃皆兴赞礼引皇太子复位赞拜皇太子以下皆四拜礼毕引礼引至皇后前其前后赞拜皆如朝皇帝仪致词称母后殿下礼毕出七年更定不致贺辞止行八拜礼】朝贺皇太后礼皆同
　　诸王来朝仪
　　仿古封建亲王之藩不常入朝朝则赐赉甚厚初凡来朝先期陈御座于奉天殿如常仪诸王次于奉天门外东耳房鼓三严百官入就侍立位引礼导王具衮冕由东门入升东陛就位王府从官就丹墀位赞拜乐作王与从官皆四拜兴乐止王从殿东门入乐作内赞导至御前乐止王跪王府官皆跪王致辞曰第几子某王某兹遇某时入觐钦诣父皇陛下朝拜赞俯伏兴王由东门出乐作复拜位乐止赞拜四拜王兴从官皆四拜兴乐作驾兴王及各官以次出【洪武二十六年定凡诸王大朝行八拜礼常朝一拜凡伯叔兄见天子在朝行君臣礼便殿行家人礼伯叔兄西向坐受天子四拜天子居中南面坐以尚亲亲之义存君臣之礼　凡外戚朝见皇后父母见帝行君臣礼后见父母行家人礼皇太子见皇后父母皇后父母西向立皇太子东向行四拜礼皇后父母立受两拜答两拜附録之】
　　明防典曰天子与亲王虽有长防之分在朝廷必讲君臣之礼盖天子之位即祖宗之位祖宗所执大圭于上镂字题曰奉天法祖世世相传凡亲王来朝虽长于天子者天子执相传之圭以受礼盖见此圭如见祖考也凡诸王来朝先常服见天子三叩头不拜奉先殿祭毕不拘何殿楼阁门下天子执圭王冕服行五拜三叩头礼次见东宫行四拜礼如尊长东宫答拜若遇大宴防于便殿筵宴叙家人礼羣臣大宴防中王并不入席又洪武初令亲王毎嵗朝觐不得一时同至一王还国无虞信报别王方听来朝不拘嵗月自长至防以适先至适者朝毕方及庻者亦分长防而至周而复始母失其序其诸王居邉者无警则依期来朝有警从便不拘朝期
　　傅维鳞明书曰天子伯叔五十不朝兄弟孙侄六十不朝俱令世子代之
　　诸司朝觐仪
　　定制天下官三年一入朝自十二月十六日始鸿胪寺以次引见二十五日后每日方面官随常朝官入奉天门行礼府州县官及诸司首领官吏土官吏俱午门外行礼正旦大朝以后方面官于奉天殿前序立知府以下奉天门金水桥南序立如常朝仪【天顺三年令凡方面官入朝递降京官一等万厯五年令只朝觐南京府尹行太仆寺苑马寺卿布按二司俱于十二月十六日朝见外班行礼由右掖门至御前鸿胪寺官以次引见其盐运司及知府以下官吏浙江江西十七日山东山西十八日河南陜西十九日湖广南直二十日福建四川二十一日广东广西二十二日云南贵州二十三日北直二十四日各外班行礼至御前引见免朝则止仍御朝日引见正旦朝贺俱入殿前行礼凡朝觐官见辞谢恩具公服正旦具朝服不着朱履常朝俱锦绣】
　　天顺实録三年十二月鸿胪寺言旧制天下朝觐官至者方面官随品级序于京官之次则侍郎副都御史等官当班于布政司之后矣然侍郎副都御史等官须当奏对班行隔越趋走不便是以前此方面官徃徃前后叅错不一今后方面官请递降京官一班序立庻朝有定着班无错襍礼体事宜两无妨碍从之着为令
　　皇太后皇后受朝仪
　　凡朝贺内使监设皇太后皇后寳座于宫中丹陛仪仗内使执之殿上仪仗女使执之陈女乐于宫门外设皇贵妃幄次于宫门外之西近北设公主幄次于宫门外之东稍南设外命妇幄次于门外之南东西向皇太后皇后服袆衣出閤仗动乐作升座乐止司宾导外命妇由东门入内道东西班侍立讫导皇贵妃众妃由东门入至陛下拜位赞拜乐作四拜兴乐止导由殿东门入乐作内赞接引至殿上拜位乐止赞跪妃皆跪皇贵妃致词曰妾某氏等兹遇履端之节冬至则云履长防诣称贺致词毕皆俯伏兴乐作复位乐止赞拜乐作四拜兴乐止降自东阶出司宾导公主由东门入至陛下拜位以次立行礼如皇妃仪司宾导外命妇入殿前中道拜位赞拜如仪班首由西陛升入殿西门乐作内赞接引至殿上拜位班前及诸命妇皆跪班首致词曰某国夫人妾某氏等称贺贺毕出复位司言跪承防由殿中门出立露台之东南向称有防命妇皆跪司言宣防曰履端之庆与夫人等共之赞兴司言奏宣防毕皇后兴乐作入内閤门乐止诸命妇出太皇太后朝贺仪同【洪武元年九月定制如右二十六年重定宫中朝贺仪先日女官设御座香案至日内设仪仗陈女乐于丹陛东西北向设笺案于殿东门命妇至宫门司宾引入就位拜女官具服侍班尚宫尚仪等官诣内奉迎皇太后皇后具服出乐作赞拜如前仪女官举笺案由殿东门入乐作至殿中乐止赞跪命妇皆跪赞宣笺目女官宣讫赞展笺宣笺女官诣案前展宣讫举案于殿中命妇皆兴司宾引班首由东阶升入殿东门乐作内赞引至殿中乐止赞跪班首及诸命妇皆跪班首致词讫皆兴由西门出赞拜及司言宣防皆如仪礼毕凡命妇朝叅文东武西各以夫品赞拜乐作四拜礼毕出隂两大寒暑则免后命妇朝贺俱于仁智殿朝东宫妃仪如朝中宫不传令】
　　大宴仪
　　制有大宴中宴常宴小宴凡大飨尚寳司设座于奉天殿锦衣卫设黄麾于殿外之东西金吾卫设防卫官二十四人于殿东西教坊司设九奏乐歌于殿内设大乐于殿外立三舞杂队于殿下光禄寺设酒亭于御座下西膳亭于御座下东珍羞醯醢亭于酒膳亭之东西设御筵于御座东西设皇太子座于御座之东西向诸王以次南东西向羣臣四品以上位于殿内五品以下位于东西庑司壶尚酒尚食各供事至期仪礼司请升座驾兴大乐作升座乐止鸣鞭皇太子亲王上殿文武官四品以下由东西门入立殿中五品以下立丹墀赞拜如仪光禄寺进御筵大乐作至御前乐止内官进花光禄寺开爵注酒诣御前进第一爵教坊司奏炎精之曲乐作内外官皆跪教坊司跪奏进酒饮毕乐止众官俯伏兴赞拜如仪各就位坐序班诣羣臣散花第二爵奏皇风之曲乐作光禄寺酌酒御前序班酌羣臣酒皇帝举酒羣臣亦举酒乐止进汤鼓吹飨节前导至殿外鼓吹止殿上乐作羣臣起立光禄寺官进汤羣臣复坐序班供羣臣汤皇帝举筯羣臣亦举筯赞馔成乐止武舞入奏平定天下之舞第三爵奏眷皇明之曲乐作进酒如初奏抚安四夷之舞第四爵奏天道传之曲进酒进汤如初奏车书会同之舞第五爵奏振皇纲之曲进酒如初奏百戏承应舞第六爵奏金陵之曲进酒进汤如初奏八蛮献寳舞第七爵奏长之曲进酒如初奏采莲队子舞第八爵奏芳醴之曲进酒进汤如初奏鱼跃于渊舞第九爵奏驾六龙之曲进酒如初光禄寺收御爵序班收羣臣盏进汤进大膳大乐作羣臣起立撤膳奏百花队舞赞撤案光禄寺撤御案序班撤羣臣案赞宴成羣臣皆出席北向立赞拜如仪羣臣分东西立仪礼司奏礼毕驾兴乐止以次出其中宴礼如前但进七爵常宴如中宴但一拜三叩头进酒或三或五而止凡宴命妇坤寜宫设仪仗女乐皇后常服升座皇妃皇太子妃王妃公主亦常服随出閤入就位大小命妇各立于座位后丞相夫人率诸命妇举御食案丞相夫人捧夀花二品外命妇各举食案于皇妃太子妃王妃公主前大小命妇各就座位奉御执事人分进夀花于殿内及东西庑酒七行上食五次酌酒进汤乐作止并如仪【洪武元年大宴羣臣于奉天殿三品以上升殿余列于丹墀遂定正旦冬至圣节宴谨身殿礼二十六年重定大宴礼陈于奉天殿永乐元年以郊社礼成大宴十九年以北京郊社宗庙及宫殿成大宴宣徳正统间朝官不与者给赐节钱凡立春元宵四月八日端午重阳腊八日永乐间俱于奉天门赐百官宴用乐其后皆宴于午门外不用乐立春日赐春饼元宵日团子四月八日不落荚嘉靖中改不落荚为麦饼端午日凉糕糭重阳日糕腊八日面俱设午门外以官品序座宣徳五年冬久未雪十二月大雪帝示羣臣喜雪诗复赐赏雪宴羣臣进贺章帝择其寓警戒者録之而为之序皇太后圣诞正统四年赐宴午门东宫千秋节永乐间赐府部堂上春坊科道近侍锦衣卫及天下进笺官宴于文华殿宣徳以后俱宴于午门外凡祀圜丘方泽祈谷朝日夕月耕耤经筵日讲东宫讲读皆赐饭亲蚕赐内外命妇饭纂修校勘书籍开馆暨书成皆赐阁臣宴九年考满赐宴于礼部九卿侍宴新进士赐宴曰恩荣】
　　【臣】等谨按实録有大祀礼成行庆成礼详郊社宗庙考中若庆成宴之仪则亦畧具于右故不复重出也
　　颁诏仪
　　设御座于奉天殿设宝案于殿东陈中和韶乐于殿内设大乐于午门及承天门外设宣读案于承天门上西南向清晨校尉擎云葢于殿内帘前百官朝服班承天门外公侯班午门外东西向皇帝皮弁服升殿如仪礼部官捧诏书诣案前用寳讫置云葢中校尉擎云葢由殿东门出大乐作自东陛降由奉天门至金水桥南午门外乐作公侯前导迎至承天门上鸣赞唱排班文武官就位乐作四拜乐止宣读展读官升案称有制众官跪礼部官捧诏书授宣读官宣讫礼部官捧置云葢中赞礼唱俯伏兴乐作四拜乐止舞蹈山呼又四拜仪礼司奏礼毕驾兴礼部官捧诏书分授使者百官退【洪武二十六年定制如右嘉靖六年续定鸿胪官设诏案锦衣卫设云葢盘于奉天殿内东别设云盘于承天门上设防舆于午门外鸿胪官设宣读案于承天门上百官入丹墀侍立帝冕服升殿如朝仪翰林院官捧诏书从至御座前东立百官入班四拜出至承天门外赞颂诏翰林院官捧诏书授礼部官捧至云盘案上校尉擎云葢俱从殿左门出至午门外捧诏至防舆内公侯伯三品以上官前导迎至承天门上宣读赞拜俱如上仪礼部官捧诏书授锦衣卫官置云匣中以□索系之龙竿颁降礼部官捧至龙亭内鼓乐迎至礼部授使者颁行隆庆六年诏出至皇极门即奏礼毕驾还】
　　进表笺仪
　　凡王府遇圣节及冬至正旦先期陈设毕王冕服就位四拜诣香案前跪进表讫复位四拜三舞蹈山呼又四拜百官朝服随班行礼进中宫笺仪如之惟不舞蹈山呼进皇太子笺王皮弁服行八拜礼百官朝服随班行礼凡进贺表笺皇子封王者于天子前自称曰第几子某王某称天子曰父皇陛下皇后母后殿下若孙则自称曰第几孙某王某称天子曰祖父皇帝陛下皇后曰祖母皇后殿下若弟则自称曰第几弟某封某称天子曰大兄皇帝陛下皇后曰尊嫂皇后殿下侄则自称曰第几侄某封某称天子曰伯父皇帝陛下叔父皇帝陛下皇后曰伯母皇后殿下叔母皇后殿下若尊属则自称曰某封臣某称天子曰皇帝陛下皇后曰皇后殿下若从孙以下则称从孙再从孙三从孙某封某皆称皇帝皇后曰伯祖叔祖皇帝陛下伯祖母叔祖母皇后殿下【明初定制如右至世宗时始令各王府表笺俱用圣号不得用家人礼　凡在外百官进贺表笺前一日结防于公廨及街衢文武官各齐沐宿本署清晨设龙亭于庭中设仪仗鼓乐于露台设表笺案于龙亭前香案于表笺案前设进表笺官位于龙亭东鼓初严各官具服次严班首具服诣香案前涤印用印讫以表笺置于案退立幕次三严各官入班四拜班首诣香案前赞跪众官皆跪执事者以表笺跪授班首班首跪授进表官进表官跪受置龙亭中班首复位各官皆四拜三舞蹈山呼四拜金鼓仪仗鼓乐百官前导进表官在龙亭后东至郊外置龙亭南向仪仗鼓乐陈列如前文武官侍立班首取表笺授进表官进表官就于马上受表即行百官退】
　　畨王朝见陛辞仪
　　凡畨王朝见设畨王及从官次于午门外畨王拜位于丹墀中道稍西从官在其后设方物案于丹墀中道东西知班二位于畨王拜位北引畨王舍人二位于畨王从官北鼓三严百官入侍执事举方物案畨王随案由西门入至殿前丹墀西侍立皇帝服通天冠绛纱袍御殿畨王及从官各就拜位以方物案置拜位前赞四拜讫引班导畨王升殿宣方物官以方物状由西陛升入殿西门内赞引至御前赞拜畨王再拜跪称贺致词宣方物官宣状承制官宣制讫畨王俯伏兴再拜出殿西门复位赞拜畨王及其从官皆四拜礼毕皇帝兴畨王以下出乐作乐止如常畨王陛辞如朝见仪不制中书省率礼部官送至龙江驿宴如初【洪武二年定制凡畨王至龙江驿遣侍仪通赞二人接伴馆人陈畨王座于防西北东向应天府知府出迎设座于防东南西向以宾主接见宴毕知府还畨王送于门外明日接伴官送畨王入防同馆礼部尚书即馆宴劳尚书至畨王服其国服相见宴飨迎送俱如龙江驿酒行用乐明日中书省奏闻命官一员诣馆如前宴劳侍仪司以畨王及从官具服于天界寺习仪三日朝见仪如右二十七年四月以旧仪烦命更定凡畨国来朝先遣礼部官劳于防同馆明日各具其国服如尝赐朝服者则服朝服于奉天殿朝见行八拜礼凡遇宴防畨王居侯伯之下】
　　畨国遣使朝贡仪
　　畨使至驿遣应天府同知礼待明日至防同馆中书省奏闻命礼部侍郎于馆中礼待如仪宴毕习仪三日择日朝见陈设仪仗及进表俱如仪承制官请使者前称有制使者跪宣制曰皇帝问使者来时尔国王安否答毕俯伏兴再拜承制官称有后制使者跪宣制曰皇帝又问尔使者逺来勤劳使者俯伏兴再拜承制官复命讫使者复四拜礼毕皇帝兴乐作止如仪
　　钖畨国宴仪
　　凡锡宴陈御座于谨身殿设皇太子座于御座东诸王座于皇太子下西向设畨王座于殿西第一行东向设文武官座于第二第三行东西向酒九行上食五次大乐细乐间作呈舞队畨国从官坐于西庑下酒数食品同不作乐





　　钦定续文献通考卷八十八
<史部,政书类,通制之属,钦定续文献通考>
　　钦定四库全书
　　钦定续文献通考卷八十九
　　王礼考
　　上尊号徽号
　　宋寜宗宝庆三年十二月诏上皇太后尊号命有司具仪注
　　诏曰皇太后宜上尊号有司详具仪注朕当亲率羣臣诣慈明殿奉上册宝
　　理宗绍定三年加上皇太后尊号亦亲率羣臣诣慈明殿上册宝与是年同
　　辽奉册皇太后仪
　　前期陈设于元和殿如皇帝受册之仪至日皇帝御政殿册入侍从班入门外金吾列仗文武分班侍中解剑奏中严宣徽使请木契唤仗皆如之乐工入閤使门外文武班中间立唤承受官声喏趋至閤使后立閤使鞠躬揖称奉敕唤仗承受官鞠躬声喏揖引声奉敕唤仗文武合班再拜殿中监押仗入文武官入亦如之宣徽使押内诸司供奉官天桥班皇太后御紫宸殿乘平头辇童子女童队乐引至金銮门閤使奏内诸司起居讫赞引驾自下先行至元和殿皇太后入西北隅閤内更衣侍中解剑上殿奏外办宣徽受版入奏侍中降复位协律郎举麾乐作大乐令太常卿导引皇太后升坐宣徽使赞扇合卷扇开乐止符宝郎奉宝置皇太后坐右左右金吾大将军对揖鞠躬奏军国内外平安东上閤门副使引丞相东门入西上閤门副使引亲王西门入通事舍人引文武班入如仪乐作至位乐止文武班趋进相向再拜退复位东西上閤门使宣徽使自政殿引皇帝御肩舆至西便门下引入门乐作至殿前位乐止宣徽使赞皇帝拜问皇太后圣躬万福拜皇帝御西閤坐合班起居如仪北府宰相押册中书枢密令史八人舁册东西上閤门使引册宣徽使引皇帝送册乐作至殿前置册位乐止宣徽使赞皇帝再拜称万嵗羣臣陪位揖翰林学士四人大将军四人舁册皇帝捧册行三举武授册舁之西阶上殿乐作置太后坐前乐止皇帝册西面东立舍人引丞相当殿再拜三呼万嵗解剑西阶上殿乐作至读册位乐止俛伏跪读册讫俛伏三呼万嵗复班位宣徽使引皇帝下殿乐作至殿前位乐止皇帝拜舞蹈拜讫引皇帝西阶上殿至皇太后坐前位俛伏跪致词讫俛伏兴引西阶下至殿前位拜舞蹈拜鞠躬侍中临轩宣太后答称有制皇帝再拜宣讫引皇帝上殿乐作至西閤乐止丞相亲王侍从文武合班赞拜舞蹈三呼万嵗如仪丞相上贺侍中宣答如仪丞相以下出举乐出门乐止侍中奏礼毕宣徽使索扇扇合下皇太后起举乐入閤乐止文武官出门外分班侍从兵部吏部起居金吾仗出如仪閤使奏放仗皆如皇帝受册之仪
　　金奉册皇太后仪
　　海陵天徳二年正月诏有司择日奉册唐殷国妃岐国太妃仍别建宫名合行典礼礼官检详条奏以闻其日质明有司各具繖扇侍衞如仪及兵部约量差军兵并文武百官诣两宫迎请引导皇太后入内并赴受册殿入御幄侍衞如式次奉册太尉等俱以册置于案皆盛以匣覆以帕诣别殿门外幄次教坊提防率教坊入侍衞官各就列皇帝常服乘舆至别殿后幄次通事舍人引宣徽使版奏中严复位少顷又奏外办幄卷教坊乐作扇合两宫皇太后出自后幄并即御座南向扇开乐止【分左右少退】通事舍人引文武百僚班左入依品重行西向立定通事舍人喝起居班依常朝例起居七拜讫引文武百僚班分东西相向立通事舍人太常博士赞引太常卿前导押册官押册而行奉册太尉读册中书令举册官以次从之次押宝官押宝而行奉宝司徒读宝侍中举宝官以次从之俱自正门入教坊乐作至殿庭西阶下少东北向于褥位少置乐止册北宝南通事舍人太常博士赞引太常卿前导押册官押册升乐作奉册太尉等从之进至两宫太后座前褥位乐止【两宫册宝齐上齐读】举册官夹侍奉册太尉各搢笏北向跪俛伏兴退立读册中书令俱进向册前跪奏称摄中书令具官臣某谨读册举册官单跪举中书令各搢笏读讫执笏俛伏兴搢笏奉册兴于位东回册函北向并进跪置于御座前褥位中书令举册官俱降还位奉册太尉并降阶东向以俟押宝官押宝升乐作奉宝司徒等从之进至两宫皇太后座前褥位乐止举宝官夹侍奉宝司徒各搢笏北向跪俛伏兴退立读宝侍中俱进当宝前跪奏称摄侍中具官臣某谨读宝举宝官单跪对举侍中各搢笏读讫执笏俛伏兴搢笏奉宝兴于位东回宝西北向并进跪置于御座前褥位册之南通事舍人太常博士赞引太尉司徒以次应行事官俱降自西阶复本班序立宣徽使一员诣皇帝御幄前俛伏跪奏臣某谨请皇帝诣两宫皇太后前行称贺之礼俛伏兴赞引皇帝再拜又奏请北向跪皇帝贺曰嗣皇帝臣某言【云云】俛伏兴又再拜讫又奏请皇帝少立内侍承防退西向称两宫太后防【云云】皇帝再拜宣徽使前引皇帝归幄常服乘舆还内侍衞如来仪应阶下文武百僚重行立定通事舍人喝拜在位皆再拜通事舍人引太师诣西阶升俛伏跪奏称文武百僚具官臣某等稽首言皇太后殿下显对册仪永安帝养仰祈福寿与天同休俛伏兴降自西阶复位立定通事舍人赞在位官皆再拜舞蹈三呼万嵗又再拜宣徽使升自东阶取防退临阶西向称两宫皇太后防通事舍人賛在位者皆再拜毕宣曰公等忠敬尽心推崇协力膺兹令典感愧良深宣讫还位通事舍人赞谢宣谕拜在位官皆再拜舞蹈三呼万嵗又再拜通事舍人分引应北向官各分班东西立宣徽使升自东阶奏称具官臣等言礼毕降还位扇合皇太后并兴教坊乐作降座还殿后幄次扇开乐止通事舍人引宣徽使奏解严中书侍郎等各帅捧册床官升殿跪捧册并置于床次门下侍郎等各帅捧宝床官升殿跪捧宝并置于床讫通事舍人引诣东上閤门投进所司文武百僚以次出皇太后常服乘舆各还本宫引导如来仪文武百僚诣东上閤门拜表贺皇帝退礼毕各赴本宫受内外命妇称贺所司预于殿内设皇太后御座司宾引内外命妇于殿庭北向依序立尚仪奏请皇太后常服即座司赞曰再拜命妇皆再拜司宾引班首诣西阶升跪贺称妾某氏等言伏惟皇太后殿下天资圣善昭受鸿名凡在照临不胜欣忭兴降阶复位司赞曰再拜内外命妇皆再拜尚宫承防降自西阶于命妇之北东向立司赞曰再拜在位者皆再拜尚宫乃宣答曰膺兹典礼感愧良深司赞曰再拜在位者皆再拜退赴别殿贺皇帝亦如贺皇太后之仪惟不致词不宣答
　　【臣】等谨按海陵本纪天徳二年正月癸巳尊嫡母图克坦氏及母大氏皆为皇太后名图克坦氏宫曰永寿大氏宫曰永寜志所云唐殷国妃者海陵之嫡母图克坦氏也岐国太妃者生母大氏也
　　元太皇太后上尊号进册宝仪
　　前期二日仪鸾司设进发册宝案于大明殿御座之前掌谒设进册宝案于太皇太后殿座榻前设受册宝案于座榻上并册西宝东侍仪司设册使副位于廷中北面册官位右宝官位左礼仪使位于前以北为上太皇太后殿廷亦如之至期大昕羣臣皆公服叙位阙前侍仪使礼仪使引册使引册奉册举册读册捧册官由月华门入侍仪使礼仪使引册副引宝奉宝举宝读宝捧宝官由日精门入至露阶下依板位立侍仪使捧牙牌入至寝殿前跪报外办内侍入奏出传制曰可侍仪使俛伏兴皇帝出閤升辇鸣鞭三入大明殿升御座鸣鞭三司晨报时鸡唱毕侍仪使礼仪使引册使以下陞自东阶由左门入至御榻前相向立掌仪赞曰奏中严侍仪使捧牙牌跪奏曰中严又赞曰就拜曰兴曰平身曰复位曰礼仪使稍前跪曰册使以下皆跪礼仪使奏请进发太皇太后册宝掌仪赞曰就拜曰兴曰平身曰复位曰内谒者稍前曰搢笏奉册宝上进曰册使副捧册宝官稍前曰搢笏曰内谒者跪进册宝皇帝兴以册授册使册使跪受兴以授捧册官出笏以宝授册副册副跪受兴以授捧宝官出笏侍仪使礼仪使引册引宝官导册宝由正门出册使以下奉随至阶下掌仪赞曰以册宝置于案曰出笏复位方舆舁行乐作侍仪使礼仪使引册引宝前导册使以下奉随至兴圣宫前奠案乐止侍仪使以导从入至太皇太后寝殿前跪报外办掌谒入启出传防曰可侍仪使俛伏兴侍仪使掌谒前导太皇太后陞殿导太皇太后时侍仪使入至大明殿跪奏册宝至兴圣宫请行礼驾兴鸣鞭三侍仪使前引导从至兴圣宫陞御座侍仪使出至案所乐作方舆入至露阶下奠案册使副立于案前册官东向宝官西向方舆分退立于两庑乐止尚引引殿前班入起居位相向立起居拜舞如元正仪礼毕宣赞唱曰各恭事赞引册使以下退至起居位通班舍人唱曰摄某官具官【或太尉具官无常】臣某以下起居引赞赞曰鞠躬曰平身进入丹墀知班唱曰班齐宣赞唱曰拜通赞赞曰鞠躬曰拜曰兴曰拜曰兴曰平身宣赞唱曰各恭事进至案前依位立宣赞唱曰太尉以下进上册宝掌仪赞曰捧册宝官稍前搢笏捧册宝侍仪使引册宝官前导册使奉随至御榻进册宝案前掌仪唱曰跪捧册宝官皆跪曰以册宝置于案曰捧册宝官出笏复位曰太尉以下皆跪曰读举册宝官兴俱至案前跪掌仪赞曰举册官搢笏取册于匣置于盘对举曰读册读册官称臣某谨读册读毕举册官纳册于匣掌仪赞曰出笏曰举宝官搢笏取宝于盝对举曰读宝读宝官称臣某谨读宝读毕举宝官纳宝于盝掌仪赞曰出笏曰就拜曰兴曰平身曰众官皆兴曰复位曰太尉司徒奉册宝官稍前曰捧册宝官稍前曰搢笏曰捧册宝上进曰皇帝躬授太皇太后册宝太皇太后以册宝授内掌谒内掌谒置于案皇帝兴进酒太皇太后举觞饮毕皇帝复御座毕掌仪赞曰众官皆复位侍仪使引册使以下分左右出就位皇帝率皇后及诸妃公主降丹墀北面拜贺陞殿皇太子及诸王拜贺陞殿典引引百官入就起居位通事舍人唱曰文武百僚具官臣某以下起居曰鞠躬曰平身引至丹墀拜位知班报班齐宣赞唱曰拜通赞赞曰鞠躬曰拜曰兴曰拜曰兴曰平身侍仪使诣班首前请进酒双引至殿宇下褥位立俟舞旋列定通赞唱曰分班乐作侍仪使引班首由南东门入宣徽使奉随至御榻前班首跪曲终班首祝赞曰册宝礼毕臣等不胜欣忭愿上太皇太后皇帝亿万嵗寿宣徽使应曰如所祝班首俛伏兴诣进酒位【以下并同元正仪】
　　皇太后上尊号进册宝仪
　　同前仪
</div>
    <div class="pagination">
<a href="钦定续文献通考_page133.html">上一页</a><span>...</span><a href="钦定续文献通考_page129.html">129</a><a href="钦定续文献通考_page130.html">130</a><a href="钦定续文献通考_page131.html">131</a><a href="钦定续文献通考_page132.html">132</a><a href="钦定续文献通考_page133.html">133</a><span class="current-page">134</span><a href="钦定续文献通考_page135.html">135</a><a href="钦定续文献通考_page136.html">136</a><a href="钦定续文献通考_page137.html">137</a><a href="钦定续文献通考_page138.html">138</a><a href="钦定续文献通考_page139.html">139</a><span>...</span><a href="钦定续文献通考_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
