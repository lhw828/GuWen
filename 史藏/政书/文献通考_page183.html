<!DOCTYPE html>
<html>
<head>
    <meta charset="UTF-8">
    <title>文献通考 - 第 183 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 183 页/共 334 页</h1>
    <div class="content">    陈氏曰：三司使梁国张方平安道等修定。前一卷为条贯敕，後二卷为则例令。官吏、帮支、驿券、衙官、亻兼从之类，皆据此也。
    ※《元丰广案》二百卷
    晁氏曰：皇朝元丰初置新科明法，或类其所试成此书。
    ※《元丰刑部叙法通用》一卷
    陈氏曰：末载《申明》，至绍兴、淳熙以後。
    ※《诸路将官通用敕》二十卷
    晁氏曰：皇朝崇宁中修。
    ※《刑统赋》两卷
    晁氏曰：皇朝傅霖撰。或人为之注。
    ※《决狱龟鉴》二十卷
    晁氏曰：皇朝郑克编次。五代和凝有《疑狱集》，近时赵仝有《疑狱事类》，皆未详尽。因增广之，依刘向《晏子春秋》，举其纲要，为之目录，分二十门。
    陈氏曰：克因和氏之书分二十门推广之，凡二百七十六条，三百九十五事。起郑子产，迄本朝。
    ※《律心》四卷
    晁氏曰：未详撰人。纂《刑统》纲要也。
    ※《宣和军马司敕》十三卷《令》一卷
    陈氏曰：宣和时所修。
    ※《绍兴敕》十三卷，《令》五十卷，《格》三十卷，《式》三十卷，《政和以後赦》十五卷
    晁氏曰：皇朝张守等绍兴中被旨编修。
    ※《绍兴刑统申明》一卷
    陈氏曰：开宝以来累朝订正与《刑统》并行者。
    ※《庆元敕》十二卷，《令》五十卷，《格》三十卷，《式》三十卷《目录》一百二十二卷《随敕申明》十二卷，总二百五十六卷
    陈氏曰：丞相豫章京镗仲远等庆元四年表上。国朝自建隆以来，世有编敕，每定，号为“新书”，中兴至此，凡三矣。其有续降指挥，谓之“後敕”，以待他时入云。
    ※《绍兴贡举法》五十卷
    陈氏曰：丞相万俟等绍兴二十六年表上。
    ※《绍兴监学法》二十六卷，《目录》二十五卷，《申明》七卷，《对修正条法》四卷，共二十六卷
    陈氏曰：宰相秦桧等绍兴十三年表上。
    ※《嘉泰条法事类》八十卷
    陈氏曰：天台谢深甫子肃等嘉泰二年表上。初，吏部七司有《条法总类》，淳熙新书既成，孝宗诏仿七司体，分门纂，别为一书，以“事类”为名，至是以庆元新书定分攵降。此书便於检阅引用，惜乎不并及《刑统》也。
    ※《嘉定吏部条法总类》五十卷
    陈氏曰：嘉定中，以开禧重修《七司法》，并《庆元海行法》、《在京通用法》、《大宗正司法》参定。凡改正四百六十馀条，视淳熙《总类》增多十卷。七年二月分攵行。
    ※《役法撮要》一百八十九卷
    陈氏曰：提举编条宰相京镗等庆元六年上。自绍兴十七年正月以後，至庆元五年七月以前，为五十五门，又八十二小门，门为一卷，外为参详目录等。卷虽多而文甚少。其书於州县差役，极便於引用。
    右刑法。
    ●卷二百四 经籍考三十一
    ○史（地理）
    ※《山海经》十八卷
    晁氏曰：大禹制，晋郭璞传，汉侍中、奉车都尉刘秀校定。表言：“禹别九州，而益等类物善恶著此书。皆圣贤之遗事，古文明著者也。”大父尝考之於书，有曰：“长沙、零陵、雁门，皆郡县名，又自载禹、鲧，似後人因其名参益之。”
    陈氏曰：汉侍中、奉车都尉臣秀所校秘书。秀即刘歆也。晋郭璞注。按《唐志》，二十三卷，《音》二卷。今本锡山尤袤延之校定。世传禹、益所作，其事见《吴越春秋》，曰：“禹东巡，登南岳，得金简玉字，通水之理，遂行四渎，与益共谋，所至使益疏而记之，名《山海经》。”此其为说，恢诞不典。司马迁曰：“言九州山川，《尚书》近之矣，至《禹本纪》、《山海经》所书怪物，余不敢言之也。”可谓名言。孰曰多爱乎！故尤跋明其非禹、伯翳所作，而以为先秦古书无疑。然莫能名其何人也。洪庆善补注《楚辞》，引《山海经》、《淮南子》以释《天问》，而朱晦翁则曰：“古今说《天问》者，皆本此二书，今以文意考之，疑此二书本皆缘解《天问》而。”作此可以破千载之惑。古今相传既久，姑以冠地理书之录。
    ※《山海图经》十卷
    晁氏曰：皇朝舒雅等撰。雅仕江南，韩熙载之门人也。後入朝，数预修书之选。闽中刊行本或题曰“张僧繇画”，妄也。
    ※《水经》四十卷
    晁氏曰：汉桑钦撰。钦，成帝时人。本经三卷，後魏郦道元注。史称道元好学，历览奇书，撰注《水经》行於世。
    陈氏曰：钦，《邯郸书目》以为汉人，晁氏言成帝时人，当有所据。按《唐志》注，或云郭璞撰。又杜氏《通典》按，《水经》，晋郭璞注，二卷；後魏郦道元注，四十卷。皆不详所撰者名氏，亦不知何代之书。佑谓二子博赡，解释固历精当。然其《经》云济水过寿张，则前汉寿良县，光武更名；又东北过临济，则前汉狄县，安帝更名；又云菏水过湖陆，则前汉湖陵县，章帝更名；又云汾水过河东郡永安，则前汉彘县，顺帝更名，故知顺帝以後纂序也。详《水经》所作，殊为诡诞，全无凭据。按《後汉 郡国志》，济水，王莽末因旱渠塞，不复截河南过。统顺帝时所撰，都不详悉，其馀可知。景纯注解又甚疏略，亦为迂怪，以其僻书，人多不睹，谓其审正未之精也。
    ※《十道志》十三卷
    晁氏曰：唐梁载言撰。唐分天下为十道。所载颇详博。其书多称咸通中沿革，盖唐末人也。
    陈氏曰：其书广记备言，颇有可采。载言不见於史，未定为何朝人。此书有太和以後沿革，当是唐末人。
    ※《唐十道图》一卷
    陈氏曰：唐宰相赵郡李吉甫弘宪撰。首载州县总数、文武官员数、俸料。《唐志》云十卷，今不分卷。
    ※《元和郡县志》四十卷
    陈氏曰：李吉甫撰。自京兆至陇右，凡四十七镇。篇首皆有图，今图不存。
    ※《太平寰宇志》二百卷
    晁氏曰：皇朝乐史等撰。太平兴国中，尽平诸国，天下一统，史悉取自古山经地志，考正讹谬，纂成此书上之。
    陈氏曰：其书起自河南，周於海外。
    ※《图经》
    晁氏曰：皇朝李撰。
    ※《九域志》十卷
    晁氏曰：皇朝王存被旨删定。总二十三路，京府四，次府十，州二百四十二，军三十七，监四，县一千一百三十五。
    陈氏曰：存与曾肇、李德刍等共删定，名《元丰九域志》。
    ※《舆地广记》三十八卷
    晁氏曰：皇朝欧阳纂。自尧、舜以来，至於五代地理沿革离合，皆系以今郡县名。或云无所谓欧阳者，特假名以行其书耳。
    陈氏曰：政和中作。其前三卷，以今之郡县，系於前代郡国之下。其序曰：“以今州县求於汉，则为郡；以汉郡县求於三代，则为州。三代之九州散而为汉之六十馀郡，又分而为今之三百州。虽或离或合，不可讨究，而吾胸中则已了然矣。”汉郡国一百三，今云六十馀郡，不可晓也。当是文忠族孙，行名皆连心字。
    ※《春秋地谱》十二卷
    晁氏曰：皇朝杨编。十三国地皆释以今州县名，并为图於其後。盖常氏已尝有此书，而增广焉。
    ※《洽闻记》三卷
    晁氏曰：唐郑常撰。记郡国旧事，故附之地理类。
    ※《职方机要》四十卷
    晁氏曰：不题撰人姓名。序云：“本新、旧《九域志》，上据历代史，旁取《左氏》、《水经》、《通典》，且采旧闻，参以小说，黜谬举真，纟由成此书。”其载政和事，盖当时人也。
    ※《地理指掌图》一卷
    陈氏曰：蜀人税安礼撰。元符中欲上之朝，未及而卒。书肆所刊皆不著名氏，亦颇阙不备。此蜀本有涪右任忄造序，言之颇详。
    ※《历代疆域志》十卷
    陈氏曰：临川布衣吴撰。
    ※《舆地纪胜》二百卷
    陈氏曰：知江宁县金华王象之撰。盖以诸郡图经节要略，而山川景物、碑刻诗咏，粗无所遗，行在、宫阙、观寺实冠其首，关河版图之未复者，犹不与焉。眉山李说斋季允为之序。
    ※《舆地图》十六卷
    陈氏曰：王象之撰。《纪胜》逐州为卷，《图》逐路为卷，其搜求亦勤。至西蜀诸郡尤详，其兄观之漕夔门时所得也。
    ※《皇朝方域志》二百卷
    陈氏曰：东阳布衣王希先撰。凡前代谓之“谱”，十六《谱》为八十卷；本朝谓之“志”，为一百二十卷。《谱》叙当时事实，而注以今之郡县；《志》述今日疆理，而系於古之州国。古今参考，《谱》、《志》互见，地理学之详明者，无以过此矣。嘉熙二年上於朝，得永免文解。其父合，本建宁人，己未进士，试词科不中，颇该洽。希先述其遗藁，以成此书。
    ※《六合掌运图》一卷
    陈氏曰：不著名氏。凡为四十四图，首列禹迹，次为中兴後南北二境，其後则诸边关险要以及虏地疆界亦著之。
    ※《燕吴行役记》二卷
    陈氏曰：不著名氏。大中九年，崔铉镇淮南，诸镇毕贺，为此记者，燕帅张允伸所遗僚佐，道中记所经行郡县道里及事迹也。
    ※《南行记》三卷
    晁氏曰：王仁撰。晋天福二年，仁被命使高季兴，记自汴至荆南道涂赋咏，及饮宴、倡酬，殆百馀篇。
    ※《江行录》一卷
    陈氏曰：真州教授句颖绍圣三年所序云，太守张公所修也。张不著名。自真而上，直抵荆南，自岳而分，旁徵衡、永，自湖口而别，则东入鄱阳，南至庐陵。程期岸次、风占候、时日吉凶，与夫港派滩碛矶γ，莫不具载。行江者赖焉。
    ※《三辅黄图》三卷
    晁氏曰：按《经籍志》，有《黄图》一卷，记三辅宫观、陵庙、明堂、辟雍、郊等，即此书也。不著撰人姓名，其颇引刘昭《汉志》，然则出於梁、陈也。
    陈氏曰：按《唐志》一卷，今分上下卷。载秦、汉宫室、苑囿甚详。多引用应劭《汉书解》，而如淳、颜师古复引此书为据，意汉、魏人所作。然《中兴书目》以为《崇文总目》及《国史志》不载，疑非本书也。程氏《雍录》辩之尤悉。
    ※《长安志》十卷
    晁氏曰：皇朝宋敏求撰。敏求因韦氏所记，搜采群书，罔有遗轶，二纪而成。凡府县之政，官尹之职，河渠关塞之类，至於风俗物产、宫室道弄。无不详备，世称其博。赵若彦为之序。
    陈氏曰：与《河南志》二书凡例微不同，然汉、唐旧都遗事详矣。
    ※《河南志二》十卷
    晁氏曰：宋敏求撰。以韦述《西京记》为未备，演之为《长安》、《河南志》。司马光为之序，以为“考之韦《记》，其详不啻十馀倍，开编粲然，如指诸掌，真博物之书。”
    ※《关中记》一卷
    陈氏曰：晋葛洪稚川撰。所载殊简略。
    ※《长安图记》一卷
    陈氏曰：丞相汲公吕大防知永兴军，以为正长安故图，著其说於上。今信安郡有此图，而别录其说为一篇。
    ※《雍录》十卷
    陈氏曰：吏部尚书新安程大昌泰之撰。周、秦、汉、隋、唐五代皆都雍，故以名《录》。前史及《黄图》、《宋志》异同，往往辩订。其辩《黄图》有唐县名，且晋灼所引《黄图》皆今书所无，盖唐人续成之，非见汉事者。
    ※《游城南记》一卷
</div>
    <div class="pagination">
<a href="文献通考_page182.html">上一页</a><span>...</span><a href="文献通考_page178.html">178</a><a href="文献通考_page179.html">179</a><a href="文献通考_page180.html">180</a><a href="文献通考_page181.html">181</a><a href="文献通考_page182.html">182</a><span class="current-page">183</span><a href="文献通考_page184.html">184</a><a href="文献通考_page185.html">185</a><a href="文献通考_page186.html">186</a><a href="文献通考_page187.html">187</a><a href="文献通考_page188.html">188</a><span>...</span><a href="文献通考_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
