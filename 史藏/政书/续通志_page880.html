<!DOCTYPE html>
<html>
<head>
    <meta charset="UTF-8">
    <title>续通志 - 第 880 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 880 页/共 1359 页</h1>
    <div class="content">防江十策其略曰保荆襄之障以固根本审中军所处以俟大举搜选强壮以重军势度地险阨以保居民避敌所长击其所短金人降者宜加 
赏劝帝嘉其言以太府卿召赴阙有疾不克上道遂以中奉大夫宝文阁学士致仕还湘每及国事必忧形于色始终以和议为恨年七十有六 
卒谥忠襄子五人汝虞知桃源县汝士朝奉大夫汝工知昌化军

　　△韩公裔

　　韩公裔字子扆开封人初以三馆吏补官掌韦贤妃阁笺奏寻充康王府内知客金兵入汴从王出使渡河将官刘浩吴湛私鬬公裔谕解 
之次磁州军民戕奉使王云随王军入州廨公裔复谕退之王之将南也与公裔谋闲道潜师夜起迟明至相磁人无知者自是亲爱愈笃张邦 
昌遣人同三舅韦渊来献传国玺时渊自称伪官议者又谓邦昌不可信王怒将诛渊公裔曰神器自归天意也王遂受玺命公裔掌之公裔力 
救渊释其罪元佑后诏王入承大统府僚谓金兵尚近宜屯彭城公裔言国家肇基睢阳王亦宜于睢阳受命时前军已发将趋彭城会天大雷 
电不能前王异之夜半抗声语公裔曰明日如睢阳决矣既即帝位公裔累迁武功大夫贵州防御使后以事忤黄潜善适帝幸维扬公裔丐去 
潜善以为避事遂降三官送吏部帝幸越念其旧劳召复故官干办皇城司仍带御器械累迁至广州观察使提举佑神观公裔给事藩邸三十 
余年恩宠优厚每置酒慈寍宫必召公裔会修玉牒元帅府事多放佚秦桧以公裔帅府旧人奏令修书官就质其事俄除保康军承宣使桧疑 
其舍巳而求于帝衔之右谏议大夫汪勃希桧意劾罢公裔遂与外祠帝眷之不衰桧死即复提举佑神观赐第和寍门西升岳阳军节度使寻 
致仕高宗既内禅尝与孝宗语其忠劳因诏所居郡善视之干道二年卒年七十五赠太尉谥恭荣官其亲族八人公裔律身稍谨不植势不市 
恩又敢与黄潜善秦桧异斯亦足取云

　　钦定续通志卷三百八十

　　●钦定续通志卷三百八十一　列传一百八十一

　　列传

　　宋 【八十五】

　　○宋八十五

　　何铸　　　　王次翁　　　范同　　杨愿　　　　楼照　　　　句龙如渊　　薛弼　　　　罗如楫【愿】　　萧振

　　何铸
　　王次翁
　　范同
　　杨愿
　　楼照
　　句龙如渊
　　薛弼
　　罗汝楫 【罗愿】
　　萧振

　　△何铸

　　何铸字伯寿余杭人登政和五年进士第厯官州县入为诸王宫教授秘书郎御史中丞廖刚荐铸可备拾遗补阙之选即命对铸首陈动 
天之德莫大于孝感物之道莫过于诚诚孝既至则归梓宫于陵寝奉两宫于魏阙绍大业复境土又何难焉帝嘉纳之拜监察御史寻迁殿中 
侍御史上疏论士大夫心术不正徇虚以掠名托名以规利言不由中而首尾向背行险自售而设意相倾者为事君之失怀险巇之谋行刻薄 
之政轻儇不庄慢易无礼者为行己之失乞大明好恶申饬中外葢有所指也时迁温州诸宫殿神像于湖州有司迎奉所过骚然铸言孝莫大 
于寍神寍神莫大于得四海之欢心浙东旱荒若加勤动恐道路怨咨乞务从简约事遂巳擢右谏议大夫寻拜御史中丞先是秦桧力主和议 
大将岳飞有战功金人所深忌桧恶其异己欲除之胁飞故将王贵上变逮飞系大理狱先命铸鞫之铸引飞至庭诘其反状飞袒而示之背背 
有旧涅尽忠报国四大字深入肤理既而阅实俱无验铸察其冤白之桧桧不悦曰此帝意也铸曰铸岂为一岳飞者强敌未灭无故戮一大将 
失士卒心非社稷之长计桧语塞 【伏读　　御批通鉴辑览曰与罗汝楫辈交章论飞淮西事者铸也业巳党附奸恶以兴大狱迨目击奇 
冤然后欲为昭雪亦巳晚矣故论铸之罪视万俟卨等末减则可以为无罪则不可】 改命万俟卨飞死狱中子云斩于市桧衔铸时金遣萧毅 
邢具瞻来议事桧言先帝梓宫未反太后銮舆尚迁朔方非大臣不可祈请乃以铸为端明殿学士佥书枢密院事为报谢使既返命桧讽万俟 
卨使论铸私岳飞为不反欲窜诸岭表帝不从止谪徽州时有使金者还言金人问铸安在曾用否于是复使知温州未几以端明殿学士提举 
万寿观兼侍读召赴行在力辞乃再遣使金使事秘而不传既归报帝复许以大用又力请祠除资政殿学士知徽州居数月提举江山太平兴 
国宫卒年六十五铸自绍兴己未以后徧厯台谏所论如赵鼎李光周葵范冲孙近诸人多迎望风旨议者少之至于慈寍归养梓宫复还虽铸 
祈请之力而金谋盖素定矣先是金诸将皆巳厌兵欲和难自己发故使桧尽室航海而归密有成约绍兴以后宋师屡捷金欲和益坚至是遣 
铸衔命葢桧之阴谋以铸尝争岳飞之狱而飞竟死使金知之而其议速谐也铸死四十余年谥通惠其家辞焉嘉定初改谥恭敏

　　△王次翁

　　王次翁字庆鲁济南人礼部别头试第一授恩州司理参军厯婺州教授辟雍博士出知道州燕云之役取免夫钱不及期辄以乏兴论次 
翁檄取属邑丁籍视民产高下以为所输多寡之数约期受输不扰而集除广西转运判官召对论事不合出知处州乞祠归寓于婺吕颐浩帅 
长沙辟为参谋官顷之力乞致仕秦桧召还遂以为吏部员外郎累迁工部侍郎兼侍讲留兼资善堂翊善改御史中丞论赵鼎不法罢知泉州 
部差李泗为鄂州巡检而湖北宣抚使不可次翁言法令沮于下不知朝廷之尊渐不可长帝令诘宣抚司宣赞舍人陈谔孙崇节即合门受旨 
升转次翁言合门径自画旨不由三省非祖宗法寝弗命呼延通因内教出不逊语次翁乞斩通以肃军且言着令寸铁入皇城者有常刑遂罢 
内教韩世忠与刘光世张俊与刘锜皆不相能次翁请遣使切责金人败盟入侵次翁为秦桧言于帝曰前日国是初无主议事有小变则更用 
他相后来者未必贤于前人而排斥异党收召亲故于国事初无补愿陛下以为至戒无使小人异议乘间而入桧德之先是桧兄子与其内兄 
王■〈日奂〉皆以恩幸得官桧初罢政二人摈斥累年至是次翁希桧旨言吏部之有审量皆暴扬君父过举有伤陛下孝治乞悉罢建炎绍 
兴前后累降指挥由是二人骤进初次翁既论罢赵鼎鼎归会稽上书言时政桧忌鼎复用乃令次翁又言之乞显置于法且言特进乃宰相阶 
官鼎虽谪降而阶官如故是未尝罢相也遂降散官谪居兴化军右谏议大夫何铸又论鼎罪重罚轻降朝奉大夫移漳州桧意犹未厌次翁又 
论鼎闻边警喜见颜色绳以汉法当伏不道之诛责以春秋当坐诛意之罚虽再行贬责然朝奉大夫视中大夫品秩不相远漳州比兴化尤为 
善地以此示罚人将玩刑再移潮州安置次翁除参知政事金人败于柘皋帝曰将帅成不战却敌之功乃辅弼奇谋指踪之力除一子职名桧 
召三大将论功行赏岳飞未至桧与次翁谋以明日率世忠俊置酒湖上欲出则语直省官曰姑待岳少保来益令堂厨丰其燕具如此展期以 
待者六七日飞既至皆除枢密使罢兵柄次翁归语其子伯庠曰吾与秦相谋之久矣太后回銮次翁为奉迎扈从礼仪使初太后贷金于金使 
以犒从者至境金使责偿乃入次翁以未得桧命且惧桧疑其私相结约欲攘其位坚不肯偿相持境上凡三日中外忧虑副使王■〈日奂〉 
裒金与之太后归泣诉于帝曰王次翁大臣不顾国家利害万一有变则我子母不相见矣帝震怒欲暴其罪诛之次翁先白桧谓所以然者以 
未尝禀命故不敢专桧大喜力为营救奏为报谢使以避帝怒使还帝立中宫奏为册宝副使帝终恶之桧谕次翁辞位遂以资政殿学士奉祠 
引年归居明州桧怜之馈问不绝十九年卒年七十一赠宣奉大夫诸子壻亲戚族人添差浙东者又数人皆桧为开陈也桧擅国十九年凡居 
政府者莫不以微忤出去终始不二者惟次翁

　　△范同

　　范同字择善建康人登政和五年进士第再中宏词科累官至吏部员外郎与秦桧力主和议绍兴八年假太常少卿接伴金使萧哲张通 
古入境同北向再拜问金主起居军民见者多流涕除中书门下省检正诸房公事权吏部侍郎兼实录院修撰迁给事中十一年桧以和议患 
诸将难制同献计于桧请皆除枢府罢其兵权桧喜乃密奏以柘皋之捷召三大将赴行在论功行赏同入对帝命与林待聘分草三制世忠俊 
枢密使飞副使并宣押赴枢府治事张俊与桧意合且觉朝廷欲罢兵权即首纳所统兵帝召同入对复以同为翰林学士俄拜参知政事兼修 
实录同始赞和议为桧所引及在政府或自奏事桧忌之万俟卨因论同贰政之初首为迁葬之议自建康至信州调夫治道怨嗟藉藉近朝廷 
收天下兵柄归之宥密同辄于稠人中贪天功以为己有遂罢与祠桧意未巳卨再谕责授左朝奉郎秘书少监谪居筠州十四年复朝奉大夫 
提举江州太平观移池州十八年复太中大夫知太平州卒年五十二

　　△杨愿

　　杨愿字原仲宣和末补太学录二帝北迁金人闻愿名索之愿匿民间上书执政请迎复元佑皇后又奔济州元帅府劝进辟为属高宗即 
位授修职郎御营司辟机宜文字厯新昌县丞越州判官秦桧荐之召改枢密院编修官登绍兴二年进士第迁计议官召试馆职罢主管崇道 
观复除秘书郎议者谓外任未终改通判明州桧既专政召为秘书丞未几拜监察御史台长言愿资浅当先厯郎官改司封员外郎迁右司起 
居舍人兼权中书舍人初修玉牒特以命愿愿言玉牒当载靖康推戴赵氏事以秦桧建议本末书之十三年权直学士院十四年为御史中丞 
踰月升端明殿学士佥书枢密院事兼参知政事 【按宋史宰辅表高宗绍兴十四年十二月辛丑杨愿自御史中丞迁端明殿学士除佥书 
枢密院事不言兼参知政事】 仍兼修玉牒十五年罢提举太平观初愿与张扩并居西掖一时书命藉扩润色扩咏二毫笔诗愿以为诮己诉 
于桧訹御史李文会劾之高闶侍经筵帝问张九成安否翊日又问桧桧曰九成唱异惑众为台臣所论予郡乃力乞祠观其意终不为陛下用 
帝曰九成清贫不可无禄桧疑闶荐之以语愿愿又嗾文会攻闶去藤州守臣言迁客李光作诗讽刺时政愿在中司傅会其说谓光纵横倾险 
子弟宾客往来吴越诱人上书动摇国是光再移谪琼海文会既升西府愿觇桧意策厌即数其害政罢之后二日愿遂补其处帝与桧论事因 
</div>
    <div class="pagination">
<a href="续通志_page879.html">上一页</a><span>...</span><a href="续通志_page875.html">875</a><a href="续通志_page876.html">876</a><a href="续通志_page877.html">877</a><a href="续通志_page878.html">878</a><a href="续通志_page879.html">879</a><span class="current-page">880</span><a href="续通志_page881.html">881</a><a href="续通志_page882.html">882</a><a href="续通志_page883.html">883</a><a href="续通志_page884.html">884</a><a href="续通志_page885.html">885</a><span>...</span><a href="续通志_page881.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
