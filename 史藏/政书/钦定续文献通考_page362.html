<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 362 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 362 页/共 455 页</h1>
    <div class="content">　　宸妃萧氏初封昭容天徳二年封淑妃贞元二年进宸妃
　　丽妃耶律氏初封修容天徳四年进昭媛贞元元年进昭仪三年进丽妃
　　后妃传曰海陵即位之初后宫止此三人尊卑之叙等威之辨若有可观者及其侈心既萌滛肆蛊惑不可复振后宫诸妃十二位又有昭仪至充媛九位媫妤羙人才人三位殿直最下其他不可举数
　　【臣】等谨按海陵诸嬖如昭妃富察氏等后妃传中详载之今亦约载于左其不与诸代后妃同列者以滛宠溺惑皆多中冓之言固不得与正名定位之人连类而并观也
　　昭妃阿里库姓富察氏初嫁宗盘子阿固岱阿固岱诛再嫁宗室囊嘉特囊嘉特死及海陵簒位以婚礼纳之封贤妃再封昭妃后缢杀之
　　贵妃定格姓唐古氏崇义节度使乌逹之妻海陵令定格缢杀乌达而纳之贞元二年封贵妃后以取所私家奴阎乞儿入宫缢死
　　丽妃实格者定格之妺秘书监文之妻海陵纳之封修容贞元三年进昭仪正隆元年进柔妃二年进丽妃
　　柔妃宻哷姓耶律氏天徳二年使礼部侍郎萧拱取之于汴初封充媛后封柔妃
　　昭妃阿兰海陵叔曹国王宗敏妻也杀宗敏而纳之封昭妃后令出宫
　　修仪髙氏秉徳弟嘉哩妻也海陵杀诸宗室释其妇女宗本子萨尔拉妻宗固子呼喇勒妻和色哩妻及嘉哩妻皆纳之未几髙氏封修仪后遣还父母家
　　昭媛扎巴姓耶律氏尝许嫁奚人萧唐古特海陵纳之封昭媛后以事诛
　　【臣】等谨按以上所述虽皆滛嬖然犹实有封号其他宗室戚属肆意滛乱史中已详载之兹不缕述
　　世宗昭徳皇后乌凌阿氏世宗在济南海陵召后来中都行至良乡自杀大定二年追册昭徳皇后章宗时改諡明徳
　　后妃传曰海陵召后时后念若身死济南海陵必杀世宗惟奉诏去济南而死世宗可以免谓世宗曰我当自勉不可累大王也行至良乡从者防之稍缓后得间即自杀
　　元妃张氏世宗纳为次室早卒大定二年追封宸妃进惠妃十九年进元妃
　　元妃李氏南阳郡李石女大定元年封贤妃二年进贵妃七年进元妃世宗感念昭徳皇后不复立后元妃下皇后一等在诸妃上大定二十一年薨卫绍王即位追諡光献皇后贞祐三年削皇后号
　　【臣】等谨按后妃传元妃陪葬昭徳皇后坤厚陵所与俱者尚有贤妃舒穆噜氏徳妃图克坦氏柔妃大氏又豫王允成之母早卒上命为元妃养子豫王之母则昭仪梁氏也史皆无传不可考
　　章宗钦懐皇后富察氏上京路和硕河人大定二十三年章宗为金源郡王僃礼纳之后进封妃帝即位遂加追册
　　元妃李氏实勒其家防贱以监户女子入宫明昌四年封昭容明年进淑妃后进元妃章宗崩卫绍王即位以事赐自尽
　　后妃传曰自钦懐皇后没中宫虚位乆章宗欲立李氏而国朝故事皆图克坦唐古富察纳喇布萨赫舍哩乌凌阿乌库哩诸部长之家世为婚姻李氏防甚大臣固执不从仅封元妃泰和二年生皇子徳里二嵗而薨大定八年承御贾氏及范氏皆有娠章宗崩元妃召平章政事完顔匡定防遗诏立王叔衞绍王即位俟内人有娠者二人生男立为储贰大安元年二月诏言贾氏乳期已过范氏胎形已失贾氏有娠本由李氏诈谋乃赐李氏贾氏自尽
　　卫绍王后图克坦氏大安元年立为皇后至宁元年呼沙呼乱与卫王俱迁于卫邸宣宗即位削皇后号贞祐二年徙卫绍王家人于郑州
　　宣宗皇后王氏中都人明恵皇后妹也宣宗封翼王章宗诏诸王求民家子以广继嗣后与厐氏偕入王邸又纳后姊贞祐元年封后元妃后无子姊淑妃生哀宗飬以为子二年赐姓温都氏立为后【余见皇太后门】
　　明恵皇后王皇后之姊也生哀宗初封淑妃及妹立为后进元妃【余见皇太后门】
　　后妃传曰或曰宣宗为诸王时庄献太子母为正妃及即位尊为皇后贞祐元年九月诏曰元妃某氏久奉侍于潜藩已赐封于国号可立为皇后其名氏葢不可考也或又曰自王氏姊妹入宫而后宠衰寻为尼王氏遂立为后皆明惠之谋也【臣】等谨按宣宗纪贞祐元年九月无立后之诏至二年七月诏立元妃温都氏为皇后此后妃传所云贞祐元年九月诏以元妃某氏为皇后固传疑之辞也又考荘献太子传其母未详元龄传云或曰庄献同母弟或曰丽妃史氏所生又传载厐氏与王皇后偕入邸后厐氏为真妃生荆王守纯又哀宗遣图克坦肆喜迎两宫时柔妃费摩氏等乘马出宫史氏厐氏费摩氏皆无传不可深考又载寳符李氏从至宣徳州居摩诃院将北行于佛像前缢死柔妃费摩氏寳符李氏不知为宣宗之妃哀宗之妃
　　哀宗皇后图克坦氏正大元年立为皇后哀宗迁归徳遣后弟肆喜诣汴奉迎夜至陈留不敢进复归于汴城破北迁不知所终
　　【臣】等谨按景宣皇帝睿宗显宗之妃皆追尊为皇后景宣帝妃富察氏熈宗即位追尊为惠昭皇后睿宗妃富察氏大宗之妺之女也世宗即位追尊为钦慈皇后又妃李氏世宗生母也世宗即位追尊贞懿皇后显宗妃二人章宗母图克坦氏已载皇太后门宣宗生母刘氏辽阳人宣宗即位追尊为昭圣皇后其辽王宗干之妃已详皇太后门
　　元太祖光献翼圣皇后名布尔特格勒津鸿吉哩氏托音色辰女【后妃表作孛儿台旭真太皇后】世祖至元二年追諡光献武宗至大二年加諡翼圣
　　续简録曰太祖在沙汉时有哈喇齐繖扎尔都尔本塔塔尔伊竒喇斯鸿吉哩等部将合谋不利于太祖太祖起兵尽诛之惟鸿吉哩入降赐名色辰【本名托音因从太祖起兵有功赐名色辰故兼称之】其子阿禅从太祖征伐有功赐号诺延【元史后妃传云赐号国舅封王爵以统其部族】约曰生女世为后生男世尚公主【托音色辰传曰每嵗四时孟月聴读所赐防世世不絶】以故诸后多出其族
　　【臣】等谨按后妃传于光献翼圣之諡皆云世祖二年十二月所上僃载册文而简録则曰据武宗纪有至大二年追諡光献皇后之文又有上荘圣皇后尊諡册文体例正同且至元初百事草创未闻有制册之礼故依武宗纪而正之今考世祖至元二年十二月纪并无上諡之事武宗至大二年本纪则大书之且元史后妃表固云至元二年追諡光献至大二年加諡翼圣则传文之讹甚明邵氏之言得其实矣
　　和拉衮皇后果勒济雅坦皇后托果斯皇后特黙伦皇后额琳沁巴勒皇后巴延呼图克皇后呼实罕妃子右大鄂尔多
　　呼兰皇后哈勒巴津皇后伊实琳沁皇后托欢彻尔皇后伊津妃子伊埒呼图克妃子彻辰妃子哈喇沁妃子右第二鄂尔多
　　伊苏皇后和拉哈喇皇后阿齐兰皇后图勒古尔皇后彻尔皇后阿实克黙色皇后鄂勒哲呼图克皇后呼噜古岱妃子呼噜古尔妃子拉拜妃子
　　右第三鄂尔多
　　伊苏肯皇后珲塔噶皇后哈达皇后鄂勒哲和斯皇后雅尔皇后托欢妃子鄂勒哲妃子金莲妃子鄂勒哲台妃子纳兰妃子玛尔沁妃子索隆噶妃子
　　右第四鄂尔多
　　巴拜岱妃子
　　见嵗赐録不知所守鄂尔多
　　【臣】等谨按传云后妃有四鄂尔多四十余人不记氏族其名悉见于表今表中所列止三十九人岂尚有阙佚耶又考金史本纪宣宗贞祐二年奉卫绍王公主归于大元太祖皇帝是为公主皇后不知是元史表中何后也
　　元史后妃表曰元初因其国俗不娶庶姓非此族也不居嫡选盖有姫姜之遗意固可嘉也然其居则有曰鄂尔多之分没复有继承守宫之法位号之淆名分之凟则亦甚矣
　　【臣】等谨按太祖之母名谔楞不详其氏世宗时追上尊諡曰宣懿皇后不知卒于何时今据元史后妃传表断自太祖时始
　　太宗正宫巴喇噶沁皇后【简録无沁字】
　　昭慈皇后托里格讷鼐玛锦氏【号六皇后】至元二年崩追諡昭慈
　　【臣】等谨按后妃传六皇后崩于世祖至元二年追諡昭慈考世祖本纪后妃表皆不言六皇后崩年夫果至元二年则书法不当云追諡疑传文或有误耳
　　昻辉二皇后克勒竒库塔纳三皇后塔纳竒纳六皇后额尔吉讷妃子
　　【臣】等谨按宪宗纪曰太宗在潜邸养宪宗为子属昻辉皇后抚育之即二皇后也宪宗二年纪文云迁太宗皇后克勒竒库塔纳于库腾所居地之西即三皇后也但鼐玛锦氏既号六皇后何以塔纳竒纳又称六皇后哉不可得而考矣表言额尔吉讷妃子系黙埒之母
　　定宗钦淑皇后名乌拉海额实【后妃表止载此后为三皇后】定宗崩后以太宗尝有防以皇孙实勒们为嗣抱之垂帘听政者六月诸王大臣皆不服议立宪宗宪宗二年后及实勒们母以厌禳事觉并赐死至元二年追諡钦淑【臣】等谨按实勒们为太宗第三子库春之子太宗尝抚之宫中称太孙遗命嗣立者也太宗后立定宗故实勒们不立
　　宪宗呼尔察皇后果啰罗部人
　　贞节皇后名呼图克台鸿吉哩氏阿禅之从孙孟克沁之女【表作阿禅从孙女】早崩至元二年追諡贞节
　　约索尔皇后贞节后之妺也出卑三皇后嵗己未【宪宗九年】从宪宗南伐七月宪宗崩九月后亦薨于六盘莾赉呼图克皇后泰定三年诏守巴图尔营帐
　　【臣】等谨按莾赉呼图克皇后简録亦载之考宪宗长子为巴图尔大王所云诏守巴图尔营帐其即此乎但自宪宗时至泰定帝三年已几七十年矣考泰定帝纪亦无此文疑后妃表所载或误今据书之以俟考
　　世祖大皇后名特古抡鸿吉哩氏济宁忠武王阿禅裔孙托里女
　　右大鄂尔多
　　彻伯尔皇后鸿吉哩氏济宁忠武王阿禅诺延女中统初立为皇后至元十年授册寳十八年崩【本传作十四年今以世祖纪及后妃表改正】成宗即位上尊諡曰昭睿顺圣
　　【臣】等谨按后妃传表皆载彻伯尔后授册寳后寻上尊号曰贞懿昭圣顺天睿文光应皇后简録亦载之而存其疑曰世祖至元二十一年始受尊号而后以十八年崩恐无先受尊号之理今考传表所载尊号乃至元十二年羣臣欲上而帝不许者定属误载
　　又按后妃传云彻伯尔后济宁忠武王阿禅之女表则云鲁忠武王阿禅诺延女考托音色辰之子阿禅赐号诺延又考成宗纪元贞元年追封皇国舅阿禅诺延为济宁王諡忠武封驸马曼济台为济宁王后进封鲁王则阿禅当亦追进鲁王以此考之彻伯尔一后传与表究相符合矣特古抡后传不载表载之不云何氏何人之女惟简録则云亦鸿吉哩氏济宁王阿襌孙托里之女考特色辰传所载同故从之第彻伯尔为阿禅女而特古抡诺尔布又为托里仙童女何辈行相逺若此是亦可疑耳
　　诺尔布皇后鸿吉哩氏纳沁孙仙童之女至元二十年纳为皇后继守正宫
　　右与彻伯尔后皆第二鄂尔多
　　塔喇海皇后诺木欢皇后
　　右第三鄂尔多
　　巴延乌珍皇后库库楞皇后
　　右第四鄂尔多
　　巴拜哈斯妃子【见嵗赐録不知所守鄂尔多】苏喀逹实皇后【泰定三年诏守世祖鄂尔多】萨巴罕妃子
　　成宗布尔罕皇后巴约特氏驸马托里和斯之女贞元初立为皇后大徳三年授册寳大徳十年后谋贬顺宗妃塔济与其子仁宗往懐州明年成宗崩后谋立安西王阿南达实哩【亦作阿南逹无实哩二字】仁宗自懐州入清宫禁诛安西王并搆后以私通事出居东安州赐死实哩达喇元妃鸿吉哩氏额埒春女生子徳寿早薨武宗至大三年追諡贞慈静懿皇后
　　【臣】等谨按后妃传于实哩逹喇亦云大徳三年十月立为后【简録亦载之表不载】考武宗至大三年十月册文尚称惟先元妃鸿吉哩氏中云虽小星之逮下岂众曜之敢齐用是究成先志式阐徽称则其当成宗时位止元妃无疑也表云配享成庙盖巴约特氏既废成庙遂无配后故追尊元妃以配之今据年表及册文以正后妃传及简録之讹焉
　　克勒竒库塔纳皇后
　　武宗宣慈惠圣皇后名珍格鸿吉哩氏托里子班巴尔之女至大三年册为后泰定四年崩諡曰宣慈惠圣苏喀实哩皇后鸿吉哩氏阿禅从孙哈尔吉之女珍格皇后之从妺也又有鄂勒哲岱皇后
　　妃伊竒哩氏世宗子安西王莾噶拉之女所出【传作纽伦公主之女公主即莾噶拉女】生明宗天厯二年追諡仁献章圣皇后至正六年改諡庄献嗣圣唐古氏生文宗天厯二年追諡文献昭圣皇后
　　仁宗庄懿慈圣皇后名阿南逹实哩鸿吉哩氏生英宗皇庆二年三月册为皇后【崩言未详説见前皇太后门】諡曰荘懿慈圣【臣】等谨按凡鸿吉哩氏之为后者皆依世次详载托音色辰传中独此后不载
　　达尔玛实哩皇后
　　英宗荘静懿圣皇后【静表作靖】名苏喀巴拉伊竒哩氏昌国公主伊勒噶雅女至治元年册为后泰定四年崩諡曰荘静懿圣
　　雅本呼图克皇后多尔济巴勒皇后
　　泰定帝巴拜哈斯皇后鸿吉哩氏阿禅孙鄂兰彻尔之女【表作迈珠罕之女】泰定元年册为后文宗天厯初徙居乐安州呼喇皇后伊苏皇后布延库哩页额实皇后实喇特穆尔皇后塔纳皇后又有额琳沁巴拉皇后昌国公主伊勒噶雅女也又有萨都巴拉皇后【简録作妃】帝子寿宁公主女也泰定三年六月纳于中宫早卒
　　妃二人一曰巴罕一曰苏喀达喇【表皆作皇后】皆鸿吉哩氏托里孙兖王迈珠罕之女文宗天厯初俱安置东安州【臣】等谨按巴拜哈斯为阿禅孙鄂兰彻尔之女巴罕苏喀达喇为迈珠罕之女后妃传与托音色辰
　　传所载相同简録亦同惟后妃表以巴拜哈斯亦为迈珠罕之女且以巴罕为巴拜哈斯之妹苏喀逹喇为巴罕之妹与传互异今姑从后妃传托音色辰传载之又按雅克持穆尔传有取泰定后为夫人事未详所取为何后
　　明宗班布尔实皇后【宁宗纪帝母曰皇后鼐玛锦氏】成宗甥寿宁公主之女也【按当与泰定所纳萨都巴拉为姊妹】侍明宗潜邸生宁宗至顺元年四月文宗后布达实哩与宦者拜珠谋弑后后暴崩贞裕徽圣皇后名玛勒岱哈喇鲁特氏郡王阿尔斯兰之裔明宗北狩过其部纳焉生顺帝【后妃传云生顺帝而崩】顺帝至元二年追尊为贞裕徽圣皇后
　　【臣】等谨按此后妃传之文哈喇鲁特氏实生顺帝与庚申帝记所载回回女子者迥异是岂可曲信草野讹传而反蔑正史耶其追尊在至元二年而后妃传则云文宗立即上諡册以理揆之当是上明宗諡册时已及后妃而顺帝正位后复追尊所自出以昭示天下故纪传两存之也
　　温绰欢皇后伊埓实克皇后布延呼图克皇后伊苏皇后托果斯皇后
　　【臣】等谨按元代后妃所守某鄂尔多多称皇后考文宗本纪至顺元年十月勅累朝宫分官署凡移文无得称皇后止称某位下娘子其委用官属并用中书拟闻始得定其称谓云
　　文宗皇后布逹实哩鸿吉哩氏驸马鲁王多阿克巴拉女天厯元年立为后生子雅克特古斯【余详皇太后门】
　　宁宗皇后塔哩雅图黙色鸿吉哩氏【不详为何人女】至顺三年十月立为后【时宁宗已即位】至正二十八年崩
　　【臣】等谨按此乃据后妃传书之也简録所载同第后妃表与托音色辰传皆不载考宁宗崩时年七嵗本纪无立后事顺帝纪亦不载至正二十八年后崩升祔宁宗庙事考至正二十八年顺帝北奔元亡当此危急之秋何暇行升祔之礼传文所载疑其失实但一帝必有一后故存之以俟再考
　　顺帝喇特纳实哩皇后钦察氏【纪作巴约特氏】太平王雅克特穆尔女帝即位立为后元统二年授册寳至元元年【后妃传作元统三年是年十一月始改至元元年后之被杀在七月故尚称元统】丞相巴延奏后兄腾吉斯弟塔喇海谋逆诛之迁后出宫巴延鸩杀后于开平民舍
　　巴延呼图克皇后鸿吉哩氏武宗珍格皇后侄毓徳王博啰特穆尔女至元三年立为后至正二十五年崩鄂勒哲呼图克皇后竒氏髙丽人起家防初进为宫女生皇太子阿实哩达喇巴延呼图克皇后崩立为后改赐索隆噶氏至正二十八年从帝北奔
　　【臣】等谨按顺帝纪至正七年十二月隆福宫三皇后鸿吉哩氏薨史无传不可考
　　又按睿宗显宗之妃皆追尊为皇后睿宗妃缫勒噶塔纳竒唻氏生宪宗世祖相继为帝至元二年追尊荘圣皇后至大二年加諡显懿显宗元妃名布延库哩页额实鸿吉哩氏生泰定帝泰定帝即位追尊宣懿淑圣皇后其裕宗顺宗之后已详皇太后门
　　又按元代后妃多鸿吉哩氏仁宗裕宗显宗之后史传不言为何人女余诸后每从其自出者言之矣第托音色辰传中世次已半不可考据后妃传叅校往往不符如托里为阿禅之孙【托音色辰传曰有托里者阿禅之裔孙也又曰世祖后特古抡阿禅孙托里之女孙字裔孙字亦不符】武宗真格后为托里子班巴尔女苏喀实哩皇后为阿禅从孙哈尔吉女而谓即真格之从妹【后妃传表皆然】世次舛矣且托里称阿勒达尔图为族父阿勒达尔图即特穆尔系阿禅之孙琳沁之子则托里当为阿禅曽孙行以此班之真格与苏喀实哩之辈行尤逺也举一以例其余盖皆不可得而深考矣
　　又按马端临考凡奉册皇太后皇太后临朝称制册后妃皇太子皇子公主公主下嫁诸仪注皆分载帝系考各门下今以此类礼仪无一非王礼也故仍王圻续通考本槩列于王礼考而此不録
　　明大祖孝慈髙皇后马氏宿州人父为徐王马公后防时育于郭子兴子兴竒太祖以后归焉洪武元年册为皇后十五年崩永乐元年加上尊諡曰孝慈昭宪至仁文徳承天顺圣髙皇后嘉靖十七年加上尊諡曰孝慈贞化哲顺仁徽成天育圣至徳髙皇后
　　成穆贵妃孙氏陈州人年十八太祖纳之及即位册封贵妃位众妃上洪武七年薨
　　淑妃李氏寿州人广武卫指挥杰之女洪武十七年册封淑妃摄六宫事未几薨
　　宁妃郭氏濠人父为营国公山甫太祖防时山甫以相当极贵遣妃侍之后封宁妃李淑妃薨妃摄六宫事【臣】等谨按诸王公主传太祖有胡充妃逹定妃郭惠妃胡顺妃韩妃余妃杨妃周妃赵贵妃李贤妃刘惠妃葛丽妃髙丽韩妃郑安妃或生皇子或生公主史皆无传不可考其肃王楧之母郜氏并无封号
　　惠帝皇后马氏光禄少卿全之女洪武二十八年册为皇太孙妃建文元年册为皇后四年六月京城防崩于火
　　成祖仁孝皇后徐氏中山王达长女洪武九年册为燕王妃成祖即位册为皇后永乐五年崩仁宗即位上尊諡曰仁孝慈懿诚明庄献配天齐圣文皇后
　　昭献贵妃王氏苏州人永乐七年封贵妃十八年薨恭献贤妃权氏光禄卿永均女朝鲜所贡永乐七年封贤妃八年薨
　　仁宗诚孝皇后张氏永城人彭城伯麒之女洪武十六年封燕世子妃永乐二年封皇太子妃仁宗立册为皇后【余详皇太后门】
　　【臣】等谨按诸王仁宗有李贤妃张顺妃郭贵妃史皆无不可考
　　宣宗恭让皇后胡氏济宁人永乐十五年选为皇太孙妃后为皇太子妃宣宗即位立为皇后宣徳三年上表辞位至正统八年崩天顺七年上尊諡曰恭让诚顺康穆静慈章皇后
　　后妃传曰后无子又善病而孙贵妃有宠宣宗令后上表辞位退居长安宫赐号静慈仙师而册贵妃为后诸大臣张辅蹇义等皆不能争张太后悯后贤常召居清宁宫内廷朝宴命居孙后上至天顺六年孙太后崩钱皇后为英宗言后贤而无罪因劝复其位号英宗问大学士李贤贤对曰陛下此心天地神实临之然臣以陵寝享殿神主俱宜如奉先殿式庶称陛下明孝明年七月乃上尊諡并修陵寝
　　孝恭皇后孙氏邹平人安国公忠之女防入宫成祖选为皇太孙嫔宣宗即位封贵妃宣徳三年胡后废遂册为皇后【余详皇太后门】
　　后妃传曰册封故事惟皇后金寳金册贵妃以下有册无寳孙妃有宠宣宗请于大后制金寳赐焉贵妃有寳自此始妃亦无子隂取宫人子为己子即英宗也英宗生母人卒无知之者
</div>
    <div class="pagination">
<a href="钦定续文献通考_page361.html">上一页</a><span>...</span><a href="钦定续文献通考_page357.html">357</a><a href="钦定续文献通考_page358.html">358</a><a href="钦定续文献通考_page359.html">359</a><a href="钦定续文献通考_page360.html">360</a><a href="钦定续文献通考_page361.html">361</a><span class="current-page">362</span><a href="钦定续文献通考_page363.html">363</a><a href="钦定续文献通考_page364.html">364</a><a href="钦定续文献通考_page365.html">365</a><a href="钦定续文献通考_page366.html">366</a><a href="钦定续文献通考_page367.html">367</a><span>...</span><a href="钦定续文献通考_page363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
