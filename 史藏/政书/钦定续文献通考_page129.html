<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 129 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 129 页/共 455 页</h1>
    <div class="content">　　【臣】等谨按顺帝纪自元统二年罢夏秋时享其后太庙时祭毎嵗止二举或三举甚且嵗仅一享惟至正元年二年三年举四孟之祭至是诏复四祭而干戈抢攘国事日促虽有诏令亦不能复举旧典矣
　　太庙祭享诸器物
　　祝有二祝册亲祀用之制以竹毎副二十有四简贯以红绒绦面用胶粉涂饰背饰以绛金绮藏以楠木缕金云龙匣涂金锁钥韬以红锦囊防以锁金云龙绛罗复拟撰祝文书祝读祝皆翰林词臣掌之【至大二年亲祀竹册长一尺二寸广一寸二分厚三分至治二年正月亲祀竹册八副毎册二十有四简长一尺一寸广一寸厚一分二厘】祝版摄祀用之制以楸木【长二尺四寸广一尺二寸厚一分】其面背饰以精洁楮纸祝文至元时享于太祖室称孝孙嗣皇帝臣某睿宗室称孝子嗣皇帝臣某天厯时享自太祖至裕宗四室皆称孝曾孙嗣皇帝臣某顺宗时称孝孙嗣皇帝臣某成宗至英宗三室皆称嗣皇帝臣某武宗室称孝子嗣皇帝臣某　币以白缯为之【毎段长一丈八尺】　牲齐庶品【大祀马一用色纯者有副牛一其角握其色赤有副羊其色白豕其色黑】凡马牛羊豕鹿牲体毎室七盘单室五盘大羮毎室三豋和羮毎室三铏笾之实毎室十有二品豆之实毎室十有二品凡祀先期命贵臣率猎师取鲜獐鹿兔以供脯臡醓醢稻粱为饭毎室二簠黍稷为饭毎室二簋彞尊之实毎室十有一明水酒用阴鉴取水于月与井水同鬯用郁金为之五齐三酒醖以光禄寺膟膋萧蒿至元十八年五月弗用后遂废茅香以缩酒至元十七年始用沅州麻阳县包茅天鵞野马塔尔巴噶【其状如獾】野鸡鸧黄羊胡寨儿【其状如鸠】湩乳葡萄酒以国礼割奠皆列室用之羊【一】豕【一】笾【之实二栗鹿脯】豆【之实二菁菹鹿臡】簠【之实黍】簋【之实稷】尊爵【之实皆酒】七祀位各用之　祭器笾【十有二幂以青巾巾绘防云】豆【十有四一实毛一实肝膋】豋【三】铏【三有柶】簠【二】簋【二有匕箸】爼【七以载牲体皆有盘鼎后以盘贮牲体置爼上鼎不用】香案【一销金绛罗衣】银香鼎【一实以沙】以上并陈室内燎炉【一实以炭】篚【一实以萧蒿黍稷】祝案【一紫罗衣置册祝文于上销金绛罗覆之】彞【鸡一有舟鸟一有舟加勺春夏用之蜼一有舟斚彞一有舟加勺秋冬用之虎一有舟黄一有舟加勺特祭用之凡鸡斚彝虎以实明水鸟彞黄蜼彞以实鬯】尊罍【牺尊二象尊二春夏用之着尊二壶尊二秋冬用之太尊二山尊二特祭用之尊皆有坫勺幂白布巾巾绘黼文上尊二山罍二有坫加幂】以上并陈室外壶尊【二】太尊【二】山罍【四皆有坫加幂借以莞席】并陈殿下北向西上设而不酌毎室皆同通廊御香案【一销金黄罗衣】银香奁【一贮御祝香销金帕覆之】并陈殿中央罍洗所罍【二】洗【二一以供爵涤一以供盥洁】篚【二实以璋瓉】巾【二】涂金银爵七祀神位笾【二】豆【二】簠【二】簋【二】爼【一】爵【一有坫】香案【一】沙池【一】壶尊【二有坫加幂】七祀皆同罍【一】洗【一】篚【一】中统以来杂宋金祭器而用之至治初始造新器于江浙行省其旧器悉置几阁
　　时享亲祀仪
　　斋戒　祀前七日皇帝散斋四日于别殿治事如故不作乐停奏刑名事不行刑罚致斋三日惟专心祀事其二日于大明殿一日于大次致斋前一日尚舎监设御幄于大明殿西序东向致斋之日质明诸衞勒所部屯列画漏下一刻通事舎人引侍享执事文武四品以上官俱公服诣别殿奉迎二刻侍中版奏请中严皇帝服通天冠绛纱袍三刻侍中版奏外办皇帝结佩出别殿乘舆华盖繖扇侍衞如常仪奉引至大明殿御幄东向坐侍臣夹侍如常一刻顷侍中前跪奏言请降就斋俛伏兴皇帝降座入室侍享执事官各还所司宿衞者如常凡应祀官受誓戒于中书省散斋四日致斋三日光禄卿鉴取明水燧取火【火以供爨水以实尊】　陈设　祀前三日尚舎监陈大次于西神门外道北南向设小次于西阶西东向设版位于西神门内横街南东向设饮福位于太室尊彞所稍东西向设黄道裀褥于大次前至西神门至小次版位西阶及殿门之外设御洗位于御版位东稍北北向设亚终献位于西神门内御版位稍南东向以北为上罍洗在其东北设亚终献饮福位于御饮福位后稍南西向陈设八寳黄罗案于西阶西随地之宜设享官宫悬乐省牲位诸执事公卿御史位及殿上下与各室设簠簋笾豆尊罍彞斚等器并如常仪车驾出宫　祀前一日所司备法驾卤簿于崇天门外太仆卿帅其属备玉辂于大明门外千牛将军执刃于辂前北向其日质明诸侍享执事官先诣太庙祀所诸侍臣直衞及导驾官于致斋殿前左右分班立通事舎人引侍中跪奏请中严俛伏兴皇帝服通天冠绛纱袍少顷侍中版奏外办皇帝出斋室即御座羣臣起居讫尚辇进舆侍中奏请皇帝升舆华盖繖扇侍衞如常仪导驾官前导至大明门外侍中进当舆前跪奏请皇帝降舆升辂太仆执御导驾官分左右步导门下侍郎进当辂前跪奏请车驾进发车驾动称警跸千牛将军夹而趋至崇天门外门下侍郎跪奏请车驾少驻勅众官上马侍中承旨退称曰制可门下侍郎退传制賛者承传勅众官上马讫门下侍郎奏请勅车右升侍中前承制退称曰制可千牛将军升讫门下侍郎奏请车驾进发车驾动称警跸符寳郎奉八寳舆殿中监部从在黄钺内教坊乐前引鼔吹振作将至太庙礼直官引诸侍享执事官于庙门外左右立班奉迎驾至庙门回辂向南将军降立于辂左侍中于辂前奏请侍中臣某请皇帝降辂步入庙门导驾官前导入门稍西侍中奏请皇帝升舆尚辇奉舆华盖繖扇如常仪乘舆至大次侍中奏请皇帝降舆入就大次帘降宿衞如式尚食进膳如仪礼仪使以祝版奏御署讫奉出太庙令受之各奠于坫置各室祝案上通事舎人承旨勅众官各还斋次　省牲器　祀前一日未后三刻廪牺令丞大官令丞太祝以牲就位礼直官引太常卿光禄卿丞监祭礼等官就位礼直官请太常监祭监礼由东神门北偏门入升自东阶毎位亲涤祭器司尊彞举幂曰洁俱毕降自东阶由东神门北偏门出复位立定礼直官稍前曰请省牲引太常卿视牲退复位次引廪牺令出班巡牲一匝西向侧身曰充诸太祝巡牲一匝上一员出班西向侧身曰腯毕俱复位防古巫祝致词讫礼直官稍前曰请诣省馔位引太常卿光禄卿监祭监礼光禄丞大官令丞诣省馔位东西相向以北为上礼直官引太常卿诣馔殿内省馔视馔讫礼直官引太常卿还斋所次引廪牺令丞诸太祝以次牵牲诣厨授大官令次引光禄卿丞监祭监礼诣厨省鼎镬视涤溉讫各还斋所大官令帅宰人以鸾刀割牲祝史各取毛血毎室共实一豆以肝洗于郁鬯及取膟膋毎位共实一豆置于各位馔室内庖人烹牲　晨祼　祀日丑前五刻诸享陪位官各服其服光禄卿良醖令大官令入实笾豆簠簋尊罍各如常仪大乐令率工人二舞以次入奉礼郎赞者先入就位礼直官引御史博士及执事者以次各入就位并如常仪礼直官引司徒以下官升殿分香设酒如常仪礼直官引太常官御史博士升殿视陈设就位复与太庙令太祝宫闱令升殿太祝出帝主宫闱令出后主讫御史及以上升殿官于当陛近西北向立奉礼于殿上赞奉神主讫奉礼曰再拜赞者承传诸官及执事者皆再拜各就位礼直官引亚献终献等官由南神门东偏门入就位立定礼直官赞有司谨具请行事协律郎俛伏兴举麾工鼓柷宫悬乐作奏思成之曲【以黄钟为宫大吕为角太簇为徴应钟为羽】作文舞九成止乐奏将终通事舎人引侍中版奏请中严皇帝服衮冕坐少顷礼直官引博士博士引礼仪使对立于大次门外当门北向侍中奏外办礼仪使跪奏请皇帝行礼俛伏兴帘卷符寳郎奉寳陈于西阶之西黄罗案上皇帝出大次博士礼仪使前导华盖繖扇如仪大礼使后从至西神门外殿中监跪进镇圭皇帝执圭华盖繖扇停于门外近侍从入门协律郎跪俛伏兴举麾工鼓柷宫悬顺成之乐作至版位东向协律郎偃麾工戛敔乐止引礼官分左右侍立礼仪使前奏请再拜皇帝再拜奉礼曰众官再拜赞者承传凡在位者皆再拜礼仪使奏请皇帝诣盥洗位宫悬乐作至洗位乐止内侍跪取匜兴沃水又内侍跪取盘兴承水礼仪使奏请搢镇圭盥手讫内侍跪取巾于篚兴以进帨手讫皇帝诣爵洗位奉瓉官以瓉跪进皇帝受瓉内侍奉匜沃水又内侍跪奉盘承水洗瓉讫内侍奉巾以进皇帝拭瓉讫内侍奠盘匜又奠巾于篚奉瓉官跪受瓉礼仪使奏请执圭前导皇帝升殿宫悬乐作至西阶下乐止皇帝升自西阶登歌乐作礼仪使前导皇帝诣太祖室尊彞所东向立乐止奉瓉官以瓉涖鬯司尊者举幂侍中跪酌郁鬯讫礼仪使前导入诣太祖神座前北向立礼仪使奏请搢镇圭跪奉瓉官西向立以瓉跪进礼仪使奏请执瓉以鬯祼地皇帝执瓉以鬯祼地以瓉授奉瓉官礼仪使奏请执镇圭俛伏兴皇帝俛伏兴礼仪使前导出户外褥位礼仪使奏请再拜皇帝再拜讫礼仪使前导诣第二室以下祼鬯并如上仪祼讫礼仪使奏请还版位登歌乐作皇帝降自西阶乐止宫悬乐作至版位东向立乐止礼仪使奏请还小次前导皇帝行宫悬乐作将至小次礼仪使奏请释镇圭殿中监跪受皇帝入小次帘降乐止　进馔　祼将毕光禄卿诣馔殿视馔复位大官令帅斋郎诣馔幂以牲体设于盘各对举以行自南神门入司徒出迎馔宫悬乐作奏无射宫嘉成之曲礼直官引司徒斋郎奉馔升自太阶由正门入诸太祝迎于阶上各跪奠于神座前斋郎执笏俛伏兴徧奠讫乐止礼直官引司徒大官令斋郎降自东阶各复位馔之升殿也大官丞帅七祀斋郎奉馔以序跪奠于七祀神座前退从殿上斋郎以次复位诸大官令帅割牲官诣各室进割牲体置爼上皆退　酌献　礼直官于殿上赞太祝立茅苴礼仪使奏请诣盥洗位帘卷出次宫悬乐作殿中监跪进镇圭皇帝执镇圭至盥洗位乐止北向立礼仪使奏请搢镇圭执事者跪取匜兴沃水又跪取盘承水礼仪使奏请皇帝盥手执事者跪取巾于篚兴进帨手讫礼仪使奏请执镇圭请诣爵洗位北向立礼仪使奏请搢镇圭奉爵官以爵跪进皇帝受爵执事者奉匜沃水奉盘承水皇帝洗爵讫执事奉巾跪进皇帝拭爵执事者奠盘匜又奠巾于篚奉爵官受爵礼仪使奏请执镇圭升殿宫悬乐作至西阶下乐止升自西阶登歌乐作礼仪使前导诣太祖室尊彞所东向立乐止礼仪使奏请搢镇圭执爵奉爵官以爵跪进皇帝受爵司尊者举幂良醖令跪酌牺尊之泛齐以爵授执事者礼仪使奏请执镇圭皇帝执圭入诣太祖神位前北向立宫悬乐作奏开成之曲礼仪使跪奏请搢镇圭跪又奏请三上香讫奉爵官以爵授进酒官进酒官东向以爵跪进礼仪使奏请执爵祭酒【三祭酒于茅苴】以虚爵授进酒官进酒官以授奉爵官奉爵官退立尊彞所进酒官进取神案上所奠玉爵马湩东向跪进礼仪使奏请执爵祭马湩祭讫以虚爵授进酒官进酒官进奠神案上退礼仪使奏请执圭俛伏兴司徒搢笏跪于爼前奉牲西向以进礼仪使奏请搢镇圭皇帝搢圭俯受牲盘北向跪奠神案上防古祝使致辞讫礼仪使奏请执镇圭兴前导出户外褥位北向立乐止举祝官搢笏跪对举祝版读祝官北向跪读祝文讫俛伏兴举祝官奠祝版讫先诣次室礼仪使奏请再拜拜讫礼仪使前导诣各室各奏本室之乐其酌献进牲祭马湩并如第一室之仪既毕礼仪使奏请诣饮福位登歌乐作至位西向立乐止登歌厘成之乐作礼直官引司徒立于饮福位侧太祝以爵酌上尊饮福酒合置一爵以奉侍中侍中受爵奉以立礼仪使奏请皇帝再拜拜讫奏请搢镇圭跪侍中东向以爵跪进礼仪使奏请执爵三祭酒又奏请啐酒啐酒讫以爵授侍中礼仪使奏请受胙太祝以黍稷饭笾授司徒司徒东向跪进皇帝受以授左右太祝又以胙肉爼授司徒司徒跪进皇帝受以授左右礼直官引司徒退立侍中再以爵酒跪进礼仪使奏皇帝受爵饮福讫侍中受虚爵兴以授太祝礼仪使奏请执镇圭俛伏兴又奏请再拜拜讫乐止礼仪使前导还版位登歌乐作降自西阶乐止宫悬乐作至位礼仪使奏请还小次宫悬乐作将至小次礼仪使奏请释镇圭殿中监跪受入小次帘降乐止文舞退武舞进先是皇帝酌献讫将至小次礼直官引亚献官诣盥洗位盥洗讫升自阼阶酌献并如常仪酌献讫礼直官引亚献官诣东序西向立诸太祝各以酌罍福酒合置一爵一太祝捧爵进亚献之左北向立亚献再拜受爵跪祭酒遂啐饮太祝进受爵退复于坫上亚献兴再拜礼直官引亚献官降复位终献如亚献之仪初终献既升礼直官引七祀献官各诣盥洗位搢笏盥帨讫执笏诣神位搢笏跪执爵三祭酒奠爵执笏俛伏兴再拜讫诣次位如上仪终献毕賛者唱太祝彻笾豆诸太祝进彻笾豆登歌丰成之乐作卒彻乐止奉礼曰赐胙賛者唱众官再拜在位者皆再拜礼仪使奏请诣版位帘卷出次殿中监跪进镇圭皇帝执圭行宫悬乐作至位乐止送神保成之乐作一成止礼仪使奏请皇帝再拜賛者承凡在位者皆再拜礼仪使前奏礼毕前导皇帝还大次宫悬昌宁之乐作出门乐止礼仪使奏请释镇圭殿中监跪受华盖繖扇引导如常仪入大次帘降礼直官引太常卿御史太庙令太祝宫闱令升殿纳神主降就拜位奉礼賛升纳神主讫再拜御史以下诸执事皆再拜以次出礼直官各引享官以次出大乐令帅工人二舞以次出太庙令阖户以降乃退祝册藏于匮　车驾还宫　皇帝既还大次侍中奏请解严皇帝释衮冕停大次五刻顷尚食进膳所司备法驾卤簿与侍祠序立于太庙櫺星门外以北为上侍中版奏请中严皇帝改服通天冠绛纱袍少顷侍中版奏皇帝出次升舆导驾官前导华盖繖扇如仪至庙门外太仆卿帅其属进金辂如式侍中前奏请皇帝降舆乘辂升辂讫太仆卿门下侍郎奏请车驾进发俛伏兴退车驾动称警跸至櫺星门外门下侍郎奏请车驾权停勅众官上马侍中承旨退称曰制可门下侍郎退传制賛者承传众官上马毕门下侍郎奏请勅车右升侍中承旨退称制可千牛将军升讫导驾官分左右前导门下侍郎奏请车驾进发车驾动称警跸符寳郎奉八寳舆殿中监从教坊乐鼓吹振作驾至崇天门外垣櫺星门外门下侍郎奏请车驾权停勅众官下马賛者承众官下马车驾动众官前引入内石桥与仪仗倒卷而北驻立驾入崇天门至大明门外降驾升舆以入驾既入通事舎人承旨勅众官皆退宿衞官帅衞士宿衞如式
　　亲谢仪
　　斋戒　前享三日皇帝散斋二日于别殿致斋一日于大次应享官员受誓戒于中书省如常仪　陈设如前亲祀仪　车驾出宫　前享一日所司备仪
　　从内外仗与应享之官两行序立于崇天门外太仆卿控御马立于大明门外诸侍臣及导驾官二十四人俱于斋殿前左右分班立通事舎人引侍中跪奏请中严俛伏兴少顷侍中版奏外办皇帝即御座四品以上应享执事官起居讫侍中奏请升舆皇帝出斋殿降自正阶乘舆华盖繖扇如常仪导驾官前导至大明门外侍中进当舆前奏请降舆乗马讫导驾官分左右步导门下侍郎跪奏请进发俛伏兴前称警跸至崇天门门下侍郎奏请权停勅众官出櫺星门外上马讫门下侍郎奏请进发前称警跸华盖繖扇仪仗与众官左右前引教坊乐鼓吹不振作至太庙櫺星门外红桥南賛者承传众官下马讫自卑而尊与仪仗倒卷而北两行驻立驾至庙门侍中奏请下马步入庙门讫侍中奏请升舆尚辇奉舆华盖繖扇如常仪导驾官前导乘舆至大次前侍中奏请降舆入就位帘降侍衞如式尚食进饍如常仪礼仪使以祝册奉御署讫余如亲祀仪　省牲器　见前亲祀仪　晨祼　享日丑前五刻光禄卿良醖令大官令入实笾豆簠簋尊罍各如常仪大乐令帅工人二舞以次入就位礼直官引御史及执事者以次入就位礼直官引太常卿御史升殿防视陈设退复位礼直官引司徒等官诣各室分香设酒如常仪礼直官复引太常卿及御史太庙令太祝宫闱令升殿奉出帝后神主讫各退降就拜位立定奉礼于殿上赞奉神主讫奉礼赞曰再拜赞者承御史以下皆再拜讫各就位礼直官引摄太尉由南神门东偏门入就位立定协律郎跪俛伏兴举麾工鼓柷宫悬乐作思成之曲【以黄钟为宫大吕为角太簇为徴应钟为羽】作文舞九成止太尉以下皆再拜讫礼直官引太尉诣盥洗位宫悬乐作肃宁之曲至位乐止北向立搢笏盥手帨手执笏诣爵洗位北向立搢笏洗瓉拭瓉以瓉授执事者执笏升殿宫悬乐作至阼阶下乐止升自阼阶登歌乐作诣太祖尊彞所西向立乐止执事以瓉奉太尉太尉搢笏执瓉司尊者举幂酌郁鬯讫太尉以瓉授执事者执笏诣太祖神位前搢笏跪三上香执事者以瓉奉太尉太尉执瓉以鬯祼地讫以虚瓉授执事者执笏俛伏兴退出户外北向再拜讫次诣各室并如上仪礼毕降自阼阶复位　进馔　太尉祼将军进馔如前仪　酌献　太尉既升祼礼直官引博士博士引礼仪使至大次前北向立通事舎人引侍中诣大次前版奏请中严皇帝衮冕坐少顷侍中奏外办礼仪使跪奏请行礼俛伏兴帘卷出次礼仪使前导至西神门华盖繖扇停于门外近侍从入大礼使后从殿中监跪进镇圭皇帝执圭入门协律郎跪俛伏兴举麾宫悬顺成之乐作至版位东向立乐止引礼官分左右侍立礼仪使奏请皇帝再拜奉礼曰众官再拜赞者承传凡在位者皆再拜礼仪使奏请皇帝诣盥洗位宫悬乐作至位乐止内侍跪取匜兴沃水又内侍跪取盘承水礼仪使奏谓皇帝搢镇圭盥手内侍跪取巾于篚兴进帨手讫奉爵官以爵跪进皇帝受爵内侍奉匜沃水又内侍奉盘承水皇帝洗爵讫内侍奉巾跪进皇帝拭爵讫内侍奠盘匜又奠巾于篚奉爵官受爵礼仪使奏请执圭导升殿宫悬乐作至西阶下乐止升自西阶登歌乐作礼仪使前导诣太祖室尊彞所东向立乐止宫悬乐作奏开成之曲奉爵官以爵莅尊执事者举幂侍中跪酌牺尊之泛齐以爵授执事者礼仪使前导入诣太庙神位前北向立礼仪使奏请搢镇圭跪又奏请三上香讫奉爵官以爵授进酒官进酒官东向以爵跪进礼仪使奏请执爵祭酒【三祭酒于茅苴】讫以虚爵授进酒官进酒官受爵以授奉爵官退立尊彞所进酒官进彻神案奠玉爵马湩东向跪进礼仪使奏请执爵祭马湩讫以虚爵授进酒官进酒官进奠神案上讫退礼仪使奏请执圭俛伏兴司徒搢笏跪爼前举牲盘西向以进礼仪使奏请搢镇圭俯受牲盘北向跪奠神案上讫礼仪使奏请执圭兴前导出戸外褥位北向立乐止举祝官搢笏跪对举祝版读祝官北向跪读讫俛伏兴举祝官奠祝版讫先诣次室次防古祝史诣室前致辞讫礼仪使奏请再拜讫礼仪使前导诣各室奏各室之乐其酌献进牲体祭马湩并如第一室之仪既毕礼仪使奏请诣饮福位登歌乐作至位西向立乐止宫悬厘成之乐作礼直官引司徒立于饮福位侧太祝以爵酌上尊福酒合置一爵以奉侍中侍中受爵奉以立礼仪使奏请皇帝再拜讫奏搢镇圭跪侍中东向以爵跪进礼仪使奏请执爵三祭酒又奏请啐酒讫以爵授侍中礼仪使奏请受胙太祝以黍稷饭笾授司徒司徒东向跪进皇帝受以授左右太祝又以胙肉爼跪授司徒司徒跪进皇帝受以授左右礼直官引司徒退立侍中再以爵酒跪进礼仪使奏请皇帝受爵饮福酒讫侍中受虚爵兴以授太祝礼仪使奏请执镇圭俛伏兴又奏请再拜讫乐止礼仪使前导还版位登歌乐作降自西阶乐止宫悬乐作至位乐止奉礼于殿上唱太祝彻笾豆宫悬丰宁之乐作卒彻乐止奉礼曰赐胙賛者唱众官再拜在位者皆再拜送神乐作保成之曲一成止礼仪使奏请皇帝再拜賛者承在位者皆再拜讫礼仪使前奏礼毕皇帝还大次宫悬昌宁之乐作出门乐止礼仪使奏请释镇圭殿中监跪受华盖繖扇如常仪入次帘降礼直官引太常卿御史太庙令太祝宫闱令升殿纳神主讫各降就位賛者于殿上唱升纳神主讫奉礼曰再拜御史以下诸执事者皆再拜讫以次出通事舎人礼直官各引享官以次出大乐令帅工人二舞以次出太庙令阖户讫降乃退祝版藏于匮车驾还宫　如前亲祀仪
　　【臣】等谨按祭祀志又载顺帝至元六年亲祀太庙仪大畧与前时享亲祀同兹不赘録
　　摄祀仪
　　斋戒　享前三日三献官以下凡与祭员皆公服受誓戒于中书省是日质明有司设金椅于首庭一人执红罗繖立于其左奉礼郎帅仪鸾局陈设版位献官诸执事位【俱借以席仍加紫绫褥】设初献太尉位于省阶少西南向大礼位于其东少南西向监祭御史位二于通道之西东向监礼博士位二于通道之东西向俱北上设司徒亚终献位于其南北向西上次助奠七祀献官次太常卿光禄丞书祝官读祝官大官令良醖令廪牺令司尊彞举祝官大官丞廪牺丞奉爵官奉瓉官盥爵官二巾篚官防古太祝巫祝防视仪衞清道官及与祭官依品级陈设皆异位重行太庙令大乐令郊社令太祝位于通道之西北向东上太庙丞大乐丞郊社丞奉礼郎协律郎司天生位于通道之东北向西上斋郎位于其后賛者引行事等官各就位立定次引初献官立定礼直官搢笏读誓文曰某年某月某日享于太庙各扬其职其或不敬国有常刑散斋二日宿于正寝致斋一日宿于祀所散斋日治事如故不吊丧问病不作乐不判署刑杀文字不决罚罪人不与秽恶事致斋日惟享事得行余悉禁凡与享之官已斋而阙者通摄行事七品以下官先退余官再拜礼直官赞鞠躬拜兴拜兴平立礼毕守庙兵衞与大乐工人俱清斋一宿赴祝所之日官给酒馔　陈设　享前二日所司设兵衞于庙门禁断行人仪鸾局设幄幔于馔殿所司设三献官以下行事执事官次于斋房之所前一日大乐令帅其属设宫悬之乐于庭中【东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树建鼓于西隅置柷敔于北悬之内祝一在道东敔一在道西路鼓一在柷之东南晋鼓一在其后又路鼓一在柷之西南诸工人各于其后东方西方以北为上南方北方以西为上文舞在北武舞在南立舞表于鄼缀之间又设登歌之乐于殿上前楹间玉磬一簴在西金钟一簴在东柷一在金钟北稍西敔一在玉磬北稍东搏拊二一则敔北一则柷北东西相向歌工次之余工各位于悬后其匏竹者立于阶间】重行北向相对为首享前一日太庙令帅其属扫除庙庭之内外枢密院军官一员帅军人刬除草秽平治道路又设七祀燎柴于庙门之外又于室内铺设神位于北牖下当户南向【毎位设黼扆一紫绫厚褥一薄褥一莞席一缫席二虎皮次席二时暄则用桃枝竹席几在筵上】又设三献官拜跪褥位二【一在室内一在室外】学士院定撰祝册讫书祝官于馔幕具公服书祝讫请初献官署御名讫以授太庙令又设祝案于室户之右又设三献官位于殿下横街之南稍西东向亚终献位稍却助奠七祀献官又于其南书祝官读祝官举祝官太庙令大官令良醖令廪牺令太庙丞大官丞又于其南司尊彝奉瓉官奉爵官盥洗巾篚爵洗巾篚防古太祝防古巫祝太祝宫闱令及七祀司尊彞盥洗巾篚爵洗巾篚以次而南又设斋郎位于其后毎等异位重行东向北上又设大礼使位于南神门东偏门稍北北向又设司徒太常卿等位于横街之南稍东西向与亚终献相对司徒位在北太常卿稍却太常同知光禄卿佥院同佥院判光禄丞拱衞使以次而南又设监祭御史位二监礼博士位二于横街之北西向以北为上又设协律郎位在宫悬乐虡西北东向大乐丞在乐虡之间又设大乐令协律郎位于登歌乐虡之间又设牲榜于东神门外南向设太常卿位于牲位南北向监祭御史位在太常卿之左大官令次之光禄丞大官丞又次之廪牺令位在牲西南廪牺丞稍却俱北向以右为上又设诸太祝位于牲东西南北向又设省馔位于省馔殿前太常卿光禄卿光禄丞大官令位于东西向监祭监礼位于西东向皆北上太庙令陈祝版于室右之祝案又帅祠祭局设笾豆簠簋【毎室左十有二笾右十有二豆俱为四行】豋【三在笾豆之间】铏【三次之簠二簋二又次之簠左簋右】爼【七在簠簋之南】香案【一次之】沙池【又次之】又设每室尊罍于通廊【斚黄彞各一春夏用鸡彞鸟牺尊二象尊二秋冬用着尊壶尊着尊二山罍二以次在本室南幂左皆加勺为酌尊所】北向西上【有舟坫幂】又设尊【壶尊二太尊二】罍【山罍四】在殿下阶间俱北向望室户之左皆有坫加幂设而不酌凡祭器皆借以席又设七祀位于横街之南道东西向以北为上席皆以莞设神版位各以座首又设祭器【毎位左二笾右二豆簠一簋一在笾豆间爼一在笾前爵坫一次之壶尊二在神位之西】东向以北为上皆有坫勺幂又设三献盥洗爵洗在通街之西横街之南北向【罍在洗西加勺篚在洗东皆实以巾爵洗仍实以瓉】爵加盘坫执罍篚者各位于后又设七祀献官盥洗位于七祀神位前稍北【罍在洗西篚在洗东实以巾又实爵于坫】执罍篚者各位于后　习仪　享前二日三献以下诸执事官赴太庙习仪次日早各具公服乗马赴东华门迎接御香至庙省牲　迎香　享前二日有司告谕坊市洒扫经行衢路祗备香案前一日质明三献官以下及诸执事官各具公服六品以下官皆借紫服诣崇天门下太常礼仪院官【一员奉御香一员奉酒二员奉马湩】自内出监祭监礼奉礼郎太祝分两班前导控鹤五人【一从人执繖者四人】执仪仗在前行至大明门由正门出教坊大乐作至崇天门外奉香酒马湩者安置于舆导引如前行至外垣櫺星门外百官上马分两班行于仪仗之外清道官行于仪衞之先兵马司之兵夹道次之金鼓又次之京尹仪从又次之教坊大乐为一队次之控鹤弩手各服其服执仪仗左右成列次之拱衞使居其中仪凤司细乐又次之太常卿与博士御史导于舆前献官司徒大礼使助奠官从入至殿下献官奉香酒马湩升自东阶入殿内通廊正位安置礼直官引献官降自东阶由东神门北偏门出释服省牲器　见亲祀仪　晨祼　祀日丑前五刻太
　　常卿光禄卿太庙令帅其属设烛于神位遂同三献官司徒大礼使等毎室一人分设御香酒醴以金玉爵斚酌马湩葡萄尚醖酒奠于神案又陈笾豆之实【笾四行以右为上第一行鱼鱐在前糗饵粉餈次之第二行干防在前干枣形盐次之第三行鹿脯在前榛实干桃次之第四行菱在前芡栗次之豆四行以左为上第一行芹菹在前笋菹葵菹次之第二行菁菹在前韭菹酏食次之第三行鱼醢在前兔醢豚拍次之第四行鹿臡在前醓醢糁食次之簠实以稻粱簋实以黍稷豋实以太羮铏实以和羮尊彞实以明水黄彞实以郁鬯牺尊实以泛齐象尊实以醴齐着尊实以盎齐山罍实以三酒壶尊实以醍齐大尊实以沈齐凡齐之上尊实以明水酒之上尊实以酒】其酒齐皆以上醖代之又实七祀之祭器【毎位左二笾栗在前鹿脯次之右二豆菁菹在前鹿臡次之簠实以黍簋实以稷壶尊实以醍齐】其酒齐亦以上醖代之陈设讫献官以下行事执事官各服其服防于齐班厅礼直官引太常卿监祭监礼太庙令太祝宫闱令诸执事官斋郎自南神门东偏门入就位东西相向立定监祭监礼按视殿之上下彻去盖幂纠察不如仪者退复位礼直官引太常卿监祭监礼太庙令太祝宫闱令升自东阶诣太祖室防古太祝起帝主神幂宫闱令起后主神幂次诣毎室并如常仪毕礼直官引太常卿以下诸执事官当横街间重行以西为上北向立定奉礼郎賛曰奉神主讫再拜礼直承传太常卿以下皆再拜讫奉礼郎又赞曰各就位礼直官引诸执事官各就位次引大官令帅斋郎由南神门东偏门以次出赞者引三献官司徒大礼使七祀献官诸行事官由南神门东偏门入各就位立定礼直官进于初献官之左赞曰有司谨具请行事退复位协律郎跪俛伏兴举麾工鼓柷宫悬乐奏思成之曲九成文舞九变奉礼郎賛再拜在位者皆再拜奉礼又賛诸执事者各就位礼直官引奉瓉奉爵盥爵洗巾篚执事官各就位立定礼直官引初献官诣盥洗位宫悬乐作奏无射宫肃宁之曲至位北向立定搢笏盥手帨手执笏诣爵洗位至位北向立定搢笏执瓉洗瓉拭瓉以瓉授执事者执笏乐止登歌乐作奏夹钟宫肃宁之曲升自东阶诣太祖酌尊所西向立搢笏执事者以瓉授初献官执瓉司尊彞跪举幂良醖令跪酌黄彞郁鬯初献以瓉授执事者执笏诣太祖神前北向立搢笏跪三上香执事者以瓉授初献初献执瓉以鬯灌于沙池以瓉授执事者执笏俛伏兴出室户外北向立再拜讫诣毎室祼鬯如上仪俱毕礼直官引初献降自东阶登歌乐作奏夹钟宫肃宁之曲复位乐止　馈食　初献既祼如前进馔仪　酌献　太祝立茅苴于盘礼直官引初献诣盥洗位宫悬乐作奏无射宫肃宁之曲至位北向立搢笏盥手帨手执笏诣爵洗位至位搢笏执爵洗爵拭爵以爵授执事者执笏乐止登歌乐作奏夹钟宫肃宁之曲升自东阶乐止诣太祖酌尊所西向立搢笏执爵司尊彞搢笏跪举幂良醖令搢笏跪酌牺尊之泛齐以爵授执事者执笏宫悬乐作奏无射宫开成之曲诣太祖神座前北向立稍前搢笏跪三上香执爵祭酒【三祭酒于茅苴】以爵授执事者执笏俛伏兴平立请出室户外北向立乐止俟读祝举祝官搢笏跪对举祝版读祝官跪读祝文讫举祝官奠祝版于案执笏兴读祝官俛伏兴礼直官赞再拜讫次诣毎室酌献如上仪各奏本室之乐献毕宫悬乐止降自东阶登歌乐作奏夹钟宫肃宁之曲初献复位立定文舞退武舞进宫悬乐作奏无射宫肃宁之曲舞者立定乐止礼直官引亚献诣盥洗位至位北向立搢笏执爵洗爵拭爵以爵授执事者升自东阶诣太祖酌尊所西向立搢笏执爵司尊彞搢笏跪举幂良醖令搢笏跪酌象尊之醴齐以爵授执事者执笏宫悬乐作奏无射宫肃宁之曲诣太祖神座前北向立稍前搢笏跪三上香执爵祭酒【三祭酒于茅苴】以爵授执事者执笏俛伏兴平立谓出室户外北向立再拜讫次诣各室酌献并如上仪献毕乐止降自东阶复位立定礼直官引终献如亚献之仪唯酌着尊之盎齐礼毕降复位初终献将行赞者引七祀献官诣盥洗位搢笏盥手帨手讫执笏诣酒尊所搢笏执爵酌酒以爵授执事者执笏诣首座神座前东向立稍前搢笏跪执爵祭酒【三祭酒于沙池】奠爵于案执笏俛伏兴少退立再拜讫毎位并如上仪既毕七祀献官俟终献官降复位立定　祭马湩　终献酌献将毕礼直官分引初献亚献官司徒大礼使助奠官七祀献官太常卿监祭监礼太庙令丞防古庖人巫祝等升殿毎室献官一员各立于户外太常卿监祭监礼以下立于其后礼直官引献官诣神座前防古庖人割牲体以授献官献官搢笏跪奠于帝主神位前次奠于后主神位前讫出笏退就拜位搢笏跪太庙令取案上先设金玉爵斚马湩葡萄尚醖酒以次授献官【献官皆祭于沙池】防古巫祝致辞讫宫悬乐作同进馔之曲初献出笏就拜兴请出室户外北向立俟众献官毕立礼直使通赞曰拜兴凡四拜监祭监礼以下从拜皆作本朝跪礼拜讫退登歌乐作降阶乐止太祝彻笾豆登歌乐作奏夹钟宫丰宁之曲奉礼赞赐胙赞者承众官再拜兴送神乐作奏黄钟宫保成之曲一成而止太祝各奉毎室祝版降自太阶望瘗位礼直官引三献司徒大礼使助奠七祀献官太常卿光禄卿监祭监礼视燔祝版至位坎北南向跪以祝版奠于柴就拜兴俟半燎礼直官赞可瘗礼直引三献以下及诸执事者斋郎等由南神门东偏门出至揖位圆揖乐工二舞以次从出三献之出也礼直官分引太常卿太庙令监祭监礼防古太祝宫闱令及各室太祝升自东阶诣太祖神座前升纳神主毎室如仪俱毕降自东阶至横街南北向西上立定奉礼赞曰升纳神主讫再拜赞者承再拜讫以次出礼毕三献官司徒大礼使太常礼仪院使光禄卿等官奉胙进于阙庭驾幸上都则以驿赴奉进
　　【臣】等谨按元之祭祀礼仪畧如金制且各祀中亦有彼此大同小异者然以系一代礼仪故弗因其繁复槩从删削也
　　荐新仪
　　至日质明太常礼仪院官属赴庙所皆公服俟于次太庙令帅其属升殿开室户不出神主设笾豆爼酒醴马湩及室户内外褥位又设盥洗位于阶下少东西向奉礼郎帅仪鸾局设席褥版于横街南又设盥盆巾帨二所于齐班幕前凡与祭执事官皆盥手讫太常官诣神厨防视神馔执事者奉所荐馔物各陈馔幕内太常官以下入就位东西重行北向立定礼直官赞皆再拜鞠躬拜兴拜兴平立各就位礼直官引太常次官一员帅执事者出诣馔所奉馔入自正门升自太阶奠各室神位前执事者进时食院官搢笏受而奠之礼直官引太常礼仪院诣盥洗位盥手帨手升殿诣第一室神位前搢笏执事者注酒于杯三祭酒又注马湩于杯亦三祭之奠杯于案出笏就拜兴出室户外北向立再拜毎室俱毕降复位执事者皆降礼直官赞再拜鞠躬拜兴拜兴平立余官帅执事者升彻馔出殿阖户礼直官引太常官以下俱出东神门外圆损
　　祭祀志曰至元初定一嵗十二月荐新时物鲔野彘孟春用之鴈天鵞仲春用之葑韭鸭鸡卵季春用之氷羔羊孟夏用之樱桃竹笋蒲笋羊仲夏用之豚大麦饭小麦麪季夏用之雏鸡孟秋用之菱芡栗黄鼠仲秋用之梨枣黍粱鷀老季秋用之芝蔴鹿稻米饭孟冬用之麕野马仲冬用之鲤黄羊塔尔巴噶季冬用之至大元年正月皇太子言荐新増用影堂品物羔羊炙鱼馒头□子西域汤饼圜米粥砂糖饭羮毎月用以配荐
　　武宗亲飨庙二
　　【至大二年正月乙未十二月乙卯】
　　英宗亲飨庙四
　　【延祐七年十一月乙丑　至治元年正月丙戌十二月戊申　　　　　　　　　二年正月丁丑】
　　文宗亲飨庙二
　　【天厯元年十一月甲子二年十月甲申朔】
　　顺帝亲飨庙三
　　【元统二年四月己卯　　至元元年十月甲申至正十六年正月戊子】
　　明太祖洪武元年二月定宗庙礼嵗必亲祀以为常时翰林学士陶安等言礼禴祠烝尝四时之祭三祭皆合享于祖庙惟春祭于各庙自汉而下庙皆同堂异室则四时皆合祭今宜仿近制合祭于第一庙庶适礼之中无烦渎也帝命孟春特祭于各庙三时及嵗除合祭于徳祖庙至明年正月更定时享春以清明夏以端午秋以七月朢日冬以冬至惟嵗除如旧礼志曰三年八月礼部尚书崔亮言古者宗庙时祭皆用孟月孟月者四时之首因时之变致其孝思故备三牲黍稷品物以祭至仲季之月不过荐新而已今太庙祭享用清明端午七月望日冬至既与古制不同况冬至既行郊祀则庙享难以兼举宜改从旧制其清明等节各备时物以荐从之
　　四年正月享太庙始行祼礼二月定奉先殿祭仪先是礼部尚书崔亮言周礼大宗伯以肆献祼享先王凡大祭有三始以乐为致神始以祼为歆神始以腥为陈馔始按説文祼祭也酌鬯以灌地谓以圭瓉酌爵以献尸尸受酒而不饮因灌于地故谓之灌也周人尚臭灌用郁鬯以秬黍郁金草取汁而用之和酿其气芬香调鬯故谓之秬鬯圭瓉礼书云圭柄也瓉杓也圭状剡上邪鋭之于其首为杓形谓之瓉于其柄为注水道所以灌瓉之言进也以进于神今拟定宗庙之祭奠帛之前宜举用祼礼所用圭瓉宜依周礼以玉为之其郁鬯用糯米代黑黍为酒以郁金汁和之帝可其奏遂作太庙圭瓉此三年事也其年冬享行家人礼次年春享乃行祼礼至二月奉先殿成命礼部制四代神位衣冠并定仪物祝文毎日朝晡帝及皇太子诸王二次朝享皇后帅妃嫔日进膳羞诸节致祭其月朔荐新品物视元年所定【正月韭鸡荠生菜鮆子鸭子二月氷芹蒌蒿薹菜子鵞三月茶笋鲤鱼禽鱼四月樱桃梅杏鲥鱼雉五月新麦王桃李蒲嫩鸡六月西甜莲子冬七月菱雪梨红枣蠏葡萄八月芡新米藕茭白姜鳜鱼九月小红豆柿橙鳊鱼十月木柑橘芦菔鴈十一月荞麦甘蔗天鵞鷀防鹿十二月芥菜菠菜白鱼鲫鱼】惟三月不用鮆鱼四月减鲥鱼益以王彘五月益以茄九月减柿蠏十月减木芦菔益以山药十一月减天鵞鷀防益以獐皆太常奏闻送光禄寺供荐献新亦如之又録皇考妣忌日嵗时享祀以为常礼志曰初献新与时物其礼皆帝躬行未防以属太常二年诏凡时物太常先荐宗庙然后进御三年定朔日荐新各庙共羊一豕一笾豆八簠簋豋铏各二酒尊三及常馔鵞羮饭太常卿及与祭官法服行礼朢日止常馔鵞羮饭常服行礼不读祝又有献新仪凡四方别进新物在月荐外者太常卿与内使监官常服献于太庙不行礼其后朔朢祭祀及荐新献新俱于奉先殿
　　六年六月盱眙献瑞麦荐宗庙
　　【臣】等谨按帝纪太祖吴元年三月宣州贡新茶命内夫人亲煮荐于宗庙已详土贡考矣永乐四年六月南阳献瑞麦荐宗庙嘉靖二十七年七月西苑进嘉谷荐太庙此可以类而纪者若歴朝野茧甘露醴泉白鹿之荐史不胜书非关荐新之礼皆不载
　　九年十月新建太庙成行合享礼
　　凡时享正殿中设徳祖帝后神座南向左懿祖右熙祖东西向仁祖次懿祖凡神座俱不奉神主止设衣冠礼毕藏之孟春择上旬日三孟用朔日及岁除皆合享自是五享皆罢特祭而行合配之礼
　　礼志曰二十一年定时享仪迎神四拜饮福四拜礼毕四拜余如元年之仪二十五年定时享若国有丧事乐备而不作至正统三年正月享太庙礼部言故事先三日太常寺奏祭祀御正殿受奏是日宣宗皇帝忌辰例不鸣钟鼓第视事西角门帝以祭祀重事宜升殿余悉遵永乐间例行之
　　英宗天顺六年十月孟冬时享卜日
　　时以阁臣言太庙时享惟孟春择日余皆用月朔今遇大丧孟冬时享正在二十七日忧服之内乞于除服后祭祀为宜乃择初六日时享
　　孝宗治七年正月享太庙以大祀斋戒罢饮福受胙从礼部尚书倪岳等言也岳等以初七日大祀天地前期三日孟春享庙宜免行饮福受胙礼庶敬天尊祖之道两无所失矣
　　【臣】等谨按此志礼之变也考嘉靖实録八年十月朔日有食之是日享太庙帝素服乗板舆撤卤簿大乐亦罢饮福受胙之意云
　　世宗嘉靖十年正月行特享礼
　　帝以太祖肇运开基四时享祭厌于徳祖不得正南面之位命祧徳祖而奉太祖神主居寝殿中一室为不迁之祖太宗以下皆以次奉迁毎嵗孟春特享夏秋冬合享改择季冬中旬大祫而以嵗除为节祭归之奉先殿特享则奉太祖居中太宗而下以次居左右皆南向合享则奉太祖居中南向太宗而下以次东西向是年春行特享礼令祠官于庙殿设帷幄如九庙列祖皆南向奉主于神座设冠服及舄于座之左右祭毕藏之各奠献读祝三孟如旧
　　【臣】等谨按以上系太常纪所载考世宗实録十一年三月大学士张孚敬等言太庙先年祭祀但设衣冠今改行出主诚合古礼但徧诣羣庙躬自啓纳不免过劳请自后太祖神主躬自安设羣庙帝后神主令内外捧主诸臣一体安设帝从其请诏捧帝主大臣以太常官佐之捧后主内臣以神宫监内侍佐之着为令二十年九月谕礼部五祖南向之位左二庙帝右后左盖妇无近舅之礼太庙中亦当如此奉设令太常寺知之附载于此又按武宗实録正徳十年南京礼部右侍郎杨防疏畧曰臣闻韩愈言曰宗庙常祭甚众合祭甚寡太祖所屈之祭至少所伸之祭至多朱熹言合为一庙则所以尊其太祖者既亵而不严所以事其亲者又压而不尊大抵谓天子宗庙之礼一则不可无合食于太庙之祭以尊其始祖一则不可无四时羣庙之祭以各伸其尊也陈祥道云天子之礼春则犆祭夏秋冬则合享犆祭于其庙合享同祭于太庙程颐云嵗四祭三祭合食于祖庙惟春则徧祭诸庙国家嵗暮祫祭固合食于太庙之前殿四孟时祭复合食于太庙之前殿诚如上四家之説则天子之礼嵗暮祫祭为同堂异室之制当合祭于一堂如今之太庙前殿是也夏秋冬亦同所不同者无祧主耳毎嵗孟春犆祭为同堂异室之制者当各祭于一室今之太庙后殿九室是也如此则始祖之祭既致其尊羣庙之祭复伸其尊所谓太祖虽有所屈亦有所伸至于复孟春之犆祭仍三时之合享事理最为简当仪节不至繁多求之古礼盖无不合以本朝言之太祖创业开基太宗诒谋燕翼毎嵗之祭一伸其尊尤理之所不容已者也十一年监察御史徐文华疏畧曰臣窃见大礼之行有可议者五一祧庙按王制天子七庙三昭三穆与太祖之庙而七成周以文武为宗七庙之外别立二世室于昭穆之上与太祖俱百世不迁盖七庙者天子宗庙之常数亲尽则祧世室在七庙之外正以待有功徳当祧而不可祧者初不限其数也故刘歆谓周至懿考文武当祧而世室始立宋儒朱熹亦以歆説为是国朝追祀四祖迨仁宗而七庙已备宣宗升祔已当议祧而礼官习见太祖髙皇帝改建九室遂以为定制而不敢议使当宣宗升祔之时议者即奉徳祖为始祖则懿祖当祧矣自时厥后英宗升祔僖祖当祧矣宪宗升祔仁祖当祧矣孝宗升祔太祖则当居东第一室以拟周之文世室仍虚西第一室以俟太宗以拟周之武世室如此始于礼义为得而不缪于先王之制今仁祖当祧犹奉以备九庙之数臣窃以为过于礼矣一禘祫按礼王者既立始祖之庙又推始祖所自出之帝祭之始祖之庙而以始祖配之则谓之禘合毁庙未毁庙之主享于始祖之庙则谓之祫汉唐而下或禘非其祖或祫不及祧虽谓之不禘不祫可也高皇帝功业特起徳祖之上无可推之亲此禘祭所由不讲也宪宗升祔孝宗始下议祧礼官遂并祫祭议上而所定仪节不于三年而于毎年不以十月而以嵗暮不知何所取义也夫不王不禘者礼也未闻王而可以不禘也三年大祫者礼也未闻以嵗暮之祭当之也宜早为兴革使大礼并行不疏不数也一特享按王制天子犆礿祫禘祫尝祫烝解者曰春礿则特祭者各于其庙也禘尝烝皆合食由是观之春时特祭三时合享自古已然我太祖建四庙之初孟春亦特享于各庙余各享于徳庙自同堂之制改建而特享之礼始废宜仍遵太祖初年之制以孟春特享于各室三时合食于前殿庶仁义两尽情文兼备矣一出主按礼天子祫祭于祖则祝迎羣庙之主出庙入庙必跸是古者合享于太庙未有不出主也我太祖始建四庙尝奉三祖神主合享于徳庙自改建太庙之制正殿时享止设各庙衣冠而木主永藏不出夫主所以依神体魄窀穸之后神气则无所不之故为之主以依之庙无二王而可以衣冠代之乎中庸记宗庙之礼陈其宗器设其裳衣不过视为旧物设之以见其能守云尔惟汉作原庙月以衣冠出游先儒谓汉惠饰非叔孙舞礼遗讥千古而以之代主何异于是宜自今合享之礼必出木主庶乎在天之灵有所依而得以致其如在之诚矣一祔食按礼殇与无后者从祖祔食孔子告曾子曰凡殇与无后者祭于宗子之家宋儒程颐曰成人而无后者祭终兄弟之孙之身我太祖建庙之初毎祭以亲王夀春而下二十一位配享盖取古者祔食之义也然本旁亲祀宜有节既从祖而祔亦从祖而毁岂有正享之祖已祧而祔食之孙乃反岿然独存者今二十一位王妃臣固未明其昭穆之次以意逆之非太祖之叔伯父则兄弟行耳在伯叔则与懿祖同昭而祔食于懿祖在兄弟则与僖祖同穆而祔食于僖祖今二祖既已奉祧而诸王犹以时享祔食不知所配者何祖所祔者何食此尤宜停配而罢享也今考明宗庙之礼凡四变而以嘉靖十年定制为合礼意孟春特享三时合祭大祫行于十月祭必出主盖损益三代之宜而后世可以遵行者惜乎行之未久太庙被焚复还初制自是宗庙之礼无复更议者矣杨防徐文华二疏详明曲尽可见施行故世宗改制多与之合当武宗时其説不行甚且得罪而实録详载之正以其议论有不可没者也
　　十三年正月帝帅皇后及妃谒告太庙
　　【臣】等谨按后妃传旧制立后谒内庙而已时立嫔方氏为皇后乃下礼臣议庙见礼于是羣臣以天子立三宫以承宗庙礼经有庙见之文乃考据礼经参稽大明集礼拟仪注以上至期谒太庙并及世庙考三代以后无后谒太庙之礼而世宗创行之其后庙祀遂命后助亚献亦未几而罢兹附着于此亦以记礼之变焉
　　十四年五月初荐新麦于奉先殿
　　时帝谕尚书夏言内殿四月八日荐不落夹俗礼宜革已复谕曰月令是月麦先熟以荐寝庙今可据此义嵗以孟夏五日造麦饼荐内殿赐百官其与辅臣议闻于是言及大学士张孚敬等曰四月八日例赐百官不落夹相沿释氏之説于礼无据及考礼经月令是月荐麦寝庙盖重五谷之先以荐新也据经析礼可垂万世法请着为令从之
　　【臣】等谨按明防典凡奉先殿供荐品物与南京奉先殿同其子鵞鲜笋梅子雪梨茭白橙子柑子橘子甘蔗俱南京太常寺预进太常寺収受奏送光禄寺供荐嵗以为常又孙承泽春明梦余録奉先殿毎日供献初一日卷煎初二日髓饼初三日沙炉烧饼初四日蓼花初五日羊肉肥麪角儿初六日沙糖馅馒头初七日巴茶初八日蜜酥饼初九日肉油酥初十日糖蒸饼十一日荡麪烧饼十二日椒盐饼十三日羊肉小馒头十四日细糖十五日玉茭白十六日千层蒸饼十七日酥皮角儿十八日糖枣糕十九日酪二十日麻腻麪二十一日蜂糖糕二十二日芝蔴烧饼二十三日卷饼二十四日熝羊蒸饼二十五日雪糕二十六日夹糖饼二十七日两熟鱼二十八日象眼糕二十九日酥油烧饼三十日糖酥饼又毎月十五日用猪九口羊五只大尾羊四只香油枣柿葡萄荔枝梨水粉诸件四月初八日献新不落夹帝能改八日为五日诚可正释氏之俗説矣又考实録治三年八月南京守备太监陈祖生等请増奉先殿毎日供献品物礼部覆言徳懿熙仁四庙品物定自太祖高庙品物定自太宗丰俭适宜莫敢増损若谓朝廷尽祀先之礼欲其丰盛虽竭天下之奉亦何不可致而其中牲口杂羞不过鸡鵞糕饼其俭约如此盖欲以俭徳示神子圣孙俾万世守之以为家法者今臣子岂敢擅议増减但祖生等奏南京光禄寺所支生料数少恐为厨役之累乞量为増给帝以为然令间日増鵞一鸡二十七年吏部尚书马文升言南京进鲜船本为奉先殿设挽夫至千人沿途悉索今扬徐荒旱愿仿古凶年杀礼之意减省以苏民困命所司议行之盖先后损益不同有如此
　　十五年十二月定享祫礼
　　时初定庙制诏天下畧曰庙祭沿同堂异室之制功徳不别太祖莫尊朕创昭穆羣庙以祀祖宗奉太祖为专尊之主复作太宗庙于羣庙之外表祖功宗徳之不迁以飨百世之祀更皇考庙曰献皇帝庙别择吉区以避渠道大工悉成遂定五嵗大举禘祭之礼于太庙以祀皇初祖而奉太祖配焉毎特享祖宗以立春日于本庙夏秋冬皆合享于太庙循时祫之典季冬仍修大祫礼于太庙皇考止修四时之祀以避丰祢之嫌于是凡立春特享亲祭太祖遣大臣八人分献诸帝内臣八人分献诸后立夏时祫各出其主于太庙太祖南向成祖西向序七宗之上仁宣英宪孝睿武宗东西相向秋冬时祫如夏礼
　　二十四年九月诏时享如旧制
　　先是六月新庙成帝谕礼部尚书费寀曰太庙安神后礼仪既已从旧诸乐章器物四祭嵗祫俱照旧行其罢大禘之礼乃以七月朔奉安神主于太庙孟秋时享仍以立秋日权行于景神殿至冬享乃遵旧制行之仍设衣冠不出主
　　时享仪
　　斋戒　前一日太常司官宿于本司次日具本奏致斋三日次日进铜人省牲【牛九羊八山羊十鹿一四今时享犊十五北羊十四山羊十七豕三十一鹿一十三祫祭犊十九北羊十八豕三十五十五山羊鹿不加】祭前二日太常司官奏明日与光禄司官省牲至次日省牲毕同复命　陈设　皇高祖前【犊一羊一豕一豋二铏二笾豆各十二簠簋各二帛二】皇曾祖皇祖皇考陈设同共设尊爵等【酒尊三金爵八瓷爵十六篚四】于殿东祝文【案一】于殿西后奉祧四祖太祖而下诸庙陈设并同【嘉靖二十九年奉祧仁宗升祔孝烈皇后后前止设金爵一瓷爵二通设酒尊九金爵十七瓷爵三十四篚九祫祭则尊加五】亲王配享四坛【共二十一位第一坛夀春王妃刘氏犊一羊一豕一豋二铏二笾豆各十簠簋各二爵六帛二第二坛霍邱王妃翟氏下蔡王安丰王妃赵氏南昌王犊一羊一豕一豋六铏六笾豆各十簠簋各二爵十八帛六第三坛蒙城王妃田氏盱眙王妃唐氏临淮王妃刘氏陈设与二坛同第四坛寳应王六安王来安王都梁王英山王山阳王招信王犊一羊一豕一豋七铏七笾豆各十簠簋各二爵二十一帛七共设酒尊三篚四】于殿东南北向功臣配享十二坛【中山武宁王徐达开平忠武王常遇春岐阳武靖王李文忠宁河武顺王邓愈东瓯襄武王汤和黔宁昭靖王沐英虢国忠烈公俞通海蔡国忠毅公张徳胜越国武庄公胡大海梁国武桓公赵徳胜泗国武庄公耿再成永义侯桑世杰洪熙元年増河间忠武王张玉东平武烈王朱能荣国恭靖公姚广孝嘉靖中又増诚意伯刘基荣国威襄公郭英凡十七坛毎坛羊一豕一铏一笾豆各二簠簋各一帛一爵三篚一共设酒尊三】于殿西南北向正祭典仪唱乐舞生就位执事官各司其事导引官导引皇帝至御拜位内赞奏就位典仪唱迎神奏乐乐止内赞奏四拜【百官同】典仪唱奠帛行初献礼奏乐执事官各捧帛金爵受酒献于神御前读祝官取祝跪于神御右内赞奏跪典仪唱读祝读讫奉安于神御前内赞奏俛伏兴平身【百官同】乐止典仪唱行亚献礼执事官各以瓷爵受酒献于神御前乐止典仪唱行终献礼【仪同亚献】乐止太常司卿进立殿东西向唱赐福胙光禄司官捧福酒胙自神御前中门左出至皇帝前内赞奏跪搢圭光禄司官以福酒跪进内赞奏饮福酒光禄司官以胙跪进内赞奏受胙出圭俛伏兴平身内赞奏四拜【百官同】典仪唱彻馔奏乐执事官彻馔乐止太常卿诣神御前跪奏礼毕请还宫奏乐内賛奏四拜【百官同】乐止典仪唱读祝官捧祝进帛官捧帛各诣燎位奏乐内赞奏礼毕还宫
　　【臣】等谨按以上系太祖洪武二十六年定载在防典凡用帛皆白色列祖前之帛所谓奉先制帛也亲王坛帛二帛六帛七所谓展先制帛也功臣坛帛一所谓报功制帛也
　　孟春特享仪
　　前期二日太常寺卿同光禄寺卿面奏省牲如常仪次日复命太常寺陈设如图仪正祭皇帝乗舆由庙街门入至灵星门西降舆导引官导皇帝由灵星左门入至防门东帷幕具祭服出导引官导皇帝由防门左门入至寝殿同捧主官【帝主以大臣恭捧后主以内臣恭捧】出主升太庙至太祖室安主次至太宗以下昭庙安主次至仁宗以下穆庙安主讫典仪唱乐舞生就位执事官各司其事导引官导皇帝至御拜位内赞奏就位典仪唱迎神乐作乐止内赞奏四拜平身【赞百官同】典仪唱奠帛行初献礼乐作内赞导皇帝至太祖前奏跪搢圭奏上香司香官捧香跪于左皇帝三上香讫执事者捧帛跪于右奏献帛皇帝献帛执事者捧爵跪于右奏献爵皇帝献太祖前爵奏出圭皇帝出圭奏搢圭捧爵者跪于左奏献爵皇帝献高后前爵奏出圭奏诣读祝位皇帝至中室读祝位乐暂止奏跪【赞众官皆跪】内赞奏读祝读祝官跪读讫乐复作奏俛伏兴平身【传赞百官同】内赞导皇帝至太宗以下昭庙前奏跪奏搢圭奏上香奏献帛献爵【仪同】奏出圭内赞导皇帝至仁宗以下穆庙前奏跪奏搢圭奏上香奏献帛献爵【仪同】奏出圭奏诣读祝位内赞导皇帝至太宗前读祝位奏跪【传赞众官皆跪】乐暂止内赞赞读祝七庙读祝官跪齐读讫乐复作兴平身【传赞百官同】奏复位内赞导皇帝至太祖前奏搢圭奏献爵皇帝献太祖高后前爵讫奏出圭奏复位太宗仁宗以下捧主官献爵讫乐止典仪唱行终献礼乐作【仪同亚献】乐止太常卿于殿左西向立唱赐福胙内赞奏跪奏搢圭光禄卿捧酒跪于右奏饮福酒皇帝饮讫光禄官捧胙跪于右奏受胙皇帝受讫奏出圭俛伏兴平身奏四拜【传赞百官同】典仪唱彻馔乐作乐止太常卿至中室向上跪奏礼毕请还宫乐作内赞奏四拜【传赞百官同】乐止典仪唱读祝官捧祝进帛官捧帛各诣燎位皇帝转立拜位之东乐作捧祝帛官出殿门内赞奏礼毕皇帝纳穆庙主次纳昭庙主至太祖高后前纳主讫帅捧主官各捧至寝殿安讫易服还宫
　　【臣】等谨按以上亦防典所载乃嘉靖六年所定也
　　时祫仪
　　陈设正祭并如前仪惟祝文总一读各庙以下上香献帛献爵俱捧主官代行
　　九庙特享仪
　　九庙时祫仪
　　仪并同时祫
　　【臣】等谨按防典嘉靖十年定时祫仪其九庙特享时祫则皆十五年所定者也



　　钦定续文献通考卷八十二
<史部,政书类,通制之属,钦定续文献通考>
　　钦定四库全书
　　钦定续文献通考卷八十三
　　宗庙考
　　禘祫
　　【臣】等谨按马端临考禘祫之礼始于春秋迄于宋绍熙五年闰十月建别庙诏【时宁宗已即位诏建别庙迁僖顺翼宣四帝神主太庙以太祖正东向之位孟冬祫享先诣四帝庙室行礼次诣太庙逐幄行礼】今考宋史礼志复载庆元时事仍录之
　　宋宁宗庆元二年十月祫享太庙
　　是年四月礼部太常言已于太庙之西别建僖祖庙及告迁僖顺翼宣帝后神主诣僖祖庙奉安所有今年孟冬祫享先诣四祖庙室行礼次诣太庙逐幄次行礼
　　【臣】等谨按礼臣所言盖以前已有诏至是别庙成而请遵行之也若礼志又载理宗绍定四年九月事及太常少卿度正所奏则已见于天子宗庙门矣
　　辽
　　【臣】等谨按辽史无禘祫事可见
　　金世宗大定三年八月定祫享牺牲品物
　　有司言按唐开元礼宋开寳礼每室犊一羊一豕一五礼新仪每室复加鱼十有五尾天徳贞元则与唐宋同有司行事则不用太牢七祀功臣羊各二酒共二百一十瓶正隆减定通用犊一两室共用羊一豕一酒百瓶此于礼有阙今七祀功臣牲酒请依天徳制宗庙每室则用宋制加鱼然每室一犊后恐太豊帝命每祭共用一犊羊豕如旧又以九月五日祫享当用鹿肉五十斤獐肉三十五斤兎十四头为臡醢以贞元正隆时方禁猎皆以羊代此礼殊为未备诏从古制
　　九年十月以将行大享诏宗庙之祭以鹿代牛着为令十年正月命亲祀祭庙牲用犊
　　诏宰臣曰古礼杀牛以祭后世有更者否其检讨典故以闻有司谓自周以来逮唐宋祫享时无不用牛者唐开元礼时享每室各用太牢一至天寳六年始减牛数太庙每享用一犊宋政和五礼新仪时享太庙亲祀用牛有司行事则不用宋开寳二年诏昊天上帝皇地祗用犊余大祀皆以羊豕代之合二羊五豕足代一犊今三年一祫乃为亲祀其礼至重每室一则共用一犊有司行事则不用
　　【臣】等谨按魏子平传帝问宰臣曰祭宗庙用牛牛尽力稼穑有功于人杀之何如叅知政事魏子平对曰惟天地宗庙用之所以异大祀之礼也后又欲以他牲易之叅政程辉奏曰凡祭用牛者以牲之最重故号太牢古礼不可废也今以礼志考之九年方以鹿代牛十年又诏检讨故典十二年祫享以摄官行事诏共用三犊盖世宗欲祭不用牛宰臣持之故屡有咨议耳
　　十一年定禘祫五年三年冬夏之制
　　尚书省奏禘祫之仪曰礼纬三年一祫五年一禘唐开元中太常议禘祫之礼皆为殷祭祫为合食祖庙禘为禘序尊卑申先君逮下之慈成羣嗣奉先之孝自异常享祭不欲数数则黩不欲踈踈则怠是以王者法诸天道以制祀典烝尝象时禘祫象闰五嵗再闰天道大成宗庙法之再为殷祭自周以后并用此礼自大定九年已行祫礼若议禘祭当于祫后十八月孟夏行礼诏以三年冬祫五年夏禘为常礼享日并出神主前廊序列昭穆应图功臣配享庙庭各配所事之庙以位次为序以太子为亚献亲王为终献或并用亲王或以太尉为亚献光禄卿为终献其月则停时享
　　十九年四月禘祭昭徳皇后庙不用犊二十二年十月诏祫禘共用三犊有司行事则以鹿代
　　【臣】等谨按礼志章宗明昌三年十二月尚书省奏明年亲禘室当用犊一钦懐皇后祔于明徳之庙请如大定三年祫享昭徳皇后室未尝用犊勅钦懐皇后用之今考昭徳皇后亦称明徳盖缘章宗时避太祖讳故改明徳也
　　章宗明昌四年四月亲禘于太庙
　　先是大定二十九年帝即位礼官言二十七年十月祫祭至今年正月世宗升遐故四月不行禘礼按公羊传闵公二年吉禘于庄公言吉者未可以吉谓未三年也注谓禘祫从先君数朝聘从今君数三年丧毕遇禘则禘遇祫则祫故事宜于辛亥嵗为大祥三月禫祭逾月即吉则四月一日为初吉适当孟夏禘祭之时可为亲祀诏可及期以孝懿皇后丧而止五月礼官言世宗升祔已三年尚未合食于祖宗若来冬遂行祫礼皇帝见居心丧丧中之吉春秋讥其速恐冬祫未可行然周礼王有哀惨则春官摄事窃以世宗及孝懿皇后升祔以来未曾躬谒岂可令有司先摄事哉况前代令摄事者止施于常事今乞依故事三年丧毕祫则祫禘则禘于明昌四年四月一日释心丧行禘礼从之
　　【臣】等谨按王圻续通考载泰和六年四月禘于太庙今考礼志是年帝欲亲行祫享命有司计其役费尚书省奏当用仗三千五百人钱百余贯马八百六十五匹今军旅方兴官马不可借用民亦不可重扰宜令有司摄事诏再议之考之帝纪不载六年四月禘祀盖其时不果行也
　　宣宗贞祐二年正月命权止今年禘享朝献原庙以元兵不息从有司请也
　　哀宗正大三年四月亲享于太庙
　　金史后妃曰哀宗释服将禘飨太庙先期有司奏冕服成帝请仁圣慈圣两宫太后御内殿因试衣之以见两宫大悦帝更便服奉觞为两宫寿仁圣太后谕曰祖宗初取天下甚不易何时使四方承平百姓安乐天子服此法服于中都祖庙行禘飨乎帝曰阿婆有此意臣亦何尝忘慈圣太后亦曰恒有此心则见此当有期矣遂酌酒为帝寿欢然而罢
　　海陵祫祭一
　　天德二年二月祫
　　世宗禘祫七
　　【大定三年十月甲子祫　　　九年十月丙午祫十一年十月己未祫　　十四年四月戊辰禘十七年十月己卯祫　二十二年十月庚戍祫二十七年十月庚辰祫】
　　【臣】等谨按帝纪十一年十四年十七年皆皇太子摄其事
　　章宗禘祫五
　　【明昌四年四月戊申禘　承安元年十月丙辰祫泰和元年十月乙酉祫　　　三年四月乙巳祫
　　八年四月戊申禘】
　　宣宗禘祫二
　　【兴定四年四月戊辰禘　元光二年十月己卯祫】
　　哀宗禘祭一
</div>
    <div class="pagination">
<a href="钦定续文献通考_page128.html">上一页</a><span>...</span><a href="钦定续文献通考_page124.html">124</a><a href="钦定续文献通考_page125.html">125</a><a href="钦定续文献通考_page126.html">126</a><a href="钦定续文献通考_page127.html">127</a><a href="钦定续文献通考_page128.html">128</a><span class="current-page">129</span><a href="钦定续文献通考_page130.html">130</a><a href="钦定续文献通考_page131.html">131</a><a href="钦定续文献通考_page132.html">132</a><a href="钦定续文献通考_page133.html">133</a><a href="钦定续文献通考_page134.html">134</a><span>...</span><a href="钦定续文献通考_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
