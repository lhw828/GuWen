<!DOCTYPE html>
<html>
<head>
    <meta charset="UTF-8">
    <title>通典 - 第 48 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 48 页/共 149 页</h1>
    <div class="content">　　宋庾蔚之谓：「嗣子之体，不以成人为义，故经有诸侯嫡子之殇服。臣子不殇君父，宫臣得服斩耳。自余亲自依其本服。记云：『能执干戈以死社稷，则以成人服之。』先儒又推年未二十而冠婚及为大夫者，皆不为殇。至若诸侯继体象贤，君临一国，事过大夫远矣，而可反殇之乎？」
　　孝武帝孝建元年，有司奏：「故第十六皇弟休倩薨夭，年始及殇，追赠谥东平冲王。服制未有准，辄下礼官详议。」太学博士陆澄议：「按礼有成人道，则不为殇。今既追祚土宇，远崇封秩，珪韨备典，成孰大焉。典文式昭，殇名去矣。夫嘉偶在室，元服表身，犹以免孺子之制，全丈夫之义；安有名颁爵首，而可服以殇礼？」有司寻澄议，无明证，却使秉正更上。澄重议：「窃谓赠之为义，所以追加名器，故赠公者便成公，赠卿者便成卿，赠之以王，得不为王乎？然则有在生而封，或既殁而爵，俱受帝命，不为吉凶殊典；同备文物，岂以存亡异数。今玺策咸秩，是成人之礼；群后临哀，非下殇之制。若丧用成人，亲以殇服，末学含疑，未之或辨。」左丞羊希参议：「寻澄议，既无画然前例，不合准据。按礼云：『子不殇父，臣不殇君。』君父至尊，臣子恩重，不得以幼年而降。又曰：『尊同则服其亲服。』推此文旨，旁亲自宜服殇，所不殇者唯施臣子而已。」诏可。
　　大明五年，有司奏：「故永阳县开国侯刘叔子夭丧，年始四岁，旁亲服制有疑。」太常丞庾蔚之等议，并云「宜同成人之服。东平冲王服殇，实由追赠，异于已受茅土」。博士司马兴之议：「应同东平殇服。」左丞荀万秋等参议：「南面君国，继体承家，虽则佩觿，未阙成德，君父名正，臣子不容服殇，故云『臣不殇君，子不殇父』。推此，则知旁亲故依殇制。东平冲王已经前议。若升仕朝列，则为大成，故鄱阳哀王追赠太常，亲戚不降。愚谓下殇以上，身居封爵，宜同成人。年在无服之殇，以登官为断。今永阳国臣，自应全服，至于旁亲，宜从殇礼。」诏可。
　　梁天监十四年，舍人朱议：「礼，年虽未及成人，已有爵命者，则不为殇。封阳侯年虽中殇，已有拜封，不应殇服。」帝可之。于是诸王服封阳侯，依成人之服。
　　　　王侯世子殇服议晋　宋
　　晋有问者曰：某国中尉虞某按本论无国名，亦无虞名。访太常王冀云：「台赠国王第二郎，年在殇，为世子，臣当有服不？」冀云：「礼无从君服殇之文。夫臣从君而服，以其体尊承绪，非继成人与殇也。苟为代嫡，君为之服，则臣以何而不从服乎？若以礼无文者，亦可不服，长子之下殇也。」
　　宋庾蔚之谓：「臣以义服，故所从极于三年。经举重服必从，则轻不从可知也。若从服世子之殇，亦可从服嫡妇，岂其然乎？唯小君非从，故与君同。」
　　　　继殇后服议晋
　　晋刘系之问荀讷：「礼丧服小记『为殇后者，服以其服』。按郑玄云：『言为后者，据承之也。殇无为人父之道，以本亲之服服之。』按礼取后，或可缌麻之亲，或五服之内。若如郑旨，各从本亲，则为殇后者，可有无服之理。殇虽无为人父之道，今既承之，不得不称之为父。称之为父而无服之处丧，即情寻义，无服之理有疑。」讷答曰：「今相承继，在殇者既殁之后，主人近亲，皆以殇服服之，疏族为后，更当斩缞三年，轻重殊驳，非称情立文也。且后大宗，当为祭主，于先人轻降之服，不可久废祭祀。若应重服者，记当曰服斩，文约而旨明。今之所服，似非服重也。当以为后之故，本施成人，而不从殇耳。」
通典卷第八十三　礼四十三　沿革四十三　凶礼五
　　丧制之一
　　　初丧终称附　复始卒事位及奠讣告等附　　　　天子诸侯大夫士吊哭议君遣使吊他国君附　三不吊议
　　　　初丧终称附○东周政衰，诸侯踰僭，或已削去周典。重遭秦皇焚书，旧制遂多荡灭。汉魏以降，儒者乃推士礼，制当时之仪耳。他皆类此。○周　汉　魏
　　周制，天子之制，具大丧初崩卷。国君、大夫疾病，外内皆扫。疾困曰病。外内皆扫，为宾客来问疾。扫，悉报反。彻悬。声音动人，病者欲静也。凡乐器，天子宫悬，诸侯轩悬，大夫判悬，士特悬也。寝东首于北牖下，病者恒居北牖下也。废床，彻亵衣，加新衣，体一人。废，去也。人始生在地，去床，庶其生气反也。彻亵衣，则所加者新朝服矣。加朝服者，明其终于正也。体，手足也。四人持之，为其不能自屈伸也。男女改服。为宾客来问病。亦朝服也。属纩以俟绝气。纩，新绵也。易动摇，置口鼻之上以为候也。属音烛。男子不死于妇人之手，妇人不死于男子之手。君子重终，为其相亵。士死于适音的室，幠音呼用敛衾。适室，正室。疾音齐，故于正寝焉。疾时处北牖下，死而迁之当牖下，有床衽。幠，覆也。敛衾，大敛所用之衾。小敛衾当陈也。君夫人卒于路寝，大夫代妇卒于适寝。内子未命，则死于下室，迁尸于寝。士之妻皆死于寝。内子，卿之妻。下室，其燕处。天子死曰崩，崩者，自上颠坠之名。诸侯曰薨，薨，颠坏之声。大夫曰卒，卒，终也。君子曰终。士曰不禄，不禄，不终其禄。庶人曰死。死之言澌也。精神澌尽也。死寇曰兵。异于凡人，当飨录其后也。王肃曰：「兵，死也。」
　　汉石渠议：「闻人通汉问云：『记曰：「君赴于他国之君曰不禄，夫人曰寡小君不禄，大夫士或言卒死。」皆不能明。』戴圣对曰：『君死未葬曰不禄，既葬曰薨。』又问：『尸服卒者之上服。士曰不禄，言卒何也？』圣又曰：『夫尸者，所以象神也。其言卒而不言不禄者，通贵贱尸之义也。』通汉对曰：『尸，象神也，故服其服。士曰不禄者，讳辞也。孝子讳死曰卒。』」
　　五经通义云：「春秋说题辞曰：『大夫曰卒，精耀终也。卒之为言绝于邦也。士曰不禄，不禄为言削名章也。』」
　　白虎通曰：「天子称崩何？别尊卑、异生死也。崩之为言●然僵天下也。庶人曰死，魂魄去心，死之为言澌，精气穷也。」又曰：「人死谓之丧何？言其丧亡不复得见。不直言死称丧者，孝子之心不忍言也。」
　　魏明帝诏亭侯以上称薨：「夫爵命等级，贵贱之序，非徒偏制，盖礼关存亡。故诸侯大夫既终之称，以薨卒为别。今县乡亭侯不幸称卒，非也。礼，大夫虽食采不加爵。即县亭侯既受符策茅土，名曰列侯，非徒食采之比也。于通存亡之制，岂得同称卒耶？其亭侯以上，当改卒称薨。」
　　三府上事博士张敷等追议：「诸王公大将军县亭侯以上有爵土者，依诸侯礼皆称薨。关外侯无土、铜印，当古称卒。千石、六百石下至二百石，皆诣台受拜，与古士受命同，依礼称不禄。」高堂崇议：「诸侯曰薨，亦取陨坠之声也。礼，王者之后公及王之上公九命为二伯者，侯伯皆执珪，子男及王之公皆执璧，其卒皆曰薨。今可使二王后公及诸国王执珪，大将军县亭侯有爵土者，车骑卫将军辟召掾属与三公俱执璧者，卒皆称薨。礼，大夫曰卒者，言陈力展志，功成事卒，无遗恨也。今太中大夫秩千石，谏议、中散大夫秩皆六百石，此正天子之大夫也；而使下与二百石同列称不禄，生为大夫，死贬从士，殆非先圣制礼之意也。云士不禄者，言士业未卒，不终其禄也。」
　　尚书曹访云：「官僚终卒，依礼各有制。至于其闲，令长以下，通言物故，不知物故之名本所依出。」高堂崇曰：「闻之先师，物，无也，故，事也，言无复能于事者也。」
　　　　复始卒事位及奠讣告等附○周　大唐
　　周制，司服供服。隶仆复于小寝、大寝。小寝，高祖以下庙之寝。始祖曰大寝也。夏采掌大丧以冕服复于太祖，以乘车建绥复于四郊。求之王平生常所有事之处也。乘车，玉辂。于太庙，以冕服不出宫也。四郊以绥，出国门此行道也。郑司农云：「复谓始死招魂复魄也。」夏采，天子之官也。故以冕服。太祖，始祖之庙也。绥，以旄牛尾为之，缀于幢上，所谓注旄于竿首者也。王祀四郊，乘玉辂，建太常。今以之复，去其旒，异之于生也。复曰「天子复矣」。始死呼魄辞也。不呼名，臣不名君也。告丧曰「天王登遐」。告，赴也。登，上也。遐，已也。上已者，若言仙去。诸侯大夫复，其有林麓则虞人设阶，无林麓则狄人设阶。复者，招魂复魄也。阶，所乘以升屋者也。虞人，主林麓之官也。狄人，乐吏之贱者也。阶，梯也，簨之类。诸侯小臣复，复者朝服，君以衮，夫人以阙狄，大夫以玄赪，代妇以襢衣，士以爵弁，士妻以褖衣。复者以簪裳于衣，左荷之，扱领于带。皆升自前东荣，中屋履危，北面，招以衣，三号曰：「皋！某复！」卷衣投于前，司服受之用箧，升自阼阶，以衣尸。小臣，君之近臣也。朝服而复，所以事君之衣也。复用死者之祭服，以其求神也。君以衮，谓上公也。夫人以屈狄，互言之耳。上公用衮，则夫人用袆衣，侯伯用鷩，其夫人用褕狄；子男以毳，其夫人乃用屈狄矣。赪，赤也。玄衣赤裳，所谓卿大夫自玄冕而下之服也。其妇亦以襢衣。杂记云：「内子以鞠衣，褒衣素沙。下大夫以襢衣。其余如士。」注云：「内子，卿之适妻也。下大夫，谓下大夫之妻也。」荣，屋翼也。升东荣者，谓卿大夫士也。天子诸侯言东溜。危，栋上也。号，若云「皋某复」也。北面，招求诸幽之义。皋，长声也。某，死者之名也。复，反也。司服以箧待衣于堂前。衣尸者，覆之，若得魂魄然。复者降自西北荣。不由前降，不以虚反也。降，因彻屋西北之厞，若云此室凶，不可居。然其薪，用爨沐。其为宾，则公馆复，私馆不复。私馆，卿大夫之家也。不于之复，为主人之恶。其在野，则升其乘车之左毂而复。左毂，象屋东荣。凡复衣，不以衣尸，不以敛。不以衣尸，谓不以袭也。复者庶其生也，若以其衣袭敛，是用生施死，于义相反。妇人复，不以袡。袡，嫁时上服，非事鬼神之衣也。凡复，男子称名，妇称字。妇人不以名行。复，尽爱之道也，有祷祠之心焉。复谓招魂。且分祷五祀，庶几其精气之反。望反诸幽，求诸鬼神之道也。鬼神处幽闇，望其从鬼神所来。北面，求诸幽之义也。向其所从来也。礼，复者升屋北面。唯哭先复，复而后行死事。气绝则哭，哭而复，复而不苏，可以为死事矣。
　　始卒，主人啼，兄弟哭，妇人哭踊。悲哀有深浅也。若婴儿中路失母，能勿啼乎。既迁尸于床，幠用敛衾，去死衣。小臣楔齿用角柶，缀足用燕几，校在南，御者坐持之。缀，拘也。为将屦，恐其辟戾也。校，胫也。尸南首，几胫在南以拘足，则不得辟戾矣。床谓所设之床笫当牖者。去死衣，病时所加新衣及复衣也。去之以俟沐浴也。楔齿，为将唅，恐其口闭急也。奠脯醢醴酒，升自阼阶，奠于尸东。即床而奠，当腢，五口反，又五侯反。用吉器，若醴若酒，无巾柶。鬼神无象，设奠以冯依也。腢，肩头也。用吉器，器未变也。檀弓云：「始死之奠，其余阁也与？」不容改新也。阁，庋藏食物处。凡丧奠之礼，始死未设黍稷，为死者不食粮故也。士即日而袭，其奠不易。大夫以上则明日而袭，是经宿奠也。自始死至虞，凡奠皆经宿，明日而彻，为凭神故也。帷堂。事小讫也。
　　乃讣于君。主人西阶东，南面命讣者，拜送。曰「君之臣某死」。讣，告也。臣死，其子使人至君所告之。檀弓云：「父兄命赴者。」注云：「谓大夫以上也。士，主人亲命之。」父、母、妻、长子，曰「君之臣某之某死」。此臣于其家丧所主者。君讣于他国之君，曰「寡君不禄，敢告于执事」。大夫讣于同国，敌者曰「某不禄」。讣于士，亦曰「某不禄」。讣于他国之君，曰「君之外臣寡大夫某死」。讣于敌者，曰「吾子之外私寡大夫某不禄，使某至」。讣于士，亦曰「吾子之外私寡大夫某不禄，使某至」。士讣于同国大夫，曰「某死。」讣于士，亦曰「某死。」讣于他国之君，曰「君之外臣某死。」讣于大夫，曰「吾子之外私某死」。讣于士，亦曰「吾子之外私某死。」
　　既正尸，诸侯之丧子入坐于东方；卿大夫父兄子姓立于东方；有司庶士哭于堂下，北面；夫人坐于西方；内命妇姑姊妹子姓立于西方；外命妇率外宗哭于堂上；北面。正尸者，谓迁尸牖下，南首也。子姓，谓众子孙也，姓之言生也。其男子立于主人后，女子立于夫人后。世妇为内命妇，卿大夫之妻为外命妇。外宗，姑姊妹之女也。大夫之丧，主人坐于东方，主妇坐于西方。其有命夫命妇则坐，无则皆立。命夫命妇来哭者，同宗父兄子姓，妇姑姊妹子姓也。凡此哭者，尊者坐，卑者立。士之丧，主人坐于床东，众主人在其后，西面。妇人夹床，东面。众主人，庶昆弟也。妇人谓妻妾子姓，亦嫡妻在前也。亲者在室。亲谓大功以上父兄姑姊妹子姓在此者。室中唯主人主妇坐，兄弟有命夫命妇在焉亦坐。别尊卑也。众妇人户外，北面。众兄弟堂下，北面。众妇人、众兄弟，小功以下者。众妇人谓姑姊妹及内外之亲也。
　　大唐元陵仪注：「将复于太极殿内，高品五人皆常服，以大行皇帝衮冕服左荷之，升自前东溜，当屋履危，北面西上，三呼而止，以衣投于前；承之以箧，自阼阶入，以覆大行皇帝之上。复者彻殿西北厞，降自后西溜。其复衣不以袭敛，浴则去之。既复，乃设御床于殿内楹闲，去脚，舒单簟，置枕。迁大行皇帝于床，南首，以衣覆体，去死衣。楔齿用角柶，缀足以燕几，校在南。其殿内东西哭位，嗣皇帝以下舒草荐焉。奠用酒脯醢，器用吉器，如常仪。其告丧之礼：使至所在，集州县官及僧道、将吏、百姓等于州府门外，并素服，各以其方向京师重行序立。百姓在左，僧道在右。男子居前，妇人居后。立讫，使者立于官长之右，告云『上天降祸，大行皇帝，今月某日奄弃万国』。刺史以下抚膺哭踊，尽哀。止哭，使者又告云『大行皇帝有遗诏』。遂宣诏，讫，刺史以下又哭，十五举声。使者又告『皇帝伏准遗诏，以今月某日即位』。刺史以下再拜称万岁者三。百姓及州县佐史朝夕巷哭，各十五举声。三日释服。节度观察团练使、刺史并斩缞绖杖，诸文武官吏服斩缞，无绖杖。大小祥、释服，并准遗诏。其有敕书，使者宣告如常礼。」其三品以下仪制，并具开元礼。
　　　　天子诸侯大夫士吊哭议君遣使吊他国君附○周　汉　后汉　魏　晋　宋　大唐
　　周制，凡吊事，弁绖服。弁绖者，如爵弁而素，加环绖也。弁师云：「王之弁绖，弁而加环绖。」天子之哭诸侯也，爵弁，纯衣。服士之祭服以哭之，明为变也。天子至尊，不见尸柩，不吊服，麻不加于采。纯音侧其反。或曰使有司哭之。非也，哀戚之事，不可虚也。为之不以乐食。盖谓殡敛之闲。
　　诸侯使人吊他国之君，吊者即位于门西，东面。其介在其东南，北面西上，西于门。宾立门外，不当门也。主孤西面。立阼阶之下也。相者受命曰：「孤某使某请事。」客曰：「寡君使某，如何不淑。」受命，受主人之命以出也。不言傧者，丧无接宾也。淑，善也。如何不善，言君痛之甚，使某吊也。相者入告，出曰：「孤某须矣。」称其君名者，君薨称子某，欲使人知嫡嗣也。须矣，不出迎也。吊者入。主人升堂，西面。吊者升自西阶，东面，致命曰：「寡君闻君之丧，寡君使某，如何不淑。」子拜稽颡。吊者降出，反位。子，孤子也。
　　大夫、士之丧，既殡而君往焉，使人戒之。主人具殷奠之礼，俟于门外，见马首，先入门右。巫止于门外，祝代之先。君释采于门内。祝先升自阼阶，负墉南面。君即位于阼，小臣二人执戈立于前，二人立于后。殷，犹大也。朝夕小奠，至月朔则大奠。君将来，则具大奠之礼以待之，荣君之来也。祝负墉南面，直君北，房户东也。小臣执戈先后君，君升而夹阶立。大夫殡即成服，成服则君亦成服锡缞而往吊之。傧者进。当赞主人也。始立门东，北面。主人拜，稽颡。君称言，视祝而踊。主人踊。称言，举所以来之辞也。视祝而踊，祝相君之礼，当节之也。
　　诸侯吊，必皮弁锡缞。所吊虽已葬，主人必免。主人未丧服，则君亦不锡缞。必免者，尊人君，为之变也。未丧服，未成服也，既殡成服矣。
　　凡君使人吊，彻帷，主人迎于寝门外，见宾不哭，先入门右，北面。使人，大夫、士也。礼，使人必以其爵。使者至，使人入将命，乃出迎之。寝门，内门也。彻帷，●之也，事毕则下。●音差据反。吊者入，升自西阶，东面。主人进中庭，吊者致命。主人不升，贱也。致命曰「寡君闻子之丧，使某如何不淑」也。主人哭拜，稽颡，成踊。稽颡，头触地。成踊，三者三。宾出，主人拜送于外门外。
　　大夫之丧未小敛，为君命出。士之丧，于大夫，不当敛则出。父母始死悲哀，非处尊不出也。出者，或至庭，或至门。凡主人之出也，徒跣，扱衽，拊心，降自西阶。君吊，虽不当免时也，主人必免，不散麻。虽异国之君免也。亲者皆免。不散麻者，自若绞垂之，为人君变，贬于大敛之前既启之后。亲者，大功以上也。尸在室，有君命，众主人不出。不二主人也。
　　大夫之丧，大夫弁绖。弁绖者，大夫锡缞相吊之服。如爵弁而素加环绖，曰弁绖也。大夫吊，当事而至，则辞焉。辞犹告也，傧者以主人有事告也。主人无事为大夫出也。大夫之丧，庶子不受吊。不以贱者为有爵者主。
　　丧，公吊之，必有拜者，往谢之。虽朋友州里舍人可也。谓无主后。吊曰「寡君承事」。示亦为执事来。主人曰「临」。君辱临其臣之丧。君遇柩于路，必使人吊之。君于人臣，有父母之恩也。孔颖达曰：「君于臣，当特吊于家。其或小臣及庶人，君不先知，造次遇柩于路，必使人吊之。」诸侯吊于异国之臣，则其君为主。君为之主，吊臣，恩为己也。子不敢当主，中庭北面哭，不拜。
　　滕成公之丧，鲁昭三年。使子叔敬叔吊，进书，子叔敬叔，叔弓也。进书，奉君吊书。子服惠伯为介。惠伯，庆父玄孙之子，名椒。介，副也。
　　鲁哀公使人吊蒉尚，蒉尚，鲁人。音苦怪反。遇诸道，避于路，画宫而受吊焉。画宫，画地为宫象也。曾子曰：「蒉尚不如杞梁之妻之知礼也。」行吊礼于野，非也。
　　知生者吊，知死者伤。知生而不知死，吊而不伤；知死而不知生，伤而不吊。人恩各施于所知也。吊、伤，皆谓致命辞也。杂记云：「诸侯使人吊，辞曰寡君闻君之丧，寡君使某如何不淑」者，此施于生者也。伤辞未闻。说者有吊辞云：「皇天降灾，子遭离之，如何不淑。」此施于死者也。盖本伤辞。
　　始死，羔裘玄冠，易之而已矣。羔裘玄冠，夫子不以吊。不以吉服吊丧。三年之丧，虽功缞不吊，自诸侯达诸士。如有服而将往哭之，则服其服而往。功缞，既练之服也。诸侯服新死者之服而往哭，谓所不臣也。练则吊。父在为母功缞，可以吊人者，以父在，故轻于出也。然则凡齐缞十一月，皆可以出者也。
　　子张死，曾子有母之丧，齐缞而往哭之。或曰「齐缞不吊」。以其无服非之。曾子曰：「我吊也与哉？」于朋友哀痛甚，而往哭之，非若凡吊者也。
　　既葬，大功吊，哭而退，不听事焉。听，犹待也。事，谓袭敛执绋之属也。周之丧未葬，吊于乡人，哭而退，不听事焉。功缞吊，待事不执事。谓为姑姊妹无主，殡不在己族者也。小功、缌，执事不与于礼。礼，馈奠也。
　　相趋也，出宫而退。相揖也，哀次而退。相问也，既封而退。相见也，反哭而退。朋友，虞祔而退。此吊者恩薄厚、去迟速之节也。相趋，谓相闻姓名而来会丧事也。相揖，尝会于他也。相问，尝相惠遗也。相见，尝执贽相见也。
　　吊于人，是日不乐。君子哀乐不同日也。子于是日哭，则不歌。五十无车者，不越疆而吊人。气力始衰。妇人不越疆而吊人。不通于外。行吊之日，不饮酒食肉。以全哀。吊于葬者，必执引。若从柩及圹，皆执绋。示助之以力也。车曰引，棺曰绋。
　　司徒敬子死，司徒，官氏，公子许之后。子夏吊焉，主人未小敛，绖而往。子游吊焉，主人既小敛，子游出，绖，反哭。皆以朋友之礼往，而二人异也。子夏曰：「闻之也与？」曰：「闻诸夫子，主人未改服，则不绖也。」
　　汉戴德曰：「君吊于卿大夫，锡缞以居，不听乐。吊于士，皆服弁绖疑缞。君吊臣疑缞，素弁加绖，明日主人缞绖拜谢于朝。君若使人吊，其服疑缞，素裳素冠。诸侯会遇相吊，则锡缞，皮弁加绖，不举。诸侯吊于寄公，亦锡缞。诸侯相吊，其同国大夫相吊，锡缞，十五升抽其半，素冠加绖。朋友吊服有绖，绖大与缌麻绖同，素冠素带，既葬而除。皆在他国，则袒免。同国大夫命妇相服，锡缞素总加麻。同国之士相为朝服加绖，其妻相为亦如之，朝服不髽。」
　　后汉刘德问曰：「君吊，大夫迎于门外，又拜送于门外。大夫吊，不迎于门外。今时县令长吊人臣，人臣待之，当依国君来吊礼欤？依大夫来吊也？又当去杖，其绖皆如故，无可舍耶？又今时丞尉来吊，待之当云何？」田琼答曰：「今之君，与礼所云君，轻重不同。若必欲依之，令长宜依国君，丞尉宜依大夫。君于礼但见去杖戢杖，其余不见也。今于君吊，以首绖贯臂。遣人则不，释之而已。」
　　刘表后定丧服云：「既除丧，有来吊者，以缟冠深衣，于墓受之，毕事反吉。」又云：「君来吊臣，主人待君到，脱头绖，贯左臂，去杖，出门迎。门外再拜，乃厌，还，先入门，东壁向君让。君于前听进，即堂先哭。乃止于庐外伏哭，当先君止。君起致辞，子对而不言，稽颡以答之。」
　　魏明帝吊陈群诏曰：「司空今遭母忧，当遣使者吊祭如故事。」尚书司马孚奏：「寻故事，自魏兴，无三公丧母吊祭。」辄访韦诞、王肃、高堂隆、秦静等，云：「汉太傅胡广丧母，天子使谒者以中牢吊祭、送葬。」王肃议：「礼，臣有父母之丧讣，君吊之。吊诸臣之母，当从夫爵。」
　　蒋济奏：「会丧不宜去冠。奏事者上言，前会故领军朱铄丧，自卿以下皆去冠，以布帕额。使者、侍中、散骑则不。皆非旧法。夫冠成德之表，于服为尊。唯君亲之丧小敛之前，与服罪之人去冠。其余礼仪，虽齐缞之痛，有变无废。今为吊去冠，甚违礼意。」下博士评议。
　　博士杜希议，以为：「论语曰『羔裘玄冠不以吊』，故周人去玄冠，代以素弁。汉去玄冠，代以布巾。亦王者相变之仪，未必独非也。古礼野夫着巾，古者军礼韦弁冠，今者赤帻，此明转相变易，不可悉还反古。今宜因汉氏故事。又汉仪注，诸侯王薨，天子遣使者往，皆言使者素服。又礼自天子达于士，临殡敛之事，去玄冠，以素弁。君子临丧，必有哀素之心，是以去玄冠，代之以素。汉中兴，临丧与礼合仪。自后或言临，使者常吉服布巾。以为使者亦宜去玄冠，代以布巾，示不纯吉。侍中、散骑诸会丧，亦宜去玄冠，代以布巾。」诏从希议。
　　王肃云：「礼有亲丧而君来吊，则免绖，贯左臂，去杖，迎拜于大门之外，见马首，不哭，先入门右，庭中北面。君升自东阶，南面哭，主人乃哭。君出，又拜送大门外。又按礼，三年之丧，终服不吊。期之丧，既练而吊。大功之丧，既葬而吊。」蜀谯周云：「国君为卿大夫，皮弁锡缞以居，他事出，亦如之。其吊，则皆锡缞，布弁而绖，三月复吉。其吊士，则服弁绖疑缞，亦往则服，出则不。公及大夫吊众妾，如君吊他国卿大夫，皮弁锡缞，不绖。君使人吊襚，主人迎于寝门外，见使者不哭也，先入门右，北面。吊者入，升自西阶，东面。主人前至中庭，吊者致君命，主人哭拜稽颡成踊。吊者出去，主人拜送于门外。君使襚者左执领，右执要，致命讫，入室，衣尸乃出。他皆如吊。既敛之后不衣尸，委于尸东席上。凡主人出送，因拜宾；所来者拜讫，皆即位西阶下，东面哭踊；哭讫反室。大夫吊，服以锡缞，用缌麻布而灰理之曰锡。士吊服以疑缞，用锡布为衣而素裳，拟于吉也。其冠各以其缞。归其家，犹吊服着绖以居。其以他事出，则脱绖。三月既葬，服吉。五代兄弟相为亦然。凡大夫吊其臣，异者，主人不迎于门外，主君入，即位堂下，西面，主人北面，众主人南面。」
　　晋挚虞决疑云：「凡使吊祭同姓者，素冠帻，白练深衣，器用皆素。异姓者，服色器用皆不变。」
　　陈舒议至尊临温公夫人丧：「按礼，天子哭诸侯则弁绖锡缞，哭大夫士则弁绖疑缞。此皆当时殡葬之闲服耳。今温公丧已久远，主人本应改葬之服，今之所服，大夫丧耳。天子于诸侯之妻，礼变。今以白帢深衣，当古吊服。今至尊临丧，谓应深衣而已。着深衣者，不复变服。其余侍官，谓当公服直卫，不应从哭。」
　　宋崔凯云：「礼，君自吊其臣，主人出迎于外，见君马首，不哭，先入门右，北面。众主人袒即位。升自阼阶，西面。主人前，至中庭。君哭。主人哭，拜，稽颡成踊，先出。君去，主人哭，拜送于外门外。明日，主人缞绖拜谢于朝。今代人君吊，主人出迎，见马首拜。君遣吏吊。主人布席于丧庭，孝子左贯首绖，待于席南，北面，不哭也。吏持版吊于席北，面向孝子。再拜讫，伏，吏跪读版，孝子再拜。有吊宾，主人迎即位中门外，西面北上。众宾东面者北上，门西北面者东上。主人拜宾，旁三拜，众宾不答拜。主人入，即堂下朝夕哭位。众随入，如外位也。知生者吊，知死者伤。主人哭，吊者皆哭。退出，主人拜中门外如初。吊辞，至主人前曰：『闻君有某之丧，如何不淑。』伤辞，诣丧前曰：『子遭离之，如何不淑。』此各主于其所知也。若有知生又知死者，伤而且吊也。」又曰：「同僚宾客相吊也，因主人朝夕哭而往吊也。」又曰：「凡宾客来吊，孝凡言孝者，即丧主也。皆当位东阶下，西面，不得庐中。长吏自吊，其人左贯首绖出迎，还入门。君至门，谢孝还位，乃从命还位。若不谢遣者，君向柩哭，则孝当伏。孝当后哭先止，所以不使君甚哀也，哭讫，君遣还位，乃从命还位则哭，不得入庐也。哭位在东阶下。辞去，孝子哭也。君先出，孝后出，于门外见马而拜，讫，哭而还也。若有命止令勿出，亦便随从命也。羸可使人自扶，若病不能者，君至，自杖而已。」
　　乐亮问徐广曰：「君吊之仪，虽在于礼，未审皇子之吊，受吊为当迎送及拜以不？当于庐室坐，当别施位耶？若别施位者，应在何处？即位为应立？应坐？『君吊，虽已葬，主人必絻』，此礼已废，并未详。既小祥，重服已除，正当即以练冠功缞受吊耶？」徐广答曰：「皇子之仪，揖而不拜，然犹应以练冠功缞迎立于户侧。皇子向户揖，揖讫，伏庐室而哭。及皇子前执手时，乃可长跪受之。去出室，还至户，更哭。」
　　大唐之制，如开元礼。
　　　　三不吊议周　魏　宋
　　周制，檀弓曰：「死而不吊者三，畏、厌、溺。」郑玄曰：「畏者，为人以非罪加己，己无以说之死者也。厌者，行止危险之下。溺者，不乘桥船者也。」庐植曰：「畏者，兵刃所杀也。」王肃曰：「犯法狱死谓之畏。尔雅曰畏，刑者也。」
　　魏王肃圣证论难郑玄曰：「孔子畏匡，德能自全也。设使圣人卒离不幸，可得不痛悼而罪之乎！非徒贤者，设有罪愚人，亦不得不哀伤之也。」
　　宋崔凯服节云：「有不吊者三：谓畏、厌、溺死也。欲吊者，不变服哭之已。」
通典卷第八十四　礼四十四　沿革四十四　凶礼六
　　丧制之二
　　　沐浴　含　袭　设冰　设铭　悬重　
　　　始死服变　始死襚大敛襚附　小敛
　　　　沐浴周　大唐
　　周制，大丧，肆师大渳音尾以鬯筑。音煮。筑香草，煮以为鬯以浴尸。香草，郁金也。渳谓浴尸。小宗伯掌大肆以秬鬯渳尸。大肆，始陈尸也。杜子春云以秬鬯浴尸。君沐粱，大夫沐稷，士沐粱。
　　士丧，始卒，甸人掘坎于阶闲，少西；为垼于西墙下，东向。掘坎南顺，广尺，轮二尺，深三尺，南其壤。甸人，有司主田野之官。垼，块灶，在西墙下，中庭之西。南顺，统于堂也。垼音役。新盆、盘、瓶、废敦、音对重鬲音历皆濯，造于西阶下。新此瓦器五种者，重死事。盆以盛水，盘承渜濯，瓶以汲水。废敦，敦无足者，所以盛米也。重鬲，鬲将悬于重。濯，涤溉也。造，至也。犹馔也，以造言之，丧事遽。沐巾一，浴巾二，皆用绤，实于笲，巾所以拭污垢。浴巾二者，上体下体异也。绤，麤葛也。笲音烦，下同。栉于箪，箪，苇笥也。浴衣于箧，浴衣，以布为之，制如今通裁也。皆馔于西序下，南上。东西墙谓之序。中以南谓之堂。管人汲，不说繘，均必反。屈之，管人，有司主馆舍者。不说繘，将以就祝濯米。屈，萦也。尽阶不升堂，授外御者。外御者入浴。主人皆出户外，北面。小臣四人抗衾，御者二人浴，襢笫。庄俟反。抗衾，为其裸裎，蔽之。襢笫，去席，盝水便也。裎，他顶反。浴水用盆，沃水用枓，音主。浴用絺巾，挋音振用浴衣，如他日。小臣爪足。浴余水弃于坎。妇人丧，则内御者抗衾而浴。抗衾者，蔽上，重形也。挋，拭也。爪足，断足爪也。管人汲，授御者，御者差七何反沐于堂上。士则祝淅米于堂，南面，用盆。管人尽阶不升堂受潘，煮于垼，陶人出重鬲，甸人取所彻庙之西北厞薪用爨之。尽阶，三等之上也，差亦淅也。淅饭米取其潘，以为沐也。丧礼士沐以稻，此云以粱，盖天子之士也。率而上之，天子则沐黍与。祝，夏祝也。祝盛米于敦，奠于具北。管人授御者沐，乃沐用瓦盘，挋用巾，如他日。小臣爪手翦须。濡濯弃于坎。濡濯，沐浴余潘水。巾栉浴衣亦弃之。既夕记云：「甸人筑坅坎。」注：「筑，实土其中，坚之，穿坎之名，一曰坅。」音五锦反。君大夫鬊爪及敛实于角中，士埋之。鬊音舜，乱发也。角中谓棺内四隅也。将实爪发于棺中，必为小囊盛之。鬠用组，乃笄，设明衣裳。用组束发。鬠，敛也。鬠音脍，又音会也。主人入即位。已设明衣，可以入也。
　　大唐元陵仪注：「将沐浴，内有司为垼于殿西廊下，累块为灶，东面，以俟煮。沐浴新盆盘瓶鬲皆濯之，陈于西阶下。掘埳于西阶之西。陈明衣裳于其侧。帛巾一，方尺八寸，沐巾二，浴巾四，皆用帛练。栉及浴衣各实于箧。将沐浴，内掌事者奉米潘及汤，各盛以瓮，并沐盘，升自西阶，授沐者以入。嗣皇帝、妃、公主等悉出帷外。嗣皇帝以下在殿东楹闲，北面西上。内命妇以下在殿西闲，北面东上。俱立哭。既沐而栉。将浴，内执事者六人抗衾，御者四人浴，拭以巾，挋用浴衣。设床于大行东，衽下莞，席上簟。浴者举大行，易床设枕，理其须发，断爪，盛于小囊，大敛即内于棺中也。着明衣裳，以方巾覆面，以大敛之衾覆之。内外入，就位哭。其五品以上沐用稷，四人浴。六品以下沐用粱，二人浴。」余具开元礼。
　　　　含周　魏　大唐
　　周制，典瑞大丧供饭玉、含玉。饭玉，碎玉以杂米也。含玉，以柱左右齻及口中者也。齻音颠。舍人供饭米。饭所以实口，不忍虚也。诸侯以璧，大夫以珠，士以贝，实于笲。贝，水物，古者以为货，江水出焉。笲，竹器名也。米，君以粱，大夫稷，士粱，一豆实于筐。一豆，四升。
　　士丧将含，商祝袭祭服褖衣次。商祝，祝习商礼者也。商人教之以敬，于接神宜。袭，布衣床上也。祭服，爵弁服、皮弁服，皆从君助祭之服也。大蜡有皮弁素服送终之礼。袭衣于床，床次含床之东也。主人出，南面，左袒，扱诸面之右，盥于盆上，洗贝，执以入。宰洗柶建于米，执以从。俱入户西向也。柶音四。商祝执巾从入，当牖北面，彻枕，设巾，彻楔，受贝，奠于尸西。当牖北面，直尸南也。设巾覆面，为饭之遗落米也。主人由足西床上坐，东面。不敢从首前也。主人左扱米实于右，三实一贝。左、中亦如之。又实米唯盈。于右，尸口之右也。唯盈，取满而已。主人袭，反位。袭，服衣也。位在尸东。商祝掩，瑱，设幎目。掩者，先结颐下，既瑱，设幎目。既夕记云：「卒洗贝，反于笲，实贝，柱右齻左齻。」注云：「象齿坚也。」幎音萦，下同。夏祝彻余，乃袭。夏祝，祝习夏礼者。夏人教以忠，其于养宜也。
　　凡诸侯有相含之礼，含者执璧将命曰：「寡君使某含。」相者入告，出曰：「孤某须矣。」含玉为璧制，其分寸大小未闻。含者入，升堂致命。主人拜，稽颡。含者坐委于殡东南。有苇席，既葬蒲席。降出，反位。春秋有既葬归含、赗、襚，无讥焉，皆受之于殡宫是也。宰夫朝服即丧屦，升自西阶，西面坐取璧，降自西阶以东。朝服，告邻国之礼。即，就也。以东，藏于内也。诸侯使人吊，其次含、襚、赗、临，皆同日而毕事者也。其次如是也。言五者相次同时也。
　　左传：诸侯伐秦，曹宣公卒于会，鲁成公十三年，曹伯庐卒于师是也。诸侯请含。以朋友有相啖食之道也。
　　魏文帝黄初四年，制曰：「饭含无以珠玉，无施珠襦玉柙。昔者季孙以玙璠敛，孔丘譬之暴骸中原。」
　　大唐元陵仪注：「内有司奉盘水升堂，嗣皇帝出，盥手于帷外，洗玉若贝，实笲，执以入，西面坐，发巾彻枕，奠玉贝于口之右。大臣一人亲纳粱饭，次含玉。既含讫，嗣皇帝复位。执服者陈袭衣十二称，实以箱篚，承以席。去巾加面衣讫，设充耳，着握手及手衣，纳舄，乃袭。既袭，覆以大敛之衾。乃开帷，内外俱入，复位哭。其三品以上用粱及璧，四品、五品用稷与碧，六品以下用粱与贝。」其仪具开元礼。
　　　　袭周　大唐
　　周制，天子十二称，上公九称，诸侯七称，大夫五称，士三称。郑玄据杂记及士丧礼推而言。上公衮衣一，玄端一，朝服一，素积一，纁裳一，爵弁二，玄冕一，褒衣一。朱绿带，申加大带于上。朱绿带者，袭衣之带也，饰之杂以朱绿，异于生也。此带亦以素为之。申，重也，重于革带也。革带以佩韨。必言重加大带者，明虽有变，必备此二带也。士袭三称。礼记引子羔袭五称，上公袭九称，则尊卑袭数不同矣。诸侯七称，天子十二称欤？率带，诸侯、大夫皆五采，士二采。此谓袭尸之大带也。率，繂也，繂之不加针功。大夫以上更饰以五采，士以朱绿。袭事成于带。变之，所以异于生也。
　　士爵弁服纯衣，谓生时爵弁之服。纯衣者纁裳。古者以冠名服，死者不冠也。纯音缁。皮弁服，皮弁所衣之服。其服白布衣素裳。褖衣。黑衣裳赤缘谓之褖，褖之言缘也。所以表袍。缁带，黑缯之带。韎韐，上音妹，下音蛤。一命缊韨也。缊音温。竹笏。笏，所以书思对命者。夏葛屦，冬皮屦，皆繶缁絇纯，组綦系于踵。繶音忆。絇音其俱反。纯音准。庶襚继陈，不用。庶，众也。不用，不用袭也。多陈之为荣，少纳之为贵也。既含，乃袭三称。迁尸于袭上而衣之。凡衣死者，左衽。
　　君锦冒黼杀，缀旁七；大夫玄冒黼杀，缀旁五；士缁冒赪杀，缀旁三。凡冒，质长与手齐，杀三尺。冒者，既袭所以韬尸，重形也。制如直囊，上曰质，下曰杀。质，正也。其用之，先以杀韬足而上，后以质韬首而下，齐手。上玄下纁，象天地也。
　　士丧将沐浴，陈袭事于房中，西领，南上，不綪。明衣裳用布。所以亲身为絜。鬠笄用桑，长四寸，纋中。桑之为言丧也，用为笄，取其名也。长四寸，不冠故也。纋笄之中央，以安发也。纋音忧。掩，练帛，广终幅，长五尺，析其末。掩，裹首者。析其末，为将结于颐下，又还结于项中。瑱用白纩。瑱，充耳。纩，新绵。布巾，环幅不凿。环幅，广袤等也。不凿者，士之子亲含，反其巾而已。大夫以上宾为之含。当口凿之，嫌有恶也。幎目用缁，方尺二寸，里，着，组系。幎目，覆面者。，赤也。着，充之以絮也。组系，为可结也。握手用玄纁里，长尺二寸，广五寸，楼中旁寸，着，组系。楼谓削约握之中央以安手。决用正王棘若檡棘，组系，纩极二。决犹闿也，挟弓以横执弦。正，善也。王棘与檡棘善理坚刃者，皆可以为决。极犹放也，所以沓指放弦，令不挈指也。生者以朱韦为之而三，死用纩又二，明不用也。世俗谓王棘为矺鼠。闿音开。矺音托。设韐带，搢笏。韐带，韎韐缁带。韐带用革。搢，插也，插于带之右旁。设决丽于，自饭持之，设握，乃连。丽，施也。，手后节中也。饭，大擘指本也。决以韦为之藉，有彄，彄内端为纽，外端有横带，设之以纽，擐大擘本。因沓其彄，以横带贯纽，结于之表。设握者，以綦系钩中指，由手表与决带之余连结之。此谓右手也。音乌乱反。设冒，櫜之。幠用衾。櫜，韬盛物者，取事名焉。衾，始死时敛衾。巾、柶、鬊、蚤埋于坎。坎至此筑之。设明衣，妇人则设中带。中带，若今之裈襂。明衣裳用幕布，袂属幅，长下膝。幕布，帷幕之布，升数未闻。袂属幅，不削幅也。长下膝，又有裳，于蔽下体深也。有前后裳，不辟，长及觳，不辟，质也。觳，足跗也。他服短不见肤，长不被土也。縓綼緆，一染谓之縓，今之红也。饰裳在幅曰綼。在下曰緆。缁纯。七入为缁，缁，黑也。饰衣曰纯。谓领与袂，衣以缁，裳以縓，象天地。纯音准。设握，里亲肤，系钩中指，结于。手无决者以握，击一端，绕，还从上自贯反，与其一端结之。既袭，宵为燎于中庭。
　　大唐之制，五品以上袭三称，六品以下袭一称。余具开元礼。
　　　　设冰周　大唐
　　周制，大丧，凌人供夷盘冰。夷之言尸也，实冰于夷盘之中，置之尸床之下，所以寒尸也。尸之盘曰夷盘，床曰夷床，衾曰夷衾，移尸曰夷于堂，皆依尸而为言也。君设大盘，造冰焉。大夫设夷盘，造冰焉。士并瓦盘，无冰。设床，襢笫，有枕，含一床，袭一床，迁尸于堂又一床。皆有枕席，君大夫士一也。此事皆沐浴之后也。造犹内也。襢笫，袒箦，谓无席如浴时床也。礼自仲春之后，尸既袭既小敛，先内冰盘中，乃设床于其上，不施席而迁尸焉。秋凉而止。士不用冰，以瓦为盘，并之盛水耳。士有冰，用夷盘可。谓君赐冰，亦用夷盘。
　　大唐之制，诸职事官三品以上，散官二品以上，暑月薨者给冰。
　　　　设铭殷　周　魏　晋　宋　齐　北齐　大唐
　　殷制，复与书铭，自天子达于士，其辞一也。男子称名，妇人书姓与伯仲。丧服小记文。郑玄云：「此谓殷礼也。」
　　周制，大丧，司常供铭旌。王则太常也。士丧为铭，各以其物。亡则以缁，长半幅，末，长终幅，广三寸，书铭于末，曰「某氏某之柩」。铭，明旌也。杂帛为物，大夫士之所建也。诸侯建旗，孤卿建旃。以死者为不可别，故以其旗识之，爱之斯录之矣。亡，无也。无旌，不命之士也。半幅一尺，终幅二尺。在棺曰柩。识音至。竹杠长三尺，置于宇西阶上。诸侯七尺，大夫五尺。杠，铭橦也。宇，梠也。尔雅曰「檐谓之梠」也。
　　魏皇后崩，缪袭议铭旌曰：「自殷以前，复与铭旌皆书姓，男名女字，无书国者。周之复，天王称天子，诸侯称某甫。某甫，且字。秦汉皇帝、皇后、太后，复书铭置之柩也。旧礼书铭皆不书国号，后亦不书氏。魏为天下之号，无所复别。臣子所以称魏故某侯某者，皆以自别耳。明太后不宜复称魏。按左氏云『天王崩』，不言周。」刘劭议云：「宜称魏不称姓。据汉律使节称汉。今魏使节亦称魏，及二千石诸竹使符皆称魏。以类推之，其义宜同。今太后之旌宜称魏。」赵怡奏：「祖号所以称庙，不宜以题旌。礼，未有主，作重，既葬而埋之。故铭旌宜与重俱埋庙门外之左。」尚书奏：「祖宗之号，所以表德。题旌古今异仪。今列祖之号，宜改施新铭旌。故旌故杠所埋，如怡等议，与重俱埋于庙门外之左。」
　　晋杜元凯云：「诸侯建大旗，画熊虎龙文曰旗也。杠七仞，斿至地。」徐宣瑜议云：「王之上公八命，出为二伯，加一等，谓九命作伯，建九斿。按上公之上服，远游冠，佩山玄玉，宜与三公同建八斿。诸位从公者、三公八命，应建旗八斿。侯伯同七命，建旗七斿。」元凯又云：「卿建旃，六斿，至轸。」孤卿，次三公也。通帛为旃，谓纯赤也。宣瑜云：「王之卿六命，建旃六斿。王之上大夫五命，建物五斿。」
　　宋孝武帝大明二年，太子妃薨，建九斿。
　　齐王俭议：「斿本是命服，无关于凶事。今公卿以下，平存不能备礼，故在凶乃建耳。东宫秩同上公九命之仪，妃与储君一体，义不容异，无缘未同常例，别立凶斿。大明旧事，不经详议，率尔便行耳。今宜考以礼典，吉部自有旗辂，凶部别有铭旌。」诏从之。
　　北齐制，旌一品九斿，二品、三品七斿，四品、五品五斿，六品、七品三斿；八品以下，达于庶人，唯旐而已。其建旐，三品以上及开国子、男，其长至轸，四品、五品至轮，六品至九品，至较。勋品达于庶人，不过七尺。
　　大唐元陵仪注：「大敛讫，所司设太常，画日月，十有二斿，杠九仞，斿委地。大敛之后，分置殿庭之两阶。又设铭旌，以绛，广充幅，长二丈九尺，题云『某尊号皇帝之柩』，立于殿下。其三品以上长九尺，五品以上八尺，六品以下七尺，皆书某官封姓君之柩。」具开元礼。
　　　　悬重周　宋　隋　大唐
　　周制，士丧重，木刊凿之，甸人置重于中庭，三分庭一，在南。木也悬物焉曰重。刊，斲治。凿之，为悬簪孔。士三尺，差而上之，卿大夫五尺，诸侯七尺。夏祝鬻余饭，用二鬲于西墙下。夏祝，祝习夏礼者。夏人教以忠，于养宜。鬻余饭，以饭尸余米为鬻，实重鬲者也。鬲则大夫四鬲，诸侯六鬲。与簋数同差故也。用疏布，久之，繫用靲，懸於重。用葦席，北面，左衽，帶用靲，賀之，結於後。久读为灸，谓以盖塞鬲口。靲，竹●也。以席覆重，辟屈，而反两端交于后。左衽，西端在上。贺，加也。靲音举琴反。祝取铭置于重。祝习周礼者。重，主道也。始死未作主，以重主其神也。殷主缀重焉。缀犹联也。殷人作主而联其重悬诸庙也，去明考乃埋之。孔颖达云：「殷人始殡，置重于庙庭。作主讫，即缀重，悬于新死者所殡之庙。」周主重彻焉。周人作主，彻重埋之也。孔颖达云：「殷人缀而不即埋，周人即埋，不悬于庙。」将遣奠，甸人抗重出自道，道左倚之。抗，举也。出自道，出从门中央也。不由闑东西者，重不反，变于恒出入也。道左，主人位也。汉时有死者，凿木置食于中，树于道侧，由此也。重既虞而埋之。就所倚处埋之。
　　宋崔凯云：「凿木为重，形如札，有簨，设于中庭近南以悬之。士重高三尺，差而上之，天子当九尺矣。鬲以苇席南向横覆之，辟屈两端于南面以蔑之。今丧家帐门，其遗象也。古者丧家无幕，盖是倚庐栋耳。今人倚庐于丧侧，因是为帐焉。按蔡谟说，以二瓦器，盛始死之祭，系于木，裹以苇席，置庭中近南，名为重。今之凶门，是其遗象也。礼，既虞而作主，未葬未有主，故以重当之。礼称为主道，此其义也。范坚又曰：凶门非礼，礼有悬重，形似凶门，后人出门外以表丧，俗遂行之，簿帐吊幕之类也。」
　　隋文帝开皇初，定典礼。太常卿牛弘奏曰：「诸重，一品悬鬲六，五品以上四，六品以下二。」
　　大唐元陵仪注：「设重于殿庭近西南。其制，先刊凿木长丈二尺，横者半之。取沐之米為粥，盛以八鬲，以疏布，懸於重內橫木上。以苇席北向屈两端交于上，缀以竹篾。」其三品以上至六品以下，悬重降杀如开元礼。
　　　　始死服变周　汉　后汉　晋　宋　大唐
　　周制，亲始死，笄纚，徒跣，扱上衽。衽，裳际也。扱于腰中，哭踊便也。
</div>
    <div class="pagination">
<a href="通典_page47.html">上一页</a><span>...</span><a href="通典_page43.html">43</a><a href="通典_page44.html">44</a><a href="通典_page45.html">45</a><a href="通典_page46.html">46</a><a href="通典_page47.html">47</a><span class="current-page">48</span><a href="通典_page49.html">49</a><a href="通典_page50.html">50</a><a href="通典_page51.html">51</a><a href="通典_page52.html">52</a><a href="通典_page53.html">53</a><span>...</span><a href="通典_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
