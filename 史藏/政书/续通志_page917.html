<!DOCTYPE html>
<html>
<head>
    <meta charset="UTF-8">
    <title>续通志 - 第 917 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 917 页/共 1359 页</h1>
    <div class="content">二鼓衔枚至敌营各携火潜入伏粮车间五十余所闻哨声举火敌惊扰奔逸擒其将二十三人金人复自黄狗滩渡淮涡口戍将望风遁濠滁 
相继失守又破安丰再遇谓诸将曰楚城坚兵多敌粮草已空所虑淮西耳六合最要害彼必并力攻之乃引兵赴六合寻命节制淮东军马金 
人至竹镇距六合二十五里再遇登城偃旗鼓伏兵南士门列弩手土城上敌方临濠众弩俱发宋师出战闻鼓声城上旗帜并举金人惊遁追 
击大败之金将以十万骑驻成家桥马鞍山进兵围城数重欲烧坝水决濠水再遇令劲弩射退之既而金帅合兵进攻益急城中矢尽再遇令 
人张青葢往来城上金人意其主兵官也争射之获矢二十余万赫舍哩引兵退已乃益增兵环城四面营帐亘三十里再遇令临门作乐以示 
闲暇而间出奇兵击之敌昼夜不得休乃引退再遇料其且复来乃自提兵夺城东野新桥出敌之背金人遂遁去追至滁大雪雨乃旋获骡马 
一千五百余鞍六百衣甲旗帜称是授忠州团练使三年除镇江都统制兼权山东京东招抚司事还至扬州除骁卫大将军金围楚州已三月 
列屯六十余里再遇遣将分道挠击军声大振楚围解兼知扬州淮东安抚使扬州有北军二千五百人再遇请分隶建康镇江军每队不过数 
人使不得为变更造轻甲长不过膝披不过肘兜鍪亦杀重为轻马甲易以皮车牌易以木而设转轴其下使一人之力可推可擎务便捷不使 
重迟敢死一军本乌合亡命再遇能驾驭得其用陈世雄许俊等皆再遇所荐张健雄恃勇桀骜再遇状其罪于朝命以军法戮之诸将慑服嘉 
定元年除左骁卫上将军和好成累疏乞归田里赐诏不允除保康军承宣使寻令带职奏事提举佑神观六年提举太平兴国宫十年以武信 
军节度使致仕卒年七十赠太尉累赠太师谥忠毅再遇姿貌雄杰早以拳力闻属时寝兵无所自见一旦边事起诸将望风奔衄再遇威声始 
着遂为名将云

　　△安丙

　　安丙字子文广安人淳熙间进士调大足县主簿秩满诣阙陈蜀利病十五事言皆剀切丁外艰服除辟利西安抚司干办公事调曲水丞 
吴挺为帅知其才邀致之改秩知新繁县丁内艰服除知小溪县通判隆庆府嘉泰三年郡大水丙白守张鼎发常平粟赈之寻又凿石徙溪自 
是无水患知大安军岁旱民艰食丙以家财即下流籴米数万石以赈事闻诏加一秩开禧二年边事方兴程松为四川宣抚使吴曦副之丙陈 
十可忧于松继而松开府汉中道三泉夜延丙议丙又为松言曦必误国松不省葢丙尝为其父客素知曦既而曦奏丙为随军转运司居河池 
时梁洋义士方袭取和尚原旋为金人所夺守将弃甲而走十一月金人攻湫池堡破天水繇四河入成州师溃曦置不问金人肆掠关外四州 
如践虚邑曦己潜遣其客姚淮源交金人至是曦还兴州留丙鱼关己而檄还武兴十二月金人持其诏及金印至置口曦密受之宣言使者欲 
得四川以和驰书讽松去曦受金诏称蜀王牓谕四川二年正月曦僭号建官称臣于金以其月为元年改兴州为兴德府以丙为中大夫丞相 
长史权行都省事先是从事郎钱巩之从曦在河池尝梦曦祷神祠以银杯为珓掷之神起立谓曦曰公何疑公何疑后政事己分付安子文矣 
曦未省神又曰安子文有才足能办此巩之觉心异其事具以语曦事既炽丙不得脱度徒死无益阳与而阴图之遂与杨巨源李好义等谋诛 
曦语见巨源好义传徐景望在利州逐土人擅财赋丙遣弟焕往约诸将相与拊定及景望伏诛军民无敢哗者于是传檄诸道按堵如故曦僭 
位凡四十一日三月陈曦所以反及矫制平贼便宜赏功状自劾待罪函曦首级违制法物与曦所受金人诏印及所匿庚牌附驿朝廷初闻变 
莫知所为韩侂冑与曦书亦谓嗣颁茅土之封亟召知镇江府宇文绍节问之绍节曰安丙非附逆者必能讨贼于是密降帛书曰安丙素推才 
具有志事功今闻曦谋不轨尔为所胁谅以凶焰方张恐重为蜀祸故权且从之尔岂一日忘君父者如能图曦报国以明本心即当不次推赏 
虽二府之崇亦无所吝更宜审度机便务在成事以副委属之意帛书未至露布己闻上下动色交庆加丙端明殿学士中大夫知兴州安抚使 
兼四川宣抚副使诏奖谕恩数视执政如帛书旨也 【伏读通鉴辑览　　御批安丙当曦谋逆受其丞相长史之命腼颜赴召其视杨震仲 
等之抗词死节抱愧己多及其既至兴州又以称疾卧家坐观成败使非杨巨源等倡义诛讨则丙且终为逆党矣迨巨源与好义定约报丙始 
出视事则其庸怯畏缩之状己可概见乃事成之后丙遂掠有其功至杀巨源以灭口用心更为忮刻宋人既不能追讨其从逆之罪而反尽以 
定蜀之功归之当时刑赏失当总由于主暗臣邪耳】 时都统孙忠锐由凤州进攻大散关不克统领强德等出奇道由松林堡破金砦凤州以 
关钥付庸将陈显大散关复陷巨源自请收复丙遣朱邦寍佐之丙深恶忠锐檄赴司议事欲废之巨源至凤斩忠锐及其子揆丙遂以忠锐附 
伪进表之罪闻于朝先是以诛曦功巨源补朝奉郎与通判差遣巨源遣其亲校傅桧愬功于朝语见巨源传于是丙拜疏匄间至是金人揭示 
境上得丙首者与银绢二万匹两即授四川宣抚时方议和丙独戒饬将士恫疑虚喝以攻为守威声甚着诏以蜀平遣吴猎抚谕四川时沿边 
关隘悉为金毁丙遗时相书略谓西和一面己修仇池聚粮积刍便军民可守若敌至则坚壁不战彼欲攻则不可欲越则不敢若西和可守成 
州自不被兵成州黑谷南　谷亦皆顿重兵天水虽不可守距天水十里所见创白环堡与西和相为掎角又增堡鸡头山咸以民卒守之及修 
黄牛堡筑兴赵原屯千余人凤州秋防原尤为险绝绍兴初州治于此宣抚吴玠尝作家计砦前即马岭堡正扼凤州之后凡此数堡既坚金人 
决不敢近而河池鱼关皆大军屯聚其它径路虽关之里如大安亦阴招民卒授以器械为掩击之备矣又云见于关表广结义士月给以粮俾 
各保田庐坟墓逮事定则系之尺籍而劝之耕庶可经久以丙所见直为守计则精选五万人亦为有余好义守西和谓四州兵后民不聊生请 
蠲租以惠创痍丙请于朝又以沔州都统司所统十军权太重故自吴璘至挺曦皆有尾大不掉之忧乃请分置副都统制各不相隶以前右中 
左后五军隶都统司踏白摧锋选锋策锋游奕五军隶副司诏皆从之时方信孺使还金人和意未决且欲得首议兴师之人侂冑大怒上手书 
赐丙谓金人必再至当激励将士戮力赴功侂冑既诛赐丙金器细币进资政殿学士和议成还大散隔牙关丙分遣僚吏经量洋沔兴元大安 
民田别定租税右丞相史弥远起复丙移书曰昔仁宗起复富郑公文潞公孝宗起复蒋丞相皆力辞名教所系人言可畏祈阁下速辞成命以 
息议者之口论者韪之升大学士四川制置大使兼知兴元府谍知金人还汴关辅豪杰款塞愿降者众丙以为此正冉闵告晋之时乃与宰臣 
书谓当兴问罪之师朝论忧丙轻举乃诏丙益修守备七年春丙使所爱吏安蕃何九龄合官军夜袭秦州败归王大才执九龄等七人斩之而 
讼丙于朝三月诏丙同知枢密院事兼太子宾客赐手书召之行次广德军进观文殿学士知潭州湖广安抚使至官留意学校请于太常剙大 
成乐而政尚严酷转运判官章徕劾丙不报御史李安行并徕劾之徕罢丙授崇信军节度使开府仪同三司万寿观使遣合门舍人闻人玙锡 
命赐旗节金印衣带鞍马三辞还蜀董居谊帅蜀大失士心金人乘之破赤丹黄牛堡入武休关直捣梁泽至大安宋师所至辄溃散入巴山十 
二年聂子述代之时丙之子癸仲知果州述即檄兼参议官四月红巾贼张福莫简叛入利州子述遁去总领财赋杨九鼎与贼遇走匿民舍贼 
追杀之子述退保剑门檄癸仲兼节制军马任讨贼之责癸仲召戎帅张威等军来会贼自阆趋遂寍所过无不残灭丙欲自持十万缗偕子述 
往益昌募士子述曰大臣非得上旨未可轻出丙遂如果州时四川大震甚于曦之变张方首奏勋望如丙今犹可用魏了翁移书宰执谓安丙 
不起则贼未即平蜀未可定虽贼亦曰须安相公作宣抚事乃定耳李壁李篁时并镇潼遂亦皆以国事勉丙五月丙至果州超起丙为四川宣 
抚使予便宜寻降制授保寍军节度使兼知兴元府利东安抚使丙奏臣不辞老以报国但事不任怨难以图成将恐腾谤交攻使臣独抱赤心 
无从上白昔秦使甘茂攻宜阳至质之以息壤在彼魏使乐羊攻中山至示之以谤书一箧君臣之间似不必尔然自古及今谤以疑间而成祸 
以忌嫉而得况臣己伤弓于既往岂容不惩沸于方来诏曰昔唐太宗以西寇未平诏起李靖靖慷慨请行不以老疾为解代宗有朔方之难图 
任郭子仪闻命引道亦不以谗惎自疑皆能乘时立功焜耀竹帛朕甚慕之今蜀道俶扰未宽顾忧朕起卿燕闲付以方面而卿忠于报国谊不 
辞难朕之用人庶几于唐宗卿之事朕无愧于李郭矣勉图隽功以济国事寻命丁焴改知兴元府发果州至遂寍贼犹负固于普州之茗山丙 
下令诸军合围绝其樵汲之路以困之未几张威李贵俘获张福等十七人以献丙命脔王大才以祭九鼎七月尽俘余党千余人皆斩之班师 
乃移治利州赐保寍军节度使印癸仲亦加三秩进直华文阁起复主管宣抚司机宜文字明年进丙少保丙以关表营田多遗利命官括之有 
文垓者方持母丧以便宜起复干办鱼关粮料院俾之措置且以宣抚副使印假之而冯安世者又即利州置根括局于是了翁遗丙书谓幕府 
举辟当用经术信厚之士不可用冒丧之人虽今日理财难拘故常然告绝产首白契讦隐田伺富民过失纠盐酒户亏额报怨挟愤招权纳贿 
者必且纷然而公任其怨丙复书曰关外籴买当用四百万缗而总所见缗止二十五万多方措置非得己而不己傥皆清流何由办事其后安 
世不法滋甚近臣有以书抵丙而安世之徒亦发其事丙械送大安穷治之丙卒以少傅致仕赠少师赐沔州祠额为英惠庙理宗亲札赐谥忠 
定

　　△杨巨源

　　杨巨源字子渊其先成都人父信臣客益昌因家焉巨源倜傥有大志善骑射涉猎诸子百家之书应进士不中武举又不中刘光祖见而 
异之荐之总领钱粮陈煜以右职举为凤州堡子原仓官驰骋射猎倾财养士沿边忠义咸服其才分差鱼关粮料院移监兴州合江赡军仓吴 
曦叛巨源阴有讨贼志结义士三百人给其钱粮有游奕军统领张林者力能挽两石弓队将朱邦寍身长六尺勇力过人皆为曦所忌虽屡战 
有功亦不加赏林等憾之时林在置口邦寍在合江巨源因与深相缔结并集忠义人朱福陈安傅桧之徒曦胁安丙为丞相张史丙称疾眉士 
程梦锡见丙丙叹曰世事如此世无豪杰梦锡因及巨源之谋丙乃属梦锡以书致巨源延之卧所巨源曰先生而为逆贼丞相长史耶丙号哭 
曰目前兵将我所知不能奋起必得豪杰乃灭此贼则丙无复忧巨源曰先生之意决乎丙指天誓曰若诛此贼虽死为忠鬼夫复何恨巨源大 
喜曰非先生不足以主此事非巨源不足以了此事当是时李好义好问亦结李贵杨君玉李坤辰凡数十人坤辰邀巨源与好义会巨源又大 
喜曰吾与长史议以三月六日邀曦谒庙合勇士刺之好义曰彼出则龊巷从卫且千人事必难济闻熟食日祭东园图之此其时也巨源然之 
好义愿一见长史以为信巨源曰吾今先为长史言之来日伪宫令长史问君先廿是己巨源以告丙明日好义在伪宫见丙擗之丙曰卿与尊 
父同僚杨省干盛谈才略旦夕以职事相委其谋乃决君玉先属其乡人曰子申拟诏文不雅驯巨源更为之例用合江仓朱记巨源好义忧事 
寖泄遂以三月乙亥未明好义率其徒入伪宫巨源持诏乘马自称奉使入内户曦启户欲逸李贵执杀之卫者始拒鬬闻有诏皆却巨源好义 
迎丙宣诏以曦首徇三军推丙权四川宣抚使巨源权参赞军事丙奏功于朝以巨源第一诏补承事郎巨源谓丙曰关外四州为蜀要害盍乘 
势复取好义亦以为言丙虑军无见粮巨源力言四州不取必有后患自请为随军措置粮运于是分遣好义复西和州张林李简复成州刘昌 
国复阶州孙忠锐复散关俄诏巨源转朝奉郎与通判差遣兼四川宣抚使司参议官丙素恶忠锐闻忠锐失守散关檄其还欲废之先命巨源 
偕邦寍以沔兵二千策应巨源至凤州因忠锐出迎伏壮士于幕后突出斩之并其子揆丙遂以忠锐附伪贺表闻于朝且待罪先奖谕诛叛诏 
书至沔州巨源谓人曰诏命一字不及巨源疑有以蔽其功者俄报王喜授节度使巨源弥不平时赵彦吶以在夔诛禄禧得州通判巨源曰杀 
禄禧与通判杀吴曦亦与通判耶以启谢丙曰飞矢以下聊城深慕鲁仲连之高谊解印而去彭泽庶几陶靖节之清风又遣愬功于朝而从兴 
元都统制彭辂乞书遗韩侂冑辂阳许而阴以白丙或言巨源与其徒米福车彦威谋为乱丙命喜鞫之福彦威皆抵罪正将陈安复告巨源结 
死士入关欲焚沔州州治俟丙出则杀之丙积前事因欲去巨源然未有以发也会巨源在凤州以檄书遗金凤翔都统使其辞若用闲者且自 
称宣抚副使而以参议官印印之金以檄至丙巨源方与金战败于长桥丙乃移书召巨源巨源疑焉有梁泉主簿高岳成者巨源荐为随军拨 
运来见巨源赞其归巨源信之时辂己至沔六月巨源还幕府丙密命辂收巨源巨源殊不知以为谒己也语毕辂起巨源送之宾次武士就挽 
其裾巨源犹叱之则己为驱至庭下巨源大呼曰我何罪丙隔屏遣人谓之曰若为诈称宣抚副使命械送阆州狱巨源曰我一时用间异时必 
有为我明其事丙饷以肴酒巨源曰一身无媿死且无憾惟有妹未嫁宣抚念之巨源舟抵大安龙尾滩将校樊世显者呼于岸巨源知将见杀 
指其地而语之曰此好一片葬地世显曰安有是舟行数步谓曰宣参久渴莫进杯酒巨源辞以不饮又曰宣参荷械己久盍少苏巨源未及答 
左右遽取利召断其头不绝者踰寸遂以巨源自殪闻宣抚司后数日丙命瘗之巨源死忠义之士为之扼腕闻者流涕剑外士人张伯威为文 
以吊其辞尤悲切巨源之属吏也李壁在政府闻之曰嘻巨源其死矣丙以人清汹汹封章求免杨辅亦谓丙杀巨源必召变请以刘甲代之初 
巨源与好义结官军而丙密为反正之计各未相知合巨源于好义者李坤辰而合好义于丙者巨源也巨源遗光祖书述丙酬答之语锓梓竞 
传之丙己弗乐浸润不己遂成此祸成忠郎李珙投匦献所作巨源传为之讼冤朝廷亦念其功赐庙褒忠赠宝谟阁待制官其二子制置使崔 
与之请官给其葬加赠宝谟阁直学士大中大夫嘉熙元年理宗特赐谥忠愍子履正终大理卿四川制置副使

</div>
    <div class="pagination">
<a href="续通志_page916.html">上一页</a><span>...</span><a href="续通志_page912.html">912</a><a href="续通志_page913.html">913</a><a href="续通志_page914.html">914</a><a href="续通志_page915.html">915</a><a href="续通志_page916.html">916</a><span class="current-page">917</span><a href="续通志_page918.html">918</a><a href="续通志_page919.html">919</a><a href="续通志_page920.html">920</a><a href="续通志_page921.html">921</a><a href="续通志_page922.html">922</a><span>...</span><a href="续通志_page918.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
