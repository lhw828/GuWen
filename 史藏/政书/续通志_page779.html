<!DOCTYPE html>
<html>
<head>
    <meta charset="UTF-8">
    <title>续通志 - 第 779 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 779 页/共 1359 页</h1>
    <div class="content">下翕然师尊之奖引后进如恐不及赏识之下率为闻人曾巩王安石苏洵洵子轼辙未为人知修即游其声誉谓必显于世笃于朋友生则振 
掖之死则调护其家好古嗜学凡金石遗文一切掇拾谓之集古录奉诏修唐书自撰五代史记子发弈棐辨

　　欧阳发
　　欧阳棐

　　 欧阳发

　　发字伯和少好学师事安定胡瑗得古乐钟律之说不治科举文词独探古始立论议自书契来君臣世系制度文物旁及天文地理靡不 
悉究以父恩补将作监主簿赐进士出身累迁殿中丞卒年四十六苏轼哭之以谓发得文忠公之学汉伯阶晋茂先之流也

　　 欧阳棐

　　棐字叔弼用荫为秘书省正字登进士乙科调陈州判官为审官主簿累迁职方员外郎知襄州曾布妇兄魏泰居襄规占公私田园指州 
门东偏官邸废址为天荒请之吏具成牍至棐持不与泰谮于布徙知路州旋又罢去元符末厯吏部右司二郎中以直秘阁知蔡州蔡地薄赋 
重转运使又为覆折之民不堪命会有诏禁止而佐吏惮使者不敢以诏旨从事棐曰州郡之于民诏令苟有未便犹将建请今诏止之若有惮 
而不行何以为长吏命即日行之未几坐党籍废卒

　　△刘敞

　　刘敞字原父临江新喻人举庆厯进士廷试第一以内见王尧臣嫌为第二通判蔡州直集贤院判尚书考功夏竦薨赐谥文正敞疏三上 
改谥文庄方议定大乐使中贵人参其问敞谏曰王事莫重于乐今儒学满朝辨论有余而使若赵谈者参之臣惧为袁盎笑也权度支判官徙 
三司使秦州与羗人争古渭地仁宗问敞弃守孰便敞曰若新城可以蔽秦州长无羗人之虞倾国守焉可也或地形险利贼乘之以扰我边鄙 
倾国争焉可也今何所轻重而殚财困民损士卒之命以规小利使曲在国非计也议者多不同秦州自是多事矣温成后追册有佞人献议求 
立忌敞曰岂可以私眤之故变古越礼乎乃止吴充以典礼得罪冯京救之亦罢近职敞因对极论之帝曰充能官京亦亡它中书恶其太直不 
相容耳敞曰宽仁好谏而中书乃排逐言者臣恐感动阴阳有日食地震风霾之异己而果然因劝帝收揽威权帝深纳之同修起居注擢知制 
诰奉使契丹素习知山川道径契丹导之行自古北口至柳河回居殆千里欲夸示险远敞质译人曰自松亭趋柳河甚径且易不数日可抵中 
原何为故道此译相顾骇愧曰通好以来置驿如是不敢变也顺州山中有异兽如马而食虎豹契丹不能识敞曰此所谓驳也为说其音声形 
状且诵山海经管子书晓之使还求知扬州狄青起行伍为枢密使每出入小民辄聚观至壅马足不得行青不自安敞为言陛下爱青不如出 
之以全其终使出谕中书青乃去位扬之雷塘汉雷岥也旧为民田其后官取潴水主皆失业敞据塘旧券悉用还民天长县鞫王甲杀人既具 
狱敝察其冤亲按问之盖杀人者富人陈氏也相传以为神明徙郓州决狱讼明赏罚境内肃然道中遗一囊钱人莫敢取又有暮遗物市中者 
旦往访之故在先是久旱多蝗敞至而雨蝗出境召纠察在京刑狱营卒桑达等醉鬬皇城使捕送开封弃市敞移府问何以不经审讯奏请准 
近格诏以其章下府着为令嘉佑祫享羣臣上尊号敞疏言陛下不受徽号且二十年今岁来颇有灾异正当寅畏天命深自抑损岂可以虚名 
为累帝遂不受敞以识论与众忤求知永兴军拜翰林侍读学士敞侍英宗讲读每指事据经因以讽谏时两宫方有小人间言敞进读史记至 
尧授舜以天下拱而言曰舜至侧微也尧禅之以位天地享之百姓戴之非有他道惟孝友之德光于上下耳帝竦体改容知以义理讽也皇太 
后闻之亦大喜疾少间求外以为汝州旋改集贤院学士判南京御史台熙寍元年卒年五十敞学问渊博尝夜视镇星谓人曰此于法当得土 
不然则生女后数月两公主生又曰岁星往来虚危间色甚明盛当有兴于齐者岁余英宗以齐州防御使入承大统尝得先秦彛鼎数十铭识 
奇奥皆案而读之因以考知三代制度朝廷每有礼乐之事必就其家以取决焉为文尤赡敏掌外制时将下直会追封王主九人立马却坐顷 
之九制成欧阳修每于书有疑折简来问对其使挥笔答之不停手修服其博长于春秋弟攽子奉世

　　刘攽
　　刘奉世

　　 刘攽

　　攽字贡父与敞同登科仕州县二十年始为国子监直讲欧阳修赵槩荐试馆职御史中丞王陶排之攽官己员外郎纔侍馆阁校勘熙寍 
中判尚书考功同知太常礼院诏封太祖诸孙行尊者为主奉太祖后攽言礼诸侯不得祖天子当自奉其国之祖宜崇德昭德芳之后世世勿 
降爵宗庙祭祀使之在位则所以褒扬艺祖者着矣诏封如攽议方更学校贡举法攽曰本朝选士之制行之百年累代将相名卿皆由此出而 
以为未尝得人不亦诬哉愿因旧贯毋轻议改法王安石在经筵乞讲者坐攽曰侍臣讲论于前避席立语乃古今常礼君使之坐所以示人主 
尊德乐道也若不命而请则异矣礼官皆同其议至今仍之又尝贻安石书论新法不便安石怒摭前过斥通判泰州以集贤校理判登闻检院 
户部判官知曹州曹为盗区重法不能止攽治尚宽平盗亦衰息为开封府判官复出为京东转运使徙知兖亳二州吴居厚代为转运使能奉 
行法令致财赋乃追坐攽废弛黜监衡州盐仓哲宗初起知襄州入为秘书少监以疾求去加直龙图阁知蔡州至蔡数月召拜中书舍人以疾 
不起年六十七攽尤邃史学司马光修资治通鉴专职汉史为人疏儁不修威仪喜谐谑数用以招怨悔云

　　 刘奉世

　　奉世字仲冯中进士第熙寍三年初置枢密院诸房检详文字以太子中允居吏房神宗称其奉职不苟加集贤校理检正中书户房公事 
改刑房进直史馆国史院编修久之为吏部员外郎元佑初厯度支左司郎中起居郎天章阁待制枢密都承旨户部吏部侍郎权户部尚书七 
年拜枢密直学士佥书院事哲宗亲政用二内侍为押班中书舍人吕希纯封还之帝谓近例奉世曰虽有近例柰人不可户晓帝为反命既而 
章惇当国奉世乞免去绍圣元年以端明殿学士知成德军改定州知成都府过都入觐欲述朋党倾邪之状帝将听其来曾布曰元佑变先朝 
法无一当者奉世有力焉遂不许明年署光禄少卿分司南京居郴州再贬隰州团练副使徽宗立尽还其官职知定州大名府郓州崇寍初再 
夺职谪居兖沂以赦得归 【按东都事略作夺职谪知徐州提举崇福宫】 政和三年复端明殿学士卒年七十三奉世优于吏治尚安静文 
词雅赡最精汉书学常云家世唯知事君内省不愧作士大夫公论而己得丧常理也譬如寒暑加人虽善摄生者不能无病正须安以处之

　　△曾巩

　　曾巩字子固建昌南丰人生而警敏年十二试作六论援笔而成甫冠名闻四方中嘉佑二年进士第调太平州司法参军召编校史馆书 
籍迁馆阁校勘集贤校理为实录检讨官出通判越州州旧取酒场钱给募牙前钱不足赋诸乡户期七年止期尽募者志于多入犹责赋如初 
巩立罢之岁饥度常平不足赡而田野之民不能皆至城邑谕告属县讽富人自实粟视常平价稍增以予民民得从便受粟不出田里而食有 
余又贷之种粮使随秋赋以偿知齐州曲堤周氏拥赀雄里中子高横纵州县吏莫敢诘巩取寘于法章邱民聚党村落间巩配三十一人又属 
民为保伍使讥察其出入有盗则鸣鼓相援每发辄得盗有葛友者名在捕中一日自出首巩饮食冠裳之盗闻多出自首自是外户不闭河北 
发民浚河调及他路齐当给夫二万县初按籍三丁出夫一巩括其隐漏至于九而取一省费数倍又弛无名渡钱为桥以济往来凡省六驿人 
皆以为利徙襄州洪州会江西岁大疫巩命县镇亭传悉储药待求军民不能自养者来食息官舍资其饮食衣衾之具师征安南所过州为万 
人备巩先期区处师去市里不知加直龙图阁知福州剑将乐盗廖思 【按曾肇撰巩行状作廖恩】 既赦罪出降余众溃复合巩以计罗致 
之继自归者二百辈福州无职田岁鬻园蔬收其直自入常三四十万巩罢之后至者亦不复取也徙明亳沧三州巩负才名久外徙过阙神宗 
召见遂留判三班院上疏议经费以节用为理财之要加史馆修撰会官制行拜中书舍人寻掌延安郡王笺奏故事命翰林学士至是特属之 
数月卒年六十五巩性孝友为文章本原六经少与王安石游及安石得志遂与之异神宗尝问安石何如人对曰安石文学行义不减扬雄以 
吝故不及帝曰安石轻富贵何吝也对曰勇于有为吝于改过耳吕公着尝告神宗以巩为人行义不如政事政事不如文章以是不大用云弟 
布自有传幼弟肇

　　曾肇

　　 曾肇

　　肇字子开举进士调黄岩簿用荐为郑州教授擢崇文校书馆阁校勘兼国子监直讲同知太常礼院太常礼文残缺肇在职多所厘正亲 
祠皇地于北郊盖自肇发之迁国史编修官进吏部郎中迁右司为神宗实录检讨元佑初擢起居舍人未几为中书舍人论叶康直知泰州不 
当执政讶不先白御史因攻之肇求去范纯仁力为之言乃得释门下侍郎韩维奏范百禄事出守邓肇言维为朝廷辨邪正是非不可以疑似 
遂不草制谏议大夫王觌以论胡宗愈出守润肇言陛下寄腹心于大臣寄耳目于台谏今觌论执政即去之是爱腹心而涂耳目也帝悟太皇 
受册诏遵章献故事御文德殿肇言天圣初两制定议受册崇政仁宗特改焉此盖一时之制今帝述仁宗故事以极崇奉孝敬之诚臣窃谓太 
皇当于此时特下诏扬帝孝敬之诚而固执谦德屈从天圣两制之议止于崇政则帝孝愈显太皇之德愈尊矣坤成节上寿议令百官班崇政 
肇又言天圣三年近臣班殿廷百官止请内东门拜表今太皇盛德不肯自同章献宜如三年之制并从之四年春旱有司犹请春宴肇同彭汝 
砺上疏曰天菑方作正君臣侧身畏惧之时乃相与饮食燕乐死无以消复天变翌日有旨罢宴以宝文阁待制知颍州徙邓齐陈州应天府入 
为吏部侍郎肇任礼院时启亲祠北郊之议是岁当郊肇坚抗前说既而合祭天地乃自劾改刑部请不己出知徐州徙江寍府帝亲政更用旧 
臣数称肇议礼趣入对肇言宜于此时选志信端良之士寘诸近班以参谋议备顾问贵近恶其语出知瀛州时方治实录讥讪罪降为滁州稍 
复集贤殿修撰厯泰州海州徽宗即位复召为中书舍人日食四月朔当条诏求言肇具述帝旨诏下投匦者如织章惇恶之欲因事去肇帝不 
听元佑臣僚被谴者咸以赦思甄叙肇请并录死者作训词哀厚恻怛读者为之感怆迁翰林学士兼侍读谏官陈瓘给事中龚原以言得罪肇 
极力论解建中靖国元年太史奏日又当食四月肇请对言比岁日食正阳咎异章着陛下宜反复循省以塞天变言发涕下帝悚然顺纳兄布 
在相位引故事避禁职拜龙图阁学士提举中太一宫未几出知陈州厯太原应天府扬定二州崇寍初落职谪知和州徙岳州继贬濮州团练 
副使安置汀州四年归润而卒年六十一自熙寍以来四十年大臣更用事邪正相轧党论屡起肇身更其间数不合兄布与韩忠彦并相日久 
倾危之肇既居外移书告之曰兄方得君当引用善人以杜惇卞复起之萌惇卞纵未至一蔡京足以兼二人可不深虑布不能从未几京得政 
</div>
    <div class="pagination">
<a href="续通志_page778.html">上一页</a><span>...</span><a href="续通志_page774.html">774</a><a href="续通志_page775.html">775</a><a href="续通志_page776.html">776</a><a href="续通志_page777.html">777</a><a href="续通志_page778.html">778</a><span class="current-page">779</span><a href="续通志_page780.html">780</a><a href="续通志_page781.html">781</a><a href="续通志_page782.html">782</a><a href="续通志_page783.html">783</a><a href="续通志_page784.html">784</a><span>...</span><a href="续通志_page780.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
