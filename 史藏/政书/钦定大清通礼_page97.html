<!DOCTYPE html>
<html>
<head>
    <meta charset="UTF-8">
    <title>钦定大清通礼 - 第 97 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清通礼 - 第 97 页/共 98 页</h1>
    <div class="content">　　亲王侧福晋丧与世子福晋同惟
　　谕祭一次礼部疏请候
　　防遵行【不撰祭文】世子侧福晋丧与郡王福晋同郡王侧福晋丧与贝勒夫人同贝勒侧夫人丧与贝子夫人同贝子侧夫人丧与镇国公夫人同镇国公侧夫人丧与辅国公夫人同辅国公侧夫人丧辅国公以下防丧百日致祭楮万馔筵六羊三其余仪节与辅国公夫人丧同
　　右亲王以下侧室丧【附】
　　钦定大清通礼卷四十九
　　钦定四库全书
　　钦定大清通礼卷五十
　　凶礼
　　官员丧礼【民公侯伯视一品子男各视其等】有疾居正寝【女居内寝】疾革遗疏【三品以上官得具遗疏】遗言皆书之既终子号哭躃踊去冠被髪徒跣诸妇女子去笄朞功以下丈夫素冠妇人去首饰皆易素服男哭牀东女哭牀西异向作防帛【结白绢为之】为位于尸东前设案奠阁余【生前食饮所余】脯醢酒果用吉噐立丧主【以适长子无则长孙承重】主妇【以亡者之妻无妻及母之丧则以丧主之妻当之】防丧司賔司书赞祝诸执事人治棺及凡丧具防丧者使人上遗疏讣于有司及亲属僚友
　　右初终
　　越日小殓侍者于寝室施帏设浴牀于尸牀前牀东置案陈沐浴巾栉含具三品以上含用小珠玉五七品以上用金玉屑五袭牀在浴牀西袭事陈其旁常服一称朝衣冠带各以其等侍者迁尸浴牀南首诸子哭踊妇人出【女丧则男出】乃去尸衣覆以殓衾侍者奉汤入哭止沐髪栉之晞以巾束之抗衾而浴拭以巾讫结袭衣纵置于牀南领举尸易牀彻浴牀浴具埋巾栉及余水于屏处乃去衾袭常服朝服加面巾丧主以下为位而哭丧主及诸子坐于牀东奠北同姓丈夫以服为序坐诸子后西面主妇及诸妇女子坐于牀西同姓妇女以服为序坐诸妇后婢妾又在其后东面均南上尊行丈夫坐东北壁下西上尊行妇女坐西北壁下东上异姓丈夫坐于帏外之东西上异姓妇女坐于帏外之西东上若内丧则同姓丈夫皆坐帏外之东异姓丈夫皆坐帏外之西执事者执含具前丧主起盥亲含尸讫哭复位
　　右袭
　　是日执事者帷堂如寝陈殓牀于堂东加殓衣三品以上五称复三襌二五品以上三称复二襌一六品以下二称复一襌一皆以缯复衾一二品以上色绛四品以上色缁五品色青六品色绀七品色灰紟绞皆素帛既办廼迁尸牀于堂中行殓事毕丧主暨诸子括髪加首绖腰绖皆以麻妇麻髽余同
　　右小殓
　　三日大殓执事者以棺入承以两凳棺内奠七星版借茵褥施绵衾垂其裔于四外届时奉尸入棺实生时所落齿髪卷衣以塞空处令充实平满丧主以下凭棺哭踊尽哀乃盖棺加锭施桼三品以上比葬每月三桼五品以上月再桼七品以上月一桼彻殓牀迁柩其处柩东设灵牀施帏帐枕衾衣冠带屦之属设颒盆帨巾于灵牀侧皆如生时柩前设灵座奉魂帛几筵供噐具以绛帛为铭旌三品以上长九尺五品以上八尺七品以上七尺题曰某官某公【内丧书某封某氏】之柩悬以竹杠依灵右执事者陈馔案食品用素噐启帷行殓奠礼内外就位如寝司祝焚香奠酒丧主以下哭尽哀毕下帷【每奠皆同】及夜奉魂帛复牀诸子次于中门之外寝苫枕块不脱绖带诸妇女子次于中门之内帷幔枕衾皆布素哀至则哭昼夜无时
　　右大殓
　　是日成服五服各以亲疏为等斩衰三年子为父母为继母慈母【妾子无母父命他妾养之者】养母【自幼出继与人者】子之妻同庶子为嫡母所生母庶子之妻同为人后者为所后父母为人后者之妻同女在室及已嫁被出而反在室者为父母嫡孙承重为祖父母【若祖父俱亡为髙曽祖后者同】承重者之妻同妻为夫妾为家长服生麻布旁及下际不缉麻冠绖菅屦竹杖妇人麻屦不杖余同齐衰杖朞嫡子众子为庶母【谓父妾有子者】嫡子众子之妻同子为嫁母【亲生母父卒而改嫁者】出母【亲生母为父所出者】嫡孙祖在为祖母承重夫为妻服熟麻布旁及下际缉之麻冠绖草屦桐杖【父母在夫为妻不杖】妇人麻屦余同齐衰不杖朞为父卒继母改嫁而已从之者为改嫁继母为同居继父两无大功以上亲者为伯叔父母及姑在室者为兄弟及姊妹在室者为兄弟之子及女在室者祖为嫡孙父母为嫡长子众子及嫡长子之妻为女在室者为子之为人后者继母为长子众子孙为祖父母孙女在室出嫁同女出嫁为父母为人后者为本生父母女在室及虽适人而无夫与子者为其兄弟姊妹及兄弟之子与兄弟之女在室者女适人为兄弟之为父后者妇为夫兄弟之子及女在室者妾为家长之父母家长之妻家长之长子众子与其所生子冠绖屦同上齐衰五月孙及女孙为曾祖父母服熟桐麻布冠绖如其服草屦妇人麻屦齐衰三月为继父先同居后不同居者为同居继父两有大功以上亲者孙及女孙为髙祖父母冠绖屦同上大功九月为从兄弟及姊妹在室者为姑及姊妹已嫁者为人后者为其兄弟及姑姊妹在室者为兄弟之子为人后者祖为众孙及孙女在室者祖母为嫡孙众孙父母为众子妇及女之已嫁者伯叔父母为从子妇及兄弟之女已嫁者妇为夫祖父母本生父母伯叔父母女出嫁为本宗伯叔父母本宗兄弟及兄弟之子本宗姑姊妹及兄弟之女在室者服麤白布冠绖如其服茧布縁屦小功五月为伯叔祖父母为从伯叔父母及从姊妹已嫁者为再从兄弟及姊妹在室者为从兄弟之子及女在室者为祖之姊妹在室者为父从姊妹在室者为兄弟之妻为兄弟之孙及兄弟之孙女在室者为外祖父母为母之兄弟及母之姊妹为姊妹之子祖为嫡孙之妇为人后者为其姑及姊妹之已嫁者妇为夫兄弟之孙及孙女在室者为夫之姑姊妹兄弟及兄弟之妻为夫从兄弟之子及女在室者女出嫁为本宗从兄弟及从姊妹之在室者服稍细白布冠绖如其服屦同上缌麻三月为乳母为曾祖兄弟及曾祖兄弟之妻为祖从兄弟及祖从兄弟之妻为父再从兄弟及父再从兄弟之妻为三从兄弟及姊妹在室者为曾祖之姊妹在室者为祖之从姊妹在室者为父之再从姊妹在室者为兄弟之曾孙及曾孙女之在室者为兄弟之孙女已嫁者为从兄弟之孙及孙女在室者为再从兄弟之子及女在室者为祖之姊妹父之从姊妹及已之再从姊妹已嫁者为从兄弟之女已嫁者为父姊妹之子为母兄弟姊妹之子为妻之父母为女之夫女之子若女为兄弟孙之妻为从兄弟子之妻为从兄弟之妻祖为众孙妇祖母为嫡孙众孙妇曾祖父母为曾孙髙祖父母为元孙妇为夫髙曾祖父母为夫之伯叔祖父母及夫祖姑在室者为夫之从伯叔父母及夫从姑在室者为夫之从兄弟姊妹【在室出嫁同】及从兄弟之妻为夫再从兄弟之子及女在室者为夫从兄弟之女已嫁者为夫从兄弟子之妻从兄弟之孙及孙女在室者为夫兄弟孙之妻兄弟之孙女已嫁者为夫兄弟之曾孙及曾孙女之在室者女出嫁为本宗伯叔祖父母及祖姑之在室者为本宗从伯叔父母及从姑在室者为本宗从兄弟之子及女在室者服细白布绖带如其服素屦无饰凡丧三年者百日薙髪在丧不饮酒不食肉不处内不入公门不与吉事朞之丧二月薙髪在丧不昏嫁九月五月者逾月薙髪三月者逾旬薙髪在丧均不与燕乐
　　右成服
　　大殓翼日丧主以下夙兴侍者设颒水栉具于灵牀侧五服之人各服其服就位侍者收颒栉具奉魂帛出就灵座朝奠众哭执事者设果蔬酒馔如生时祝焚香斟酒防茶丧主以下诣案前再拜哭尽哀各以其服为序皆男先女后宗亲先外姻后复位哭止日中设果筵奠酒及夕又奠均如朝奠仪侍者诣灵牀舒衾枕奉魂帛于牀上退诸子妇哭尽哀乃止夕奠皆如之朔朢则殷奠具盛馔于朝奠行之遇新物则荐如朝奠仪
　　右朝夕奠
　　亲賔闻讣告吊于丧主之家未殓至者入门易素服司宾待于防事以赠赙仪物授司书入临尸哭尽哀遂吊丧主持哭丧主以下哭稽颡无辞宾出司宾送成服以后至者各以其服吊具酒果香烛厚则加货财皆书于状先使从者持状通名司书籍记之以礼物入陈灵前丧主以下就位哭司宾出迎宾入诣灵座前举哀哀止跪焚香酹酒再拜兴丧主出帷稽颡哭谢宾答拜慰唁出丧主哭入司宾延客待茶宾退司宾送于门外
　　右亲宾吊奠赙
　　若一二品官奉
　　特恩遣官致奠其日丧家设使者奠位于灵前丧主及诸子跪位于灵右主妇跪位于帷内使者素服至丧主率诸子免绖去杖止哭出迎于大门外道右先入就位跪俯伏赞者引使者升中阶就位上香执事者酌茶使者立受茶奠茶复授酒使者奠爵三讫少退丧主率诸子降西阶下北面三跪九叩谢
　　恩仍至大门外竢使者出跪送乃还苫次若
　　赐諡及
　　恩防遣官致祭者其日丧家设读祝位于灵几之左余
　　如前位执事者豫陈祭物赍
　　谕祭文从使者至丧主出迎入就位跪俯伏使者就位上香司祝就读祝位立读祭文讫复于案退使者奠爵三毕少退丧主以下向
　　阙谢
　　恩送使者与遣官致奠仪同
　　右遣官祭奠
　　品官卒于位与在任遭父母丧者初丧成服朝夕奠皆如前仪择日扶榇还家【卒于京者兵部给邮符夫马】备行轝仪从各视其品告启期于亲戚僚友启行前一日行启奠礼丧主以下就位哭祝诣灵前跪告曰今择某日奉灵柩还故乡敬告俯伏兴丧主以下稽颡哭再拜兴复位尽哀止厥明迁奠告迁于柩前礼亦如之彻祝纳魂帛于椟役人举轝入迁柩就轝主人以下辍哭视载出大门加帏葢发引仪从在前铭旌魂帛从丧主以下杖哭随柩及郊亲戚僚友祖者向柩设祖奠役人停轝宾向柩再拜主人稽颡哭谢宾退敛仪从遂行主人乘素车途次止宿奉魂帛铭旌于灵柩前【凡柩暂停同】水行则设奠陆行则上食及朝启行亦如之至家前一日遣仆戒家人豫于十里外布幕具奠以待至日五服之人各服其服以迎柩至暂驻幕内设奠祝焚香斟酒跪告曰灵輀远归将至家亲属来迎敢告俯伏兴众序哭再拜兴柩行咸徒歩哭从至家安灵牀于殡所男女各就位哭设奠祝焚香斟酒跪告曰灵輀逺归至家敢告俯伏兴众哭拜如初受吊朝夕设奠并如前仪
　　右扶丧【附】
　　官员在外闻丧三年者讣至哭对使者问故又哭尽哀易服如初丧仪讣于有司遂奔丧戴星而行见星而止途中哀至则哭哭辟市邑将至家望其境其城其乡皆哭至家哭入门升自西阶凭棺西面哭踊妇人东面哭踊无算少顷尊卑相向哭细问病终之故复哭乃披髪徒跣妇人不徒跣翼日成服括髪妇人髽皆加麻绖丧期以闻讣日始余如在家之仪朞以下闻讣者易服为位而哭若奔丧则至家成服若官员在职非本生父母丧虽朞犹从政不奔丧闻讣易素服为位而哭各持其服于私家入公门治事仍常服朞丧者一年不与祭祀之事服满日于私家为位哭除之
　　右闻丧奔丧
　　三月而葬营葬地及葬具凡坟茔一品九十歩【五尺为歩】二品八十歩封皆丈有四尺三品七十歩封丈有二尺石兽皆六四品六十歩五品五十歩封皆八尺石兽四六品七品四十歩封皆六尺墓门勒石书某官某公之墓【妇人则书某封某氏若合丧则并书之】五品以上用碑龟趺螭首六品七品用碣方趺圆首刻圹志用石二一书如碑碣一详记姓讳諡字【无諡则止书字】州邑里居服官迁次及其生卒年月日时葬处坐向所遗子女石字内向以铁合而束之作神主及主椟制柩轝下为方牀上编竹格为葢四出檐垂流苏缯荒缯帷五品以上畵云气为饰六品七品素缯无饰五品以上障柩画翣四六品七品画翣二皆引布二功布一灵车一埏土为明噐鑪缾烛檠五事仪从各从其品
　　右治葬具
　　择日开兆丧主率诸子适兆所以宗亲或姻宾一人告于土神执事者设案兆左陈酒馔置祝文告者吉服至盥诣案前立执事者二人奉香执壶琖随立左右告者跪上香再拜酹酒如仪祝奉祝文跪于吿者之左读曰维某年月日某官某敢告于司土之神今为某官某营建宅兆神其保佑俾无后艰谨以清酌庶羞只荐于神尚飨读毕兴退告者俯伏兴复再拜退遂开圹随地所宜使子弟干事者一人留视之丧主以下还
　　右开兆祀土神
　　葬有日豫以启期告于亲戚僚友发引前一日厥明五服之人各服其服入就位哭朝奠讫祝跪告于殡前曰今以吉辰迁柩敢告俯伏兴丧主以下哭尽哀再拜役人彻帟迁柩障以翣侍者移灵牀于堂正中灵座几筵仍设祝奉魂帛前柩丧主以下哭从及外堂布席置柩祝奉魂帛跪告曰请朝祖俯伏兴执事者布席于庙两楹间祝奉魂帛诣庙丧主以下哭从及门止哭入序立阶下祝奉魂帛置席北正中再拜兴奉魂帛还灵座丧主以下从出庙门哭从如初
　　右迁柩朝祖
　　日夕祖奠设馔如朝奠仪丧主以下举哀祝盥诣灵座前丧主以下止哀祝焚香奠酒毕告曰永迁之礼灵辰不留今奉灵车式遵祖道俯伏兴丧主以下再拜哭尽哀亲賔致奠行礼如成服致奠仪宾出丧主以下代哭如在殡时
　　右祖奠
　　厥明五服之人防葬者毕防执事者陈明噐吉凶仪从于大门外纳灵车于门内之右役人举轝入设于堂上丧主以下哭踊乃载丧主辍哭视载周维以絙令平正牢实执事者设遣奠于庭如祭奠仪祝跪告曰灵輀既驾往即幽宅载陈遣礼永诀终天俯伏兴彻役人舁轝祝奉魂帛就灵车奉主椟设魂帛后柩出大门施帏葢属引遂发前仪从次明噐次铭旌次灵车次功布次轝外亲分挽引布在前丧主以下绖杖衰服男在柩旁歩从女在柩后舆从哭不絶声尊行者皆乘车马出城门若里门亲宾不至墓者于前途立向柩再拜役人权停轝乘者皆下丧主哭谢宾退柩行如初若墓逺主人以下皆乘素车从望茔而下道中哀至则哭每宿设灵座置奠如在殡仪次日启柩亦如之右遣奠发引
　　葬之日执事者豫张灵幄于墓道右中置几一设借柩席荐于圹外铺陈圹中之事设妇人行帏于羡道之右灵车至幄外止祝奉魂帛置几上奉主椟置魂帛侧设奠如仪柩车至圹前役人脱载去帷葢方牀下于借席祝取铭旌去杠纵加柩上丧主以下凭棺哭踊尽哀亲宾送者再拜辞归丧主及诸子稽颡谢宾退届时将窆内外五服之亲以次再拜辞诀丈夫哭羡道东妇人哭羡道西躃踊无算遂窆丧主辍哭临视执事者整铭旌藏志石设明噐掩圹复土丧主以下哭尽哀退就灵幄序立
　　右窆
　　是日祀土神于墓左如开兆祭仪【惟祝辞营建宅兆改为窆兆】择宗亲善书者一人题主执事者设题主案于灵座东南西向笔墨具对案设盥二【一祝盥一题主者盥】丧主以下序哭于灵座侧祝盥启椟出木版卧置案上题主者盥就位书某封諡某官显考某公【母则称显妣某氏】神位讫祝奉木主置灵案上焚香奠酒丧主以下再拜祝跪读告词于灵座之右曰哀子某谨告于先考某官封諡府君【母则称先妣某封氏】形归窀穸神返堂室神主既成伏惟精灵舍旧从新是凭是依读毕兴复于案丧主以下再拜哭尽哀祝焚告词奉魂帛埋墓侧奉主纳椟置灵车而还在途不驱丧主以下哭从如来仪
　　右祀土神题主
　　灵车至家丧主以下哭从入大门及庭止祝奉木主出车并椟奉之设几上南向丧主及诸子在寝东西向亲属以服轻重为序在诸子后妇人哭于房中有吊者如在殡仪乃修虞事执事者具牲馔品数各视其等陈设如祭礼【见吉礼官员家祭】祝启椟陈主于灵座主人以下就位哭哭止赞叅神主人盥洗诣香案前跪执事者二人一奉香盘一挹尊酌酒诣主人左右跪左进香主人三上香右进爵主人酹酒于地以爵奠于案退复拜位及诸子亲属行一跪三叩礼赞初献主妇率诸妇出于房荐匕箸醯酱于几前案北跪一叩兴退入于房庖人解牲体实于爼执事者奉以升荐于供案执爵者奉爵主人献爵于正中跪叩兴复拜位立赞读祝主人以下跪祝诣祝案之左跪读文曰维某年月日朔孤子某敢告于先考某官【妣则称先妣某封某氏】日月不居奄及初虞夙兴夜处哀慕不宁谨以洁牲庶羞粢盛醴齐哀荐虞事尚飨读毕兴复于案退主人以下哭一叩兴赞亚献主妇率诸妇和羮实于铏实饭于敦出荐于案及腊肉炙胾叩兴退如初主人献爵于左赞三献主妇率诸妇出于房荐饼饵果蔬叩退主人献爵于右如初献仪赞送神主人以下一跪三叩兴哭祝焚祝文主人奉神主纳椟彻哭止至夕奉神主于灵牀朝奉诸灵座朝夕朔朢奠如初遇柔日再虞遇刚日三虞如初虞礼【祝文易初虞为再虞三虞余同】
　　右反哭虞
　　百日卒哭仪同虞祭【祝文改虞事为成事】卒哭之明日夙兴执事者诣庙具馔陈设如常祭礼设亡者案于祖考神案东南西向祝启室奉四世神主以次设于几如时荐之位主人率众先哭于几筵前奉亡者之主诣庙诸子以下哭从及庙门止哭主人陈主于东南案上序立阶下焚香进馔祝读告辞曰维某年月日孝曽孙某谨以洁牲庶羞粢盛醴齐适于显曽祖考某官府君跻祔孙某官府君某尚飨次读祝于亡者位前曰孝子某谨以洁牲庶羞粢盛醴齐哀荐祔事于显考某官府君【妇则称妣某封氏】适于显曾祖考某官府君尚飨余行礼仪节与常祭同毕祝焚告文奉神主复于室彻主人奉亡者之主复寝诸子以下从出庙门哭随至几筵前纳于椟讫哭止众退防丧者代丧主为书使人徧谢亲宾吊赙者
　　右卒哭祔
　　朞而小祥于忌日行事质明祝启椟出主诸子及朞亲就内外位哭尽哀焚香进馔酒读祝【辞同卒哭惟改卒哭曰小祥成事曰常事】行礼与卒哭同
　　右小祥
　　再朞大祥忌日行事先一日告迁于庙执事者具果酒如常仪设案于东序西序前各一主人盥诣庙启椟陈诸神主焚香进果酒如常告仪祝读告辞曰维某年月日孝孙某谨告于某官府君某封某氏【四代备书】兹以先考某官府君大祥已届礼当迁主入庙某官某府君某封某氏神主亲尽当祧某官某府君某封某氏以下神主宜改题世次递迁不胜感怆谨以果酒用伸防告尚飨读毕焚祝主人以下俯伏兴再拜奉各神主卧置东案上子弟善书者一人改题髙曽祖神主讫以纸裹应祧神主陈于西序案奉改题主递迁于室虚左一位以竢阖室众退厥明诸子诸妇女子致祭于几筵前陈设行礼如初朞仪【惟祝辞改小祥曰大祥常事曰祥事】诸子从丧主奉亡者之主诣庙设于东室再拜奉祧主藏于夹室阖门出乃彻寝室灵牀灵座罢朝夕奠彻几筵断杖弃之屏处
　　右大祥
　　中月而禫二十七月既周之日行事届日夙兴执事者设几案于寝堂之中主人率诸子入庙诣考位前启室焚香再拜跪告曰孝子某将祗荐礼事敢请神主出就正寝俯伏兴奉主至寝堂陈于案执事者陈馔案于前丧主及诸子于东壁下就位举哀妇人哀于房中焚香进果馔酒醴如常仪祝读告辞曰维某年月日孝子某谨告于显考某官府君神主禫制有期追远无及谨以清酌庶羞祗荐禫事尚飨主人以下俯伏兴再拜祝焚告文讫奉主复于庙阖室皆退诸子素服终月始服常服右禫
　　嵗逄忌日前期斋厥明主人及子弟素服诣庙设案于所荐神主室前主人盥启室奉主就案焚香荐蔬果酒馔告曰兹以某府君某官远讳之辰【妣称某封某氏】谨备庶羞清酌恭伸追慕俯伏兴及子弟皆再拜如时节荐新之仪礼毕彻纳主阖室退右忌日奠
　　嵗寒食或霜降节拜埽圹茔其日主人夙兴率子弟素服诣坟茔执事者具酒馔仆人备芟剪草木之噐从既至主人周视封树仆人剪除荆草讫以次序立墓前焚香供酒馔再拜在列者皆再拜兴遂祭土神陈馔墓左上香酹酒主人以下序立再拜退
　　右拜埽
　　士丧礼疾革书遗言既终子号哭躃踊去冠被髪徒跣诸妇女子去笄朞功以下丈夫素冠妇人去首饰皆素服立丧主主妇防丧赞祝诸执事人治棺及凡丧具防丧者使人讣于有司及戚友执事者帷寝设浴牀于尸牀前袭牀在浴牀西东陈沐浴巾栉含具含用金银屑三袭事陈其旁常服一称冠及礼服各以其等带鞾皆备侍者迁尸浴牀南首诸子哭踊妇人出【女丧则男出】廼去尸衣覆以殓衾侍者奉汤及巾栉入沐浴丧主及诸子止哭视执事者结袭衣纵置于牀南领举尸易牀彻浴牀浴具埋巾栉及余水于屏处廼去衾袭常服礼服加面巾即牀前为位立魂帛设奠陈生前所食脯醢酒果用吉噐丧主以下为位序哭如礼【位详见官员丧仪后同】执事者奉含具前丧主起盥含尸讫哭复位越日小殓执事者帷堂陈殓牀于堂东加殓衣复一襌一复衾一紟绞皆备殓毕迁尸于堂丧主暨诸子麻括髪加首绖腰绖皆以麻妇麻髽余同三日大殓执事者以棺入承以两凳棺内奠七星版借茵褥施绵衾垂其裔于四外届时奉尸入棺实生时所落齿髪卷衣以塞空处丧主以下凭棺哭踊尽哀乃葢棺加锭施桼比葬月再桼彻殓牀迁柩其处柩东设灵牀施帏帐枕衾衣冠带屦之属设颒盆帨巾皆如生时柩前设灵座奉魂帛几筵供噐具以绛帛为铭旌长五尺题曰某官封【未仕则否】显考某府君之柩【妇则书显妣某氏】依灵座之右设殓奠内外序哭如仪及夜奉魂帛复牀诸子次于中门之外寝苫枕块不脱绖带诸妇女子次中门之内帷幔枕衾皆布素哀至则哭昼夜无时
　　右初终袭殓
　　是日成服轻重以亲疎为等【详见官员丧仪】厥明丧主以下夙兴侍者设颒水栉具于灵牀侧五服之人各服其服就位侍者收颒栉具奉魂帛出就灵座设奠焚香斟酒防茶丧主以下哭叩尽哀及夕如朝奠礼侍者诣灵牀舒枕衾奉魂帛于牀上众哭尽哀廼止夕奠皆同朔朢则具殷馔于朝奠行之亲宾吊奠如礼【见官员丧仪】
　　右成服朝夕奠
　　士卒于其职【八品九品官以下同】或在职遭丧者扶榇还家闻丧奔丧皆如品官之礼
　　右扶丧奔丧
　　三月而葬营葬地及葬具坟茔周三十歩封髙六尺墓门石碣员首方趺勒曰某官某之墓无官则书庶士某之墓【妇则称某封氏无封则称某氏】刻圹志【式见官员丧仪】作神主及椟制柩轝下为方牀上编竹格为葢四出檐垂流苏绢荒绢帷无翣引布二灵车一明噐鑪烛檠皆具择日开兆丧主率诸子适兆所以亲宾一人告土神执事者陈酒馔于兆左告者吉服盥就位上香酹酒读祝【祝辞均见官员丧仪下同】行礼如仪遂开圹使子弟一人留视之丧主以下还葬有期豫以启期告于戚友发引前一日厥明五服之人各服其服入就位朝奠讫告迁柩于殡前丧主以下再拜哭尽哀役人入迁柩祝奉魂帛前丧主以下哭从及外堂仍设座于柩前奉魂帛辞于祖祢复于灵座从哭如初及夕祖奠如朝奠仪丧主以下再拜哭尽哀亲宾致奠行礼如成服致奠仪宾出丧主以下代哭如初质明五服之人防葬者毕防执事者陈明噐于大门外纳灵车于门内之右役人举轝入设于防事正中丧主以下哭踊廼载丧主辍哭视载牢实载讫设遣奠如祖奠仪役人舁轝祝奉魂帛就灵车奉木版椟设魂帛后柩出大门施帷葢属引遂发前明噐次铭旌次灵车轝从外亲分执引布在前丧主以下绖杖衰服男在柩旁歩从女在柩后舆从哭不絶声出城门若里门亲宾不至墓者于前途立向柩再拜役人暂停轝丧主哭谢宾退柩行如初及墓执事者豫张灵帷于墓右置灵座几筵设题主案于右设借柩席荐于圹前铺陈圹中之事设妇女行帷于羡道之右灵车至帷外止祝奉魂帛于几上奉主椟置魂帛侧柩车至脱载去帷葢方牀下于借席祝取铭旌纵加柩上丧主及诸子凭棺哭妇女哭羡道西届时男女以次哭叩辞诀亲宾送者再拜辞归丧主及诸子哭谢遂窆丧主辍哭视执事者整铭旌藏志石明噐复土丧主以下哭尽哀执事者陈馔于墓左致祭土神如开兆祭仪丧主以下退就灵帷之左序立祝盥复魂帛于厢启椟出木版卧置案上宗亲善书者一人盥就位题主讫祝奉木主于几上设奠焚香奠酒读告辞丧主以下哭叩尽哀祝焚告辞奉魂帛埋于墓侧奉主纳椟置灵车而返在途不驱丧主以下哭从如来仪
　　右启殡至葬
　　灵车至家丧主以下哭从入门祝奉木主设几上诸子在寝东服亲序在诸子后妇女哭于房中有吊者如在殡仪廼修虞事执事者具馔品数各以其等主人以下就位哭主妇荐羮饭主人献爵读祝行礼如时荐仪毕主人奉主纳椟彻哭止众退百日卒哭仪同虞祭厥明执事者具馔于寝室如常荐礼设亡者案于祖考神案东南启室陈神主主人率众先哭于几筵前奉亡者之王如寝诸子以下哭从及寝门止哭陈主于东南案上众序立焚香进馔读告辞行礼如常荐仪祝焚告文奉神主复室彻主人奉亡者之主复寝哭随至几筵前纳椟讫哭止众退
　　右反哭至祔
　　朞而小祥于忌日行事厥明丧主以下及朞亲就内外位哭尽哀焚香进馔酒读祝行礼仪与卒哭同再朞而大祥先忌一日设案于寝堂东西各一主人率诸子诣寝堂启室以递迁改题之事告于祖陈设读祝行礼如时荐仪廼以纸裹应祧神主陈于西案奉曽祖以下神主卧置东案使子弟善书者一人改题讫复于室递迁其位虚室中下级以竢阖门出质明主人以下就几筵前序哭陈设行礼如初朞仪主人奉亡者之主跻于寝室再拜阖门彻灵牀灵座罢朝夕奠彻几筵断杖弃之屏处奉祧主于墓祭而埋于侧如仪二十七月既周设几筵于防事正中主人以下如寝堂启室奉新祔神主陈于防事几上祗荐禫事主人及诸子位东壁下举哀妇女哀于房中焚香荐果馔酒醴读祝如仪毕奉主复于寝室阖门退诸子素服终月始复常服
　　右祥禫
　　嵗逄忌日前期斋厥明主人及子弟素服如寝堂启室出专荐之主于案焚香荐酒馔读祝行礼如时节荐新之仪礼毕彻纳主阖室退
　　右忌日奠
　　嵗寒食节或霜降节日主人夙兴率子弟素服具酒馔诣墓拜埽既至芟除荆草设馔于墓前主人以下序立焚香再拜兴别陈馔于墓左祀土神行礼如仪
　　右拜埽
　　庶人丧礼疾革书遗言既终子号哭躃踊去冠被髪徒跣诸妇女子去笄素服朞功以下丈夫素冠妇人去饰男东女西异向环牀哭立丧主主妇使子弟防丧事治袭殓之具讣于亲友逾时子弟奉汤及巾栉入妇女出【妇丧则男出】浴沐丧主及诸子止哭周视彻巾栉及余水埋之设袭牀于尸牀前陈衣冠带舄迁尸于牀袭丧主以下哭踊即牀前为位立魂帛设奠陈生前所食酒馔内外序哭如礼丧主起盥含尸以银屑三既袭帏堂设殓牀于堂东加殓衣复衾一皆以绢紟绞皆备殓毕迁尸于堂执事者以棺入棺内奠七星版借槈施绵衾垂其裔于四外届时奉尸入棺实生时所落齿髪以衣实其空处丧主以下凭棺哭踊尽哀廼葢棺加锭施桼比葬一桼彻殓牀迁柩其处柩东设灵牀施枕席衣被之属设颒盆帨巾如生时柩前设灵座奉魂帛几筵供噐具设奠内外序哭如仪及夜奉魂帛于牀诸子居柩侧寝苦枕块不脱经带诸妇女子易常次帷慢枕席用布素哀至则哭昼夜
　　无时
　　右初终袭殓
　　是日成服【服制见上】厥明五服之人各服其服就位子弟设颒水帨巾于灵牀侧敛枕衾奉魂帛出就灵座设奠焚香斟酒防荼丧王以下哭叩尽哀及夕设奠亦如之舒枕衾复魂帛于牀彻颒具众哭尽哀乃止以至于虞朝夕同亲宾吊奠如礼若在外闻讣者奔丧成服均如士丧之礼
　　右成服朝夕奠
　　逾月而葬营葬地及葬具坟茔周十八歩封四尺有志无碣择吉开圹祀土神作神主备灵车一柩举一别制布衾衣柩不施帷葢发引前一日丧主以下就位哭朝奠讫奉魂帛辞于祖祢还灵座脯时设祖奠以永迁告丧主以下再拜哭尽哀厥明五服之人毕防纳灵车于大门内之右纳柩举于防事内外各就位哭彻帏迁灵座役人举柩就载衣以大衾丧主以下哭视载讫设奠柩前如祖奠礼奉魂帛就灵车置主椟于后廼发引男女以次哭从及慕执事者豫设借席于圹前设灵座于墓道之右设奠案于座前设题主案于奠案右灵车至奉魂帛于座柩至脱载下于借席丧主以下凭棺哭妇女哭墓右届时男女以次哭叩辞诀诸亲会葬者均以次哭叩辞归丧主及诸子哭谢乃窆纳柩于圹下志石复土祀土神如仪丧主以下退就灵座之侧序立子弟启椟奉木版卧置案上宗亲善书者一人题主讫子弟奉置灵座纳魂帛于厢设奠读告辞毕丧主以下哭叩尽哀祝焚告辞奉魂帛埋于墓侧奉主纳椟遂行丧主以下哭从如来仪
　　右启殡至葬
　　灵车至家子弟豫设几筵于殡寝故处奉木主陈之丧主以下序哭如士丧反哭之位廼虞馔品器数视荐礼主人以下就位哭主妇荐羮饭主人荐酒馔读祝行礼如时荐仪毕主人奉神主纳椟彻哀止众退百日卒哭设奠行礼仪同虞祭厥明丧主以下夙兴哭于几筵前奉主诣寝陈于祖考神室东南以祔告启室陈设行礼如时荐仪毕仍奉主复于几筵纳椟退
　　右反哭虞祔
　　朞而小祥忌日行事厥明丧主以下及朞亲就内外位设奠哭叩如卒哭仪再朞大祥先一日诣寝以改题吿迁于祖考如士丧告迁之仪届日夙兴丧主以下就几筵前序哭设奠行礼仪同初朞主人奉亡者之主跻祔于祖再拜阖门出彻灵牀灵座几筵罢朝夕奠断杖弃之屏处奉祧主埋于墓侧如庶士仪二十七月既周设几案于防事奉新祔神主陈之丧主以下就内外位哭奠行礼如常荐仪礼毕复主于寝阖门退诸子素服终月始服常
　　右祥禫
　　忌日主人具馔羞羮饭夙兴及子弟素服启寝室出专荐之主于案焚香荐酒馔行礼如常荐仪毕纳主阖室退
　　右忌日奠
　　嵗寒食或霜降节具馔主人率子弟素服拜埽坟墓既至芟除荆草讫设馔于墓前主人以下焚香再拜兴别陈选于墓左祀土神行礼如仪
　　右拜埽








</div>
    <div class="pagination">
<a href="钦定大清通礼_page96.html">上一页</a><span>...</span><a href="钦定大清通礼_page92.html">92</a><a href="钦定大清通礼_page93.html">93</a><a href="钦定大清通礼_page94.html">94</a><a href="钦定大清通礼_page95.html">95</a><a href="钦定大清通礼_page96.html">96</a><span class="current-page">97</span><a href="钦定大清通礼_page98.html">98</a><a href="钦定大清通礼_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
