<!DOCTYPE html>
<html>
<head>
    <meta charset="UTF-8">
    <title>文献通考 - 第 306 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 306 页/共 334 页</h1>
    <div class="content">    明帝青龙三年五月丁亥，见，积三十馀日。以晷度推之，非秦、魏则楚。时诸葛亮据渭南，宣帝与相持；孙权寇合肥，入淮、沔，天子亲东征。蜀本秦地，则为秦、魏、楚兵悉起矣。  四年三月己巳，太白与月俱加景昼见，月犯太白，占同上。  景初元年十月壬申，见，在尾，历二百馀日，恒昼见。占曰：“尾为燕，有兵。”时公孙渊自立为燕王，置百官，发兵距守，宣帝讨灭之。
    晋惠帝元康六年十月乙未，太白昼见。  永康元年，见。占曰：“为不臣。”是月，贾后杀太子。赵王伦废杀后及张华。明年，伦篡位。  永宁元年，自正月至於闰月，五星互经天，纵横无常。《星传》曰：“日阳，君道也；星阴，臣道也。日出则星亡，臣不得专也。昼而星见午上者为经天，其占‘为不臣，为更王’。”今五星悉经天，天变所未有也。石氏说曰：“辰星昼见，其国不亡则大乱。”是後，台鼎方伯，互执大权，二帝流亡，遂至六夷更王，迭据华夏，亦载籍所未有也。其四月，岁星昼见。五月，太白昼见。占同前。  二年四月癸酉，岁星昼见。占曰：“为臣强。”时齐王ぁ定京都，因留辅政，专傲无君。成都、河间、长沙王讨之，ぁ兵败，夷灭。
    成帝咸康四年四月己巳，太白昼见，在柳。占：“为兵，为不臣。”明年，石虎大寇沔南，内外戒严。
    穆帝永和十年七月庚午，太白昼见。晷度推之，灾在秦、郑。时桓温伐苻坚，破其柳军。十二月，慕容恪攻齐。  十二年六月庚子，见，在东井。占如上。升平四年十二月庚辰，见。
    哀帝兴宁元年十月，太白昼见，在亢。占：“亢为朝廷，有兵丧，为臣强。”时桓温方擅兵，明年，庾后崩。
    简文咸安二年，太白昼见，在七星。
    孝武宁康二年十二月甲申，太白昼见，在氐。氐，兖州分野。  太元元年八月癸酉，见，在氐。
    二年九月壬午，见，在角。  六年九月丙子，见。  七年十一月，太白又昼见，在斗。占曰：“吴有兵丧。”  八年四月甲子，又昼见，在参。占曰：“魏有兵丧。”是月，桓冲征沔、汉，杨亮伐蜀，并拔城略地。八月，苻坚自将百万入寇，攻没寿阳，刘牢之、谢元等破之，坚众大溃。至九年六月，太后褚氏崩。八月谢元出屯彭城，经略中州。  九年七月庚戌，见。十一月丁已，又见。  十年四月乙亥，昼见於毕昴。占曰：“魏国有兵丧。”是时苻坚大众奔溃，赵、魏兵连相攻，坚为姚苌所杀。  十一年三月戊申，见，在东井。占曰：“秦有兵，臣强。”六月甲申，又见於舆鬼。占曰：“秦有兵。”时魏、姚苌、苻登连兵，相征不息。甲午，岁星昼见，在胃。占曰：“鲁有兵，臣强。”十二年，慕容垂寇东阿，翟辽寇河上，姚苌假号安定，苻登自立陇上，吕光窃据凉土。十二年六月癸卯，见，在柳。十月庚午，见，在斗。  十三年正月庚戌，又昼见。十四年四月己巳，太白昼见於柳。六月辛卯，又昼见於翼。九月庚寅，又昼见於轸。十六年四月癸卯朔，见。十七年七月丁丑，见。十月丁酉，又昼见。  十八年六月，又昼见。  十九年五月，又昼见於柳。六月辛酉，又昼见於舆鬼。九月，又见於轸。  二十年七月丁亥，见，在太微。占曰：“太白入太微，国有忧。昼见，亢为兵丧。”二十一年二月壬申，太白昼见。三月癸卯，太白连昼，在羽林。占曰：“有强臣，有兵丧，中军兵起。”三月，太白昼见於胃，占曰：“中军兵起。”
    安帝隆安元年四月丁丑，太白昼见，在东井。占曰：“秦有兵丧。”六月，姚兴攻洛阳，郗恢遣兵救之。冬，苌死，子泓代立。  二年六月戊辰，摄提移度失常，岁星昼见在胃，兖州分野。是年，郗恢遣兵伐慕容宝於滑台，败而还。闰月，太白昼见，在羽林。丁丑，月犯东上相。  五年正月，太白昼见。自去年十二月在斗昼见，至是月。元兴元年三月戊子，太白犯五诸侯，因昼见。占曰：“诸侯有诛。”  义熙元年七月庚辰，见，在翼、轸。占曰：“为臣强，荆州有兵丧。”  三年正月丙子，见，在奎。五月己丑，见，在参。占曰：“益州有兵丧，臣强。”  六年六月甲午，见。七月，太白犯少微而昼见。七年六月，见，在翼。  九年五月壬辰，太白犯右执法，昼见。
    恭帝元熙元年七月己卯，太白昼见。自义熙元年至是，太白经天者九，革代更王，臣失君之象也。
    宋文帝元嘉五年十一月日食星昼见。
    梁武帝天监四年六月壬戌，岁星昼见。占曰：“岁色黄润，立竿影见，大熟。”是岁大穰，米斛三十。又曰：“星与日争光，武且弱，文且强。”自此後，帝崇尚文儒，躬自讲说，终於太清，不修武备。  普通四年十一月，太白昼见。六年五月己酉，太白昼见。六月癸未，太白经天。
    太清三年，太白昼见。占曰：“有大丧，天下革政更王，强国弱，小国强。”其年帝为侯景所幽，崩。
    陈废帝光大二年九月戊午，太白昼见。占曰：“太白昼见，国更政易王。”其年十二月，帝废为临海王。
    周武帝天和元年十月乙卯，太白昼见，经天。
    隋文帝闰皇元年三月甲申，太白昼见。占曰：“为臣强，为革政。”四月壬午，岁星昼见。占曰：“大臣强，有逆谋，王者不安。”其後，刘等谋反，伏诛。  二十年十月，太白昼见。占曰：“大臣强，为革政易王。”右仆射杨素荧惑高祖废太子勇，明年改元，皆阳失位及革政易王之验也。
    唐高祖武德元年五月庚午，太白昼见。占曰：“兵起，臣强。”  二年九月庚寅，见。九年五月，见。六月丁己，经天；已未，又经天，在秦分。已卯，见。七月辛亥，昼见。甲寅，昼见。八月丁巳，昼见。太白，上公；经天者，阴乘阳也。
    太宗贞观二十二年七月，太白昼见。
    高宗永徽元年五月己未，太白昼见。十二月乙未，见。  四年六月已丑，见。龙朔元年六月辛巳，太白昼见，经天。  永隆元年五月丁酉，太白昼见经天。是为阴乘阳。阳，君道也。
    中宗景龙三年六月癸巳，太白昼见，在东井，京师分野。
    元宗开元十四年十月甲寅，太白昼见。
    肃宗至德二载七月已酉，太白昼见，经天，至於十一月戊午不见，历秦、周、楚、郑、宋、燕之分。
    代宗永泰元年九月辛卯，太白昼见，经天。  大历八年八月已丑，太白入太微，昼见。占曰：“兵入天廷。”  十一年闰八月丁酉，太白昼见，经天。
    宪宗元和九年七月，太白入南斗，至十月出，乃昼见。
    穆宗长庆元年三月庚戌，太白犯五车，因昼见，至於七月。以历度推之，在唐及赵、魏之分。占曰：“兵起。”  二年九月，太白昼见。  四年三月庚午，太白犯东井北辕，遂入井中，昼见，经天，七日而出，因犯舆鬼。京师分也。六月己丑，太白犯轩辕右角，因昼见，至於九月。占曰：“相凶。”
    文宗太和六年四月己丑，太白昼见。  九年夏，见，自轩辕至於翼、轸。开成二年六月己酉，见。
    僖宗乾符二年四月庚辰，太白昼见，在昴。  三年七月，常星昼见。
    昭宗光化三年十一月丁未，太白犯月，因昼见。  天复元年五月自丁酉至於己亥，太白昼见，经天，在井度。
    後唐庄宗同光三年六月甲子，太白昼见。已已，见。
    明宗天成元年七月庚申，太白昼见。  长兴二年五月癸亥，见。闰五月己巳，岁昼见。八月戊子，太白昼见。十月壬辰，太白昼见。  四年五月癸卯，太白昼见。
    末帝清泰元年五月己未，太白昼见。
    汉高祖天福十二年四月丙子，太白昼见。
    隐帝乾二年四月壬午，太白昼见。
    周太祖广顺二年，太白经天。
    宋太宗太平兴国八年三月丙寅，有星昼出西南，当未地，青白色，尾迹二丈馀，没於东南，有光明。占曰：“未地有兵。”是年，西戎入寇{山有}州，击败之。  晁化元年七月辛卯，太白在角西南一尺许。司天言：“据缠次当行中道，南乘左角，主有谋不成。按书：太白形最大，星中无比，去太阳四十五度内昼见则占。臣今占候太白昼见，盖去日极远，自然之理也。”
    真宗咸平三年六月，太白昼见。占曰：“为兵丧。”  四年丙寅，太白昼见，在南斗。五年三月丙午，有星昼出心，至南斗没，赤光丈馀。九月丁未，有星昼出紫微垣，如半升器，贯北斗没。  六年六月庚午，有星昼出东方，色黄白，有尾迹。占曰：“兵偃民乐之象。”甲午，太白昼见。八月庚午，太白昼见。  景德元年六月戊午，有星昼出西南方，赤黄，有尾迹，速流丈馀没。十一月，太白昼见。占曰：“秦有兵。”  二年四月甲辰，太白昼见。  三年七月乙已，太白昼见。庚辰，又昼见。十二月，太白昼见。  四年三月庚申，有星昼见，出南方。  大中祥符元年七月庚申，太白昼见。八月己丑，有星昼出中天，如太白，有尾迹，急流东南，近日没。  二年五月乙亥，有星昼出东方，如太白，尾迹赤黄，流至日北没。占曰：“蛮夷起兵。”其年黎州蛮扰。  四年六月丙午，太白昼见。八月乙已，太白昼见。六年五月乙已，有星昼出南方，赤光迸逸，若五升器，照地明。壬午，太白昼见。七年七月癸卯，太白昼见。十一月癸未，有星昼出日西南，大如碗，尾迹二丈馀，阔三寸许，青白色，西流而没。占曰：“为旱火。”明年，荣王宫火。  九年五月庚午，太白昼见。  天僖三年六月辛卯，太白昼见。占曰：“女主昌。”八月辛卯，又昼见。  四年七月丁已，太白昼见。  五年八月丙午，太白昼见。
    仁宗天圣元年十一月壬辰，太白昼见。占曰：“有兵兵罢，无兵兵起，不利先举。”天圣二年六月丁卯，昼漏上，星出中天，赤黄色，有尾迹，西南缓行入浊。占曰：“大使以兵事出其方行缓事迟。”  三年六月壬戍，太白昼见。十二月戊寅，见。  五年五月壬寅，见。  明道元年七月，见三十日  庆历三年八月甲寅，见。  皇三年四月丙午，见。  至和元年五月壬辰，见。九月己丑，见。十月辛卯，见。
    三年四月己丑，见。占曰：“太白少阴昼见於丙，其占为兵，为不臣。”  嘉二年六月己未，见。占如上。九月戊戌，昼漏上，中天有星出狼，大如杯，东南速行，至浊没，尾迹青白。占曰：“流星大者使大。今昼而星流，主大使出。狼星，有盗贼侵掠之事。”  四年正月庚戌，太白昼见。占曰：“太白少阴，弱，不得专行，故以己未为界，不得经天而行。经天则昼见，其占为兵丧，为不臣，强国弱，小国强。以日宿推之，属秦、鲁分。宜於其地谨备兵寇，以应天象。”七月辛丑，见占。曰西：“戎秦地防边事。”十月乙丑，昼漏上，星出天将军，西南行，至浊没，色青白，尾迹凝天，良久散。五年三月乙未，岁星昼见。占曰：“为臣强，为兵寇。今推考岁星在女度，属青、齐分。宜於其地严设警备。”九月庚寅，太白昼见。
    六年六月乙丑，太白星昼见。壬申，岁星昼见。占曰：“日者阳，君道也。星者阴，臣道也。日出则星亡，臣不得专也。今昼而星见，其占为不臣及兵贼事。以分野占之，在卫分。”十一月癸丑昼，星出东北维，去地五丈许，大如碗，向东北缓行入浊，尾迹青白。占曰：“流星昼出，大臣灾。色青白，为兵忧，又主阴谋事。以分野日辰推之，在鲁、卫分及北狄雁门。”  七年五月戊午，太白见。占皆同四年七月事。六月丙子，岁星见。占曰：“臣有不忠者。”七月己酉，太白经天，复见。占曰：“兵丧，民灾，臣不顺命，不救则四夷大动，蛮貊来侵。”十月乙未，见。占曰：“为不臣，为兵丧。”  八年七月癸亥，岁星昼见。占曰：“臣强，属赵翼分。”
    英宗治平元年正月戊戌，太白昼见。占同嘉七年十月。六月辛酉，见。占曰：“秦分，兵丧。”壬戌，岁星见。占曰：“臣强。”  二年六月己丑昼，有星出中天，大如碗，西速行，至浊没，尾迹赤黄。占曰：“流星昼见，明大，民灾兵革动；速行人浊，其下阴谋相夺。”七月庚申，昼漏未上，星出紫宫，西行，曳尾长二丈，没，尾迹青白。占曰：“有使出西方言兵事。”丁丑，太白见。占曰：“为兵丧，为不臣。”十二月辛亥，见。占如上。
    神宗治平四年二月丁酉，太白昼见。主为兵，为大臣，大国弱，小国强。闰三月癸未，见。主兵凶。五月辛已，见。七月癸卯，见。八月丁未，见。皆主有兵兵罢，无兵兵起；或大臣有咎。熙宁元年十一月癸酉，见。占：“太白少阴，弱，昼见於午，为兵丧，为不臣。”  二年六月壬戌，见。主秦分，兵丧。  三年五月癸己，见。九月壬子，皆见，主为兵，为占同。五月丙午见。  八年三月戊午，见；七月戊寅，见，皆主兵。九年十月乙酉，见。  十年五月甲戌，见。元丰元年四月癸亥，见。主秦分兵或丧。  三年七月戊子，见。占同。  四年七月己丑，见。
    六年八月己卯，见。七年十一月乙卯，见。主为兵，为不臣。
    哲宗元元年六月庚戌，见。主无兵兵起，有兵兵罢。十月庚寅，见。主秦地︹。三年二月辛丑，见。七月辛未，见。主秦分兵动。  六年四月壬寅，见。闰八月乙丑。见。七年十一月辛己，见。  八年四月己未，见。  绍圣元年正月壬午昼，星出中天，如太白，西南急流，入浊没，赤黄。主兵。五月己酉，太白昼见。六月丁丑昼，有飞星出东南，如太白，西北急流，至中天没，青白，有尾迹，明烛地。主国有喜。九月庚申，太白昼见。  二年十一月丙申，见。主兵起。  三年五月壬子，见。  四年三月己未昼，星出东南丙位，如太白，西南急流，至未位没，赤黄，有尾迹。主秦分有兵及大疫。六月己酉，太白昼见。  元符二年五月甲辰，见。主秦地有兵。八月癸巳，太白、岁昼见。主天下偃武罢兵，天子崇尚文学，任用贤能。
    徽宗崇宁元年六月己酉，见。  三年正月癸卯，见。  大观二年十一月丁未，见。四年十月戊戌，见。
    政和三年十二月辛酉，见。  四年十月乙丑，见。五年三月辛未，见。  八年十月己卯，见。  宣和二年六月丁丑，见。  六年十一月丙子，见。皆为大国弱，小国强，女后昌。
    高宗建炎元年十月甲戌，太白昼见。  绍兴元年四月壬申，太白昼见。占为兵丧。是月，隆太后崩，诸路兵盗未息。  四年五月庚子，太白昼见，经天。於是金人及伪齐合兵入寇，韩世忠败之於大仪镇。十一月戊申，太白昼见，经天。於是始下诏声刘豫罪，致讨。金人入光州，陷滁州，诸将退保，逾月，虏始退师。  六年正月壬辰，太白昼见，经天。於是诸将进攻刘豫，豫以金人之师入寇，诸将击破之。  十七年五月辛丑，太白昼见。占：“为兵丧，为不臣，大臣行毒，不出三年。”於是秦桧杀牛皋。  二十八年六月壬辰，太白昼见。时虏亮再营汴，将徙都，举兵南寇。
    孝宗隆兴元年七月丙申，太白经天，昼见。  二年六月戊辰，七月庚子，俱太白昼见。  乾道元年三月甲寅、乙亥，太白俱昼见，经天。  二年二月庚子，流星昼见。四月甲申，五月甲寅，九月庚午，太白俱昼见。占：“不出三年有大丧。”  三年九月戊子，太白昼见。  四年五月、六月辛卯太白俱昼见。  五年六月庚寅，太白昼见。十一月甲子，五星昼见。  晁熙三年五月癸酉，太白经天，昼见。  四年十一月壬戌，太白昼见。  六年七月乙丑、癸未，太白俱经天，昼见。  九年六月庚申、甲子，九月癸已，太白俱昼见。  十一年五月乙卯，太白昼见。  十二年六月戊寅、七月丁酉，太白昼见，至八月壬申乃伏。  十四年六月辛卯、七月辛丑，太白俱昼见。
    光宗绍熙元年五月丙子，太白昼见。  四年六月丙寅、十一月甲戌，俱太白昼见。
    宁宗庆元元年三月庚寅，七月己亥，太白俱昼见。  四年九月壬寅、癸卯，太白俱昼见。  嘉泰元年六月丙午，十一月己已，十二月己卯，太白俱昼见。占：“为兵丧，为不臣，为秦强。”  三年六月癸亥，太白经天，昼见。  开禧元年三月庚申，太白昼见。  二年五月壬寅，太白昼见。  三年十二月乙巳，太白昼见。金人陷随州。  嘉定元年五月甲子，太白昼见。时江西黑风峒为乱。  四年七月壬戌，太白昼见。於是攻金人甚急。  五年九月丙午，太白昼见。
    六年二月丁丑，太白昼见。於是金国乱。十二月壬辰，流星昼陨。  七年五月丁丑，八月乙巳，太白昼见。是岁，金虏迁都於汴。  九年五月癸酉，太白昼见。明年，金人入寇。  十年六月乙丑、癸酉，十一月戊戌，太白俱昼见。於是下诏北伐。金虏寇四川，山东李全来归。  十三年二月庚子，三月丁亥，六月辛未、辛卯，太白俱昼见，经天。於是金人犯淮、蜀。九月甲午，太白昼见。  十四年三月甲午，太白昼见。十五年五月庚戌，九月辛未，太白俱昼见。  十七年六月丁卯，太白昼见。
    ●卷二百九十三下 象纬考十六下
    ○五星聚舍
    周将伐殷，五星聚房。
    齐桓公将伯，五星聚箕。
    汉高帝元年十月，五星聚於东井，以历推之，从岁星也（李奇曰：“岁星得其正度，其四星随比常正行，故曰从也。”孟康曰：“岁星先至，先至为主也。”）。客谓张耳曰：“东井，秦地，汉王入秦，五星从岁星聚，当以义取天下。”
    魏崔浩集诸历家，考校汉元以来日月薄食、五星行度，并讥前史之失，别为魏历，以示高允。允曰：“汉元年十月，五星聚东井，此乃历术之浅事。今议汉史而不觉此谬，恐後人之讥今，犹今之讥古也。”浩曰：“所谬云何？”允曰：“按《星传》，太白、辰星常附日而行。十月，日在尾、箕，昏没於申南，而东井方出寅北，二星何得背日而行？是史官欲神其事，不复推之於理也。”浩曰：“天文欲为变者，何所不可邪！”允曰：“此不可以空言争也。宜更审之。”坐者咸怪之，唯东宫少傅游雅曰：“高君精於历数，当不虚也。”後岁馀，浩谓允曰：“先论本不经心，及更考究，果如君言，五星乃以前三月聚东井，非十月也。”众乃叹服。
    孝文後六年四月乙已，水、木、火三合於东井。占曰：“内外有兵与丧，改立王公。东井，秦分也。”是岁，诛反者周殷长安市。其七年六月，文帝崩。其十一月戊戌，土、水合於危。占曰：“为雍沮，所当之国不可举事用兵，必受其殃。一曰将覆军。危，齐也。”
    孝景元年正月癸酉，金、水合於婺女。占曰：“为变谋，为兵忧。婺女，粤也，又为齐。”其七月乙丑，金、木、水三合於张。占曰：“内外有兵与丧，改立王公。张，周地，今之河南，又为楚。”  其二年七月丙子，火与水晨出东方，因守斗。占曰：“其国绝祀。”至其十二月，水、火合於斗。占曰：“为淬，不可举事用兵，必受其殃。”一曰：“为北军，用兵举事大败。斗，吴分也，又为粤。”是岁，立六皇子为王，王淮阳、汝南、河间、临江、长沙、广川。其三年，七国反，汉遣大将军周亚夫讨平之。吴王亡走粤，粤攻而杀之。齐、赵诸国兵皆败。  中三年正月丁亥，金、木合於觜Δ，为白衣之会。其五月甲午，金、木俱在东井。戊戌，金去木留，守之二十日。占曰：“伤成於。木为诸侯，诛将行於诸侯也。”十一月庚午夕，金、火合於虚，相去一寸。占曰：“为铄，为丧。虚，齐也。”四年四月丙申，金、木合於东井。占曰：“为白衣之会。并，秦也。”  其五年四月乙己，水、火合於参。占曰：“国不吉。参，梁也。”其六年四月，梁孝王死。五月，城阳王、济阴王死。六月，成阳公主死。出入三月，天子四衣白，临邸第。後元年五月壬午，火、金合於舆鬼之东北，不至柳，出舆鬼北可五寸。占曰：“为铄，有丧。舆鬼，秦也。”丙戌，地大动，铃铃然，民大疫死，棺贵，至秋止。
    後汉章帝建初五年二月戊辰，木、火俱在参；五月戊寅，木、水在东井。《黄帝星经》曰：“木守东井，有土功之事。一曰大水。”郗萌曰：“岁星守参，后当之。荧惑守，大人当之。”
    和帝永元二年正月乙卯，金、木俱在奎；丙寅，水又在奎（巫咸曰：“辰守奎，多水火灾，亦为旱。”《古今注》曰：“土在东井。”）。奎主武库兵，三星会又为兵丧。辛未，水、金、木在娄，亦为兵，又为匿谋（郗萌曰：“辰守娄，有兵兵罢，无兵兵起。”巫咸、石氏云：“多火灾。”《古今注》：“丙寅，水在奎，土在东井，金在娄，木、火在昴。”）。  五年四月癸已，太白、荧惑、辰星俱在东井。（《黄帝经》曰：“五星及客星守井，皆为水。”石氏曰：“为旱。”又曰：“太白入东井，留一日以上乃占，大臣当之，期三月，若一年，远五年。”）东井，秦地，为法。三星合，内外有兵，又为法令及水。其六年七月，水，大漂没人民，伤五。九月，遣兵征叛胡。  七年二月癸酉，金、火俱在参（《巫咸占》曰：“荧惑守参，多火灾。”《海中占》曰：“为旱。太白守参，国有反臣。”郗萌曰：“有攻战伐国”也。），戊寅，金、火俱在东井（郗萌曰：“荧惑守井，百川皆满。太白又从舍，盖二十日流国。”又曰：“杂籴贵。又将相死。”）。八月甲寅，火、土、金俱在轸（《春秋纬》曰：“五星有入轸者，皆为兵大起。”《巫咸占》曰：“五星入轸者，司其出日而数之，期二十日皆为兵发。司始入处之率一日期，十日军罢。”《石氏星经》曰：“辰星守轸，岁水。”郗萌曰：“镇星出入留舍轸六十日不下，必有大丧。”《春秋纬》曰：“太白入轸，兵大起。”郗萌曰：“太白守轸，必有死王。”）。十一月甲戌，金、火俱在心（《雒书》曰：“太白守心，後九年大饥。”）。十二月己卯，有流星起文昌，入紫宫消。丙辰，火、金、水俱在斗。流星入紫宫，金、火在心，皆为大丧。三星合轸为白衣之会，金、火俱在参、东井，皆为外兵，有死将。三星俱在斗，有戮将，若有死相。八年四月乐成王党，七月乐成王宗皆薨。将兵长史吴坐事徵下狱诛。  元兴元年闰七月辛亥，金、水俱在氐。
    孝殇帝咸平元年正月丁酉，金、火在娄。金、火合为铄，为大人忧。是岁八月，帝崩。
    孝灵光和三年十月，岁星、荧惑、太白三合於虚，相去各五六寸，如连珠。占曰：“火、木、金三合为丧。”至中平六年，宫车晏驾。虚，齐地。明年，琅琊王据薨。
    孝献建安十八年秋，岁星、镇星、荧惑俱入太微，逆行留守帝坐百馀日。占曰：“岁星入太微，人主改。”
    魏明帝太和四年十一月壬戌，太白犯岁星。占曰：“有大兵。”五年三月，诸葛亮以大众寇天水，宣帝为大将军，拒退之。  青龙二年二月己未，太白犯荧惑。占曰：“大兵起，有大战。”是年四月，诸葛亮据渭南，吴亦起兵应之，魏东西奔命。
    晋惠帝元康三年，镇星、岁星、太白三星聚於毕昴。占曰：“为兵丧。毕昴，赵地也。”後贾后陷杀太子，赵王废后，又杀之，斩张华、裴，遂篡位，废帝为太上皇，天下从此遘乱连祸。  永宁二年十一月，荧惑、太白斗於虚危。占曰：“大兵起。破军杀将。虚危，又齐分也。”十二月，荧惑袭太白於营室。占曰：“天下兵起，亡君之戒。”一曰：“易相。”初，齐王ぁ之京都，因留辅政，遂占傲无君。是月，成都、河间檄长沙王讨之，ぁ、交战，攻焚宫阙，ぁ兵败，夷灭。又杀其兄上军将军实以下二千馀人。泰安二年，成都又攻长沙，於是公私饥困，百姓力屈。  泰安三年正月，荧惑犯岁星。占曰：“有战。”七月，左卫将军陈尔奉帝伐成都，六军败绩。  光熙元年九月，镇星犯岁星。占曰：“镇与岁合，为内乱。”是时司马越专权，终以无礼破灭，内乱之应也。十二月癸未，太白犯镇星。占曰：“为内兵，有大战。”是後河间王为东海王越所杀。明年正月，东海王越杀诸葛玫等。五月，汲桑破冯嵩，杀东燕王。八月，苟大破汲桑。
    怀帝永嘉六年七月，荧惑、岁星、太白聚牛、女之间，徘徊进退。按占曰：“牛女，扬州分。”是後两都倾覆，而元帝中兴扬土。
    元帝建武元年五月癸未，太白、荧惑合於东井。占曰：“金、火合曰铄，为丧。”是时愍帝蒙尘於平阳，七月崩於寇庭。  大兴二年七月甲午，岁星、荧惑会於东井。八月乙未，太白犯岁星，合於翼。占曰：“为兵饥。”  三年六月丙辰，太白与岁星合於房。占同上。永昌元年，王敦攻京师，六军败绩，王敦寻死。
    成帝咸康三年十一月乙丑，太白犯岁星於营室。占曰：“为兵饥。”四年二月，石季龙破幽州，迁万馀家以南。五年，季龙众五万寇沔南，略七千馀家而去；又骑二万围陷邾城，杀略五千馀人。四年十二月癸丑，太白犯镇星，在箕。占曰：“王者亡地。”七年，慕容自称燕王。七年三月，太白、荧惑合於太微中，犯左执法。明年，显宗崩。  八年十二月己酉，太白犯荧惑於胃。占曰：“大兵起。”其後庾翼大发，兵谋伐石季龙，专制上流。
    康帝建元元年八月丁未，太白犯岁星，在轸。占曰：“有大兵。”是年石季龙将刘宁寇没狄道。
    穆帝永和四年五月，荧惑入娄，犯镇星。占曰：“兵大起，有丧，灾在赵。”其年石季龙死，来年冉闵杀石遵及诸胡十万馀人，其後褚裒北伐，丧众而薨。六年三月戊戌，荧惑犯岁星。占曰：“为战。”  七年三月戊子，岁星、荧惑合於奎。其年刘显杀石祗及诸胡帅，中土大乱。  十二年七月丁卯，太白犯镇星，在柳。占曰：“周地有大兵。”其年八月，桓温伐苻健，退，因破姚襄於伊水，定周地。  升平二年八月戊午，荧惑犯镇星，在张。占曰：“兵大起。”  三年八月庚午，太白犯镇星，在太微中。占曰：“王者恶之。”  五年十月丁卯，荧惑犯岁星，在营室。占曰：“大臣有匿谋。”一曰：“卫地有兵。”时桓温擅权，谋移晋室。
    海西公太和元年八月戊午，太白犯岁，在太微中。  三年六月甲寅，太白掩荧惑，在太微端门中。六年，海西公废。
    简文咸安二年正月已酉，岁星犯镇星，在须女。占曰：“为内乱。”七月，帝崩，桓温擅权，谋杀侍中王坦之等，内乱之应。
    孝武宁康二年十一月癸酉，太白掩荧惑，在营室。占曰：“金、火合为铄，为兵丧。”
    太元元年七月，苻坚伐凉州，破之，虏张天锡。  太元十年十二月己丑，太白犯岁星。占曰：“为兵饥。”是时河朔未平，兵连在外，冬大饥。  十七年九月丁丑，岁星、荧惑、镇星同在亢、氏。十二月癸酉，镇星去，荧惑、岁星犹合。占曰：“三星合，是谓惊立绝行，内外有兵丧与饥，改立王公。”  十九年十月，太白、镇星、荧惑、辰星合於氐。十二月癸丑，太白犯岁星，在斗。占曰：“为乱饥，为内兵。斗，吴越分。”至隆安元年，王恭等举兵，显王国宝之罪，朝廷杀之，是後连岁水旱饥。
    安帝隆安元年二月，岁星、荧惑皆入羽林。占曰：“中军兵起。”四月，王恭等举兵，内外戒严。  元兴元年八月庚子，太白犯岁星，在上将东南。占曰：“楚兵饥。”一曰：“灾在上将。”二年，桓元篡位。刘裕尽诛桓氏。  二年十月丁丑，太白犯镇星，在娄。占同上。  三年二月壬辰，太白、荧惑合於羽林。刘裕起义兵，桓元逼帝东下。  义熙二年十二月丁未，荧惑、太白皆入羽林，又合於壁。三年正月，慕容超寇淮北、徐州，至下邳。八月，遣刘敬宣伐蜀。  三年二月癸亥，荧惑、镇星、太白、辰星聚於奎、娄，从镇星也，徐州分。是时，慕容超僭号於齐，兵连徐、兖，连岁寇抄，至於淮、泗，姚兴、谯纵僭号秦蜀，卢循及魏南北交侵。其五年，刘裕北殄慕容超。其六月辛卯，荧惑犯辰星，在翼。占曰：“天下兵起。”八月己卯，太白掩荧惑。占曰：“有大兵。”其四年，姚略遣众征赫连勃勃，大为所破。  五年四月甲戌，荧惑犯辰星，在东井。占曰：“皆为兵。”十二月辛丑，太白犯岁星，在奎。占曰：“大兵起，鲁有兵。”是年四月，刘裕讨慕容超。六年二月，灭慕容超於鲁地。  七年七月丁卯，岁星犯镇星，在参。占曰：“岁、镇合，为内乱。”一曰：“益州战，不胜，亡地。”是时朱龄石伐蜀，後竟灭之。明年，诛谢混、刘毅。  八年十月甲申，太白犯镇星，在东井。占曰：“秦有大兵。”  九年二月庚午，荧惑、镇星皆犯东井。占曰：“秦有兵。”三月壬辰，岁星、荧惑、镇星、太白聚於东井，从岁星也。东井，秦分。十三年，刘裕定关中，其後遂移晋祚。  十四年十月癸已，荧惑入太微，犯西蕃上将，仍顺行至左掖门内，留二十日乃逆行。至恭帝元熙元年三月五日，出西蕃上将三尺许，又顺还入太微。时镇星在太微，荧惑绕镇星成钩已。其年四月庚戌，从端门出。占曰：“荧惑与镇星钩已天庭，天下更纪。”十二月，安帝母弟琅琊王践阼，是曰恭帝。来年禅於宋。
    宋文帝元嘉二十三年二月，金、火、水合於东井。
    梁武帝普通七年正月癸卯，太白、岁星在牛相犯。占曰：“其国君凶，易政。”明年三月，改元，大赦。
    陈武帝永定三年六月庚子，镇星在钺与太白并。占：“太白与镇合，为疾，为内兵。”
    文帝天嘉五年四月庚子，太白、岁星合在奎，金木南，木在北，相去二尺许。壬寅，太白、岁星合在娄，相去一尺许。六年正月己亥，太白犯荧惑，相去二寸。占曰：“其野有兵丧，改立侯王。”九月乙巳，太白又犯荧惑。明年，帝崩，少帝废。
    废帝光大元年八月壬午，镇星、辰星合於轸。九月戊午，辰星、太白相犯。占曰：“改立侯王。”  二年九月庚戌，太白逆行，与镇星合，在角。占曰：“为白衣之会。”又曰：“所合之国，为亡地，为疾兵。”十二月，废帝为临海王，太建二年薨。
    宣帝太建十一年四月己丑，岁星、太白、辰星合於东井。  十一年十二月癸酉，辰星在太白上。甲戌，辰星、太白交相掩。占曰：“大兵在野，大战。”
    魏道武天赐四年二月癸亥，金、水、土聚。
    节闵帝普泰元年十月，岁星、荧惑、镇星、太白聚於觜参，色甚明大。占曰：“当有王者兴。”其月，齐高祖起於信都，至中兴二年破尔朱兆，开霸业。
    齐文宣天保十年六月庚子，镇星犯井钺，与太白并。占曰：“子为元枵，齐之分野，君有戮死者，大臣诛，斧用。”其明年，常山王诛杨等，废少帝。
    武成河清四年正月己亥，太白犯荧惑，相去二寸，在奎。甲辰，太白、荧惑、岁星合，在娄。占曰：“甲为齐。三星若合，是谓惊立绝行，其分有兵丧，改立侯王。”
    後主武平三年八月癸未，镇星、岁星、太白合於氐，宋之分野。占曰：“其国有内外丧，改立侯王。”其四年十月，陈将吴明彻寇彭城，右仆射崔季舒等谏帝不宜北幸并州。帝怒，并诛之，内外兵丧之应。
    周武帝保定二年十一月壬午，荧惑犯岁星於危南。
    五年，太白、荧惑、岁星合於娄。天和二年五月已丑，岁星与荧惑合在井宿，相去五尺。井为秦分。占曰：“其国有兵，为饥旱，大臣匿谋，下有反者，若亡地。”闰六月丁酉，岁星、太白合，在柳，相去一尺七寸。柳为周分。占曰：“为内兵。”又曰：“主人凶忧，失城。”是岁，陈相州刺史华皎率众来附，遣兵援之，因而南伐，卫公直与陈将战於沌口，王师失利，遂没陈。天和六年六月庚辰，荧惑、太白合，在张宿，相去一尺。占曰：“主人兵不胜，所合国有殃。”  建德元年三月丙辰，荧惑、太白合於壁。占曰：“其分有兵丧，不可举事，用兵必受殃，改立侯王。”其月，诛晋公护等及其党。诏以齐公宪为大冢宰。七月丙午，辰与太白合於井，相去七寸。占曰：“其下之国，必以重德致天下。”後半年平齐，致天下之应。  二年十一月壬子，太白掩镇星，在尾。占曰：“镇星为女主，尾为後宫。”明年，皇太后崩。  三年十一月丙子，岁星与太白相犯，光芒相及，在危。占曰：“其野兵，人主凶，失其城邑。”  宣政元年六月壬午、癸丑，木、火、金三星合，在井。占曰：“其国霸。”又曰：“内外有兵丧，改立王侯。”七月丙辰，荧惑、太白合於七星，相去二尺八寸。占曰：“君忧。”又曰：“其国有兵，改立王侯，有德兴，无德亡。”後一年，改置四辅官，传位太子，改立王侯之应也。
    宣帝大象元年四月戊子，太白、岁星、辰星合，在井。占曰：“是谓惊立，是谓绝行，其内外有兵丧，改立侯王。”其五月，赵、陈、越、代、滕五王并入国。後二年，隋受命，宇文氏宗族相继诛灭。十月乙酉，荧惑在虚，与镇星合。占曰：“兵大起，将军为乱，大人恶之。”是月，相州段德举谋反，伏诛。明年，杞公宇文亮举兵反，擒杀之。  二年七月壬子，岁星、太白合於张。九月甲申，荧惑、岁星合於翼。
    唐高祖武德元年七月丙午，镇星、太白、辰星聚於东井。关中分也。  二年三月丙申，镇星、太白、辰星复聚於东井。  九年六月己卯，岁星、辰星合於东井。占曰：“为变谋。”
    太宗贞观十八年五月，太白、辰星合於东井。占曰：“为兵谋。”  十九年六月丙辰，太宗征高丽，次安市城，太白、辰星合於东井。《史记》曰：“太白为主，辰星为客，为蛮夷，出相从，而兵在野为战。”
    高宗永徽元年七月辛酉，岁星、太白合於柳，在秦分。占曰：“兵起。”
    中宗景龙元年十月丙寅，太白、荧惑合於虚危。占曰：“在丧。”
    睿宗景二年七月，镇星、太白合於张。占曰：“内兵。”  太极元年四月，荧惑、太白合於东井。
    元宗天宝九载八月，五星聚於尾、箕，荧惑先至而又先去。尾、箕，燕分也。占曰：“有德则庆，无德则殃。”  十四载二月，荧惑、太白斗於毕、昴、井、鬼间，至四月乃伏
    。十五载五月，荧惑、镇星同在虚、危，中天芒角大动摇。占者以为北方之宿，子午相冲，灾在南方。
    肃宗至德二载四月壬寅，岁星、荧惑、太白、辰星聚於鹑首，从岁星也。罚星先去，而岁星留。占曰：“岁星、荧惑为阳，太白、辰星为阴。阴主外邦，阳主中邦，阳与阴合，中外相连以兵。”八月，太白芒怒，掩岁於鹑火，又昼见经天。鹑火，周分也。  乾元元年四月，荧惑、镇星、太白聚於营室。太史南官沛奏：“其地战不胜。”卫分也。
    代宗大历三年七月壬申，五星并出东方。占曰：“中国利。”  八年闰十一月壬寅，太白、辰星合於危，齐分也。  十年正月甲寅，岁星、荧惑合於南斗。占曰：“饥、旱。”吴、越分也。一曰：“不可用兵。”七月庚辰，太白、辰星合於柳，京师分也。
    德宗建中二年六月，荧惑、太白斗於东井。  四年六月，荧惑、太白复斗於东井。京师分也。金、火罚星斗者，战象也。  兴元元年春，荧惑守岁星，在角、亢。占曰：“有反臣。”角、亢，郑地。  贞元四年五月乙亥，岁星、荧惑、镇星聚於营室。占曰：“其国亡。”地在卫分。六年闰三月庚申，太白、辰星合於东井。占曰：“为兵忧。”戊寅，荧惑犯镇星，在奎。鲁分也。
    宪宗元和九年十月辛未，荧惑犯镇星，又与太白合於安，在齐分。  十年六月辛未，岁星、荧惑、太白、辰星合於东井。占曰：“中外相连以兵。”  十一年五月丁卯，岁星、辰星合於东井。六月己未，复合於东井。占曰：“为变谋而更事。”十一月戊子，镇星、荧惑合於虚、危。十二月，镇星、太白、辰星聚於危。皆齐分也。十四年八月丁丑，岁星、太白、辰星聚於轸。占曰：“兵丧。”在楚分与南方夷貊之国。十五年三月，镇星、太白合於奎。占曰：“内兵。”徐州分也。十二月，荧惑、镇星合於奎。占曰：“主忧。”
</div>
    <div class="pagination">
<a href="文献通考_page305.html">上一页</a><span>...</span><a href="文献通考_page301.html">301</a><a href="文献通考_page302.html">302</a><a href="文献通考_page303.html">303</a><a href="文献通考_page304.html">304</a><a href="文献通考_page305.html">305</a><span class="current-page">306</span><a href="文献通考_page307.html">307</a><a href="文献通考_page308.html">308</a><a href="文献通考_page309.html">309</a><a href="文献通考_page310.html">310</a><a href="文献通考_page311.html">311</a><span>...</span><a href="文献通考_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
