<!DOCTYPE html>
<html>
<head>
    <meta charset="UTF-8">
    <title>唐律疏义 - 第 11 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐律疏义 - 第 11 页/共 35 页</h1>
    <div class="content">　　防义曰后捉获乙称甲为首鞫问甲称是实还依首坐科徒一年甲是庶人前已决杖一百即须以杖笞赎直凖减徒年一年徒赎铜二十斤一百杖赎铜一十斤以十斤杖铜减半年徒罪余徒半年依法配役甲若单丁前已决杖一百今既处徒一年合杖一百二十即更决二十通计前杖以充后数
　　问曰有甲乙二人犯盗准罪合流甲元造意乙是随从然乙事发逃亡甲遂称乙是首官司断甲为从处徒三年已役讫然始获乙甲承是首又甲是白丁若为处分
　　答曰流罪凖徒四年又云从徒入流比徒一年为剩累徒流应役者不得过四年其人虽复诈冐官司不合更科流罪止合徒一年若犯加役流自合三年配役三年虽已役讫仍须更配还流即是通计前罪配所为折居作
　　若前输赎物后应还者还之
　　防义曰假令甲有九品官犯徒一年诈为从罪前断处杖一百征铜十斤今依首论断作一年徒坐以九品一官当徒坐尽前征铜十斤者还之是名前输赎物后应还者还之
　　其増减人罪令有轻重者亦从此律
　　防义曰此设判官之罪増人罪者有人犯徒一年止有九品一官官司増罪科徒二年官当一年余徒收赎后更审问止合徒一年前増一年赎物即合追还减人罪者若有一人身居两职并是九品以上犯徒二年官司减为一年半用一官当徒一年余有半年官当不尽赎铜十斤检知前失还用两官当徒二年前输半年赎物亦合还主又有白丁犯徒三年官司断徒一年役讫事发更须科徒二年前一年役讫后更配二年之类
　　若枉入人徒年者即计庸折除课役及赎直【每枉一年折二年虽不满年役过五十日者折一年即当年无课役者折来年其有军役者折役日】
　　防义曰称枉入人徒年未必皆是无罪但不应徒役而徒役即是枉入徒年若是全年枉入子注具有明文如不满五十日役即计枉役二十日以下各计日折丁庸若枉三十五日并折调不满五十日者更不合折及赎直者假有七品以上子被枉徒一年即以役身之庸折其赎直计庸折铜不尽更征余赎或折铜已尽仍有余庸更亦不计若有课役依上法折除其判官得罪自从故失或有中男十六以上应赎犯杖一百官司处徒一年亦以役日计庸折充赎直尽与不尽皆同上解
　　注每枉一年折二年虽不满年役过五十日者折一年
　　防义曰枉徒一年通折二年课役若枉三年通折六年课役虽不满年役过五十日亦除一年者依令丁役五十日当年课役俱免故五十日役者得折一年其称折一年二年者皆以三百六十日为断
　　注即当年无课役者折来年其有军役者折役日防义曰被枉徒之年或遇恩复或遭水旱而无课役者聴折来年其有军役者折上番之日若枉一年亦通折二年番役
　　问曰律称折来年者脱或来年旱涝及遇恩复无课役者得折以后来年以否
　　答曰律称当年无课役折来年律矜枉入徒役聴折来年课输来嵗既无课役将来亦是来年年与课役相须本欲为其凖折若普防恩复及遭霜旱依令课役并免岂合即计为年亦如已役已输聴折来年课役后年无者更折有课役之年此理既同不可别生异议
　　其本应徒已决杖笞者即以杖笞赎直凖减徒年防义曰假有本坐合徒一年官司决杖一百决讫事发还合科徒前已决杖一百不可追改凖徒一年赎铜二十斤即是十八日徒当铜一斤凖笞十前决一百总合减徒一百八十日即当铜十斤折徒半年若一年徒罪已笞五十即以五斤之铜减徒役九十日减外残徒各依式配役

　　唐律疏义卷五
<史部,政书类,法令之属,唐律疏义>
　　钦定四库全书
　　唐律疏义卷六
　　唐　长孙无忌等　撰
　　名例六【凡一十三条】
　　二罪从重【问答四】
　　诸二罪以上俱发以重者论【谓非应累者唯具条其状不累轻以加重若重罪应赎轻罪应居作官当者以居作官当为重】
　　疏义曰假有甲任九品一官犯盗绢五疋合徒一年又私有矟一张合徒一年半又过失折人二支合赎流三千里是为二罪以上俱发从有禁兵器断徒一年半用官当讫更徴铜十斤既犯盗徒罪仍合免官是以为重者论
　　注谓非应累者唯具条其状不累轻以加重
　　疏义曰以上三事并非应累断者虽从兵器处罪仍具条三种犯状不得将盗一年徒罪累于私有禁兵器一年半徒上故云不累轻以重所以具条其其状者一彰罪多二防会赦杂犯死罪经赦得原蛊毒流刑逢恩不免故也
　　注若重罪应赎轻罪应居作官当者以居作官当为重
　　疏义曰谓甲过失折人二支应流依法听赎私有禁兵器合徒官当即以官当为重若白丁犯者即从禁兵器徒一年半即居作为重罪若更多犯自依从重法
　　问曰有七品子犯折伤人合徒一年应赎又犯盗合徒一年家有亲老应加杖二罪俱发何者为重答曰律以赎法为轻加杖为重故盗者不得以防赎家有亲老听加杖放之即是加杖为重罪若赎一年半徒自从重断徴赎不合从轻加杖
　　等者从一
　　疏义曰假有白丁犯盗五疋合徒一年又鬬殴折伤人亦合徒一年此名等者须从一断
　　若一罪先发已经论决余罪从发其轻若等勿论重者更论之通计前罪以充后数
　　疏义曰假有甲折乙一齿合徒一年又折丙一指亦合徒一年折齿之罪先发已经配徒一年或无兼丁及家有亲老已经决杖一百二十有折指之罪后发即从等者勿论重者更论之通计前罪以充后数者甲若殴丙折二支以上合徒一年半更须加役半年甲若单丁又加杖二十是为重者更论之通计前罪之法
　　即以贜致罪频犯者并累科
　　疏义曰假有受所监临一日之中三处受绢一十八疋或三人共出一十八疋同时送者各倍为九疋而断此名以赃致罪频犯者并累科
　　若罪法不等者即以重赃并满轻赃各倍论【累谓止累见发之赃倍谓二尺为一尺不等谓以强盗枉法等赃并从窃盗受所监临之类即监临主司因事受财而同事共与若一事频受反于监守频盗者累而不倍】
　　疏义曰罪法不等者为犯强盗枉法不枉法窃盗受所监临等并是轻重不等即以重赃并满轻赃假令县令受财枉法六疋合徒三年不枉法十四疋亦合徒三年又监临外窃盗二十九疋亦徒三年强盗二疋亦合徒三年受所监临四十九疋亦合徒三年准此以上五处赃罪各合徒三年累于受所监临总一百疋仍倍为五十疋合流二千里之类
　　注累谓止累见发之赃倍谓二尺为一尺
　　疏义曰假有官人枉法受甲乙丙丁四人财物各有八疋之赃甲乙二人先发赃有一十六疋累而倍之止依八疋而断依律科流除名已讫其丙丁二人赃物于后重发即累见发之赃别更科八疋之罪后发者与前既等理从勿论不得累并前赃作一十六疋断作死罪之类
　　问曰有人枉法受一十五疋七疋先发已断流讫八疋后发若为科断
　　答曰枉法之赃若一人边而取前发者虽已断讫后发者还须累论并取前赃更科全罪不同频犯止累见发之赃通计十五疋断从绞坐无禄之人自依减法
　　又问脱有十人共行资财同在一所盗者一时将去得同频犯以否
　　答曰律注云监临主司因事受财而同事共与若一事频受及于监守内频盗累而不倍除此三事皆合倍论十人之财一时俱取虽复似非频犯终是物主各别元非一人之物理与十处盗同坐同频犯赃合倍折若物付一人専掌失即専掌者陪理同一人之财不得将为频盗
　　注不等谓以强盗枉法等赃并从窃盗受所监临之类
　　疏义曰强盗枉法计赃是重窃盗受所监临准赃乃轻故名不等假如强盗并从窃盗者谓如有人诸处频犯窃盗已得八十二疋累赃倍论得四十一疋罪合流三千里复于诸处频犯强盗得财一十八疋累赃倍得九疋亦合流三千里今将强盗九疋并于窃盗四十一疋上满五十疋处加役流其枉法并从受所监临者假如官人频受所监临财物倍得二十一疋二丈合徒一年半复频受枉法赃倍得二疋二丈亦合徒一年半今将枉法赃二疋二丈并于受所监临物二十一疋二丈总为二十四疋科徒二年其有强盗并入受所监枉枉法并从窃盗如此之类俱以重赃并从轻赃者皆同并满之法
　　注即监临主司因事受财而同事共与若一事频受及于监守频盗者累而不倍
　　疏义曰假有十人同为铸钱官司于彼受物是为因事受财十人共以钱物行求是为同事共与或断一人之事频受其财是为一事频受若当库人于所当库内若县令于其所部频盗者此等三事各累而不倍若同事别与或别事同与各依前倍论不同此例
　　其一事分为二罪罪法若等则累论
　　疏义曰一事分为二罪者假将私马直绢五疋博取官马直绢十疋依律贸易官物计其等准盗论计所利以盗论须分官马十疋出两种罪名五疋等者准盗论合徒一年五疋利者以盗论亦合徒一年累为十疋处徒一年半是也此为庶人有兼丁作法若是官人品子应赎及单丁之人用法各别假有品官贸易官物五疋是利即合免官其八品九品止有一官者免官讫仍徴铜十斤若六品以下监临官司便同自盗若将以盗五疋累于准盗五疋上从准盗作法合徒一年半累并既不加重止从一重论直取以盗五疋加凡盗二等处徒二年仍除名其品子应赎者直取五疋徒一年真役为重
　　罪法不等者则以重法并满轻法【罪法等者谓若贸易官物计其等准盗论计所利以盗论之类罪法不等者谓若请官器仗以亡失并从役伤以考校不实并从失不实之类】疏义曰假有官司非法擅赋敛于一家得绢五十疋四十五疋入官坐赋论合徒二年半五疋入私以枉法论亦合徒二年半即以入私五疋累于入官者为五十疋坐赃致罪处徒三年
　　注罪法等者谓若贸易官物计其等准盗论计所利以盗论之类
　　疏义曰贸易官物已从上解或有判事枉法后受绢十疋五疋先许是真枉法五疋先未许得枉法后然始总送更有如此等事并合累论故云之类
　　注罪法不等者谓若请官器仗以亡失并从毁伤疏义曰谓军防之所请官器仗假有一千事亡失二百事合杖八十毁伤四百事亦合杖八十故杂律云请官器仗以十分论亡失二分毁伤四分各杖八十亡失三分毁伤六分各杖一百今以亡失二百事累于毁伤四百事同毁伤六分之罪合杖一百
　　注以考校不实并从失不实之类
　　疏义曰职制律贡举非其人一人徒一年二人加一等罪止徒三年若考校不实减一等失者各减三等假有考校九人二人故不实合科杖一百七人失不实亦合科杖一百须以故不实二人并从失不实七人之上为九人失不实合徒一年又户婚律脱口以免课役一口徒一年二口加一等罪止徒三年其漏无课役口四口为一口假令脱有课役二口合徒一年漏无课役十口亦合徒一年须以有课役二口并于无课役十口之上为无课役十二口处徒一年半之类
　　累并不加重者止从重
　　疏义曰假有以私物五疋贸易官物直九疋五疋准盗合徒一年计所利四疋合杖九十罪法等者则累论以四疋累于五疋上总为九疋不加一年徒坐止从准盗处徒一年并者如前器仗亡失一分毁伤二分俱合杖六十以亡失一分并毁伤二分之上止是三分未满四分不合加罪止从亡失一分之类
　　其应除免倍没备偿罪止者各尽本法
　　疏义曰假有八品官枉法受财五疋徒二年半不枉法受财十二疋亦徒二年半窃盗二十四疋亦徒二年半监临受财三十九疋亦徒二年半又诈欺取财二十四疋亦徒二年半又坐赃四十九疋亦徒二年半倍得七十六疋二丈又请矟十张亡失一张合杖六十其赃总累为坐赃五十疋合徒三年余赃罪止不加据枉法合除名不枉法合免官盗者倍备枉法不枉法受所监临及坐赃等并没官亡失官矟备偿坐赃罪止徒三年之类如有二罪以上俱发者即先以重罪官当仍依例除免不得将为二罪唯从重论同居相为【问答一】
　　诸同居若大功以上亲及外祖父母外孙若孙之妇夫之兄弟及兄弟妻有罪相为
　　疏义曰问居谓同财共居不限籍之同异虽无服者并是若大功以上亲各依本服外祖父母外孙若孙之妇夫之兄弟及兄弟妻服虽轻论情重故有罪者并相为反报俱此等外祖不及曽髙外孙不及曽也
　　部曲奴婢为主皆勿论
　　疏义曰部曲奴婢主不为听为主非谋叛以上并不坐
　　即满露其事及擿语消息亦不坐
　　疏义曰假有铸钱及盗之类事须掩摄追收遂漏露其事及擿语消息谓报罪人所掩摄之事令得避逃亡为通相故亦不坐
　　其小功以下减凡人三等
　　疏义曰小功缌麻假有死罪藏据凡人唯减一等小功缌麻又减凡人三等总减四等犹徒二年
　　若犯谋叛以上者不用此律
　　疏义曰谓谋反谋大逆谋叛此等三事并不得相故不用相之律各从本条科断
　　问曰小功以下相减凡人三等若有漏露其事及擿语消息亦得减罪以否
　　答曰漏露其事及擿语消息上文大功以上共相容义同其于小功以下理亦不别律恐烦文故举相为例亦减凡人三等
　　官户部曲
　　诸官户部曲【称部曲者部曲妻及客女亦同】官私奴婢有犯本条无正文者各准良人
　　疏义曰官户属司农州县元无户贯部曲谓私家所有其妻通娶良人客女婢婢为之部曲之女亦是犯罪皆与官户部曲同官私奴婢有犯本条有正文者谓犯主及殴良人之类各从正条其本条无正文谓防入越度及本色相犯并诅詈祖父母父母兄姊之类各准良人之法
　　若犯流徒者加杖免居作
　　疏义曰犯徒者准无兼丁例加杖徒一年加杖一百二十一等加二十徒三年加杖二百准犯三流亦止杖二百决讫付官主不作作
　　应徴正赃及赎无财者准铜二斤各加杖十决讫付官主
　　疏义曰犯罪应徴正赃及赎无财可备者皆据其本犯及正赃准铜每二斤各加杖十决讫付官主铜数虽多不得过二百令直言正赃不言倍赃无正赃无财犹许加杖放免倍赃无财理然不坐其有财堪备者自依常律
　　若老小及废疾不合加杖无财者放免
　　疏义曰谓以上应徴赎之人若年七十以上十五以下及废疾依律不合加杖勘检复无财者并放免不徴其部曲奴婢应徴赃赎者皆徴部曲及奴婢不合徴主
　　即同主奴婢自相杀主求免者听减死一等【亲属自相杀者依常律】
　　疏义曰奴婢贱人律比畜产相杀虽合偿死主求免者听减若部曲故杀同主贱人亦至死罪主求免死亦得同减法但奴杀奴是重主求免者尚听部曲杀奴既轻主求免者亦得免既称同主即是私家若是官奴自犯不依此律
　　注亲属自相杀者依常律
　　疏义曰律云各准良人悉准良人为法既犯亲属不依求免减例
　　化外人相犯
　　诸化外人同类自相犯者各依本俗法异类相犯者以法律论
　　疏义曰化外人谓蕃夷之国别立君长者各有风俗法制不同其有同类自相犯者须问本国之制依其俗法断之异类相犯者若髙丽之与百济相犯之类皆以国家法律论定刑名
　　本条别有制
　　诸本条别有制与例不同者依本条
　　疏义曰例云共犯罪以造意为首随从者减一等鬬讼律同谋共殴伤人各以下手重者为重罪元谋减一等从者又减一等又例云九品以上犯流以下听赎又断狱律品官任流外及杂任于本司及监临犯杖罪以下依决罚例如此之类并是与例不同各依本条科断
　　即当条虽有罪名所为重者自从重
　　疏义曰依诈伪律诈自复除徒二年若丁多以免课役即从户婚律脱口法一口徒一年二口加一等罪止徒三年又诈伪律诈増减功过年限因而得官者徒一年年若因诈得赐赃重即从诈欺官私以取财物准盗论罪止流三千里之类
　　其本应重而犯时不知者依凡论本应轻者听从本疏义曰假有叔侄别处生长素不相识侄打叔伤官司推问始知听依凡人问法又如别处行盗盗得大祀神御之物如此之类并是犯时不知得依凡论悉同常盗断其本应轻者或有父不识子主不识奴殴打之后方始知悉须依打子及奴本法不可以凡鬬而论是名本应轻者听从本
　　断罪无正条
　　诸断罪而无正条其应出罪者则举重以明轻
　　疏义曰断罪无正条者一部律内犯无罪名其应出罪者依贼盗律夜无故入人家主人登时杀者勿论假有折伤灼然不坐又条盗缌麻以上财物节级减凡盗之罪若犯诈欺及坐赃之类在律虽无减文盗罪尚得减科余犯明从减法此并举重明轻之类
　　其应入罪者则举轻以明重
　　疏义曰案贼盗律谋杀期亲尊长皆斩无已杀已伤之文如有杀伤者举始谋是轻尚得死罪杀及谋而已伤是重明从皆斩之坐又例云殴告大功尊长小功尊属不得以防论若有殴告期亲尊长举大功是轻期亲是重亦不得用防是举轻明重之类
　　乗舆车驾
</div>
    <div class="pagination">
<a href="唐律疏义_page10.html">上一页</a><span>...</span><a href="唐律疏义_page6.html">6</a><a href="唐律疏义_page7.html">7</a><a href="唐律疏义_page8.html">8</a><a href="唐律疏义_page9.html">9</a><a href="唐律疏义_page10.html">10</a><span class="current-page">11</span><a href="唐律疏义_page12.html">12</a><a href="唐律疏义_page13.html">13</a><a href="唐律疏义_page14.html">14</a><a href="唐律疏义_page15.html">15</a><a href="唐律疏义_page16.html">16</a><span>...</span><a href="唐律疏义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
