<!DOCTYPE html>
<html>
<head>
    <meta charset="UTF-8">
    <title>政和五礼新仪 - 第 59 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>政和五礼新仪 - 第 59 页/共 72 页</h1>
    <div class="content">
　　政和五礼新仪卷一百六十七
　　钦定四库全书
　　政和五礼新仪卷一百六十八
　　嘉礼
　　纳皇后仪三
　　奏告太庙景灵宫诸陵
　　前期太史局择日差官奏告太庙景灵东宫景灵西宫永安陵永昌陵永熙陵永定陵永昭陵永厚陵永裕陵永泰陵并如常吿之仪
　　临轩命使册后及奉迎
　　前期诸司各帅其属陈设垂拱文德殿门之内如命使采择之仪仪鸾司设皇后册宝及奉迎制书幄次三于殿后东厢俱南向【前一日尚书工部奉册宝学士院奉制书进入】典仪设使副受制位于横街南北向东上【受册宝讫其受奉迎制书使副亦在位】又设左辅承制位于御座之东又设左辅宣制位及门下侍郎奉节位左辅右弼奉册宝制书位在使副东北益西向又设权置册宝褥位二于近东稍北向册在北宝在南【发册宝毕彻一以俟权置奉迎制书】又于册使受制书稍北设褥位一以俟册使受册副使受宝【受册宝毕添设褥位一以俟受奉制书使副并立】其日质明辟文德殿门文武百僚及应行事官入就次服朝服应执事者先入就位管勾内臣承防降册宝及制书出垂拱殿门礼部取掌以次捧举至文德殿后幄次以俟礼直官引使副入立于文德殿门外道东西面门下侍郎帅持节者奉节立于左嘉福门内道北皇帝将出宫东上閤门引知枢密院事以下诣垂拱殿立班如常仪东上閤门附内侍进班齐牌垂拱殿降皇帝乘辇出至殿上少驻辇官迎驾自赞常起居宣赞官上殿帘卷鸣鞭行门禁衞诸班亲从迎驾自赞常起居次舎人先赞知内侍省事以下常起居次枢密院以下通班常起居赞只候引驾枢密知客省事以下至签书东上閤门官分左右立六尚局应奉官只候武功大夫以下并先退管军臣僚窄衣执杖子宣名常起居赞只候引驾并分左右前导辇降东阶垂拱殿门外禁衞诸班亲从自赞常起居讫至文德殿后管军臣僚易公服执杖子殿阶下分东西侍立皇帝降辇入西閤前导官易朝服诣御座前分左右侍立知枢密院签书枢密院知客省事以下至签书东上閤门官在东同知枢密院在西閤门舎人以下各诣两朶殿上不当只应舎人并殿下西向立诸军将校先入分立殿门内左右内外符宝郎俱诣閤奉迎御史台引殿中侍御史一员先入就位东上閤门御史台太常寺四方馆分引三公以下文武百僚入诣文德殿庭立班东西相向并如命使采择之仪礼直官引左辅右弼门下侍郎中书侍郎及捧册宝官等并诣文德殿后幄次前立少顷奉册宝出幄次捧册宝官帅执事人捧举以行礼直官通事舎人太常博士前引中书侍郎押册右弼后从门下侍郎押宝右辅后从援衞如仪由东上閤门出至文德殿庭褥位权置讫礼直官通事舎人引左辅版奏中严内外符宝郎奉宝先出少顷又引左辅版奏外办皇帝服通天冠绛纱袍帘卷殿上鸣鞭禁衞诸班亲从自赞常起居皇帝出向西閤乗辇礼直官太常博士礼仪使前导皇帝出自西房内侍承防索扇扇合皇帝降辇即御座卷内侍又赞扇开殿上鸣鞭炉烟升礼直官太常博士礼仪使立于御座前稍东西向符宝郎奉八宝陈于御座之左右分立如仪礼直官通事舍人太常博士引册使副使入就受制位立定典仪曰再拜赞者承传在位者皆再拜左辅诣御座前承防降自东阶诣使副前稍东西向称有制典仪曰再拜赞者承传使副以下应在位官皆再拜左辅宣制曰册某氏为皇后命公等持节展礼宣制讫册使副使再拜左辅升复位门下侍郎帅掌节者脱节衣诣册使所东北西向立掌节者以节授门下侍郎掌节者退门下侍郎西向以节授册使册使跪受以授掌节者立于册使之左门下侍郎退次引册使诣受册褥位立定又引右弼诣册使前东北西向立中书侍郎引册案立于右弼之左右弼跪取册授册使册使跪受讫兴置于案【举案者少退以册置于案】册使右弼中书侍郎俱退复本班次引副使诣受宝褥位立定又引左辅诣副使前东北西向立门下侍郎引宝案立于左辅之右左辅跪取宝以授副使副使跪受讫兴置于案【举案者少退以宝置于案】副使左辅门下侍郎俱退复本班典仪曰再拜赞者承传使副以下应在位官皆再拜讫礼直官通事舍人太常博士引册使押册副使押宝持节者前导举册宝舆者次之出殿门加节衣物使副将受册宝毕礼直官又引右弼中书侍郎及捧制书官等并诣文德殿后幄次前立以使奉制书出幄次奉制书官帅执事人捧举以行礼直官通事舎人太常博士前引中书侍郎押制书右弼后从援衞如仪出东上閤门至殿庭权置讫【援衞人少退】次引奉迎使副就受制书左辅诣御座前承防降自东阶诣使副前东北西向称有制典仪曰再拜赞者承传使副及在位官皆再拜左辅宣制曰皇帝制令公等持节奉迎皇后宣制讫使副又再拜左辅升复位门下侍郎帅掌节者脱节衣诣使者前掌节者以节授门下侍郎掌节者退门下侍郎西向以节授使者使者跪受以授掌节者立于使者之左门下侍郎退次引使副俱就受制书褥位又引右弼诣使者东北西向立中书侍郎引制书案立于右弼之右右弼跪取制书授使者使者跪受讫兴置于案【举案者退立于后】右弼中书侍郎俱退复本班典仪曰再拜赞者承传使副以下在位官皆再拜礼直官通事舍人太常博士引使副从制书案出持节者前导举案者次之出殿门加节衣捧举官等分左右夹侍册宝舆制书案由端礼门入右升龙门安制书于防络网犊车内奉迎使副就次以俟晡后诣皇后第奉迎册使副步从册宝舆出宣德门初制书案出礼直官太常博士引礼仪使进当御座前俛伏跪奏礼仪使具官臣某言礼毕俛伏兴复位内侍承防索扇扇合帘降鸣鞭皇帝降座乘辇入自东房内侍又赞扇扇开礼直官通事舎人引左辅版奏解严所司承防放仗应在位官俱再拜讫以次出














　　政和五礼新仪卷一百六十八
　　钦定四库全书
　　政和五礼新仪卷一百六十九
　　嘉礼
　　纳皇后仪四
　　册后
　　前一日有司设使副次如常仪设尚宫以下次于皇后閤外道西东向设香案于中庭中庭随阙所向又设权置册宝二案于香案之右典仪设使者位于大门外副使及内侍位于使者之南举册宝案者又在其南持节者在使者之北俱少退东向设主人位于中门外之南北向设使副以下及主人位于中门外亦如之设内谒者监位于中门外主人之南西向其日使副乘车持节备仪仗鼔吹备而不作至皇后第大门外降车掌次者延入次尚宫以下至各就次内仆进重翟等车尚书兵部帅其属布卤簿仪仗并于大门之外执事者取册宝降舆置于案上礼直官引使副出次持幡节及举册宝案者从之俱在门外位捧举册官夹侍主人朝服立于大门内之东西面傧者立于主人之左北面进受命出曰敢请事使者曰某奉制授皇后备物典册傧者入吿遂引主人出迎使副于大门外之东南北面再拜使副不答拜主人引揖使副先入立于中门外之东西面使副入幡节前导持案者次之至中门外各就位立定持节者脱节衣内侍及举册者皆进诣使者前使者取册以授内侍各俛伏跪内侍受册讫各俛伏兴以授内谒者监使者退复位副使以宝授内侍如上仪讫内谒者监持册宝入立于阁外之东西面跪置册宝于案俛伏兴尚宫以下入阁奉皇后首饰袆衣讫傅姆赞出尚宫引皇后降自东阶诣香案前向阙立内侍跪取宝进立于皇后之右少前司言司宝二员进立于皇后之左少前又内侍称有制内侍赞再拜皇后再拜内侍宣册讫内侍又赞再拜皇后再拜内侍捧册进授皇后皇后受讫以授司言又内侍奉宝进授皇后皇后受讫以授司宝内侍赞再拜皇后再拜讫内侍赞升座尚宫引皇后升座内命妇以下皆序立于庭皇后北面东上立定司赞曰再拜典赞承传在位者皆再拜讫应侍卫者各升立于侍卫尚仪前跪奏礼毕皇后降座尚宫引皇后入于阁内侍出告礼毕捧册宝官退主人礼使副使副复命并如告期之仪
　　奉迎
　　前一日有司设使副次如常仪又设尚宫以下次于皇后阁外道西东向又设香案于庭中随阙所向典仪设使者位于大门外副使及内侍位于使者之前持案及执鴈者又在其南持节者在使者之北俱少退东向司赞设尚仪以下位于堂前其日使副乘车持节备仪仗鼔吹备而不作至皇后大门外降车掌次者延入次宫人等至各就次文武百官奉迎皆陪立于大门之外东西相向并如文德殿命使立班之仪立定尚仪诣皇后前奏请中严执事者取制书降车置于案礼直官引使副出次立于大门外之西东面内侍及执事者各就门外位主人朝服立于大门内东西面傧者立于主人之左北面进受命出曰敢请事使者曰再奉制以合吉辰以礼奉迎傧者入吿主人曰臣某谨奉典制傧者出吿入引主人出迎于大门外之南北面再拜使副不答拜主人揖使副先入立于东阶西面使副入幡节前导其持案及执鴈者从入幡节立于西阶之东西面持节者脱节衣使者由西阶升立于西槛间南面副使在使者西南持案及执鴈者入在副使后少退俱东面主人升东阶诣使者前北面立持案者以案进副使前副使取制书持案者退授位副使奉制书进授使者进复位使者曰有制执鴈者以鴈陈于庭三分庭一在南北向主人降诣阶间北面再拜使者宣制毕主人又北面再拜稽首讫升进复诣使者前使者以制书授主人各俛伏跪主人受制书讫各俛伏兴主人少退以授掌事者仍北面立傧者引二人对举答表案进立于主人后少西傧者取表以授主人主人受表进授使者如上仪讫退复位主人再拜持节者加节衣礼直官引使副降自西阶以出立于中门之外北面东上傅姆导皇后尚宫前引升堂宫人侍衞如常仪主妇出立于门外之西南面内侍出中门外西面典仪曰再拜赞者承传使副俱再拜使者曰今月吉日某等率职奉迎内使受以入传于司言受以奏闻讫主人奉币以授使副使副退皇后降自东阶向阙立于庭尚仪赞诣皇后再拜皇后再拜讫升堂主人升自东阶进西面诫之曰诫之慎之夙夜无违命主人退毋立于西阶上施衿结帨诫之曰勉之诫之夙夜无违命重翟车进中门外肩舆进堂上【肩与为担子下准此】尚宫前导皇后升舆六尚以下侍衞如仪至中门外降舆升车内侍导引应乘车引从者如卤簿常仪皇后车出大门外文武百官北向班迎再拜讫分班东西主使副以下羣官当引从者以次引从至宣德门鸣钟鼔【鸣钟鼔者所以声吿内使】卤簿止于门外使副复命并如册后之仪
　　制文
　　皇帝曰咨某官姓名嘉月惠时吉日惟某率由典礼今遣使持节上公封某宗正卿封某备礼以迎
　　答文
　　皇帝嘉命使者某重宣中诏吉日维某备礼以迎臣卑陋之族叨膺大恩以荣为惧臣恭承令典肃荷徽章某官臣姓名稽首顿首再拜承制诏
　　同牢
　　前一日所司预设皇后大次二一于大庆殿门外之西南向一于内殿庭之南北向尚寝设皇后栉幄于所御殿之室中设御榻于室中之西又设皇后对榻于御榻之东司设设巾洗各二一于东阶南一于室之北水在洗东司醖设御酒尊于室中实四爵两卺于篚【爵卺以阙酒器代之】至日晡后皇后入宣德门至大庆殿门外次前回车南向施步障繖扇等毕内侍进当车前跪奏请皇后降车舆退复位皇后降车入次肩舆进皇后升舆至内东门降舆执扇烛者布列前后尚宫导皇后诣内殿庭之大次以俟内侍以版奏请中严皇帝服通天冠绛纱袍以出即御座南向左右侍衞如常仪皇后入次少顷尚宫前引皇后出诣殿庭之东西向内侍版奏外办又奏皇帝降座礼迎皇帝降座内侍前引诣殿庭西东向揖皇后以入皇后从入升自西阶皇帝盥于南洗皇后盥于北洗入室各就榻前立尚食跪奏请皇帝皇后皆坐尚食以馔进皇帝皇后皆食司醖以酒进皇帝皇后俱受醆以饮尚食以馔从再饮三饮如初仪尚仪跪奏礼毕皇帝皇后俱兴尚宫奏请皇帝更礼服尚寝请皇后服常服次日以礼朝见并如宫中之仪
　　皇后表谢
　　皇后至宫之明日质明具服以出司言引尚宫尚宫引皇后降自西阶立于庭北向左右侍从如常仪内侍赞再拜皇后再拜内侍以谢表授皇后又内侍以案少前皇后以表置于案上内侍赞再拜皇后再拜内侍奉表以闻内侍诣皇后前跪奏礼毕俛伏兴皇后还閤














　　政和五礼新仪卷一百六十九
　　钦定四库全书
　　政和五礼新仪卷一百七十
　　嘉礼
　　纳皇后仪五
　　皇后朝谒景灵宫
　　前一日有司于景灵宫东张次于明福殿上【西宫即于洁成殿】又于天兴殿之东廊设幄次稍南西向又于殿东阶之东稍南设皇后褥位西向又于殿上设皇后褥位西向又于殿上设皇后褥位于香案之南北向及供奉之物如常仪又设内命妇妃嫔以下陪列位于殿庭之东外命妇陪列位于殿庭之西皆重行北向保宁閤天元太始皇武俪极太定煇德熙文衍庆美成继仁治隆徽音景灵西宫大明坤元重光殿并如上仪讫又设内命妇妃嫔以下及外命妇并应奉官次于斋殿门内外量殿之宜太仆寺陈重翟车于宣德门偏东南向其日未明前二刻有司设小驾卤簿仪仗于重翟车左右以次排列外命妇先自景灵殿后门入就次皇后未出宫前一刻内侍引内命妇妃嫔以下俱诣殿庭起居讫内侍奏请中严少顷又奏外办皇后首饰袆衣乘龙饰肩舆如常仪障以行帏出内东门【由宣祐门左银台门左嘉肃门左长庆门入左升龙门】内侍诣皇后肩舆前俛伏跪奏具官臣某言请皇后降肩舆升重翟车奏讫俛伏兴少退【凡内侍奏请之仪准此】皇后升重翟车内侍诣车前奏请重翟车进发车进行出宣德东偏门内命妇妃嫔以下自内东门各升所乘车由左掖门至宣德门外从皇后车至景灵东宫昌福门【西宫即于昭德门】小驾卤簿止于门外车入门回车南向内侍诣车前奏请皇后降车升肩舆皇后降车升肩舆入大次内命妇妃嫔以下并降车以入内侍引外命妇诣皇后大次前起居讫并先赴殿庭陪位少顷内侍前导皇后至天兴殿幄次降帘又内侍诣幄次前奏请皇后行朝谒之礼帘卷内侍前导皇后诣殿阶下西面褥位立内侍奏请再拜皇后再拜内命妇妃嫔以下及外命妇皆再拜内侍前导皇后升殿东阶诣圣祖天尊大帝香案前褥位北向立内侍奏请皇后上香再上香三上香又奏请再拜皇后再拜内命妇妃嫔以下及外命妇皆再拜内侍前导皇后还幄次帘降内侍诣幄次前奏言礼毕次诣保宁閤天元太始皇武俪极太定辉德殿朝谒如天兴殿仪讫归大次内侍诣大次前奏解严内外命妇皆还次少顷小驾卤簿转仗衞于还途如来仪外命妇先退太仆进重翟车于昌福门内南向内侍奏请中严少顷又奏外办皇后乘肩舆以出至车前内侍诣肩舆前奏诣皇后降肩舆升重翟车皇后升车驭者执绥内侍诣车前奏请重翟车进发内命妇妃嫔以下皆升所乘车重翟车进行鼔吹振作前导车至宣德东偏门内回车南向内侍诣车前奏皇后降升肩舆皇后乘肩舆障以行幄由内东门还内内命妇妃嫔以下从人内侍奏请解严将士等各还其所次日又朝谒熙文衍庆美成继仁治隆徽音殿并如天元殿之仪又次日诣西宫朝谒大明坤元重光殿并如熙文殿之仪














　　政和五礼新仪卷一百七十
<史部,政书类,仪制之属,政和五礼新仪>
　　钦定四库全书
　　政和五礼新仪卷一百七十一
　　嘉礼
　　皇太子纳妃仪上
　　陈设
　　临轩命使
　　采择
　　问名
　　吿吉
　　吿成
　　吿期
　　奏告
　　册妃
　　醮戒
　　亲迎
　　同牢
　　妃朝见
　　盥馈
　　陈设
　　前期殿中监帅其属尚舎张设垂拱文德殿门之内设御座于文德殿门当中南向东西房于御座之左右稍北东西閤于殿后之左右殿上前槛施设香案于殿下螭陛间大晟展宫架之乐于殿庭横街之南协律郎举麾位于宫架西南北东向大司乐押乐位于宫架之北北向仪鸾司设文武朔参官应行事官东宫官次于朝堂之内外又设使副次于右升龙门内东南其日尚辇陈大辇于殿西阶下东向陈御马于殿门外东厢西向尚书兵部帅其属列黄麾细仗于殿庭典仪设使副受制位于横街南北向东上设在朝承制位于御座之东又设左辅宣制位于使副之东北并西向又设应行事官位于近北西向以北为上设典仪位于宫架东北赞者二人在南少退俱西向
　　临轩命使
　　其日质明辟文德殿门文武朔参官及应行事官入就次各服其服大乐正帅乐工先入就位协律郎入就举麾位大司乐入就押乐位备而不作典赞者先入就位礼直官引使副入立于文德殿门外道东西向皇帝将出宫东上閤门引知枢密事以下诣垂拱殿立班如常仪东上閤门附内侍进班齐牌垂拱殿降皇帝乘辇出至殿上少驻辇官迎驾自赞常起居讫宣辇官上殿卷鸣鞭行门禁衞诸班亲从迎驾自赞常起居次舎人先赞知内侍省事以下常起居次枢密以下通班常起居赞只候引驾枢密知客省事以下至签书东上閤门官分左右六尚局应奉官只应武功大夫以下并先退管军臣僚窄衣执杖子宣名常起居赞只候引驾并分左右前导辇降东阶垂拱殿门外禁衞诸班亲从自赞常起居讫至文德殿后管军臣僚易公服执杖子殿阶下分东西侍立皇帝降辇入西閤前导官易朝服诣御座前分左右侍立知枢密院签书枢密院知密省事以下至签书东上閤门官在东同知枢密院在西閤门舎人以下各诣两朶殿上不当只应舎人并殿下西向立诸军将校先入分立殿门内左右内外符宝郎俱诣閤奉迎御史台引殿中侍御史一员先入就位次东上閤门御史台太常寺分引三公以下文武百僚入诣文德殿庭立班东西相向如月朔视朝之仪礼直官通事舎人引左辅版奏中严内外符宝郎奉宝先出少顷又引左辅版奏外办皇帝服通天冠绛纱卷殿上鸣鞭禁衞诸班亲从自赞常起居皇帝出西閤乘辇礼直官太常博士引礼仪使前导皇帝出自西房内侍承防索扇扇合皇帝降辇即御座卷内侍又赞扇扇开殿下鸣鞭炉烟升礼直官太常博士礼仪使立于御座前稍东西向符宝郎奉八宝陈于御座之左右分立如仪礼直官通事舎人太常博士引使副入就位立定典仪曰再拜赞者承传使副以下在位官皆再拜左辅诣御座前承防降自东阶诣使副前稍东西向称有制典仪曰再拜赞者承传使副以下应在位官皆再拜左辅宣制讫使副又再拜左辅升复位礼直官通事舍人太常博士引使副出由文德殿门出右掖门乘车备仪仗而行初使副出礼直官太常博士引礼仪使进当御座前俛伏跪奏礼仪使具官臣某言礼毕俛伏兴复位内侍承防索扇扇合降鸣鞭皇帝降座乘辇入自东房内侍又赞扇扇开礼直官通事舎人引左辅版奏解严所司承防放仗应在位官俱再拜讫以次出
</div>
    <div class="pagination">
<a href="政和五礼新仪_page58.html">上一页</a><span>...</span><a href="政和五礼新仪_page54.html">54</a><a href="政和五礼新仪_page55.html">55</a><a href="政和五礼新仪_page56.html">56</a><a href="政和五礼新仪_page57.html">57</a><a href="政和五礼新仪_page58.html">58</a><span class="current-page">59</span><a href="政和五礼新仪_page60.html">60</a><a href="政和五礼新仪_page61.html">61</a><a href="政和五礼新仪_page62.html">62</a><a href="政和五礼新仪_page63.html">63</a><a href="政和五礼新仪_page64.html">64</a><span>...</span><a href="政和五礼新仪_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
