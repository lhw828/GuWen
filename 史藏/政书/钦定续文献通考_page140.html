<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 140 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 140 页/共 455 页</h1>
    <div class="content">　　衣服一品至三品服浑金四品五品服金答子六品以下惟服销金并金纱答子首饰一品至三品许用金珠寳玉四品五品用金玉珍珠六品以下用金惟耳镮用珠玉同籍不限亲疎期亲虽别籍并出嫁同草木子曰元朝后妃及大臣之正室皆带姑姑高圆二尺许用红色罗盖唐金步摇之遗制也【臣】等谨按元史舆服志不载后妃服色即命妇以下亦止见仁宗延祐元年定服色等第中今详如右
　　明制皇后冠服
　　太祖洪武三年定受册谒庙朝防服礼服其冠圆匡冒以翡翠上饰九龙四鳯大花十二树小花数如之两博鬓十二钿袆衣深青绘翟赤质五色十二等素纱中单黻领朱罗縠褾襈裾蔽膝随衣色以緅为领縁用翟为章三等大带随衣色朱里纰其外上以朱锦下以緑锦纽约用青组玉革带青袜青舄以金饰成祖永乐三年定制饰翠龙九金鳯四中一龙衔大珠一上有翠盖下垂珠结余皆口衔珠滴珠翠云四十片大珠花小珠花数如旧三博鬓饰以金龙翠云皆垂珠滴翠口圏一副上饰珠寳钿花十二翠钿如其数托里金口圏一副珠翠面花五事珠排环一对皂罗额子一描金龙文用珠二十一翟衣深青织翟文十有二等间以小轮花红领褾襈裾织金云龙文中单玉色纱为之红领褾襈裾织黻文十三蔽膝随衣色织翟为章三等间以小轮花四以緅为领縁织金云龙文玉革带青绮鞓描金云龙文玉事件十金事件四大带表里俱青红相半末纯红下垂织金云龙文上朱縁下緑縁青绮副带一绶五采【黄赤白缥线】纁质间施二玉环皆织成小绶三色同大绶玉佩二各用玉珩一瑀一琚二冲牙一璜二瑀下垂玉花一玉滴二瑑饰云龙文描金自珩而下系组五贯以玉珠行则冲牙二滴与二璜相触有声上有金钩有小绶五采以副之纁质织成青韈舄饰以描金云龙皂纯毎舄首加珠五颗
　　皇后常服
　　洪武三年定双鳯翊龙冠首饰钏镯用金玉珠寳翡翠诸色团衫金绣龙鳯文带用金玉四年更定龙鳯珠翠冠真红大袖衣霞帔红罗长裙红褙子冠制如特髻上加龙鳯饰衣用织金龙鳯文加绣饰
　　永乐三年更定冠用皁縠附以翠博山上饰金龙一翊以珠翠鳯二皆口衔珠滴前后珠牡丹二花八蘂翠叶三十六珠翠穰花鬓二珠翠云二十一翠口圏一金寳钿花九饰以珠金鳯二口衔珠结三博鬓饰以鸾鳯金寳钿二十四邉垂珠滴金簪二瑚鳯冠觜一副大彩霞帔衫黄霞帔深青织金云霞龙文或绣或铺翠圏金饰以珠玉坠子瑑龙文四防袄子【即褙子】深青金绣团龙文鞠衣红色前后织金云龙文或绣或铺翠圏金饰以珠大带红线罗为之有縁余或青或緑各随鞠衣色縁襈袄子黄色红领褾襈裾皆织金采色云龙文縁襈裾红色緑縁襈织金采色云龙文玉带如翟衣内制第减金事件一玉花采结绶以红緑线罗为结玉绶花一瑑云龙文绶带玉坠珠六金垂头花瓣四小金叶六红线罗系带一白玉云様玎珰二如佩制有金钩金如意云盖一下悬红组五贯金方心云版一俱钑云龙文衬以红绮下垂金长头花四中小金钟一末缀白玉云朶五青韈舄与翟衣内制同
　　皇妃冠服
　　洪武三年定皇妃受册助祭朝防礼服冠饰九翚四鳯花钗九树小花数如之两博鬓九钿翟衣青质绣翟编次于衣及裳重为九等青衫中单黻领朱縠褾襈裾蔽膝随裳色加文绣重雉为章二等以緅为领縁大带随衣色玉革带青韈舄佩绶常服鸾鳯冠首饰钏镯用金玉珠寳翠诸色团衫金绣鸾鳯不用黄带用金玉犀又定山松特髻假鬓花钿或花钗鳯冠真红大袖衣霞帔红罗裙褙子衣用织金及绣鳯文永乐三年更定礼服九翟冠二以皁縠为之附以翠博山饰大珠翟二小珠翟三翠翟四皆口衔珠滴冠中寳珠一座翠顶云一座其珠牡丹翠穰花鬓之属俱如双鳯翊龙冠制第减翠云十又翠牡丹花穰花各二面花四梅花环四珠环各二其大彩霞帔燕居佩服之饰俱同中宫第织金绣瑑俱云霞鳯文不用云龙文
　　九嫔冠服
　　世宗嘉靖十年始定冠用九翟次皇妃之鳯大衫鞠衣如皇妃制
　　内命妇冠服
　　洪武五年定三品以上花钗翟衣四品五品山松特髻大衫为礼服贵人视三品以皇妃燕居冠及大衫霞帔为礼服以珠翠庆云冠鞠衣褙子縁襈袄裙为常服
　　宫人冠服
　　制与宋同紫色团领窄袖徧刺折枝小葵花以金圏之珠络缝金带红裙弓様鞵上刺小金花乌纱帽饰以花帽额缀团珠结珠鬓梳垂珠耳饰
　　皇太子妃冠服
　　洪武三年定礼服与皇妃同
　　永乐三年更定九翚四鳯冠漆竹丝为匡冒以翡翠上饰翠翚九金鳯四皆口衔珠滴珠翠云四十片大珠花九树小珠花数如之双博鬓饰以鸾鳯皆垂珠滴翠口圏一副上饰珠寳钿花九翠钿如其数托里金口圏一副珠翠面花五事珠排环一对珠皁罗额子一描金鳯文用珠二十一翟衣青质织翟文九等间以小轮花红领褾襈裾织金云龙文中单玉色纱为之红领褾襈裾领织黻文十一蔽膝随衣色织翟为章三等间以小轮花三以緅为领縁织金云鳯文其带绶玉佩韈舄之制俱同皇妃
　　又洪武三年定常服犀冠刻以花鳯首饰钏镯衫带俱同皇妃四年定冠亦与皇妃同
　　永乐三年定燕居冠以皁縠为之附以翠博山上饰寳珠一座翊以二珠翠鳯皆口衔珠滴前后珠牡丹二花八蘂翠叶三十六珠翠穰花鬓二珠翠云十六片翠口圏一副金寳钿花九上饰珠九金鳯一对口衔珠结双博鬓饰以鸾鳯金寳钿十八边垂珠滴金簪一对瑚鳯冠觜一副其大衫霞帔燕居佩服之饰俱同皇妃
　　亲王妃冠服
　　受册助祭朝防服礼服洪武三年定九翚四鳯冠永乐三年又定九翟冠制同皇妃其大衫霞帔燕居佩服之饰同东宫妃第金事件减一玉绶花瑑寳相花文
　　公主冠服
　　与亲王妃同
　　世子妃冠服
　　永乐三年定与亲王妃同惟冠用七翟
　　郡王妃冠服
　　永乐三年定冠用七翟与亲王世子妃同其大衫霞帔燕居佩服之饰俱同亲王妃第绣云霞翟文不用盘鳯文
　　郡王长子夫人冠服
　　珠翠五翟冠大红纻丝大衫深青纻丝金绣翟褙子青罗金绣翟霞帔金坠头
　　郡主冠服
　　永乐三年定与郡王妃同惟减四珠环一对
　　镇国将军夫人冠服
　　与郡王长子夫人同辅国将军夫人冠服与镇国将军夫人同惟冠用四翟抹金银坠头奉国淑人冠服与辅国将军夫人同惟褙子霞帔金绣孔雀文镇国中尉恭人冠服与奉国将军淑人同辅国中尉宜人冠服与镇国中尉恭人同惟冠用三翟褙子霞帔金绣鸳鸯文银坠头奉国中尉安人冠服与辅国中尉宜人同惟大衫用丹矾红褙子霞帔金绣练鹊文
　　县主冠服
　　珠翠五翟冠大红纻丝大衫深青纻丝金绣孔雀褙子青罗金绣孔雀霞帔抹金银坠头郡君冠服与县主同惟冠用四翟褙子霞帔金绣鸳鸯文县君冠服与郡君同惟冠用三翟乡君冠服与县君同惟大衫用丹矾红褙子霞帔金绣练鹊文
　　命妇冠服
　　洪武元年定命妇一品冠花钗九树两博鬓九钿服用翟衣绣翟九重素纱中单黼领朱縠褾襈裾蔽膝随裳色以緅为领縁加文绣重翟为章二等玉带青袜舄佩绶二品冠花钗八树两博鬓八钿服用翟衣八等犀带余如一品三品冠花钗七树两博鬓七钿翟衣七等金革带余如二品四品冠花钗六树两博鬓六钿翟衣六等金革带余如三品五品冠花钗五树两博鬓五钿翟衣五等乌角带余如四品六品冠花钗四树两博鬓四钿翟衣四等乌角带余如五品七品冠花钗三树两博鬓三钿翟衣三等乌角带余如六品自一品至五品衣色随夫用紫六品七品衣色随夫用绯其大带如衣色四年以古天子诸侯服衮冕后与夫人亦服袆翟今羣臣既以梁冠绛衣为朝服不敢用冕则外命妇亦不当服翟衣以朝命礼部议之奏定命妇以山松特髻假鬓花钿真红大袖衣珠翠蹙金霞帔为朝服以珠翠角冠金珠花钗濶袖杂色緑縁为燕居之服一品衣金绣文霞帔金珠翠妆饰玉坠二品衣金绣云肩大杂花霞帔金珠翠妆饰金坠子三品衣金绣大杂花霞帔珠翠妆饰金坠子四品衣绣小杂花霞帔翠妆饰金坠子五品衣销金大杂花霞帔生色画绢起花妆饰金坠子六品七品衣销金小杂花霞帔生色画绢起花妆饰镀金银坠子八品九品衣大红素罗霞帔生色画绢妆饰银坠子首饰一品二品金玉珠翠三品四品金珠翠五品金翠六品以下金镀银间用珠五年更定品官命妇冠服一品礼服用山松特髻翠松五株金翟八口衔珠结正面珠翠翟一珠翠花四朶珠翠云喜花三朶后鬓珠梭毬一珠翠飞翟一珠翠梳四金云头连三钗一珠帘梳一金簪二珠梭环一双大袖衫用真红色霞帔褙子俱用深青色纻丝绫罗纱随用霞帔上施蹙金绣云霞翟文钑花金坠子褙子上施金绣云霞翟文常服用珠翠庆云冠珠翠翟三金翟一口衔珠结鬓边珠翠花二小珠翠梳一双金云头连三钗一金压鬓双头钗二金脑梳一金簪二金脚珠翠佛面环一双镯钏皆用金长袄长裙各色纻丝绫罗纱随用长袄縁襈或紫或緑上施蹙金绣云霞翟文看带用红緑紫上施蹙金绣云霞翟文长裙横防金绣纒枝花文二品特髻上金翟七口衔珠结余同一品常服亦与一品同三品特髻上金孔雀六口衔珠结正面珠翠孔雀一后鬓翠孔雀二霞帔上施蹙金云霞孔雀文钑花金坠子褙子上施金绣云霞孔雀文余同二品常服冠上珠翠孔雀三金孔雀二口衔珠结长袄縁襈看带或紫或緑并绣云霞孔雀文长裙横防襴并绣纒枝花文余同二品四品特髻上金孔雀五口衔珠结余同三品常服亦与三品同五品特髻上银镀金鸳鸯四口衔珠结正面珠翠鸳鸯一小珠铺翠云喜花三朶后鬓翠鸳鸯二银镀金云头连三钗一小珠帘梳一镀金银簪二小珠梳环一双霞帔上施绣云霞鸳鸯文镀金银钑花坠子褙子上施云霞鸳鸯文余同四品常服冠上小珠翠鸳鸯三镀金银鸳鸯二挑珠牌鬓边小珠翠花二朶云头连三钗一梳一压鬓双头钗二镀金簪二银脚珠翠佛面环一双镯钏皆用银镀金长袄縁襈绣云霞鸳鸯文长裙横防襴绣纒枝花文余同四品六品特髻上翠松三株银镀金练鹊四口衔珠结正面银镀金练鹊一小珠翠花四朶后鬓翠梭毬一翠练鹊二翠梳四银云头连三钗一珠縁翠帘梳一银簪二大袖衫绫罗防绢随所用霞帔施绣云霞练鹊文钑花银坠子褙子上施云霞练鹊文余同五品常服冠上镀金银练鹊三又镀金银练鹊二挑小珠牌镯钏皆用银长袄縁襈看带或紫或緑绣云霞练鹊文长裙横防襴绣纒枝花文余同五品七品礼服常服俱同六品其八品九品礼服惟用大袖衫霞帔褙子大衫同七品霞帔上绣纒枝花钑花银坠子褙子上绣摘枝团花通用小珠庆云冠常服亦用小珠庆云冠银间镀金银练鹊三又银间镀金银练鹊二挑小珠牌银间镀金云头连三钗一银间镀金压鬓双头钗二银间镀金脑梳一银间镀金簪二长袄縁襈看带并绣纒枝花余同七品又定命妇团衫之制以红罗为之绣重雉为等第一品九等二品八等三品七等四品六等五品五等六品四等七品三等其余不用绣雉二十四年定制命妇朝见君后在家见舅姑并夫及祭祀则服礼服公侯伯夫人与一品同大袖衫用真红色一品至五品纻丝绫罗六品至九品绫罗防绢霞帔褙子皆深青段公侯及一品二品金绣云霞翟文三品四品金绣云霞孔雀文五品绣云霞鸳鸯文六品七品绣云霞练鹊文大绣衫领濶三寸两领直下一尺间缀钮子三末缀钮子二钮在掩钮之下拜则放之霞帔二条各绣禽七随品级用前三后四坠子中钑花禽一四面云霞文禽如霞帔随品级用笏以象牙为之二十六年定一品冠用金事件珠翟五珠牡丹开头二珠半开二翠云二十四片翠牡丹叶一十八片翠口圏一副上带金寳钿花八金翟二口衔珠结二二品至四品冠用金事件珠翟四珠牡丹开头二珠半开四翠云二十四片翠牡丹叶一十八片翠口圏一副上带金寳钿花八金翟二口衔珠结二一品二品霞帔褙子俱云霞翟文钑花金坠子三品四品亦用霞帔褙子俱云霞孔雀文钑花金坠子五品六品冠用抹金银事件珠翟三珠牡丹开头二珠半开五翠云二十四片翠牡丹叶一十八片翠口圏一副上带抹金银寳钿花八抹金银翟二口衔珠结子二五品霞帔褙子俱云霞鸳鸯文镀金钑花银坠子六品霞帔褙子俱云霞练鹊文钑花银坠子七品至九品冠用抹金银事件珠翟二珠月桂开头二珠半开六翠云二十四片翠月桂叶一十八片翠口圏一副上带抹金银寳钿花八抹金银翟二口衔珠结子二七品霞帔坠子褙子与六品同八品九品霞帔用绣纒枝花坠子与七品同褙子绣摘枝团花
　　品官之祖母及母以下冠服
　　洪武元年礼部尚书崔亮奉诏议定内外品官之祖母及母与子孙同居亲弟侄妇女礼服合以本官所居职品级通用漆纱珠翠庆云冠本品衫霞帔褙子縁襈袄裙惟山松特髻子许受封诰敇者用之品官次妻许用本品珠翠庆云冠褙子为礼服销金濶领长袄长裙为常服
　　士庶妻冠服
　　洪武三年定制士庶妻首饰用银镀金耳环用金珠钏镯用银服浅色团衫用纻丝绫罗防绢五年令民间妇人礼服惟紫絁不用金绣袍衫止紫緑桃红及诸浅淡顔色不许用大红鸦青黄色带用蓝绢布女子在室者作三小髻金钗珠头窄袖褙子凡婢使高顶髻绢布狭领长袄长裙小婢使双髻长袖短衣长裙成化十年禁官民妇女不得僭用浑金衣服寳石首饰正徳元年令军民妇女不许用销金衣服帐幔寳石首饰镯钏
　　宫中女乐冠服
　　洪武三年定制凡中宫供奉女乐奉銮等官妻本色防髻青罗圆领提调女乐黒漆唐巾大红罗销金花圆领镀金花带皁鞾歌章女乐黒漆唐巾大红罗销金裙袄胸带大红罗帓额青緑罗彩画云肩描金牡丹花皁鞾奏乐女乐服色与歌章同
　　嘉靖九年祀先蚕定乐女生冠服黒绉纱描金蝉冠黒丝缨黒素罗销金葵花胸背大袖女袍黒生绢衬衫锦领涂金束带白韈黒鞵
　　教坊司乐妓冠服
　　洪武三年定明角冠皁褙子不许与民妻同教坊司妇人不许戴冠穿褙子衣服止用明緑桃红玉色水红茶褐色










　　钦定续文献通考卷九十四
<史部,政书类,通制之属,钦定续文献通考>
　　钦定四库全书
　　钦定续文献通考卷九十五
　　王礼考
　　圭璧符节玺印
　　宋理宗寳庆三年九月加上寜宗皇帝徽号改制寳寳式面广四寸三分厚一寸五分蹲龙纽通髙四寸一分四面钩碾行龙
　　【臣】等谨按马端临考载宋之圭璧符节玺印终于寜宗嘉定十六年宋史舆服志悉述之王圻续通考乃载十四年十五年事非追叙实赘述耳嘉定后所见惟寳庆三年九月一条志又载理宗端平元年四月京湖制置司以所获金寳物来上令金臣防知政事张天纲辨识之其寳玉一乃金人上其太祖諡寳也其法物则有销金盘龙红纻丝袍一透碾云龙玉帯一【内方八胯结头一塌尾一并玉涂金结头一涂金小结攀一】连珠环玉束带一【上有金龙带上玉事件大小一十八又玉靶鐡剉一销金玉事件二皮茄袋一玊事件三】天纲称上项带国言谓之鹘皆其故主完顔守绪【哀宗讳】常服之物也碾玉巾环一桦皮龙饰角弓一金龙环刀一红纻丝靠枕一佩玉大环一皆非臣庶服用之物制防册一本旧作圣防近侍局掌之以承受内降指挥故主援东汉光武故事令上书者不得言圣故避圣字改作制防外有臣下虎头金牌三银牌十四涂金印三及诸官署铜印三百一十二并附録之
　　又按王圻续通考载理宗绍定二年赵至道奏申严皇城司给牌之制赁牌往来者照阑入法庶九重之地威禁益严亦防微杜渐之一端从之寳祐二年诏皇太子授崇寜军节度使给忠王印景定三年以李璮效顺赐金镀银印二以纪志不载姑附録以备考
　　辽自约尼氏之世受印于回鹘至伊兰可汗请印于唐武宗始赐奉国契丹印
　　太祖神册元年梁幽州刺史来归诏赐印绶
　　是时帝受位约尼十年矣
　　【臣】等谨按帝纪是年四月晋幽州节度使卢国用来降梁遣郎公逺来贺不载梁幽州来归事今从仪卫志
　　太宗防同九年十二月晋末帝表上国寳一金印三天子符瑞于是归辽是年破晋北归得玉印于汴宫藏随驾库
　　穆宗应厯二年诏周太宗旧寳【即得于汴京之玉印也】
　　圣宗开泰十年七月遣古里驰驿取石晋所上玉玺于中京
　　兴宗重熙七年六月以有国寳者为正统赋试进士后天祚帝保大二年正月避金兵率五千余骑幸云中遂遗国玺于桑干河
　　玺印
　　国寳始自秦汉及魏唐后石晋亡归辽自三代以来僭伪诸国摹拟私制歴代府库所藏不一莫辨其伪　玉印太宗得之于汴京　御前寳金铸文曰御前之寳【以印臣僚宣命】　诏书寳文曰书诏之寳【凡书诏批答周之】契丹寳【受契丹册符寳郎捧寳置玉坐东】　金印【三晋帝所上其文未详】　皇太后寳【制未详太祖天显二年应天皇太后称制羣臣上玺绶圣宗统和元年册承天皇太后仪符寳郎奉寳置皇太后座右】　皇后印文曰皇后教印　皇太子寳【未详其制重熙九年册皇太子仪中书令授皇太子寳】
　　印
　　吏部印文曰吏部之印【以印文官制诰】　兵部印文曰兵部之印【以印武官制诰】　契丹枢宻院契丹诸行军部署汉人枢宻院中书省汉人诸行宫都部署印文不过六字【以银珠为色　以上诸印并银铸】　南北王以下内外百司印【并铜铸以黄丹为色诸税务以赤石为色】　杓窊印【杓窊鸷鸟之总名以为印纽取疾速之义行军诏赐将帅用之道宗赐耶律仁先鹰纽印即此】
　　符契
　　自达呼尔氏八部用兵则合契而动不过刻木为牉合太祖受命易以金鱼　金鱼符【七枚黄金铸长六寸各有字号】毎鱼左右判合之有事以左半先授守将使者执右半大小长短字号合同然后发兵事讫归于内府　银牌【二百面长尺刻以国字文曰宜速】又曰勅走马牌国有重事皇帝以牌亲授使者手劄给驿马若干驿马缺取他马代法昼夜驰七百里其次五百里所至如天子亲临须索更易无敢违者使回皇帝亲受之手封牌印郎君収掌　木契正面为阳背面为隂閤门唤仗则用之朝贺之礼宣徽使请阳面木契下殿至于殿门以契授西上閤门使云授契行勘勘契官声喏跪受契举手勘契同俛伏兴鞠躬奏内外勘契同閤门使云准勅勘契行勘勘契官执隂面木契声喏平身立少退近后引声云军将门仗官齐声喏勘契官云内出唤仗木契一只准勅付左右金吾仗行勘勘契官云合不合门仗官云合凡再勘契官云同不同门仗官云同亦再勘契官近前鞠躬奏勘官左金吾引驾仗勾画都知某官某对御勘同平身少退近后右手举契云其契谨付閤门使进入閤门使引声喏门仗官下声喏勘契官跪以契授閤门使上殿纳契宣徽使受契閤门使下殿奉勅唤仗　木箭内箭为雄外箭为雌皇帝行幸还宫则用之勘箭官执雌箭东上閤门使执雄箭如勘契之仪
　　【臣】等谨按辽史统和元年正月以于越休格为南京留守仍赐南面行营总管印绶十月命宣徽使蒲领等东讨髙丽赐旗鼓及银符四年三月赐枢宻使耶律斜轸彰国军节度使杓窊印以趣征讨四月命东京留守耶律摩济林牙耶律穆噜古萧勤徳领偏师助休格仍赐旗鼓杓窊印七年七月以伊勒希巴纳喇威三部各四人益东北路来人布尔徳仍给印绶辽之符印可见者如此至圭璧之制文不足徴惟册皇太子仪皇太子逺逰冠绛纱袍秉圭又五代史晋开运四年正月辽太宗入汴二月朔通天冠绛纱袍执大圭视朝则知防同行汉礼后尝用圭也
　　金太祖收国二年九月始制金牌
　　后又有银牌木牌之制金牌以授万户银牌以授明安木牌则穆昆所佩者故金初以空名宣头付军帅为功赏递牌即国之信牌也
　　太宗天防元年十一月以银牌给上京路军帅实古讷富勒呼等　二年正月以银牌十给宗望五月实古讷以所获印绶二十二及银牌来上八月诏増给六部都统达兰银牌十　三年三月鄂啰献国玺以玛克实来附授印绶赐完顔罗索铁券五月萧巴锦获辽寳玉来献　四年七月出金牌命贝勒大防以所领渤海军八明安为万户
　　金史礼志曰金克宋辽获宋玉寳十五金寳七印一金涂银寳五玉寳受命寳一【咸阳所得三寸六分文曰受命于天既夀永昌相传为秦玺白玉葢螭纽】国寳一【螭纽以上二玉并碧色】镇国寳一【文曰承天休延万亿永无极】又受命寳一【文曰受命于天既夀永昌】天子之寳一天子信寳一天子行寳一皇帝之寳一皇帝信寳一皇帝行寳一皇帝恭膺天命之寳二【皆四寸八分螭纽】御书之寳二【一龙纽一螭纽】宣和御笔之寳二【螭纽】金宝并印天下同文之宝一【龙纽】御前之寳二御书之寳一宣和殿寳一皇后之寳一皇太子寳一【纽】皇太子妃印一【纽】金涂银寳皇帝钦崇国祀之寳一天下合同之寳一御前之寳一御前锡赐之寳一书诏之寳一外有宋内府圗书印三十八【内府图书之印一御书三御笔一御书玉寳一天子万年一天子万夀一龙上珍一河洛元瑞二云汉之章一奎璧之文一华国之瑞一大观中秘一大观寳篆一政和一宣和三宣和御览一宣和中秘一宣和殿制一宣和大寳一宣和书宝二宣和画寳一常乐未央一古文二封四共三十五并玉封字一御画一并玛瑙政和御笔一系水晶】元圭一白玉圭一十九　辽玉寳四金寳二玉寳通天万嵗之玺一受天明命惟徳乃昌之寳一【皆方二寸】嗣圣寳一御封不辨印文寳一金寳御前之寳一书诏之寳一【二寳金初用之】
　　熙宗皇统五年三月复更造金银牌【其制皆不】
　　海陵正隆元年更铸内外官印【详见于后】
　　世宗大定十八年十二月羣臣奉上大金受命万世之宝　二十三年三月初制宣命之寳【金玉各一】　二十四年三月尚书省进皇太子守国寳【时帝将如上京召而授之】　二十五年十二月命范铜为礼信之寳　二十八年十二月诏皇太孙摄政受摄政之寳
　　【臣】等谨按礼志十八年得美玉诏作大金受命万世之寳其制径四寸八分厚寸四分盘龙纽髙厚各四寸六分考左光庆初御史大夫完顔璋请制大金受命寳有司以秦玺文进帝命以大金受命万世之寳为文诏閤门使左光庆篆之王圻续通考作康光庆考光庆乃企弓之孙渊之孙好古读书善篆王圻以光庆前有康公弼遂误以为康氏
　　又按卫绍王纪至寜元年六月右副元帅呼沙呼谋逆尚宫左夫人郑氏为内职掌寳玺闻难端居玺所待变呼沙呼遣黄门入收玺郑曰玺天子所用呼沙呼人臣取将何为黄门曰今天时大变主上犹且不保况玺乎御侍当思自脱计郑厉声骂曰若辈宫中近侍恩遇尤隆君难不以死报之反为逆防夺玺耶我死可必玺必不与遂瞑目不语黄门出呼沙呼卒取宣命之寳伪除其党数十人官呼沙呼其时召符寳郎图克怛福夀取符寳陈于大兴府露堦上盗用御寳出制除官又召礼部令史张好礼欲铸监国元帅印好礼曰自古无异姓监国者乃止附载于此
　　章宗明昌四年七月命以银改铸礼信之寳【仍涂以金】承安元年三月初造虎符发兵
　　宣宗贞祐三年七月定尚书所造诸符【枢宻院鹿宣抚司鱼统军司虎】四年二月诏皇太子守礼总枢务以金铸抚军之寳授之
　　【臣】等谨按金史百官志载贞祐三年十二月以皇太子守绪控制枢宻院诏铸抚军寳如世宗时制乃误以四年为三年且不知铸寳时哀宗尚未更名守绪也
　　镇圭大圭
　　皇统九年十月礼部下太常书镇圭式様大礼使据三礼图以进用之大定十一年太常寺言按礼大圭长三尺抒上终葵首天子服之自西魏隋唐以来大圭长以尺一寸与镇圭同葢镇圭以镇天下四镇山为饰今其圭已依古制惟无大圭今御府有故宋白玉圭圆无上閷及终葵首自西魏以来所制玉笏皆长尺有二寸方而不折虽非先王之法葢后世玉难得随宜故也拟合以御府所蔵行礼就用
　　【臣】等谨按宋白玉圭及元圭已见所获玉寳内王圻续通考即附于镇圭大圭下误也此与皇太子执桓圭条俱从舆服志録之
　　皇太子执桓圭
　　长九寸广三寸厚半寸用白玉若屋之桓楹为二棱
　　寳玉
　　礼志曰凡天子大祀则陈八寳及胜国寳于庭所以示守也
　　国初就用辽寳皇统五年始铸金御前之寳一书诏之寳一天定十八年作受命之寳【制已见前】二十三年又铸宣命之寳【径四寸二厘厚一寸四分纽髙一寸九分字深二分】勅有司议所当用奏今所收八寳及皇统五年造御前之寳赐宋国书及常例奏日则用之书诏之寳赐髙丽夏国诏并颁诏则用之十八年所造受命寳奉勅再议今所铸金寳宜以进呈为始一品及王公妃用玉寳二品以下用宣命之寳又有礼信之寳用铜嵗赐三国礼物缄封用之
</div>
    <div class="pagination">
<a href="钦定续文献通考_page139.html">上一页</a><span>...</span><a href="钦定续文献通考_page135.html">135</a><a href="钦定续文献通考_page136.html">136</a><a href="钦定续文献通考_page137.html">137</a><a href="钦定续文献通考_page138.html">138</a><a href="钦定续文献通考_page139.html">139</a><span class="current-page">140</span><a href="钦定续文献通考_page141.html">141</a><a href="钦定续文献通考_page142.html">142</a><a href="钦定续文献通考_page143.html">143</a><a href="钦定续文献通考_page144.html">144</a><a href="钦定续文献通考_page145.html">145</a><span>...</span><a href="钦定续文献通考_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
