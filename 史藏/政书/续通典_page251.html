<!DOCTYPE html>
<html>
<head>
    <meta charset="UTF-8">
    <title>续通典 - 第 251 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 251 页/共 410 页</h1>
    <div class="content">
　　△宋

　　宋王韶诣阙上平戎策三篇其略以为西夏可取欲取西夏当先复河湟则夏人有腹背受敌之忧夏人比年攻青唐不能克万一克之必并兵南向大掠秦渭之闲牧马于兰会断古渭境尽服南山生羌西筑武胜遣兵时掠洮河则陇蜀诸郡当尽惊扰辖戬兄弟其能自保耶今嘉勒氏子孙唯栋戬粗能自立辖戬欺巴鄂特之徒文法所及各不过一二百里其势岂能与西人抗哉武威之南至于洮河兰鄯皆故汉郡县所谓湟中浩亹大小榆枹罕土地肥美宜五种者在焉幸今诸羌瓜分莫相统一此正可并合而兼抚之时也诸种既服嘉勒氏敢不归嘉勒氏归则河西李氏在吾股掌中矣且嘉勒氏子孙辖戬差盛为诸羌所畏若招谕之使居武胜或渭源城使纠合宗党制其部族习用汉法异时族类虽盛不过一延州李士彬环州慕思耳为汉有肘腋之助且使夏人无所连结策之上也又种世衡为鄜州从事夏人犯延安世衡建言延安东北二百里有故宽州请因其废垒而与之以当寇冲左可致河东之粟右可固延安之势北可图银夏之旧有是三利朝廷从之又孟珙知江陵府曰陆抗有言荆州国之藩表如有虞非但失一郡当倾国争之若非增兵八万并力备御虽韩白复生无所用其巧今事势相似彼若以兵缀我上下流急将若之何珙往则彼捣吾虚不往谁实捍御识者是之又上言上流备御宜周沅之险不如辰靖之险不如沅三州皆当措置而沅尤急江防自秭归至寿昌亘二千里自公安至峡川滩碛十余处节节当防兵讳备多乃京湖之忧也又孟珙至江陵修复内隘引沮漳之水俾遶城北入于汉随其高下为匮蓄泄三百里闲渺然巨浸迄为荆州形胜云

　　△金

　　金章宗泰和七年陕西宣抚司请增新得关隘戍兵万人是时宋遣左司郎中王柟禀请归川陕关隘完颜匡奏曰关隘之事臣初亦惑之今当增戍万人壁垒之役馈运之劳费用必广祖宗所以不取者以关隘仅能自保耳非有益于战也设能入寇纵之平地以铁骑蹂之无一得脱彼哀祈不已者以前曰负固尚且摧覆今遂失之是无一日之安也必谓兵力得之不可还赐则汉上诸郡皆膏腴耕桑之地枣阳光化归顺之民数万户较之陕右轻重可知独在陛下决之耳又宣宗兴定三年蒙古纲奏曰济南介山东两路之闲最为冲要被兵曰久虽与东平邻接不相统属缓急不相应乞权隶本路且差近于益都诏从之纲奏恩州武城县艾家凹水泺清河县涧口河泺其深一丈广数十里险固可恃因其地形少加浚治足以保御请迁州民其中多募义军以实之制可

　　△明

　　明太祖遣徐达充大将军北取元都曰吾欲先取山东撤其屏蔽旋掩河南断其羽翼拔潼关而守之天下形势入我掌握不待鏖战牧野而元都下矣鼓行而西云中九原以逮关陇可席卷也及达攻下徐州赐书劳达曰将军今何向向益都则必以兵扼黄河断其援即不向益都西取济南济宁二郡亦便兵难遥度其在将军又杨一清曰河套周之朔方汉之定襄赫连勃勃统万城也唐张仁愿筑三受降城置烽堠千八百所朔方自此无寇岁省费亿计减镇兵数万其守皆在河外正统以来浸失其险舍受降而卫东胜已失一面之险又辍东胜就延绥是以一面而遮千余里之冲遂使河套沃壤沦为敌巢宁夏外险反南备河边患莫之能解兹欲复守东胜因河为固东接大同西接宁夏使河套二千里之地归我耕牧用省内运以绥秦民为便从之镇兵不行

　　○励士决战

　　唐

　　五代

　　宋

　　元

　　明

　　△唐

　　唐张巡守睢阳每战必亲临行阵有退者巡已立其所谓曰我不去此为我决战士感其诚皆一当百又张巡守雍邱有大将六人官开府特进白巡以势不敌且上存亡莫知不如降巡阳许诺明曰堂上设天子画像率军士朝宣谕大义人人尽泣巡引六将斩之士心益劝又安禄山反常山郡尽为贼伤死人蔽野大将李光弼帅本镇兵来援亲酹其尸而哭之为贼幽闭者出之誓平寇难以慰其心众遂感动又李光弼将战内刃于鞾曰战危事吾位三公不可辱于贼万一不捷当自刎以谢天子于是西向拜舞三军感动又李怀光叛李晟恐为所胁伪为有诏令徙屯东渭桥孤军当寇锋之间为诸将开陈大义泪励忠节下令曰渭桥断贼首尾与诸公戮力杀贼建不世奇功以取富贵正在此时士皆奋遂显责怀光怀光遁河中又李愬授魏博节度时幽镇复乱田宏正遇害愬闻之素服以令三军曰魏人所以富庶而能通圣化者由田公也天子以其仁爱使治镇州且田公出于魏抚师七年一日镇州不道敢行残害以魏无人也若父兄子弟受田公恩者其何以报众皆大哭愿效用焉又婺州守崔义元讨妖女陈硕贞兵至下淮戍擒其闲谍二十余人诘朝进击身先士卒左右以盾蔽箭义元曰刺史尚欲避箭谁肯致死由是士卒戮力斩首数百级

　　△五代

　　五代唐主举兵击梁救赵进军柏乡五里遣周德威先以骑兵进薄梁营梁将韩敕等精兵三万铠甲皆被绘绮金银炫耀晋人望之惧形于色德威谓李存璋曰贼志在不战欲以甲兵耀威耳遣存璋谕诸军曰尔见此贼军否是汴州天武健儿皆屠沽佣贩虚有其表徒被精甲十不当一擒获足以为货无徒帐望勉而取之可也德威自率精骑击其两偏左驰右决出没数四是日获百余人梁兵渡河而退

　　△宋

　　宋韩世忠镇楚州世忠披草莱立军府与士卒同力役夫人梁氏亲织簿为幄将士有怯战者世忠遗以巾帼设乐大宴俾妇人敉以耻之故人人奋励抚集流散通商惠工楚州遂为重镇又李宝因海州围急冲风纵舟抵海州敌已云合围城宝麾兵登岸以剑画地令曰此非复吾境力戢与不在汝等因握槊前行遇敌奋击将士贾勇无不一当十敌出不意亟引去又刘锜携孥趋顺昌金兵至众以不敌请还时部将许清亦携孥在军曰强敌在前进退不可不如努力一战死中求生议与锜合锜令敢言去者斩沉舟积薪于门戒守者不利即焚家毋辱敌手于是一军皆奋又张浚与韩世忠讨苗傅刘正彦浚大犒将士呼至前抗声问曰今日之举孰顺孰逆众皆曰贼逆我顺浚曰闻贼以重赏购吾首若浚此举违天悖人汝等可取浚头去不然一有退缩悉以军法从事众咸感愤愿听命决战于是令世忠以兵赴阙又刘豫与子猊狭金人入攻张俊刘光世皆张大敌势张浚谓贼豫以逆犯顺不剿除何以为国今曰之事有进无退命杨沂中屯濠州时刘麟逼合肥刘光世舍庐州而南淮西汹动浚疾驰至采石令曰有一人渡江者斩光世复驻军与沂中接刘猊攻沂中沂中大破之猊麟皆拔栅遁又王彦独保共城西山遣腹心结两河豪杰图再举金购彦急彦虑变夜寝屡迁其部曲觉之刺面作赤心报国誓杀敌人八字以示无他意彦益感励爱士卒与同甘苦未几两河响应受彦约束又吴玠与璘以散卒数千驻原上朝问隔绝人无固志有谋劫玠兄弟北去者玠知之召诸将歃血盟誓勉以忠义将士皆感泣愿尽死力

　　△元

　　元既平山东滕州尚未下诸将或言炎暑未可进攻博啰曰主上亲督大军平定西域未闻当暑不战我等安敢自逸乎又太祖与克哷王汗对阵于喀尔沁师少不敌帝命乌噜一军先发其将珠巴克台横鞭马鬣不应威山尔奋然曰我犹凿也诸君斧也凿匪斧不入我请先入诸君继之万一不还有三黄头儿在唯上命之遂先出陷阵大败之又上谕雅克特穆尔曰丞相每战亲冒矢石脱有不虞其若宗社何自今后但凭高督战将士之用命不用命者以赏罚之可也对曰臣以身先之为诸将法敢后者军法从事托之诸将万一先利悔将何及又阿勒塔尔珲塔哈逆命劫六盘府车西陲骚动汪良臣讨之兵至山丹置营按兵不动凡三月俄大举至耀碑谷两军相当良臣慷慨誓诸将曰今日之事系国家安危胜则富贵可保败则身戮家亡苟能用命则死行闲不失忠孝之名众闻踊跃而前会大风扬沙昼晦良臣手刃数十人众军继之贼大溃又刘元礼与宋夏贵大战蓬溪自寅至未不分胜负刘元礼激厉将士曰此去城百里为敌所乘则城不可得入潼川非复国家有矣丈夫当以死战取功名时不可失也即持大刀长呼突入阵所向披靡将士感奋无不以一当百大败之又王庆端戍清口宋兵来攻守将战死城欲陷庆端拔刀誓众裹创力战城得以全又察罕特穆尔屯中牟淮右贼掠汴以西捣中牟营察罕特穆尔以利害谕士卒士卒贾勇决战会大风扬沙自率猛士从中奋起击贼中坚破之又方国珍怀疑入海以叛台哈布哈自分以死报国诏众曰吾以书生登显要诚虑负所学今守海隅贼甫招来又复为变君辈助我击之其克则汝众功也不克则我尽死以报国众皆踊跃愿行

　　△明

　　明诏副将军李文忠移兵陕西与大将军合攻庆阳行次太原庆阳已平而敌东攻大同甚急文忠率军援大同军吏以为疑文忠按剑曰阃外之事吾得专之敢言不援大同者斩遂出鴈门次门邑败其逻骑千擒刘平章进次白杨门擒四大王又额森逼居庸关甚急罗通守关宣府参将杨俊入卫京师告通启关通仗剑厉声曰若保居庸足矣下令有一人一骑南行者斩以徇乃止会天大寒令老弱汲水灌城冰坚滑不可破七曰敌计沮退趋紫荆关又伍文定因宸濠尽发南康九江兵并力挑战我兵败乃急令斩先却者以徇身立铳炮闲火焚其鬓须不移足士殊死斗兵复振乃为火攻之具分兵四伏期火发兵合火及宸濠副舟贼众大溃

　　○众寡势百相悬励士攻其师

　　唐

　　金

　　辽

　　金

　　元

　　明

　　△唐

　　唐李靖击吐谷浑请辪万彻同行及至贼境与诸将各率百余骑先行卒与贼数千相遇万彻单骑驰击之无敢当者还谓诸将曰贼易与耳跃马复进诸将随之斩数千级人马血流勇冠三军又张巡守睢阳贼尹子琦围之巡语其下曰吾蒙上恩止有死耳但诸君捐躯而赏不直勋以此痛恨闻者感慨乃椎牛大飨悉军战贼望兵少大笑巡与许远亲鼓之贼濆追北数十里

　　△金

　　金主亮率大军临采石而别以兵争瓜洲宋命虞允文往芜湖趣李显忠交王权军且犒师允文至采石权已去显忠未来敌骑充斥师三五星散解鞍束甲坐道旁皆权败兵也允文立招诸将勉以忠义曰金帛告命皆在此以待有功众曰今既有主请死战谍者言金主祭天与众盟以明曰济江晨炊玉麟堂先济者与黄金一两时敌兵实四十万马倍之宋军纔一万八千允文命诸将列大阵不动分戈船为五其二并东西岸而行其一驻中流藏精兵待战其二藏小港备不测部分甫毕敌已大呼亮操小红旗麾数百艘绝江而来瞬息抵南岸者七十艘直薄宋军军小却允文入阵中抚时俊之背曰汝胆略闻四方立阵后则儿女子耳俊即挥双刀出士殊死战中流官军亦以海鳅船冲敌舟皆平沉敌半死半战日暮未退会有溃兵自光州至允文授以旗鼓从山后转出敌疑援兵至始遁又命劲弓尾击追射大败之犒将士谓之曰敌今败明必复来夜半部分诸将分海舟缒上流别遣兵截杨林口次日敌果至因夹击之复大战焚其舟三百敌始遁去

　　△辽

　　辽道宗咸雍九年乌尔古德哷勒叛都监耶律托迪以兵少不战屯胪朐河德哷勒合边人掠居民萧伊噜率精骑四百力战败之尽获其辎重继闻酋长哈准三千余骑掠附近部落纵兵蹑其后连战二曰斩数千级尽得被掠人畜而还

　　△金

　　金世祖御和诺克于北隘甸使苏卜实取海古勒兄弟兵已而知海古勒兄弟贰于和诺克矣欲并取其众侦者报曰敌已至将战世祖戒苏卜实曰汝先阵于托郭千原待吾三扬旗三鸣鼓即弃旗决战死生惟在今日命不足惜时和诺克萨达甚强世祖军未战而惧皆植立无人色世祖扬扬如平常亦无责让之言但令士卒解甲少憇以水沃面有顷军势复振世祖袒袖不被甲以褞袍垂襕护前后心韔弓提剑三扬旗三鸣鼓弃旗搏战身为军锋突入敌阵众从之苏卜实从后奋击大败之又金伐辽攻西京辽兵三万列营于西京之西副统栋摩以三千击之栋摩使士卒皆去马阵于沟堑之闲曰以一击十不致之死地不可使战也谓众曰若不胜敌不能求生于是人皆知死战辽兵遂败

　　△元

　　元郝和尚巴图从都元帅塔海征蜀下兴元宋将王连以重兵守剑阁乃募敢死士十二人激之以义乘夜破关入蜀悉下取夔府抵大江宋兵三十万军于南郝和尚巴图选骁勇九人乘轻舸先登横驰阵中既出复入宋兵不能支由是以善战名

　　△明

　　明李文忠因吴兵围胡德济于新城即驰兵赴援德济以众寡不敌宜避之文忠曰以众则我非彼敌以谋则彼非我敌死中求生正在今日乃下令曰贼众而骄我少而锐可一战擒之辎重皆汝等有也明日贼空壁来逆战文忠戒将士奋击之自于马上仰天誓曰朝廷大事在此一举岂敢爱生以后三军于是士卒皆奋无不一当百阵既交文忠策马挺身入陷其中坚独格杀数十人部将王瑛独当一面引部下健士亦贯阵入敌众披靡文忠因督众乘之敌大溃又景泰初敌入境郭登蹑之行七十里休兵夜二鼓东西沙窝敌自朔州掠回或言敌众我寡宜全军而退登曰军去城百里一退避人马疲倦敌以铁骑来追难以自全即按剑起曰敢言退者斩径薄敌营奋勇先登诸军继进呼声震山岳遂大破之追奔至栲栳山

　　○乘卒初锐用之

　　唐

　　元

　　△唐

　　唐太宗尝选精锐千余骑为奇兵皆皂衣黑甲分为左右队队建大旗令骑将秦叔宝尉迟敬德翟长孙等分统之每临寇太宗躬披黑甲先锋率之候机而进所向摧靡常以少击众贼徒气慑

　　△元

　　元之伐宋也宋以战舰三百余艘泊黑石峡东以轻舟五十为前锋北军之船五十泊峡西相距一里许史天泽号令于众曰听吾鼓视吾旗无少怠也顷之闻鼓声视其旗东指诸军遂鼓噪而入兵一交宋兵溃走战舰继乱顺流击死者不胜计

　　○激怒其众

　　五代
</div>
    <div class="pagination">
<a href="续通典_page250.html">上一页</a><span>...</span><a href="续通典_page246.html">246</a><a href="续通典_page247.html">247</a><a href="续通典_page248.html">248</a><a href="续通典_page249.html">249</a><a href="续通典_page250.html">250</a><span class="current-page">251</span><a href="续通典_page252.html">252</a><a href="续通典_page253.html">253</a><a href="续通典_page254.html">254</a><a href="续通典_page255.html">255</a><a href="续通典_page256.html">256</a><span>...</span><a href="续通典_page252.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
