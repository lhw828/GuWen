<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 933 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 933 页/共 1125 页</h1>
    <div class="content">
五年四月，诏：「近日大理寺每有详议，连书奏上，不能执正，多所依违。自今并须尽公结奏。」

六月，诏：「大理寺权少卿、详断官自今不限在职月日，但本官及三年无遗阙，即引对转官。」

是月，以兵部尚书查陶为秘书少监、判大理寺，代朱搏。初，中书以搏议法不当，请用陶。真宗曰：「比闻陶亦深文。」宰相言：「熟习法令，如陶之比者甚鲜。」遂可之。

景德二年七月，诏大理寺应官员诸色人不得放入。

大中祥符二年二月，诏大理寺应御史台、开封府案牓速即断奏。以方春，虑淹系也。

八月，诏：「住给大理寺逐月充〔均〕定公用茶，自今逐月特给公用钱二百三十千。二百六十二千均定给本寺官吏，三千四百充公用钱。」俄又令：「于本寺阁住钱内，更支十千充公用。」

十月，诏定大理寺官食钱，判寺一人十五千，少卿一人十二千，断官八人十千，法直官二人六千。

三年四月，诏：「大理寺详断、检法官如供职年满，须替人到，即得出寺。」

五年九月，诏大理寺详断官每人差剩员一人当直。

天禧二年九月，诏：「大理寺自今后应系宣黄草检并元案及写录未成文字等，


     
或值至晚，纸数稍多，抄写未毕，只(今)[令]逐手分纳在本寺断官处收掌。须见文字道数足与不足，及点检得住滞未了文检，催促本寺手分疾速写录，无致稽迟。」
五年六月，诏定大理寺餐钱：月二百六十千，均给众官。其员缺在假者，留充公用。从本司之请也。

仁宗天圣七(月)[年]九月十九日，司封员外郎赵廓言：「臣尝判大理寺，每有急案，并众官看详，上书本断及连签官二员施行。 遽之际，颇虑漏落。它官既不书位，亦恐因循。欲望自今应集众官详断者，悉令著名。若刑名失错，一例勘罚。」从之。

嘉佑六年三月，诏：「大理寺命官有不当书罪而捃拾文致者，本处官吏并鞫罪以闻。」

七年十一月二十八日，诏大理寺详断官再任五年，满日与理为两任。所有许再任三年，满日与□□年□□□□更不施行。《神宗正史 职官志》：大理寺置卿一人，少卿二人，正二人，推丞四人，断丞六人，司直六人，评事十有二人，主簿二人。卿掌刑狱、断谳、推鞫之事。凡职务分左右：奏劾命官、将校及大辟囚以下，以疑请谳者，隶左断刑隶：原作「者」，据《宋史》卷一六五《职官志》五改。，则司直、评事详断，丞议而正审之。若在京百司事当推治，或特旨委勘及系官之物应追究者特：原作「时」，据《宋史》卷一六五《职官志》五改。，隶右治狱，则丞专推鞫。少卿分领其事，而卿总焉。凡刑狱应禀议者禀：据《宋史》卷一六五《职官志》五作「审」。。，请尚书省请尚书省：《宋史》卷一六五《职官志》五作「上刑部」。；即被旨推鞫及情犯重者，卿同所隶官上殿奏裁。若狱空或断绝，则刑部验实以闻刑部：《宋史》卷一六五《职官志》五作「御史」。。凡分案十有一，设吏六十有九。《哲

     
宗正史 职官志》分案十一，余同。
神宗熙宁五年五月十四日，大理寺(官)[言]：「旧条，详断官八员为定制，每二人连签同看详。如有失错，本断官与连签官一等科罪。勘会旧来定断公案，或不详审，及有积滞，盖是文案稍多，断官员少。今来新法试中八人，欲乞增置断官二员，以为定制。所(有)[贵]久远不致淹留差失。兼自来连签官虽有条约，并承例不同看详文案，只候本断官断，草检书字后，虽主判与审刑院改动刑名，以至奏上，更不经由连签官，深属不便。乞依条，详断官每二人同共看详，定断文案外，更于奏状上系衔，仍同点检。所贵二人协(立)[力]，递相照管文字。」从之。 

七年十一月四日，检正中书五房公事李承之言：「检会刑部大理寺断覆官元额十二员，熙宁五年增置二员，今又置习学公事九员。三、二年间，皆改京官。乞裁定诸司合置员数。」诏：「大理寺详断及习学官自今无过十四员，刑部详覆及习学官无过六员。额外人数满不补。」《职官志》云：七年，置详断官十四，详覆习学官六，与《实录》数目不同。今两存之。

元丰元年闰正月九日，诏：「大理寺自今奏举习学公事，并举曾试刑法、得循两资以上人。」

四月三日，诏大理寺行铨院案吏与增禄，仍行仓法。

八月二十五日，诏：「大理寺习学公事厅分半分文字，未满半年，勿令断入官赃案。候成考，委官审察，如任断官等，即保明，依正断官例，候有阙与

     
差。选人通理习学满二年以上，仍通计历任成四考，有举主二人，与依两任四考条转合入京朝官，并令别理资任。如未尝有历任考第，即候通理习学并详断等官共四年，亦准此。已系京朝官充习学者，并依详断等官理任条行之。」
十二月十八日，中书言：「奏诏开封府司录司及左右军巡院刑狱皆本府公事，而三司诸寺监等凡有禁系，并送三院，系囚猥多，难以隔讯。又盛暑疾气熏染，多死亡。官司各执所见，吏属苦于谘禀，因缘留滞，动涉岁时，深为未便。参稽故事，宜属理官。今请复置大理狱，应三司及寺监等公事，除本司公人杖笞非追究者随处裁决，余并送大理狱结断。其应奏者并天下奏案，并令刑部审刑院详断。大理寺置卿一人，少卿二人，丞四人，专主推鞫；检法官二人。余悉罢。应合行事，委本寺详具以闻。」从之。以权知审刑院、尚书度支郎中崔台符为右谏议大夫、知大理卿事，屯田郎中、直史馆、权发遣江淮等路发运副使蹇周辅，太常博士、权判都水监杨汲为少卿。丞及检法官，令举官以闻。初，上谓国初废大理狱非是，以问孙洙。洙对合旨。至是，命台符等作大理寺，工万七千，十七日而成。作于元年十二月之戊辰，讫于二年正月之甲申。以楹计凡三百六十有三，度地于驰道之西。宋用臣经其制，秦士禹司其役，史臣李清臣为记。

二十二日，诏：「大理寺官吏并公案等，并

     
归刑部。其当送大理狱结断事，自来年正月后，依十八日诏施行。」
二年正月九日，诏：「旧隶三司寺监承受断遣或送府司军巡院禁勘公事，非提点仓场司、四排岸司徒以上罪及合追究公事旧送三司者，并送大理寺。」从本寺请也。

十七日，知大理卿崔台符言：「乞自今大理勘事内有情法不称者，许依三司条例断奏。事若重密，仍依审刑院、三司、开封府例，上殿奏裁。」从之。

十八日，诏大理寺：「日者修举坠典，厘正职业，俾治官府狱事。前代章程湮灭，岁久不可复知。今所图画，皆以义起。推论规模，不少宽假，必难称办。苟官吏各怀顾忌，于驱遣之际，或致逡巡，则稽留弊害，无易前者。本寺承事勘鞠，可且依推制院及御史台例，不供报纠察司，断讫供：原作「从」，据《宋史》卷一六五《职官志》五改。，并以上司具犯由申中书、枢密院、刑房，候置司及一年别取旨。」其后及一年，乃(役)[复]诏依开封府例，供报纠察司。《职官志》云：崔台符等言，寺囚待报者多，诏京师具狱有系囚者，断奏先下。

二十七日，诏大理少卿资任视三司判官，丞视转运判官，又诏大理寺置干当公事官二员，以大小使臣充。《职官志》云：崔台符言：「请增置主簿一员。」其年月检未见，今附此。

二月十五日，诏大理寺官属可依御史台例，禁出谒及见宾客。

十六日，知大理卿崔台符言：「流以下罪，长贰亲录问决遣。其大辟罪，乞牒御史台，选差曾任亲民常差官一员审问，即特旨推

     
勘。罪至大辟或命官，即临时取旨差官。」诏大辟罪牒御史台差官，赴纠察司审覆，余如所请。后又诏报御史台差官，同纠察司就寺审覆。
二十二日，诏大理寺月具见禁及已决罪人数，申中书省。

三月八日，诏：「大理寺长、贰、丞、簿家属既不在治所，如遇休暇，宜止各轮一员在寺，余归休沐，庶可经久，人无惮倦。」着为令。

九月十七日，诏：「翰林学士李清臣所撰《大理寺记》，凡朝廷修废官事之本末小大，无不该载。惟台符等首被选抡，考举坠典，能剸遣滞讼，狱无淹囚，独不得挂名其间，尚为阙漏，宜送清臣增入。」

三年正月七日，诏大理寺鞫罪人，依开封府例，报纠察司。后大理寺乞旬具徒以上事报纠察司，许之。开封府准此，仍照纠察司，如察访得虽非徒以上而出入不当，许索文案点检。

四年十一月二十一日，诏大理寺左听已画旨公案，批送门下省。

五年正月十二日，诏自今毋以大理寺官为试官。

四月七日，大理卿崔台符言本寺狱空，诏送史馆。台符减磨勘二年，少卿韩晋卿、杨汲一年。《职官志》云：其后狱屡空，令御史按实，降 奖谕焉。

五月一日，〔诏〕大理寺官差承务郎以上。如无，即差选人充正官，立行守试请受法。

七日，诏以朝奉郎莫君陈等九人为大理寺丞，宣德郎张仲颖等十二人为评事，朝奉郎程嗣先等四人为司直。先是，复置大理狱，有诏已差卿少，自余丞及检

     
法官，令举官以闻。至是始差官也。
七月三日，诏罢大理寺官赴中书省谳案。自今每岁一次，就本寺以见在案尽数断绝，上中书取旨。

二十一日，大理寺绝断公案官吏共赐四百千，次第均给之。

十月六日，诏：「大理寺狱空，吏人量与支赐。自今大理卿免假日入，止令治狱少卿、推丞更直。」

六年三月六日，尚书刑部〔言〕：「旧刑官、详断官分公案断讫，主判官论议改正注日，方过详议官复议。有差失问难，并于检尾批书，送断官具(讫)[记]改正，上注判官审定，然后判成录奏。自三司并归大理，断官为评事、司直，议官为丞，所断案草不由长贰，日者断案，类多差忒。欲乞分(平)[评]事、司直与正为断司，丞与长贰为议司。凡断公案，先上正看详当否，论难改正，签印注日，然后过议司复议。如有批难，具记改正，长贰更加审定，然后判成录奏。」从之。

六月十三日，诏：「大理寺刑名疑虑及情法不称，奏裁公案，送定断官看详。如非疑虑，情法不称，并免收坐。」从本寺请也。

八月二十八日，尚书祠部言：「乞应吏部补授大理寺左断刑官，先与刑部大理寺长贰杂议可否，然后注拟。仍取经试得循资以上人充，正阙以丞补，丞阙以评事补。」诏刑部、吏部同着为令。其后着令：司直、评事阙，选尚书及侍郎左选人；丞阙，止选尚书左选人，仍经任司直或评事，系亲民资任者。已上二件，其初改官应入知县人，亦选。正阙，选丞或司直、评事见系

      
通判以上资序者。以上所选，仍不限见任、授讫未赴。即曾失入徒以上罪已决或死罪，若私罪情重及赃罪，或停替后未成任，各毋得入选毋得：原阙，据《长编》卷三三八补。。
</div>
    <div class="pagination">
<a href="宋会要辑稿_page932.html">上一页</a><span>...</span><a href="宋会要辑稿_page928.html">928</a><a href="宋会要辑稿_page929.html">929</a><a href="宋会要辑稿_page930.html">930</a><a href="宋会要辑稿_page931.html">931</a><a href="宋会要辑稿_page932.html">932</a><span class="current-page">933</span><a href="宋会要辑稿_page934.html">934</a><a href="宋会要辑稿_page935.html">935</a><a href="宋会要辑稿_page936.html">936</a><a href="宋会要辑稿_page937.html">937</a><a href="宋会要辑稿_page938.html">938</a><span>...</span><a href="宋会要辑稿_page934.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
