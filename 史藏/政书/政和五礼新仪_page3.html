<!DOCTYPE html>
<html>
<head>
    <meta charset="UTF-8">
    <title>政和五礼新仪 - 第 3 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>政和五礼新仪 - 第 3 页/共 72 页</h1>
    <div class="content">　　议醴馔
　　五礼精义云士冠礼曰若杀则特豚此士用特豚天子当用太牢故云三爼又命妇献茧则礼之以少牢况太子加冠礼崇恐亦当太牢用之
　　又云祭肺者郑曰肺气之主也周人所尚按礼云有虞氏尚首夏后氏祭心啇人祭肝周人祭肺皆主气盛今行周礼故祭肺也周礼九祭有絶祭缭祭郑谓祭肺左手执本右手从本循至末乃絶末以祭此谓之缭祭若祭肺不循直絶以祭谓之絶祭今祭肺盖缭乃絶也又云凡嘉事重礼必以酒食成之重者用醴轻者用酒以醴前古尚质后代泲用清也
　　又云不用爵者醴与醴混则用角觯角柶所以利其滑也故不用爵也
　　又云侧樽甒醴者郑注冠礼云侧特也无偶曰侧置酒曰樽侧者无酒也上古以水为酒次以醴酪后代始泲之以为酒加酒不忘古也礼自近古不用酒也
　　议醮
　　五礼精义云适子三加毕乃醴庶子每醮何士冠礼云三加毕乃筵于户西而授醴下云若不醴则醮用酒冠义云冠于阼以着代也醮于客位加有成也又云始加醮用脯郑云言始加者加一醮也加冠于东序醮之于户西此言适子亦有用醮者也醮质而酒文文则仪繁故加用醮也适子冠于阼阼主人接賔之处以明代客礼以待之郑注酌无酬酢曰醮若不醴谓国有旧俗可行圣人用焉不改者也
　　开元礼义鉴云若不醴则醮郑氏注礼云尽爵曰醮用酒近代礼也周人冠醮用醴重古不忘其本也又云始加醮用脯醢再加菹醢栗脯摄酒其他如初三醮加爼哜之皆如初祭肺卒醮取笾脯以降如初也【摄整也整酒谓挠之】
　　晋志云古者婚冠皆有醮郑氏醮文三首具存
　　议嫡庶
　　五礼精义云按士冠礼云若庶子即冠于房外南面遂醮焉郑云房外为尊东也不于阼非着代也不醮于客位成而不尊也
　　开元礼义鉴云仪礼庶子冠不祝唯醮而已今开元之制庶子冠则北面而祝冠于筵西拜受爵賔于阶上东靣答拜
　　又云庶子不醴用酒者古者重别冡嗣以防乱卑众庶不与适同醴重而酒轻故不醴而用酒加酒不忘古也馔牢器与适子同仪
　　又云皇帝及太子读祝加冠讫易服若王庶子加冠易服后读祝进字祝同太子不云奉勅唯云某甫又云羣臣庶子冠筮日筮賔戒賔賛冠日陈设如适子唯席于房外户西樽东南甒酒余如士冠礼
　　议见拜
　　开元礼义鉴云冠者见兄弟姑姊何不见妹礼嫡子冠于阼主人当序南面姑姊在寝门内冠讫于外见兄以及弟入内见姑姊尽尊而不及卑故不言见妹也又云冠子见母及兄姊何不言见父母及兄姊不在冠位故冠讫而见之归成之义也父与賔亲临加冠则冠时已见故不言也又云妇人与丈夫行礼皆受丈夫拜何谓丈夫拜母于子亦丈夫拜乎丈夫拜谓妇人先一拜男子乃一答之妇人又拜男子又答相丈夫而拜是丈夫拜也今子既冠执脯见母立于闱门之外北面母先拜受脯子乃拜送虽于子亦相丈夫而拜钦其成人之徳重先祖之正体也又云子于父母尊无以加既冠见答拜其义安在礼云冠者礼之始也成人之道也故筮日筮賔行之于庙就学处也是以冠毕执脯北面见母于闱门之外妇之义也母拜受脯钦其有成人之徳是谓重承先祖之正欲见礼子之体将为宗庙之主故拜成人非失尊序也又云母拜受脯与男子何拜同礼凡妇人肃拜犹男子之稽首也男子以稽首为正妇人以肃拜为正谓恭揖也
　　五礼精义云按士冠礼云母拜受子拜送献脯于母示得礼也母拜者郑云妇人于丈夫虽子犹侠拜也妇见舅奠笲枣栗而舅亦拜则丈夫与妇人为礼虽尊卑不敌皆有侠拜之义今礼以侠拜太重皆刋去之
　　议乐
　　五礼精义云戴礼据公冠礼无乐今用乐者五经异义云春秋传説君冠必以金石之乐节之许慎云人君饭有举乐而云冠无乐非礼义也故今皆以正乐而为节也
　　议上礼
　　五礼精义云按古者君臣之有嘉事必设贺庆之礼所以通上下之情庾蔚之云凡事吉则遣送酒肉以贺之则上礼自魏行之晋王彪之云上礼唯酒犊而已犊十二头酒十二斛以应天地之大数也今礼于朝堂设礼讫牛酒付所司
　　唐防要云开元六年侍中宋璟上表曰臣伏以太常状以皇太子冠唯东宫典记有上礼之仪谨按上礼非古从南齐后魏始有此事而垂拱神龙更扇其道羣臣敛钱献食君上厚赐答之姑息施恩方便求利每縁一事有此再烦齐魏乃吴虏之风故不足效后事輙有前车之戒应当取适皇太子冠乃盛礼自然合有锡赉上台东宫两处宴防非不优厚其礼冝停
　　议服制
　　通典云周制大功之末可以冠子嫁子父小功之末可以冠子嫁子可以娶妇已虽小功既卒哭可以冠子可以取妻下殇之小功则不可晋傅纯难曰按杂记本文已在小功则得冠在大功不得冠也郑氏云已大功卒哭以冠与本文不同何耶又按记不见已冠不知己冠当在何条贺循答曰礼云大功小功之末可以冠娶道父为子嫌但施于子不施于已故下言已虽小功着已与子亦同也俱同则大功之末己可以冠以礼推之正自应尔非为与本文不符髙崧重问范汪曰下殇小功则不可而云小功之末可以冠婚何范汪答曰下殇小功此是周服之下殇不可以服轻而防踈也或曰因丧而冠亦礼之明文何以复于大功小功丧中每言冠乎答曰在丧冠而已不行冠礼也于大功小功之末故可行冠礼因丧而冠与备行冠礼殊也
　　礼记云曽子问曰将冠子冠者至揖逊而入闻齐缞大功之丧如之何孔子曰内丧则废外丧则冠而不醴彻馔而扫即位而哭如冠者未至则废若将冠子而未及期日而有齐缞大功小功之丧则因丧服而冠除丧不改冠乎孔子曰天子赐诸侯大夫冕弁服于太庙归设奠服赐服于斯乎有冠醮无冠醴
　　五礼精义云因丧而冠有賔为礼否礼云如将冠子未及期日而有齐衰大功小功之丧则因丧服而冠郑云废吉礼而因丧冠俱成人之服也当哭泣哀次随成服之节则他礼可去之有除丧遂无冠矣又云若闻外丧冠而不醴字之否言冠而不醴彻馔而扫即位而哭明三加之后余礼尽废则不字也
　　礼记云父没而冠既扫地而祭于祢已祭而见伯父叔父故曽子问祭不旅酬之事子云闻之祥者主人练祭而不旅奠酬于賔賔不举礼也今有因齐缞大功丧而冠者当准此礼也







　　政和御制冠礼卷二
　　钦定四库全书
　　政和御制冠礼卷三
　　冠仪
　　周制
　　仪礼士冠礼筮于庙门主人冠朝服缁带素韠即位于门东西面有司如主人服即位于西方东面北上筮与席所卦者具馔于西塾布席于门中闑西阈外西面筮人执防抽上韇兼执之进受命于主人宰自右少退賛命筮人许诺右还即席坐西面卦者在左卒筮书卦执以示主人主人受眡反之筮人还东面旅占卒进告吉若不吉则筮逺日如初仪彻筮席宗人告事毕主人戒賔賔礼辞许主人再拜賔答拜主人退賔拜送前期三日筮賔如求日之仪乃宿賔賔如主人服出门左西面再拜主人东靣答拜乃宿賔賔许主人再拜賔答拜主人退賔拜送宿赞冠者一人亦如之厥明夕为期于庙门之外主人立于门东兄弟在其南少退西面北上有司皆如宿服立于西方东面北上摈者请期宰告曰质明行事告兄弟及有司告事毕摈者告期于賔之家夙兴设洗直于东荣南北以堂深水在洗东陈服于房中西墉下东领北上爵弁服纁裳纯衣缁带韎韐皮弁服素积缁带素韠端裳黄裳杂裳可也缁带爵韠缁布冠缺项青组缨属于缺缁纚广终幅长六尺皮弁笄爵弁笄缁组纮纁邉同箧栉实于箪蒲筵二在南侧尊一甒醴在服北有篚实勺觯角柶脯醢南上爵弁皮弁缁布冠各一匴执以待于西坫南南面东上賔升则东面主人端爵韠立于阼阶下直东序西面兄弟毕袗立于洗东西面北上摈者端负东塾将冠者采衣紒在房中南面賔如主人服赞者端从之立于外门之外摈者告主人迎出门左西面再拜賔答拜主人揖赞者与賔揖先入每曲揖至于庙门揖入三揖至于阶三让主人升立于序端西面賔西序东面赞者盥于洗西升立于房中西面南上主人之赞者筵于东序少北西面将冠者出房南面赞者奠纚笄栉于筵南端賔揖将冠者将冠者即筵坐赞者坐栉设纚賔降主人降賔辞主人对賔盥卒一揖一让升主人升复初位賔筵前坐正纚兴降西阶一等执冠者升一等东面授賔賔右手执项左手执前进容乃祝坐如初乃冠兴复位赞者卒冠者兴賔揖之适房服端爵韠出房南面賔揖之即筵坐栉设笄賔盥正纚如初降二等受皮弁右执项左执前进祝加之如初复位赞者卒纮兴賔揖之适房服素积素韠容出房南面賔降三等受爵弁加之服纁裳韎韐其他如加皮弁之仪彻皮弁冠栉筵入于房筵于户西南面赞者洗于房中侧酌醴加柶覆之面叶賔揖冠者就筵筵西南面賔受醴于户东加柶面枋筵前北面冠者筵西拜受觯賔东面答拜荐脯醢冠者即筵坐左执觯右祭脯醢以柶祭醴三兴筵末坐啐醴防柶兴降筵坐奠觯拜执觯兴賔答拜冠者奠觯于荐东降筵北面坐取脯降自西阶适东壁北面见于母母拜受子拜送母又拜賔降直西序东面主人降复初位冠者立于西阶东南面賔字之冠者对賔出主人送于庙门外请醴賔賔礼辞许賔就次冠者见于兄弟兄弟再拜冠者答拜见赞者西面拜亦如之入见姑姊如见母乃易服服冠端爵韠奠挚见于君遂以挚见于乡大夫乡先生乃醴賔以一献之礼主人酬賔束帛纚皮赞者皆与赞冠者为介賔出主人送于外门外再拜归賔俎若不醴则醮用酒尊于房户之间两甒有禁元酒在西加勺南枋洗有篚在西南顺始加醮用脯醢賔降取爵于篚辞降如初卒洗升酌冠者拜受賔答拜如初冠者升筵坐左执爵右祭脯醢祭酒兴筵末坐啐酒降筵拜賔答拜冠者奠爵于荐东立于筵西彻荐爵筵尊不彻加皮弁如初仪再醮摄酒其他皆如初加爵弁如初仪三醮有干肉折俎哜之其他如初北面取脯见于母若杀则特豚载合升离肺实于鼎设扃鼏始醮如初再醮两豆葵菹蠃醢两笾栗脯三醮摄酒如再醮加俎哜之皆如初哜肺卒醮取笾脯以降如初若孤子则父兄戒宿冠之日主人紒而迎賔拜揖让立于序端皆如冠主礼于阼凡拜北面于阼阶上賔亦北面于西阶上答拜若杀则举鼎陈于门外直东塾北面若庶子则冠于房外南面遂醮焉冠者母不在则使人受脯于西阶下戒賔曰某有子某将加布于其首愿吾子之教之也賔对曰某不敏恐不能共事以病吾子敢辞主人曰某犹愿吾子之终教之也賔对曰吾子重有命某敢不从宿曰某将加布于某之首吾子将莅之敢宿賔对曰某敢不夙兴始加祝曰令月吉日始加元服弃尔幼志顺尔成徳夀考维祺介尔景福再加曰吉月令辰乃申尔服敬尔威仪淑慎尔徳眉夀万年永受胡福三加曰以歳之正以月之令咸加尔服兄弟具在以成厥徳黄耉无疆受天之庆醴辞曰甘醴惟厚嘉荐令芳拜受祭之以定尔祥承天之休夀考不忘醮辞曰防酒既清嘉荐亶时始加元服兄弟具来孝友时格永乃保之再醮曰防酒既湑嘉荐伊脯乃申尔服礼仪有序祭此嘉爵承天之祜三醮曰防酒令芳笾豆有楚咸加尔服肴升折俎承天之庆受福无疆字辞曰礼仪既备令月吉日昭告尔字爰字孔嘉髦士攸宜宜之于假永受保之曰伯某甫仲叔季唯其所当屦夏用葛端黒屦青絇繶纯纯博寸素积白屦以魁祔之缁絇繶纯纯博寸爵弁纁屦黑絇繶纯纯博寸冬皮屦可也不屦繐屦
　　记冠义始冠缁布之冠也大古冠布齐则缁之其緌也孔子曰吾未之闻也冠而敝之可也适子冠于阼以着代也醮于客位加有成也三加弥尊喻其志也冠而字之敬其名也委貌周道也章甫殷道也毋追夏后氏之道也周弁殷冔夏收三王共皮弁素积无大夫冠礼而有其昏礼古者五十而后爵何大夫冠礼之有公侯之有冠礼也夏之末造也天子之元子犹士也天下无生而贵者也继世以立诸侯象贤也以官爵人徳之杀也死而谥今也古者生无爵死无谥
　　天子【周　前汉　后汉　魏晋　后魏　北齐　唐】
　　周
　　成王年十有三而嗣立周公居冡宰摄政以治天下明年夏六月冠成王而朝于祖以见诸侯周公命祝雍作颂曰辞达而勿多也祝雍辞曰使王近于民逺于年啬于时惠于财亲贤而任能其颂曰令月吉日王始初加元服去王幼志思洪衮职钦若昊天六合是式率尔祖考永永无极此周公之制也
　　前汉
　　汉改皇帝冠为加元服用正月甲子若丙子为吉惠帝四年三月甲子冠赦天下孝昭元鳯四年正月丁未帝加元服辞曰陛下摛着先帝之光辉以承皇天之嘉祐钦奉仲秋之吉辰普尊大道之邦域秉率万福之休灵始加昭明之元服推逺冲孺之防志蕴积文武之就徳肃勤髙祖之清庙六合之内靡不防福承天无极
　　后汉
　　后汉制正月甲子若丙子为吉日可加元服仪从冠礼乗舆初加缁布进贤次爵弁次武弁次通天冠讫皆于髙庙如礼谒见和帝永元三年正月甲子加冠服乗金根车驾六虬至庙成礼乃逥轸反宫朝服以飨宴撞太簇之庭钟咸献夀焉黄香颂云惟永元之盛代仰皇徳之茂纯躬烝烝之至孝崇钦顺以奉天以三载之孟春建寅月之上旬皇帝时加冕简甲子之元辰皇舆幸夫金根驾虬之连蜷建螭龙以为旂鸣节路之和鸾既臻庙以成礼乃回轸而反宫正朝服以飨宴撞太簇之庭钟祚藩屏与鼎辅暨夷蛮之君王咸进爵于金罍献万夀之玉觞是时赐诸侯王公将军特进中二千石列侯宗室子孙在京师奉朝请者黄金将大夫郎吏从官帛赐民爵及粟帛各有差大酺五日郡国中都官系囚死罪赎缣至司冦作及亡命各有差安帝永初三年春正月庚子加元服大赦天下赐王主贵人六卿以下金帛各有差男子为父后及三老孝悌力田爵人二级流民欲占者人一级
　　顺帝永建四年正月丙子加元服赐王主贵人公卿以下金帛各有差赐男子爵及流民欲占者人一级为父后三老孝弟力田人二级鳏寡孤独笃癃不能自存者帛一匹时兼用曹褒新礼乘舆初加缁布进贤次爵弁武弁次通天皆于髙庙以礼谒见世祖庙王公已下初加进贤而已按此文始冠缁布从古制也冠于宗庙是也献帝兴平元年正月甲子加元服司徒淳于嘉为賔加赐纁驷马赐贵人公主卿司校尉城门五校侍中尚书给事黄门侍郎各一人为太子舍人
　　魏
　　魏氏天子一加以谓天子诸侯无加数之文将以践阼临下尊极徳备岂得与士同也又旧礼皆冠于庙自魏已来始于正殿行事别卜日谒庙侯太尉奠献九室已下帝衮服执镇圭入再拜乃出会羣臣
　　政和御制冠礼卷三
　　钦定四库全书
　　政和御制冠礼卷四
　　冠仪
　　天子【晋　后魏北齐　唐】
　　晋
　　东晋诸帝冠仪一加帻冕将冠金石宿设百官陪位又豫于殿上铺大牀御府令奉冕帻簮衮服以授侍郎常侍太尉加帻太保将加冕太尉跪读祝文曰令月吉日始加元服皇帝穆穆思洪衮职钦若昊天六合是式率遵祖考永永无极眉夀维祺介兹景福加冕讫侍中系紞侍中脱帝绛纱服加衮服冠事毕太保率群臣奉觞上夀王公以下三称万歳乃退按仪注一加帻冕而已
　　成帝咸康元年春正月庚午朔用三元吉日既加元服拜于太庙大赦改元増文武位一等大酺三日赐鳏寡孤独不能自存者人米五斛
　　穆帝孝武简文将冠皆先币以告庙讫事又庙见
　　后魏
　　后魏正光元年秋孝明帝年十一于正殿加元服讫拜太庙大赦改元
　　北齐
　　北齐制皇帝加元服以玉帛告圆丘方泽以币告庙择日临轩中严群官位定皇帝着空顶介帻以出太尉盥讫升脱空顶帻以黒介帻奉加讫太尉进太保之右北面读祝讫太尉加冕侍中系紞脱绛纱袍加衮服事毕太保上夀群官三称万歳皇帝入温室移御坐而不上夀后日文武群臣朝服上礼酒酒十二钟米十二囊牛十二头又择日亲拜圆丘方泽谒庙至设会因奉觞上夀礼各有宜也辞云某官臣某言伏惟皇帝陛下吉辰元服礼制乐和臣等不胜大庆谨上万歳夀也
　　唐
　　开元礼皇帝将加元服卜日如别仪告圆丘方泽前一日诸告官清斋于告所其守卫及设罇坫等并前一日陈设如廵狩圆丘摄事仪【告方丘自前一日陈设及告官清斋等亦如之为埋于壝南外坛之内北出陛】未明二刻诸告官各服其服郊社令良醖令入实罇罍及玉帛【大尊二一实明水为上一实泛齐次之山罍二一实酒为上一实清酒次之玉以四珪有邸币以苍告方丘大尊二一实明水为上一实醴齐次之山罍二实同玉两珪有邸币以黄】未明一刻奉礼帅赞者先入就位赞引引御史太祝以下入行扫除如常仪质明谒者引告官以下俱就门外位奉礼帅赞者先入就位赞引引御史以下入就位谒者引告官赞引引执事者次入就位立定奉礼曰再拜谒赞者承传【凡奉礼有司赞者皆承传】告官以下皆再拜谒者进告官之左曰有司谨请行事仪至礼毕燔祝版于斋所并同廵狩告圆丘摄事仪【告方丘仪同但改昊天为皇帝祗其玉则埋之】告宗庙之礼与廵狩告宗庙仪有司摄事同惟祝文临时撰临轩行事先一日尚舍奉御设御冠席于太极殿中楹之间南向莞筵纷纯加藻席缋纯加次席黼纯守宫设羣官次于朝堂太乐令展宫悬于殿庭并如常仪设恊律郎举麾位于殿上西阶之西东向一位于乐悬东南西向鼓吹令分置十二案于建鼓之外乗黄令陈车辂尚辇奉御陈舆辇并如常仪典仪设文官一品以下五品以上位于乐悬东六品以下于横街南皆重行西面北上设武官一品以下五品以上位于乐悬西六品以下于横街南当文官皆重行东面北上设朝集使位分方于文武官当品之下设诸亲位于四品五品之中【皇宗亲在东异姓亲在西】设蕃客位各分方于朝集使六品之南诸州使人分方位于朝集使九品之后又设太师太尉位于横街之南道东北面西上又设典仪位于乐悬之东北赞者二人在南少退俱西向奉礼设门外位于东西朝堂皆如元日之仪其日诸卫勒所部屯门列黄麾仗如常群官依时刻集朝堂俱就次各服其服通事舍人引就朝堂前位侍中版奏请中严太乐令鼓吹令帅工人入就位奉礼郎设罍于阼阶东南罍在洗东加勺幂篚在洗西南肆实巾加幂尚舍奉御设席于东房内近西又张帷于东序外殿中监陈衮服于东房内席上东领衣纁裳十二章【八章在衣日月星辰山龙华虫火宗彞四章在裳藻粉米黼黻】白纱中单黼领清缥襈裾革带玉钩防大带【素带朱里纰其外上以朱下以緑纽约用组】朱黻三章【龙山火】鹿卢玉具劔火珠镖首白玉双佩组双大绶六防黄赤白缥緑纯质长二丈四尺五寸首广一尺【小双绶长二尺六寸色同大绶而首半之间施二玉环】朱韤赤舄金防繬【与缁同】缨玉簮及栉三物同箱在服北向尚舍奉御设莞筵一粉纯加藻席缋纯加次席黼纯又在南尚舎奉御实醴罇于东序外惟内坫在罇北实角觯柶各一加幂馔陈于罇西笾豆各十二俎三在笾豆北设罍洗于罇东罍在洗西加勺幂篚在洗东北肆实巾加幂执罍罇笾豆及在庭罍篚者并绛公服立于其所衮冕垂白珠十二旒以组为缨色同其缨黈纩充耳玉置于箱太常博士一人立于西阶下近西东面诸侍卫之官各服其器服俱诣阁奉迎典仪帅赞者先入就位通事舍人各引羣官入就位太常博士引太常卿升西阶立于西房外当户北向侍中版奏外办皇帝着空顶黒介帻双童髻双玉绛纱袍以出侍卫警跸如常仪皇帝将出太乐令撞黄钟之钟右五钟皆应恊律郎举麾鼓吹奏太和之乐皇帝出自西房太常博士引太常卿太常卿引皇帝即御座南向立乐止【太常卿与博士退立于皇帝之左】通事舍人引太师太尉就位【凡太师太尉进皆舍人引】太师初入门舒和之乐作至位乐止典仪曰再拜赞者承传群臣在位者皆再拜太师升自西阶太师初行乐作至阶乐止太师升立于西阶上东面太尉诣阼阶下罍洗盥手升东阶诣东房内取纚栉箱进跪奠于御座西端太师诣御座前跪奏称请坐退复位皇帝坐太尉进当御座前少左跪脱空顶帻置于栉箱毕设纚兴少西东面立太师降盥初降乐作盥讫诣西阶下乐止太师受冕左执
　　顶右执前升自【阙】　　　　　　　徧献讫其饮福受胙如常仪讫谒者引太尉降复位赞引引御史太祝及执樽罍篚幂者俱就执事位重行西面立以俟皇帝既谒庙出门太祝等升复位讫登歌作雍和之乐诸祝各进入室彻豆出还樽所登歌止奉礼曰赐胙其赞拜及纳神主燔祝版并如时享摄事仪亲谒前出宫三日本司宣摄内外各供其职前一日守宫设羣官五品以上次于东西朝堂如常谒日昼漏上水三刻銮驾出宫发引前七刻槌一鼓为一严【三严时即一刻侍中奏裁】发引前五刻槌二鼓为再严其銮驾发引之仪与时享出宫仪同唯陈小驾卤簿乗金辂为异驾廽通事舍人引文武羣官不从者退就次以俟驾至大次逥辂东向将军降立于路左侍中进当銮驾前跪奏称侍中臣某言请降辂俛伏兴还侍位皇帝降辂乗舆之大次繖扇华盖侍卫如常仪通事舍人引三师各就便座各服其服出立于大次门外太常博士引太常卿立于大次门外当面西向侍中版奏外办皇帝出次华盖侍卫如常仪【侍中负宝陪从如式】博士引太常卿太常卿引皇帝【凡太常卿前皆博士先引】至庙门外殿中监进镇珪皇帝执镇珪华盖仗卫停于门外三师近侍者从入如常皇帝初入门太和之乐作至版位北向立乐止太常卿与博士退立于左太常卿前奏称请再拜皇帝再拜少顷太常卿又奏称请再拜皇帝又再拜讫太常博士引太常卿太常卿引皇帝出还大次初行乐作出门乐止殿中监前受镇珪华盖侍【阙】　　西阶进当皇帝前少左乐作太师祝曰令月吉日始加元服夀考维祺以介景福乃跪冠兴复西阶上位太尉进皇帝前少左跪设簮结缨兴复位皇帝兴太常卿引适东房殿中监进彻栉纚箱以退皇帝着衮服太常卿引出即席向南坐乐止太尉诣序外帷内盥手洗觯酌醴加柶覆之面叶立于序内南向太师进受醴面柄进御前北面祝曰甘醴唯厚嘉荐令芳承天之休夀考不忘讫跪进觯兴退降立于西阶下东面将祝殿中监帅进馔者奉馔设于御座前皇帝左执觯右取脯擩于醢祭于笾豆间太师取肺一以进皇帝皇帝奠觯于荐西受肺左手执本右执絶末以祭上右手哜之授太尉太尉加于俎降立于太师之南皇帝帨手侍中一人进帨巾取觯于柶祭醴啐醴逮柶奠觯于荐东皇帝初受觯休和之乐作奠觯讫乐止太师太尉俱复横街南位太师初行乐作至位乐止典仪唱再拜赞者承传在位者皆再拜太师太尉出初行乐作出门乐止侍中前跪奏礼毕皇帝兴太乐令又撞防賔之钟左五钟皆应太和之乐作太常卿引皇帝入东房侍卫警跸如来仪入讫乐止通事舍人引东面位者以次出其日冠讫着通天冠服诣太后所御殿如常朝见之式尚宫引就殿前北面再拜讫尚宫引出还宫如常
　　将谒太庙有司卜日如别仪前一日皇帝清斋于太极殿太尉以下清斋于庙所近侍之官应从入庙者于本司清斋一宿诸卫令其属晡后一刻各以其方器服守卫庙门与太乐工人俱清斋一宿前三日尚舍直长施太次于太庙南门之外道西东向尚舍奉御铺御座守宫设文武侍臣次于大次之后文左武右俱东向设太尉以下次于斋坊内设三师次于侍臣次之西东向前二日太乐令设宫悬之乐于庙庭如常仪右校清扫内外前一日奉礼设御位于乐悬之南道西北向设太尉以下及御史等位于内外如常仪设酒罇之位于庙堂上前楹间各于室户之左北向每室鸡彛一鸟彛一牺尊二山罍二皆加勺幂皆西上各有坫【以置赞爵】设罍洗篚如常【篚实珪瓒申爵】其执罇罍篚幂及烹牲皿并如廵狩告谒仪日未明三刻太尉以下各服其服太庙令良醖令各帅其属入实罇罍【鸡彛牺尊之上尊皆实以明水山罍之上尊实以酒鸟彛实以鬰鬯牺尊实以醴齐山罍实以清酌】谒者进太尉之左白有司谨具请行事仪至读祝文如时享摄事仪【唯无燔膟膋及奠毛血】读祝文曰维某年月朔日孝子曽孙皇帝某【太祖以下称臣某】谨遣太尉臣名敢昭告于献祖宣皇帝祖妣某氏钦遵常典礼加元服以今吉辰只见谨以一元大武明粢芗合芗萁嘉蔬嘉荐醴齐尚飨讫兴太尉再拜初读祝文讫乐作太祝进跪奠版于神座俛伏兴还罇所太尉拜讫乐止谒者引太尉以次献皆如献祖之仪【唯不　阙盥洗】卫如常仪皇帝既还大次侍中版奏请解严转仗卫至既入閤侍中版奏请解严叩钲将士各还本所如时享还宫仪皇帝见庙之明日防羣臣如元防之仪其上夀词云具官臣某言伏惟皇帝陛下吉辰元服礼备乐和臣等不胜大庆谨上千万歳夀羣臣上礼前一日守宫量设次于东朝堂如常仪其日应上礼之官位于东朝堂之前近南文东武西重行北面相对又设中书舍人位于吏部为首之北南向设奉礼位于文官东北赞者二人在南差退俱西向通事舍人各引应上礼之官就位立定令史二人对举表案礼部郎中引就中书舍人前取表授舍人讫引案退奉礼唱赞者承传在位者皆再拜中书舍人奉表入进通事舍人引在位者退


　　政和御制冠礼卷四
　　钦定四库全书
　　政和御制冠礼卷五
　　冠仪
　　太子【周　前汉　魏　晋　宋　梁　后魏北齐　　后周　隋　唐　　　本朝】周
　　孔子曰世子冠冠于阼以着代也醮于客位加有成也三加弥尊喻其志也冠而字之敬其名也虽天子之元子犹士也其礼无变天下无生而贵者故也
　　前汉
　　汉宣帝冠太子以正月冠诸王遣使行事
　　魏
　　魏氏冠太子再加皇子王公嗣子乃三加
　　晋
　　晋惠帝之为太子将冠武帝临轩使兼司徒高阳王珪加冠兼光禄大夫屯骑校尉华廙赞冠惠帝以正月丙午冠太子讫乃庙见懐帝亦以正月冠皇太子
　　宋
　　宋冠皇太子及藩王以一加
　　梁
　　梁武帝天监十三年正月冠太子于太极殿诏曰太子养器春坊备成徳林令辰启歳明加元服洪基之固大业克承岂止礼义之朝实亦庆覃亿兆
　　后魏
　　后魏孝文帝冠皇太子恂于庙诏曰司马彪志汉帝有四加冠一缁布二进贤三武弁四通天朕见家语冠颂篇四加冠公也家语孔子之言与五经何异诸儒忽司马彪志致使天子而行士冠朕以为有賔诸儒皆以为无賔孔氏所云斐然成章其斯之谓矣
　　北齐
　　北齐制皇太子冠则太尉以制币告七庙择日临轩有司供帐于崇正殿中严皇太子空顶帻公服出立东阶之南西面使者入立西阶之南东靣太子受诏讫入室盥洗栉出南面使者进揖诣冠席西面坐光禄卿盥讫诣太子前跪栉使者又盥奉进贤三梁冠至太子前东面祝脱空顶帻加冠太子兴入室更衣出又南面就席光禄卿盥栉使者又盥祝脱三梁冠再加逺游冠太子入室更衣讫席中楹之西使者揖就席南面光禄洗爵酌醴使者诣席前北面祝太子拜受礼即席坐祭之啐之奠爵降阶复本位西面三师三少及在位羣官拜事讫又择日会宫臣又择日谒庙
　　后周
　　后周皇太子冠则太尉以制币告于七庙择日临轩太子空顶帻公服出立东阶之南西向使者入立西阶南东向太子受诏讫入盥栉出南向使者进诣冠席西向坐光禄卿盥讫诣太子前梳栉使者盥加进贤及逺游衮冕礼毕降复本位西面三公羣官皆拜而罢
　　隋
　　隋皇太子冠则太尉以制币告七庙择日临轩有司供帐于崇正殿中严皇太子空顶帻公服出立东阶之南西面使者入立西阶之南东面皇太子受诏讫入室盥栉出南面使者进揖诣冠席西面坐光禄卿盥讫诣太子前栉梳使者又盥奉进贤三梁冠至太子前东面祝脱空顶帻加冠太子兴入室更衣出又南面就席光禄卿盥栉使者又盥祝脱三梁冠加逺游冠太子入室更衣设席中楹之西使者揖就席南面光禄卿洗爵酌醴使者诣席前北面祝太子拜受醴即席坐祭之啐之奠爵降阶复本位西面三师三少及在位羣官拜事讫又择日防宫臣又择日谒庙将冠前一日皇帝斋于太兴殿皇太子与賔赞及预从官斋于正寝其日质明有司告庙各设筵于阼阶皇帝衮冕即御座乃入拜賔揖皇太子进升筵西向坐赞冠者坐栉设纚賔盥进加缁布冠进设頍缨賔揖皇太子适东序衣素裳以出赞冠者又坐栉賔进加逺游冠设服讫賔又受冕太子适东序改服以出賔揖皇太子南面立賔进受醴进筵前北面立祝皇太子拜受觯賔复位东面答拜赞冠者奉馔于筵前皇太子祭奠礼毕降筵进当御东面拜纳言承诏诣太子戒讫太子拜赞冠者引太子降自西阶賔少进字之赞冠者引皇太子进立于庭东面诸亲拜讫赞冠者拜太子皆答拜与賔赞俱复位纳言承诏降命令有司致礼賔赞又拜皇帝降复阼阶拜皇太子以下皆拜皇帝出更衣还宫皇太子从至阙因入见皇后拜而还又五礼精义云据隋礼太子冠皇帝衮冕亲临冠事
　　唐
　　开元礼皇太子将冠先告太庙如常告之仪
　　临轩命賔赞冠所司预奏请司徒一人为賔卿一人为赞冠吏部承以戒之前一日尚舍奉御整饰御幄座于太极殿卫尉设羣官朝集使诸蕃客次于左右朝堂太乐令展宫悬于殿庭设举麾住于殿上一位于乐悬下鼓吹令设十二案乗黄令陈车辂尚辇奉御陈舆辇典仪设文官一品以下五品以上位于横街之北西面北上诸州使五品以上合班六品以下位于横街之南诸州使六品以下及诸蕃客又在其南皆西面北上设武官五品以上位于横街之北东面北上诸州使五品以上合班诸亲位于其南六品以下于横街之南诸州使六品以下及蕃客等又在其南皆东面北上设典仪位于悬之东北赞者二人在南少退俱西向设賔受命位于横街南道东北面赞者位又于其后少退东北面奉礼设外门位文官一品以下位于顺天门外道东每等异位重行西面武官三品以下位于门西每等异位重行东面以北为上其日诸卫勒所部引黄麾仗如常仪羣官依时刻集朝堂俱就次各服其服侍中量时版奏请中严恊律郎太乐令帅工人入就位诸侍卫之官各服其服奉迎典仪帅赞者先入就位通事舍人引先置羣官入立定又引賔赞入立于太极门外道东西面黄门侍郎引主节持幡节中书侍郎引制书案立乐悬东南西面北上侍中版奏外办皇帝服通天冠绛纱袍以出曲直华盖警跸侍卫如常仪皇帝将出仗动太乐令令撞黄钟之钟左五钟皆应恊律郎举麾【凡乐皆恊律郎举麾工鼓柷而后作偃麾戞敔而后止也】鼓柷奏太和之乐皇帝乗舆出自西房即御座南向坐符宝郎奉宝置于御座乐止通事舍人引賔賛入就位賔賛初行入门舒和之乐作至位乐止立定典仪曰再拜侍中及舍人前承制侍中降至賔赞前称有制命公等将加冠于某之首公其将事公少进北面再拜稽首辞曰臣不敏恐不能供事敢辞侍中拜奏又承制降称制防公其将事无辞公再拜退复位侍中退舍人至卿前称勅防命卿将加冠于某之首卿宜赞冠卿再拜舍人退黄门侍郎引主节至賔所主节以节授黄门侍郎黄门侍郎执节立于賔东北面賔再拜受节付主节讫又再拜至节立于賔后黄门侍郎退中书侍郎引制书案至賔所中书侍郎取制书于賔东北西面立賔再拜受制书执立又再拜持案人退立于賔后中书持节退典仪曰再拜赞者承传羣官在位者皆再拜舍人引賔赞出賔赞初行乐作出门乐止侍中前跪奏称侍中臣某言礼毕俛伏兴还侍立皇帝兴太乐令令撞蕤賔之钟左五钟皆应鼔祝奏太和之乐皇帝降座侍卫警跸如常仪入自东房乐止舍人引一品以下次出初賔赞出门賔以制书置于案幡节引制书案升车从辂而行威仪铙吹诣东宫降辂入次賔赞具服其一品以下以次出蕃客各还馆九品以上诣东宫朝堂次从者服就位



</div>
    <div class="pagination">
<a href="政和五礼新仪_page2.html">上一页</a><a href="政和五礼新仪.html">1</a><a href="政和五礼新仪_page2.html">2</a><span class="current-page">3</span><a href="政和五礼新仪_page4.html">4</a><a href="政和五礼新仪_page5.html">5</a><a href="政和五礼新仪_page6.html">6</a><a href="政和五礼新仪_page7.html">7</a><a href="政和五礼新仪_page8.html">8</a><span>...</span><a href="政和五礼新仪_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
