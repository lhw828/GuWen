<!DOCTYPE html>
<html>
<head>
    <meta charset="UTF-8">
    <title>续通典 - 第 192 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 192 页/共 410 页</h1>
    <div class="content">
　　△臣民为太皇太后皇太后服议【五代　宋　明】

　　（臣）等谨案太皇太后皇太后崩杜典见于大丧初崩及山陵制其于臣民之服未甚详悉兹特另着于篇

　　五代

　　宋

　　明

　　五代

　　后唐庄宗同光三年贞简皇太后遗令中书门下翰林学士在朝文武百官内诸司使及诸道节度观察防御使刺史监军及前资官并寮佐官吏士庶僧道百姓并准本朝故事降服施行勿使过制其月太常礼院奏按故事中书门下翰林学士在朝文武官内诸司使供奉官以下从成服三日每日赴长寿宫朝临自后不临其服以日易月十三日除每至月朔月望小祥大祥释服日未除服者缞服临已除服者则素服不临并赴长寿宫先拜灵讫移班近东进名奉慰又奏准故事文武前资官及六品已下未升朝官并士庶等各于本家素服一临禁卫诸军使以下各于本军厅事素服一临僧尼道士各于本寺观一临外命妇各于本家素服朝临三日诸道节度观察防御团练刺史及僚佐等闻哀后当日成服三日改黪十三日除从之

　　宋

　　宋太祖建隆二年六月二日皇太后杜氏崩于滋德殿三日百官入临明日大敛攒于滋德宫百姓成服中书门下文武百僚诸军副兵马使以上并服布斜巾四脚直领襕衫外命妇帕头帔裙衫神宗元丰二年太皇太后崩 【慈圣光献曹皇后英宗即位册为皇太后神宗即位尊为太皇太后】 是日文武百官入宫宰臣王珪升西阶宣遗诰已内外举哭尽哀而出哲宗元佑八年太皇太后崩 【宣仁圣烈高皇后神宗即位尊为皇太后哲宗即位尊为太皇太后】 遗诰皇帝成服三日听政群臣十三日诸州长吏以下三日而除释服之后勿禁作乐高宗绍兴元年皇太后崩 【昭慈圣献孟皇后元佑七年册为皇后元符末号元佑皇后高宗立尊为元佑太后寻以所居宫称隆佑太后】 太常寺言遇皇帝视事日宰相奏事去杖小祥日奏事去冠余官如之皇帝听政未释服前其引班若行吊临之礼即服丧绖如遇内殿引班奏事及从驾常服黑带士庶以下服军人百姓白衫纸帽妇人素缦不花钗三日止士庶婚嫁服除外不禁文武臣寮之家至山陵祔庙毕并许嫁娶不用花彩仍禁乐定制皇太后崩服齐衰服中书门下省枢密使副尚书翰林学士节度使金吾卫上将军文武官二品以上布头冠布斜巾四脚大袖襕衫裙袴腰绖桐木杖绢衬衫文武五品以上并职事官监察御史以上内客省宣政昭宣使知合门事及入内都知押班布头冠幞头大袖襕衫裙袴腰绖自余文武百官三省枢密院书令史以上及御史台合门太常寺引班祗应人布襕衫腰绖百日皇帝于几筵前行烧香礼诸路庶民禁乐并屠宰一日宰臣率百官入临奉慰

　　明

　　明英宗正统七年诚孝太皇太后崩 【诚孝张皇后洪武中册为燕世子妃仁宗立册为皇后宣宗即位上尊号曰皇太后英宗即位加上太皇太后】 礼部议奏事宜在京文武官闻丧素服乌纱帽黑角带自明日始至第三日每旦诣思善门外哭退于本衙门斋宿不饮酒食肉第四日具斩衰服至思善门外朝夕哭临三日各十五举哀止凡入朝及在外衙门视事用布裹纱帽黑角带素服腰绖麻鞋退即服衰服通前二十七曰而除一品至四品命妇麻布大袖圆领长衫盖头清晨由西华门入至思善门外哭临三日悉去金银首饰仍素服通前二十七日而除军民素服妇人素服不妆饰俱以闻丧日为始二十七日而除在外文武官员人等遗诰到日素服乌纱帽黑角带行四拜礼跪听宣读讫举哀再行四拜礼毕各置斩衰服于衙门内望阙设香案朝夕哭临三日各十五举声止其命妇闻丧素服举哀三日各十五举声 【以上素服俱自闻丧之日通计二十七日而除】 军民男女止素服十三日

　　△臣民为天子服议【唐　宋　明】

　　（臣）等谨案古天子与诸侯实各治其国礼惟诸侯为天子服大夫之朝于天子者有服故杜典载诸侯及公卿大夫诸侯之大夫为天子服议言诸侯之大夫则侯国士庶不与矣古之诸侯略如后世之封疆大吏古诸侯之臣略如后世之郡邑守长乃古者自诸侯以下有斩衰缌衰之分而汉以后之外吏与庶民率皆三日而释服仪礼庶人为国君齐衰三月注云天子畿内之民服天子亦如之则畿外之民不服矣汉以后庶民之服遍于天下其实分封诸侯王虽参错郡县之闲而天子之声灵逮于遐荒已非各君其国者比矣盖古今异势服亦随之而递变吏则由重而减轻民则推近以及远此一统之所以异于封建也类而推之古诸侯之夫人为天子齐衰不杖期诸侯之子嫌不敢服士之子贱不制服大夫之子则与士俱服斩衰多与后世之制不同自唐以下特立臣民为天子服一条而去其诸侯及公卿大夫诸侯之大夫为天子服二目以见古今之异礼也

　　唐

　　宋

　　明

　　唐

　　唐代宗崩廷臣议群臣丧服常兖以为礼臣为君斩衰三年汉文权制犹三十六日玄宗以来始服二十七日古者卿大夫从君而服群臣当从皇帝二十七日而除其天下吏人三日释服自遵遗诏崔佑甫以为遗诏无朝臣庶人之别但言天下人吏敕到后出临三日皆释服则朝野中外何非天下凡百执事谁非吏职皆应三日释服相与力争声色陵厉兖不能堪乃奏佑甫率情变礼贬之 【案旧唐书崔佑甫传兖排佑甫原出私心而其论丧礼则是盖服制自三十六日降为二十七日又欲易之以三日佑甫之议非矣】

　　宋

　　宋制有三等中书门下枢密使副尚书翰林学士节度使金吾上将军文武二品以上布梁冠直领大袖衫布裙袴腰绖竹杖或布幞头襕衫布斜巾绢衬服文武五品以上并职事官监察御史以上内客省宣政昭宣知合门事殿前都知押班布梁冠直领大袖衫裙袴腰绖或幞头襕衫腰绖入局治事并不易服宰执奏事去杖小祥去冠余官奏事如之大祥素纱软脚折上巾黪公服白鞓锡带禫除毕去黪服常服仍黑带皂鞍鞯祔庙毕始纯吉服宗室出则常服居则衰麻以终制军人百姓白衫纸帽妇人素缦不花钗三日止士庶婚嫁服除外不禁文武臣僚之家至山陵祔庙毕并许婚嫁不用花彩仍禁乐宁宗居光宗之忧复令百官以日易月禫除毕服紫衫皂带以治事从礼部侍郎陈宗召请也诸路监司州军县镇长吏以下服布四脚直领布襕衫麻腰绖朝晡临三日除内外命妇当入临者布裙衫帔首绖绢衬衫帕首士庶于本家素服三日而除 【案朱子议曰至尊之服始三日用古冠服上衣下裳以后用今制四脚幞头等自京官以上是一等服京官以下是一等服士人又一等服庶人又一等服如此等级分明乃善】

　　明

　　明洪武三十一年太祖崩礼部议奏事宜在京五府六部等衙门官员闻丧次日各易素服乌纱帽黑角带赴内府听宣还诏毕于本衙门斋宿素服朝晡诣几筵哭仍各置孝服至第四日成服朝晡哭临至葬毕而止仍自成服日为始服孝服二十七日而除其命妇亦于第四日各具孝服由西华门入哭临不许戴金银首饰在外大小文武官员人等诏书到日素服乌纱帽黑角带跪听宣诏讫举哀各置孝服至第四日成服为始每旦设香案哭临三日而除永乐二十二年成祖崩礼部议奏在京文武官初闻丧素服乌纱帽黑角带明日晨诣思善门外哭退各置斩衰服于本衙门歇宿不饮酒食肉第四日成服具衰服诣思善门外哭临三日又朝临十日 【按仁宗及宣宗实录俱朝临七日】 各十五举声成服日为始服衰服二十七日听选办事等官服衰服监生吏典僧道人等素服以成服为始皆赴顺天府朝阙设香案朝夕哭临三日又朝临十日 【按仁宗及宣宗实录俱朝临七日】 各十五举声仍各素服二十七日而除文武官命妇 【按仁宗及宣宗实录俱云文武官员一品至四品命妇】 闻丧第四日各服麻布大袖圆领长衫麻布盖头清晨由西华门入哭临三日去金银首饰素服二十七日军民素服妇人素服不妆饰俱二十七日在外俱以闻丧日为始令到文武官员素服乌纱帽黑角带行四拜礼跪听宣诏讫举哀再行四拜礼毕各置斩衰服于本衙门宿歇不饮酒食肉第四日成服每旦设香案朝夕哭临三日又朝临十日 【按仁宗及宣宗实录俱朝临七日】 各十五举哀 【余与在京文武官仪注同】 文武官命妇闻丧素服举哀三日各十五举声去金银首饰素服二十七日而除军民男女皆素服一十三日

　　△皇太后皇后以下为天子服议【宋　明】

　　宋

　　明

　　宋

　　宋太宗之丧太常礼院上言皇太后皇后内外命妇布裙衫帔帕头首绖绢衬服六宫内人无帔皇帝皇后诸王公主诸县主诸王夫人六宫内人并左被发皇太后全被发孝宗崩太皇太后有旨皇帝以疾听在内成服太皇太后代皇帝行礼

　　明

　　明太祖崩将葬之夕设辞奠帝后太子以下皆衰服以序致祭洪熙元年仁宗崩皇太子还自南京至良乡宫中始发丧自皇后以下皆被发哭嘉靖四十五年肃皇帝崩礼部议发丧皇贵妃等妃殿下妃皇孙泾简王妃等妃景恭王妃宁安公主举哀各归丧次成服日皇贵妃殿下妃皇孙及各王妃公主皆成服各设祭一坛六尚及宫人各随祭礼毕各归丧次

　　△宗室童子为天子服【宋】

　　宋制太上皇帝丧未冠者依皇孙服制 【案白虎通童子诸侯不朝而来奔丧者何明臣子于其君父非有老少也亦因丧质无盘旋之礼但尽悲哀而已】

　　△皇后为亲属举哀议【五代　宋】

　　五代

　　宋

　　五代

　　晋高祖天福七年三月皇后为妹契丹枢密使赵延寿妻燕国长公主卒于幽州举哀于外次

　　宋

　　宋孝宗干道三年孝明皇后姊太原郡君王氏卒中书门下据太常礼院状准礼例皇后合出就故新德军节度使王饶第发哀成服文武百僚诣其第进名奉慰从之

　　△皇后亲为皇后服议【宋】

　　宋宁宗庆元六年恭淑皇后上仙太常寺言韩竢系皇后兄合服大功九月竢之子照典故合解官持服三年从之

　　△臣民为皇后服议【宋　明】

　　宋

　　明

　　宋

　　宋真宗章穆皇后郭氏景德四年四月十五月崩群臣三日释服诸道州府官吏讣到日举哀成服三日而除

　　明

　　明太祖洪武十五年高皇后崩礼臣议定丧礼闻丧次日文武百官素服行奉慰礼在京文武百官于闻丧之次日清晨素服诣右顺门外具丧服入临临毕素服行奉慰礼第二日第三日礼同文官一品至五品武官一品至三品命妇于闻丧之次日清晨素服至干清宫具丧服入临行礼不许用金珠银翠首饰及施脂粉丧服用麻布盖头麻布衫麻布长裙麻布鞋在京文武百官及听除等官人给布一匹自制丧服皆服斩衰自成服为始二十七日而除仍素服至百日始服浅淡颜色衣服在外文武官丧服服制与在京官同闻讣日于公厅成服三日而除命妇丧服与京官命妇同亦三日而除军民男女皆素服三日成祖永乐五年定文皇后丧礼文武百官自次日为始各就公署斋宿至二十七日止文武四品以上命妇成服日为始丧服诣思善门内哭临三日而止听选办事等官各丧服监生吏典僧道耆老各素服自成服日为始赴应天府举哀三日 【案杜典诸侯及公卿妻为皇后服后世文武百官命妇遵行此义杜典藩国臣为皇后服后世在外文武官亦遵行此义而杜典言臣而不及民后世又加详焉故备录之】

　　△皇太子为皇后不终三年服议【唐　明】

　　唐

　　明
</div>
    <div class="pagination">
<a href="续通典_page191.html">上一页</a><span>...</span><a href="续通典_page187.html">187</a><a href="续通典_page188.html">188</a><a href="续通典_page189.html">189</a><a href="续通典_page190.html">190</a><a href="续通典_page191.html">191</a><span class="current-page">192</span><a href="续通典_page193.html">193</a><a href="续通典_page194.html">194</a><a href="续通典_page195.html">195</a><a href="续通典_page196.html">196</a><a href="续通典_page197.html">197</a><span>...</span><a href="续通典_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
