<!DOCTYPE html>
<html>
<head>
    <meta charset="UTF-8">
    <title>续通志 - 第 696 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 696 页/共 1359 页</h1>
    <div class="content">有王明共讨平之事即王明传亦不载讨平泉寇今将王明二字删】 四年徙知广州俄兼转运市舶使明年卒年六十九克让少好学手写经 
籍盈箧厯官廉干所至有声每视事自旦至暮或通夕断决如流时称能吏子希闵生而失明令诸弟读经史厯耳辄不忘属文善缄尺赵普守 
西洛府中笺疏皆希闵所为将奏署本府掾固辞不受卒年三十九自教三子日华日严日休皆登进士第希闵弟希甫淳化三年进士从子日 
宣亦登进士第

　　△段思恭

　　段思恭泽州晋城人父希尧仕晋累陟清显思恭以门荫厯官华商等州观察支使刘继勋节制同州辟掌书记继勋入朝会契丹入汴军 
士諠噪请立思恭为州帅思恭谕以祸福乃止汉祖建国授左补阙隐帝时蝗徧祈山川思恭上言狱讼平允则灾害不生望令诸州速决重刑 
无致淹滥必召和气从之厯度支驾部周显德中定滨州田赋世宗嘉之拜左司员外郎太祖建隆二年除开封令迁金部郎中干德初平蜀通 
判眉州时亡命集众攻逼州城剌史赵廷进惧不能敌将奔嘉州思恭止之因率屯兵与贼战彭山人无鬬志思恭募军士先登者厚赏于是诸 
军贾勇大败贼思恭矫诏以上供钱帛给之后度支请按其罪太祖怜其果干不许令知州事俄召为考功郎中知泗州会冯继业自灵州举宗 
来朝帝以思恭代知州事仍语之曰冯继业言灵州非卫霍名将镇抚之不可汝其往哉思恭曰臣奉诏而往必能治之帝壮之思恭下车矫继 
业之失绥抚戎人访求民病悉奏免之俄而回鹘入贡路出灵州交易于市思恭遣吏市硇砂吏争直与之竞思恭释吏不问械其使数日始贳 
之使还愬其主复遣使赍牒诣灵州问故思恭理屈不报自是数年回鹘不复入贡久之迁右谏议大夫知扬州朝廷方经畧江表命思恭兼沿 
江巡检每出巡委州事于通判以牌印自随驿书自京师来者令赍至其所事多稽滞因与通判李岧相告讦诏以属吏思恭辞不直责授太常 
少卿改知宿州太宗即位迁将作监知秦州坐擅借官库银造器又假贡奉名贱市狨毛虎皮为马饰为通判王廷范所发降授少府少监知邢 
州太平兴国六年迁少府监雍熙元年再为右谏议大夫二年知寿州端拱初迁给事中寻知陕州淳化三年卒年七十三思恭以门资厯显官 
不知书无学术然践更吏事所至亦着勤绩子惟一三司度支判官从子惟几第进士仕至兵部员外郎

　　△侯陟

　　侯陟淄州长山人汉末举明经周广顺初试校书郎太平兴国初帝次镇州以功迁左谏议大夫权御史中丞事 【按长编云权中丞始 
此】 三司使王仁赡左降以陟与王明同判三司八年卒赠工部尚书陟有吏干性狡狯好进善事权贵巧中伤人陟素忌杨克让侦知太祖欲 
大用之因奏事帝问识杨克让否陟曰臣与克让甚善知其人诚佳士也近闻其自言上许以大用多市白金作饮器以自奉臣颇怪之帝怒亟 
令克让出典郡其险诐如此

　　△李符

　　李符字德昌大名内黄人汉干佑中郭从义奏为京兆府户曹掾杨恪荐为大理正太祖干德中知归州转运司制置归朝以京西诸州钱 
帛不登选知京西南面转运事奏便宜百余条凡四十八事命着为令因奏对称旨迁起居郎荆湖转运许仲宣随军讨南唐诏符赴荆湖调发 
刍粮符领船数千艘顺流而下符又建议凿横江河以通漕运发和州三县丁壮给其役太祖欲幸西京有事于南郊符上书陈八难曰京邑凋 
敝一也宫阙不备二也郊庙未修三也百司不具四也畿内民困五也军食不充六也壁垒未设七也千乘万骑盛暑扈行八也不从改比部员 
外郎判刑部太平兴国初迁驾部转祠部郎中知广州兼转运使五年召为右谏议大夫判吏部铨兼大理寺寻代范旻为三司副使坐与官属 
竞课最罢职守本官七年开封尹秦王廷美出守西京以符知开封府廷美事发太宗令归第省过赵普令符上言廷美在西洛非便恐有他变 
宜迁远郡以绝人望遂有房陵之贬普恐泄言坐符用刑不当贬寍国军行军司马卢多逊之贬崖州也符白普曰珠崖远在海中水土颇善春 
州稍近瘴气甚毒至者必死愿徙多逊处之普不答先是太宗尹京符因宋琪荐弭德超事藩邸符贬德超为枢密副使屡称其冤会德超以事 
贬帝恶其朋党徙符岭表普移符知春州至郡岁余卒年五十九符无文学者吏干好希人主意以求进用终以此败至道二年郊祀追复右谏 
议大夫祥符五年录其子璜试将作监主簿

　　△魏丕

　　魏丕字齐物相州人颇涉学问周世宗镇澶渊辟司法参军有盗五人狱具丕疑其冤缓之不数日果获真盗世宗嘉其明慎厯顿邱冠氏 
元城三县令世宗即位改右班殿直出监明灵砦军征淮甸丕获江南谍者四人部送行在诏奖之迁供奉官供备库副使太祖即位改作坊副 
使一日语丕曰作坊久积弊尔为我修整之丕在职尽力以久次转正使开宝九年领代州刺史凡典工作十余年太祖平诸路皆先期令修刱 
器械无不精办雍熙四年代郝正为户部使端拱初迁度支使出为黄州刺史还朝召对便坐赐御书急就章朱邸集丕退作歌以献因自述愿 
授台省之职太宗面谕曰知卿本儒生然清望官奉给不若刺史之优也淳化初改汝州刺史厯知凤州改襄州境内久旱丕以诚祷之一夕雨 
沾足召还表求致仕授左武卫大将军仍领汝州刺史俄判金吾街仗初六街巡警皆用禁卒至是诏左右街各募卒千人优以廪给使传呼备 
盗丕以新募卒引对遂分四营营设五都一如禁兵之制改领郢州刺史俄改领复州迁左骁卫大将军咸平二年卒年八十一丕好歌诗颇与 
士大夫游接有时称南唐主李煜妻卒遣丕充吊祭使且使观其意趣煜邀丕登升元阁赋诗丕有朝宗海浪拱星辰之句以风动之太宗尝赐 
诗令丕与柴禹锡和焉

　　△董枢

　　董枢真定元氏人后唐太清中以献书授校书郎累厯宾佐晋天福中为左拾遗知枢密院表奏周广顺初为左补阙世宗即位诏常参官 
各奏封事枢上平吴策淮南平迁浚仪令恭帝即位迁殿中侍御史太祖干德初迁主客员外郎上书请伐蜀蜀平通判剑州会全师雄叛攻剑 
刺史张仁谦足疾不能战欲弃城走枢战败之因招余众降仁谦饮枢令醉密杀降数百诬奏枢与贼通会中使自成都还备言其事太祖并召 
之廷辩曲直仁谦屈下御史台鞫之黜宋州教练使以枢尝贡西伐讨迁比部郎中三年出兼桂阳监使上书请伐广南诏益桂阳戍卒三千令 
枢统之开宝二年又上方畧会刘鋹命内侍曾居实侵桂阳枢击退之三年大举伐鋹令枢率兵趋连口克之改兵部郎中权知连州兼行营招 
抚使四年移知襄州又为河北转运使改判西京留司御史台以前桂阳监任隐没羡银坐死

　　钦定续通志卷三百十一

　　●钦定续通志卷三百十二　列传一百十二

　　列传

　　宋 【十六】

　　○宋十六

　　马令琮　　　杜汉徽　　　张延翰　　蔡审廷　　　周广　　　　石曦　　张藏英　　　解晖　　　　王晋卿　　郭廷谓 
【延浚】　赵延进　　　辅超

　　马令琮
　　杜汉徽
　　张廷翰
　　蔡审廷
　　周广
　　石曦
　　张藏英
　　解晖
　　王晋卿
　　郭廷谓
　　赵延进
　　辅超

　　△马令琮

　　马令琮本名令威避周祖名改之大名人父全节五代史有传全节厯节度皆署令琮为牙校累授彰德牙内都指挥使检校尚书左仆射 
领勤州刺史令琮少善骑射尝从其父平安州及与镇州安重荣战皆有功由是知名晋开运二年全节卒令琮起复拜隰州刺史仕汉为西京 
巡检使仕周累领建州刺史太祖即位出刺怀州会将亲征李筠召三司张美饷兵食美言河内密迩上党令琮日夜储蓄以俟王师太祖善之 
命授团练使执政言令琮方供亿大军不可移他郡故升怀州为团练以令琮充使又充先锋都指挥使泽潞平为昭义兵马钤辖踰年被疾诏 
许归郡干德元年卒年三十九太祖甚怜之录其子延恩为殿直

　　△杜汉徽

　　杜汉徽京兆长安人父阿孙为太原威胜军使汉徽有膂力善骑射年十七仕后唐累迁护圣军使晋天福六年与慕容邺等讨安州李金 
全生禽指挥使孙厚以功迁兴顺指挥使八年从征镇州安重荣改护圣指挥使赠阿孙为左赞善大夫开运二年以所部戍深州破契丹于乐 
寿杀获甚众汉初从高行周讨杜重威于邺屡为流矢所中身被重创犹力战观者壮之又率所部戍镇州破契丹于灵寿周世宗征刘崇汉徽 
</div>
    <div class="pagination">
<a href="续通志_page695.html">上一页</a><span>...</span><a href="续通志_page691.html">691</a><a href="续通志_page692.html">692</a><a href="续通志_page693.html">693</a><a href="续通志_page694.html">694</a><a href="续通志_page695.html">695</a><span class="current-page">696</span><a href="续通志_page697.html">697</a><a href="续通志_page698.html">698</a><a href="续通志_page699.html">699</a><a href="续通志_page700.html">700</a><a href="续通志_page701.html">701</a><span>...</span><a href="续通志_page697.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
