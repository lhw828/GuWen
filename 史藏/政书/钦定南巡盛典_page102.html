<!DOCTYPE html>
<html>
<head>
    <meta charset="UTF-8">
    <title>钦定南巡盛典 - 第 102 页/共 190 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定南巡盛典 - 第 102 页/共 190 页</h1>
    <div class="content">






<史部,政书类,仪制之属,钦定南巡盛典,卷五十二>








　　徐州南防逼近城垣北防民居稠宻河行至此一束愈加湍悍堤工在在受险乾隆四十四年奉
　　谕将该堤卑矮处所加砌石块次年
　　圣驾南廵特遣大学士嵇璜两江总督萨载查勘确估将韩家山起至石工头止补砌石工长四百五十丈工头二十丈计石十二层其余砌髙十七层又自奶奶庙起至四大王庙止加髙石工长六百五十四丈加砌石三四层不等又东门外闗帝庙起至拐角楼旧石工止长二百四十一丈加砌石二三层不等梓潼阁至石矶嘴止旧石工长六十一丈二尺加砌石二三层不等梓潼阁起石工外又砌碎石工长五十九丈五尺东门外至石矶嘴止上加筑子堰长三百零二丈从此城郭民居均资拥防利赖无穷










<史部,政书类,仪制之属,钦定南巡盛典,卷五十二>








　　唐家湾倒勾引河减泄黄河盛涨之水由毛城铺石坝下注每年伏秋大汛以徐城水志长至一丈一尺五寸开放下防洪河濉河两防并下江之萧县上江之宿州灵璧虹县往往受险乾隆四十二年河臣髙晋以该处水大之由皆縁唐家湾引河在徐城上防相距有二百余里待徐城水志长至一丈一尺五寸上防水已逾志为辗转知防刨挖又需工夫迨至开止一丈一尺五寸是以开放之后流行不及以致下防难以容纳查上防河势寛阔下防徐城两岸窄狭遡考厯年水势如上防唐家湾长至九尺下防徐城志桩水长至一丈以外经酌定以唐家湾水志长至九尺五寸时即令开放循轨安流下注洪濉二河并未出槽两岸堰工均甚稳固即定为章程以垂久逺嗣后水志以唐家湾为凖一俟长至九尺五寸即将倒勾引河开放循序下注下防可免漫溢之虞矣








<史部,政书类,仪制之属,钦定南巡盛典,卷五十二>








　　黄河当盛涨时分泄之路固欲其多尤欲其近多则泄之广近更泄之速徐州河面寛止八十余丈形势最窄黄河至此一束伏秋大汛水平堤岸虽上有毛城铺苏家山下有峰山闸等处分泄而距徐稍逺縂未得随长随消之力徐州迤上南岸旧有天然闸减泄黄涨近而且速水由五湖入洪泽湖出清口归海縁闸下引河年久淤垫一经开启去路不畅经过之萧县宿州灵璧等州县民田易于淹浸故未敢轻议启放乾隆四十九年河臣相度机宜奏
　　允将天然闸下引河一律挑濬深通以偹盛涨之年开放分泄水由引河而下各州县民田既无虞淹浸而黄河多此分泄去路不但徐州可期永保奠安即通工亦得免危险之虑矣










<史部,政书类,仪制之属,钦定南巡盛典,卷五十二>








　　黄河至睢寜县南岸有峰山龙虎山北岸有鲤鱼山河行中央两岸夹束恐致骤涨为患康熈二十三年河臣靳辅因山凿建石闸四座以减泄黄水由焦管营入孟山等湖逹于洪泽乾隆三年循四闸故迹量加修整上游毛城铺等处节宣有制水非异涨不致旁泄所以黄河日渐深通畅流下注河深则闸髙现在二闸三闸俱仰于河面其头四两闸虽地势稍下然亦过水无多十一年以该闸泄水无多不遇盛涨之年无庸启放河道民田两资禆益














<史部,政书类,仪制之属,钦定南巡盛典,卷五十二>







</div>
    <div class="pagination">
<a href="钦定南巡盛典_page101.html">上一页</a><span>...</span><a href="钦定南巡盛典_page97.html">97</a><a href="钦定南巡盛典_page98.html">98</a><a href="钦定南巡盛典_page99.html">99</a><a href="钦定南巡盛典_page100.html">100</a><a href="钦定南巡盛典_page101.html">101</a><span class="current-page">102</span><a href="钦定南巡盛典_page103.html">103</a><a href="钦定南巡盛典_page104.html">104</a><a href="钦定南巡盛典_page105.html">105</a><a href="钦定南巡盛典_page106.html">106</a><a href="钦定南巡盛典_page107.html">107</a><span>...</span><a href="钦定南巡盛典_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
