<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1107 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1107 页/共 1125 页</h1>
    <div class="content">押皆用木雕手记，今既病发，与吏为市，湖北提刑赵纶论奏故也。 
十一月三日，新知衢州袁申儒与宫观，理作自陈。以左司谏王元春言剖符仪真，绝无善状。 
六日，知太平州、新除江东提刑陈贵谦与宫观，理作自陈。以右正言张次贤论列：「为郡两年，无功可称，有过可指，侥幸漏网，尚可使之冒一路之节 」 
十二月三日，前知邕州郑肃罢宫观，知昭州吴驲罢见任。以监察御史罗相言：「肃守郡贪婪，祠廪将满，出入修门，期遂所求；驲倍其盐直，抑配编民，馆客乡人，交通关节。」 
八日，知南安军尚振英降一官。先是，振英乞祠，诏与宫观，既而江西提刑留筠言其老懦昏暗，临事乖方，故有是命。 
二十一日，新权知高州赵善宕罢新任。以善宕寄居福州干元寺，纵其子汝位行打百姓王济致死，帖问不即伏辩，且迁延欲为之任计，为福建提刑朱端常按劾故也。 
二十七日，知赣州柴中行罢黜。以右正言张次贤言其托病，全不出厅，举措狂率，实骇听闻。 
二十八日，知肇庆府赵希闵、参军判赵希逖各降一官，放罢。以左司谏王元春言其二人互申情犯故也。 
二十九日，通判海州
王罢黜，仍送道州居住。以淮东制置贾涉按劾其无尺寸之功，攫非常之赏，脂韦避事，不畏简书。 
十四年正月二十九日，通判袁州苏枘罢黜。坐年事衰颓，受成吏手，为江西提举萧舜咨论列故也。 
二月五日，新沿 
      
海置制司参议官唐悫、新嘉兴府通判李仁方罢黜。以监察御史罗相言：「悫生平黩货，老益贪婪，在乡专肆把持，恣为不法；仁方饮宴天子苑囿，打伤园吏，试邑分宁，贪残不恤。」 
同日，知光州陈孝严罢黜。以监察御史方猷言其自交郡符，了无善状，大言无当，每事乖缪。 
二十九日，广东提举吴季真罢黜，前知建昌军王衡仲罢祠禄。以季真百端椎剥，嗜利无厌；衡仲晚得一郡，政以贿成。为殿中侍御史张攀按奏。 
四月四日，湖北运判兼知鄂州游九功与宫观，理作自陈；权知兴国军陈球别与一等州郡差遣。以言者论；「九功虽无显过，亦非真材，徒自矜夸，妄自标致；球年事已高，精神昏耄，当此多事，恐亦非才。」 
七日，兴化军通判章伯奋罢黜，徽州通判叶巘罢新任，新兴国军通判韩休卿与祠禄。以殿中侍御史张攀言御史：原作「卫使」，据前(二月)二十九日条改。：「伯奋作宰福清，奸贪狼籍；巘止有一母，仕臣所至，未尝奉亲以行；休卿以权奸亲侄夤缘改秩，凡倅三郡，治无善状。」 
二十一日，知浔州宪罢黜，永不得与亲民差遣。以宪叨绾郡符，肆行贪墨，为广西运判沈实按奏。 
同日，差知汉阳军王驎别与差遣。以湖广总领何炳言：「驎倅辰阳，政无善状，忽畀沔阳，缓急误事。」 
同日，饶州通判朱献臣、严州通判黄简并罢黜。以右正言张次贤言：「献臣居官所至，积有贪声；简曩宰会稽，政以贿成。」 
七月三日，新知洋州勾廷永罢新命。以监 
      
察御史方猷言，廷永居官所至，椎剥百姓，倾陷同僚。 
六日，淮南运判兼知无为军陈师文降一官，放罢。以殿中侍御史张攀言：「两淮制司调发援兵，饷馈取办西漕，师文恬不加意，措置乖方。」 
二十三日，太中大夫李珏落职，仍降一官；王好生更追两资，送宾州羁管；李任罢新任。以珏性资很愎，志趣贪婪，纵容其子内机李任、属官王好生专权擅政，交通关节，从中书省检会监察御史罗相之请也。 
二十七日，追官人朝请大夫李澄特与叙一官、差主管江州太平兴国宫指军寝罢。以中书门下省言，澄人品猥凡，趣操卑下，黩货骄淫，见诸白简，不与(诸)[书]行录黄，故有是命。 
二十八日，前知蕲州余琢与宫观，理作自陈。以琢凡所居官，碌碌无闻，为殿中侍御史张攀论列。 
九月十五日，主管华州云台观魏大有、主管建宁府武夷山冲佑观黄涣、主管建康府崇僖观赵伯熊、主管台州崇道观徐习并罢宫观，内魏大有令临安府日下押归本贯居住。以监察御史方猷言：「大有近司宪事，追扰州县；涣徒肆口吻，专事劫持；伯熊荒饮无度，再玷风闻；习昨倅永嘉，每事操切。」又言：「大有迁居钱塘门外，密伺朝廷，冀投闲隙，他日必为不靖。」故有是命。 
十月二日，淮南西路兵马副都监、安庆府驻札杨溥放罢，仍追两官；知安庆府陈伯震降一官。以溥乘州郡之疑惧，烧毁屋舍民居，三千余家生计一时煨烬； 
      
伯震郡守也，岂可佚罚。从淮西制置司申也。 
十四日，知建昌军汪 放罢，通判临江军周溥特降一官。以 贪不知止，懦不能立；溥嗜利无耻，交通关节。为江西提刑孙德舆论列。 
十一月六日，徐宏复秘阁修撰、主管建康府崇禧观指挥，仍俾奉祠，秘阁修撰未与复职，以宏心术倾险，给事中程卓不与书读录黄故也。 
十二月七日，知永康军杜植特与宫观。以其愚蔽自用，久病简出，缪政多端，民被其害，为知成都府崔与之论列故也。 
闰十二月五日，新台州通判赵希闳罢新任。以殿中侍御史张攀言其试邑衡阳，虐政横令，民弗能堪。 
六日，前成都提刑江公亮与宫观，理作自陈。以监察御史方猷言：「公亮获叨宪节，怙势妄作，狱货是宝，轻重失当。」 
十五年二月三日，新知德安府徐晞稷、新知建昌军范择能并与祠禄。以臣僚言：「晞稷专事夸诞，殊无诚实；择能天资阘茸，人品凡(康)[庸]。」 
四日，知湖州赵希苍与宫观，理作自陈，陈自明降一资，罢新任。以臣僚言：「希苍因广化寺(遣)[遗]漏，株连蔓引，勘究僧祖庆，追逮寄居陈知录自明之婢，其陈自明敢加抗辱，岂非希苍有以自取 乞将希苍畀祠，其自明亦赐行遣，以存州郡之体。」故有是命。 
二十八日，知石泉军刘参、知涪州胡酉仲并放罢，新知合州安伯恕罢新任。以四川宣抚崔与之言：「参贪婪深刻，济以驵侩；酉仲凶很贪残，勇为不义；伯恕轻 
      
浮躁竞，济以奸险。」 
三月四日，知封州薛贤放罢，新知英德府陈纪罢新任。以臣僚言：「贤，民有作为之歌曰：『得母凶书更不看，公然匿服亟之官。下车聚敛如行劫，贪虐奸淫不一端。』纪守藤州日，其郡多出白藤，置局敷买，百姓作《买藤歌》，有『条条皆性命，束束是冤魂』之语。」故有是命。 
七日，主管建康府崇禧观徐宏罢宫观，秘阁修撰柴中行落职罢宫观。以臣僚言：「宏资禀至下，行谊尤亏；中行心颛好利，政以赂成。」 
四月四日，知梅州杨承祖、知梧州方孺并罢黜。以臣僚言：「承祖禀资贪婪，操行倾险；孺素无行检，专事刻剥。」 
五月四日，广东经略留筠与宫观，知南雄州陈士会罢黜。以臣僚言：「筠居官所至，政以贿成；士会外示质朴，中实诡诈。」 
六日，虞易简新差知永州指挥寝罢。以其蜀人，坟墓、亲党在焉，乃安居于都城，故乡之义安在，中书省不与书读录黄故也。 
十七日，漳州通判方灼罢见任，新邵武军通判唐棐罢新任，漳州知录许彦棻镌黜。以臣僚论列：「灼出倅漳浦，徇私忘公，本州岛知录许彦棻脱误宗女之亲，曲为盖庇，竟成抑塞；棐待次于寓居吴门，党庇小人，拦占他人墓道；彦棻隐下休妻一节，诡脱宗亲。」 
二十一日，权发遣宾州王邦宁降一官，放罢。以到官未久，所为狂悖，殊骇物听，取随直兵级钱以供私用，为臣僚论列。
七月七日，添差嘉兴府通判谢直与祠禄，理作自陈；新福建 
      
提举茶司干官叶嗣立罢新任；海州教授黄更放罢。以臣僚论列：「直宴饮无节，狎嫟官妓；嗣立昔为帅幕，固已无状，庾台赞画，岂容滥吹；更娶海盐蔡家寡妇常氏，席卷其家财，陵轹其妻子。」 
二十五日，张声道知饶州指挥寝罢。以其前知岳州谬戾殊甚，无以服人，为湖北运判李鼎论列。 
二十六日，知温州王梦龙与宫观，理作自陈。以臣僚论列：「梦龙领郡再岁，殊乏良称， 政日传，公论籍籍。」 
八月十日，权知涪州胡酉仲、新差知南平军杜简各降一官，前南平军教授勾子甲降一资，内杜简罢新任简：原作「闻」，据前述改。下同。，勾子甲放罢。先是，四川制置使崔与之言酉仲贪酷不法，乞将罢黜，诏从之。既而本路提刑(廉)[兼]提举虞刚简论列酉仲、简、子甲三人皆以任根括之事，刷钱入己，故有是命。 
九月二日，新知汉阳军王捄、新知桂阳军曹儤罢新任。以臣僚言：「汉阳、桂阳皆系风寒之地，捄轻儇不靖，儤凶暴为虐，恐致误事。」
十月五日，知兴化军陈与行罢黜，新通判吉州史复祖罢新任。以臣僚论列：「与行昨倅婺女，暂摄郡事，巧为名色，席卷公帑；复祖宰邑上元，交通关节，及倅豫章，狼籍尤甚。」 
九日，新通判抚州施、新通判温州曾黯并罢新任。以臣僚论列：「曩倅邵阳、长沙，了无廉称；黯试邑淮甸，纰政滋彰。」 
十一月五日，降授中大夫李珏复元官、与宫观指挥寝罢。先是，台臣凡再上章，珏服阕日仅从镌褫，至是 
      
复元官，与宫观。臣僚论其败军、误国大罪有三，去秋方降镌褫之命，甫及一年，便与叙复，几于罚不伤其毫毛，故有是命。 
十七日，前知泉州宗均特降一官，前兼权知南剑州赵崇亢、知南剑州陈宓各特展二年磨勘。以诸路提刑司比较各路州军嘉定十四年分行使会价，数内福建路泉州、南剑州折阅最甚，故有是命。 
十二月三日，知建昌军孙格与宫观，理作自陈。以臣僚言：「格年事既高，贪刻亡艺，民被其毒，怨咨满路。」 
九日，新知邵州高之问、新知全州曾玹并与宫观，理作自陈。以之问猥鄙无庸，见于颜面，玹凡所居官，略无善状，为臣僚论列故也。 
十八日，知建昌军孙格罢宫观，新知峡州郑缉与宫观，理作自陈。以言者论格志在贪求，略无畏愧；缉嗜货营私，敢于残黩。先是臣僚论格，与宫观，理作自陈，故有是命。 
十六年正月二十二日，通判福州郑伯衍、前通判澧州汤显祖并与宫观，理作自陈。以臣僚言：「伯衍性资跌宕，举措乖疏；显祖天性昏庸，所为乖僻。」 
二月二十七日，知崇庆府黄瑾与祠禄，知汉州绵竹县宇文景迁、隆州籍县令杨汉卿并放罢。以成都提刑张方言：「(仅)[瑾]禽鸟为娱，荒怠郡政；景迁性质儇躁，习尚骄浮；汉卿到官逾年，蔑无善状。」 
五月四日，知岳州虞旗孙与川蜀州郡差遣，知道州曾棠与宫观。以臣僚言：旗孙累典名郡，俱无善状；棠已玷台评，桀傲尤甚。 
六日 
      
七日，福建提刑冯多福与宫观，理作自陈。以臣僚言多福身为监司，不知奉法循理。 
八日，广东运判张从之、广东提刑陈畴并罢黜。以臣僚言：「从之浅污嗜利，矜妄非材；畴猥鄙殉贱，庸懦不立。」 
七月五日，知黎州虞方简、知汉源县韩圭各特降两官，放罢。以方简到任之初，政事更张，以激禁卒之变，韩圭阴加纵臾，从成都诸司之请也。 
同日，广东提举周缜罢黜。以臣僚言缜懦不任事，且讷于言。 
七日，权琼州通判颜戣降三官，机宜李搢降三资，并放罢。以二人倾陷长官，几至召衅，从广西经略胡槻之请也。 
八月三日，新知(彬)[郴]州王驎、新知永州郭继道并与祠禄，理作自陈。以臣僚言：「驎历任虽多，资考则浅；继道年龄寖高，精神已耗。」 
五日，前通判泉州潘灏伯未许赴吏部参选，仍不得干堂侥求差遣；前通判建昌军、新差知梅州赵汝诫罢新任。以臣僚论列：「灏伯鄙恶之俗溢于面目，贪酷之性，恣行不悛；汝诫在乡素无行检，居官贪暴尤甚。」 
七日，新重庆府通判赵善锜、新邛州通判贾子諟、新知镇江府金坛县曾彝并罢新任。以三人居乡不法，无所忌惮，为臣僚论列。 
十二日，知太平州王元春罢黜。以江东安抚余嵘言：「元春言无顾忌，行素险薄，家政不理，丑秽彰闻。」 
十九日，新知汉州何友谅与祠禄。以四川制置崔与之言：「黎州禁军之变，已将知郡虞方简按劾去讫。寻行体访，缘前 
      
知黎州何友谅垂满之际，给帖补排军五六十人，失之太滥；方简到官，悉拘收文帖，又失之太遽。此曹包羞怀忿，变所由生。」故有是命。 
二十四日，知武冈军司马遵放罢，令湖南安抚司差官时暂兼权。先是，湖南安抚司言武冈军兵士蒋宗等出城劫掠事，既而安抚真德秀论列遵回籴军粮亏损时直，遂致此曹觖望，故有是命。 
九月十一日，步司中军统制、权池州副都统张亨罢黜。以蕲黄之扰，亨提师救援，不善布置，以至奔溃，为臣僚论列。 
十月三日，新知永州留硕、新知临江军任一鹗并与祠禄，理作自陈。以臣僚言：「硕袭贵养骄，懵无学术；一鹗愎志险心，敢于妄作。」
二十三日，道州通判谢 伯降一官。以其监县吏陪纳赦放经总制钱及民户租欠，为湖南运判陈德豫论列。 
十一月二十三日，知英德府曹滋放罢。以广东提刑何坦言：「滋不知戒得，肆意贪残，专恃酷刑，钳制众口。」 
十七年正月五日，京东河北节制司干办公事丁大忠、知楚州山阳县兼京东河北节制司干办公事周大猷并放罢，内丁大忠降一官。以大忠自入制幕，惟务丰殖，侵用官钱；大猷身居邑宰，不安分守，干求帅司入幕兼佥，为臣僚论列。 
十八日，朝散大夫赵赞夫与祠禄，理作自陈；安边所准备差遣、兼措置天赐盐场徐冲罢黜。以臣僚言：「赞夫留连都城，经营差遣；冲借过朝廷盐本钱，以资妄用。」 
二十一 
      
日，新知英德府陈士廉与宫观，理作自陈。以中书门下省言其昨守贵州，惟务贪酷，不与撰述词头故也。 
二十四日，平海军节度判官、兼南外宗正簿陈亿放罢。以百姓论诉宗子送佥厅者，亿必委曲出脱百姓，困辱宗子，拟笔之词，文理纰缪，为知南外宗正事善軿论列。 
三月二日，通判潭州方强、通判蕲州刘容木并罢黜，新通判温州潘景夔、新通判筠州卢景裴并罢新任。以臣僚言：「强沉湎于酒，全不事事；容木妄自尊大，专务黩货；景夔武断乡曲，占据寺观；景裴试邑东筦，受赂妄作。」 
四月八日，江西运判赵彦纾与宫观，理作自陈；通判衢州袁聘儒罢黜。以臣僚论列：「彦纾司庾闽峤，全不事事，今兹将漕，昏缪如故；聘儒乘醉行刑，胡乱书判。」 
九日，湖北运管胡杙放罢，鄂州司法陈有声降一资。以吏部举觉：「杙陈乞宝赏，越次超转，冒法罔上；有声徇情废法，更不取索杙真本告命点对，遽与保明。」
 职官 宋会要辑稿 职官七五 黜降官内外任 
      
黜降官内外任
庆元元年九月四日，朝散大夫、通判临安府郑魏良，朝散郎、添差通判临安府王补之，朝请郎、通判绍兴府徐畴各特降一官。以牒试各及二十余人。 
</div>
    <div class="pagination">
<a href="宋会要辑稿_page1106.html">上一页</a><span>...</span><a href="宋会要辑稿_page1102.html">1102</a><a href="宋会要辑稿_page1103.html">1103</a><a href="宋会要辑稿_page1104.html">1104</a><a href="宋会要辑稿_page1105.html">1105</a><a href="宋会要辑稿_page1106.html">1106</a><span class="current-page">1107</span><a href="宋会要辑稿_page1108.html">1108</a><a href="宋会要辑稿_page1109.html">1109</a><a href="宋会要辑稿_page1110.html">1110</a><a href="宋会要辑稿_page1111.html">1111</a><a href="宋会要辑稿_page1112.html">1112</a><span>...</span><a href="宋会要辑稿_page1108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
