<!DOCTYPE html>
<html>
<head>
    <meta charset="UTF-8">
    <title>续通志 - 第 965 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 965 页/共 1359 页</h1>
    <div class="content">　　耶律德威
　　耶律达鲁
　　耶律制心

　　 耶律德威

　　德威性刚介善驰射保宁初厯上京皇城使儒州防御使改北院宣徽使统和初丁父丧 【按本纪圣宗即位之年韩匡嗣薨原文作干 
亨初误】 强起复职权西南招讨使党项寇边一战却之赐剑许便宜行事领图鲁卜德哷勒二糺军以讨平霜库赫功真授招讨使夏州李继 
迁内附德威请纳之诸部皆从玺书褒奖与特哩衮耶律善补败宋将杨继业加开府仪同三司政事门下平章事寻以山西城邑多陷夺兵柄 
李继迁受宋赂潜怀二心奉诏率兵往谕继迁托以西征不出德威至灵州俘掠而还十五年河西党项叛复诏讨之奏捷于朝 【据圣宗纪 
增】 未几卒年五十五赠兼侍中子帕克戢终彰国军节度使早卒孙色实达鲁色实终特哩衮

　　 耶律达鲁

　　达鲁字遵宁幼养宫中授小将军重熙初厯北院宣徽使右林牙副点检拜特哩衮改西北路招讨使封漆水郡王请减军籍三千二百八 
十人后以私取回鹘使者獭毛裘及私取准布贡物事觉决大杖削爵免官俄起为北院宣徽使十九年改乌尔固德哷部都详衮寻为东北路 
衮详封混同郡王清宁初徙王邓擢拜南府宰相以年老乞骸骨更王汉太康中薨年八十达鲁神情秀彻圣宗子视之兴宗待以兄礼虽贵愈 
谦初为都点检扈从猎黑岭获熊帝因乐饮谓达鲁曰汝有求乎对曰臣富贵踰分不敢他望惟臣叔先朝优遇身殁之后不肖子坐罪籍没诸 
孙中得赦一人以主祭臣愿毕矣诏免籍复其产子燕五官至南京步军都指挥使

　　 耶律制心

　　制心小字汗努父德崇善医视人形色辄决其病累官至武定军节度使制心善驯鹰隼统和中为归化州刺史开泰中拜上京留守进汉 
人行宫都部署封漆水郡王以皇后外弟恩遇日隆枢密副使萧和卓用事制心秦和卓寡识度无行检帝默然每内宴欢洽辄避之皇后不悦 
曰汝不乐耶制心对曰宠贵鲜能长保以是为忧耳太平中厯中京留守特哩衮南京留守徙王燕迁南院大王 【按圣宗纪俱作韩制葢合 
两字为一字也】 或劝制心奉佛对曰吾不知佛法惟心无私则近之矣一日沐浴更衣而卧家人闻丝竹声怪而入视则已逝矣年五十三赠 
政事令追封陈王守上京时酒禁方严有捕获私酝者一饮而尽笑而不诘卒之日部民若哀父母

　　△耶律巴固济

　　耶律巴固济字保诺延六院额尔奇木博果济之后勇悍善治生保宁中为天德军节度使厯南京侍卫马步军都指挥使以讨平党项羌 
阿里沙密丕勒布密迁南院大王圣宗即位太后称制会羣臣议军国事巴固济上疏陈便宜数事称旨兼领山西路诸州事统和四年宋将曹 
彬等侵燕巴固济击之甚力赐输忠保节致主功臣总知山西五州会有告巴固济曲法虐民者按之有状以大杖决之八年为南京统军使卒 
子雅里官至详衮

　　△萧塔喇噶

　　萧塔喇噶字雄隐五院部人八世祖珠噜约尼氏时尝为虞人唐安禄山来攻珠噜战于黑山之阳败之以功为北府宰相世预其选塔喇 
噶仕开泰闲累迁西南面招讨使重熙十一年使西夏谕伐宋事约元昊出别道以会十一年改右伊勒希巴同知南京留守转左伊勒希巴俄 
授东京留守以世选为北府宰相二十一年复为南京统军使 【依弘简录增】 卒

　　△夏行美

　　夏行美渤海人太平九年大延琳叛时行美总渤海军于保州延琳使人说与俱叛行美执送统军使耶律布库又诱贼党百人 【按圣 
宗纪作八百余人】 杀之延琳谋沮乃婴城自守数月而破以功加同政事门下平章事锡赉甚厚明年擢忠顺军节度使重熙十七年迁副部 
署从点检耶律义先讨富珠哩获其酋托多罗以归致仕卒

　　△萧迪里

　　萧迪里字尼噜衮宰相塔喇四世孙识度弘远为乡里推重始为牛羣敞史帝闻其贤召入侍迁国舅详衮统和二十八年将伐高丽迪里 
谏曰国家征讨连年士卒抏敝况陛下在谅阴年谷不登创痍未复岛夷小国城垒元固胜不为武万一失利恐贻后悔不如遣一介之使往问 
其故伏罪则已不然俟服阕岁豊举兵未晚时令已下言虽未行识者韪之明年同知左伊勒希巴事改右伊勒希巴开泰初率兵巡西边时额 
尔奇木部下扎萨克辖布喇奇实卜克率部民遁迪里追擒之令复业迁国舅详衮从枢密使耶律世良伐高丽还加同政事门下平章事拜上 
京留守迪里为人宽厚达政体廷臣皆谓有王佐才王继忠荐其材可为枢密使帝疑其党而止为中京留守卒族子和克有传弟巴拉

　　萧巴拉

　　 萧巴拉

　　巴拉字布哩音多智善骑射开泰闲以兄为右伊勒希巴始补郎君累迁奚六部图噜太尉太平末大延琳叛巴拉将北南院兵往讨遇于 
蒲水南院兵少却至手山复与贼遇巴拉乃易两院旗帜力战破之手诏褒奖赐内厩马重熙中迁四捷军详衮谢事归乡里数岁起为昭德军 
节度使寻改国舅详衮卒

　　△萧必塔

　　萧必塔字苏隐一名昌裔驸马都尉恒德之子生未弥月父母俱死育于禁掖既长尚秦晋王公主拜驸马都尉为殿前副点检统和八年 
改北面林牙太平四年迁殿前都点检出为国舅详衮九年大延琳叛刧掠邻部必塔先率本管及家兵据要害绝其西渡之计 【据圣宗纪 
增辑】 诏与南京留守萧孝穆往讨筑重城围之遂擒延琳东京平以功封兰陵郡王十一年圣宗不豫先是钦哀与仁德皇后有隙以必塔尝 
为后所爱忌之护卫豊嘉努上变诬珠卜与必塔谋逆公主窃闻其诬谓必塔曰尔将无罪被戮与其死何若奔女直国以全其生必塔曰朝廷 
讵肯以飞语害忠良宁死弗适他国及钦哀摄政杀之

　　△耶律扬珠

　　耶律扬珠字布尔锦积庆宫人父海古勒室韦部节度使扬珠笃学廉介有经世志统和十年累迁至积庆宫使圣宗尝谕扬珠曰闻卿正 
直是以进用国有利害尔言宜无所隐由是所陈多见嘉纳驾征高丽破康肇军于铜州扬珠之力为多王询乞降羣臣皆谓宜纳扬珠曰王询 
始战而败遽求纳款此诈耳纳之恐堕其奸计待势穷力屈纳之未晚已而询果遁清野无所获其众阻险而垒攻之不下扬珠以计降之擢拜 
四蕃部详衮时招讨使耶律佛德为总管扬珠耻居其下上表曰臣先朝旧臣今既垂老乞还新命觊得常侍左右帝曰朕不使汝久处是任且 
命无隶招讨得专奏事到部戢暴怀善政绩显著卒于官

　　△耶律鸿果

　　耶律鸿果 【按此与前卷鸿果非一人】 字巴尔诺延约尼森济汗之后统和初尝以军事任为伊喇详衮寻徙南京统军使十三年徇 
地南鄙克敌于四岳桥斩首百余级攻宋以战功迁东京留守封楚国公后伐高丽副先锋耶律博诺擒康肇于铜州三十年西北部叛从南府 
宰相耶律诺衮讨之及典禁军号令整肃诸部多降寻迁侍中卒

　　△萧华善

　　萧华善字洪宁国舅大父房之后忠直多志略开泰初补御盖郎君寻为内史太医等局都林牙使宋贺正将宴典仪者告班节度使下华 
善曰班次如此是不以大国之使相礼且以锦服为贶如待蕃部果如是吾不预宴宋臣不能对易以紫服位视执政使礼始定八年秋为唐古 
部节度使卒弟特默

　　萧特默

　　 萧特默

　　特默字何宁为人机辨任气太平中累迁安东军节度使有能称十一年召为左祗候君班详衮未几迁左伊勒希巴重熙十年 【兴宗 
纪作十一年】 累迁北院宣徽使与刘六符使宋归称旨加同政事门下平章事诏城西南浑底甸还复为北院宣徽使卒

　　△萧博诺

</div>
    <div class="pagination">
<a href="续通志_page964.html">上一页</a><span>...</span><a href="续通志_page960.html">960</a><a href="续通志_page961.html">961</a><a href="续通志_page962.html">962</a><a href="续通志_page963.html">963</a><a href="续通志_page964.html">964</a><span class="current-page">965</span><a href="续通志_page966.html">966</a><a href="续通志_page967.html">967</a><a href="续通志_page968.html">968</a><a href="续通志_page969.html">969</a><a href="续通志_page970.html">970</a><span>...</span><a href="续通志_page966.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
