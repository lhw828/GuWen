<!DOCTYPE html>
<html>
<head>
    <meta charset="UTF-8">
    <title>续通志 - 第 785 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 785 页/共 1359 页</h1>
    <div class="content">　　△刘谦

　　刘谦字汉宗开封人少补卫士数迁至捧日右厢都指挥使领嘉州团练使兼京城巡检元昊反改博州团练使环庆路马步军总管兼知 
邠州谦不读书然鬬讼曲直皆区处当理前守者多强市民物以饰厨传谦独无所挠夏竦奏为泾原路总管徙知泾州未行会贼寇镇戎军谦 
引兵深入贼境破其聚落而还以功擢龙神卫四厢都指挥使象州防御使暴疾卒赠永清军节度使观察留后

　　△赵振

　　赵振字仲威雄州归信人景德中从石普于顺安军获契丹阵图授三班借职为隰州兵马监押高平蛮叛徙湖北都巡检使兼制置南路 
以南方暑湿弓弩不利别创小矢激三百步中辄洞穿蛮遂骇散迁庆州沿边都巡检使时金汤李钦白豹神木玛尔纲罗卜藏三族尤悍振募 
降羌啖以利令相攻破十余堡钦等诣振自归振为置酒先釂取细仗围财数分植百步外共射钦等百发不中振十矢皆贯钦等皆惊誓不敢 
复犯明年泾原属羌和斯布格等叛围平远砦都监赵士龙战没振出别道力战抵砦夺取水泉率敢死士破围贼走追斩数千级徙泾原都监 
厯知顺安保安广信军霸州知环州累迁象州防御使元昊将反为金银冠佩隐饰甲骑遗属羌振潜以金帛诱取之以破其势告邻部俾以环 
为法不听于是东茭金明万刘诸族胜兵数万悉为贼所有及刘平等皆败于三川口延州几殆惟环庆无患自本路马步军副总管擢龙神卫 
四厢都指挥使鄜延路副都总管知延州寻改捧日天武四厢振谓将吏曰今贼以我夷伤必乘胜以进势宜固守尚虑诸城不能皆如吾谋苟 
延州弗支则陕西未可测此天下安危之机也未几贼寇塞门砦振有兵几八千被围五月才遣百余人赴之砦遂陷坐拥兵不救贬白州团练 
使知绛州未行会延德继元家复诉于朝敕御史方偕就劾振法当斩再贬太子左清道率府率潭州安置踰年复右武卫将军惠州团练使并 
代路兵马钤辖就迁副总管祁州团练使元昊既破丰州将袭近砦振出麟州深柏堰击破之兼领岚宪六州军事河外饥振设法通砦外商得 
米数十万斛军民以济进博州防御使改解州致仕复起为左神武军大将军卒子珣瑜皆工骑射珣年十六仁宗召试便殿授三班借职景佑 
中自殿直进合门祗候除濠州兵马都监作聚米图经五卷又上五阵图兵事十余篇以荐为缘边巡检使擢通事舍人招讨都监珣辞都监授 
兵万人居泾原兼治龙竿城马展达鲁百余帐处近塞为暴珣白府引兵二万袭贼俘获数千计静边将刘沪殿后为贼所掩珣登阪望见从骑 
数百复入拔沪之众以出辖戬居龛谷无所属珣与书招之辖戬听命改本路都监适元昊大入府檄留珣会葛怀敏于瓦亭怀敏己屯五谷口 
西至马栏城闻夏人徙军新濠外议欲质明掩袭珣谓怀敏曰敌远来众倍锋锐莫若依马栏城布栅以扼其路守镇戎城以便饷道俟其衰击 
之此必胜之道也怀敏不听兵遂逼镇戎城越界壕抵定川未及阵夏人引铁骑来犯珣居阵西北瑜亦在军中战甚力东壁兵辄溃中军大扰 
珣拥刀斧手前鬬夏众稍却军得复阵怀敏诘朝退走就食镇戎俄夏骑四合珣被擒瑜以身免珣后卒贼中弟璞亦知名 【按宋史此下有 
张忠传无事迹足录今从删】

　　△范恪

　　范恪字许国开封人少隶军籍于许州选入捧日军又选为殿前指挥使厯行门龙旗直散原押班康定元年元昊数寇边擢内殿崇班庆 
州北路都巡检使与攻白豹城破之既还夏人袭其后恪设伏崖险敌半度邀击之多斩获以功迁内殿承制尝会诸道兵攻十二盘结多丹密 
藏砦中流矢督战愈力视炮石中有火爨者恪取号于众曰贼矢石尽用灶下甓矣于是士卒争奋果先得城迁供备库副使恪有弓胜一石七 
斗其箭镞如铧名曰铧弓又于羽闲识其官称姓氏凡所发必中至一箭贯二人他日取焦蒿砦归恪独殿后为数千骑所袭恪视矢箙止有二 
铧即为引满之势贼遽却尝与总管杜惟序钤辖高继隆将兵分讨罕齐锡默托辉等三砦恪先破托辉而继隆围锡默不能下恪驰往取之既 
又援惟序下罕齐砦改左骐骥副使夏人犯大顺城诸将皆闭城自守恪率兵二千余战克之改宫苑副使环庆路兵马都监迁礼宾使荣州刺 
史环庆路钤辖洛苑使权秦凤路兵马总管自龙神卫四厢都指挥使累迁至侍卫亲军马步军副都指挥使厯坊州刺史解州防御宣州观察 
使保信军节度观察留后以疾出为永兴军路副都总管卒赠昭化军节度使

　　△马怀德

　　马怀德字得之开封祥符人父玉东头供奉官言怀德可试引弓击剑角抵补三班奉职为延州南安砦主东路巡检范仲淹知延州奏为 
兵马监押以所部兵入贼境破济罗叶策二砦迁左班殿直又率蕃汉烧荡贼海沟茶山龙栢安化十七砦三百余帐迁右侍禁授合门祗候为 
东路都巡检使夷哈尚给布等十八砦贼以四万骑犯边趋仆射谷怀德以兵数千据谷旁高原待之斩首二百级得畜产器械以千数迁内殿 
崇班又以兵修龙安城寇不敢犯遂以鄜延路都监又城绥平破贼青化押班吹丹三砦杀获甚众元昊为夏国主命国子博士高良夫与怀德 
会西人画界庞籍具论其前后功迁供备库副使兼合门通事舍人时用兵久民多亡散怀德招辑有方经略使梁适奏请推其法诸路厯知保 
安军环州环庆益利路钤辖累迁至四方馆使舒州团练使徙鄜延路副都总管坐违法赂宦官阎士良为安抚吕景初奏降四方馆使英州刺 
史大名府路总管侍卫亲军步军都虞候象州防御使鄜延路副都总管迁马军都虞候徙环庆路环州蕃官苏恩以其属叛往降之又迁殿前 
都虞候步军副指挥使随州观察使英宗即位迁静难军节度观察留后召还卒赠安远军节度使 【按宋史此下有安俊传无事迹足录今 
从删】

　　△向宝

　　向宝镇戎军人为御前忠佐换礼宾使泾原秦凤钤辖厯真定鄜延副总管运龙神卫四厢都指挥使嘉州团练使卒宝善骑射年十四与 
敌战斩首二级及壮以勇闻有虎踞五原卑邪州东西百里断人迹宝一矢殪之道过潼关巨盗郭邈山多载关中金帛子女宝射走之尽得其 
所掠神宗称其勇以比薛仁贵及死厚恤其家

　　△石普

　　石普其先幽州人自言唐河中节度雄之后徙居太原祖全事周为铁骑军使父通事太宗于晋邸普十岁给事邸中以谨信见亲补寄班 
祗候再迁东头供奉官贼邢橐駞贾秃指数百人寇掠永兴诸县命普督兵往捕悉获之迁内殿崇班带御器械李顺叛普为西川行营先锋与 
韩守英马知节诛斩之迁西京作坊使 【按东都事略作迁西京左藏库使】 钦州刺史顺余党复寇卭蜀伪称卭南王又为西川都提举捉 
贼使时蜀民疑不自安多欲为盗普因驰入对面陈蜀乱由赋敛苛急农民失业宜稍蠲减之使自为生则不讨而自平矣帝许之普即日还蜀 
揭牓谕之莫不悦服贼平累迁洛苑使富州团练使延州缘边都巡检使羌酋乜羽内寇普追杀之从真宗幸大名会王均叛以为川峡路招安 
巡检使佐雷有终率诸将进讨至天回镇贼出拒战普领前阵力击破之贼退保益州王师围城数月不下普缮军炮又为地道攻城城破均夜 
半突围由南门遁普引兵追击千富顺监均自杀余党皆平迁冀州团练使契丹犯边为保州兵马钤辖北面行营押策先锋与契丹战廉良城  
【按东都事略作炎谅城】 又战长城口获俘甚众徙定州路副都总管灵州失守益兵备关中徙永兴军副都总管普上请曰臣尝将兵辄 
破一钱与别将各持半用相合为信帝为制传信牌又献御戎图请设堑以陷敌马并上所置战械甚众徙为莫州总管初契丹南侵既而谍者 
言复欲大入寇帝自画军事以手诏示辅臣令普统军一万于莫州卢文寿王守俊监之敌骑北去则西趋顺军袭击断西山之路如河冰己合 
敌由东路则刘用刘汉凝田思明以兵五千会普及孙全照为犄角徙普屯顺安之西与威虏魏能保州杨延昭北平田敏为犄角内侍冯仁俊 
掌御剑于莫州与普不叶帝召仁俊还又令普率所部屯干寍军复迁普冀州团练使徙本州岛总管车驾幸澶渊时王继忠己陷契丹契丹欲请 
和因继忠遣人持信箭为书遗普且通密表事平迁容州观察使为鄜延路副总管赵德明纳款诏降制命普言不宜授以押蕃落使使之总制 
属羌则强横不可制矣乃止兼管内蕃落使未几徙并代路改桂州观察使镇州路总管迁保平军节度观察留后赴本镇帝祀汾阴还扈从至 
西京拜河西军节度使知河阳徙许州筑大流堰引河通漕京师上军议条目二卷用将机宜要诀二图时方崇尚符瑞而普请罢天下醮设岁 
可省缗钱七十余万繇是忤帝意大中祥符九年上言商贾自秦州来言嘉勒斯赉欲阴报曹玮请以臣所献阵图付玮可使玮必胜帝以普言 
踰分命知杂御史吕夷简劾之狱具集百官参验九月下旬日不食坐普私藏天文下百官杂议罪当死诏除名贬贺州遣使絷送流所甫至贺 
州授太子左清道率府副率房州安置稍复为左千牛卫将军其妻表求普领小郡迁左领军卫大将军仁宗即位徙安州迁左屯卫大将军徙 
蔡州坐失保任降本卫将军厯迁左千牛左领军卫大将军起知信阳军徙光州以私用孔子庙钱贬太子左监门率府副率滁州安置以左卫 
将军分司西京给官第居蔡州迁大将军卒普倜傥有胆略凡预讨伐闻敌所在即驰赴之众推其勇

　　△张孜

　　张孜开封人母入宫乳悼献太子孜方在襁褓真宗以付内侍张景宗景宗遂养以为子荫补三通奉职给事春坊司转殿直皇太子即位 
迁供奉官合门祗候为陈州兵马都监五迁至供备库使领恩州团练使真定路兵马钤辖厯知莫贝瀛三州转运使张昷之奏冀贝骁捷军士 
上关银鞵钱事下孜议孜言不可罢昷之犹执不己遂奏罢保州云翼别给钱粮军怨果叛契丹欲背盟富弼往使命孜为副以劳迁西上合门 
使知瀛州拜单州团练使龙神卫四厢都指挥使并代副总管河东更铁钱法人情疑贰兵相率扣府欲诉闭门不纳是日几乱孜策马从数卒 
往谕之皆散还营迁济州防御使侍卫马军都虞候又迁殿前都虞候加桂州管内观察使迁侍卫步军副都指挥使虎翼兵教不中程指挥使 
问状屈强不肯对乘夜十余人大噪孜擒首恶斩之然后闻迁昭信军节度观察留后马军副都指挥使孜长于宫禁中言者请罢孜兵柄乃出 
为寍远军节度使知潞州徙陈州复召为马军副都指挥使御史中丞韩绛又言孜不当典兵寻以罪罢知曹州卒赠太尉谥勤惠 【按宋史 
此下有许怀德传无事迹足录今从删】

　　△李允则

　　李允则字垂范济州团练使谦溥子也少以材略闻荫补衙内指挥使改左班殿直太平兴国七年始置榷场于静戎军允则典其事还使 
河东路决系囚原治逋欠又使荆湖察官吏与转运使检视钱帛器甲刑狱遂擢合门祗候浚治京师诸河刱水门郑州水硙西川贼刘旰平上 
官正议修城命允则往视还言西川以无城难守宜如正议又言兵分则缓急不为用请并屯要害以便馈饷高溪州蛮田彦尹入寇允则以蛮 
徼不足加兵悉招辑之累迁供备库副使知潭州初马氏暴敛州人出绢谓之地税潘美定湖南计屋输绢谓之屋税营田户给牛岁输米四斛 
牛死犹输谓之枯骨税民输茶税以九斤为一大斤后益至三十五斤允则请除三税茶以十三斤半为定制民皆便之湖湘多山田可以艺粟 
而民惰不耕乃下令月所给马刍皆输本色繇是山田悉垦湖南饥发官廪先振而后奏明年荐饥复发廪贱粜因募饥民堪役者隶军籍得万 
人陈尧叟安抚湖南民列允则治状请留尧叟以闻召还迁洛苑副使知沧州允则巡视州境浚浮阳湖葺营垒官舍闲穿井未几契丹来攻老 
幼皆入保而水不乏契丹解去转西上合门副使镇定高阳三路行营兵马都监押大阵东面凡下诸路宣敕必先属允则省而后行契丹通好 
</div>
    <div class="pagination">
<a href="续通志_page784.html">上一页</a><span>...</span><a href="续通志_page780.html">780</a><a href="续通志_page781.html">781</a><a href="续通志_page782.html">782</a><a href="续通志_page783.html">783</a><a href="续通志_page784.html">784</a><span class="current-page">785</span><a href="续通志_page786.html">786</a><a href="续通志_page787.html">787</a><a href="续通志_page788.html">788</a><a href="续通志_page789.html">789</a><a href="续通志_page790.html">790</a><span>...</span><a href="续通志_page786.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
