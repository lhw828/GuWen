<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 114 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 114 页/共 807 页</h1>
    <div class="content">　　平定两金川大功告成
　　御制碑文勒石太学
　　太上立徳其次立功又其次为立言而徳与功皆頼言以言之无文行而不逺文之时义大矣哉然徳之辞直而寡功之辞费而多直而寡者不因文而徳自见二典三谟经世立敎是也费而多者必因文而功乃明周诰殷盘佶屈聱牙是也吾尝读韩昌黎平淮西碑益悉此言之不爽何则彼其藩镇乃家奴之类怂惥因循以致宛成敌国削而平之是宜引以为愧而不可炫以为功頼昌黎之文几与江汉常武同称耆定然有识者固知其辞费而多饰而未知宪宗之愧与弗愧耳今之平定金川之文不有类于斯乎解之者曰逆酋覊縻徼外非若淮蔡之居中土元济之为世臣也吾则以为既受职为土司则是我臣而其地近接成都逺连卫藏则是我土我土我臣而横生逆志蚕食邻封将欲大有所为弗勦而灭之则西川将不能安枕兹虽蒇事与平定淮蔡擒呉元济何以异故宜引以为愧而不可炫以为功者以此金川之始见于己巳告功之文兹不复记记其复叛而复征则其隂谋负恩已自戊寅年始盖戊辰之师实縁其跳梁不靖而师既临境彼即穷蹙乞降遂以赦罪班师甫十年而其酋郎卡即与革布什咱搆衅又四年遂与绰斯甲布及三杂谷为敌而逆子索诺木凶悖益甚自恃地广人众力强与各土司搆兵讫无宁嵗故各土司皆畏之如虎而以势分力散又莫能如之何余以为业已受其降不宜复加兵且蚁鬭蛮触不足以劳王师因命地方文武大吏随宜弹压令弗越内地界亦足以安民而示度耳不虞地方大吏欲息事而毎示寛逆酋转以为无足惧而日益逞其小金川逆酋僧格桑者始则与索诺木水火相仇继乃狼狈为奸于是索诺木计杀革布什咱土司色楞敦多布取其印勅以归而僧格桑亦侵占鄂克什地界且发兵围其土司色达拉之官寨期于必取总督阿尔泰提督董天弼知事不可掩乃有发兵之请是役也或咎阿尔泰依违误事之过而余则以为阿尔泰之过皆余之过盖金川因其地险众悍久蓄异志是以有杀至维州桥之謡【维州本汉徼外羌冉駹地蜀将姜维征羌驻此筑垒役因名姜维城唐武徳初因其地置维州屡叛屡复广徳中防土蕃号为无忧城遂屡入冦扰大中时始复内附五代蜀州内徙改县曰保宁宋景徳初改曰威州元至元间以州治保宁县并入明洪武初于州境析置保县　本朝雍正五年省威州入保县属茂州今其地尚有维州桥之称而促浸畨人以杀至维州桥播为謡曲似系闻土蕃旧事妄冀效尤耳】则其不忘内地情率可知戊辰之役我师罙入屡胜即不宜赦其罪而受其降此一误也甫十年而郎卡背恩作乱以及逆子踵其迹皆不及发兵问罪惟令地方大吏随宜处置又屡误也以至尾大不掉终于兴师故予不咎人之议为穷兵黩武而转咎已之类于姑息养奸盖中国之制外域张挞伐则彼畏而敛迹主和好则彼轻而生心汉唐宋明之覆辙率可按也若谓予穷兵黩武则予頼
　　天恩平伊犂定回部拓疆二万余里岂其尚不知止足而欲灭蕞尔之金川以为扬赫濯纪勲烈之图哉虽然平伊犂定回部其事大矣然费帑不及三千万成功不过五年兹两金川小冦地不逾千余里人不满三万户而费帑至七千万成功亦迟至五年则以跬步皆险畨奴效命死守故能延至今日而我将军阿桂立志坚定决机明敏两副将军及参赞领队诸臣同心合力各军士敌忾奋勇凡经大小数百余战而后成功视平伊犂定回部费力转不啻倍蓰设非
　　天恩助顺众志成城则金川未易言灭而国威或致少损矣是不可以不记观斯文者尚谅予懐惭悔过之不暇知非称功诩徳而为言其庶几乎繋之以辞用志始末云尔
　　小金首祸曰僧格桑兵救鄂什【向称沃日今定为鄂克什急呼之则鄂什】
　　【也】竟抗顔行【僧格桑于庚寅夏与鄂克什土司搆怨称兵阿尔泰董天弼亲徃诚谕奏称逆酋遵敎退归亦遂释而不问未数月复围鄂克什辛卯夏阿尔泰乃遣兵防鄂克什而逆酋遂与官兵交战】督臣提臣毎事迁就知弗胜任将军别授【阿尔泰等名为进兵仍思迁就完事因谕温福由滇赴川经理军务且命桂林驰徃视之辛卯冬因阿尔泰始终迟疑玩误遂罢其职而以温福代为大学士授定边将军由西路督兵进攻其四川总督则令桂林代之统兵攻勦南路】攻破巴朗【向讹为斑斓山今改】直取达围进抵资哩数月克之两路夹击遂得美诺鼠窜狼奔金川助恶【温福初至西路即防励将士攻克巴朗拉乗胜直取达围进攻资哩数月而克之继命丰升额为副将军同温福进勦贼寻退还木兰我兵进抵路顶宗桂林在南路其始颇合机宜连破约咱卡了诸寨并复革布什咱侵地寻为宋元俊所误致有墨垄沟之失桂林匿不上闻为阿尔泰所劾因即罢斥而令阿桂为副将军赴南路代领其兵南路自逹乌至僧格宗皆峭壁悬崖碉卡林立阿桂董饬官军励勇摧坚罙入其阻乗胜进捣美诺贼营壬辰十一月遂克之温福亦攻克明郭宗至美诺与阿桂防复督兵攻取布朗郭宗逆酋自僻径窜入金川擒其父泽旺解京仍檄抚定汗牛大板昭等寨落小金川悉平而金川逆酋索诺木复敢党恶拒命因移兵并讨之】既平防拉【小金川畨语本名】遂讨促浸【即金川畨语名】雪多境险奏功以沈奏功以沈贼更遮郄緑营怯懦遇战辟易【攻勦浞浸之兵温福由功噶尔拉阿桂由当噶尔拉分两路并进功噶之前为卡撒了口贼筑碉断径不能进遂别由昔岭绕攻而碉坚地险兼多雨雪攻之半年虽屡得贼卡终未扼其要害緑旗兵既懦葸温福又不善调度以二万余人散布各卡防守遂以分而见单贼窥其罅隙于癸巳六月遣畨众数百由间道潜出煽诱防拉降畨复叛董天弼庸懦失守为贼所戕贼益猖獗扰温福后路直侵大营緑营兵众先溃将领战者多温福率亲兵与贼搏战亦遇害防拉之地复失逆酋等罪大恶极愈不可寛矣】兵既无能将亦失算岂如南路全师而返【叶　阿桂在当噶军律明而士心困贼不敢犯然木果木有事之后当噶亦难独驻遂饬励兵众由南路全师而归】重调劲旅吉林索伦健鋭火器其心忠纯【前已简派八旗兵三千令赴川助勦为温福等奏止使木果木军营有满洲兵在彼则緑营得所依恃亦不致仓皇溃窜是其事仍由温福自误幸阿桂一路军气甚整即授为定西将军并选健鋭火器营兵三千吉林索伦黒龙江兵四千迅赴军营重筹进勦】仍分两路堂堂正正不旬日间美诺重定【癸巳冬将军阿桂统兵由西路进攻其南路则令明亮为副将军进勦两路并进所向克防旬日之间即收复小金川全部】谷噶既入马尼【去声】并克豢养旗兵允得其力【阿桂等于甲午正月抢占谷噶了口山梁明亮等亦于是时攻克马尼两路之兵皆因有八旗劲旅奋勇先登緑营观感激劝皆效法恐后奏绩甚速】酾三路进一阻宜喜及彼绒布遇险而止【副将军丰升额同舒常于宜喜驻兵与阿桂明亮共成三路第宜喜之兵攻勦半载未能寸进而明亮则由马尼攻得木谿卡卡角及抵庚额特亦阻险而未能进遂驻绒布寨】阿桂西路则屡建功罗博淜普逮逊克宗【甲午三月阿桂攻克罗博瓦山梁六月攻克色淜普此诸寨并峰峻碉坚贼众悉力死守官军皆涉险鋭攻殱丑甚众遂临逊克尔宗】喇穆山梁日则了口举黙格尔以扰其后【我兵攻克色淜普后贼众防守并力阿桂侦知喇穆喇穆迤西峯崖陡削贼备御稍疎因分兵超越进攻尽据其碉并攻克日则了口亦六月中事其后兵进稍阻至十月初复绕道攻得黙格尔山梁其荣噶尔博日尔八当噶之贼皆截于后】明亮宜喜亦据岭梁而复难进徒然望洋【宜喜为贼要隘守御极严丰升额舒常攻之一年未下继而命丰升额改赴西路舒常在彼更不能进甲午夏因明亮在绒布屡攻未进不宜顿兵于无用之地令其分兵七千移攻正地明亮遣侦卒徃探不见贼踪难以轻进亦赴西路协勦阿桂扎止之防绰斯甲布土司恳明亮驻宜喜并愿效前驱明亮乃出其不意分兵冒两直进遂据宜喜山梁并攻得俄坡格勒古贼因掘濠断路明亮等复为所阻矣】逮昨乙未畧康萨尔木斯工噶贼碉并毁【阿桂自攻得黙格尔欲乗胜直进贼复于康萨尔山梁抗拒两月余乙未正月阿桂派兵分路前进拔其鹿角连越重濠跃上碉顶遂毁其碉殱贼甚众四月复攻得木思工噶克了口从此下压势益甚矣】明亮河西亦有所据日旁以前五十里路【明亮因逹尔图之路为贼所断商之阿桂谓当仍由宜喜一路进攻并派西路兵一千令福康安帯徃攻克甲索碉卡海兰察亦徃防攻合力并撃先克撒撤谷其日旁右之沙坝山并逹尔图得楞及沟内之斯年木咱尔各贼皆纷纷弃碉遁周围五十余里寨落悉行焚烧】夹河两军声息可通并清后路逊克尔宗【五月中明亮攻克额尔替碉卡可下至平坡六月间复攻克石真噶寨阿桂派兵沿河从赤尔寨攻打隔河之沙尔尼一帯两岸夹击声息可通适阿桂攻得噶尔丹喇嘛寺等处居髙得势以逊克尔宗在我兵之后留之非计遂派兵三路分进丰升额督率攻勦或斫寨而入或梯墙而进遂得其碉杀贼无算后路益肃清矣】菑则大海昆色拉枯层层破要步步披岖【阿桂以昆色尔喇嘛寺在拉枯喇嘛寺之上于此路尤为扼要其菑则大海亦当并勦分派将领统兵同徃其昆色尔山梁最险官兵皆蚁附上攻占其碉寨复纵火焚烧拉枯喇嘛寺又攻得菑则大海官兵无不超越而登飞腾而入】遂克勒围红旗飞递而何四月大防未至既克西里乃若建瓴科布【曲】索隆【古】不日而倾【阿桂于八月十五夜攻克勒乌围其附近碉卡木城六十余处一夕无不推破八日而红旗递至木兰详见闻防凯歌及志事诗自奏防后四□月虽时有克获未能罙入直至十一月初攻克西里军声愈壮而贼势愈蹙寻即攻得科布曲索隆古山梁并克格隆古兠窝等要隘又扫清安布鲁木一帯监据建瓴之势矣】雍中舍齐易如拉朽密围噶喇【依】贼其奚走【阿桂既由索隆古进攻朗阿古则朗噶克了口等处皆克之并据噶古山梁十二月十七日遂由玛尔古当噶一帯寨落悉行扫荡并克舍济喇嘛寺次日复攻克雍中喇嘛寺即于十九日统兵直捣噶喇依四面围攻水陆俱断促浸番众自攻克勒乌围以来大小男妇纷纷投出其大头人布笼普阿纳木达什阿库鲁等遂皆相率乞降并索诺木之母阿仓姑阿青及其姊妹亦皆投至军营佥云索诺木莎罗奔兄弟并作恶之大头人丹巴尔杂尔等皆在围中此盖逆酋贼党等　罪孽深重　　　天夺其魄驱之一处以就擒也】时是河西明亮亦入富徳马邦檄芥拾【明亮既克阿尔古等寨克取独古木开通乃当山梁并捣甲杂扫独松河西一帯悉行勦洗遇河防阿桂合攻贼巢富徳亦将河南北之噶咱普庚额特曽达等各寨落全行扫清直据马尔邦亦遣兵与阿桂防富徳所得之地俱不烦兵力易如拾芥】设非西路围噶喇依则其两路亦无进期【明亮富徳两路向皆难于攻取而富徳久驻绒布尤未能寸进自阿桂既克索隆古乗胜席卷已围噶喇依各处之贼皆胆破心散望风溃降非果由力战而得若非西路官兵直捣贼巢则明亮富徳两路仍未有进取之期也】诸军既合火攻周遭虽据三穴讫其奚逃然犹死守四十余日计穷力竭乞命而出【官兵四面合围贼犹负嵎力抗继用大礟环轰摧其碉卡将士等乗势克取旁近寨落层层进逼殱贼日多逆酋惶惧遣其兄冈逹克彭楚克次第诣营并即拘繋于是攻围益急据其近碉断其水道索诺木窘迫无计遂于二月初四日早率其兄弟莎罗奔甲尔瓦沃杂尔斯丹巴并两土妇及党恶大头人丹巴沃杂尔阿木鲁绰窝斯甲尼玛噶喇克巴并两喇嘛挈大小头目男妇二千余人出寨逆酋跪捧印信乞免诛戮因即悉就擒获俘献京师自围勦以来计四十余日至是全境荡平罪人斯得红旗于二月十二日驰至桃花寺行宫适当告功东陵之期此实仰赖　　　皇祖黙佑益深感敬随谕将军阿桂等统成功将士择日凯旋俟东巡回跸至黄新庄举行郊劳大典以昭偃武防勲之盛】金川之功阿桂居首特恩异数加之宜厚【征勦金川之役实由将军阿桂荩诚体国不惮艰劳制胜运筹克成伟绩实为此事首功特封为头等诚谋英勇公加赏双眼孔雀翎红寳石防顶四团龙补褂金黄紫辔以昭崇奨】能出能入有权有经运长撃短后实先声金川之功允资羣力寸步层峯氷滑石仄将军指挥无不奋勇以此破敌鹿埵陇种金川之功非予所期事弗可已久而得之鬭犹兽困舍惩鸡肋念我众劳至今心恻金川之功允赖
　　上苍靖彼蕃徼我武维扬勒碑太学用遵成例静言思之
　　文以志愧
　　四十二年礼部议各馆誊録人员如系肄业外班于依限写书之外仍可自理本业无庸扣除五月
　　孝圣宪皇后升祔
　　太庙
　　恩诏国子监贡监生及各官学敎习俱免坐监期一月是年
　　廷试八旗各直省选拔贡生将一二等帯领引
　　见以知县试用者十五人以部员用者九人余交部以敎职佐贰用嗣经吏部言拔贡以部员用者向无成案请照雍正八年湖北拔贡杨可镜之例在七品小京官上学习行走得
　　防允行
　　四十四年多罗质郡王等奏四库全书处贝字誊録内有前由寄籍顺天入学旋经遵例改归该省原籍并有由
　　召试二等在馆行走各生以在馆誊録不能回原籍应试俱呈请就近在顺天乡试各取具同乡京官印结按照省分归于南北中皿字号照例由本馆咨送国子监一体録科应顺天乡试从之
　　四十五年
　　皇上七旬万夀
　　恩诏
　　一
　　歴代帝王陵寝
　　先师孔子阙里应遣官致祭
　　一国子监贡监生及各官学教习免坐监期一月一各省儒学以正贡作恩贡以次贡作嵗贡
　　【臣】等谨按辟雍之名昉于大雅王制宋横渠张子谓商以前本未有辟雍頖宫之名文王建侯国之学命曰辟雍亦犹谓其台曰灵台谓其沼曰灵沼耳厥后治定制礼遂以为天子之制其说最优汉书称武帝欲治明堂济南人公玉帯上黄帝时明堂图于是作于汶水上后汉书载建武中初营明堂辟雍灵台故东京赋曰左制辟雍右立灵台薛综注谓于之班教曰明堂大合乐射飨者曰辟雍记节气者曰灵台蔡邕又谓取其堂则曰明堂取其四门之学则曰太学取其四面周环水圆如璧则曰辟雍异名而同事其实一也毛苌诗曰水旋邱如璧曰辟雍以节观者白虎通曰辟雍者所以行礼乐宣徳化也我
　　皇上御字五十年法
　　祖敬
　　天登皇纂圣凡所以觉世牖民者固已隆风猷于至粹矣
　　乃复参稽周制酌古准今
　　特命新建辟雍于太学彝伦堂之南乙巳嵗仲春吉日亲诣
　　文庙
　　释奠礼成
　　临雍讲学爰开
　　经筵阐宣
　　御论大小臣工只聆
　　圣训诸生观礼环集桥门
　　文教覃敷
　　殊恩特沛矞皇盛典洵千载一时也谨胪其制度规模于左至
　　临雍典礼仪节别详载视学门焉
　　辟雍殿一座四靣各显三间内明间靣濶二丈一尺次间各面濶一丈六尺外周围廊深六尺八寸柱髙一丈六尺径一尺八寸擎檐廊深四尺三寸四脊攒尖安铜寳顶重檐成造琉璃牌楼一座面濶五丈五尺高三丈五尺五寸进深六尺六寸碑亭二座各方二丈柱高一丈四尺五寸
　　石碑二统各髙一丈六尺五寸
　　钟鼓二座各方一丈四尺柱高一丈
　　圆河一座里口径过十九丈二尺深一丈
　　桥四座各长四丈寛二丈二尺
　　丹陛二道长二十一丈九尺寛二丈二尺
　　皇上亲诣
　　文庙
　　释奠礼成
　　谕稽古国学之制天子曰辟雍所以行礼乐宣徳化昭文明而流教泽典至钜也朕此次释奠礼成念国学为人文荟萃之地规制宜隆而辟雍之立自元明以来典尚阙如自应増建以彰美备着派礼部尚书徳保工部尚书兼国子监刘墉侍郎徳成敬谨前徃阅视度地鸠工诹吉兴建落成之日朕将行临雍典礼以昭久道化成之盛嗣经尚书徳保等相度地势定于彛伦堂南营建绘图进
　　呈
　　上谕徳保等将辟雍图式呈进自应仿照礼经旧制度地营建即着徳保刘墉徳成总司其事敬谨承办以光盛典嗣于四十八年九月初五日兴工
　　四十九年
　　谕稽古明伦设教典重学官国学为首善之区桥门观聴规制尤宜隆备前命尚书刘墉徳保金简侍郎徳成鸠工庀材兴建辟雍现在已届落成朕于明年仲
　　春
　　释奠礼成即临雍讲学所有应行典礼着该衙门详议具奏
　　钦派大学士伯伍弥泰大学士兼管国子监事务蔡新祭酒觉罗吉善邹奕孝充
　　临雍进讲官
　　谕太学门集贤门匾额及绳愆博士六堂等处横额俱换额添写清文
　　五十年正月
　　诏曰朕膺图建极熙绩抚辰恭荷
　　上苍笃祐
　　列圣贻谟遐迩乂安版图式廓夙夜兢业弗敢康宁仰惟皇祖圣祖仁皇帝化成久道仁义渐摩
　　皇考世宗宪皇帝累洽重熙涵濡休养朕祗承
　　世徳敬迓
　　鸿厘于今五十年夀逾古稀康强勤政稽三代以上帝王御宇纪登久祚者代不数觏洎汉而后史册更尠闻焉方今
　　昊穹申命繁禧茂祉集于朕躬五世元孙一堂衍庆缉熙纯嘏之庥浃于海宇凡兹中外臣民咸登仁夀际斯熙防洵千载一时爰循
　　祖典于上春六日懋举耆筵厐眉鸠杖集于阙廷者三千
　　叟二月上丁恭行
　　释奠乃临新建辟雍引年讲学用以导扬明和式昭观聴上仪既举丕烈用光我国家亿万斯年之福申锡无疆惟尔海内羣黎向化喁喁瞻依弥挚前者朕七旬万夀曽普颁恩诏闿泽覃敷今御极五十年嘉庆叠臻兆民允頼是宜特沛殊恩下孚舆望用称朕敬
　　天法
　　祖加恵黎元之至意
　　一
　　先师孔子阙里遣官致祭
　　一满汉大臣命妇年过六十者俱加恩赐
　　一军民年七十以上者许一丁侍养免其杂派差役八十以上者给与绢一疋棉一觔米一石肉十觔九十以上者倍之百嵗者题明旌表并加赏大縀一疋银十两
　　一各省儒学以正贡作恩贡次贡作嵗贡
　　一国子监监生及各官学教习免其坐监期一月又
　　谕朕此次
　　释奠礼成临雍讲学圜桥观聴文教覃敷实为矞皇盛典且自冬春以来雨雪尚未霑足朕心焦切兹当俎豆馨闻恰值春膏霑霈深为欣庆第念随从执事诸臣及观礼多士衣履沾湿允宜广锡恩赐所有执事扈从之王公大臣衍圣公并文武官员俱着纪録一次其观礼诸生及至圣各裔并如恩分别赏赉
　　御制国学新建辟雍圜水工成碑记
　　名者实之宾实者名之主为学之方应务其实以蕲循其名不可炫其名以致亡其实兴学之源綦要于国学国学者天子之学也天子之学曰辟雍诸侯之学曰泮水北京之国学自元歴明以至本朝盖五百余年矣有国学而无辟雍名实或不相称虽有建议请复以乏水而格部议至今未复癸卯春始有复建之谕甲辰冬乃观新工之竣将于乙巳行释奠礼遂临雍以落成焉夫北京为天下都防教化所先也大典缺如非所以崇儒重道古与稽而今与居也虽乏水然有不改之井汲以绠而用之无穷亦在人为之而已于是石之鳞次见圜斯池水之镜澄见明斯漪殿之据中见隆其榱桥之通行见接其基上庠下庠虽难考二典之制而东序西序总不出三代之规则是工之举也又予知过论所谓于不可已者仍酌行之之意而物给价工给值原非劳民动众之为若夫三老五更之説予以为括于养老化俗之仪而非天子临雍所必应并行而不遗者盖弗见于诗书乃特出于杜氏通典之私耳且予向有三老五更之説已明辟其谬兹不复缀乎词虽然予更有惧于是举者夫是举岂非复古兴学之懿有何惧而予惧之者恐后之人执予复古之説于一切衣冠典礼皆效汉人之制则予为得罪
　　祖宗之人匪教伊虐甚属不宜也予之子孙体予此心于可复古者复之其不可复古者断不可泥古而复之夫徒慕复古之虚名而致有忘
　　祖宗之实失非下愚而何予不为也予敬以是告子孙以
　　保我皇清万年之基也
　　御制上丁
　　释奠后临新建辟雍讲学近体诗四首
　　国学由来教化先北京建五百余年空中统庙修矣【案元史称太祖平燕京以金枢密院为宣圣庙又世祖纪中统三年修宣圣庙此皆言南城国子监盖元太祖初定燕京时所建也至选举志称至元二十四年迁都北城立国子监学于国城之束又世纪】
　　【二十四年闰二月设国子监乃今城东国子监之权与也是以己丑年御制重修文庙碑记云国学始于元太祖置宣圣庙于燕京乃指燕京初设国子学时而言兹城东之文庙国子监则世祖至元二十四年迁都北城所立而非中统所修矣向来记载重叠毎自相抵牾因为订正明晰附记于此】独惜辟雍宫阙然酌古准今图以创穿池引井璧成圆崇儒重道心虽亹惧亦在兹记语宣【古制天子之学曰辟雍诸侯之学曰泮宫北京国学自元歴明以至本朝五百余年有国学而无辟雍名实不称虽有建议请复以乏水而格部议昨癸卯春始命酌古准今穿池引新建围水复亲制碑文以复古而不可泥古谆切诰诫详见辟雍碑记文】
　　放勲巍荡未言学教胄命防始有虞夏序殷宗因递述文丰武镐岂相殊桥圜莫作徒观者廷献应为有用儒却忆永平称亿万【后汉纪称明帝永平二年上始率羣臣恭养三老五更于辟雍飨射礼毕帝正坐自讲诸生执经问难于前冠帯搢绅之人圜桥门而观聼者盖亿万计云云所记未免失实临雍盛典观聼虽多然搢绅冠带何至亿万人之多且圜桥之间岂能容而人多拥挤亦必观聴不及史之诬徃徃类是】虽云善善却邻诬
　　三五昔经着説详谓他杜撰失荒唐【三老五更之説不见诗书惟礼记出汉儒非孔子之言古始有三老冻馁之文注疏者纷纷不一而蔡邕独断遂有父事兄事之説白虎通直以为老更各一人且曰父一而已不宜有三其谬更甚杜佑通典亦宗其説真成杜撰矣向尝着説辟之详见三老五更説今命刻于辟雍碑隂】祗宜养老示恩渥难并临雍赞礼煌韩愈不甘弟子列蔡新或备伯兄行【韩愈答吕毉山人书谓世无孔子不当在弟子之列其见甚高其语甚正若今之羣臣孰可当老更之席者独大学士蔡新长于予四嵗或可居兄事之列然恐其局趋弗敢当举王导对晋元帝之语耳】虑其惊惧谢无当【去声】王导称曽喻太阳【晋书王导率登尊号百官陪列命导升御床导固辞曰若太阳下同万物苍生何能仰照帝乃止】
　　祭毋欲数上丁逢释奠礼成临辟雍举事率因待时节【北京国子监自元迄今五百余年而临雍国水之制未备癸卯春始命兴建甲辰冬工竣此诚举大事者亦必有时节之待也】崇儒宁渠【去声】在仪容五伦知止须勤朂一已自强切戒慵【是日讲章题大学为人君止于仁为人臣止于敬为人子止于孝为人父止于慈与国人交止于信易经天行健君子以自强不息】文质彬彬众和乐重熙茂对志兹恭
　　又
　　谕朕此次
　　释奠礼成临雍讲学诸生观礼环集桥门允宜广锡恩施以昭盛典着于乾隆五十一年丙午科顺天乡试皿字号巻内广额十五名用示嘉恵胶庠鼓励人材之至意
　　又湖南学政钱沣奏请随棚投考出贡不得过一年以外从之
　　又定湖南阳清二县遇拔贡年于二县共拔一人



</div>
    <div class="pagination">
<a href="皇朝文献通考_page113.html">上一页</a><span>...</span><a href="皇朝文献通考_page109.html">109</a><a href="皇朝文献通考_page110.html">110</a><a href="皇朝文献通考_page111.html">111</a><a href="皇朝文献通考_page112.html">112</a><a href="皇朝文献通考_page113.html">113</a><span class="current-page">114</span><a href="皇朝文献通考_page115.html">115</a><a href="皇朝文献通考_page116.html">116</a><a href="皇朝文献通考_page117.html">117</a><a href="皇朝文献通考_page118.html">118</a><a href="皇朝文献通考_page119.html">119</a><span>...</span><a href="皇朝文献通考_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
