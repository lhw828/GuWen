<!DOCTYPE html>
<html>
<head>
    <meta charset="UTF-8">
    <title>清朝通志 - 第 96 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 96 页/共 121 页</h1>
    <div class="content">　　皇朝通志卷八十四
　　●皇朝通志卷八十五 
　　食货略五 
　　○食货略五 
　　户口丁中 
　　△户口丁中 
　　皇朝户口初亦有赋役其制率仍前代有分三等九则者有一条鞭征者有丁随地派者有丁随丁派者立编审之法五年一举丁增而赋随之自康熙五十年圣祖特颁恩诏嗣后滋生人丁永不加赋雍正闲将额征丁粮改地征派俾无业之民永免催科实万世不易之良法也
　　顺治元年百户危列宿上言天津避乱民万有一千余户宜谕有司绥抚安插而兵部侍郎金之役亦请谕各道臣所招寇众悉令州县编置牌甲于是制编审户口之法其法州县城乡十户立一牌头十牌立一甲头十甲立一保长户给印牌书其姓名丁口出则注其所往入则稽其所来其寺观一体颁给以稽僧道之出入其客店令各立一簿书寓客姓名行李牲口及往来何处以备稽察三年诏天下编审人丁凡年老残疾及逃亡故绝者免入始定三年编审一次继定五年编审一次后又定于次年八月各省汇齐到部其编审事宜责成州县官以百有十户为里推丁多者十人为长余百户为十甲城中曰坊近城曰厢在乡曰里各有长凡造册本户记丁口之数授之甲长甲长授之坊厢里长坊厢里长上之州县州县合而上之府府别造总册上之布政司民年六十以上者开除十六以上增注凡籍有四曰军曰民曰匠曰灶各分上中下三等丁有民丁有站丁有土军丁卫丁屯丁总其丁之数而登黄册督抚据布政司所上达之户部户部受直省之册汇疏以闻以周知天下生民之数十四年定州县官增丁二千名以上各予纪录至十七年令以户口消长课州县吏殿最十八年总计直省人丁二千二百六万八千六百有九口
　　康熙二十四年天下人丁二千三百四十一万七千四百四十有八口二十五年以原定编审限期太宽民人等候无期胥役得以任意作弊乃更定一年岁底汇报明年又令编审缺额人丁该抚臣陆续招徕于下次查编补足五十年直省人丁二千四百六十二万一千三百二十四口于前未甚加增上以承平已久滋生日繁而有司编审时不将所生实数开明具报者特恐加增钱粮是以匿隐乃谕大学士等曰民之生齿日繁朕故欲知人丁之实数不在加征钱粮也嗣后祇将见今钱粮册内有名丁数弗增弗减永为定额以后所生人丁免其加增钱粮但将所增实数加造清册具报寻定自康熙五十年额定丁册数外新增者补足旧额开除缺数其余谓之盛世滋生人丁永不加赋至六十年直省人丁二千五百三十八万六千二百有九口内滋生人丁不加赋者四十六万七千八百五十口
　　雍正元年直隶巡抚利瓦伊钧言请将直隶丁银摊入地粮内征收嗣是各省计人派丁者以次照例更改不独无业之民无累即有业民户亦甚便之二年天下人丁共二千四百八十五万四千八百一十八口时山西省有曰乐藉浙江绍兴府有曰惰民江南徽州府有曰伴当宁国府有曰世仆苏州之常熟昭文二县有曰丐户广东省有曰蜑户者该地方视为卑贱之流不得与齐民同列甲户上甚悯之俱令削除其籍与编氓同列而江西浙江福建又有所谓棚民广东有所谓寮民者亦令照保甲之法案户编查
　　（臣）等谨按乐藉因明永乐时不附靖难兵遂编为乐藉世世不得为良伴档世仆本地呼为细民惰民丐籍形青相同蜑户捕鱼为业粤民轻贱不许登岸居住蜑民亦不敢与民杭衡棚民乃民人搭棚山旷居住或种麻种菁开炉煽铁造纸作菇为业寮民系近地穷民入山搭寮炊薪烧炭春粉取香木为业者
　　乾隆五年令直省督抚于每岁仲冬将户口增减实数缮册具奏其番疆曲界不入编审者不在此例十四年天下户三千六百二十六万一千六百二十有三丁万有七千七百四十九万五千三十有九二十二年更定保甲废去自顺天府五城所属村庄暨直省州县乡村每户岁袷门牌书家长姓名生业附注丁男名数不及妇女十户为牌立牌长十牌为甲立甲长十甲为保立保长凡甲内有盗窃邪教赌博赌具窝逃奸拐私铸私销私盐跴曲贩硝敛财聚会等事及形亦诡秘之徒责令专司查报无论绅衿久家与齐民一体听保甲稽查其客民在内地贸易者与土著一例顺编其商贾来往无定者责成客长盐场井灶另编排甲责成场员矿厂丁户责成厂员各处煤窑责成雇主山居棚民责成地主其滨海商渔舡只与内洋采捕小艇取具澳甲族邻保结河内船只责成埠头渔船网户及水次搭棚趁食之民归就近保甲管束共边外种地民人亦设牌头总甲家长查察其甘省审子土民责放土司其寺观僧道责成僧纲道纪其外来流丐保正督率丐头查察其旗民杂处村庄曲疆寄籍内地外省入川民人与云南夷民杂处者同土著一体编入保甲是年总计天下人丁共一万九千三十四万八千三百二十八口至二十九年天下人丁共二万五百五十九万一千一十七口三十七年上以户口实收巳按年登册报部则五年编审之例似属虚文且滋纷扰着令停止四十年诏谕直省浚抚整饬所属于仲冬户口册核实登记以验阜成之概不得视为具文迄于今万亿及秭付之史馆者更无数可稽而八旗之繁庶以及外藩之归赴回疆之濡育又别有版图也
　　八旗户口
　　国初定制各旗人丁三年编审一次凡编审各旗壮丁令各佐颁稽查已成丁者增入丁册其老弱幼丁不应入册有隐匿者罪误入别佐领者退回初定壮丁三百名为一佐领后改定为二百名凡八旗新添壮丁每旗佐领三十员其逃亡缺少者将诸王贝勒贝子等府壮丁拨补又定家下壮丁首先登城准其开户
　　顺治元年令凡旗下汉下有父母兄弟妻子愿入旗者地方官给文咨部入册不准带田地九年选内府及诸王府官员有劳绩者数员令其出府佐领各归所属佐领十七年定官员子弟有职任者不拘岁数准其分户
　　康熙四年令佐领内丁多至百名以上愿分两佐领者听十三年八旗每佐领编壮丁一百三十名余丁汇集另编佐令或所余丁仅百名以上不足额者该旗王贝勒贝子公等并都统副都统佐领酌验无误披甲当差者出结移送到部亦准编入佐领
　　雍正五年定编审丁册每户书另户某人某官无官者则曰闲散某上书父兄官职名氏旁书子弟及兄弟之子及户下若干人或在籍或他往皆备书之其各省驻防旗员兵丁以及外任文武各官子弟家属俱行文各该将军督抚查明造册咨送该旗附入佐领册内其后又定八旗正身壮丁年十五以上该管官查无假冒方准入册其或流落乡屯向未入丁册者令补入册内
　　乾隆三年定旗人开户例凡旗下奴仆原系满洲蒙古直省本无籍贯带地投充人等虽有籍贯年远难考均准其开户六年复定八旗造丁册之例凡各佐领下已成丁及未成丁食饷之人皆造入丁册分别正身开户户下于各名下开写三代履历其至外省驻防暨外任文武官子弟家口先期行文该管大员照式造册二本咨部一留部一付该旗复核附入各佐领册内又定八旗开户养子因出兵阵亡及列军功一二等改为另户者别记档案国初投充俘获入旗及旗人抱养为嗣或民人因亲入旗或良民随母改嫁入于他人户下或旗奴开户与旗奴过继与另户为嗣已人另户档内后经自行首名者亦别记档案不得与宗室联姻七年诏八旗汉军自从龙故旧之子孙外有愿出籍者准其与该旗民人一例编入保甲二十五年复定清厘旗档之例一另户旗人不许抚民人及家人之子为嗣一民人幼子随母改嫁旗人者该旗详记档案俟成丁后报部令归民籍一另记档案养子开户人等业经出籍为民不许复行冒旗籍一旗下家人之子随母改嫁另户与民人之子随母改嫁旗下家人或家人抚养民人之子均以户下造报一八旗投充户口旗档有名者造丁册一分送部一分发该地方官备案如有事故顶充于比丁册内声明报部转行该地方官注册备查至伊等亲族不在旗档者地方官清查编入里甲以免混淆又定跟役军功出户之例凡官兵跟役有杀敌致果者本身及父母妻子俱准出佐领为另户二十六年定汉军为民之例凡八旗汉军现任外省文职自同知以上武职自守备以上京员自主事以上旗员五品以上俱不准改籍其父在旗而子愿为民或子在旗而父愿为民亦不准改籍其余愿出籍者在京报明该旗在外呈明督抚咨送编入民籍准一体考试二十八年定八旗逃人之例二十九年又定凡八旗另记档案及养子开户内未经出旗之人或因军营着绩或因技艺出众赏为另户者其父母弟兄子侄俱准作另户三十一年又定凡八旗迷失幼丁在十五岁以下者该管官咨部知会各旗及步军统领衙门转饬所属一体查缉获日咨旗认领如在十五岁以上者照逃人例办理其十五岁以前迷失十五岁以后投回者如实系蒙穉本无游荡恶习者奏明请旨
　　皇朝通志卷八十五
　　●皇朝通志卷八十六 
　　食货略六 
　　○食货略六 
　　蠲赈上 
　　△蠲赈上 
　　（臣）等谨按我国家列圣相承泽周四海念左藏之充盈嘉民生之悦豫蠲赋免漕迭周寰宇闲遇直省偏灾莫不先事周谘蠲赈备举截漕发帑动辄数千百万奏报严其限展赈宽其期深仁厚泽尤逾常格兹纂辑食货略谨增蠲赈一门详书于篇分为上下卷
　　顺治元年王师入关即诏除明季加派三饷及召买津粮在京城遭贼寇蹂躏之后还徒者免赋役三年大兵所经免本年田租之半其河北各属本年田租免三之一凡八旗壮丁差徭粮草布匹永停输纳二年以山西地方初复免本年田租之半始定八旗赈济之例凡八旗涝地每六亩给米二石王贝勒贝子公等府属人役给米如之其带地投充人役不准给口外八旗蒙古被灾按口给银听其沿边籴米毋令进口八旗游牧地每口月给米一斗在张家口者给米在古北口者给银 【按是年除江南丹阳丹徒二县加派马折银及福建落地税皆明季所增嗣后陆续豁免】 三年除直隶任邱县咸水浸地租赋免江南漕三之一其潜山太湖英山霍山诸县尽除之以江西迭被旱涝豁免本年漕米之未兑运者时湖广兴国等十州县旱直隶成安七县水免本年田租嗣后直省凡遇偏灾均察明田亩豁免本年租四年免江南徐州淮安二属无主荒地钱粮五年大兵经过湖广岳州等处免附郭钱粮之半余三之一衡州永州辰州靖州附郭免十之七余免半以山东朝城恇土贼之患除递年逋久粮米定各直省驻防官兵应给涝地米随家口所在支给六年定直省被灾浚抚即详察顷亩分数具奏其有应蠲免之处于起存项下均减如存留无余即于起运欵内减除其有司藉称无项可免使民不沾实惠者论罪七年免江南桐城潜山太湖宿松休宁句容六县逃丁荒地额赋又免湖广之蕲州麻城罗田蕲水黄梅黄冈六州县荒田额赋八年除山西荒地额粮西安新荒民屯废藩地赋及浮报丁银又除直隶交河芝麻棉花折征额赋时山东浙江水以仓谷赈穷民以学租赈贫士定凡地方被灾有司勘明后一切应征钱粮暂停征比俟题蠲后该州县以应免数目刊免单颁发已征者准抵次年正额官胥不给单票以违旨计赃论九年除陕西庄浪西宁肃州所属故绝抛荒水淹沙压地赋十年赈八旗贫人满洲蒙古每佐领下给布六十匹棉六百斤米百石汉军每佐领下给米布棉半之又定灾蠲之等凡被灾八九十分州县免田租十分之三五六分者免二四分者免一有漕粮州县卫所准改折又定劝赈之例凡遇灾士民捐赈米五十石或银百两者地方官旌奖米百石银二百两者给九品顶带多者递加品级十一年减江西袁瑞二府浮粮分勘旗人涝地以到通漕米给满洲蒙古每佐领下二百石汉军每佐领下百石旱地每六亩给二斛本折各半其守南苑海户灾不论旱涝每六亩给米一斛是年直隶保定等八府旱除免本年田租外发部库银十六万内帑银八万分赈饥民又诏除该省顺治六七两年逋赋增定劝赈例见任官并绑绅捐银千两米千石以上者加二级半者纪录二次银百两米百石以上者纪录一次生员捐米二百石准贡俊秀三百石准入监肄业十二年令各省地方照京城设厂煮赈事竣将捐输官民姓名银米实数汇报议叙十三年诏除江西频年逋赋又除直隶八九两年逋赋时直隶新乐等处蝗赈旗人满洲蒙古每佐领米三百石汉军百石其富族家人充丁者不与其旗人被灾地每六亩米一斛又特谕发帑银三万两赈贫民十四年直隶霸州苏州等七州宝抵等属二十一县保安等三卫梁城一所雹武清漷二县水免本年田租并发内帑银十万分赈旗丁民户十六年云南贵州新入版图发帑十五万两赈恤十七年定报灾之期凡直省被灾有司先以情形入奏夏灾限六月中旬秋灾限七月中旬州县官按期申详上司上司以报到之日为始如有逾限半月以外分别议处
　　康熙元年蠲除江西之新建丰城进贤奉新靖安五县浮粮时江南海州近海居民频罹潮患迁入内地所逋粮石悉子蠲除定八旗被水灾地每六亩给米二斛蝗雹灾每六亩给米一斛二年诏直省自顺治十五年以前民久银米物料概勿收责其广东福建沿海无主田租悉子豁除三年定凡遇灾伤之地督抚题报即令该州县停征钱粮十分之三时直隶庄田被灾赈米粟二百一十三万余斛四年定凡遇灾该州县以被灾情形申报布政使司布政使违限照州县道府处分又从左都御史都性纳请凡灾田赋免若干丁赋亦照免若干俾贫民恩泽均沾是年诏除天下自顺治十六年至十八年逋赋以山东宁海栖霞等处被兵疫除荒地亡丁徭赋六年甘肃宁州六州县疫田赋丁银并免又定凡应蠲免州县如有已经输官不流抵次年正赋及不扣除应蠲分数一杷征比或经题免分数后不即出示晓谕或称止蠲起运不蠲存留或于由单内扣除不及蠲收者该有司以违旨侵蚀论上司不行详察并议处其流抵实数不详载次年由单之首者如之七年直隶水被灾五十州县灾成九分十分者除其租七八分者免十之四江南淮扬二属水按分数加免一分灾较重者漕白二项分作三年带征河南之安阳临漳水给复三年又申明满汉文武官弁及绅士富民捐助赈恤议叙之例八年诏除江南等省康熙元年二年三年逋久地丁钱粮以平凉临洮巩昌三府属被灾豁除赋银七万八千三百两粮十六万三千石又除陕西郿县砂石所压荒地租九年定凡遇灾蠲赋并免田户之租除江南淮安扬州三属之邳州海州宿迁沐阳通州泰州六州县坍田额赋以淮安扬州收被水灾免本年漕及六年后逋漕银米以山东先年地震免赋银二十二万七千有奇其金乡等县本年应征漕粮分作三年带征是年赈湖广竹山县被火灾民十年江南淮安扬州二属俱被水免康熙元年至六年逋赋遣大臣会同该督抚截漕协济凤徐等府并发仓米赈恤人给米五斗六岁以上十岁以下半之并设米厂食饥者每人日给米一升三日一散部差司员监视又八旗屯地旱赈米百六十四万七百石是年上以巡幸经过通州以东至山海閞本年额赋悉令除之又除河南陕州江南灵壁临淮诸荒赋又准凡从前地方官捏报垦荒致民赔累者勘明豁除又定凡蠲除漕粮并蠲随漕银米又以浙江临海等五县温州一卫频年饥馑自康熙元年至三年随漕行月逋赋悉除之 【嗣于明年又免石门县康熙三年轻赍银及平阳县元年至三年月粮及随漕逋赋】 十一年上谕江南连年水旱民气未复着将旧久钱粮并本年带征旧久漕白银米俱暂停征其邳州等五州县额赋加免二分沭阳漕项银并免兴化等五州县大河一卫本年额赋及新旧漕粮银米概予放除是年又诏除各省逋赋凡康熙元年至三年江南之仪征卫三年至五年湖南之常宁县四年至六年陕西之西安凤翔汉中六年浙江之太平松阳景宁湖南之衡州卫七年至九年湖南之各府属九年江南之泰州江都山阳十年高邮之湖地山东之兖州凡未入与入而未备者悉除之十二年山西饥发银二十万两遗部员会赈十三年蠲浙江临安等四县逋久钱粮银米又除江南丹徒金坛滨江坍没田租十五年定凡蠲免钱粮州县官增造粮册及未经题免之前报册填入蠲免者并该管上司一体论罪时以陕闽被兵除其赋井除陕西属宿逋十六年免江西庐陵赣州等四十一州县卫所被兵荒田本年租赋十七年更定灾蠲之等凡灾成六分者免赋十之一七八分者免二九十分者免三以浙江近闽各州县卫被兵除上年田租十八年定凡流抵钱粮应蠲已征者给与红票次年按数豁免蠲赋官侵蚀者照贪官例处分上司不行稽察者并论罪是年以江西福建被兵蠲厯年逋久以山东灾赈沂州十二州县饥民以直属地震发帑十万赈旗民十九年除广西去年田租免江南十二年以前逋赋其十三年至十六年逋赋分年带征二十一年以山西太原大同连岁被灾民多流亡除逋赋二万四千四百余两以福建侯官二十六州县被兵之后除十八年以前逋赋二十三年诏江南江西浙江湖广四省自用兵以来供应繁苦免来岁运兑漕粮三之一其自十三年至二十年积欠漕项钱粮每年带征一年二十四年浩齐特以所属蒙古饥请赈遣官运拜察储粟千石往赈二十五年江南蝗雹特遣大臣往赈凤阳徐州灾民除徽州庐州凤阳三府逋负银米其直隶顺天永平保定河间四府贵州湖北湖南福建四省明年地丁各项钱粮及本年未征额赋普行恩免又免直隶之正定顺德广平大名四府田租二十六年诏自用兵以来动用钱粮累岁未清者皆予除洗又谕江苏陕西来年应征地丁各项钱粮及本年未入者概行豁免又普免十三年以后加增杂税二十七年上南巡免江南省厯年积欠丁粮屯粮芦课米麦豆税及安徽府属上年地丁漕粮其直省自十七年前民欠漕银米麦通行豁免是年以云南供亿大兵免二十一年以后逋赋其鹤庆剑川地震死者每名给银一两伤者半之屋坏者每闲给银二两无栖止者人给谷一石幼者半之嗣后凡遇地震有伤田庐人口者援以为例二十八年诏免江南邳州淹没田赋及厯年逋欠以直隶旱拨户部银三十万两赈济二十九年论广东高州琼州二府所属赋粮累年逋欠该督抚将实系户口稀少田亩荒芜积欠数目条晰具奏于是除高州府吴川县琼州府临高澄迈二县递年逋欠十有二万八千六百两米四千六百石以直隶灾免顺天保定河间真定顺德广平大名宣化各府属上年未征及本年春夏额赋银五十七万五千两粮八万六千余石三十年诏免天下漕粮除江南睢宁县废阙地丁额赋通州海门乡坍田银租免江西南昌等五府广东高琼二府田租又免直隶保安州及江西之吉水县递年带征逋赋是年陕西旱蝗蠲西安凤翔二府属民屯各赋山西蝗拨五台崞县储米借给岳阳等八州县灾民拨太原大同二府属买贮捐米借给夏县闻喜等十五县灾民拨山西司库银二十万两赴陕充赈每大口给米三合小口半之折价视时值直属被旱者七十七州县每大口给米四合小者半之三十一年蠲云南邓川州水衡田赋免广东化州琼州等州县十八年至二十九年逋赋以山东存贮捐谷二十八万九千余石借给穷民以资春耕以陕西比岁荒疫免明年额赋并动该地捐银借给西安凤翔二府属灾民籽种之用明年上犹念西安凤翔二府民气未苏令再免来年额赋以云南贵州广西系边境瘠壤豁免来年地丁银米时直隶顺天保定河间真定四府水免本年被灾田租及来年额赋并除厯年逋欠三十三年上南巡免山东江南经过各州县卫所丁银及江南邳州递年逋赋以山西平阳等属前被蝗旱免递年积逋以直隶顺天等属上年水赈安州等十一州县灾民三十四年山西平阳府地震遣大臣往赈死者大口给银二两小口七钱五分葺屋户给银一两其直隶宣化府霜灾免本年及下年田租时又豁除山西河津荣河等处河壖坍没田赋三十五年命天津赋银宿逋皆子豁除时王师进征厄鲁特噶尔丹免大兵经过之直隶宣化山西大同二庥属及陕西一省一年租赋又直隶宝坻等三十二州县水所有钱粮先行豁免特谕该督抚责成地方贤能官察勘穷民支借仓米三十六年诏免山西甘肃明年租陕西沿边州县卫本年田租江南苏松等属厯年逋赋三十七年以山东济宁兖州东昌三府属比岁不登命部臣保举贤能司员二人会同该抚散赈以淮安扬州凤阳等处频年水患久欺之后资生匮乏免山阳安东等二十一州县卫所明年地丁银米漕粮及高邮等六州县旧年丁赋三十八年上南巡诏免江浙二省三十六年以前逋赋以淮安扬州二府属上年被水所有海州山阳安东盐城江都高邮泰州兴化宝应九州岛县淮安大河二卫上年未完地漕银米及淮扬三十场灶户上年及本年盐课并二属明年地漕银悉子放除又免凤阳府属十一州县及泗州所上年地漕银米以山东泰安等二十山州县从前被灾豁免三十六年未完地丁银米其三十七年钱粮因灾宽至本年征收者分三年带征其直隶蓟州三十二年退地逋负江宁市廛房号郎钞银两浙江鄞县海潮冲没田租至是悉予蠲除又直隶赞皇县民人向因土贼逃亡及今复归着借给仓粮以安定之三十九年免湖广地丁银两四十夫江南泗州盱眙河溢免赋并除淹田逋租以直隶霸州文安大城三县地洼易潦除厯年逋负赈甘肃河州属被灾土司四十三年上以秦省不通水运河西一带瘠硗免本年及明年钱粮寻又运西宁米借给西安穷民四十二年上巡幸山西免该省去年逋赋时山东水九十四州县灾按等免赋复命户部官驰住截漕五十万石委八旗官各支库银三千两协同地方官赈济又除泰安郯城等七州县上年未完钱粮又免江南徐州邳州睢宁县及河南省民欠逋赋赈凤阳所属饥民是年免安徽全省钱粮四十三年免山东河南云南贵州广西四川六省地丁漕粮其山东屡年民欠亦着免征定河南见存仓谷每年存贮一半备赈一半借给四十四年免浙江省钱粮以山东比年欺收直隶顺天河间二府米价腾贵再免钱粮一年谕嗣后遇蠲免之年如并免积欠则带征俱免如上蠲本年则旧欠亦俟次年征收着为例四十五年免天下逋赋其已入者作本年正赋 【按是时直隶银八万二千七百两粮五千九百石山东银一百六十九万一千七百两粮五千九百石山西陕西甘肃江苏安徽江西浙江湖北湖南广东银二百一十二万二千七百两粮十万五千七百石皆邀　　　恩免】 四十六年江南浙江旱除免灾赋外又免两省来年丁银田赋及江苏四十三年以前漕项银米麦令江南总漕会同该督抚察勘被灾州县截留本年已兑漕米以济仓谷之不足其徐州淮安扬州三府仓无存谷动司库银十五万充赈四十七年再免江浙两省明年地丁银以去年被旱故也四十八年江南淮安扬州徐州三府属河南归德府属水山东兖州府属旱各如例免租又免灾田来年额赋以浙江灾后民力未纾所有因灾缓征漕米悉除之四十九年免盛京奉天锦州承德等府县明年租谷除江南荒地租银时福建漳泉二郡旱命截留镇江漕十万石运至狼山松江漕十万石湖州漕十万石运至户浦着该省总兵官用战船接运漳泉充赈又从兵科给事中高遐昌请凡遇免租之岁田主免租七分佃户三分着为例是年奉恩诏于五十年普免天下钱粮寻定分省轮免三年一周总计所免天下届征正额及屡年积欠共银三千八百六万四千六百九十七两缘蠲免之例稻谷不应入蠲而福建之台湾有谷无银五十年闽省届轮免之期台湾岁租己入巡抚黄秉中以闻诏于明年之应征者除之是年又免盛京之承德等县应征米豆五十一年免陕西西安租以山西大同府陕西潼关卫本年应免之米豆薪刍已征在官者诏于明年之应征者除之五十二年免山西河南陕西西安府及会宁等处田租除江苏荒地银诏直省编审人丁以五十年丁册为额其余谓之滋生人丁永不加赋五十三年免天下房地租税及积年逋欠除浙江奉化县水没田赋寺甘肃靖远二十八州县卫所旱诏免明年额赋粮草命大臣前往察勘五十四年直隶顺天保定河门永平宣化五府谷耗不登免来年额赋又蒙古被雪运谷赈乌喇特十四旗察哈尔八旗兵民五十五年免直隶通省银米谷豆草束是时策妄阿拉布坦侵扰哈密设镇兵备边上念沿边一带兵民效力令自山西大同府属前卫右卫大同怀仁马邑至陕西延安府府谷神木等四十二州县卫所堡来年额征赋银粮米豆谷草束并从前积逋概予放除以直隶水溢拨通仓米二十万石赈济顺天永平府属五十六年谕直隶去年雨水过多田亩间被淹没今虽有年然仅足支一岁之用着将顺天永平两府所属州县及山海梁城等卫所本年地丁银米豆高梁及屡年积欠之银米豆高梁兼新旧草束通行蠲免又免直隶江苏安徽江西浙江湖南湖北陕西甘肃等省带征屯卫银其江苏安徽带征漕项银米麦豆各除其半五十七年免陕甘两省逋赋及明年田租又索伦水发银一万两遣官赈恤又发盛京仓赈扎赉特固山贝子特古斯属下穷丁五十九年以沿边民劳转输免陕西延安府谷神木等六十六州县卫堡额赋时福建台湾飓灾人民房庐多被损伤免番民银粟照赈恤例散赈其淹没兵民照出征病故赏给又陕西饥直隶延庆等五州县地震拨运银五十万并陕甘二省所属常平仓谷百三十余万石遣大臣率部院官分西安延安兰州三路赈济其直隶地震灾民命大臣一人协同地方官如例赈恤以兵兴故再诏免陕甘二省来年额赋明年以陕甘二省值灾后拨解库银二十万两借给籽种时陕西复旱命大臣往勘除其租六十一年遣大臣赈直隶赞皇等四十二州县饥民并发米煮赈是年世宗宪皇帝即位以古北口一路为圣祖每年行幸之地三河一路为陵寝经由之路令豁免大兴宛平顺义怀柔密云平谷昌平三河通州蓟州遵化十一州县来岁正额钱粮时陕西岁征地丁银每钱浮收三厘米每斗浮收三合以为备荒之用上以徒有加赋之名而无赈济之实诏永行停止如有旧欠亦并豁除
　　雍正元年诏免江苏等属康熙以来逋赋及直隶宛平等十一州县本年田赋杂税其旗地递年逋粮陕西康熙六十年以前未入银米豆草并除之以山东济南兖州东昌青州四府上年灾出司库银十三万散赈直隶河南亦灾俱发仓截漕充赈其粮种无资者量助流亡者招集复业又郭尔罗斯喀喇沁扎噜特各旗饥发帑七万两充赈二年诏普除天下康熙五十年以前积欠并豁免杂项银米除浙江仁和等十州县水冲沙地租及江西南昌新建丰城进贤奉新宁州靖安七州县浮粮赈苏尼特四旗人动帑二万两三年减江南额赋苏州府属三十万松江府属十五万永为例又除丹徒县滨江坍没田租及台湾凤山新番归民口赋时直隶饥截发仓米三十万石赈济江南睢宁宿迁二县水用积谷煮赈定凡贫乏兵丁需借米谷者该管旗员详报督抚州县验实取该管旗员印领借给凡民间出借米谷州县按名面给秋熟后按户缴完不使假手吏胥若吏胥朦溷虚领追欠无着吏胥治罪欠项向州县追赔仍以失察例议处四年安徽所属水赈无为望江等州县卫所及泗州等处折银按户散给五年减浙江嘉湖二府额赋十之一永为例时直隶江南浙江湖北湖南俱偏灾各发帑赈济六年除陕西西乡县浮粮免直隶来年起运银四十一万七千八百余两福建康熙五十五年以后逋赋三十三万八千三百余两更定灾蠲例凡十分者免赋十之七九分者六八分者四七分者二六分者一凡赈济勘灾给粮有司官亲临毋假手胥役里甲近城之地设粥厂远在四乡于二十里各设米厂赈毕刊刻所赈银米数目户口姓名日月晓谕贫民以杜胥吏中饱七年除湖南武陵县宿郎塸湖滨淹没田赋以西藏苗疆平定免甘肃山西广西云南贵州明年租免西安田赋十之三八年免直隶山东广东陕西山西安徽额赋各四十万浙江民屯田租十之二时南河溢河南山东江南滨河州县田庐俱被淹北河亦溢直隶顺德诸府灾又京师地震损伤房屋乃免南河被灾州县漕米赈滨河饥民并给银以葺庐舍之水毁者遣侍郎都统科道翰林分四路各领银二万两仍截留漕米大赈直隶被水灾民另派官分五路赈地震被灾之旗丁每旗赏银三万两按名分给时湖南永顺土司改土归流照原额秋粮分则升科仍免科一年九年免直隶江西湖北湖南山东本年额赋各四十万以大军经过免西安地丁银十之三甘肃全免并加免陕甘二省银四十万又免甘肃之河州厅洮州卫归德所西宁凉州府番民本年米刍时有江南河工占废之民屯田赋淮安府阜宁县射阳湖题升淤地租陕西武功县之坍没田租福建凤县地阙额赋银皆有银无地悉予除之十年免甘肃本年永入额赋次年普除之以台湾彰化县娙凶番扰乱耕种失时其八年九年未入银谷悉子豁免十一年免河南本年额赋四十万甘肃二十七万九千三百余两谕云南元江普洱两府猓夷蠢动夫役频烦之后小民输将维艰将二府属本年额征条银公项银并行蠲免时江南海溢常熟等二十九州岛县灾直隶丰润蓟州等处水咸如例赈恤是年赈科尔沁穷丁六千六百余名十三年免云南贵州及湖南之沅州田赋又令贵州所属州县给复三年是年九月皇上登极诏免天下田租及雍正十年以前逋欠随谕劝业户各计所免之数捐十分之五以惠佃农以陵寝兴工除大兴宛平良乡涿州房山涞水易州各州县明年租以甘肃雨泽愆期豁免地丁钱粮谕苏松浮粮已蒙世宗宪皇帝裁免四十五万两而额粮尚有浮多之处再加恩免额征银二十万永为例其余奉恩诏豁免者直隶旗丁退入官地亩银租山西大同偏关老水泉三汛兵丁徭赋太平县江夫河蓬杂赋贵州被贼寇州县本年租粮四川各土番本年贡赋西安明年地丁甘肃半之并予放除
　　皇朝通志卷八十六
　　●皇朝通志卷八十七 
　　食货略七 
　　○食货略七 
　　蠲赈下 
　　△蠲赈下 
　　乾隆元年诏除天下浮粮几江苏之桃源宿迁睢宁三县新淤涸后改科地粮安徽所属之泗州五河两岸淤地额赋河南荣泽县河旁坍塌地银及籽粒银郑州临河之姚店等堡鹻卤地粮祥符等四十二州县盐鹻飞沙坍淤荒地额赋山东盐城等二十八州县冲压地赋章邱县捏报垦荒地赋直隶吕家湾等处水冲沙压浮粮及有粮无地或粮存人亡之项甘肃因地震缺额丁赋及狄道县缺额地粮并有额无征各项福建南平县浮多丁赋陕西坍地徭赋江南网户鲥鱼折色银悉予豁除是年浙江仁和等四县水免漕白南米湖北汉川江陵水免赋银及南米云南贵州灾免该省及接坏之湖南沅州府本年田租江南海州阜宁盐城兴化上年被水免末兑漕米及因灾缓征漕米又定嗣后遇灾四五分者亦加恩免十分之一着为例谕直省因灾察勘户口造具册籍所需饭食舟车纸张等费皆量动存公银毋丝毫派累地方二年以经理山陵大事自京师至易州民人趋役勤慎免本年额赋以陕西宝丰新渠二县招垦新户安业未久悉除积欠额赋其凉州西安等处番民粮料照屯地科则免三之一定凡遇灾伤督抚勘明或分年带征或按分数蠲免具题请旨至丁银向未摊入地粮例不并免今既归于一令嗣后遇灾蠲之年统核均免其期以奉旨之日为始凡部文未到之前巳输在官者准扺次年正赋时江苏阜宁盐城二县有滨河地亩淹涸靡常有司误报升科与山东商河县鹻卤不毛之官庄地亩钱粮江苏高邮等五州县堤工民房租银甘肃河西各州县卫所随征马粮皆系荒浮累民诏悉除之是年免甘肃钱粮西安半之三年除四川射洪等六县坍没田租免直隶逋赋及宣化永平之粮草旗退入官之地租各逋赋谕直省各府州县学田无多遇欺岁贫生不能自给又不便令有司与贫民一例散赈嗣后遇赈贷之时该督抚学政令教官核实开列送地方官详报即于存公项内量拨银米交本学教官散给至各学田租通融散给俾沾实惠是年宁夏地震坏廨署庐舍人民官弁亦间有遇灾者命大臣一人驰驿往视发司库银二十万逐户散赈其官弁照巡洋被风例恩赐恤典又定民间被火灾准动存公银酌赈四年更定赈济米数大口日给五合小口半之 【向例每名日给三四合至六七合不等】 是年免直隶届征钱粮九十万江苏百万安徽六十万及云南勋庄变价额赋千八百余两以该庄地屡被水冲沙压难以耕种承变各户无可追赔特谕豁免陕西西安凤翔同州三府咸宁等十九州岛县水冲屯庄银米榆林等十州县民间贷借仓粮悉予豁除五年免安徽宿州凤台灵璧石埭四州县雍正十三年至乾隆二年正杂各逋赋豁除河南中牟等十四州县水冲沙压荒地额赋及郑州地户积逋又江南省地丁钱粮漕项芦课杂税外有名为杂办者沿自前明不在地丁项下编征仍入地丁项下奏销欵目繁多国朝赋役全书亦未开载原委及如何征收则例至是谕如有欵可征即立定章程以杜浮隐之弊其实在缺额者着该督抚确勘请旨豁免六年免陕西那克舒三十九部落本年钱粮 【按是年准噶尔来使进藏熬茶那克舒豫备马匹毫无违悞故加　　恩宽免】 其行围所经地免本年额赋十之三 【谨按乾隆六年为　　秋巡行围之始我　　皇上爱育黎元　　特沛殊恩凡　　跸路经过之地皆免额赋十之三嗣后恭遇　　圣驾时巡永着为例】 又以湖南临武相乡二县水除坍田额赋安徽水赈凤阳颍州二属饥民七年除浙江钱塘县及河南洧川等十一州县河坍沙压田赋诏除天下正项银米豆草并杂税租谷逋欠其江浙二省未完漕项银米豆麦向不在豁免之例一并免征又除甘肃省康熙三十年至雍正六年逋赋柳林湖三清湾柔远堡毛目城双树墩九坝各屯户贷欠武威平番永昌古浪西宁碾伯等六县三年带征银是年黄淮交涨淹民田庐命大臣会该督抚勘赈动帑千余万破格拯济旋蠲被灾州县本年应征钱粮江苏所属江浦等二十九州岛县卫地丁岁夫芦课学租等二十四万九千五十三两本色米八千二百石山阳等二十六州县卫漕项银三万三千五十余两米麦豆十有二万八千八百余石安徽所属寿州等二十州县卫所地丁漕项银十有七万八百二十余两米麦豆千八百三十六石有奇又续免各灾地蠲余带征之赋定凡遇灾即行抚恤先赈一月察明户口按灾分极贫次贫加赈其山西湖广贵州不分极贫次贫皆按月给赈江南浙江原分极贫次贫又次贫其又次贫并归次贫内凡遇夏秋其灾地岁不两熟与虽两熟而秋禾不复可种者照秋灾例赈风雹伤禾苗者亦以秋灾论八年上诣盛京恭谒祖陵嘉予各庄头输将无误免本年应交仓粮及上年未完米豆又免那克舒三十九部落应征明年额赋除湖北兴国黄冈二州县荒田租税浙江玉环涂税 【按浙江温台二洋向为渔船采捕之所自玉环未展复以前汛兵需索渔船陋规无异私税后因展复玉环地方官恐经费无出将陋规改收涂税至是　　上谕滨海编氓以海为田着将此项永远革除】 又免直隶望都静海冀州武邑四州县贷种宿逋及甘肃皋兰等十二州县乾隆六年逋赋赈直隶天津河间深州各属二十八州县山东德州十三州县饥民其上年因黄淮交涨遣大吏视赈至此届停赈之期复令江南浚抚察现在水淹未涸之地按饥民口数酌定月分接续赈恤九年免肃州九家窑未完牛具银陕西西宁县元年未完马粮高陵平利二县五年所贷籽种十年皇上御宇周旬奉恩诏普免天下钱粮以十一年为始分省轮免三年一周其例不入蠲者直隶霸州固安屯粮奉天锦州米豆浙江玉环山海宁县大亹中小亹各银谷甘肃临边各属刍粮福建台湾粟米湖南干州凤皇永绥苗民杂粮四川番民贡赋陕西玉树那克舒马贡山西大同朔平二府额征米谷豆麦亦予加恩豁免其直隶宣化府屯粮甘肃河东河西各屯免三之一福建台湾官庄山西太原等府额征本色免十之三河南之汉地官庄官地义田广东官租学租屯地旷军余谷各项均免十分之一
　　（臣）等谨案古有赐复之典不过偶见一方洪惟我圣朝世德相承同待泰运圣祖仁皇帝五十年以国庆绵长普免天下地丁钱粮漕米三年一周世宗宪皇帝登极又尽除天下逋欠甘肃全免正赋者至十余载皇上御宇周旬复普免地丁钱粮五十年中免地丁钱粮者三次免漕粮者二次湛恩汪濊乐利恬熙实旷古所未有也
　　是年除江西乐平德兴玉山宜黄陕西洽阳各坍荒田租免江苏州县雍正十三年至乾隆元年未入正项杂赋甘肃宁夏宁朔平乐乾隆三年因地震所贷耕具咸宁等县民屯地及更名地因水缓征银米皋兰金靖远平番灵州碾伯高台七州县乾隆八年未入赋银粮草瓜州安插回民未偿牛种又以直隶宣化延庆等州县山西大同府江苏安徽所属偏灾加赈有差十一年上巡幸山西免驻跸之五台县明年额赋十之三又以瞻对平定凡四川打箭炉口内外效力各番部给复二年又特减直隶庆云县额赋十之三着为令其浙江云和县坑炉税广东琼州府杂税福建无着渔课苏州沿城屋地租一例永除 【先是苏州城内外居民沿城构屋贷地输租后屋毁他徒租遂逋悬州县率以罚锾抵解至是严禁温罚遂除其租】 时江南水免山阳等二十四州县卫民屯地漕河租各赋其海州沭阳赣榆三州县未入地漕银米板浦等六盐场未入折价银悉子放除又截漕二十万石充赈并给银葺居以安栖止时山东河南及广东之广州肇庆韶州南雄均被水直隶宣化府雹均如例赈恤十二年除天津苇渔课以山东水雹免赋银三十五万三千九百有余江南海溢免灾田额赋复除山阳等二十一州县乾隆七年蠲余未完正杂各赋截山东河南漕运天津北仓米协济东省共享谷米一百五十万石并发帑百八十余万两充山东赈济江苏沿海各州县所被潮灾直隶天津浙江杭州江南徐州皆偏灾蠲赈如例十三年上幸山东免銮辂所经州县田租十之三其驻跸之曲阜泰安历城明年额赋全行蠲免时浙江海潮灾免漕项银米以江南崇明县上年潮灾免蠲余各赋以直隶之庆云盐山县地瘠免历年贷种又陕西福建旱诏河南运粟赴陕截江浙二省漕海运赴闽用裨赈济其山东邹平等二十州县水云南山西甘肃俱偏灾咸赈如例十五年上谒易州陵寝并幸河南凡经临州县未被灾者免钱粮十之三被灾者免十之五以祥符为河南省会登封为望秩之所全免来年地丁钱粮嗣于次年以豫省乡民踊跃急公免全省十四年以前逋悬共三十五万时江南江宁淮安扬州筡州海州五府州水赈被灾贫民十六年上南巡除江南之武进阳湖二县开抵田租及江苏安徽乾隆元年至十三年积欠地丁银共二百五十八万浙江一省向无积欠蠲正额三十万以示劝奖其山东因灾借贷籽种银徐州扬州二属之兴化沛县滨湖荒田未淹以前应征逋赋两淮灶户递年逋赋皆以銮辂南巡展恩除之
　　（臣）等谨按前明虚田领价后因本户逃亡株连亲族实非原置之田亦非当日领价之户民间既输条粮又纳役租以致积年拖欠上省方所至令均照民田一例完纳租银槩予豁免又以浙江向无积欠井蠲除正赋以劝输将恩膏稠迭施于常格之外矣
　　十七年驾幸木兰经临各州县有被雹灾者免田租十之五余如例免十之三又免甘肃自元年至十年各项逋赋除浙江湻安临海瑞安陕西吴堡各县坍荒田租是年浙江旱被灾者五十四州县其直隶山东福建江苏安徽山西陕西俱偏灾除免赋常赈加赈外以浙江灾重命截留漕米五十万户谕湖广协济仓米五十万石赈粜兼施本折并赈又除甘肃狄道等十五州县坍荒田赋免长芦商逋课银山西旱给赈如例十八年清核直隶四旗通判热河八沟同知所辖坍荒地亩安徽太平府福建台湾府浙江山东灶地各处田地坍荒者咸免科时淮水涨淮扬徐灾河决铜山堤宿州灵壁虹县泗州被淹命内大臣往视发帑截漕拨运江西浙江湖北湖南河南山东四川米协济赈粜又山东掖潍昌邑三县风灾人给口粮一月十九年上谒盛京陵寝免奉天本年田租其庄头应纳粮石各旗地米豆草刍免半壮丁米全免时淮安扬州水赈农民灶丁福建漳州所属亦水人给口粮一月台湾澎湖飓风坏商渔船及民庐舍均饬大吏赈恤二十年浙江杭湖绍江南淮扬徐水山东沂州秋禾灾各如例赈恤二十一年上幸阙里诏免曲阜来年租赋以西陲用兵民劳输挽免甘州凉州肃州安西各卫及皋兰一县额征银米草刍宁夏平凉巩昌兰州四府田租免十之三其全省十一年至十五年逋赋贷种蠲免有差时山东江南水咸赈如例二十二年上南巡免江苏安徽浙江递年逋赋江宁苏杭三府本年田租其江南十年以前漕项浙江漕项屯饷沙地公租暨贷租未偿者悉除之又免甘肃之凉州肃州安西皋兰本年田租甘省十六年至二十年逋赋直隶之沧州静海南皮山东海丰递年各顶逋赋又以江南淮海徐等属频罹水患山东鱼台金乡济宁滕峄五州县上年被水淹田尚未涸出除借粜展赈外加恩将徐淮海三属新旧积欠及两淮灶户逋悬山东鱼台等县并济宁鱼台之屯户逋赋概子豁除是年山东江南加赈展赈早蒙抚恤二省与河南之虞城夏邑商邱永城犬牙相错而中州独不言灾至是上垂念该地民风湻朴益用嘉悯饬该抚速勘积水地亩赈恤一月至五六月间会中州复水涸出补种之秋禾亦淹乃令除虞城夏邑商邱永城四县田租二年免四县积逋又谕办理水利河臣会同督抚查明被灾户口无谕极贫次贫概予一月口粮嗣后陆续奏报汲县湴县封邱中牟阳武新郑武陟原武辉县滑县新乡延津获嘉许州长葛祥符皆被水坏田庐命拨江西湖北米协济本折兼赈增折直并以工代赈越明年二月赈垂毕上复谕曰譬如赤子在慈母之怀未能强饭遽断其乳其何以堪其再加赈一月又是时漳河暴涨注卫河山东直隶被水江南上下亦被水甘肃雨雹山水大至咸赈如例二十三年免甘肃十六年至二十二年逋赋以河东西旱本折兼赈增折直河东十之三河西十之四展赈至来年七月二十四年皋兰等二十五厅州县秋禾复灾其折赈视上年再各增十之三仍分别展赈时又赈山西阳曲等三十州县贫民二十五年免甘肃田租以新疆底定大兵凯旋再免明年田租其江南之淮扬徐海四府州县及山东湖南甘肃州县间被偏灾咸赈如例二十六年上幸山西五台免经临驻跸之地租赋十之三其五台县二十四五两年所贷仓谷石数与阳曲县缓征带征各银谷概予豁免又免直隶宣化府八年至十三年逋赋时黄河溢祥符等县灾命大臣会该抚散赈其直隶之大名天津山东之德州曹州亦水皆截漕充赈云南新兴江川二州县地震照例赈倍给之二十七年上南巡免驻跸之江宁苏州杭州三府附郭诸县本年租赋其安徽江苏浙江三省先年因灾缓征及地丁之未入者如例蠲免其浙江民屯田租漕赋灶课诸逋负并两淮灶课带征银及经过畿辅等处地方应征额赋分别蠲免回銮后复将直隶大兴等十州县厅所有节年未完分别带征之项其自十二年至二十五年逋欠地粮改折屯粮等项概予豁除其自十九年至二十五年因灾缓征带征地粮改折屯粮等项再分作三年带征是年赈直隶四十五州县山东甘肃各三十州县卫所饥民三十年上谒东陵途次周诹以直隶上年秋霖过甚令再行加赈其灾较轻与不成灾之州县亦予加赈是年南巡浙江銮舆经临州县复免田租十之三三十一年奉恩诏湖南湖北江西浙江江苏安徽河南山东应输漕米照康熙三十年例按年分省通行蠲免一次
　　（臣）等谨按起运漕米例不减免惟我圣祖仁皇帝五十年通行轮免一次今皇上诏令分年普免至四十五年又普免一次闾阎盖无不享盈宁之福矣
　　三十二年上幸天津免该属节年尾欠并缓征出借未完银米旋谕翠华所至郊圻黎庶共切近光看将直隶通省节年尾欠未完民地屯粮等项银谷一体蠲免是时大兵进征缅匪令于云南通省州县卫及十九姓土司本年地丁钱粮普行蠲免其湖南湖北贵州三省所有军行经过地方钱粮亦予缓征明年令直隶河南湖南湖北贵州五省所有军行经过处本年地丁钱粮概予缓征时安徽之合肥等十六州县卫旱凡新旧漕项钱粮及历年贷欠均予停缓本年民卫屯地钱粮各按灾分蠲免其未蠲应征之项仍分年带征被灾军民及各学贫生一体本折兼赈缺籽种者贷其直隶霸州保定等十二州县洼地水河南光山等七州县旱蠲赈如例三十四年加赈直隶河南安徽被灾各州县时湖北江湖骤涨武昌汉阳匠属被淹饬大吏加意抚恤其进征缅匪屯兵经过之处应征地丁钱粮诏令分别蠲免在云南办理军需地方免十分之五直隶河南湖北湖南贵州经过各州县免十分之三三十五年皇上六旬万寿越明年皇太后八旬万寿诏普免天下钱粮其刍粮等项例不入蠲者仍加恩分别蠲免随谕直省浚抚遇轮免之年照应免粮银十分之四令食力佃农准直减租时古北口山水涨发坏兵民田庐命大臣驰往抚恤前后拨内库银四万并发仓协济赈粜旋命直隶总浚杨廷璋遴选大员察勘东安宝坻十一州县洼地被淹之处加意抚恤于是截漕二十万石陆续拨通仓米四十万发内库银七十万银米兼给其拨运内库银两旧例除俸饷外俱有应扣秤余不必悉照部颁法马上谕赈恤以苏民困其事较俸饷尤重将此次所动帑银即于库贮元宝如数发往嗣后如遇赈恤之项俱照此行永为例是年上幸天津免天津所属及经过州县即年未完银谷及直隶一省三年前积欠共计三十一万有余三十六年上巡幸山东免经过州县本年额征钱粮十分之三其上年被灾之处免十分之五其直隶之武清等十五州县因灾借贷谷十万有余山东济南等六府属因灾借支麦本银十万八千余两全行蠲除又以浙省滨海屡被潮患自常赈展赈外即不成灾地亩亦予抚恤又直隶水甘肃偏旱截漕五十万拨通仓米三十万部库银五十万赈直隶拨陕西藩库银三百万仓米三十万赈甘肃又向例耴蠲免之年即遇灾欺亦不再蠲上念甘肃地瘠民贫将被灾州县展至明年按分蠲免其该省积欠仓粮四百四万余石全行豁除其米银分作六年带征是年除临清及陵县沙压盐鹻地亩震泽县坍没公作田荡租赋三十七年缓征四川兵过州县及直隶山东上年被灾州县钱粮又加赈去年山东偏灾及各省偏灾贫民三十八年缓征四川湖南陕西等省兵过各州县钱粮及拨调湖广各营官兵经过州县漕米又以肃州高台抚彝安定金县五厅州县皆经兵过挽运之所免本年额征钱粮十之四其黔省运送军装亦分别缓征又免天津府属积欠及直隶省上年被灾州县积欠时黄河北岸湖水盛涨价黄下注河南正阳等府县及江南清河桃源安东三县大河淮安二卫泗州凤阳等属洋津里河二处庄地俱被水又陕西间被偏灾各如例赈恤又君赈甘肃皋兰等五州县以漕运总督嘉谟请豁除太仓等州县所有坍没田亩租赋井捐义冢地亩应征银米以湖北巡抚陈辉祖请豁除监利挽筑月堤挖压田亩粮赋以安徽巡抚裴宗锡请豁除凤阳泗州等属被水田亩应征银粮三十九年加赈陕西河南安徽江苏四省上年被灾各州县除江西新昌宁都等五州县坍没荒田及江苏江浦县坍没屯田租赋以上年黄水漫溢免山阳清河盐城阜宁四县明年应征钱粮其四县暨淮安太河二卫本年漕粮漕项银米一体分别蠲免又令缓征川省兵过地方钱粮及番民认纳夷赋银米贡马等贡寻以大功指日告成谕该省沿边番民及十姓土司所有递年缓征夷赋贡马分别酌免是年逆贼王伦滋扰山东寿张临清数州县弥月剿平命该督抚查明加意抚恤分别蠲免其直隶甘肃安徽江苏俱偏灾咸赈如例四十年缓征甘肃积欠其直隶上年被灾州县并毗连灾地钱粮概予缓征又加赈直隶甘肃安徽江苏四省饥民四十一年以金川荡平命四川总督文绶会同将军阿桂将全省节年应征缓征带征钱粮及番民杂项查明差务繁简分别酌免又以武功耆定亲谒两陵祝厘东岱所过直隶山东除如例免租外并令二省递年缓征带征称贷银谷杂项酌定蠲免 【计直隶免银十万六千余两谷米豆麦共十万余石山东免银九万一千六百余两谷米十有三万石】 其江南被灾州县漕粮分别展限四十二年诏普免直省地丁钱粮自四十三年起计三年轮免一周其不在蠲免之例者仍令分别蠲免
　　（臣）等谨按普免天下钱粮为从古所未有圣朝累洽重熙频加恩赉兹复推广圣慈将天下地丁钱粮再轮免一次厚泽深仁沦肌浃髓尤推恩锡类之旷举也
　　时又以甘肃屡被旱灾豁免历年积欠加赈上年甘肃安徽偏灾州县四十三年以山东历城等十九州岛县河南汲县淇县临章三县甘肃皋兰三十二厅州县上年被灾业与蠲缓借贷赈恤上又念民气未苏加恩免山东河南被灾州县额赋十之四其甘肃灾民展赈二月是年黄河漫口被水州县奉旨截漕二十万又留豫省新漕十万石并先后拨两淮盐课银百万户部库银六十万命大臣前往董率有司赈恤又湖北安徽江苏甘肃间遇偏灾动湖北藩库存贮银百八十万并拨内库银五十五万赈济湖北其安徽等省借贷赈恤俱如例行四十五年上七旬万寿诏免天下漕粮以庚子年为始如例轮免其漕顷欵内例征折色及民户输银官为办漕之项一体蠲免又上幸盛京免奉天所属本年钱粮及杂项米豆以甘肃屡灾免二十七年至三十七年带征未完银米河南数被灾缓征本年地丁钱粮时河南抚臣奏中州漫淤未退现奉恩诏于庚子年为始普免七省漕粮请即于今岁先将豫省漕粮概赐蠲免其仪封考城等五州县上年缓征漕粮亦请展至四十五六两年分年带征从之四十五年仍以漫口堵筑未竟将被灾较重之仪封考城等十三州县接赈数月其河南未遇灾州县暨上下两江甘肃上年偏灾各州县均予展赈其河南上年应征钱粮缓征至本年者被灾各属仍行蠲免余俱分作三年带征是年上巡幸浙江銮辂所经直隶山东江南浙江四省地方如前免地丁钱粮十分之三其该地每年积欠银粮暨商场逋赋概予蠲除 【直隶顺德等府属所除积欠谷米豆九万余石折色银十万两山东历城等州县银十三万两谷麦万余石江宁藩司所属银四十五万二千余两米十七万余石苏州藩司所属银二万三千余两米十二万九千余石安征藩司所属银四万余两米谷麦十万余石两淮灶户节年未完银三万五千余两两淮商民应完川饷未缴银百二十万两浙江归安仁和等县银五万四千两米谷二万石有余】 时直隶水武清房山等四十一州县偏灾截漕三十万拨通米三十万拨部库银三十万与该省现贮银米协济赈恤四十六年免直隶顺天等七府二州节年因灾缓征及借贷未完银谷米麦加赈江苏安徽河南上年被水灾民时黄河南北两岸漫溢浸及江南山东濒河各州县又直隶天津等处低地间有积水俱如例赈恤先是甘肃连年被旱准开捐监例征收本色以资赈恤其后布政使王亶望等私收折色捏灾冒赈上令确查历年冒赈分肥之员俱以法论复谕各督抚毋得因此讳灾灴报乃谕该督臣派委明干大员查勘本年被灾之处即不成灾者亦予抚恤续经奏报宁朔平乐等州河水泛溢秋禾被灾即照例赈恤又屡饬直省该督抚遇有欺岁即据实奏报不得因噎废食时大兵进剿逆回其用兵之兰河二州本年钱粮通行豁免又每人给仓谷二斗加赈一月其为逆回焚掠房屋耕具牛马者均令给银人口被伤者查明抚恤四十七年加赈直隶河南山东甘肃江南上年被水各州县寻以黄河漫口未堵令将被水较重之州县不限月分常予赈恤俟堵筑后停止四十八年豁免河南山东所有开挑引渠历次酌增年料银共一千六十余万甘肃历年缓征积欠银一百六十余万是年陕西榆林怀远葭州神木绥德米脂吴堡府谷等八州县秋禾被灾除将应征钱粮分别蠲缓外即看于地丁项下拨银四万两以备赈恤之用其未成灾之清涧靖远二县所有本年额征井上年缓征未完及新旧借欠常社食粮俱看来年征还又蠲免直隶节年民欠耗羡银三万二千七百余两又以江南被水最重之沛县丰县铜山邳州四处不论月分常予赈恤其余被灾稍轻州县不在常赈之例者俱分别加赈又因河南之仪封考城陈留三县北岸被淹加赈赈外加赈二月又以山东兖州曹州二府属及济宁州所属连年被淹其最重之州县不论月分常予赈恤其次重之各州县俱加赈一月又加赈安徽被水之凤阳颖州二府并泗州等属一月四十九年谕上年陕西榆林缓德二属秋禾欺收节经降旨令该抚加意抚恤并加恩照乾隆二十四年散给折已之例优予赈银灾黎自可不至失所第念今春正赈已毕地气寒冷并无冬来大田收获较迟民食仍未免拮据复加恩将榆林蔚州怀远府谷神木绥德所属之米脂吴堡所有被灾极贫户口展赈四月资贫户口展赈两月以资接济五十年上幸盘山免经行地方本年正赋十之三是年豫省雨泽稀少粮价日增抚臣毕沅以河北一带各属仓石因连年积欺蠲缓散给存贮无多请于豫省应行起运米豆内截留十余万石并于山东起运漕粮内就近截八万石以备接济上谕河南卫辉一带近岁被有旱灾迭经降旨蠲免展赈现在未得雨泽自慹宽为储备着于豫东两省内截留漕粮三十万石如东省漕粮不敷看即于就近各帮拨给又谕明兴奏曹州东昌济宁临清各府州县雨泽稀少地方未经播种者尚有三十州县东省仓贮历年蠲缓借出存贮无多请截留南米宽裕储备等语看于南粮头进在后各帮内截留二十万石存贮济宁聊城水次以备应用又谕江苏徐淮海三属本年雨泽愆期二麦欺收所有被灾最重之铜山丰县沛县萧县砀山邳州睢宁宿迁安东阜宁桃源十一州县实在贫民着借给三个月口粮次重之清河盐城海州沭阳赣榆五州县贫民借给两个月口粮以资接济再该处州县仓石频年赈贷存贮无多其淮安一属着该浚抚就近酌拨调济所有徐海二属着即于邳宿一带水次截留漕米十万石以八万石分拨徐州各属一万石分拨海州各属以备赈贷之用又谕安河毫凤等属上年被水欺收本年复雨泽愆期业经分别借给籽种口粮以纾民力今尚未得透雨着照书麟所请于三进帮船内截留漕粮五万石存贮备用
　　皇朝通志卷八十七
　　●皇朝通志卷八十八 
　　食货略八 
　　○食货略八 
　　平粜 【常平仓　义仓　社仓】  
　　△平粜 【常平仓　义仓　社仓】  
　　（臣）等谨按平粜之法取以酌盈剂虚使谷价常得其平故岁丰增价而粜以便农岁欺减价而粜以便民是为常平仓法其可与常平相辅而行者则莫如义仓社仓顾自汉唐以来积弊相沿有储备之名无平粜之实者比比而然洪惟我国家雨旸时若年谷顺成丰穰之庥超轶往古列圣轸念民依绸缪未雨由省会以至州郡俱建常平仓乡村则设社仓市镇则设义仓而近边有营仓之制濒海有盐义仓之制所以预为之备者无处不周矣至于截漕协采劝输通粜诸法又复委曲周详措施尽善洵非前代言积贮者所可几及兹纂依郑氏平粜之志叙列常平诸仓合为一卷
　　崇德元年上命户部承政英俄尔岱玛福塔传谕八家各出粮百石平粜旋又令固伦公主和硕公主和硕格格及官民富饶者凡有藏谷俱令平粜六年都察院参政祖可法上言二事一请杜囤积之弊有粮之家或卖或借俾得有无相济卖则从市平耀借则从时起息不许坐拥多储妄希长价一请开纳粟之例或论罪之大小限以米数捐赎或无罪之平人有急公输粟者量加奖录俟秋成丰稔停止从之
　　顺治四年江西水旱令发仓米三千余石减价平耀十一年近京地饥上谕赈济大臣曰米价腾贵饥民得银犹恐难于易米殷实之家有能捐谷麦或减价出粜以济饥民者先给好义匾额及羊酒币帛以示旌表又令各州县常平义仓社仓两次造册报部部臣按积谷多寡定有司功罪十三年令各省修葺仓廒井印烙仓斛选择仓书粜粜平价不许别项动支十七年定仓谷粜粜之法凡春夏出粜秋冬粜还平价生息务期便民一遇凶荒即按敷散给灾户
　　康熙四年礼科给事中黏本盛请饬地方官通粜以便民食从之六年准甘肃积贮米石变价另粜新谷以免浥烂五年陕西巡抚贾汉复请将西安等四府积谷变价生息上以出陈易新原以为民若将利息报部反累百姓诏停止生息十八年令各地方官修常平仓每岁秋稔劝谕官绅士民捐输米谷照例议叙乡村立社仓市镇立义仓公举本地善良之人出陈易新春货秋还每石取息一斗每岁杪州县核数申详上司上司报部储谷多者管仓人给与顶带官吏掊克者照侵欺钱粮例处分强派抑勒扰民者罪十九年又定常平积谷留本州岛县备赈义仓社仓积谷留本镇备赈永免协济外郡时以浙江杭州等府米价腾贵动库银四万两往湖广江西粜米平粜又令奉天等处城守征收杂税于杰价贱时购贮内仓遇紧急拨用名曰备米嗣后近边境地如山海关古北口张家口黑龙江墨尔根奉天锦州开元辽阳葢州及榆林等处卫堡俱有贮备仓庾特行于常法之外二十一年命州县卫所官劝谕积贮以米谷多寡定议叙三十年截漕米十万石令于江宁京口等处驻防之地建仓存贮三十一年直隶永平所属及丰润至田等县米价腾贵谕令发各王庄屯米转粜三十二年西安米贵令户部招募殷实商人给以正项钱粮于各省购米运往发粜其利息听商人自取俟该省价平但收所给原本时畿辅米贵谕大学士等每月发通仓米万石减价出粜禁商贾贩囤
　　三十四年盛京旱谕令支海运米二万石一半赈给一半出粜嗣后直属遇灾即发京通仓米或截留漕米并贮以备赈济余米俟时价减粜直省遇灾除如例赈恤外或多截漕米或借拨库银向邻近岁丰之省粜米平粜四十一年以直隶各属所设常平等仓不敷赈济令于各村庄设立社仓如直隶行之有效各省即照例行寻以廷臣议定社仓之谷于本乡捐出即贮本乡令诚实乡民经管上岁谨收中岁粜借易新下岁量口发赈嗣后直属陆续劝捐米谷七万五千四百余石出借得息米千五百余石俱令于各属社仓存贮其直省各州县常平等仓存粜数目向例大州县留一万石中八千石小六千石至四十三年乃按各省形势食指多寡分定大中小存粜四十三年以河南居数省之中宜广积仓贮以备山陕赈济之需乃将上年兑征漕米二十三万二千八百余石每石易谷二石分给河南府及近汴近洛之祥符中牟泛水巩鼎渑池偃师陕州灵宝阌乡等处造仓收贮嗣后于江南浙江两省开捐监例定额贮仓贮足即止五十四年令直省劝输社仓按数多寡分别旌赏
　　雍正元年饬直省浚抚查核存仓米石其蓄积未多之处令比岁动帑采谷增益二年奉谕旨备荒便民之举莫良于社仓但劝导设建当俟屡丰时随民多寡利息从轻取偿从缓倘值岁欺即与展限一切条约有司不得预千至积谷渐多督抚亦止具折奏闻不必造册题报致社仓顿成官仓其时督抚务求速效多有令州县于应输赋一两者加纳社仓谷一石且以贮谷之多宾定牧令之殿最上闻谕曰是何异于正赋外每两加收四五钱火耗耶该督抚宜会同司道府等官妥议务得安民经久之法嗣后复奉谕旨奉行之道宜缓不宜急宜听百姓自为之不当以官法绳之续经议定有司劝捐不得苛派所捐之数立册登注不拘升斗如有捐至十石以上者给以花红三十石以上者给以匾额五十石以上者递加奖励其有年久不倦捐至三四百石者给以八品顶带每社择立品端方家道殷实者设立正副社长果能出纳有法十年无过亦题请给以八品顶带其数息之法本谷一石收息二斗小欺减半大歉全免至息倍于本祗以加一行息 【乾隆三年议定每息十升以七升归仓以三升给社长作收仓折耗之费】 其出入斗斛遵部颁公平较量每岁四月出贷十月完纳每社设用印官簿二本一社长收执一缴州县存查凡州县官止听稽查不许于预出纳如有抑勒强借粜卖侵食等弊许社长首告各督抚于一省之中先择行数州县俟一二年后着有成效然后行于通省三年直省俱丰稔命各督抚遵行社仓之法于是社仓之制大行江苏巡抚何天培疏请预造排门细册存案凡借贷散赈如有不务农业游手好闲之人不许借给其正副社长外再举一殷实者为总领积谷既多恐滋浥烂应于夏秋之交减价平粜秋后较时价买补从之寻定各省存仓米改易稻谷后于归化城土拉库等各建备贮仓于两淮浙杭建盐义仓于江南之泰州通州如皋盐城板浦近盐社地方建仓六所以济贫苦灶户江宁苏州常州镇江四府另建府仓直隶之喜峯口贵州之古州都江广东之南澳镇右营澄海海门达濠等营惠来平海大鹏等营及潮州城守三营镇标三营提标五营督标并水师六营肇庆城守营琼州镇琼协龙门协香山协虎门协广海赛四川之潘州协标达建等营及新设苗疆之河西七儿堡俱建仓丰诸五年以湖广积贮较他省独少令照江浙现开捐监之例收捐本色贮仓以备东南各省拨运平粜之需六年按八旗分数设立二十四米局通州二翼设二米局令旗丁余米欲售者以时价数及其欲买则以平价粜川陕总督岳锺琪请以陕省耗羡银内拨发各州县采买谷麦广建陕省社仓每社贮一千石从之是时陕省官员每以收贮在官即是公物未便付之仓之仓副但令里甲押运七年岳锺琪请颁明诏交该督抚恭录鑴石每仓颁发一本并拟社仓条约亦请发各社仓使乡愚共晓上如所请行八年于五城通州各添设火厂俟昂贵时减价出粜十年大学士鄂尔泰言甘州凉州肃州为军需会齐之地仓储紧要请将见行捐纳欵项改折本色粮石以上本地采买恐价直腾贵转于军民未便乃令除本地民人以所有粮石交纳外其它处交纳人等俱在别处运交不得于甘州凉州肃州采买十二年谕各省设立社仓以便济用近闻直隶百姓借领社谷必俟督臣咨部而后行往返动经数月小民守候维艰嗣后但当先发咨报存案着为例十三年以云南各属社仓贮谷多不满千石议将各属常平仓及官庄等谷内动拨或五百石或八百石作为社本按地方大小以足千石以上之数时内阁学士方苞言仓谷每年存七粜三设遇谷价昂贵必待申详定价穷民一时不得邀惠嗣后请令各州县酌定官价一面开粜一面详报俾民早沾实惠从之
　　乾隆元年禁粜买派累之弊增设河标四营及广东左翼镇标营仓二年京城米价稍长特旨发通仓米于五城其设十厂六居城内四居城外减价平粜寻又于近京四乡添设八厂明佃移内城六厂于城外关厢添设崇文门宣武门外米厂永定德胜二门中间米厂又于城内添设米厂三处平粜定各处无论常平社仓借谷歉岁还仓概免加息四年西安巡抚张楷条奏社仓事例一社长定三年更换以杜欺弊一春借时酌留一半以防秋歉一限今每年清还兼收麦石一粘贴借户谷数姓名以除捏冒一令地方官稽查交代分赔以专责成又设立浙江福建四川各属营仓明年河道总督白钟山请于黄河南北两岸照标营例设立河营仓以利河兵堡夫嗣后河南山东诸营俱建营仓七年申谕遏粜之禁令各州县买补仓谷时值岁歉价昂不能买补而该处所存尚可接济准其展至来年买补若谷价不敷而贮仓又系不足该州县即详明上司以别州县谷价之盈余添补采买为酌盈剂虚之计其减价出粜在寻常出陈易新之际照市价每石核减一钱若岁荒价昂该督抚即临时酌量不拘减一钱之数其平粜亦视岁歉轻重毋拘存七粜三成例凡奸民贱粜贵粜之弊仍有例禁又令山东营销票盐地方分上中下三等照票输谷其章邱济阳莱芜淄川近泰德平邹平商河临邑惠民十县列为上等每票输谷二石陵县齐东阳信长山博山乐陵青城临淄乐阴临朐益都高苑沂水费县十四县列为中等每票输谷一石五斗莒州新城博兴滨州兰山海丰乐安蒲台日照沾化利津寿光昌乐潍县郯城十五州县列为下等每票输谷一石通计输谷二十万五千九百七十八石分限二年交仓照社仓例施行九年以直隶米贵令于通州芦沟桥沙河黄村四路分设四厂平粜仍于通州设两局粜卖官米 【按通州向设两米局收买俸米以备平价之需嗣于雍正十三年并归一局至是后开两局】 是年置河南营仓十一年置山东营仓十三年谕宜隶常平积聚之数悉准康熙雍正年间旧额其加贮者以次山粜至原额而止十六年圣驾巡幸江浙先期命两省截留漕粮二十万石以资平粜嗣后遇南巡盛典即照为例十七年停止八旗及通州二翼米局二十三年准运丁余米在通州出粜二十六年令甘肃省设立府仓明年又令廿省建乡仓二十八年户部侍郎英廉言京通仓贮最宜充裕而频年截漕散赈动以亿万计间遇京城粮价昴贵辄发内仓广为平粜截留之数既多储积之数自减请于湖广江西江南浙江四省开捐贡监收纳本色或以三年五年为限捐有成数另行收贮遇截漕之年即于次年照所截之数补运京仓廷臣议如所请逐令该督抚将见在谷价酌中定议并一应年限拨运事宜酌定具奏于是安征巡抚托庸请将见存常平仓谷先行碾米附漕船运京以捐监本色随后补仓上谕三农生谷祗有此数采购于官庾捐输于绅士条欵虽殊其为地方所产则一与其辗转挹注曷若留之民间若一概丰贮恐小民未获粜贷之利先受目前食贵之艰譬诸日食四鬴者先夺其三而语之曰吾将为尔他日待哺计也彼不生感而生怨矣国家升平富庶内府外府均为一体凡官廪兵糈岁支之数岂缺于供若以补漕粮而议捐谷又因议捐谷而先运常平仓储不独徒费输挽之劳且他省闻风踵事地方因缘垄断必致米价涌腾闾阎转滋弊累揆之经常不易之道惟为民食留其有余国用自无不足居今承平日久户口增而产米祗有此数倘遇必资通融协济之处亦不过临时善为补救而已所有碾运常平仓谷之奏不必行其江浙四省捐纳贡监之例并停止嗣于三十年托庸又以安徽所属仓额拨碾后缺至四十万买补维艰请于各属捐监酌量减收本色以补仓贮寻议准令减三报捐至徽宁地僻准令减四粟谷兼收俟额足即止凡外省营贩寄居者不准报捐本省人亦不准折色时以直省府仓收于俱委州县不免回护隐徇令改归首邑经理知府祗许照例盘查毋庸干涉三十一年停止陕甘直隶安徽山西河南等省捐监事例其各省仓谷缺额俱令动库项买补如库项不敷采买该督抚随时奏请拨给 【时因陕甘捐纳多系折色转向民采买令将见发帑三百万两存留甘省之项陆续购足以崇积贮实政于是并安徽等省亦如之】 三十三年停止福建云南广东三省捐监贮仓事例三十四年以直隶近水州县洼地被灾拨通仓米二十万石散各处平粜又云南因拨运军粮各属仓谷缺额令将该地方有永折改折抵条各项米悉征本色抵补仓额先是通州设立米局凡王公大臣官俸听其出售通州民人因私立米局渐滋弊端至是御史屏治奏请清理积弊以平米价乃令步军统领会同顺天府尹将该地米局十余座永行停止其王公大臣官俸令兵弁解京交纳三十五年以岁届夏闰秋成稍迟近畿米粮不敷接济将王公大臣秋季俸米先期支于以平市直又以入夏雨少拨京仓米给五城平粜令步军统领派委员役严缉奸商贩买囤积是年于古北口地方添建仓贮八万石三十六年谕积贮既属充盈新陈亦当量为出易若兵食宽裕则余粮可赡及闾阎自为一举两得着将该地驻防八旗兵丁及城守营提标各营绿旗兵丁应支月粮每年支给两季本色三十七年畿辅麦收歉薄谕河南山东抚臣各购麦十万石运京供粜并令山东仍弛海禁四十年京师粮价昂贵令照例拨京仓米给五城设厂平粜先是川省因办理军需购粮较多该督抚因请暂停夔关出米以供军储至是大功将成而督臣文绶犹请将川地所产杂粮饬夔关一并截留上谕川省产米丰饶向由湖广一带贩运而下东南各省均赖其利今军储充盈采买渐少又本年江苏安徽俱被偏灾米价不免昂贵正应将上游粮食源源贩运毋许再行禁遏四十三年山东巡抚国泰请社仓春借时地方呈报州县批交社长支发秋还时由州县开单交地方按户催完每岁杪责令州县亲赴四乡盘查上谕此是在官又添一常平仓矣社长侵渔原不能免然因此而官为经营则书役地保之藉端勒索更甚惟仍旧令督抚饬州县实心稽核期得实济无事更张是年复于五城设厂拨京仓米麦平粜四十四年国泰言东省本年二麦丰收节年民欠仓谷请以麦六斗抵谷一石交仓嗣后东省仓谷多有以麦易者是岁湖北旱该省大吏咨商川省川督文绶请于水次州县各仓拨谷数十万碾米运楚上以文绶意欲以官运仓谷塞责实则不欲夔关之米出境意存畛域因传谕文绶令其将水次仓谷碾米拨运江南 【向来江南下游仰给川省会前岁江南又歉收故有此　　谕】 并令晓谕楚省商贩听其照常转运无得阻滞其途经楚省之米亦令该督抚任其贩运各处发卖四十六年江苏崇明县被潮民多拮据将本年应行起运粮米内截留十万石平粜又以徐州府属被灾较重拨藩库银五十五万两及盐课银五十万两以资赈恤寻截留漕粮五万石以备平粜四十七年直隶承德府雨泽偶愆粮价稍昂陆续发存仓余米六千石平粜是时直隶各仓因赈济额缺将天津存漕米九万二百三十二石拨补是年又以山东衮州曹州府属被水截留漕米五十万石接济四十八年准四川未经变价之义仓谷存贮民间以资接济又于江浙各兑漕米内截留二十万石分贮平粜五十年上谕上年湖北安徽江苏等省被旱屡经降旨加恩赈恤并为之筹酌调剂令将四川江西米石接济各省俾商力流通以平市价命川督李世杰饬该处州县碾运常平仓谷接济下游各省
　　皇朝通志卷八十八
　　●皇朝通志卷八十九 
　　食货略九 
　　○食货略九 
　　钱币 
　　△钱币 
　　（臣）等谨按钱币之制汉之五铢唐之开通差为得中其余非失之太轻即失之过重而积弊丛生有不可究诘者及前明官铸渐偷私钱日甚至熹怀时而其弊极矣我国家法制详备府事修和泉货流通尽善无弊自龙兴之初即铸钱二品迨定鼎燕京内则设宝源宝泉二局于京师外则开局鼓铸于直省轮郭肉好轻重适中迩自西陲底定开局于叶尔羌阿克苏等城遵式改铸荒陬僻壤一体流通钱法之盛超越前古至于金银交钞之属均以济钱之不足而银钱互权实为上下通行之币以故输纳国用惟以银钱兼收而钞法逐永行停止若夫开采铜铅转输拨济其所以等鼓铸之需者实详且尽焉兹辑通志特详书钱币之大端着于篇
　　天命元年仿古九府圜法铸钱二品一国书一汉字轮郭外周文曰天命通宝其满文一品钱质较汉文一品颇大
　　天聪二年铸钱二品形质如旧文曰天聪通宝
　　至世祖章皇帝定鼎燕京大开铸局以足国用始定为一品设实泉局属户部宝源局属工部文曰顺治通宝 【按明直省铸局皆称宝泉　本朝惟京局称之】 每局以汉侍郎一员督理钱法满汉司员各一人监管局务开铸以一期为一卯计数以千钱为一串始定制以红铜七成白铜三成搭配鼓铸每铜百斤折耗十有二斤以一万二千串为一卯每年额铸三十卯每文重一钱二分凡钱七文准银一分其旧钱不如式者以十四文准一分四年户部议钱价既重不便行使请更定为每十文准银一分又请于各省重镇颁式开铸于是开山西陕西省及密云蓟宣大同延绥临清等铸局后又开盛京江西河南湖广省城及湖广之荆州常德二府铸局五年开江南之江宁府铸局停盛京延绥二局六年移大同局于阳和城开浙江福建山东各省铸局七年开湖广襄阳郧阳二府铸局八年准于各布政使驻札之省城量留一局其余各镇及湖广之荆州等府铸局俱停止十年复开密云蓟宣阳和临清等镇铸局其增炉三百零四座先是故明诸藩窃据边省槐铸伪号奸民因乘便盗铸而当草窃未定时民间杂用假银及行使低银物价迄无定准至是诏令严行禁缉而伪钱假银始不得行又定铸钱务重一钱二分五厘钱背左铸汉文一厘二字其户部铸户字工部铸工字各省及密云等镇并铸开局地方一字钱形字体备极精致不合式者即为盗铸仍照旧例每千准银一两其现行旧钱厚薄不等暂从民便直省钱法责成右布政使督查凡官炉夹带私铸者以枉法赃论十二年准户部议于每年二八月以局钱半成配给官俸兵饷其直省兵饷官役俸工驿站杂支等项亦按季视钱局多寡配银给发是年开山东莱州府局十三年停福建局复移阳和局于大同 【按阳和地近大同明洪武筑城其间景泰时置宣大总督　国初因之移大同府治于兹六年并移铸局至是裁宣大总督铸局复移】 十四年户部议直省征纳钱粮银钱并收以银七钱三为准银则尽数起解钱留充用自是银钱交纳民间便之时开炉太多诏令停止各省鼓铸炉座专归京局较旧钱体质更加阔厚每文重一钱四分磨炉精致钱面铸顺治通宝四汉字钱幕铸宝泉宝源二满字俟三年后新钱足旧钱尽营销毁乃定私铸禁例凡为首及匠人拟斩为从及知情买使者拟绞甲长知情不举首者照为首例其余轻重有差又定搀和旧钱废钱禁例及各官失察处分十七年复开各省鼓铸局定钱幕铸地名兼用满汉字 【谨按是时定钱幕地名字如江南江宁府铸宁字江西铸江字浙江铸浙字福建铸福字湖广武昌铸昌字河南铸河字山东铸东字山西太原铸原字陕西铸陕字密云铸密字蓟镇铸蓟字宣化铸宣字大同铸同字临清铸临字增置云南铸云字满文在左汉文在右京局之宝泉宝源俱用满文前顺治十年所铸一厘钱幕汉字地名惟江南之江宁作江字江西之南昌作昌字湖广之武昌作武字余与是年所铸同其后至雍正元年始定各省局钱幕皆用满文至今通行葢铸年号以昭　　王制铸　国书以示同文洵为不刊之制也】 十八年户部以前议旧钱限三年后尽营销毁至是期满新钱铸造尚少因请于一厘字钱暂令展限行使先数买十年以前无一厘字制钱每斤给直七分发局改铸而御史余司丘亦言盗铸私钱及明季之旧钱废钱积聚民间不可胜数今禁止搀和行使而未请求收买之方法令虽严难以遽尽请于京师并直隶各省地方设法收买俾民间无所行使则搀和自息从之是年减大同局炉座增入山西省城局
　　康熙元年铸康熙通宝轻重如旧制颁行天下乃停各省鼓铸止留江宁府局二年户工二部以旧议一厘字钱限二年行用至是期满奏请各部拨银收买每斤给直六分发局改铸三年复申定失察私铸之例自督抚司道各府州县并使目典史及卫所官均有处分四年更定各官失察搀和旧钱废钱处分六年复开各省镇鼓铸增置湖南江苏甘肃三省局照式铸地名满汉文其钱幕湖南铸南字江苏铸苏字甘肃巩昌府局铸巩字 【按湖广左右布政使旧驻武昌府康熙三年移右布政使于长沙府改为湖南布政使司江南右布政使旧驻江宁府顺治十八年移右布政使于苏州府康熙六年改为苏州布政使司陕西左右布政使旧驻西安府康熙二年移右布政使于巩昌府五年改为甘肃布政仗司故特增铸局】 七年开四川广东广西贵州四省铸局钱幕满汉文四川铸川字广东铸广字广西桂林府局铸桂字贵州铸贵字九年四川巡抚张德地言四川僻处边地州县本无存留钱粮而陆路有栈道之艰水路有川江之险若银钱并收则起解甚累现在无需钱之用请停鼓铸经户部议准并江宁等十五布政使司铸局均恐有需用非急之处谕俱暂停嗣后各省局镇局更迭存留惟视钱价低昂期于流通初无定限是时钱制甚工费铜甚巨铜价浮于钱价因而奸民销毁制钱造作铜器获利以倍御史罗人杰请定私销制钱照私铸例论罪官吏失察亦如之寻以九卿议定民间市肆除红铜锅及巳成铜器与新造黄铜器在五斤以下者不禁其余不得滥行铸造违禁者治罪十八年议户工二部俱令以满右侍郎一员督理钱法又令户工二部都察院堂官同诣铸局清查弊端十九年开福建漳州府局钱幕铸满汉文漳字二十一年增置云南大理府禄丰县蒙自县局钱幕俱铸云字二十二年上以京局二部钱法向以本部右侍郎管理不无隐徇乃命选差详察寻以吏部侍郎陈廷敬兵部侍郎阿兰泰刑部侍郎佛伦都察院左都御史马世济管理于是佛伦言宝源局每月分二卯鼓铸而各关解铜不无迟延尾欠每年局铜仅可供铸六月有余余月匠役各归乡村不能保无私铸请各将关税乃芦课银增买铜斤一年按月铸足二十四卯不令匠役出局可杜私铸之弊陈廷敬又言钱日少而贵者葢因奸宄不法毁钱作铜所致鼓铸之数有限销毁之途无穷欲除毁钱之弊求制钱之多莫如铸稍轻之钱使毁钱为器既无厚利其弊自除于是定每文重一钱令宝泉局按卯增铸其各省局俱照新定钱式二十三年定宝泉局每年额铸四十卯二十四年增置云南临安府钱局钱幕亦铸云字时福建巡抚金鋐请禁止旧钱上以询内阁诸臣内阁学上徐干学言钱者历代通行之货自汉五铢以来皆古今钱相兼行使以从民便未有废古而专用今钱者若随时尽销古钱明天启以后广兴铸局尽括古钱以充废铜此钱之变也旧钱已尽即使良工更铸而海内之广一时难遍上采其言乃谕旧钱流布直省皆然若聚为禁止死有不肖之徒借端生事贻害平民着永罢旧钱之禁二十五年增广东肇庆府局钱幕亦铸广字越明年停止二十六年户工二部钱法停止选差专员仍令本部右侍郎督理二十八年开福建台湾府鼓铸局钱幕铸台字二十九年复令数买私钱之令在京限六月交送户部照铜价每斤给银一钱在外以文到日为始亦限六月各州县动库银照铜价收买解交布政司三十三年令宝泉局每年开铸三十六卯三十七年上诣盛京谒陵见民间私用小钱废钱两局钱行使绝少下廷臣确议钱法事宜寻议定凡有职司地方之责者均有失察私贩私铸处分三十八年议令民间自营销毁私钱交官收买四十一年大学士等会议制钱轻小易于搀和钱宜改铸每文重一钱四分三年之内暂用旧钱小钱其新钱每串准银一两旧铸小钱每串准银七钱俟三年后通营销毁四十五年以旧小钱展限搭用价直甚贱大钱壅滞令官为收买时山东长山县多盗铸者特差侍郎恩丕等赴长山县捕缉其私钱流行民间者令来年征收山东钱粮银一两折钱二千俟私铸尽而止四十七年严定失察私钱处分凡有私铸及兴贩不法之徒地方文武官不行严缉一经发觉知情者照私铸为首例斩决家产入官不知情者以溺职论官船户有贩运私钱押运官知情者与同罪不知情者亦以溺职论五十三年令宝源局每年开铸三十六卯五十五年令京局暂行收买旧铜以充鼓铸于是奸民私销小制钱作废铜变卖较之钱价获利以倍谕令廷臣集议寻议钱局只许收买旧铜器皿不许买新铸板块如有毁小制钱充作废铜者通行八旗步军统领并五城大兴宛平两县严缉分首从治罪房主邻右知情不首者照为从例不知者勿论该管官亦如之五十八年罢京局收买旧铜之令六十一年将京师平粜官米钱文交五城市易以平钱直并令八旗月饷暂以银钱各半配给嗣后每遇平粜率以为例
　　雍正元年铸雍正通宝钱颁行天下令宝泉局岁铸新钱与顺治康熙大小制钱相兼行使又于大兴宛平两县设立钱行官牙平直钱价时云南各厂铜产日旺于是开云南省城及临安府大理府沾益州鼓铸局钱幕满文俱铸宝云字二年定宝源局每年亦开铸四十卯三年申私钱之禁责令凡经纪铺户人等不许搀入私钱一文其从前收买在家者限一月内赴官首明官给半价收毁如逾限仍搀和行使不论钱数多寡俱发遣边外给披甲人为如四年令宝源宝泉二局每年各铸四十一卯又定宝泉局分设四厂鼓铸增设大使各一员停云南大理府沾益州鼓铸增云南省城及临安府局炉座其钱发运各省并准于鼓铸正额外加带铸钱及外耗钱其发各省该督抚动藩库钱一串易银一两交滇省解官领回如钱制轻薄不合式各督抚参奏监局官交部议处时大学士九卿议言奸民销毁制钱改铸铜器从前立法甚严而弊不能禁者缘定例时但定将来未造之器而已成之器不问又现造之器惟禁五斤以上而五斤以下不问故禁久玩生仍然销毁铸造也今欲杜毁钱之源惟是除红白铜并黄铜之乐器天平法马及五斤以下圆镜不禁其余俱不许黄铜制造其已成铜器作废铜交官平买禁官吏不得扣克则私毁可除于钱法实有牌益上善其言遂下禁铜器之诏令下收月民间交官者少而市店犹行货卖复定例京城内除三品官以上其余概不得用黄铜器限三年内将所有悉行报出当官收买旗人交本旗佐领汉人交五城御史处随交随收逾限不交者照私藏禁物律治罪其直省照京城例定限交收明年以向议三品以上许用黄铜犹觉过滥嗣后惟一品之家许用余俱偏行禁止有藏匿私用者概以违禁论后复令各省有售久钱粮准其以黄铜器皿按成色斤两抵算其无旧欠之省分州县民户有交官者亦按成色绐直地方官不得借捐买名色割减价直重称收买自是各省铜器俱陵续首出该督抚将所收铜斤奏请归局开铸五年开甘肃鼓铸局钱幕汉文铸宝巩字六年令宝源局增设新厂开铸停甘肃宝巩字铸局七年增设宝源局大使二员令湖北湖南江西浙江河南山东山西各开鼓铸局钱幕满文江西南昌府局铸宝昌字浙江杭州府局铸宝浙字湖北武昌府局铸宝武字湖南长沙府局铸宝南字河南开封府局铸宝河字山东济南府局铸宝济字山西太原府局铸宝晋字八年开贵州毕节县铸局钱幕满文铸宝黔字九年开江苏铸局于苏州府开安徽铸局于江宁府在江苏者钱幕满文铸宝苏字在安徽者铸宝安字 【按是时安徽布政使驻札江宁府城故铸安字】 停河南山西局十年停江苏局开四川成都府铸局钱幕满文铸宝川字十一年开云南东川府局钱幕亦铸宝云字停江西宝昌局浙江宝浙局湖北宝武局湖南宝南局十二年停安徽宝安铸局议开云南广西州局铸钱运京钱幕亦铸宝云字时上以钱重铜多易滋销毁着照顺治二年例每文重一钱二分通行各省照式磨鑢精工其现行一钱四分之钱听一体行使嗣后宝源局每卯用铜铅十万二千八百五十七斤有奇铸钱一万二千四百九十八串有奇宝源局视宝泉之半十三年定剪边钱禁例及各官失察处分
　　乾隆元年铸乾隆通宝颁行天下户部尚书海望言鼓铸日增而钱价昴贵建议者多等禁铜之法而奉行不良易滋弊卖夫铜器散布民间一旦禁使勿用其情有所不便往往迁延而不交交纳而不尽缓之则互相观望急之则百弊丛生胥吏偕此需索刁民借此讹诈得贿则卖官法不得则入人罪搜括难尽用法不均民隐既难上达有司未必皆贤民间交纳铜器竟有除去使费空手而归者名为收铜实为勒取此等铜质本极粗杂加以锈坏经钱局镕化折耗甚多而工价不减所得不偿所失于鼓铸全无裨益况黄铜乃用红铜白铅配成今禁黄铜而不禁红铜是较未禁之先铜又多费适以速其私毁是故未禁黄铜之先白铜甚少既禁黄铜之后白铜甚多皆奸匠销毁制钱和药水煮白成器其弊如此夫自古钱文重轻必随铜价之低昂而增减之上年世宗宪皇帝因私销之弊议减钱分重一钱二分所以调剂夫铜贵钱重者已有成效固不必屑屑于禁铜之末务矣上善其言乃停止收铜之令二年出工部节慎库存留余钱八万串于京城设官局十处出易以平钱直嗣后各省钱价昂贵之时亦设官局以所铸余钱易换伏价平即止 【是时京城每纹银一两只换钱八百故有是议未几钱价复平即停止官局】 三年停山东局及云南广西府局五年浙江布政使张若震见私毁之弊屡禁不能杜绝访诸炉匠皆言配合铜铅加入点锡即成青钱奸民即使销毁不能成器因请饬户工二部改铸黄钱为青钱与现在黄钱相兼行使并令开局各省照式改铸是年复开江苏浙江局又开福建局钱幕铸满文宝福字六年开云南东川府局复开湖南局七年令宝泉宝源二局每年各开铸六十一卯遇闰月加铸四卯又开广西局于桂林府钱幕铸满文宝桂字复开江西局时江南铸局用银一两只铸钱八百九十六文每岁配给饷钱以八百八十钱折银一两余钱十六文充钱局及运脚公费八年上以兵丁月饷仅数食用着照定例每一两给钱一千其钱局运脚准销公项并饬各省鼓铸有折扣者悉如江南例是年复开云南大理府局九年复子京城设官钱局令宝源宝泉二局于正额六十卯外各加铸十卯明年复令二局各带铸五卯加铸二十卯并交官局易换寻以钱价渐减将官局停止两局仍照原额为六十一卯又开广东省铸局于广州府钱幕满文铸宝广字开直隶保定府铸局钱幕铸宝直字十三年复开山西局开陕西西安府局钱幕铸宝陕字十五年复开云南广西府局十六年增定宝泉宝源二局每年各开铸七十一卯岁添钱十六万九千八百余串遇钱价昂贵即发八旗米局减价出易是时上巡幸江浙商民云集乃先期命截留滇铜于江苏浙江二局加卯开铸届期设立官局减价出易以平市直嗣后恭遇南巡盛典照以为例二十二年谕前代废钱流传今巳无几若尽行查禁吏役转得借端滋扰如唐宋元明之旧钱仍听民便至伪号钱文例当严禁该浚抚出示晓谕准民间检出官为收换二十四年移贵州毕节县局于省城二十五年令宝泉局每年开铸七十六卯先是二十四年因平定回疆甘肃经理一应屯田事直需钱甚伙乃增四川湖广钱局按数分运协济寻议开西域叶尔羌城鼓铸局回部之叶尔羌喀什噶尔和阗城旧有钱文名曰普尔以红铜为之重二钱制小而厚轮郭外周而中无方孔每五十钱当银一两谓之腾格至是荡平式廓上从将军兆惠所请令户部颁制钱式仍用红铜每文亦重二钱阳幕铸汉字文曰乾隆通宝阴幕铸叶尔羌城名左国书右回字先以预备军营之铜开铸五十万贯易回部旧钱销毁其后于本疆各城产铜之地陆续采取至二十六年又开阿克苏城鼓铸局亦如叶尔羌之制惟钱幕铸阿克苏城名共铜设七品伯克管理回部于该地开采二十九年开云南顺宁府铸局钱幕仍铸宝云字三十年议准四川重庆夔州二营生息银两交宝川局每年加铸二卯二十一年又以云南总督刘藻请减云南顺宁府加卯鼓铸增省城临安鼓铸卯期寻以铜斤不敷将东川新设炉二十五府大理广西各十五座临安顺宁各八座暂为裁减先是晋省鼓铸自乾隆十四年安炉十座十八年减去四座二十三年复添炉五座钱价日贱至三十六年抚臣请酌减从前加增五炉以疏钱法从之是年又以江西巡抚海明奏减去宝昌局炉四座仍照旧六炉鼓铸以乾隆壬辰年为始四十年开伊犁鼓铸局钱幕用宝伊字伊犁为准部总汇之区乾隆二十年王师平定遂隶版图既有重兵驻守兼多商贩贸易需用钱文较叶尔羌更为紧要是年遂令开局鼓铸四十一年以云南铜斤足敷加铸复定东川局增炉十五座曲靖府安炉十八座广西州复炉十五座保山局增炉四座大理局增炉三府省局五十六炉之外复添一座统成一百四十一炉除东川局二十五炉先经加卯带炉外余俱令每炉于正铸外一律加铸三十六卯半又令贵州宝黔局复炉鼓铸四十四年以滇省铜斤不敷各省采买裁减大理局炉一座省局五座移设大理广西局裁去四座将东川局二十炉内减去四座移设广西各加铸半卯其临安保山曲靖三局复设十三座尽数裁去惟东川府需钱较多仍令昭旧鼓铸又减广西省炉局及湖北宝武局炉座四十六年又以四川铜斤不敷将宝川局再停十二卯五十年定各省钱局交代之例凡藩臬及道员经管者于新旧交卸时俱着前往造册移交新任并具结造报巡抚倘有欵项未清即将前任经管之员参处以专责成
　　皇朝通志卷八十九
　　●皇朝通志卷九十 
　　食货略十
　　○食货略十
　　关榷 【杂税附】  
　　△关榷 【杂税附】  
　　（臣）等谨案古者川泽林薮各有专司原以崇本抑末而非与闾阎争尺寸之利也乃唐宋以来视为利薮搜索靡遗凡竹木闲架坊场扑买莫不有征而取民之制荡然无存矣我国家肇造区夏荡涤繁苛列圣相承如伤厪念虽惟正之供犹时加裁革况一切税额之增减更何足论是故设关口则勒扣必严定牙行则胥役有禁或开茶矿以便闾阎或严契税以杜争占其随宜酌取者类旨量地制宜务从节简袪弊累而立经常诚亿万世乐利无疆之源也兹纂通志依例登载而附以杂税以彰昭代尽美尽善之政焉
　　顺治元年豁免明季各项税课亏欠免各直省关津抽税一年禁革明末加增税额银两二年定芜湖杭关龙江荆州清口五处税银差工部官抽分三年革明季加增太平府姑溪桥米税金柱山商税安庆府盐税四年归并刑关通惠河中河清口厂杭关芜湖龙江等关于户部六年谕户部行文各关满汉官员以后俱照原定则例起税如徇情权贵放免船只乃于商船增收或希充私橐例外多征以病商民者一经查出定行重处八年定各关专差汉官每关一人例九年并西新关江宁仓为一差停独石口差严关扛留用保家委官之禁凡额设巡拦各制号衣腰牌十年令各关差刊示定例设柜征收不得勒扣火耗及陋规并禁关役包揽报单十一年给事中杜笃佑条奏清厘关弊四事一裁吏役一查税累一关差回避原籍一批文核对限期从之十二年定各关兼差户部满汉官笔帖式例十三年定各关专差汉官两翼差笔帖式张家口杀虎口各差满官一人笔帖武一人均照例一年更代
　　康熙元年停蒙古汉军关差定六部各咨送满汉官笔帖式各一人轮掣例又定张家口杀虎口专差满洲蒙古官例二年定盘诘粮船关口地方止于仪真瓜州淮安济宁天聿五处并许带土宜六十石以恤运丁又定外国人携带货物入崇文门免税例申定满汉关差例 【满官差郎中员外郎汉官差郎中】 又更定两翼张家口杀虎口准轮差六部司官例四年罢抽税溢额议叙之例五年定淮安关及直省各关税务俱委专员管理定杭州府同知管理北新南新两关事务七年定浙江盐政管理北新关事务二十一年移九江关驻湖口二十三年设福建广东海税监督 【满汉各一人笔帖式一人】 又准沿海地方载五百石以下船出海贸易登载人数给印票验放其进海口内桥津地方贸易舟车等物免税又议福建沿海无篷渔船税仍听地方官征收其有篷桅船归监督征收梁头税课沿海要口均拨哨船兵役巡察设江南浙江海税监督 【满汉各一人笔帖式一人】 设西新龙江课税专官二十四年免外国贡船抽税二十五年定州县官隐匿海口船处分 【五船至十船者罚俸十五船至三十船者分别降调五十船以上者革职仍治以隐匿之罪】 二十八年谕采捕鱼虾船及民闲日用之物并餬口贸易悉免其收税嗣后海关着各差一人又以朦胧归海关轧东归淮关管理沙沟免税 【谨案沙沟系朦胧轧东总汇海关有税故沙沟不设以二处分隶之】 三十三年设立山海关差官管税三十四年设浙海关署于宁波付拨沿海巡哨船二十于各口巡察又设海关署于定海县并设红毛馆令监督往来巡视严差官自京私带年满旧役谋占总科库头名色之禁四十六年议准山海关外金州牛庄等处交与监督巡察越关漏税所得赢余作为定额五十四年议准九官台清河松岭子等处交山海关监督妄察数税增课银三千两五十五年北新凤阳天津三关监督题报阙额谕竢监督任满交巡抚监收 【临清关亦如此例】 停瓜州税课裁税课大使五十八年议准淮关税务于两河同知内差一人管理又议准福建糖船至厦门者赴本关纳税其往浙江江南贸易者免税五十九年以江海关归江宁巡抚浙江关归浙江巡抚管理又令横城口税归山海关兼管增税千两作为定额
　　雍正元年复移湖口榷关于九江并分设口岸于大孤塘二年谕嗣后税务交与地方官监数于钱粮地方均有牌益 【至是各关差官俱停止惟崇文门无地方官司交仍差内务府官山海关左右两翼古北口潘桃口杀虎口呼纳呼河差仍照例差遣部员】 又谕凡商贾贸易之人往来关津宜加恩恤故将关差归之巡抚以巡抚为寺疆大吏必能仰承德意加惠商旅也但各关皆有远处口岸所委看管家人难免额外苛求及索取饭钱等弊嗣后者将应上税课之货物遵照条例刊刻详单均给各货店其关上条例木榜务竖立街市使人共见申禁关役报单不实之弊严放关迟滞之禁又覆准淮安关仍差部员浒墅关交苏州织造管理又更定凤凰城中江税务在盛京五部司员内遴选泒往例 【向系城守尉等官管理】 
　　乾隆元年革除龙江西新关衙规验票等项银两谕闻外洋红毛夹版船到广时泊于黄埔地方起其所带炮位然后交易竢事竣给还至输税之法每船按梁头征银二千两左右再照例征其货物之税此向来之例也乃近来夷人所带之炮听其安放船中而于额税外将所携置货见银别征加一之箱名曰缴送亦与旧例不符因思从前洋船到广既有起炮之例此时仍当遵行何得改易至于加增缴送税银尤非加惠远人之意着察照旧例按数裁减又定江西九江赣州关钞课二联单例凡商人纳银入柜后发给一联一存税署一交巡抚衙门又准张家口居庸关照崇文门例车驮货物过税收取饭钱以资养赡 【二关向无火耗】 二年定米谷税例倘地方偶遇旱涝米谷船到准其放行竢成熟再如旧例征收 【嗣又议准验明实系贩往歉收地方者免税放行仍给印照至歉收处关口验明填注到关日月钤印发票回关再验如回船载有他货止征货税仍免船料】 免天津临二关粮税船料四年谕上年江安两省岁旱歉收朕蠲赈兼施多方筹划并令豁免米粮赋税俾商贩流通源源接济于地方甚有裨益绩经该督奏请将淮安扬州浒墅凤阳等关免征米税竢乾隆四年麦熟时停止朕允其请今届麦熟之期闻各属雨泽尚有未曾沾足之处且上岁歉收之后米价一时未能平减若商贩稀至仍恐民食艰难着将上下江各关口米税照旧免征竢本年九月米谷盛行之时再行征收又议准各关赢余银如与上年悬殊者令将地方情形察覆据实申明又定黄豆非麦秫可比虽遇歉年不准免税例又定出海樵采船每船准带食锅一每名止许携斧一人数不得过十例定两淮盐政管理扬州各税务又定芜湖凤阳关税务专差管理五年定山东砖坂闸税务归并临清关管理严禁捏名讨关之弊六年定凡领帑及采办铜锡铅经过关山察验文批数目相符者立即放行例 【应纳船料关口仍征船料】 七年复设德州魏家湾尖冢樊厂等口岸 【临清关所属】 九年定福建如遇歉收之年委官购买海运接济不得招商运贩例十年定台湾商渔船拨运米石例每船只许带食米六十石于出鹿耳门之先查明多者分别责忝十一年定各关任满具题银册到部日期例又定各关征收赢余较上年短少有竢督抚察核覆奏者以奉旨之日为始扣限四月覆奏又崇文门左右两翼张家口山海关等处限任满三月后将册籍送部移科磨对十二年移福建诏安县溪雅税馆于悬钟地方谕昨工部具奏芜湖关赢余较去年短少行令察核今日户部议称芜湖户关赢余较去年有余毋庸置议等语此案工关赢余虽较上届不足其户关较上年赢余之数足敷扺补工部再行察核之处不必行嗣后如一人而兼两关其比较上年赢余之处均有不足再令该浚抚据实察核十四年定赢余短少处分例凡一分以上至三分者罚俸有差四分五分者分别降级调用二十二年增定闽海关税则 【向以外洋番船俱由广东数税其至宁波者不过十之一二故闽海税则较轻于粤海市舶易于规避至是更定】 二十五年两广总督李侍尧疏请革除粤海关规礼银悉归公造报从之二十七年江苏巡抚陈宏谋疏言芜湖关四弊奏请革除一禁铺户代客完税包揽居奇仍令商人按簿亲填一货船抵关签验纳税给票后始准过关以杜偷越一关员遴选佐杂照例半年更替不得再留一督抚与监督本相助为理每月所征数目监督按月先行知会督抚再于年满奏报时统咨知会从之三十四年谕自来硫磺出入海口俱有例禁原因磺斤系火药所需不便令其私贩伹海外硫磺运至内地并无干碍嗣后于海船出口时切实禁止不许偷带磺斤其各省洋船入口禁止夹带硫磺之例概行停止着为令四十二年定打箭炉税差照山海等关之例于宗人府正副理事官及各部院郎中员外等官内拣选保送又谕户部奏查扬关征收税银较雍正十三年短少三万三千六百余两请着落经管之道员孙栝赔补一折因命军机大臣交户部查该关厯年赢余之数较雍正十三年多寡若何今阅单开各年赢余数目惟乾隆十四十七两年较雍正十三年有赢无绌其余各年节次短少并非始自近年各关税课赢余例与上届相比较朕御极之初本不知各处所收关税多寡之数因谕部臣即以雍正十三年为准使胥吏不敢例外苛求监督不能征多报少且使每年比较不致岁渐加增加减无所底止实于体恤商民之中寓司关税不致作弊克减之意并非因雍正十三年关税独多使各关税必足其数也乃行之未久部臣因各关奏报盈余较雍正十三年有赢者居多若置上届于不问恐监督以比旧巳多即可从中侵隐易滋流弊请仍与上届相比较又复通行日久昨岁考核淮关凤阳关较上届屡形短绌因令复照雍正十三年比较则所短之数更多自系办理不善今扬关亦复节年短少且通计短少最甚者惟此三关若因此而遍及诸关未免窒碍且恐无识之徒疑朕于关税必欲从其多者相核实不知朕体恤商民之本意矣朕有意于帑项增多则不三次通免天下钱粮其所增益不较此百倍乎又思乾隆二十八年临清关征收赢余较二十七年短少朕曾谕户部令与二十五六两年再行比较嗣经部臣奏称该关赢余之数虽较上届少银三万余两而较之二十五六两年尚多银一万五千余两即予免议葢税课赢缩率由于年岁丰歉固难免参差不齐而通计三年即可得其大概若多寡不甚悬殊原可无庸过于拘泥此法最为平允嗣后各关征收赢余数目较上届短少者着与再上两年复行比较如能较前无缺即可核准若比上三两年均有短少再责令管关之员赔补彼亦无辞夫朕以雍正十三年为准者本属美意今既有此求全之毁嗣后此例不必行所有扬关查夫比较赢余交该部照此例另行核拟具奏并将此通谕知之四十五年定荆关打箭炉两处征收税务交该督抚照临清等关之例派委妥员管理 【向例俱派部院司员前往管理一年报满更换】 四十九年免粤海关珍珠宝石等税
　　杂税附 【茶法　坑冶　税契　行帖　杂征】  
　　 杂税附 【茶法　坑冶　税契　行帖　杂征】  
　　茶法 
　　坑冶 
　　契税 
　　行帖 
　　杂征 
　　茶法 
　　顺治三年免茶马增解额数二千匹其应解之数仍以旧额一万一千八匹为准七年准茶马御史吴达疏令部发之引俱照大引例官商平分以为中马之用 【先是陕西茶马御史印发引有大小之分又有大引官商平分小引纳税三分入官七分给商之例】 十八年准达赖喇嘛及根都台吉于北胜州互市以马易茶
　　康熙三十四年刑科给事中裘元佩疏言马政事关紧要洮岷诸处额茶三十余万篦可中马万匹陈茶每年带销又可中马数万匹茶斤中马甚有裨益于是遣专官管理茶马事务四十四年以中马无几停止巡视茶马官归甘肃巡抚兼管其西宁等处所征茶篦仍变价充饷
　　雍正八年以川茶课税向以园树多寡为额未有定准定改照斤两征收又定陕西茶商每引一道运茶百斤准加耗茶一十四斤如有夹带照私盐例治罪官吏失察亦如之九年定五司复行中马之法每上马一匹给十二篦中马九篦下马七篦计所收马匹留为甘省军营之用其有盈余分拨河南山西牧养 【按川省茶司原分隶五处西司坐落西宁府洮司坐落岷州河司坐落河州壮司坐落平番县甘司坐落兰州府】 十年四川巡抚宪德疏言川茶半由蒙古西藏及打箭炉番人贩卖自引归部发遇番客云集分给不敷请预颁茶引五千张贮川省巡抚衙门随时增发从之十三年停止五司以茶中马定嗣后甘库茶篦遇存积过多之时改征折色俟各司销存无几复征本色
　　乾隆六年减川省成都彭灌三县积引四千四十余张并除课银二千四百余两八年豁免川省成都彭灌三县逋欠茶课二十四年甘肃巡抚吴远善以甘省五司自乾隆七年改征本色以来茶引日积惟庄甘二司地系冲衢西河二司附近青海犹可营销洮司最僻甚难销售请将各库官茶搭给内地及燕疆兵营俸饷又请将洮司额引归并甘庄二司征课俟洮司库贮茶封搭给饷完日即行裁汰从之 【嗣于二十年并河司裁汰统归甘庄二司颁引征课】 三十七年准四川总督阿尔泰请增南川县茶腹引一百张照例征收税课三十八年定四川三杂谷等处土司买茶以千斤为率使仅敷自食不能私行转售从川督刘秉恬请也
　　坑冶 
　　顺治元年开采山东临朐招远等处银矿 【后于八年停止】 
　　康熙元年定贵州开州斗甫厂征水银额每岁九十五斤闰加十斤变价拨充本省兵饷二年令四川黎汉红卜荁二洞白铜旧厂听民开采输税九年定贵州黔西州属新开黄土坎厂征水银百斤十五年遣官监视山西应州边耀山煎炼矿银十七年严私开硝矿硫磺之禁十九年定各省开采所得金银四分解部六分抵还工本例又试采陕西临潼山东莱阳等银矿又令浙江富阳等县听民采取铜铅输税 【二十年停止】 二十一年定云南银矿官收四分给民六分例二十二年停止山东山西开采二十四年招民开采四川卭州蒲江县黄铁山铁矿六座官收十之二 【按四川自是年起至二十五年止共收税铁万一千六百余斤每斤照时价二分变卖】 三十八年开州用砂斗甫二厂山颓砂尽改于修文县红白岩开采者悉不准谕闻开采之事甚无益于地方嗣后有请开采者悉不准行四十九年开采云南昆阳州子母厂易门县寨子山厂铜广五十年令封闭湖南产铅诸山 【时以湖南山深谷遂境通黔粤苗猺杂处不便开采五十七年并停止四川厂】 五十一年奏准开采云南大姚县惠隆银厂五十二年定湖南郴州黑铅矿取出银母官收半税例五十三年令云南惠隆厂照郴州例收税五十七年定云南楚雄府石羊等厂临安府个旧等厂征收不足照地丁杂项银例议处开采云南金龙银厂又定贵州威宁府属猴子厂银矿二八收课例 【六年停止】 五十八年令云南建水县属华祝菁厂云南县属水木支山金龙厂照惠隆厂例数税五十九年定贵州威宁府观音山银铅矿厂二八数课例六十年停采云南华视菁厂
　　雍正元年开采云南马腊底银厂停采贵州观音山等厂又定云南厂课造册题报限期将元年正月起至十二月止征收税项于二年五月内册报后着为例三年开采云南古学银厂五年开采云南黄泥坡并贵州威宁府属白蜡柞子三厂六年定湖南靖州属之墓坪山金砂课例每净金一两收课四钱以五分作解供耗费及官役养廉以五钱五分作商民工本定广西苍梧县属芋荚山金砂课例 【每两收课二钱后于九年停采】 定广西临桂县属之水槽野鸡二矿所出银铅铜砂二八数课例七年开采贵州毕节县大鸡倭铅厂威宁府猓木果铜矿八年令四川建昌所属之迤北兴隆宁番之紫古哵沙基九龙五厂招别省商人开采 【本省人不善开矿】 所出铜斤三分收课更定云南罗平州之卑浙块泽二厂二八数课例每百斤收课十斤又定贵州大定府开采朱砂雄黄二八征收例其广西恩城土州朱砂厂亦如之开采广西南宁府果化土州雄黄十年开采云南阿发银厂又以贵州大定府格得为正厂八地为子厂十一年定广西贺县蚂■〈虫另〉山银矿每两收课三钱例十三年谕广东近年以来年谷顺成地方宁谧与从前风景回异今若举行开采之事不免聚集多人其中良顽不一恐为闾閰之扰累况现在劝民开垦彼谋生务本之良民正可用力于南亩何必为此侥幸贪得之计以长喧嚣争讼之风着行停止又停采湖南郴州九架夹黑白银铅各矿
　　乾隆二年停采广西怀集县汶塘山临桂县之水槽野鸡等厂又停采恩城土州朱砂三年广西贺县之蚂■〈虫另〉银矿礲深砂薄准其封闭又申定矿厂事直例凡系产铜山矿令地方官辨明砂冕实有裨于鼓铸始准结报开采其金银矿悉行封闭至黑铅即系银母亦严禁朦混开采募招各商设总副名目使本地殷实良民承充禁外省游民昌报所收铜铅照二八数课外所余者每百斤别收银三厘加收铜铅三斤以备拆耗及官役养廉之用五年贵州威宁府白蜡银矿开采年久洞老山空广西苍梧县金盘岭金矿砂薄荔枝山银矿礲浅砂竭均行封闭又停采果化土州雄黄又开广东锡山即令铜商分任采办每锡百斤亦照例二八征收八年覆准贵州天柱县相公塘东海洞等处金矿均属旷野无千民田庐舍照例开采每金一两收课三钱九年定广东开采铜铅银砂等矿并招商民承采事宜例凡有矿之处令地方官核实无碍民田庐舍确有成效再行招商开采仍照定例二八征收各厂该管道员发给地方官循环流水簿连五串票将每日所出之数填注流水簿分载串票一缴道署一存地方官署稽查一付商人存照其串根并流水簿一月一缴道署察核仍十日一次申报督抚司道等官稽考按月造具支销公费各册申报道署按季分报督抚及该有司衙门按日所采矿砂挨次堆贮如某日煎炼某礲某日矿砂若千斤炉头报明官商浚同煎炼分别铜铅金银分记块数斤两注册登填串票至所有矿山惟于连界处许一适兼承其隔远不相连者每山只许一商承充使在山工丁便于管朿俏资本无几者仍听合伙同充至承充之人先令将本银呈该管道核实 【或二千或三千不拘定数以足敷支用为度】 移贮该州县库发领承充之时由布政司给与印照赴山开采如矿少砂徽之处不能容商者听附近民人报采照例收课又议准金银二矿于鼓铸无涉悉行停采其铜铅矿有夹带金砂银屑者仍照原定章程开采封闭云南大姚县惠隆金龙等银厂贵州天柱县相公塘东海洞金矿广东海阳县水尾白坟坷丰顺县李村湾风吹磜阳春县莫村那软瓦盎等矿十年增贵州各厂官买余铅价 【向例余铅百斤给炉民一两三钱今增二钱】 又定广西平乐府恭城县铅矿内所出密陀僧课例 【每百斤收正课二十斤撤散三斤】 十一年增广西收买余同价 【向例每余铜百斤给价八两三钱今增十三两】 俟充裕之日将余铜收买一半余给商自行销售十二年开采贵州威宁州大化里新寨等处铅银矿沙每煎银一两收课四钱又移广西镇安府天宝县孟村渌矿于那坡山开矿十四年封闭贵州新寨银铅矿云南阿发银厂十五年定征收浙江炉坑课例坑课三则上则征银一两六钱中一两二钱下八钱炉饷二则上则六钱下则三钱又每坑岁纳银四钱以为疏浚洗铁诸溪河淤塞之费 【十七年又以永嘉平阳泰顺产铁无多改归下则征收豁除浚河银】 
　　契税 
　　顺治四年定凡买田地房屋增用契尾每两输银三分
　　康熙十六年增定江南浙江湖广各府契税 【每岁苏松常镇四府大县六百两小县二百两安徽等十府州分别大小自五百两至百两不等扬州府照赋役全书额征淮安府属州县无定额尽收尽解航嘉湖宁绍金严七府大县三百两中县二百两小县百两湖北大县百五十两中县百两小县五十两僻小州县十两】 十七年增定山东等省契税 【大县一百八十两致二百四十两中县百二十两小县六十五两至三十五两】 二十年增定浙江台衢温处四府契税 【大县百两中县六十两小县三十两】 三十一年增定江西等县契税照浙江河衢等县例
</div>
    <div class="pagination">
<a href="清朝通志_page95.html">上一页</a><span>...</span><a href="清朝通志_page91.html">91</a><a href="清朝通志_page92.html">92</a><a href="清朝通志_page93.html">93</a><a href="清朝通志_page94.html">94</a><a href="清朝通志_page95.html">95</a><span class="current-page">96</span><a href="清朝通志_page97.html">97</a><a href="清朝通志_page98.html">98</a><a href="清朝通志_page99.html">99</a><a href="清朝通志_page100.html">100</a><a href="清朝通志_page101.html">101</a><span>...</span><a href="清朝通志_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
