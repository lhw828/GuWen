<!DOCTYPE html>
<html>
 <head>
  <meta charset="utf-8"/>
  <title>
   明集礼 - 第 57 页/共 100 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明集礼 - 第 57 页/共 100 页
  </h1>
  <div class="content">
   明集礼卷三十
&lt;史部,政书类,仪制之属,明集礼&gt;
　　钦定四库全书
　　明集礼卷三十一
　　賔礼二
　　蕃使朝贡
　　总序
　　周礼四方之使者至大客则傧小客则受其币而听其辞小客谓蕃国之使臣也蕃国之使皆夷人不习其礼故直听其辞而已武王克商通道九夷八蛮西旅越裳肃慎洋水等国重译来献皆受其贽而听其辞汉自贰师将军伐大宛之后其西域则罽賔大宛乌孙康居车师莎车鄯善疏勒乌弋焉耆条支安息竒兠勒于阗等三十六国皆内属贡献其南越则尉佗匃奴则五单于东夷则髙句骊濊貊倭韩夫余西南夷则哀牢儋耳僬侥槃木白狼动粘等国前后来献皆享劳以遗遣之唐蕃使贡献其宴见之礼有四曰迎劳曰戒见曰受蕃使表及币曰皇帝宴藩国使其西域则罽賔吐蕃于阗康国囬鹘吐谷浑坚昆俱兰摩掲佗南蛮则林邑真腊诃陵昆明处月牂柯东谢东夷则髙丽百济新罗日本以及伊吾髙昌焉耆铁勒靺鞨勃律南诏朱波等国皆遣使贡献方物其宴飨赐予各有等差宋蕃国使至宴见于紫宸殿及崇政殿迎劳戒见宴飨之仪皆与唐同自太祖以来髙丽定安女真龟兹于阗髙昌天竺占城三佛齐交趾大食囬鹘皆入贡献自后勃泥波斯日本阇婆吐蕃牂柯蒲端注辇唃厮罗佛泥拂菻大理真腊婆罗等国皆贡方物其赐予宴飨有加元自太祖时畏吾儿囬鹘西夏西域髙丽皆遣使入贡世祖以后安南占城云南金齿缅国大理拂郎等国亦皆遣使贡献国朝洪武二年占城国遣陪臣虎都蛮来贡髙丽遣陪臣礼部尚书洪尚载安南遣陪臣同时敏等皆贡方物既至有司奏闻出国门以迎劳择日进表币方物于奉天殿毕进笺及方物于中宫东宫上位遣官于防同舘赐宴毕东宫复遣官礼待省府台皆有宴将还遣使劳送出境如或常朝则中书接受表笺方物次日使者随班入见其宴赐上位东宫取防礼待今具其仪作蕃使朝贡篇
　　迎劳
　　唐外夷入贡则遣使者以束帛迎劳于郊使者至馆次蕃使出迎于馆门外既入使者称有制蕃使北面再拜使者宣制讫蕃使进受币又再拜使者既出蕃使复揖使者入以土物傧使者再拜受蕃使亦再拜宋蕃使来贡则有接伴使既至又设馆伴使以宴劳之国朝蕃使朝贡至龙江驿礼部奏闻先遣舍人接伴次遣应天府同知迎劳既入又遣礼部侍郎宴劳于防同馆
　　冠服
　　汉蕃使朝贡皆服其国服不见天子受朝之仪唐受藩使朝贡天子服通天冠绛纱袍蕃使皆服国服宋与唐同但锡宴则皇帝服靴袍蕃使服所赐衣带国朝蕃使于奉天殿朝见皇帝服通天冠绛纱袍蕃使依品服朝服行礼文武百官朝服侍立进见东宫皇太子常服蕃使服其国服行礼文武官公服侍班
　　陈设
　　唐蕃使来贡前一日尚舍奉御设御幄于所御之殿南向守宫设使者次于门外太乐令展宫悬于殿庭设举麾位于上下【若大蕃中使及中蕃大使以下则不设乐及黄麾仗】尚舍奉御铺使者牀座于御座西南设不升殿者坐席于西廊下俱东面北上典仪设使者位于悬南重行北向东上设典仪赞者位于悬之东北诸衞各勒所部列黄麾半仗屯门及陈于殿庭宋辽使来朝殿中监率其属尚舍张设紫宸殿门之内设御座于殿上当中南向尚醖设御酒尊酒器于殿上御座之东尚食设御茶牀于御座之西俱稍北有司设羣官酒尊酒器于殿下尚辇陈舆辇于紫宸殿东西朶殿繖扇于阶下尚书兵部列黄麾角仗及殿中细仗于紫宸殿元蕃使朝贡于正旦圣节大朝防之日随班行礼国朝陈设见受蕃使进贡仪注
　　仪仗
　　唐大蕃大使朝见设供奉仗散手仗于殿上又设黄麾半仗屯门其中蕃大使大蕃中使朝见则不设黄麾仗宋辽使朝见设黄麾角仗及殿中细仗其夏国髙丽交州宜州等使皆不设黄麾仗国朝蕃使朝贡其初归附则于奉天殿丹陛丹墀设黄麾仗奉天门午门陈设旗仗如蕃王朝见之仪其每嵗常朝则止随班行礼止设常仪伞扇校椅之类不设丹墀丹陛奉天门午门旗仗之仪
　　班位
　　周蕃使不朝见汉公卿百官相贺毕蛮貊羌人以次朝贡唐蕃使朝见拜位于乐悬之南其正旦随班则东方南方使客于东方朝集使之南每国异位重行西面北上西方北方使客于西方朝集使之南东面北上宋蕃使朝见其班在节度使之南正旦随班则契丹使在龙墀之上少西夏国使在宫架之东夏国从人次之髙丽使在宫架之西髙丽从人次之国朝蕃使人贡拜位在丹墀中道之东西其遇正至圣节则随班行礼位在文官拜位之东如诸国毕至则以大小序位诸执事位详见于受蕃使朝见仪注
　　执事
　　唐受蕃使表币之日其执事则尚舍奉御设御座守宫设使者次太乐令设乐协律郎麾举麾典仪掌礼赞者掌唱礼符宝郎掌奉宝通事舍人掌行礼侍中奏外辨中书侍郎掌书奏令史持案舍人承制有司受币马宋殿中监尚舍奉御设御座太乐令设乐尚醖设酒尚食设食协律郎偃麾举麾大司乐押乐典仪掌礼赞者唱礼东上閤门官掌引礼内侍进班齐牌符宝郎掌奉宝舍人赞起居舍人奏外辨知客省事接书传制舍人引文武班国朝陈御座香案内史一人设宝案尚宝司官一人驾侍仪六人奏外办一人执中严外办牌舍人一人承制官一人宣表官一人展表官二人读方物状官一人举表案及方物案若干人殿前班指挥使三人侍从班光禄寺官三人殿前拱卫指挥二人通赞赞礼各一人知班二人典仪二人内赞二人引蕃使舍人二人引文武班舍人四人设版位拜席舍人二人丹墀上宿卫镇抚二人防卫千户八人丹墀下防卫千户二十四人殿上擎执内使八人典牧所掌仗马二人丹墀南五辂轝士四十人殿上将军二人殿门左右将军六人丹陛上天武将军四人奉天门将军六人鸣鞭四人司辰一人鸡唱一人殿前擎执掌扇等仪十六人丹墀东西擎执节幢等仪九十人丹陛东西擎执氅盖等仪九十人控仗马十二人和声郎二人协律郎二人乐工六十四人奉天门外中道擎执旗仗十七人左右擎执旗仗三百二十人控象十二人举虎豹舆士二十四人午门外军士若干人
　　乐舞
　　唐武徳八年占城遣使献方物髙祖为设九部乐以宴乐之自后凡大蕃大使为设乐次蕃大使及大蕃中使以下皆不设乐宋契丹女真等使来聘其朝见皆设乐悬西夏髙丽交州宜州及海外蕃客等使朝见皆不设乐悬国朝髙丽安南占城等使朝贡皆于奉天殿设大乐以见之其锡宴则间用大乐细乐及舞队
　　贡献
　　黄帝时南夷乗白鹿来献鬯帝舜时西王母来献白环白琯夏禹之时渠搜来献珍裘武王克商西旅献洋水献名马肃慎氏贡楛矢石砮周室既寜八方各以其职来献作王防汉南粤献白璧一双翠鸟千犀角十紫贝五百桂蠧一器生翠四十双孔雀二双武帝时西域献吉光裘光武建武十三年日南献白雉白兎章帝元和元年日南献生犀白雉和帝章和二年安息遣使献狮子扶拔永元十三年安息国献狮子及条支大爵顺帝阳和元年疏勒献狮子封牛唐武徳二年罽賔遣使贡宝带金琐水晶琖玻璃状若酸枣四年百济遣使献果下马贞观四年林邑献驯象镠琐五色带朝霞布火珠八年又遣使者献五色鹦鹉二十一年诏所司録逺夷所贡方物叶防献蒲萄摩伽献菩提木康国献金桃伽国献郁金香罽賔献俱物头花加失毕献鉢罗花逹国献佛土菜婆罗国献波棱鲊菜苦菜胡芹浑提葱薛延陀献拔兰鹿突厥献马蹄羊波斯国献活褥蛇咄陆献金卵鸡鷇胡国献石蜜西域献蒲萄酒髙昌献狐裘康国献狮子百济献防甲雕斧宋建隆元年占城以犀角象齿来贡表章书于贝多叶干徳四年贡犀象白防自后三佛齐献狮子象牙孔雀鳯囬鹘献珠玉貂皮槖驼名马于阗贡玉圭及玉鞍勒辔玉带髙丽献锦罽刀劒漆甲白防髙昌贡佛牙琉璃器玉琖虎珀琖大食贡象齿锦綉琉璃钟卭州贡文犀名马犀角象齿羱羊封牛交趾献黄金器明珠沉香翠羽绫绢马十象十契丹献御衣名马白鹘金玉帯玉鞍勒马金银饰戎仗马百匹兹贡玉勒名马独峯槖駞宝刀玻璃器阇婆贡象齿珠贝白鹦鹉河西献名马蒲端以金版镌表贡丁香白龙脑瑇瑁红鹦鹉宋安南贡金器朱砂红緑锦光香象齿犀角玳瑁甲缅国贡象占城贡犀象海羊猿虎豹皮真珠鸡金鸡迦蓝木大理金齿云南贡毡弓虎豹皮哇进象黑虎金丝猿走兽鹁鸽畨鸡金器白鹦鹉白鼠野牛野人躭罗贡骡马国朝髙丽国贡上位方物鞍子黄纻丝黑麻布白纻丝帘蓆方蓆别纹踏蓆同纹踏蓆满花寝蓆人参豹皮中宫方物黄纻丝白纻丝粉红布满花寝蓆方纹上蓆同纹踏蓆方蓆东宫方物鞍子白纻丝黄纻丝黑麻布帘蓆方蓆别纹上蓆同纹踏蓆豹皮人参安南国贡银表函金酒瓶金杯盘金厮罗银厮罗生辰砂红緑锦光香象牙玳瑁甲犀角木绵缕丝他伦皮藤席山苎席椰殻防榔核黄屑黄藤南纸占城贡虎象
　　锡宴
　　自汉有宴蕃使之礼凡四夷朝贺天子命大防劳飨武帝大始三年设酒池肉林飨四夷之客唐蕃国使至赐宴于紫宸殿使者坐于御座西南不升殿者坐于西廊下使者服其国服再拜就座饮酒设庶羞进食作乐及文武二舞每皇帝饮酒诸蕃使皆兴避位饮毕乃就座宋蕃国使至赐宴于紫宸殿使者坐于御座之西南东向不升殿者坐于廊下使者服所赐衣服再拜就座酒五行食五品作乐其夏国髙丽交州宜州等使则赐酒食不设宴国朝蕃使朝贡皇帝遣礼部侍郎锡宴于防同舘皇太子锡宴则遣宫官礼待之俱酒七行食五品作大乐细乐陈杂戏省府台皆置酒宴防酒五行食五品作乐不陈杂戏
　　赐予
　　周越裳来贡周公赐以文锦二匹軿车五乗汉建武十七年莎车王贤遣使贡献赐贤车旗黄金锦绣二十八年单于遣使贡马及裘因请音乐赐以弓劒曰单于国未安方厉武节以战攻为务竽瑟之用不如良弓利劒三十一年北匃奴复遣使来贡赐以缯防左贤王莫立遗冠帻绛单衣三袭童子佩刀绲带各一又赐缯防四十匹唐贞观中百济来贡赐帛叚三千开元八年天竺来献帝以锦袍鱼袋赐之十四年大食遣使献方物赐绯袍银带天宝中拔悉蜜遣使入谢宗赐锦文袍金钿带宋建隆三年三佛齐遣使朝贡赐以冠带器币使还又赐以锦防银器咸平二年卭州蛮入贡赐以锦袍袭衣冠带器币四年龟兹来贡赐以晕锦衣金带景徳四年沙贡名马赐以锦袍金带乾道四年占城贡方物赐以锦绫罗银器元世祖至元三年百济遣其臣梁浩来朝赐以锦绣有差六年髙丽国王王植遣其世子愖来朝赐植玉带一愖金五十两今拟国朝随时取防各若干
　　迎劳仪注
　　蕃使至龙江驿驿令具某国遣使者姓某名某及从人名数诣应天府报知应天府官禀知中书省及礼部礼部奏闻遣侍仪舍人二人接伴遣应天府同知龙江驿礼待前期馆人陈设蕃使及应天府官座次于正防賔左主右中设酒案及食案应天府官至馆馆人入告蕃使接伴舍人引蕃使出迎于馆门之外赞引引应天府官与蕃使俱入蕃使升自西阶应天府官升自东阶至防蕃使东向立府官西向立赞引唱鞠躬拜兴拜兴平身蕃使与应天府官皆鞠躬拜兴拜兴平身应天府官进诣蕃使前致礼待之意毕赞引引蕃使与府官各就位坐执事者各举食案进供于蕃使及府官之前执事者斟酒及进食凡酒五行食三品宴毕赞礼引蕃使送应天府官出蕃使自西应天府官由东出至馆门外蕃使入明旦应天府官请使者出馆俱上马蕃使行近右应天府官行近左从人后从至防同馆下马接待舍人引蕃使由西而入应天府官由东而入至次讫报知中书省中书省奏知命礼部侍郎至防同馆礼待其陈设位次食品一如前仪宴毕接待舍人引蕃使及礼部侍郎出蕃使降自西阶礼部侍郎降自东阶出馆门外使者还舘
　　受蕃国来附遣使进贡仪注
　　前期侍仪司引蕃使天界寺习仪三日择日朝见前一日内使监设御座香案于奉天殿中尚宝卿设宝案于御座前侍仪司设表案于丹墀中道之北及殿上正中设方物位于表笺案之南中道之东西举方物案执事位于方物案之左右设使者位于中道之东西方物案之南北向设通事位于使者位之西北向设文武官侍立位于丹墀之北东西相向设受表兼宣表官受方物兼宣方物官位及展表官位于表案之西东向设承制官位于殿内西向及使者之北设典仪二人位于丹陛上东西相向设知班位于丹墀之北东西相向设赞礼位于知班之北东西相向设内赞二人位于殿上东西相向引使者舍人二人于使者拜位之西东向引文武官舍人四人于文武班之北稍后东西相向侍从班起居注殿中侍御史尚宝卿位于殿上西向指挥司悬刀武官位于殿上东向拱卫司官位于奉天门之左右东西相向典牧所官位于仗马之前东西相向宿卫镇抚位于丹陛东西阶下东西相向防卫百户二十四员于宿卫镇抚之南稍后东西相向防卫千户八员于殿东西门之左右东西相向将军二人于殿上东西相向天武将军四人于丹陛上之四隅东西相向将军六人于奉天殿门之左右东西相向将军六人于奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹墀之东西陈五辂于丹陛之南典牧所陈仗马于文武楼之南东西相向陈虎豹于奉天门外和声郎陈乐于丹墀诸蕃使拜位之南击鼔初严侍仪舍人入陈拜席引班引文武百官各具朝服次严引班引文武百官齐班于午门外东西相向以北为上礼部执事以方物各置于案各执事俱入就位诸侍卫官各服其器服及尚宝卿侍从官入诣谨身殿奉迎引班引使者服朝服奉表执事者舁方物前行使者朝服后从由午门入就金水西桥入西掖门至丹墀西东向序立击鼓三严引班引文武官入就侍立位侍仪版奏外办御用监跪奏皇帝服皮弁御舆以出尚宝卿捧宝及侍仪侍卫从如常仪皇帝将出仗动【乐作】陞御座【乐止】尚宝卿置宝于案鸣鞭鸡唱报时讫引礼引使者置表于案就位北向立执事者舁方物入就位退立于左右知班唱班齐讫赞礼唱鞠躬拜兴拜兴拜兴拜兴平身使者及众使者皆鞠躬【乐作】拜兴拜兴拜兴拜兴平身【乐止】赞礼唱进表引礼引使者诣表案前赞礼唱跪使者及众使者皆跪唱进表使者跪取表凾捧进于受表官受表官受表进方物状者跪取方物状授于受方物状官受方物状官受方物状与受表官展表官由西阶陞西门入至殿庭以表置于案俱退立于西内赞唱宣表宣表官诣案取表跪宣于殿西展表官同跪展宣讫俯伏兴宣表官以表置于案退立于殿西宣方物状官诣案取方物状跪宣于殿西展方物状官同跪展俯伏兴宣方物状官以方物状置于案与宣表官展表官由殿西门出复位赞礼唱俯伏兴使者及众使者皆俯伏兴平身赞礼唱复位引礼引使者退复位承制官承制自中门出中阶降诣使者前称有制赞礼唱跪使者及众使者皆跪承制官宣制曰皇帝制问使者来时想尔【某】国君安好使者答毕赞礼唱俯伏兴拜兴拜兴平身使者及众使者皆俯伏兴【乐作】拜兴拜兴平身【乐止】承制官称有后制赞礼唱跪使者及众使者皆跪承制官宣制曰皇帝又问尔使者逺来勤劳使者答毕赞礼唱俯伏兴拜兴拜兴平身使者及众使者皆俯伏兴【乐作】拜兴拜兴平身【乐止】承制官自西阶陞西门入囬奏讫复侍立位赞礼唱鞠躬拜兴拜兴拜兴拜兴平身使者及众使者皆鞠躬【乐作】拜兴拜兴拜兴拜兴平身【乐止】礼部官収表及方物引使者出侍仪奏礼毕上位驾囘【乐作】还宫【乐】止引班引文武百官及使者以次出其每嵗常朝则于中书省接受表笺方物是日于省门前执事者置方物于案引礼引使者捧表笺由中门入方物随行至堂上置方物于前丞相兴使者捧表笺各至丞相前丞相受表笺各授于执事使者退立于西司壶举杯者出举杯者以杯先进于丞相丞相执杯使者跪持酒饮毕退立引礼引使者由西廊出户部受方物报侍仪司习仪次日各依品从具公服行五拜礼出午门释服于东宫行礼
　　受蕃使每嵗常朝仪注
　　中书省受表笺侍仪司引蕃使于天界寺习仪择日朝见前一日内使监陈设御座香案于奉天殿如常仪侍仪司设使者位于丹墀中道上之西北向承制官侍立位于殿内之东宣制位于使者之北百官侍立位于丹墀之北东西相向知班二人位于使者之北东西相向赞礼二人位于知班之北东西相向典仪二人位于丹陛上东西相向引使者二人位于使者之西东向引文武班四人于文武班之北稍后东西相向侍从班位于殿上东西相向文东武西驾官位于殿内东西相向将军六人位于奉天门之左右将军六人位于奉天殿门之左右将军四人位于丹陛上之四隅将军二人位于奉天殿内前之左右宿卫镇抚二人位于丹墀东西阶下东西相向防卫二十四人位于宿卫镇抚之南稍后东西相向防卫千户八员位于殿东西门之左右拱卫司陈设仪仗于丹墀丹陛之东西鸣鞭四人于丹陛上北向拱卫司光禄寺官侍立位于殿门之左右是日侵晨击鼓初严各执事陈设如仪引班催请使臣及百官各具朝服次严执事各入就位引班引百官使者齐班于午门外东西相向三严引班引百官入就侍立位引使者入立于丹墀之西驾官入谨身殿奉迎侍仪奏外办御用监官跪奏皇帝具通天冠绛纱袍侍从引出宫【乐作】陞御座【乐止】卷帘鸣鞭报时讫引班引使者入就位知班唱班齐赞礼唱鞠躬拜兴拜兴拜兴拜兴平身使者鞠躬【乐作】拜兴拜兴拜兴拜兴平身【乐止】承制官前跪承制由中门出中阶降至使者前称有制赞礼唱【某】等跪听使者跪承制官宣制曰皇帝制问使者来时想尔【某】国王【某】安好使者答曰毕赞礼唱俯伏兴拜兴拜兴平身使者皆俯伏兴【乐作】拜兴拜兴平身【乐止】承制官称有后制使者跪承制官宣制曰皇帝又问尔使介逺来勤劳使者又答毕赞礼唱俯伏兴【乐作】拜兴拜兴平身【乐止】承制官由西阶陞西门入回奏讫复侍立位赞礼唱鞠躬拜兴拜兴拜兴拜兴平身使者皆鞠躬【乐作】拜兴拜兴拜兴拜兴平身【乐止】侍仪奏礼毕上位驾回【乐作】还宫【乐止】引班引文武百官及使者以次出
　　东宫受蕃国来附遣使进贡仪注【每嵗常朝入见仪附】
　　前期内使监设皇太子座于东宫正殿正中设笺案于丹墀之北稍东及殿上正中设方物案位于笺案之后设使者位于方物位之后受笺兼宣笺官位于笺案之西设受方物状兼宣方物状官位于宣笺官之南设展笺官兼展方物状官位于宣方物状官之南设百官侍立位于东宫丹墀东西相向设知班位于使者拜位之北东西相向设赞礼位于知班之南东西相向设内赞二人于殿上东西相向设引使者舍人二人位于使者拜位之西引文武官舍人四人位于文武班之北稍后东西相向是日侵晨宿卫陈兵仗于东宫门外拱卫司陈仪仗于东宫丹陛丹墀之东西将军六人于殿门之左右和声郎设乐位于使者拜位之南引礼引文武官常服入就侍立位引礼引举方物案执事前行使者常服后随入至东宫内门外东向立引进引皇太子常服陞殿仗动【乐作】陞座【乐止】引礼引使者入就位北向立执事者舁方物就位退立于丹墀之西知班唱班齐赞礼唱鞠躬拜兴拜兴拜兴拜兴平身使者及众使者皆鞠躬【乐作】拜兴拜兴拜兴拜兴平身【乐止】赞礼唱进笺引礼引进笺使者诣案取笺跪进于受笺官讫进方物使者诣案取方物状跪进于受方物状官讫受方物状官与受笺展笺官俱由西门入于殿庭置于案退立于西内赞唱宣笺受笺官诣案取笺跪读于殿西展笺官跪展宣讫俯伏兴受笺官以笺复于案退立于西受方物状官诣案取方物状跪读于殿西展方物状官跪展宣讫俯伏兴受方物状官以方物状复于案与受笺官展笺官由西门出复位赞礼唱俯伏兴使者与众使者皆俯伏兴引礼引使者复位赞礼唱鞠躬拜兴拜兴拜兴拜兴平身使者及众使者皆鞠躬【乐作】拜兴拜兴拜兴拜兴平身【乐止】赞礼唱礼毕引礼引使者出内使监官収笺文礼物引进启礼毕引皇太子还宫【乐作】入宫【乐止】引礼引文武官以次出每嵗常朝入见上位毕出午门释服于皇太子所坐之所随班行四拜礼蕃国遣使来附防见省府台官仪【蕃国遣使每嵗常朝入见仪附】
　　蕃使见东宫毕次日诣中书省防拜丞相各省官坐都堂六部主事六曹掾史侍立于左右引礼引蕃使至省门外执事以所献书置于案及方物案举由西偏门入西阶陞使者从行置书案于月台上之北方物案分陈于东西使者立于其南赞礼唱鞠躬拜兴拜兴平身蕃使鞠躬拜兴拜兴平身引礼引蕃使诣案取书跪进于受书执事者使者兴复位受书执事捧书至丞相前启椷丞相阅书毕赞礼唱鞠躬拜兴拜兴平身蕃使鞠躬拜兴拜兴平身礼毕引礼引自西阶退执事収方物引礼引使者诣左司郎中出位南向立蕃使北向立赞礼唱鞠躬拜兴拜兴平身蕃使鞠躬拜兴拜兴平身郎中皆答拜次诣员外郎以下俱相对再拜答拜讫次诣右司如左司之仪次日至都督府防拜都督府官坐府堂上各卫官属戎服盛陈兵仗其陈设防见仪如都省及防见经厯司如都省左右司之仪次至御史台防见之礼与防见省府官同惟不设兵卫其众衙门相见三品以下至九品皆再拜答礼其每嵗常朝则止于中书省防见省官行再拜礼
　　锡宴仪注【东宫锡宴仪同】
　　蕃使进贡及防见毕礼部官奏奉圣防锡宴于防同馆【东宫锡宴则东宫官启奉令防】前期舘人陈设坐次于防同馆正防賔西主东中设御酒案于正中膳部主客命执事设酒案及食案于防之南楹教坊司陈设乐舞于酒案之左右是日礼部官陈龙亭于午门外光禄寺官取防捧御酒置于龙亭仪仗鼓乐前礼部官光禄寺官乗马后随至馆门舘人入报蕃使出迎于馆门之外执事者捧御酒前行引赞引奉防官从行由中道入至防上置于案使者自西阶升立于西隅奉防官立于御酒案之东称有制使者望阙跪听宣制毕赞礼唱鞠躬拜兴拜兴平身使者鞠躬拜兴拜兴平身奉防官举杯酌酒授使者饮北面同跪使者饮毕赞礼唱鞠躬拜兴拜兴平身使者鞠躬拜兴拜兴平身赞礼引使者及奉防官各就席坐执事者举食案进供于使者及奉防官之前执壶者斟酒【乐作】饮毕【乐止】酒七行汤七品上汤击鼓行酒作细乐及陈杂戏宴毕使者送奉防官出至馆门外奉防官上马使者入择日皇太子锡宴陈设食品礼节皆如前仪
　　省府台宴劳仪注
　　东宫锡宴毕中书省于左司置酒宴劳前期膳部主客于左司陈设使者及左右司官座次于左司正防賔西主东膳部设酒案于防中教坊司陈乐于左司之左右左司遣掾史诣防同馆请使者赴左司既至左司官降阶出迎使者升自西阶左司官升自东阶至防使者东向立左司官西向立主宴者进诣使者前致礼待之意毕各就席坐执事者举食案进供于使者及左司官之前执壶者斟酒【乐作】饮毕【乐止】酒五行汤五品上汤击鼓行酒作细乐不陈杂戏宴毕左司官送使者由省西门出使者上马左司官入次都督府次御史台俱于经厯司礼待其仪与左司同
　　蕃使陛辞仪注
　　蕃使将还国礼部奏知戒蕃使【某】日陛辞前二日于天界寺习仪前一日内使监陈设御座香案于奉天殿侍仪司设蕃使拜位于丹墀中道稍西北向设文武官侍立位于丹墀之北东西相向承制官位于殿上之东及宣制位于丹陛上之东南设知班二人位于蕃使之北设赞礼二人位于知班之北典仪二人位于丹陛上之南俱东西相向设引蕃使舍人二人位于蕃使之西东向引文武班舍人四人位于文武班之北稍后东西相向侍从班位于殿上之东西拱卫指挥光禄寺官位于殿门前之左右内使擎执八人位于御座前之左右宿卫镇抚位于丹陛东西阶下防卫百户二十四人位于镇抚之南稍后俱东西相向防卫千户八人位于殿东西门之左右将军二人位于殿上之左右将军六人位于殿门之左右将军四人位于丹陛之四隅将军六人位于奉天门之左右俱东西相向鸣鞭四人位于丹陛上之南是日侵晨金吾卫陈设兵仗于午门外之东西拱卫司陈仪仗于丹墀丹陛之东西乐工陈乐于丹墀之南击鼓初严礼部官于午门外以御酒礼物置于案执事者若干人服窄红衫举案捧礼物官具朝服若干人从入陈案于丹陛上东南【如赐诏则设诏书案于礼物案之北拱卫司用黄盖遮覆】执事各入就位舍人催文武官及蕃使具朝服击鼓次严侍仪侍卫入迎车驾舍人引文武官齐班于午门外之东西引使者立于武官之南东向击鼓三严引班引文武官入就侍立位引蕃使入立于丹墀之西南侍仪版奏外辨御用监跪奏皇帝服皮弁服御舆以出侍仪侍卫从警跸如常仪皇帝将出仗动【乐作】陞御座【乐止】将军卷帘鸣鞭鸡唱报时讫引礼引蕃使入就位赞礼唱鞠躬拜兴拜兴拜兴拜兴平身蕃使皆鞠躬【乐作】拜兴拜兴拜兴拜兴【乐止】承制官诣御座前跪承制由殿中门出立于宣制位称有制赞礼唱【某】等跪听蕃使皆跪承制官宣制曰皇帝制谕宣毕赞礼唱俯伏兴拜兴拜兴拜兴拜兴平身蕃使皆俯伏兴【乐作】拜兴拜兴拜兴拜兴平身【乐止】承制官由殿西门入跪奏云承制讫复侍立位赞礼唱鞠躬拜兴拜兴拜兴拜兴平身蕃使皆鞠躬【乐作】拜兴拜兴拜兴拜兴平身【乐止】赞礼唱礼毕捧礼物官捧礼物自丹墀中道降由奉天中门出【如有诏则黄葢遮覆诏书出】舍人引蕃使由奉天西门出侍仪奏礼毕皇帝兴【乐作】还宫【乐止】引礼引百官以序出捧礼物官捧礼物至午门付使者行每嵗常朝具本品公服随班行五拜礼
　　蕃使辞东宫仪注【蕃使每嵗常朝仪附】
　　蕃使奉天殿陛辞讫次辞东宫前期内使监设皇太子座于东宫正殿侍仪司设蕃使拜位于殿下稍西设文武官侍立位于庭中东西相向知班二人于使者拜位之北赞礼二人位于知班之北俱东西相向设引使者舍人二人位于使者之西设引文武官舍人四人于文武班之北稍后东西相向设将军六人位于殿门之左右是日宿卫陈兵仗于东宫门外拱卫司陈仪仗于殿庭之左右乐工陈乐于殿庭之南执事各入就位引礼引文武官常服入就侍立位引礼引使者及众使者至东宫门外西立东向引进引皇太子常服陞殿【乐作】陞座【乐止】引礼二人引蕃使入就拜位北向立赞礼唱鞠躬拜兴拜兴拜兴拜兴平身蕃使及众使者皆鞠躬【乐作】拜兴拜兴拜兴拜兴平身【乐止】赞礼唱礼毕引礼引使者退立于西引进启礼毕皇太子兴【乐作】还宫【乐止】引礼引使者出次引文武官以序出每嵗常朝辞谢使者常服随班行四拜礼
　　劳送出境
　　蕃使辞东宫毕礼部官率应天府官送出国门之外至龙江驿礼部官还应天府官设宴如初至之仪宴毕应天府官还驿丞送起行

&lt;史部,政书类,仪制之属,明集礼,卷三十一&gt;
&lt;史部,政书类,仪制之属,明集礼,卷三十一&gt;
&lt;史部,政书类,仪制之属,明集礼,卷三十一&gt;
&lt;史部,政书类,仪制之属,明集礼,卷三十一&gt;
&lt;史部,政书类,仪制之属,明集礼,卷三十一&gt;
&lt;史部,政书类,仪制之属,明集礼,卷三十一&gt;
&lt;史部,政书类,仪制之属,明集礼,卷三十一&gt;
&lt;史部,政书类,仪制之属,明集礼,卷三十一&gt;















　　明集礼卷三十一
　　钦定四库全书
　　明集礼卷三十二
　　賔礼三
　　遣使
　　总序
　　古者天子于服内诸侯有间问致赈贺庆致禬之礼九州之外未尝遣使往聘也至汉髙帝遣陆贾使南粤赐以印绶孝文之时复遣陆贾奉诏使南粤孝武有事四夷遣张骞以郎使西域苏武以中郎将使匃奴自后蕃国有丧则吊问来聘则报命乞降则授玺绶光武建武二十六年遣中郎将叚郴副校尉王郁使南单于单于拜伏受诏三十一年单于薨遣中郎将叚郴将兵赴吊弟左贤王莫立遣使赍书镇慰拜授玺绶和帝永元四年北匈奴右谷蠡王自为单于款塞乞降遣大将军左校尉景夔往授玺绶唐使外国谓之入蕃使武徳四年新罗遣使来贡髙祖遣散骑侍郎庾文素往使赐以玺书贞观十五年尸罗逸多遣使入贡太宗遣卫尉丞李义表奉勑书报使逸多东面拜受髙宗二十年突厥特勒死诏金吾将军张逸都官郎中吕向赍玺书入蕃吊祭贞元八年以祠部郎中兼御史中丞袁滋赐南诏印宪宗元和元年遣鸿胪少卿摄御史中丞李铦为入蕃使长史兼侍御史吴晕副之宋使外国谓之国信使太祖开宝八年遣西上閤门使郝崇信使丹契以太常丞吕端副之自是信使不絶真宗景徳二年太常博士周渐假太府卿右侍禁閤门只候郭盛假西上閤门使为契丹国生辰使职方郎中直昭文馆韩国华假秘书丞衣库副使焦守节假西上閤门使为契丹国母正旦使秘书丞张若谷假将作监内殿崇班郭允恭假引进副使为国主正旦使自是嵗以为常元太祖六年遣使至畏吾儿国其主奕都防大喜厚为之礼因遣使纳款世祖中统元年遣礼部郎中孟甲员外李俊使安南大理至元三年遣兵部侍郎黑的使日本二十八年遣礼部尚书张立道使安南二十九年复遣梁曾陈孚使安南召使入朝且谕其子入觐国朝混一区宇分遣使者以柔逺人其髙丽安南占城等国皆颁诏往谕复勑使往授印绶又降香币以祀其国之山川其柔抚四夷之意备至今详着开诏锡印赐予之仪作遣使篇其吊蕃国丧祀蕃国山川之礼则见于丧礼山川等篇兹不赘具云
　　诣蕃国开诏【书附】
　　汉文帝遣陆贾赐南粤王佗书其文曰皇帝谨问南粤王甚苦心劳意朕髙皇帝侧室之子弃外奉北藩于代道里辽逺壅蔽檏愚未尝致书髙皇帝弃羣臣孝惠皇帝即世髙后自临事不幸有疾日进不衰以故誖暴乎治诸吕为变故乱法不能独制廼取它姓子为孝惠皇帝嗣赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人前日闻王发兵于邉为冦灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父子得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不能擅变焉吏曰得王之地不足以为大得王之财不足以为冨服领以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前患终今以来通使如故故使贾驰谕告王朕意王亦受之毋为冦灾矣上褚五十衣中褚三十衣下褚二十衣遗王愿王听乐娱忧存问邻国南粤王恐顿首愿奉诏为藩臣唐武宗遣王防赐回鹘可汗勑书其文曰勑我国家统临万宇列塞在阴山之南先可汗总率本部建牙于大漠之北各安土宇二百余年此天所以限隔中外不可逾越近闻为纥吃斯所败加以饥荒国邑为墟尸僵道路今可汗稍収离散渐近邉城将务逺图先示文诰故兹命使宜听朕言可汗累代已来赤诚向国往者中原有难助剪羣凶列圣念功每加优宠寜国咸安二公主降嫁龙庭爰及先朝复以今公主继好又以土无丝纩嵗遗缣缯恩礼转深诸蕃荣羡久保诚信两絶猜嫌但以国家旧章藩汉殊壤稍逾经制岂朕所安去嵗嗢吺斯特勒已至近界邉将愤激便请驱除朕每念其无主可归且令安抚今可汗既立彼又降附便合率领渐复旧疆漂寓塞垣殊非良计又得宰相颉干伽思等表借振武一城权与公主可汗居住中国之制与外蕃不同须守前代规模祖宗法度昔汉朝单于乖乱呼韩款塞宣帝送单于出朔方鸡鹿塞唯赈以米粟国初太宗皇帝令李思摩建牙于漠南遗迹并存事皆可验未有深入汉界借以一城与羌浑党项微小杂种同为百姓实亦屈可汗之尊贵乱中国之旧规若以未复本蕃或欲别迁善地求大国声援戢诸部交争亦须率思归之人且于漠南驻止朕当许公主朝觐亲问事宜傥须应接必无所恡兾令彼国从此辑宁岂不谓去危就安转祸为福朕縁公主将可汗丹诚来告深感于衷制置之间须存逺大故遣右金吾卫大将军兼御史大夫王防副使宗正少卿兼御史中丞李师偃驰往喻懐爰定所居更申誓约神明是质岂可食言可汗宜保一心自求多福王防李师偃至回鹘与申誓约而还元世祖遣孟甲李文俊谕安南责其未奉王命诏曰我祖宗以武功创业文化未修朕纂承丕绪鼎新革故务一万方遂自庚申嵗建元为中统元年诞敷诏赦次第颁行其不泄迩不忘逺然诚之所在事有未遑也适大理国守臣安抚聂只陌丁驰驲表闻尔邦向风慕义之诚及念卿昔在先朝已归款臣服逺贡方物故颁诏防遣礼部郎中孟甲充南谕使礼部员外郎李文俊充副使谕本国官僚士庶凡衣冠典礼风俗百事一依本国旧制不须更改髙丽国比遣使来请已经下诏悉依此例除戒饬云南等处邉将不得擅兴兵甲侵掠疆场扰乱人民外卿国官僚士庶各宜安治如故孟甲李文俊至安南宣谕诏防安南世子受诏奉命而还国朝洪武二年正月遣使赐倭国爪哇西洋占城诏曰昔帝王之治天下凡日月所照无有逺迩一视同仁故中国尊安四方得所非有意于臣服之也自元政不纲天下兵争者十有七年四方遐逺信好不通朕肇基江左扫羣雄定华夏臣民推戴已主中国建国号曰大明改元洪武顷者克平燕城疆宇大同以承正统方与逺迩相安于无事以共太平之福惟尔四夷君长酋帅等遐逺未闻故兹诏谕想宜知悉是年六月遣使封安南国王陈日煃诏曰咨尔安南国王陈日煃惟乃祖父昔守境于南陲传之子孙常称藩于中国克恭臣职以永世封朕荷天地之灵肃清华夏顷驰书而往报兾率土以咸宁卿能奉表称臣専使来贺法尔前人之训以安遐壤之民睠兹勤诚深可嘉尚是用遣官赍印仍封尔为安南国王于戏视广同仁思效哲王之盛典爵超五等俾承奕世之遗芳益茂令猷永为藩辅今赐卿大统厯一本金叚纱罗四十缣至可领也故兹诏书想宜知悉是年八月遣使封髙丽国王王颛诏曰咨尔髙丽国王王颛世守朝鲜绍前王之令绪恪遵华夏为东土之名蕃当四方之既平尝专使而往报即陈表贡备悉衷诚良由素习于文风斯克谨修于臣职允宜嘉尚是用褒崇今遣使赍印仍封尔为髙丽国王凡仪制服用许从本俗于戏保民社而袭封式遵典礼传子孙于永世作镇邉陲其服训辞益绥福履今赐大统厯一本锦绣绒叚十匹至可领也故兹诏示想宜知悉
　　赐蕃国印绶
　　汉建武二十六年赐南匃奴黄金玺盭緺绶文曰匃奴单于玺北齐四方诸蕃国王之章上藩用中金中藩用下金下藩用银并方寸龟纽唐徳宗赐南诏牟寻印用黄金银为窠文曰贞元册南诏印武宗赐契丹印文曰奉国契丹之印宋真宗赐百蛮王印一钮文曰大渡河南山前后都鬼主之印元赐吐蕃白兰王印黄金为之驼钮国字篆赐髙丽国王印黄金为之龟钮国字篆并三寸赐云南王印银为之涂以黄金驼钮汉篆三寸赐安南国王印黄金为之龟钮国字篆三寸国朝赐髙丽黄金印龟钮方三寸文曰髙丽国王之印赐安南镀金银印驼钮方三寸文曰安南国王之印赐占城镀金银印驼钮方三寸文曰占城国王之印赐吐蕃黄金印驼钮方五寸【用周尺】文曰白兰王印
　　赐吐蕃国礼物
　　汉文帝元年遣陆贾赐南粤王上褚五十衣中褚三十衣下褚二十衣【以绵装衣曰褚】六年遣使者遗匃奴绣袷绮衣长襦锦袍各一比疎一【比疎辫髪之饰】黄金饰具帯一黄金犀毗一【犀毗腰中大帯】绣十匹锦三十匹赤绨緑缯各四十匹建武二十六年诏赐单于冠帯衣裳黄金玺盭緺绶安车羽葢华藻驾驷宝劒弓箭黑节三驸马二黄金锦绣缯布絮乐器鼔车防甲兵饮食什器二十八年赐单于杂缯五百匹弓鞬韇一矢四发唐贞观十年赐吐谷浑以鼔纛开元中遣使赐新罗王瑞文锦五色罗紫绣文袍金银器宋至道二年遣使赐交趾玉帯祥符四年赐蒲端国旗帜铠甲元世祖至元四年遣使赐髙丽国王王植羊五百五年遣使赐安南国王陈光昞锦绣及其诸臣有差国朝
　　迎接
　　汉光武建武二十六年遣中郎将叚郴使单于单于乃延迎使者使者曰单于当伏拜受诏单于顾望之顷乃伏称臣曰单于新立诚慙于左右愿使者众中无相折也唐贞观十五年遣卫尉丞李义表奉勑书使尸罗逸多尸罗逸多遣大臣郊迎倾城纵观焚香夹道逸多率其臣下东面拜受元至元二十八年遣礼部尚书张立道使安南至境安南世子陈日燇遣迓者接踵及近郊百官恭迎诏书既而日燇乗辇以鸾仗就馆迎诏羣臣公服徒行奉随至明霞阁下日燇与近臣七八人登夀光殿龙椅前置香案日燇再拜自宣诏防毕日燇曰恭覩天诏不胜喜跃愿祝皇帝万嵗夀国朝遣使奉诏入境蕃国先遣官逺接至公馆以诏置龙亭中有司备金鼔仪仗鼓乐以伺次日王率众官及耆老僧道出迎诏于国门外其遣使赐予则王率众官出迎并如接诏之仪
　　序坐
　　汉髙祖遣陆贾使南粤贾至尉佗魋结箕踞见贾贾因説佗曰足下中国人今反天性弃冠帯欲以区区之越与天子抗衡为敌国祸且及身矣于是佗蹶然起坐谢曰居蛮夷中久殊失礼义留贾与饮数月元至元二十六年礼部尚书张立道使安南既至馆安南世子陈日燇诣诏书所作礼与立道等相见平揖礼毕其御史大夫杜国计翰长丁拱垣曰往年定礼王南向使者西向请就位立道曰非礼也大国之卿当小国之君拱垣曰王人虽微序于诸侯之上立道曰我为王人遂东西相向坐接诏毕宴于集贤殿皆东西相向坐国朝遣使至蕃国与蕃王分賔主相对坐蕃王在西使者在东
　　遣使开诏仪注
　　前期翰林院官承防草诏奏闻讫前一日礼部告百官于皇城守宿至日鸣钟后具朝服侍班内使监设御座香案于奉天殿尚宝卿设宝案于御座之南用宝案于诏书案之东侍仪司设诏书案于宝案之南设承制官位于殿上之东及丹陛之东南设使者拜位于丹墀中道稍西北向典仪二人于丹陛上之南东西相向知班二人位于使者之北东西相向赞礼二人位于知班下之北东西相向设文武百官侍立位于文武楼之北文东武西东西相向文武侍从班于殿上之左右设引文武班舍人四人位于文武官之北东西相向设引使者二人位于使者之北东向拱卫司光禄寺官对立位于奉天门之左右俱东西相向将军二人位于殿上前东西相向将军六人于奉天门之左右东西相向又将军四人于丹陛上之四隅东西相向又将军六人于奉天殿之左右东西相向鸣鞭四人于丹陛上北向是日金吾卫于午门外陈设甲士军仗东西相向拱卫司陈设仪仗于丹陛丹墀之东西设遮诏书黄葢于奉天殿门前和声郎设乐于丹墀之南侍仪司设龙亭仪仗大乐于午门外正中击鼓初严催班舍人催文武官具朝服驾官侍从官入迎车驾次严引班舍人引文武官入就侍立位引礼引使者具朝服立于丹墀之西以伺三严侍仪奏外辨皇帝通天冠绛纱袍出谨身殿【乐作】尚宝捧宝前侍从引如常仪陞奉天殿御座【乐止】尚宝以宝置于案卷帘鸣鞭鸡唱报时讫礼部官捧诏书于宝案前尚宝用宝讫中书省官礼部官同捧至御座呈奏讫礼部官用黄销金袱褁诏书置盘中置于案引礼引使者就丹墀拜位典仪唱鞠躬拜兴拜兴拜兴拜兴平身使者鞠躬【乐作】拜兴拜兴拜兴拜兴平身【乐止】承制官进诣御座前跪承制讫由中门出至丹陛上宣制位承制官称有制典仪唱跪使者跪承制官宣制曰皇帝勑使尔【某】奉诏谕【某】国尔宜恭承朕命宣制讫承制官由西门入典仪唱俯伏兴平身使者俯伏兴平身典仪唱鞠躬拜兴拜兴拜兴拜兴平身使者鞠躬【乐作】拜兴拜兴拜兴拜兴平身【乐止】礼部官诣案捧诏由殿中门出拱卫司擎黄盖遮防降自中陛至使者位前以授使者【大乐振作】使者捧诏书由奉天门中出至午门外以诏置龙亭中侍仪奏礼毕皇帝兴【乐作】还宫【乐止】引礼引文武官以次出分选各衙门正官一员奉送诏书出国门外使者赍奉以行
　　蕃国接诏仪注
　　使者入蕃国境先遣闗人驰报于王王遣官逺接诏书前期令有司于国门外公舘设幄结防设龙亭于正中设香案于龙亭之南备金鼔仪仗鼔乐伺候迎引又于国城内街巷结防于王宫内设阙庭于殿上正中设香案于阙庭之前设司香二人于香案之左右设诏使立位于香案之东设开读案位于殿陛之东北设蕃王拜位于殿庭中北向设蕃国众官拜位于蕃王拜位之南异位重行北向设捧诏官位于开读案之北宣诏官位于捧诏官之南展诏官二人于宣诏官之南俱西向司礼二人位于蕃王拜位之北东西相向引礼二人位于司礼之南东西相向引班四人位于众官拜位之北东西相向陈仪仗于殿庭之东西设乐位于众官拜位之南北向逺接官接见诏书迎至馆中安奉于龙亭中遣使驰报王是日王率国中众官及耆老僧道出迎于国门外迎接官迎诏书出馆至国门金鼓在前次耆老僧道行次众官具朝服行次王具冕服行次仪仗鼔乐次诏书龙亭使者常服行于龙亭之后迎至宫中金鼓分列于门外之左右耆老僧道分立于庭中之东西置龙亭于殿上正中使者立于龙亭之东引礼引王入就拜位引班引众官及僧道耆老各入就拜位使者诣前南向立称有制司赞唱鞠躬拜兴拜兴拜兴拜兴平身蕃王及众官以下皆鞠躬【乐作】拜兴拜兴拜兴拜兴平身【乐止】引礼引蕃王由西阶陞诣香案前北向立引礼唱跪蕃王跪司赞唱众官皆跪众官以下皆跪引礼唱上香上香三上香司香捧香跪进于王之左王三上香讫引礼唱俯伏兴平身蕃王及众官以下皆俯伏兴平身引礼引蕃王复位司赞唱开读宣诏官展读官陞案使者诣龙亭捧诏书授捧诏官捧诏官前受诏捧至开读案授宣诏官宣诏官受诏展诏官对展司赞唱跪蕃王及众官以下皆跪宣诏官宣诏讫捧诏官于宣诏官前捧诏书仍置于龙亭司赞唱俯伏兴平身蕃王及众官以下皆俯伏兴平身司赞唱鞠躬拜兴拜兴拜兴拜兴平身蕃王及众官以下皆鞠躬【乐作】拜兴拜兴拜兴拜兴平身【乐止】司赞唱搢笏鞠躬三舞蹈三拱手加额山呼【万嵗】山呼【万嵗】再山呼【万万嵗】出笏俯伏兴【乐作】拜兴拜兴拜兴拜兴平身【乐止】礼毕引礼引蕃王退引班引众官以次退蕃王及众官释服使者以诏书付所司颁行蕃王与使者分賔主行礼
　　遣使赐印绶仪注【赐礼物仪同】
　　前期礼部承防具印文式様奏闻符下铸印局铸完进呈闻奏前一日内使监设御座香案于奉天殿侍仪司设赐印案于丹陛上之东设承制官位于殿上之东及宣制位于丹陛之东南设使者拜位于丹墀中道稍西北向设文武官侍立位于文武楼之北文东武西东西相向侍从班位于殿上之东西拱卫司光禄寺官位于殿门之左右设典仪位于丹陛上之南东西相向知班二人位于使者之北赞礼二人位于知班之北俱东西相向引使者二人位于使者拜位之北西立东向引文武班舍人位于文武官之北稍后东西相向将军二人位于殿上前东西相向将军四人位于丹陛上之四隅东西相向将军六人位于奉天殿门之左右东西相向将军六人位于奉天门之左右东西相向鸣鞭四人位于丹陛中北向是日宿卫陈兵仗于午门外之东西拱卫司陈设仪仗于丹陛丹墀之东西和声郎设乐位于丹墀使者拜位之南礼部设龙亭仪仗大乐于午门外击鼓初严催班舍人催百官具朝服执事者入就位驾官侍从官入迎车驾次严引班引文武百官入就侍立位引礼引使者入丹墀西立东向礼部官陈设所赐印于丹陛案上【如有礼物设礼物案】三严侍仪奏外辨皇帝于谨身殿服皮弁服出【乐作】侍从引如常仪皇帝陞奉天殿御座【乐止】卷鸣鞭鸡唱报时讫引礼引使者就拜位立定赞礼唱鞠躬拜兴拜兴拜兴拜兴平身使者鞠躬【乐作】拜兴拜兴拜兴拜兴平身【乐止】承制官就御座前跪承制讫由中门出至丹陛上宣制位称有制赞礼唱跪使者跪承制官宣制曰皇帝勑使尔【某】授【某】国王印尔其恭承朕命【如有赐礼物就宣赐某物】宣制讫承制官由殿西门入赞礼唱俯伏兴平身使者俯伏兴平身赞礼唱鞠躬拜兴拜兴拜兴拜兴平身使者鞠躬【乐作】拜兴拜兴拜兴拜兴平身【乐止】礼部官捧印由中陛降以授使者使者搢笏奉印由奉天殿中门出【如赐礼物则捧礼物出】侍仪奏礼毕皇帝兴【乐作】入宫【乐止】使者以印置于龙亭中引班引百官以次出各衙门以正官一员设仪仗大乐送印至国门外使者奉印以行
　　蕃国受印物仪注
　　使者至蕃国境先遣闗人入报蕃王遣官逺接前期有司于国门外公舘设幄结防设龙亭于舘之正中备金鼔仪仗鼓吹于舘所以伺迎引又于国城内街巷结防又于王宫设阙庭于殿上正中设香案于阙庭之前设蕃王受赐予位于香案之前设蕃王拜位于殿庭正中北向众官拜位于王拜位之南异位重行北向设乐位于众官拜位之南北向司赞二人于蕃王拜位之北东西相向引礼二人于司赞之南东西相向引班四人于众官拜位之北东西相向陈仪仗于殿庭之东西逺接官接见使者迎至舘所以上赐安奉于龙亭中遣使驰报王是日蕃王率百官出迎于国门外逺接官迎上赐出馆至国门金鼓在前次众官常服乗马行次王乗马行次仪仗鼔乐次上赐龙亭使者常服乗马行于龙亭之后迎至宫中金鼔分列于殿外门之左右众官分立殿庭之东西置龙亭于殿上正中使者立于龙亭之东引礼引蕃王引班引众官各就拜位立定司赞唱鞠躬拜兴拜兴拜兴拜兴平身蕃王及众官皆鞠躬【乐作】拜兴拜兴拜兴拜兴平身【乐止】引礼引蕃王诣龙亭前使者称有制引礼赞跪司赞唱跪蕃王与众官皆跪使者宣制曰皇帝勑使某持印赐尔国王【某】并赐【某】物宣毕使者捧所赐印并【某】物西向授蕃王蕃王跪受以授左右讫引礼唱俯伏兴平身司赞唱俯伏兴平身蕃王及众蕃官皆俯伏兴平身引礼引蕃王出复位司赞唱鞠躬拜兴拜兴拜兴拜兴平身蕃王及众官皆鞠躬【乐作】拜兴拜兴拜兴拜兴平身【乐止】司赞唱礼毕引礼引蕃王入殿西立东向使者东立西向引礼唱鞠躬拜兴拜兴平身使者与蕃王皆鞠躬拜兴拜兴平身使者降自东阶蕃王降自西阶遣官送使者还馆
  </div>
  <div class="pagination">
   <a href="明集礼_page56.html">
    上一页
   </a>
   <span>
    ...
   </span>
   <a href="明集礼_page52.html">
    52
   </a>
   <a href="明集礼_page53.html">
    53
   </a>
   <a href="明集礼_page54.html">
    54
   </a>
   <a href="明集礼_page55.html">
    55
   </a>
   <a href="明集礼_page56.html">
    56
   </a>
   <span class="current-page">
    57
   </span>
   <a href="明集礼_page58.html">
    58
   </a>
   <a href="明集礼_page59.html">
    59
   </a>
   <a href="明集礼_page60.html">
    60
   </a>
   <a href="明集礼_page61.html">
    61
   </a>
   <a href="明集礼_page62.html">
    62
   </a>
   <span>
    ...
   </span>
   <a href="明集礼_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
