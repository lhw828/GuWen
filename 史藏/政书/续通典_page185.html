<!DOCTYPE html>
<html>
<head>
    <meta charset="UTF-8">
    <title>续通典 - 第 185 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 185 页/共 410 页</h1>
    <div class="content">
　　元

　　明

　　唐

　　唐德宗贞元十一年十二月上猎苑中戒多杀止行三驱之礼劳士而还穆宗长庆二年猎于咸阳又猎于骊山会昌二年十一月猎于白鹿原

　　五代

　　后唐庄宗同光中屡畋于伊阙明宗天成二年畋于东郊

　　晋高祖天福八年畋于近郊出帝开运七年畋于戚城

　　宋

　　宋太祖建隆二年始校猎于近郊先出禁军为围场五坊以鸷禽细犬从帝亲射走兔三从官贡马称贺其后多以秋冬或正月田于四郊从官或赐窄袍暖鞾亲王以下射中者赐焉太宗将北征因阅武猎近郊以多盗猎狐兔者命禁之有卫士夺人獐当死帝曰若杀之后世必谓我重兽而轻人特贳其罪帝尝以腊日校猎谕从臣曰出狩以从时令缓辔从禽是非荒也回幸讲武台张乐赐群臣饮其后猎西郊亲射赴兔五诏以古者搜狩以所获之禽荐享宗庙而其礼久废今可复之遂为定式真宗时诏教骏所养鹰鹘以备诸王从时展礼仁宗时臣僚言校猎之制所以顺时令训戎事请修此礼于是诏枢密院奏定制度猎日五鼓帝御内东门赐从官酒三行奏钧容乐幸琼林苑门赐从官食遂猎于杨村宴于幄殿奏教坊乐遣使以所获驰荐太庙既而召父老临问赐以饮食茶绢及五坊军士银绢有差宰相贾昌朝等曰陛下暂幸近郊顺时田猎取鲜杀而登庙俎所以昭孝慎也即高原而阅军实所以讲武事也问耆老而赐饮食所以养老也劳田夫而赐惠所以劝农也乘舆一出而四美皆具伏望宣付史馆从之明年复猎于城南东韩村自玉津园去辇乘马分骑士数千为左右翼节以鼓旗合围场径十余里部队相应帝按辔道中亲挟弓矢屡获禽仍召父老存问钦宗靖康后不复讲

　　辽

　　辽国俗以畜牧射猎为业猎无常时地无定所太祖七年次乌林观鱼九年射鱼于漠北神册中射虎于东山射龙于伊喇山阳水上天赞中猎于雅尔鼐都勒斡山观渔于乌勒呼河天显中障鹰于近山搜于潢水之曲会同以后如射柳射鹿射鸭钓鱼每岁举行焉四时各有行在之所谓之巴纳春曰鸭子河泺皇帝正月上旬起牙帐约六十日方至天鹅未至卓帐冰上凿冰取鱼冰泮乃纵鹰鹘捕鹅雁晨出暮归从事弋猎鸭子河泺东西二十里南北三十里在长春州东北三十五里四面皆沙涡多榆柳杏林皇帝每至侍御皆服墨绿色衣各备连锤一柄鹰食一器剌鹅锥一枝于泺周围相去各五七步排立皇帝冠巾衣时服系玉束带于上风望之有鹅之处举旗探骑驰报远泊鸣鼓鹅惊腾起左右围骑皆举帜麾之五坊擎进海东青鹘拜授皇帝放之鹘擒鹅坠势力不加排立者举锥刺鹅取脑以饲鹘救鹘人例赏银绢皇帝得头鹅荐庙群臣各献酒果举乐更相酬酢致贺语皆插鹅毛于首以为乐赐从人酒遍散其毛弋猎网钓春尽乃还夏巴纳无常所多在图尔山道宗每岁先幸黑山拜圣宗兴宗陵赏金莲乃幸子河避暑图尔山在黑山东北三百里近馒头山黑山在庆州北十三里上有池池中有金莲子河在图尔山东北三百里怀州西上有清凉殿为行幸避暑之所四月中旬起牙帐卜吉地为纳凉所五月末旬六月上旬至居五旬与北南臣僚议国事暇日游猎七月中旬乃去秋巴纳曰伏虎林在永州西北五十里尝有虎据林伤害居民畜牧景宗领数骑猎焉虎伏草际战栗不敢仰视上舍之因号伏虎林每岁车驾至皇族而下分布泺水侧伺夜将半鹿饮盐水令猎人吹角效鹿鸣既集而射之谓舐鹻鹿又名呼鹿冬巴纳曰广平淀在永州东南三十里本名白马淀东西二十余里南北十余里地甚坦夷四面皆沙碛木多榆柳其地饶沙冬月稍暖牙帐多于此坐冬与南北大臣会议国事时出校猎讲武兼受南宋及诸国礼贡皇帝牙帐以枪为硬寨用毛绳连系每帐下有黑伞以庇卫士风雪枪外小毡帐一层每帐五人各执兵仗为禁围又定猎仪于十二月辰日前期一日诏司猎官选猎地其日皇帝皇后焚香拜日毕设围命猎夫张左右翼司猎官奏成列皇帝皇后升轝车多啰伦穆腾以酒二尊盘飱奉进北南院大王以下进马及衣皇帝降舆祭东毕乘马入围中皇太子亲王率群官进酒分两翼而行皇帝始获兔群臣进酒上寿各赐以酒至中食之次亲王大臣各进所获及酒讫赐群臣酒还宫其服饰皇帝幅巾擐甲戎装以貂鼠或鹅顶鸭头为扞腰蕃汉诸司使以上并戎装皆左衽黑绿色

　　金

　　金世宗大定三年十二月猎于近郊所获荐山陵自是岁以为常章宗明昌元年制诸王任外路者许游猎五日过此禁之又遣诸王出猎毋越本境其从猎之服春水以鹘捕鹅杂花卉为饰秋水以熊鹿山林为文

　　元

　　元制自御位及诸王皆有鹰人是故捕猎有户使之致鲜食以供宗庙天庖而齿革羽毛又皆足以备用然地有禁取有时而违者则罪之春冬之交天子或亲幸近郊纵鹰隼捕击之以为游豫之度谓之飞放故鹰房捕猎皆有司存世祖中统三年禁京畿田猎至元元年禁上都畿内捕猎七年七月命达噜噶齐乌兰哈达给上都扈从畋猎粮十年九月辽东饥弛猎禁戊子禁五百里内射猎己丑敕自今秋猎鹿豕先荐太庙成宗大德元年禁民间捕鹰鹞命诸阿济格自今出猎悉自供具毋伤民力

　　明

　　明成祖永乐十年十月猎于城南武冈二十年五月车驾度偏岭命将士猎于道傍山下上顾从臣曰士卒随朕征讨道中唯畋猎可以驰马挥戈振扬武士作其骁勇之气宣宗宣德四年猎于谷口英宗天顺二年上校猎南苑苑在京城南二十里苑中有按鹰台 【一名晾鹰台】 台旁有三海皆元之旧也

　　△大阅【唐　五代　宋　辽　金　元　明】

　　（臣）等谨案杜典有出师仪制而扬兵讲武附焉其书本未载出师之仪悉叙各代阅兵讲武之典今考各代正史及会要会典诸书皆未特载出师仪制大约所谓仪制者即亲征之礼也今改曰大阅而以各代阅兵之礼纂序于左

　　唐

　　五代

　　宋

　　辽

　　金

　　元

　　明

　　唐

　　唐肃宗至德二载八月大阅干元元年正月大阅诸军于含元殿庭上御栖鸾阁观之宝应元年九月大阅兵马于鸣凤门街

　　五代

　　梁太祖开平元年冬十月讲武于繁台四年春正月讲武于榆林干化元年八月大阅于兴安鞠场十月大阅于魏东郊

　　唐天佑十有五年八月大阅于魏东郊明宗天成二年十月御兴教门观兵自卯至午队伍方绝

　　晋高祖天福二年十月敕习战讲武历代通规选士练兵其采旧制宜以每年农隙时讲武仍准令式处分开运元年正月讲武于澶渊二年二月大阅于戚城

　　周世宗显德元年三月次泽州阅兵于北郊

　　宋

　　宋太祖征伐四方亲讲武事故不尽用定仪亦不常其处凿讲武池朱明门外以习水战复筑讲武台城西杨村秋九月大阅与从臣登台观焉真宗诏有司择地含辉门外之东武村为广场置台台上设屋构行宫其夜三鼓殿前侍卫马步诸军分出诸门诘旦帝乘马从官并戎服赐以窄袍至行宫诸军阵台前左右相向步骑交属亘二十里诸班卫士扈从于后有司奏成列帝升台东向御戎帐召从臣坐观之殿前都指挥使王超执五方旗以节进退于两阵中起候台相望使人执旗如台上之数以相应初举黄旗诸军旅拜举赤旗则骑进举青旗则步进每旗动则鼓駥士噪声震百里外皆三挑乃退次举白旗诸军复再拜呼万岁有司奏阵坚而整士勇而厉欲再举诏止之遂举黑旗以振旅军于左者略右阵以还由台前出西北隅军于右者略左阵以还由台前出西南隅并凯旋以还乃召从臣宴教坊奏乐回御东华门阅诸军还营钧容奏乐于楼下复召从臣坐赐饮明日又赐近臣饮于中书诸军将校饮于营中内职饮于军器库诸班卫士饮于殿门外神宗阅左藏库副使幵斌所教牌手于崇政殿乃命殿前步军司择骁健者依法教习自是营屯及更戌诸军畿甸三路民兵皆随伎艺召见亲阅焉凡阅试禁卫戌军民兵总率第其精粗赐以金帛而超等高者至命为吏选官其典领者优加职秩孝宗干道二年幸候潮门外教场次幸白石教场应从驾臣僚自祥曦殿并戎服起居从驾后幸白石教场皇帝登台三衙统制统领官等起居毕举黄旗诸军皆三呼万岁拜讫三衙管军奏报取旨马军上马打围教场举白旗三司马军首尾相接举红旗向台合围听一金止军马各就围地作圆形排立射生官兵随鼓声出马射獐兔一金止迭金射生官兵各归阵队举黄旗射生官兵就御台下献所获帝遂慰劳赐赉诸将鞍马金带以及士卒四年殿前司言相视龙王堂北江岸以东茅滩一带平地可作教场巳修筑将台将来三司马步军并合全装披带衣甲执色器械至日先赴教场下营排办俟驾登台听金鼓起居毕依资次变阵教阅所有圣驾出郊除禁卫外欲于本司入阵马军内摘差护圣马军八百人骑弓箭器械作十六队于前后仪卫引从各分八队队各五十人往回沿路各奏随军鼓笛大乐及摘差本司入教阵队内诸军步亲随一千人并统领将官三员至日先赴将台下各分左右于后壁周围留空地三十步以容禁卫分作三重环立其日车驾至滩上诸军前一日于教场东列幕宿营是日三衙管军与各军统领将佐导驾乘马至护圣步军大教场更御甲冑至滩上皇帝登台三衙起居毕权主管殿前司王逵奏三司人马齐举黄旗诸军呼拜者三逵奏从头教阅中军鸣角倒门角旗出营马步军簇队成收鼓讫连三鼓马军上马步人撮起旗鎗四鼓举白旗中军鼓声旗应变方阵为备敌之形别高一鼓步军四向作御敌之势且战且前马军出阵作战斗之势别高一鼓各分归地分五鼓举黄旗变圆阵为自环内固之形如前节次讫三鼓举赤旗变锐阵诸军相属鱼贯斜列前利后张为冲敌之形亦依前节次讫王逵奏人马教绝取旨举青旗变放教直阵收鼓讫一金止重鼓三马军下马步人龊落旗枪皆应规矩帝大悦犒赏倍之士卒欢呼谢恩如仪鸣角声簇队讫放教步人分东西引拽马军交头于御台下随队呈试骁锐大刀武艺继又进呈车炮火烟枪及赭山打围谢生马步军统制官萧鹧巴以所获獐鹿等就御台下进献人马拽绝皇帝复御常服乘马至车子院宣唤殿前司拨发官马定远侯彦昌等各赐马一匹彦昌仍自准备将特升副将进御酒上并赐逵酒其时复位大阅仪制皇帝至祥曦殿行门禁卫等并戎服迎驾常起居皇帝至知合门官以下并戎服常起居讫皇帝乘马出从驾官从驾至候潮门外大教场御幄殿下马入幄更衣讫皇帝被金甲出幄行门禁卫等迎驾奏万福皇帝乘马至教场台下马升台入幄从驾官宰执亲王使相正任知合御带环卫官升台于幄殿分东西相向立管军并令全装衣甲带御器械执骨朵升台于幄殿稍南面西立俟入内官喝排立皇帝出幄行门禁卫等迎驾奏万福皇帝出合门分引殿前马步三司统制统领官常起居讫次三司将佐以下听鼓声常起居次殿前帅执骨朵赴御座前奏教直阵俟教阅毕再赴御座前奏教圆阵俟阅毕再赴御座前奏教锐阵俟教阅毕再赴御座前奏教阅毕归侍立内侍传旨与殿前太尉某诸军谢恩承旨讫转与拨发官引三司统制统领将佐再拜谢恩讫各归本军皇帝起入幄更衣讫皇帝出幄皇帝坐舍人引宰执墪后立俟进御茶床舍人赞就坐宰执躬身应喏讫直身立就坐进第一盏酒起立墪后俟皇帝饮酒讫舍人赞就坐躬身应喏讫直身立俟宰执酒至接盏饮酒讫盏付殿侍次舍人赞食并如仪至第四盏传旨宣劝讫御药传旨不拜舍人承旨赞不拜赞就坐第五盏宣劝如第四盏仪酒食毕举御茶床舍人分引宰执于幄殿重行立御药传旨不拜舍人承旨讫揖宰执躬身赞不拜各祗候直身立降踏道归幕次皇帝起乘马至车子院门楼上出赐亲王酒再拜谢讫次赐使相正任并管军知阁御带环卫官酒讫一班再拜谢讫俟皇帝观毕降车子院门楼归幄亲王以下退皇帝乘马出车子院门行门禁卫等迎驾奏万福皇帝乘马至候潮门外大教场应从驾官并戎服乘马从驾回皇帝乘马入和宁门至祥曦殿上下马还宫其时淳熙四年大阅于茅滩十年大阅于龙山十六年大阅于城南教场并如前仪宁宗庆元二年大阅于茅滩嘉泰二年幸候潮门外教场大阅

　　辽

　　辽太宗天显元年十二月阅旗鼓二年正月乙酉阅北克兵籍庚辰阅南克兵籍丁巳阅皮室伊喇摩哩三军四年十月幸诸营阅军籍庚戌以云中郡未平大阅六军会同三年五月阅骑兵于南郊六月阅步卒于南郊七年十二月南伐次古北口闰月阅诸道兵于温榆河九年八月自将南伐九月阅诸道兵于渔阳西枣林淀圣宗统和二年十月上将亲征高丽阅东京留守耶律穆济所总兵马

　　金

　　金世宗大定二十二年三月命尚书省申敕西北路招讨司勒明安穆昆督部人习武备二十六年九月上谓宰臣曰西南西北两路招讨司地隘明安人户无处围猎不能闲习骑射委各明安穆昆官依时教练其弛慢过期及不亲监视并决罚之章宗承安四年九月诏训练军士

　　元

　　元世祖至元十五年六月诏蒙古人总汉军阅习水战武宗至大四年十月敕诸卫汉军练习武事仁宗延佑七年十一月遣使阅实各行省戌兵

　　明

　　明宣宗宣德四年十月帝将阅武郊外命都督府整兵文武各堂上一员属官一员扈从正统间或阅于近郊于西苑不着令穆宗隆庆二年大学士张居正言祖宗时有大阅礼乞亲临校阅兵部引宣宗英宗故事请行之命于明年八月举行及期礼部定仪前期一日皇帝常服告于内殿行四拜礼如出郊仪司礼监设御幄于将台上总协戎政大臣巡视科道督率将领军兵预肃教场至日早遣官于教场祭旗纛之神三大营官军具甲仗将官四员统马兵千扈驾文臣各堂上官科道掌印官礼兵二科礼部仪制司兵部四司官纠仪监察御史鸿胪寺供事官武臣都督以上锦衣卫堂上及南镇抚司掌印佥书官俱大红便服关领扈从牙牌悬带先诣教场是日免朝锦衣卫备卤簿皇帝常服乘辇由长安左门出官军导从钲鼓震作出安定门至阅武门外总协戎政官率大小将佐戎服跪迎入将台下北向序立驾进阅武门内中军举号炮三各营钲鼓震作扈从官序立于行宫门外驾至门降辇兵部官导行入宫鸣金止鼓候升座扈从官行一拜礼传赐酒饭各官谢恩出将台下东西序立兵部官奏请大阅兵部鸿胪寺官导驾登台举炮三京营将士叩头毕东西侍立总协戎政官立列于扈从官之北诸将列从官之南兵部尚书奏请令各戎整搠人马台上吹号笛麾黄旗总协戎政及将佐等官各归所部兵部尚书请阅阵举炮三马步官军演阵如常法演毕复吹号笛麾黄旗将士俱回营少顷兵部尚书请阅射总协戎政官以下及听射公侯驸马伯锦衣卫等官俱于台下较射马三戎步六矢中的者鸣鼓以报御史兵部官监视纪录把总以下及家丁军士射府部大臣并御史兵部官于东西厅较阅鎗刀火器等艺听总协戎政官量取一队于御前呈验兵部尚书奏大阅毕台下举号旗总协戎政官及诸将领俱诣台下北向序立鸿胪寺官奏传制赞跪宣制讫赞叩头各官先退出门外赞扈从官行叩头礼礼毕驾回行宫少憩扈从等官趋至门内立皇帝升辇中军举炮三各营皆鼓吹卤簿及马兵导从如来仪钲鼓与大乐相应振作总协戎政以下候驾至叩头退马兵至长安左门外止卤簿大乐至午门外止驾还仍诣内殿参谒如前仪百官不扈从者各吉服于承天门外桥南序立送驾还迎如之次日总协戎政以下表谢百官侍班行称贺礼如常仪兵部以将士优劣及中箭多寡教练等第奏闻越二日皇帝御皇极门赐敕勉励将士总协戎政官捧至彩舆将士迎导至教场开读行礼如仪是日即行赏赉并戒罚有差次日总协戒政官率将吏复谢恩诏如仪行驾还乐奏武成之曲神宗万历九年大阅如隆庆故事

　　（臣）等谨按明太祖洪武时屡命元勋宿将练兵而其制未定成祖永乐中尝较阅六师又敕秦晋周肃诸王各选护卫军五千命官督赴真定操练陕西甘肃宁夏大同辽东诸守将及中都留守河南等都司徐宿等卫遣将统马步军分驻真定德州操练候赴京阅视是并阅各省之兵也而其时礼仪未备景泰后立十团营置总理协理军营戎政之官始制大阅之礼然其典亦不数举云

　　△命将出征【宋　明】

　　宋

　　明

　　宋

　　宋命将出征仪受旌节前一日仪鸾司设大将次于朝堂其日大将常服入就次执事设褥位于东上合门外阶下设制诰箱于褥位之前少西持旌节者少南谒者引大将至就褥位北面立揖东上合门官宣有敕大将再拜躬听口宣讫搢笏谒者二人持箱进于大将之前大将受讫次少府监执事者交旌节大将俛伏兴再拜搢笏舞蹈又再拜讫出文德殿门次端礼门入右升龙门出宣德西偏门大将勒所部兵卫并偏将裨将各建旗以正行列执擎旌节并押节人骑士枪牌步兵乐工等分左右前导至第引见之日大将常服入就殿门外次舍人引诣殿庭进当殿陛北面立揖大将再拜兴奏圣躬万福又再拜引大将稍前躬致词归位再拜西出少顷舍人再拜再引大将诣殿庭进当殿陛北向再拜讫引至东阶揖升殿近御前之左大将奏事禀方略讫降东阶下殿再拜西出其造庙前期太史择日太常寺具时日告诸司前告二日仪鸾司设告官以下次于常所设大将次于南门之外道东西向前一日质明告官以下赴祠所清斋行事执事官并集告官斋所肄仪太祝习读祝文眂礼馔香币次赞者引监察御史南向西上开瘗坎于西阶之东北向方深取足容物设望瘗位于瘗坎之南告官大将北向监察御史东向奉礼郎太祝大官令位于其后西上光禄卿位于监察御史之东北向又设监察御史之位于殿上之西东向奉礼郎太祝于东西向北上大官令于酒尊所北向告日未明大官令率其属实馔具毕引光禄卿入定位赞者曰再拜光禄卿再拜升自西阶点眂礼馔毕次引监察御史升殿点阅陈设纠察不如仪者光禄卿还斋所余官各服祭服引告官大将以下诣东神门外虚一揖位礼直官赞揖讫赞者引监察御史奉礼郎太祝大官令先入就位立定祠祭官于殿上赞奉神主次引宫闱令入室搢笏于祏室内奉神主设于座执笏退复执事位祠祭官于殿上赞奉神主讫礼直官稍前赞有司谨具请行事赞者曰再拜在位者皆再拜引监察御史奉礼郎太祝大官令升就位立定次引告官诣盥洗位北向立搢笏盥手执笏升诣僖祖室神位前搢笏跪三上香引奉礼郎搢笏西向跪执事者以币授奉礼郎奉礼郎即以币授告官讫执笏兴诣次室以候告官受币奉奠讫执笏俛伏兴再拜讫引告官以次诣翼祖宣祖太祖太宗真宗仁宗英宗神宗哲宗室奉奠并如上仪降复位少顷引告官再诣盥洗位北向立搢笏盥洗阅礼馔毕退还斋所未后一刻大官令率宰人以鸾刀引牲遂烹牲晡后有司帅其属清扫庙门之内外告日前三刻礼直官赞者诸司职掌各服其服赞者先引宫闱令入诣殿庭北向再拜升殿开室讫太常陈币篚于神位之左祝版于神位之右置于殿香炉并合置于案上次设祭器藉以席光禄实之每位左十有二笾为四行以右为上右十有二豆为四行以左为上俎二一在笾前一在豆前又俎六在豆右为三重以北为上敦二在胙俎之北盘一在室户外之左■〈登瓦〉二一在铏之前一在笾之左铏三在■〈登瓦〉之后笾豆之闲簠簋各一在笾豆外二俎闲簠在左簋在右设牺牲罇置于坫加勺幕置诸户前楹闲北向太常设烛于神位前洗二于东阶之东罍在洗东加勺篚在洗西南肆实以巾执罍篚者于其后又设虚揖位于斋宫内道南及东神门外告官大将在南北向监察御史奉礼郎太祝大官令在北盥手帨手执笏诣爵洗位北向立搢笏洗爵拭爵以爵授执事者搢笏升诣僖祖神位前搢笏跪执事官以爵授告官告官执爵跪三祭酒奠爵执笏俛伏兴出室户外北向少位太祝搢笏于室户外之右东向跪读祝文讫执笏兴复位告官再拜讫引告官以次诣翼祖宣祖太祖太宗真宗仁宗英宗神宗哲宗室酌献并如上仪降复位礼直官曰赐胙赞者曰再拜告官大将以下皆再拜祠祭官于殿上赞奉神主入祏室引宫闱令搢笏奉神主入祏室讫次引告官大将诣望瘗位有司诣神位前取祝币置于瘗坎次引监察御史奉礼郎太祝降望瘗位立定礼直官曰可瘗置土半坎引告官以下复诣东神门外虚揖位对立礼直官赞礼毕揖讫大官令帅其属彻礼馔监察御史升殿监眂收讫彻讫退宫闱令阖户以降太常藏祝于匮若凯旋祭告惟陈俘馘及军实于南门之外北面东上其告礼并如上仪

　　明
</div>
    <div class="pagination">
<a href="续通典_page184.html">上一页</a><span>...</span><a href="续通典_page180.html">180</a><a href="续通典_page181.html">181</a><a href="续通典_page182.html">182</a><a href="续通典_page183.html">183</a><a href="续通典_page184.html">184</a><span class="current-page">185</span><a href="续通典_page186.html">186</a><a href="续通典_page187.html">187</a><a href="续通典_page188.html">188</a><a href="续通典_page189.html">189</a><a href="续通典_page190.html">190</a><span>...</span><a href="续通典_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
