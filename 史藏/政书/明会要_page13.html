<!DOCTYPE html>
<html>
 <head>
  <meta charset="utf-8"/>
  <title>
   明会要 - 第 13 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明会要 - 第 13 页/共 32 页
  </h1>
  <div class="content">
   十二年三月癸亥，如天寿山，谒陵。(已上《本纪》。 )十三年二月乙酉，如天寿山，谒陵。(《大政记》。 )正德十三年四月己巳朔，谒六陵。(《本纪》。 )
嘉靖十五年三月丙子，奉章圣皇太后如天寿山谒陵。癸未，谒恭让章皇后、景皇帝陵。(《本纪》。 )至沙河，见居民萧条，顾谓李时曰：“七陵在此，宜加守护。”时对曰：“昔邱浚建议，京师当设四辅：以临清为南，昌平为北，苏州、保定为东西，各屯兵一二万。今若于昌平增一总兵，可南卫京师，北护陵寝。”帝乃下廷臣勘议，于沙河筑巩华城，为置戍焉。(《李时传》。 )
四月癸卯，以建山陵，亲诣七陵，行祭告礼。九月庚午，如天寿山，谒陵。十六年三月癸酉，奉章圣太后如天寿山，谒陵。
十七年三月戊辰，谒天寿山陵。九月乙未，如天寿山，行秋祭礼。十八年三月辛巳，谒显陵。十月乙丑朔，躬祭长陵。隆庆二年二月丁未，如天寿山，谒长陵、永陵。
万历八年三月辛亥，奉两宫皇太后谒陵。
十一年二月乙丑，如天寿山，谒九陵。庚午，如西山，谒恭让章皇后、景皇帝陵。九月甲申，如天寿山，谒陵。
十二年九月丙戌，奉两宫皇太后如天寿山，谒陵。(已上《本纪》。 )○遣官祭陵
吴元年四月，仁祖忌日。太祖诣太庙祭毕，命太子及诸王往凤阳，展奠皇陵。(王圻《通考》。 )洪武元年三月，遣官祭仁祖陵。(《大政记》。 )
八年十月，诏翰林院议陵庙朔望、节序祭祀礼。学士乐韶凤等言：“旧仪：每岁元旦、清明、七月望、十月朔、冬、夏至日，俱用太牢，遣官致祭。其伏、腊、社，每月朔、望，则用特羊祠祭，署官行礼。如节与朔、望、伏、腊、社同日，则用节礼。”从之。(王圻《通考》。 )
建文初，定：孝陵每岁正旦、孟冬、忌辰、圣节俱行香，清明、中元、冬至俱祭祀。勋旧大臣行礼，文武官陪祀。(《会典》。 )宣宗即位，遣郑王瞻往南京祭孝陵。(《大政记》。 )
弘治中，南京司礼太监陈祖圭言：“魏国公徐亻甫每祭孝陵，皆由红券门直入，至殿内行礼。僭妄宜改。”亻甫言：“入由红券门者，所以重祖宗之祭，尊皇上之命。出由小旁门者，所以守臣下之分。循守故事，及百年，岂敢擅易。”下礼部议，言：“长陵及太庙，遣官致祭，所由之门，与孝陵事体相同，宜如旧。”从之”(《礼志》。 )
正德间，定：长陵以下诸陵，凡清明、中元、冬至俱分遣驸马都尉行礼，文武官陪祭。忌辰及正旦、孟冬、圣节亦遣驸马都尉行礼。(同上。 )
嘉靖十四年二月，帝谕夏言：“清明节既遣官上陵，内殿复祭，似涉烦渎。”言因言：“我朝以清明、中元、冬至凡三上陵。中元俗节，事本不经。冬至既行大报配天之礼，则陵事为轻。请罢冬至上陵，而移中元于霜降；惟清明如故。仍辍二节内殿之祭。”从之。(《通典》。 )
万历四十四年八月，南京太常寺少卿桂有根言：“孝陵元旦、清明、长至三大祭，文物俱备。中元、孟冬、两忌辰及万寿节五祭，向止陈设酒果，应加牲帛祝文。”从之。(《三编》。 )
◎从葬孝陵四十妃嫔，惟二妃葬孝陵之东西，余俱从葬。长陵十六妃俱从葬。献陵七妃，三葬金山，余俱从葬。(已上《会典》。 )
正统元年八月，追赠皇庶母惠妃何氏为贵妃，谥“端静”；赵氏为贤妃，谥“纯静”；吴氏为惠妃，谥“贞顺”；焦氏为淑妃，谥“庄静”；曹氏为敬妃，谥“庄顺”；徐氏为顺妃，谥“贞惠”；袁氏为丽妃，谥“恭定”；诸氏为淑妃，谥“贞静”；李氏为充妃，谥“恭顺”；何氏为成妃，谥“肃僖”。册文曰：’兹委身而蹈义，随龙驭以上宾。宜荐徽称，用彰节行。”盖宣宗殉葬宫妃也。(《后妃传》。 )
天顺八年，英宗崩，遗诏罢宫妃殉葬。初，太祖崩，宫人多从死者。历成祖、仁宣二宗皆用殉葬，多者至数十人。景泰帝以成阝王薨，犹用其制。至是，遗诏罢之。(《三编》。 )
◎陵灾弘治元年五月丙子，南京震雷，坏孝陵御道树。
六年十二月壬戌，南京大雷雨，拔孝陵树。七年六月癸酉，如之。
十五年六、七月，南京大风雨，孝陵神宫监及懿文陵树木多摧败者。正德元年六月丙子，南京暴风雨，雷震孝陵白土冈树。十三年八月庚辰，献陵明楼灾。(已上《五行志》。 )
万历二年七月，霪雨，昭陵地陷。(《三编》。 )二十三年九月，淮水溢，浸泗州祖陵。(同上。 )三十年十月丙申，孝陵灾。三十一年五月戊寅，凤阳皇陵雨雹。
三十二年五月癸酉，雷毁长陵楼。六月丁酉，昌平大水，坏各陵桥道。三埂三提五月丙申，凤阳大风雨，损皇陵正殿御座。四十六年九月壬子，茂陵火。(已上《五行志》。 )
崇祯八年正月丙寅，贼陷凤阳，燔皇陵。变闻于朝，帝素服避殿。(《三编》。 )○忌辰大祖，五月十日。孝慈皇后，八月十日。
成祖，七月十八日。仁孝皇后，七月四日。仁宗，五月十二日。诚孝皇后，十月十八日。宣宗，正月三日。孝恭皇后，九月四日。
英宗，正月十七日。孝庄皇后，六月二十六日。孝肃皇后，三月一日。(已上《春明梦余录》。 )
嘉靖元年，奏准：二月十九日，景皇帝忌辰；十一月五日，恭让章皇后忌辰；穿青纟宁丝。(《会典》。 )
宪宗，八月二日。孝贞皇后，二月十日。孝穆皇后，六月二十八日。孝惠皇后，十一月十八日。孝宗，五月七日。孝康皇后，八月八日。武宗，三月十四日。孝静皇后，正月二十五日。
世宗，十二月十四日。孝洁皇后，十月二日。孝烈皇后，十月十八日。孝恪皇后，正月十一日。
穆宗，五月二十六日。孝懿皇后，四月十三日。孝安皇后，七月十三日。孝定皇后，二月九日。
神宗，七月二十一日。孝端皇后，四月六日。孝靖皇后，九月十三日。
光宗，九月一日。孝元皇后，十二月二十四日。孝和皇后，三月一日。孝纯皇后，七月十九日。熹宗，八月二十二日。(已上《春明梦余录》。 )
明制：凡值帝后忌辰，遣官祭陵，止用香、烛、酒、果、无帛。(《读礼通考》。 )
洪武八年四月乙巳，仁祖忌日，亲诣皇陵致祭。辛亥、仁皇后忌辰，躬诣陵祭。(《大政记》。 )
永乐元年，礼官具奏：五月初十日，为太祖高皇帝忌辰。自初八至初十日，不鸣钟鼓，不行赏罚，不举音乐，禁屠宰。文武官自初八日，服浅淡衣、黑角带侍朝。至日，早赴孝陵行礼。八月初十日，孝慈高皇后忌辰，礼亦如之。(《实录》。 )
二年五月丙戌，高皇帝忌辰。上骑从祭陵，不用法驾。(《大政记》。 )宣德三年，令凡遇忌辰，通政司、礼科兵马司免引囚奏事。
五年敕：淳皇帝、后忌日，官员朝参、辍奏事。高皇帝、后，文皇帝、后，昭皇帝忌辰；悉辍朝参。
正统三年正月初三日，恭遇章皇帝忌辰，令升殿朝参如常仪。(已上《会典》。 )
弘治十年八月癸卯，吏部尚书马文升言：“臣伏闻宣德间有旨：‘仁祖忌辰，诸司悉免奏事。自太祖至仁宗生忌，俱辍朝一日。’其后不知始于何时，仁祖忌辰，照常奏事；唯太祖至宪宗忌辰，百官浅淡服、黑角带，朝廷亦出视朝，鸣钟鼓奏事。与古礼未合，又与宣宗敕旨有违。臣窃思之。自仁祖至宪宗，世有远近，服有隆杀。臣愚欲自仁祖忌辰至英宗生忌日，照旧视朝，鸣钟鼓，奏事。若遇宪宗、纪太后忌日，皇上于奉先等殿祭祀毕，回宫，不出视朝，著浅淡服，进素膳，渊默以居，不预他事。或如宣宗圣旨，自太祖至宪宗生忌，照例俱辍朝一日。”上令礼部详议。礼部言：“文升所奏不为无见。但奉有先朝事例，迄今见行。不敢更易。伏乞圣明裁处。”上曰：“列圣忌辰，已有旨，浅淡服色视事。”
十四年，令：遇忌辰，朝参官不许服丝纱罗。景皇帝，恭让皇后忌辰，遇节令，服青绿花样。宣宗忌辰。遇祭祀，服红。(《会典》。 )
嘉靖元年五月，仁宗忌辰，遣官祭献陵。先是，给事中安磐等奏称：“是日适值经筵，衣绯赐宴。辍讲则废学，如仪则忘孝；请移经筵前一日。”帝下其议。礼部覆言：“经筵礼仪、日期，累朝未之有改。考之《祭义》曰：‘君子有终身之丧，忌日之谓也。’此专指父母而言。祖父以上，经礼未载。伏闻孝宗在位，遇宪宗忌辰，仍御经筵。凡侍班等官，俱衣青绿花样赐宴。宜仿此行。”帝特旨暂免。
二年八月丁未，万寿圣节。先是再遇圣节，皆以先帝丧杀礼，又值高皇后忌辰，移之先一日。至是礼官言：“大丧既除，宜尽从吉典。先忌祭而后受朝，亦不妨同日。”上可其同日之请，犹以孝惠皇太后制未除，不忍纯吉，仍暂免习仪宣表及鸡唱山呼之礼。是日，帝亲礼奉先殿、奉慈殿、孝惠皇太后几筵殿，毕，出御奉先殿受贺，免文武百官及四夷使臣宴赏。(已上《实录》。 )
十八年五月，定列圣忌祭仪。旧制：俱在奉先殿行礼，遍祭列圣。上以为非礼，更定高皇帝、后忌辰祭于景神殿，列圣帝、后祭于永思殿。(《大政记》。 )
二十四年，令：遇忌辰仍于奉先殿致祭。
隆庆元年，题准：凡遇忌辰，文武百官，不问内外班行，谢恩见辞，俱浅淡服色、乌纱帽、黑角带，不许用公服。
万历四年，定：凡郊庙奏祭祀日，遇有忌辰，则移前一日。如致斋日内遇忌辰，上具常服，百官具青绿锦绣。其正祭日遇忌者，如祭在日间，临时仍具祭服行礼。本日祭之前后，与致齐遇忌同。(已上《会典》。 )
卷十八 礼十三(凶礼 )
◎丧服
洪武元年十二月辛未，诏定官民丧服之制。时御史高原侃言：“京师人民循习旧俗。凡有丧葬；设宴，会亲友，作乐娱尸，无哀戚之情。流俗之坏，至此已甚。且京师天下之本，四方之所取则。送终大事，尤不可不谨。乞禁上以厚风俗。”上是其言。(《通纪》。 )
三年，禁止浙江等处水葬、火葬。中书礼部议，以民间死丧，必须埋葬。如无地，官司设为义冢，以便安葬；并不得火化。违者，坐以重罪。(《通典》。 )
五年五月戊辰，诏曰：“古之丧礼，以哀戚为本。治丧之具，称家有无。近代以来，富者奢僭非分；力不足者，称货财物，夸耀殡送；及有惑于风水，停柩经年，不行安葬。宜令中书省臣集议定制，颁行遵守。违者论罪。”(《大训记》。 )
又谕礼部曰：“古有掩骼埋之令。近世狃元俗，死者或以火焚而投其骨于水。伤恩败俗，莫此为甚。其禁止之。若贫无地者，所在官司择宽闲地为义冢，俾之葬埋。或有宦游远方，不能归葬者，官给力费以归之。”(《礼志》。 )
洪武七年，贵妃孙氏薨。敕礼官定诸王服制。尚书牛谅等奏：“《仪礼》：父在为母服期，庶母则无服。”帝曰：“父母之恩，一也。低昂若是，不情甚矣。”命儒臣考定。宋濂等考古人论服母丧者四十二人，愿服三年者二十八人，服期者十四人。帝曰：“三年之丧，天下通丧。人情所安，即天理所在。”乃定制：子为父母，庶子为其母，皆斩衰三年。适子、众子为庶母，皆齐衰杖期。书成，命之曰《孝慈录》，颁天下。时贵妃无子，命吴王肃行慈母服，斩衰三年，主丧事。皇太子及诸王皆齐衰杖期。太子曰：“在礼，惟士为庶母服缌，大夫以上则无服。今陛下贵为天子，臣忝居嫡长，而为庶母服期，非所以敬宗庙、重继体也。不敢奉诏。”帝大怒。群臣震，不知所出。正字桂彦良言于太子曰：“殿下当缘君父之情，不可执小礼以亏大孝。”因持衰服之。太子乃服以拜谢。帝怒始解。(《三编》。 )
八年七月，诏：百官奔父母丧，不俟报。(《本纪》。 )
九年五月，晋王妃谢氏薨。上始命学士宋濂等考定王妃丧服之制。濂等议：“皇帝素服入丧次，十五举音，百官奉慰。皇帝出次，释服、服常服。”制曰：“可。”(《礼志》。 )
进士王希曾言：其母任氏之丧，以改嫁，服止期年，愿终三年之制。帝命礼部议。尚书李原名奏曰：“不丧出母，古之制也。希曾之母，既已失节，难渝定制。”诏从之。(《通典》。 )
二十三年闰西月甲戌，除期服奔丧之制。先是，百官闻祖父母、伯叔、兄弟丧，俱得奔赴。至是，吏部言：“祖父母、伯叔、兄弟，皆系期年服。若俱令奔丧守制，或一人连遭五、六期丧，或道路数千里，则居官日少，更易繁数，旷官废事，今后除父母及祖父母承重者丁忧外，其余期丧，不许奔赴，但遣人致祭。”从之。(《明史礼志》系之二十六年四月，按《史概昭代典则》系之是年闰四月甲戌，《三编》同，今据之。 )
二十五年四月丙子，皇太子薨。命礼部议丧礼。议曰：“《礼》：‘父为长子服齐衰期年。’又曰：‘期之丧，达乎大夫。’皇帝当以日易月，服齐衰十二日。祭毕，释之。”(《礼志》。 )
三十一年，太祖遗诏曰：“朕膺天命三十有一年，忧危积心，日勤不怠，务有益于民。奈起自寒微，无古人之博知，好善恶恶，不及远矣。今得万物自然之理，其奚哀念之有？皇太孙允攵，仁明孝友，天下归心，宜登大位。内外文武臣僚同心辅政，以安吾民。丧祭仪物毋用金玉。孝陵山川因其故，毋改作。天下臣民哭临三日，皆释服，毋妨嫁娶。诸王临国中，毋至京师。诸不在令中者，推此令从事。(《本纪》。 )
惠帝即位，诏行三年丧。君臣请以日易月。帝曰：“朕非效古人亮阴不言也。朝则麻冕服，退则齐衰杖，食则饣粥。郊社宗庙如常礼。”遂命仪以进。(同上。 )
成祖崩，仁宗即位。易月制满，礼部尚书吕震请即吉。侍郎杨士奇不可。尚书蹇义兼取二说进。帝曰：“梓宫在殡，易服岂臣子忍言？士奇执，是也。”乃素冠麻衣而视朝。时群臣皆已吉服，惟士奇及英国公张辅如常。帝叹曰：“辅，武臣也；而知礼过六卿。”由是益见亲重。(《三编》。 )
洪熙元年，仁宗遗诏：“山陵制度，务从俭约。丧制用日易月，皆以二十七日释服。毋禁嫁娶音乐。在外亲王，藩屏为重，不可辄离本国。各处总兵镇守备御重臣及文武大小官员，亦毋擅离职守。闻丧之日，止于本处朝夕哭临三日，悉免赴阙行礼。”(《会典》。 )
成化四年，睿皇后崩，值秋享太庙。时议谓不当以卑废尊。给事中王诏言：“《礼》：‘有丧不祭。’无已，则移日，俟释服。”议虽不行，识者是焉。(《梁传》。 )
八年，怀献太子薨。年甫三岁。帝谕礼部，礼宜从简。王府及文武官俱免进香帛。礼部具仪上：自发丧次日，辍朝三日；帝服翼善冠、素服，七日而除。(《礼志》。 )
二十三年八月，宪宗崩，孝宗即位。十一月，大行未葬，帝以梓宫在殡，仍不释服视事，百官素服朝参如旧。御史曹上疏，请：发梓宫引之日，上衰杖履至大明门外，率百官拜哭而别。仍率宫中，行三年之丧。(《通典》。 )
进士潘府上疏，请行三年丧。略言：“子为父、臣为君，皆斩衰三年，仁之至、义之尽也。汉文帝遗诏短丧，止欲便天下臣民。景帝遂自行之，使千古纲常一堕不振。晋武帝欲行而不能，魏孝文行之而不尽，宋孝宗锐志复古，易月之外犹执通丧。然不能推之于下。未足为圣王达孝也。先帝奄弃四海，臣庶衔哀。陛下恻怛由衷，麻衣视朝，百日未改。望排群议，断自圣心，执丧三年，一如三代旧制。诏礼宫参考载籍，使丧不废礼，朝不废政。合于古不戾于今，行于上可通于下。”从之。(同上。 )
孝宗崩。礼部言：“百日例应变服；但梓宫未入山陵，请仍素翼善冠、麻布袍、服腰，御西角门视事，不鸣钟鼓。百官仍素朝参。”从之。(《礼志》。 )
正德元年十二月丁卯，景帝后汪妃薨，议祭葬礼。学士王鏊曰：“妃废不以罪，宜复故号。葬以妃，祭以后。”乃命辍朝致祭如制。
四年正月己酉，宪宗废后吴氏薨。刘瑾欲焚之以灭迹，曰：“不可以成服。”王鏊曰：“服不可成，葬不可薄也。”用英宗惠妃礼以葬。(已上《后妃传》。 )
十六年二月，毛澄等言：“大行皇帝大丧，成服已毕。望皇上少节哀情，于西角门视事。”上曰：“朕哀痛方切，未忍遽离丧次。其以二十七日视朝，具仪来闻。”于是澄等上仪注：自二十七日以后，照孝宗服制，上释衰服。文武百官至百日后，变服如常。上从之。(《通典》。 )
嘉靖元年十一月庚申，寿安皇太后邵氏崩。服除，部臣毛澄等请即吉视事。议再上，命考孝肃太皇太后丧礼。澄等言：“孝肃崩时，距葬期不远。故暂持凶服，以待山陵事竣。与今不同。况当正旦朝元，亦不宜缟衣临见万国。若孝思未忘，第毋御中门及不鸣钟鼓，足矣。”从之。(《礼志》。 )
七年十月丁未，皇后陈氏崩。礼部上丧祭仪，帝疑过隆。议再上。帝自裁定，概从简杀，欲五日释服。阁臣张璁等言：“夫妇之伦，参三纲而立。人君乃纲常之主，尤不可不慎。《左传》昭公十五年六月乙丑，周景王太子寿卒。秋八月戊寅，王穆后崩。叔向曰：“王一岁而有三年之丧二焉。盖古礼：父为子，夫为妻，皆服报服三年。后世，夫为妻，始制为齐衰杖期，父母在不杖。《丧服》，自期以下诸侯绝，然特为旁期言。若妻丧，本自三年报服，杀为期年，则固未尝绝者。今皇上为后服期，以日易月；臣子为君母服三年，以日易月；仅二十七日。较诸古礼，已至杀矣。皇上宜服期，十二日；臣子素服，终二十七日。不然，则恩纪不明，典礼有乖。”礼臣方献夫亦杂引《仪礼丧服》等篇，反覆争辨，并《三朝圣谕》所载仁孝皇后崩，太宗衰服后，仍服数月白衣冠故事，以证之。帝言：“文皇后丧时，上无圣母，下有东宫，从重尽礼为宜。今不敢不更其制。”于是上素服御西角门十日，即御奉天殿。群臣皆素服二十七日而除。(同上。 )
闰十月壬午，礼部奏大行皇后梓宫发引及山陵事宜。时已卜葬皇后于袄儿峪山。以礼官所定，如百官哭临及禁屠、撤、乐，皆于发引三日之前；梓宫出，当于端门行辞祖礼，从午门等中门出。凡此之等，悉令从杀：哭临止于一日，辞祖亦从罢免，而梓宫命从左王门出。于是礼科给事中王汝梅上言：“皇后正位七载，齐体至尊。生以礼归，没不以礼葬，非所以重大伦为万世法，请更议。”报曰：“所言具见忠爱，但未权其轻重耳！”已而给事中徐景嵩言：“哭临、辞祖之仪，臣固未敢轻议。若梓宫出门，乃万姓瞻仰所系；王门之议，臣心实不敢安也。”诏如前旨。(《实录》。 )
十四年正月丙戌，庄肃皇后夏氏崩。礼臣上丧仪。帝曰：“‘嫂叔无服。’且两宫在上。朕当服青；臣民如母后仪。”夏言曰：“皇上以嫂叔绝服，则群臣不敢素服见皇上。请暂罢朝参。”许之。(《三编》。 )
十八年正月，谕辅臣：“昨居丧理疾，阅《檀弓》等篇，其所著礼仪制度，俱不归一，又不载天子全仪。虽曰：“三年之丧，通乎上下。而今昔亦有大不同者。皇祖所定，未有全文。每遇帝后之丧，亦未免因仍为礼。至于冠裳衰，所司之制不一。其与礼官考定之。自初丧至除服，冠裳轻重之制，具为仪节，俾归至当。”于是礼部议丧服诸制奏之。帝令更加考定，画图注释，并祭葬全仪，编辑成书备览。(《礼志》。 )
二十八年，庄敬太子薨。礼部上丧礼。帝曰：“天子绝期，况十五岁外，方出三殇。朕服非礼。止辍朝十日。百官如制成服，十二日而降除。”(同上。 )
镇国中尉多斤生母象氏卒。宗老援“压适”之说，呈巡按，准期年服阕成昏。多斤坚执终丧，启于乐安王。王批：“庶子于生母之丧压适之说，第以服色黪淡，不敢行悲哀也。今多斤终丧而后成昏，可以厚人伦，敦化源，宜依所请。”巡抚胡松具题，敕遣官奖谕。
四十二年，周府南陵王睦英上疏云：“文职上自九卿，下及百僚，皆行三年丁优之制。今各王府所选仪宾，受封大夫郎官之职，与文职一体相同。何父母身终，不行丁优之制，岂为人子之道哉？伏望敕下礼部：自今见爵仪宾，凡有父母身故，宜照文职事例，将半俸停止。服满之日，方许开俸。”疏入，下礼部议。始定仪宾守制。
降庆元年，吏部主事郭谏臣请衍圣公终制。先是，衍圣公凡遇父母之丧，不行丁优，即请承袭，与军职同。至是，谏臣疏谓：“鲁为上世秉礼义之国，孔子又万世礼义之宗。今国家特世封为衍圣公，秩以一品者，正以圣人后，为能守礼以表率天下之人耳！不使其子孙守三年之制，其何以责天下？乞许遵制丁优，一如文臣。”从之。(已上《通典》。 )
是年孟春，享太庙。以世宗丧礼尚在二十七日之间，照弘治十八年例，遣官行礼，乐设而不作。是年正旦后，丧礼成服毕，御宣治门视事。(王圻《通考》。 )
万历六年，议准：凡文臣三品以上，不论已未考满，其各父、母、妻必曾授本等封，俱照例祭葬；四品本身及父母，皆止一祭，无葬；而出自特者不拘。凡一品父、母、妻已授本等封，于例祭外，父母有加祭二坛者，(正德十年例。 )妻有加祭一坛者，(弘治十二年例。 )系出特恩，取自上裁。陈乞者不得辄援为例。凡三品官曾经考满者，祭一坛，全葬；未经考满者，祭一坛，半葬；其以侍郎兼学士赠尚书者，祭二坛，不拘已未考满，给与全葬。(同上。 )
 ◎杂录
景泰五年，御史黄溥请罢举人监生“由服”，以广科目。从之。(由服者，二十七月正服之外，余服和限也。《通典》。 )
嘉靖初，臧应奎为南京车驾主事，以祖庶母丧，求去。例不得持重。犹服私丧三年，以重所自出也。
《姚翼家规》曰：“承重者，主宗庙之灌鬯也。庶孙不为祖后，不得加斩于生祖母。虽无嫡孙而庶孙承重，亦不概及于生祖母。盖庶子服生母斩衰，为其生育之恩与父均也。非谓其与父共承宗庙也。何为而及于生祖母乎？至于庶孙继祖，即不得服生祖母，则宋庾蔚之之言。本朝典法无考，止守齐衰不杖期之本服为是。”
《通典》曰：“承重之服，止于正适，概不及庶。《杜典》载庾蔚之之论，明矣。魏广陵、北海二太妃，为始封之君母，受命归国。诸侯不敢祖天子，则太妃是为二王之祖母，故议以持重三年。臧应奎以私恩加服，礼官不能以义断也。姚氏《家规》，其知礼与？”
钱德洪闻王守仁之丧，驰书于其父，具陈“父生、师教”，愿为丧服。父许之。与同门王畿议服制。德洪以父母在，麻衣布，弗敢加焉。畿请服斩以从，筑场庐墓，三年而后去。
十三年九月，以孟冬享太庙。先期，命侍郎顾鼎臣、霍韬捧主。会二人皆有期、功之服。有谓“古礼：‘期服、诸侯绝、大夫降。’今之公卿即古之诸侯。与祭重事，不得以私妨公。”下礼部议。尚书夏言奏：“古之诸侯，建邦启土，世有其国。伯叔兄弟，皆其臣也。故期可绝。今之所谓公卿者，在位则为公卿，释位乃为族属，无君道以臣其伯叔兄弟。丧服之制，人情所由生，岂以在位、释位而有隆杀哉？夫哀有浅深，故服有轻重。定之三月，以哀不能忘于三月也。定之期年，以哀不能忘于期年也。而祭祀吉礼，所以致敬于神明。若情未忘哀，则不能专诚于祭，故不与也。今以其身不莅丧，与夫时之过者，皆无可避，臣未之前闻。《礼》曰：‘小功、缌麻，执事不与。’二臣所服之丧，非小功、缌麻，皆服之重者也。太庙捧主，又礼之重者也。以服之重，而与夫礼之重者，焉得谓之知礼？臣等职司典礼，敢不据经守正，以严渎逾之分。”疏入，诏鼎臣、韬回避，以侍郎黄宗明、林廷昂代之。
董应举《湛诚慈母如母服议》：“《家礼三父八母图》：‘慈母齐衰三年：’盖义服也。而律亦有‘为慈母服’之说。但《家礼》：‘慈母’注云：‘所生母死，父令别妾抚育者，谓之慈母，当服三年。’则父妾乳哺者，谓之乳母，止服缌麻。迹虽相似，而恩有浅深，服有轻重。今湛诚所丁优者顾氏，乃其父之媵妾，有子则当杖期，无子则当缌麻，纵有抚抱之恩，亦当先请后服。”
《通典》曰：“《礼》有慈母之条，非仅谓母死父使他妾乳之也，乃命之为母；故行三年之服。观《小记》‘为慈母后’之语，义自可见。《家礼》于‘慈母’条下，谓‘母卒，父命他妾养己者’，似与古所谓庶母慈己者无异，又何以有三年小功之别乎？盖父之命妾、命子，正是命之为后。《小记》更有‘为祖庶母后’一语，则知‘慈母如母’，自与‘庶母慈已者’迥别，故曰‘贵父之命也’。虽云‘如母’，而记称‘不世祭’，有不得尽同于母者矣。”
王廷相曰：“‘并有父母之丧，如之何？’曰：‘其父已葬而有母之丧，则服母之服。既虞也，反服父之服。既练也，则服母之服。不以轻掩重也。其除父之丧也，服其除服，卒事，反服母服。母先而父后也，亦如之。’‘有所后父之丧，而本生父母亡，如之何？’曰：‘已殡，则服其服而往哭之，袭而归，反丧服。已葬，则俟其殡而归，反丧服。其除丧也，服其除服，卒事，反丧服。’曰：“不亦轻本生乎？’曰：‘礼有所重，斩不可以离次也。’‘祖父之丧将练而父亡，何如？’曰：‘持重于祖，兼主于父，礼也。练、祥、礻覃祭，服其除服，卒事，反父服。’‘父丧未终而祖没，何如？’曰：‘适孙为父后者承重，礼也。父虽练也，犹服其承服。其除父丧也，服其除服，卒事，反丧服。’”
宋曰：“母丧未葬，而值父之二祥，则不得服祥服。以祥祭为吉，未葬为凶，不忍于凶时行吉礼也。居母丧遭父丧者，亦然。”
吕坤曰：“丧礼先王所制，以制放逸忘哀之情，故谓之‘制’。五服者，三年、一年、九月、五月、三月，五等之衣服也。十制者，斩衰三年、齐衰三年、齐衰杖期、齐衰不杖期、齐衰五月、齐衰三月、大功九月、小功五月、缌麻三月、袒免在次，十等之制度也。齐衰与斩衰，布麻有粗细；五齐衰，布麻无粗细。袒免虽极轻，亦先王礼制；但不成服，故不可入五服尔。疑服有四：‘正’‘义’‘加’‘降’。正服，礼称情也；义服，情从礼也；加服，礼从情也；三者皆隆。降服，礼裁情也。降服，非君子所忍。服所降以明礼，称所本以明情。三年重丧也，降为期，称‘重期’。期降大功，称‘期功’。小功降缌，称‘功缌’。仁之至，义之尽也。故曰：加服不称本服，降服不忘本服，厚道也。”(已上《通典》。 )
◎夺情
正统十二年，令：内外大小官员丁优者，不许夺情起复。(《通典》。 )景泰二年九月，禁诸司起复。(《本纪》。 )
三年九月，江渊以母忧起复。初，侍讲学士倪谦遭丧，渊荐谦为讲官，谦遂夺哀。至是御史周文言：“渊引谦，正自为今日地。”帝以事既处分，不问。而令自今群臣遭丧，毋滥保。(《江渊传》。 )
成化二年，大学士李贤奔丧毕，奉诏还朝。修撰罗伦诣贤沮之，不听。伦遂上疏谏，略曰：“臣闻朝廷援杨溥故事，起复大学士李贤。窃谓贤大臣，起复大事，纲常风化系焉，昔子夏问：‘三年之丧，金革无避，礼与？’孔子曰：‘鲁公伯禽有为为之也。’今陛下于贤，以金革之事起复之与？则未之有也。以大臣起复之与？则礼所未见也。陛下必欲贤身任天下之事，则贤身不可留，口实可言。或降温诏，使贤于天下之事，知必言，言必尽。陛下于贤之言，闻必行，行必力。贤虽不起复，犹起复也。苟知之而不能尽言，言之不能力行。贤虽起复，无益也。又何必违先王之礼经，损大臣之名节哉？”疏入，黜为福建市舶司提举。(《三编》。 )
弘治元年七月，吏部尚书王恕疏请：“禁文职夺情起复。敢有营求奏保者，许科道纠劾。本官以匿丧论，奏保之人以违制论。乞著为令。”从之。(《昭代典则》。 )
正德十六年七月癸丑，命：自今亲丧，不得夺情。著为令。(《礼志》。 )
万历五年，大学士张居正父卒。御史曾士楚、吏科都给事中陈三谟倡疏请留，和者相继。编修吴中行独愤。适彗出，诏“百官修省”。中行首上疏曰：“居正父子异地分暌，音容不接者十有九年。一旦长弃数千里外，陛下不使匍匐星奔，凭棺一恸，而责以︳谟远猷、调元熙载，岂情也哉？即云起复有故事，亦未有一日不出国门而遽起视事者。祖宗之制何如也？事系万古纲常，四方视听。销变之道，无逾此者。”疏既上，以副封白居正。居正愕然曰：“疏进耶？”中行曰：’未进，不敢白也。”(《三编》。 )明日，检讨赵用贤抗疏，略曰：“国家设台谏，以司法纪，任纠绳。乃今哓哓为辅臣请留，背公议而徇私情，蔑至性而倡异论。臣愚窃惧士气之日靡，国事之日淆也。”疏入，与中行同杖，除名。(《赵用贤传》。 )
崇祯十一年，杨嗣昌以夺情入阁，又起复逆案陈新甲代卢象升为宣大山西总督。少詹事黄道周上三疏：其一劾嗣昌，谓：“天下无无父之子，亦无不子之臣。卫开方不省其亲，管仲至比之狗。李定不丧继母，宋世共指为人枭。今遂有不持两服，坐司马堂，如杨嗣昌者。宣大督臣卢象升以父殡在途，捶心饮血，请就近推补。乃忽有并推在籍守制之旨。夫守制者可推，则闻丧者可不去。闻丧者可不去，则为子者可不父，为臣者可不子。即使人才甚乏，奈何使不忠不孝者，连苞引药，种其不祥，以秽天下乎？陛下孝治天下，绅家庭，小小勃溪，犹以法治之。而冒丧ル伦，独谓无禁。臣窃以为不可也。”又曰：“我朝自罗伦论夺情，前后五十余人，多在边疆。故嗣昌在边疆则可，在中枢则不可。在中枢犹可，在政府则不可。止嗣昌一个犹可，又呼朋引类，竟成一夺情世界，益不可。”(《黄道周传》。 )编修赵士春上疏曰：“嗣昌墨视事，既已罔效。陛下简入纶扉，自应力辞新命。乃阅其奏牍，徒计岁月久近闲，绝无哀恸恻怛之念，何奸悖一至此也。陛下破格夺情，曰：‘人才不足故耳。’不知人才所以不振，正由爱功名、薄忠孝致之。且无事不备储材，有事轻言破格，非用人无弊之道也。臣祖用贤，首论故相夺情，几毙杖下。腊败肉示子孙。臣敢背家学、负明主，坐视纲常扫地哉？”(《赵士春传》。 )
  </div>
  <div class="pagination">
   <a href="明会要_page12.html">
    上一页
   </a>
   <span>
    ...
   </span>
   <a href="明会要_page8.html">
    8
   </a>
   <a href="明会要_page9.html">
    9
   </a>
   <a href="明会要_page10.html">
    10
   </a>
   <a href="明会要_page11.html">
    11
   </a>
   <a href="明会要_page12.html">
    12
   </a>
   <span class="current-page">
    13
   </span>
   <a href="明会要_page14.html">
    14
   </a>
   <a href="明会要_page15.html">
    15
   </a>
   <a href="明会要_page16.html">
    16
   </a>
   <a href="明会要_page17.html">
    17
   </a>
   <a href="明会要_page18.html">
    18
   </a>
   <span>
    ...
   </span>
   <a href="明会要_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
