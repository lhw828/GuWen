<!DOCTYPE html>
<html>
<head>
    <meta charset="UTF-8">
    <title>续通志 - 第 147 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 147 页/共 1359 页</h1>
    <div class="content">　　永寿公主
　　僖宗二女
　　唐兴公主
　　永平公主
　　昭宗十一女
　　新安公主
　　平原公主积善皇后所生帝在凤翔以主下嫁李茂贞子继偘后谓不可帝曰不尔我无安所是日宴内殿茂贞坐帝东南主拜殿上继偘 
族兄弟皆西向立主徧拜之及帝还朱全忠移茂贞书取主还京师
　　信都公主
　　益昌公主
　　唐兴公主
　　德清公主
　　太康公主
　　永明公主蚤薨
　　新兴公主
　　普安公主
　　乐平公主

　　钦定续通志卷七十三

　　●钦定续通志卷七十四　后妃传四

　　后妃传

　　五代

　　○五代

　　梁
　　后唐
　　晋
　　汉
　　周

　　△梁

　　太祖母文惠王皇后　　太祖元贞张皇后陈昭仪　　　　　　　　　李昭容末帝张德妃　　　　　　　郭妃

　　 太祖母文惠王皇后

　　梁太祖母曰文惠皇后王氏单州单父人生三子长广王全昱次朗王存次太祖后少寡携三子佣食萧县人刘崇家太祖壮而无赖崇数 
加笞责独崇母怜之时时自为栉沐戒家人曰朱三非常人也宜善遇之黄巢起太祖与存俱亡为盗从巢攻广州存战死居数岁太祖降唐及 
破巢遂镇宣武乃遣人以车马之萧县迎后于崇家使者至门后惶恐走避曰朱三落魄无行作贼死矣何以至此邪使者具道所以后乃惊喜 
泣下与崇母俱载以归封晋国太夫人太祖置酒太夫人前举觞为寿欢甚太祖启曰朱五经平生读书不登一第有子为节度使无忝先人矣 
后恻然良久曰汝能至此可谓英特然行义未必如先人也太祖请其故后曰朱二与汝俱从黄巢独死蛮岭其孤皆在午沟汝今富贵独不念 
乎太祖泣谢罪乃悉召存诸子以归太祖刚暴好杀后每诫之多赖以全活大顺二年秋后疾卜曰宜还故乡乃归卒于午沟太祖即位立四庙 
追尊皇考为文穆皇帝后曰文惠皇后

　　 太祖元贞张皇后

　　太祖元贞皇后张氏单州砀山县渠亭里富家子也 【案北梦琐言父蕤为宋州刺史】 太祖少以妇聘之生末帝太祖贵封魏国夫人 
后贤明精悍动有礼法太祖虽刚暴亦尝畏之每暴怒杀戮得后救护辄免时以外事访之后言多中尝出兵行至中途后意以为不然驰一介 
召之如期而至郴王友裕既破走朱瑾不追太祖怒夺其兵友裕惶恐亡匿后阴教友裕脱身自归友裕晨驰入见太祖拜伏庭中泣涕请死太 
祖怒甚将斩之后闻之不及履走庭中持友裕泣曰汝束身归罪岂不欲明非反乎太祖意解乃免太祖已破朱瑾纳其妻以归后迎太祖于封 
邱见瑾妻瑾妻再拜后亦拜凄然泣下曰兖郓与司空同姓之国昆仲之闲以小故兴干戈而使吾姒至此若不幸汴州失守妾亦如此矣言已 
又泣太祖为之感动乃送瑾妻为尼后常给其衣食天福元年后卒 【按天福乃石晋年号后卒于梁祖未即位前应在唐代考唐末有天复 
天佑年号福复音近福佑形近未审何者之误通鉴及会要不载无可据改姑存原文】 太祖即位追册为贤妃末帝立追谥曰元贞皇太后  
【按五代会要开平二年追封贤妃干化二年追册为元贞皇后】 后已死太祖始为荒淫卒以及祸云

　　 陈昭仪

　　昭仪陈氏宋州人也以色进太祖嫔妾数百而昭仪专宠太祖尝疾昭仪与尼数十人昼夜为佛法不少懈太祖以为爱己尤宠之开平三 
年度为尼居宋州佛寺

　　 李昭容

　　昭容李氏亦以色进尤谨愿未尝去左右太祖病昼寝方寐忽栋折独李氏侍侧遽牵太祖衣太祖惊走栋折寝上太祖德之拜昭容皆不 
知所终

　　 末帝张德妃

　　末帝德妃张氏父归霸太祖功臣帝初以妇聘之及即位将册为后妃请待帝郊天而帝卒不得郊贞明五年妃病甚帝遽册为德妃其夕 
薨

　　 郭妃

　　次妃郭氏父归厚事梁为登州刺史妃少以色进梁亡庄宗入宫梁故妃妾皆号泣迎拜贺王友雍妃石氏有色庄宗召之石氏慢骂杀之 
次召妃妃惧而听命己而度为尼赐名誓正居洛阳卒初庄宗入汴末帝登建国楼求自尽命控鹤指挥使皇甫麟进刃麟亦自刭庄宗命张全 
义葬其尸藏其首于太社晋天福三年诏许收葬乃出末帝首与妃同葬之

　　△后唐

　　太祖刘太妃　　　　　贞简曹皇后庄宗神闵敬刘皇后 【韩淑妃伊德妃】 明宗和武宪曹皇后　　昭懿夏皇后宣宪魏皇后　 
　　　　王淑妃愍帝孔皇后　　　　　废帝刘皇后

　　 太祖刘太妃

　　太祖正室刘氏代北人次妃曹氏太原人也太祖封晋王刘氏封秦国夫人自太祖起兵代北刘氏常从征伐为人明敏多智略颇习兵机 
常教其侍妾骑射以佐太祖上源驿之变左右有先脱归者以难告夫人神色不动立斩告者阴召大将谋保军以还迟明太祖还军与夫人相 
向恸哭因欲举兵击梁夫人曰公本为国讨贼今梁事未暴而遽反兵相攻天下闻之莫分曲直不若敛军还镇自诉于朝太祖从之其后太祖 
击刘仁恭败归梁遣氏叔琮康怀英等连岁攻晋围太原晋兵屡败太祖忧窘不知所为李存信等劝太祖亡入北边收兵以图再举太祖然之 
入以语夫人夫人骂曰存信代北牧羊儿耳安足与计成败且公尝笑王行瑜弃邠州走卒为人擒今乃自为此邪昔公亡奔达靼几不能自脱 
赖天下多故乃得南归今屡败之兵散亡无几一失其守谁能从公北边其可至乎太祖大悟乃止夫人无子性贤不妒忌尝为太祖言曹氏相 
当生贵子宜善待之而曹氏亦自谦退相得甚欢曹氏封晋国夫人后生子是为庄宗太祖性暴怒多杀人左右无敢言者惟曹氏从容谏譬往 
往见听及庄宗立事曹氏尤谨其救赵破燕取魏博与梁战河上十余岁岁尝驰归省母至三四人皆称其孝庄宗即位册尊曹氏为皇太后而 
以嫡母刘氏为皇太妃太妃往谢太后太后有惭色太妃曰愿吾儿享国无穷使吾获没于地以从先君幸矣复何言庄宗灭梁入洛使人迎太 
后归洛居长寿宫而太妃独留晋阳同光三年五月太妃薨七月太后崩谥曰贞简葬坤陵而太妃无谥太妃与太后甚相爱其送太后于洛也 
涕泣而别归而思慕遂不起太后闻之欲驰至晋阳视疾及卒又欲自往葬之庄宗泣谏乃止而太后自太妃卒悲哀不饮食逾月亦崩

　　 庄宗神闵敬刘皇后 【韩淑妃　伊德妃】
</div>
    <div class="pagination">
<a href="续通志_page146.html">上一页</a><span>...</span><a href="续通志_page142.html">142</a><a href="续通志_page143.html">143</a><a href="续通志_page144.html">144</a><a href="续通志_page145.html">145</a><a href="续通志_page146.html">146</a><span class="current-page">147</span><a href="续通志_page148.html">148</a><a href="续通志_page149.html">149</a><a href="续通志_page150.html">150</a><a href="续通志_page151.html">151</a><a href="续通志_page152.html">152</a><span>...</span><a href="续通志_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
