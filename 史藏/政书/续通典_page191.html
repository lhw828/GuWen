<!DOCTYPE html>
<html>
<head>
    <meta charset="UTF-8">
    <title>续通典 - 第 191 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 191 页/共 410 页</h1>
    <div class="content">
　　宋章穆太后母楚国太夫人吴氏薨太常礼院言皇帝为外祖母本服小功详开宝通礼即有举哀成服之文又缘近仪大功以上方成服今请皇太后择日就本宫挂服雍王以下为外祖母给假其后太后适母韩国太夫人薨亦用此制焉

　　△天子吊大臣服议【宋　明】

　　宋

　　明

　　宋

　　宋制皇帝临宗戚贵臣等丧出宫服常服至所临处变服素服天圣丧葬令皇帝临臣之丧一品服锡衰三品以上缌衰四品以下疑衰 【按周礼司服王为三公锡衰为诸侯缌衰为大夫士疑衰郑司农云锡麻之滑易者十五升去其半有事其布无事其缕缌亦十五升去其半有事其缕无事其布疑衰十四升衰郑康成云疑之言拟也拟于吉】 皇从兄节度使乐安郡王惟正薨诏礼官议服奏言天子为群臣二品宗室大功以上为服据惟正本小功亲本官三品礼不当挂服特诏择日挂服皇帝皇太后并素服 【按期功以天子绝服宋制为二品宗室大功亲以上为服已为过当至惟正本小功亲本官三品而特为之服尤不足为据矣】

　　明

　　明制凡大臣讣奏太史监择皇帝临丧日期拱卫司设大次于丧家大门外设御座于正厅中其日銮驾至大次降辂升舆入易素服百官皆易服皇帝降舆诣灵座前哭百官皆哭太常卿奏止哭三上香三祭酒出至正厅御座主丧以下诣厅下拜位再拜承制官诣丧主前云有制丧主以下皆跪宣制讫皆再拜退立于厅西太常卿奏礼毕皇帝升舆出就大次易服

　　△天子为大臣及诸亲举哀议【五代　宋　辽　金　明】

　　五代

　　宋

　　辽

　　金

　　明

　　五代

　　周世宗显德二年枢密使郑仁诲薨其日世宗车驾幸其私第赞礼者引丧主哭于大门内望见乘舆止哭再拜引丧主立于庭皇帝至幕殿改服素服就临升殿南闲丧主内外再拜皇帝哭十五举音丧主内外皆哭皇帝诣祭所三奠酒丧主以下再拜皇帝退止哭从官进名奉慰皇帝改常服还内及五年王朴薨世宗临丧更不具仪

　　晋高祖天福五年四月曹州防御使石晖卒帝之从弟也礼官奏天子为五服之内亲本服周者三哭而止从之

　　宋

　　宋真宗时太尉兼侍中王旦薨上临哭辍视朝三日发哀于苑中仁宗时忠武军节度使王德用薨诏辍朝三日发哀于苑中其临丧故事车驾将至所幸之第赞礼者引丧主哭于大门内望见乘舆止哭再拜立于庭皇帝至幕殿改素服就临丧主内外再拜皇帝哭十五举音丧主内外皆哭皇帝诣祭所三奠酒丧主以下再拜皇帝退止哭从官进名奉慰皇帝改常服还内 【按朱子语类本朝于大臣之丧待之甚哀贺孙举哲宗哀临温公事曰温公固是如此至于尝为执政巳告老而死祖宗亦必为之亲临罢乐】

　　辽

　　辽兴宗重熙十二年萧孝忠薨帝素服哭临赦死囚数人为孝忠荐福葬日亲临赐官户守冢

　　金

　　金熙宗皇统元年五月梁宋国王宗干薨庚戍上亲临百官奏戍亥不宜哭泣上曰君臣之义骨肉之亲岂可避之遂哭之恸六月纪王宗强薨上亲临如宗干丧世宗大定六年布萨忠义薨上亲临哭之恸辍朝奠祭赙银千五百两重彩绢各五十世宗将幸西京复临奠命参知政事唐古安礼护丧事凡葬祭从优厚官为给之十二年赫舍哩志宁薨上辍朝临其丧行哭而入哀动左右将葬上致祭见陈甲柩前复恸哭之赙银千五百两重彩五十端绢五百匹葬事祠堂皆从官给宣宗兴定五年越王永功薨上亲奠于殡所

　　明

　　明制乘舆为王公大臣举哀凡王公薨讣报太常司告示百官拱卫司前期于西华门内壬地设御幄南向陈御座于正中上置素缛侍仪司设讣者位于御幄前之南设文武官陪哭位于幄前东西相向奉慰位于讣者位之北北向设赞礼二人位于讣者拜位之北东西相向引讣者二人位于赞礼之南东西相向引文武官四人于文武官之北东西相向其日拱卫司仪仗于奉天门奉迎车驾引礼引文武官素服由西华门入就陪哭位引讣者亦由西华门入立位于西南侍仪版奏外办皇帝素服乘舆诣幄仪仗分列于幄前之左右和声郎陈乐于御幄之南设而不作太常卿于幄西跪奏某官来讣某年某月某日臣某官以某疾薨请举哀皇帝哭 【十五声】 文武官在位者皆哭 【其哭声随上为节】 太常卿跪奏请止哭皇帝止哭百官在位者皆止哭 【按明史礼志洪武二年开平王常遇春卒讣至礼官请如宋太宗为赵普举哀故事遂定制】

　　△公主服所生议【宋】

　　宋文帝元嘉二十三年七月白衣领御史中丞何承天奏白尚书刺海盐公主所生母蒋美人丧海盐公主先离婚今应成服撰仪参详宜下二学礼官博士议公主所服轻重太学博士顾雅议今既咸用士礼便宜同齐衰削杖布带疏履期礼毕心丧三年博士周野王议又云今诸王公主咸用士礼谯王衡阳王为所生太妃皆居重服则公主情礼亦宜家中期服为允其博士庾邃之颜测殷明王渊之四人同雅议何惔王罗云二人同野王议台按今之诸王虽行士礼是施于旁亲及自己以下至于为帝王所厌犹一依古典又永初三年九月符修仪亡广德公主以余尊所厌犹服大功海盐公主体自宸极当上厌至尊岂得遂服台据经传正文并引事例依源责失而博士顾雅周野王等悍不肯从方称自有宋以来皇子藩王皆无厌降同之士礼着于故事缌功之服不废于末戚顾独贬于所生是申其所轻夺其所重岂缘情之谓台伏寻圣朝受终于晋凡所施行莫不上稽礼文兼用晋事又太元中晋恭帝时为皇子服其所生陈氏练冠縓缘此则前代施行故事谨依礼文者也又广德三公主为所生母符修仪服大功此先君余尊之所废者也元嘉十三年第七皇子不服曹婕妤止于麻衣此厌乎至尊者也博士既不据古又不依今背违施行而多作浮辞自卫乃云五帝之十三王之季又言长子去斩衰除禫杖皆是古礼今世博士虽复引此诸条无救于失又诘台云藩国得遂其私情此意出何经记臣按南谯衡阳太妃并受朝命为国小君是以二王得遂其服岂可为美人比例寻藩王得遂者圣朝之所许也皇子公主不得申者由有厌而然也台登重更责失制不得过十日而复不酬答既被催摄二三日甫输怙辞虽理屈事穷犹闻义耻服臣闻丧纪有制礼之大经降杀攸宜国家旧典古之诸侯众子犹以尊厌况在王室而欲同之士庶此之僻谬不俟言而显太常统寺曾不研却所谓同乎失者亦未得之宜加裁正宏明国典谨案太学博士顾雅国子助教周野王博士王罗云颜测殷明何惔王渊之前博士迁员外散骑侍郎庾邃之等咸蒙抽饰备位前疑既不谨守旧文又不审据前准遂上背经典下违故事率意妄作自造礼章太常臣敬叔位居宗伯问礼所司腾述往反了无研却混同兹失亦宜及咎请以见事并免今所居官解野王领国子助教雅野王初立议乖舛中执捍愆失末违十日之限虽起一事合成三愆罗云掌押捍失三人加禁锢五年诏敬叔白衣领职余如奏 【杜典不载今补纂】

　　钦定续通典卷七十五 

●钦定续通典卷七十六　礼三十二

　

　　凶礼三

　　○凶礼三

　　臣民为太皇太后皇太后服议

　　臣民为天子服议

　　皇太后皇后以下为天子服议

　　宗室童子为天子服宋

　　皇后为亲属举哀议

　　皇后亲为皇后服议宋

　　臣民为皇后服议

　　皇太子为皇后不终三年服议

　　皇太子为所生母服议

　　皇太子为庶母服议明

　　诸王出后为本生父母议明

　　为皇太子服议

　　为太子妃服议明

　　为皇子服议宋

　　为公主服议

　　为诸王服议

　　为诸王妃服议

　　为皇子殇服议宋
</div>
    <div class="pagination">
<a href="续通典_page190.html">上一页</a><span>...</span><a href="续通典_page186.html">186</a><a href="续通典_page187.html">187</a><a href="续通典_page188.html">188</a><a href="续通典_page189.html">189</a><a href="续通典_page190.html">190</a><span class="current-page">191</span><a href="续通典_page192.html">192</a><a href="续通典_page193.html">193</a><a href="续通典_page194.html">194</a><a href="续通典_page195.html">195</a><a href="续通典_page196.html">196</a><span>...</span><a href="续通典_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
