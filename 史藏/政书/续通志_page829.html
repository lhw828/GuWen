<!DOCTYPE html>
<html>
<head>
    <meta charset="UTF-8">
    <title>续通志 - 第 829 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 829 页/共 1359 页</h1>
    <div class="content">
　　宋 【六十六】

　　○宋六十六

　　郝质　　　　　贾逵　　　　　窦舜卿　　刘昌祚　　　　卢政　　　　　燕达　　姚兕【麟　雄古】　　杨燧　　　　 
　刘舜卿　　宋守约【球】　　　苗授【履】　　　　王君万【赡】　　张守约　　　　王文郁　　　　周永清　　刘绍能　 
　　　王光祖　　　　李浩　　和斌　　　　　刘仲武　　　　曲珍　　刘閴　　　　　郭成　　　　　贾嵓　　张整　　　 
　　张蕴　　　　　王恩　　杨应询　　　　赵隆

　　郝质
　　贾逵
　　窦舜卿
　　刘昌祚
　　卢政
　　燕达
　　姚兕
　　杨燧
　　刘舜卿
　　宋守约 【宋球】
　　苗授 【苗履】
　　王君万
　　张守约
　　王文郁
　　周永清
　　刘绍能
　　王光祖
　　李浩
　　和斌
　　刘仲武
　　曲珍
　　刘閴
　　郭成
　　贾嵓
　　张整
　　张蕴
　　王恩
　　杨应询
　　赵隆

　　△郝质

　　郝质字景纯汾州介休人少从军挽强为第一充殿前行门换供奉官为府州驻泊都监主管麟府军马与田朏将兵护军须馈麟州道遇 
西夏数千骑质先驱力战斩首获马数百又与朏行边至栢谷敌堑道以阻官军质御之于寒岭下转鬬逐北遂修复寍远诸栅以扼贼衡以功 
超迁内殿承制并代路都监贾昌朝荐为本路钤辖使讨贝州文彦博至命部城西回河上有亭甚壮彦博虑为贼焚遣小校蔺千守而质使千 
往他营度战具亭焚彦博将斩千质曰质实使之罪乃在质彦博壮其义两释之质自此益知名贼平迁六宅使厯高阳关定州并代钤转驻泊 
副都部署龙神卫捧日天武都指挥使马军殿前都虞候加领贺州刺史英州团练眉州防御使奉诏城丰州进步军副都指挥使宿州观察使 
还宿卫改马军英宗立迁武昌军节度观察留后加安德军节度使为殿前副指挥使神宗立易节度武军为都指挥使 【按东都事略神宗 
即位迁殿前都指挥使从镇安武】 元丰元年卒帝亲临其丧赠侍中谥曰武庄质御军有纪律犯者不贷而享犒丰渥公钱不足出己俸助之 
平居自奉简俭笃于信义从微至贵皆以功次迁云

　　△贾逵

　　贾逵真定藁城人隶供圣军为卒至殿前班副使换西染院副使从狄青征侬智高战于归仁驿既陈青誓众曰不待令而举者斩时左将 
孙节战死逵为右将军先锋将私念所部兵数困易衄兵法先据高者胜苟复待命而贼乘胜先登吾事去矣即日引军趋山既定贼至逵麾众 
驰下伏剑大呼断贼为二贼首尾不相救遂溃逵诣青请罪青拊其背劳谢之邕州城空青使逵入括公私遗坠固辞是时将校多以搜城故匿 
窃金宾独逵无所犯迁西染院使嘉州刺史秦凤路钤辖以母老辞不许徙并代路专主管麟府军马熟户散处边关苦于寇略逵差度远近聚 
为二十七堡次第相望自是害乃息复徙秦凤去之十日而代者郭思败朝廷以逵为能连擢捧日天武四厢都指挥使马步军殿前都虞候厯 
泾原高阳关麟延路副都总管以利州观察使入为步军副都指挥使都城西南水暴溢注安上门英宗遣逵督护亟囊土塞门水乃止议者欲 
穴堤以泄其势逵请观水所行谕居民徙高避水然后决之军校营城外者每常朝即未晓启门钥逵言禁城当谨启闭不宜凭报者迁马军副 
都指挥使复总鄜延兵延州旧有夹河两城始元昊入寇据险城几不能守逵相伏龙山九州岛台之间可容窥觇请于其地筑保障与城相望延 
人以为便转昭信军节度观察留后奏言种谔处绥州降人于东偏初云万三千户今乃千一百户耳逋逃之余所存纔八百自延州运粟至怀 
寍率以四百钱致一石而缘边居人壮者但日给一升罔冒何至大半徒欲妄兴边事自以为功不可不察元丰初拜建武军节度使殿前都指 
挥使请不俟郊赦赐三世官神宗曰逵武人能有念亲之志其特许之数月而卒年六十九赠侍中谥曰武恪

　　△窦舜卿

　　窦舜卿字希元相州安阳人以荫为三班奉职监平乡县酒税辟府州兵马监押夏人犯塞舜卿欲袭击举烽求援于大将王凯弗应舜卿 
度事急提州兵出战胜之明日经略使问状凯惧要以同出为报舜卿驩然相许不自以为功为青淄路都监海盗行劫执博昌镇官吏肆剽掠 
舜卿募士三百悉擒之使契丹主客马佑言昔先公客省善射君当传家法置酒请射舜卿发辄中佑使奴持二弓示之一挽皆折湖北蛮猺彭 
仕义叛徙为钤辖兼知辰州建请筑州城不扰而办帅师取富州蛮将万年州据石狗崖舜卿选壮卒奋击蛮矢石交下卒蒙盾直前发强弩射 
万年州毙于崖下遂拔之左右欲尽剿其众舜卿不许曰仕义愿内附特为此辈所胁今死矣何以多杀为引兵入北江仕义降擢康州刺史加 
龙神卫捧日天武四厢指挥使马军殿前都虞候三迁邕州观察使厯邠寍环庆路副都总管熙寍中十上章求退且丐易文阶改刑部侍郎提 
举嵩山崇福宫以光禄大夫致仕再转金紫光禄大夫卒年八十八谥曰康敏

　　△刘昌祚

　　刘昌祚字子京真定人父贺战殁于定州录为右班殿直主秦州威远砦青唐聚兵盐并经年不散昌祚奉帅命往诘之诸酋曰闻汉家欲 
取吾井盐昌祚曰国家富有四海何至与汝争此邪与酋俱来犒赉之欢然帅众去迁西路都巡检使辽还神宗临试驰射授通事舍人夏人寇 
刘沟堡昌祚领骑二千出援虏伏万骑于黑山而伪遁卒遇之战不解薄暮大酋突而前昌祚抽矢一发殪之余众悉遁帅李师中上其功曰西 
事以来以寡抗众未有如昌祚者知阶州讨平穆济等族又平迭州转作坊使为熙河路都监从王中正入蜀破筚篥羌加皇城使荣州刺史秦 
凤路钤辖又加西上合门使果州团练使知河州元丰四年为泾原副都总管王师西征诏与总管姚麟率蕃汉兵五万受环庆高遵裕节制令 
两路合军以出既入境而庆兵不至昌祚出胡卢川次玛伊克隘夏众十万扼险昌祚挟两盾先登夏人小却师乘之斩首千七百级进次鸣沙 
川取其窖粟遂薄灵州城先锋夺门几入遵裕驰遣使止之昌祚按甲勿攻是夕庆兵始距城三十里而军遇敌接战昌祚遣数千骑赴之迟明 
贼巳退遵裕讶应援之缓有诛昌祚意怒未解欲夺其兵付姚麟麟不敢受乃已明日遣昌祚巡营凡所得马粮悉为庆兵所取泾师忿噪遵裕 
围城十八日不能下夏人决七级渠以灌遵裕师军遂溃即南还复命泾师为殿昌祚手剑水上待众济然后行为虏所及战退至渭州粮尽士 
争入城无复行伍坐贬永兴军钤辖明年复徙泾原加龙神卫四厢都指挥使知延州兼鄜延路经略安抚使 【按宋史本传作知延州东都 
事略作鄜延经略安抚使考文献通考时知太原府及延庆熙秦等州皆以措置边事兼经略安抚使以重其任昌祚盖知延州兼鄜延路经略 
安抚使故下文有措置义合德靖诸砦绵亘七百里云云宋史与事略互见疏漏今补辑】 时永乐方陷士气不振昌祚先修马政自义合至德 
靖砦绵亘七百里堡垒疏密不齐烽熢不相应昌祚度屯戍险易地望远近事力强弱立为定式上诸朝夏人寇塞门安远砦拒破之杀其统军 
额布勒茂密额默二人盖始谋攻永乐者哲宗立进步军都虞候雄州团练使知渭州厯马军殿前都虞候渭地宜牧养故时弓箭手人授田二 
顷有马者复增给之谓之马口分地其后马死不补而据地自若昌祚按举其法不二年耗马复初又括陇山闲田得万顷募士卒五千别置将 
统之劲悍出诸军右朝廷归夏人四砦昌祚以为不可再迁殿前副都指挥使冀州观察使武康军节度使卒赠开府仪同三司谥曰毅肃昌祚 
气貌雄伟最善骑射箭出百步之外夏人得箭以为神所著射法行于世

　　△卢政

　　卢政太原文水人以神卫都头从刘平与夏人战延州虏薄西南隅兵不得成列政自变量骑挑战发伏弩二百射却之日且暮政说平曰今 
处山间又逼污泽宜速退保后山须明决鬬不然彼夜出乘高蹙以御之平不听遂败政脱身归黄德和诬平降贼神宗引政问状政言平被执 
非降也因自陈失主将当死帝义其言赦之以为供奉官德州兵马监押预讨贝州率勇敢数百人飞环絓堞而登守者莫能亢大军乘之以入 
</div>
    <div class="pagination">
<a href="续通志_page828.html">上一页</a><span>...</span><a href="续通志_page824.html">824</a><a href="续通志_page825.html">825</a><a href="续通志_page826.html">826</a><a href="续通志_page827.html">827</a><a href="续通志_page828.html">828</a><span class="current-page">829</span><a href="续通志_page830.html">830</a><a href="续通志_page831.html">831</a><a href="续通志_page832.html">832</a><a href="续通志_page833.html">833</a><a href="续通志_page834.html">834</a><span>...</span><a href="续通志_page830.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
