<!DOCTYPE html>
<html>
<head>
    <meta charset="UTF-8">
    <title>续通志 - 第 1067 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1067 页/共 1359 页</h1>
    <div class="content">河东至古任城失其故道没民田千三百余顷此水开修成河其田即可耕种自小王村径滹沱合入御河通行舟栰其四磁州东北滏漳二水 
合流处引水由滏阳鄞郸洺州永年下经鸡泽合入澧河可灌田三年余顷其五怀孟沁河虽浇灌犹有漏堰余水东与丹河余水相合引东流 
至武陟县北合入御河可灌田二千余顷其六黄河自孟州西开引少分一渠经由新旧孟州中闲顺河古岸下至温县南复入大河其闲亦可 
灌田二千余顷每奏一事世祖叹曰任事者如此人不为素餐矣授提举诸路河渠寻加副河渠使至元元年从张文谦行省西夏先是古渠在 
中兴者一名广来其长四百里一名汉延长二百五十里他州正渠十皆长二百里支渠大小六十八灌田九万余顷兵乱以来废坏淤浅守敬 
更立闸堰皆复其旧二年迁都大少监守敬言向自中兴沿河四昼夜至东胜可通漕运及见查泊乌梁海古渠甚多宜加修理又言金时自燕 
京之西麻峪村分引卢沟一支东流穿西山而出是谓金口其水自金口以东燕京以北灌田若干顷利不可胜计兵兴以来典守者惧有失因 
以大石塞之今若按视故迹使水得通流上可致西山之利下可广京畿之漕又言当于金口西预开减金口西南还大河令其深广以防涨水 
突入之患帝善之十二年丞相巴延南征议立水站命守敬行视河北山东可通舟者为图奏之初秉忠以大明历自辽金承用二百余年寖以 
后天议欲修正未果十三年江左既平帝思用其言遂以守敬与王恂率南北日官分掌测验以文谦与张易领之左丞许衡参预其事守敬首 
言厯之本在于测验而测验之器莫先仪表今司天浑仪宋皇佑中汴京所造不与此处天度相符比量南北二极约差四度表石年深亦复欹 
侧守敬乃尽考其失而移置之既又别图高爽地以木为棚重创作简仪高表相用比覆又以为天象附极而动昔人尝展管望之未得其的作 
候极仪极辰既位天体斯正作浑天象象虽形似莫适所用作玲珑仪以表之矩方测天之正圜莫若以圜求圜作抑仪古有经纬结而不动守 
敬易之作立运仪日有中道月有九行守敬一之作证理仪表高景虚罔象非真作景符月虽有明察景则难作阙凡历法之验在于交会作日 
月食仪天有赤道输以当之两极低长标以指之作星晷定时仪又作正方案九表悬正仪座正仪为四方行测者所用又作仰规覆矩图异方 
浑葢图日出入永短图与上诸仪互相参考十六年改局为太史院以恂为太史令守敬为同知太史院事给印章立官府及奏进仪表式守敬 
当帝前指陈理致至于日晏帝不为倦守敬因奏唐一行开元闲令南宫说天下测景书中见者凡十三处今疆宇比唐尤大宜遣使远方测验 
日月交会分数时刻不同昼夜长短不同日月星辰去天高下不同即目测验人少可先南北立表敢直测景帝可其奏遂设监候官一十四员 
分道测验东至高丽西极滇池南踰朱崖北尽铁勒凡二十七所十七年新历告成守敬与诸臣同上奏曰臣等窃闻帝王之事莫重于历自黄 
帝迎日推策帝尧以闰月定四时成岁舜在璇玑玉衡以齐七政爰及三代历无定法周秦之闲闰余乘次西汉以后历经七十改创法者十三 
家迨至圣朝专命臣等改治新历臣等用创造简仪高表凭其测实数所考正者凡七事一曰冬至二曰岁余三曰日躔四曰月离五曰入交六 
曰二十八宿距度七曰日出入昼夜刻所创法凡五事一曰太阳盈缩二曰月行迟疾三曰黄赤道差四曰黄赤道内外度五曰白道交周其法 
视古皆密可以施之永久十九年恂卒时历虽颁然其推步之式与夫立成之数尚智未有定稿守敬于是比次编类整齐分杪裁为推步七卷 
立成二卷历议拟藁三卷转神选择二卷上中下三历注式十二卷二十三年继为太史令遂上表奏进又有时候笺注二卷修改源流一卷其 
测验书有仪象法式二卷二至晷景考二十卷五星细行考五十卷古今交食考一卷新测二十八舍杂坐诸星八宿去极一卷新测无名诸星 
一卷月离考一卷并藏诸官二十八年有言滦河自永平挽舟踰岭而行可至开平有言卢沟自麻峪可至寻麻林朝廷遣守敬相视滦河既不 
可行卢沟舟亦不通守敬因陈水利十有一事其一大都运粮河不用一亩泉旧原别引北山白浮泉水西而南经贫山泊自西水门入城环汇 
于积水潭复东折而南出南水门合入旧运粮河每十里置一闸至通州凡为闸七距闸里许上重置斗门互为堤阏以过舟上水 【河渠志 
作坝闸一十处共二十座节水以通漕运】 帝览奏喜曰当速行之于是复置都水监俾守敬领之帝命丞相以下皆亲操畚闸倡工侍守敬指 
授而后行事 【按王圻续文献通考云首事于二十九年之春告成于三十年之秋凡置闸之处往往于地中得旧时砖木人服其识】 先是 
通州至大都陆运官粮岁数十万石方秋霖雨驴蓄死者不可胜计至是皆罢之三十年帝还自上都过积水潭见舳舻蔽水大悦名曰通老河 
赐守敬钞万二千五百贯仍以旧职兼提调通惠河漕运事守敬又言于澄清闸稍东引水与北坝河接且立闸丽正门西令舟楫得环城往来 
志不就而罢三十一年拜昭文馆大学士知太史院事大德二年召至上都议开铁幡竽渠守敬奏山水频年暴下非大为渠堰广五七十步不 
可执政吝于工费以其言为过缩其广三之一明年大雨山水注下渠不能容漂没人畜庐帐戍犯行殿成宗谓宰臣曰郭太史神人也惜其言 
不用耳七年诏内外官年及七十并听致仕独守敬不许其请自是翰林太史司天官不致仕着为令延佑三年卒

　　△杨桓

　　杨桓字武子兖州人幼惊悟读论语至宰子画寝章慨然有立志由是终身非疾病未尝画寝中统四年补济州教授后召为太史院校书 
郎奉敕撰仪表铭厯日序文辞典雅迁秘书监丞至元三十一年拜监察御史有得玉玺于穆呼哩曾孙硕迪家者桓辨识其文曰受天之命既 
寿永昌 【崔或传作受命于天既寿永昌】 乃顿首言日此厯代传国玺也亡久矣今皇太孙龙飞而玺复出天其彰端应于今日乎即为文 
述玺始末上之成宗即位桓上时务二十一事一郊祀天地二亲享太庙备四时之祭三先定首相四朝见羣臣访问时政得失五诏羣臣以时 
侍讲六设太学及府州儒学教养生徒七行诰命以褎善叙劳八异章服以别贵贱九正礼仪以肃宫庭十定官制以省内外冘员十一讲究钱 
谷以裕国用十二访求晓习音律者以协太常雅乐十三国子监不可隶集贤院宜正其名十四试补六部寺监及府州司县吏十五增内外官 
吏俸禄十六禁父子骨肉奴婢相告讦者十七定婚姻聘财十八罢行用官钱营什一之利十九复笞杖以别轻重之罪二十郡县吏自中统前 
仕官者宜加优异二十一为治之道宜各从本俗疏奏帝嘉纳之未几升秘书少监预修大一统志秩满归兖州大德三年以国子司业召未赴 
卒桓博览羣籍尤精篆籀之学着六书统六书泝源书学正韵行于世

　　△杨果

　　杨果字正卿其先蒲阴人徙居许昌以章句授徒为业登金正大元年进士第为偃师令以廉干称金亡杨奂辟为河南课税司经厯史天 
泽经略河南复用为参议时兵革之余法度草创果随宜赞画民赖以安世祖中统元年命为北京宣抚使明年拜参知政事至元六年出为怀 
孟路总管大修学庙俄以老致政卒于家谥文献果性明敏美风姿工文章尤长于乐府征时避乱河南娶羁旅中女后登科历膴仕竟与偕老 
不易其初心人以是称之有西庵集

　　△王构

　　王构字肯堂东平人父公渊遭金末之乱其兄三人挈家南奔公渊独誓死守坟墓伏草莽中诸兄呼之不出号恸而去卒得存其家而三 
兄不知所终构少颖悟弱冠以词赋中选为东平行台掌书记至元十一年授翰林国史院编修官时遣丞相巴延伐宋先下诏让之命构屡草 
以进世祖大悦宋亡构与李盘同被旨至杭取三馆图籍大常天章礼器仪仗归于京师十三年迁应奉翰林文字升修撰历吏部礼部郎中虑 
囚河南多所平反改太常少卿定亲享太庙仪注擢治书侍御史属僧格为俾与平章 【墓志作翰林承旨】 博果密检核燕南钱榖兼督逋 
负以十一月晦行期岁终复命明年春还宿庐沟驿度逾期祸且不测谓博果密曰设有罪构当身任不以累公也会僧格诛乃免成宗立由侍 
讲为学士纂修实录书成参议中书省事有上书陈利便请搜括田赋者执政欲从之构与平章何荣祖力言其不可得不行以疾归东平久之 
起为济南路总管诸王从者怙势行州县民莫敢忤视棈弭诸朝徙之北境学田为牧地所侵者理而归之官贷民粟岁饥而责偿不已构请输 
以明年武宗即位以纂修国史召拜翰林学士承旨未几卒 【按袁桷撰墓志云赠大司徒鲁国王谥文肃】 构厯仕三朝练习台阁典故祖 
宗谥册册文皆所撰定朝廷每有大议必咨访焉喜荐引寒士前后省台翰苑所辟无虑数十人后居清要皆有名于时子士熙南台御史中丞 
士点淮西廉访司佥事皆以文学世其家

　　△魏初

　　魏初字太初弘州顺圣人从祖璠金贞佑三年进士补尚书省令史宣宗求直言璠首论将相非人及不当立德陵事疏奏不报金将武仙 
军次五垛山 【金史武仙传作圣垛寨】 不进使璠往谕之闻仙率余众保留山璠直趣仙所仙引一吏与璠辨璠大言曰王人虽微序于诸 
侯之上将军奈何不加礼欲以小吏置对耶且将军跳山谷而左右无异心者以天子大臣故也苟不知尊天子安知麾下无如将军者仙不能 
屈璠复激使进兵不应比还金主已迁归德复辽蔡州 【按金史武仙传初保留山及败于柳河乃走圣朵寨哀宗走归德遗璠闲道召之与 
本传叙次互异】 金亡璠乃北还世祖居潜邸闻璠名征至和琳访以当世之务璠条陈三十余事卒于和琳赐谥靖肃无子以初为后初好读 
书尤长于春秋中统元年辟为中书省掾史兼掌书记未几以祖母老辞归隐居教授会诏左丞许衡学士窦默及京师储儒各陈经史所载前 
代帝王嘉言善政选进读之士有司以初应诏帝雅重璠名询知初为璠后叹桨久之授国史院编修官寻拜监察御史首言法者持天下之具 
御史台则守法之司也方今法有未定百司无所持循宜参酌考定颁行天下帝宴羣臣于上都有不能釂大卮者免其冠服初上疏曰臣闻君 
犹天也臣犹地也尊卑之礼不可不肃方今内有太常有史官有起居注以议典礼记言动外有高丽安南使者入贡以观中国之仪昨闻锡宴 
大臣威仪弗谨非所以尊朝廷正上下也疏入帝欣纳之仍谕侍臣自今母复为此举时襄樊未下将括民为兵或请自大兴始初言京师天下 
根本要在殷盛建邦之初讵宜骚动遂免又言旧制常参官诸州刺史上任三日举一人自代况风纪之职与常员异请自今监察御史按察司 
官在任一岁各举一人自代所举不当有罚不惟砥砺风节亦可为国得人遂举劝农副使刘宜自代出佥陕西四川按察使事厯为中丞卒子 
必复集贤院侍讲学士

　　△焦养直

　　焦养直字无咎东昌堂邑人夙以才器称至元十八年以真定路儒学教授超拜典瑞少监二十八年赐宅一区入侍帷幄陈说古先帝王 
政治帝听之每忘倦尝语及汉高帝起自侧微诵所旧闻养直从容论辨帝即开纳由是不薄高帝大德元年成宗幸柳林命养直进请资治通 
鉴因陈规谏之言赐酒及钞万贯三年迁集贤侍讲学士七年诏傅太子于宫中启沃诚至至大元年授集贤太学士谋议大政悉与焉告老归 
而卒谥文靖子德方兴国路总管府判官

　　△孟攀鳞

　　孟攀鳞字驾之云内人曾祖彦甫以明法为西北路招讨司知事有疑狱当死者百余人彦甫执不从后三日得实皆释之攀鳞幼日诵万 
言能缀文时号奇童金正大七年擢进士第仕至招讨使岁壬辰汴京下北归居平阳陕西帅府辟为详议官遂家长安世祖中统三年授翰林 
待制同修国史至元初召见条陈数十事大抵劝上以郊天地祀太庙制礼乐建学校行科举择守令以守民储米粟以赡军省无名之赋罢不 
急之役百司庶府统于六部纪纲制度悉由中书是为长久之计此祖悉嘉纳之一日与论王鹗许衡优劣对曰王鹗文华之士可置翰苑许衡 
明经传道可为后学矜式帝深然之又尝召问宗庙郊祀仪制悉据经典以对时帝将亲祀命同太常议定礼仪攀鳞夜昼郊祀及宗庙图以进 
帝皆亲览之俄以病西归帝令就议陕西四川行中书省事四年卒延佑三年赠平原郡公谥文定

</div>
    <div class="pagination">
<a href="续通志_page1066.html">上一页</a><span>...</span><a href="续通志_page1062.html">1062</a><a href="续通志_page1063.html">1063</a><a href="续通志_page1064.html">1064</a><a href="续通志_page1065.html">1065</a><a href="续通志_page1066.html">1066</a><span class="current-page">1067</span><a href="续通志_page1068.html">1068</a><a href="续通志_page1069.html">1069</a><a href="续通志_page1070.html">1070</a><a href="续通志_page1071.html">1071</a><a href="续通志_page1072.html">1072</a><span>...</span><a href="续通志_page1068.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
