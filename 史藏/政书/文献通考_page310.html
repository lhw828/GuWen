<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 310 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 310 页/共 334 页
  </h1>
  <div class="content">
   容斋洪氏《随笔》曰：“吴归命侯天纪三年、唐中宗景龙二年，俱有苦荬菜生之异，说者以为草妖。予按荬菜即苦荬，今俗呼为苦荐者是也。天纪、景龙之事甚相类，归命次年亡国，中宗後一年遇害，虽事非此致，亦可谓妖矣。平虑草不知何状，扬雄《甘泉赋》“并闾”注：如淳曰：“并闾，其叶随时致，致平则平，致不平则倾也。”颜师古曰：“如氏所说自是平虑耳。”然则亦异草也。鬼目，见《尔雅》，郭璞云：“今江东有鬼目草，茎似葛，叶员而毛，如耳也。赤色丛生。”《广志》曰：“鬼目似梅，南人以饮酒。”《南方草木状》曰：“鬼目树，大者如木子，小者如鸭子，七月八月熟，色黄味酸，以蜜煮之，滋味柔嘉，交趾诸郡有之。”《交州记》曰：“高大如木瓜而小，倾邪不周正。”《本草》曰：“鬼目一名东方宿，一名连虫陆，名羊。”
    晋惠帝元康二年二月，巴西郡界草皆生花，结子如麦，可食。时帝初即位，楚王玮矫诏诛汝南王亮及太保卫，帝不能察。今非时草结实，此恒燠宽舒之罚。  安帝义熙二年九月，扬武将军营士陈盖家有苦荬菜，茎高四尺六寸，广三尺二寸，厚三寸，亦草妖也。此殆与吴终同象。识者以为苦荬者，买勤苦也。自後岁岁征讨，百姓劳苦，是买苦也。十馀年中，姚泓（乌宏反）灭，兵始戢，是苦荬之应也。  义熙中，宫城上及御道左右皆生蒺藜，亦草妖也。蒺藜有刺，不可践而行。生宫墙及驰道，天戒若曰，人君不听政，虽有宫室驰道，若空废也，故生蒺藜。
    宋明帝泰始四年春正月丙辰朔，雨草於宫。
    陈後主末年，临平湖草久塞，忽然自通。
    魏太武太延元年，有嘉瓜合蒂，生於中山。
    隋高祖时，上党有人宅後每夜有人呼声，求之不得。去宅一里所，但见人参一本，枝叶峻茂。因掘去之，其根五尺馀，具体人状，呼声遽绝。盖草妖也。视不明之咎。时晋王阴有夺宗之计，高祖不悟，听邪言，废无罪，因此而乱也。
    唐武德四年，益州献芝草如人状。占曰：“王德将衰，下人将起，则有木生为人状。”草，亦木类也。  景龙二年，岐州县民王上宾家，有苦荬菜高三尺馀，上广尺馀，厚二分。近草妖也。  三年，内出蒜条，上重生蒜。蒜，恶草也；重生者，其类众也  。四年，京畿蓝田山竹实如麦。占曰：“大饥。”  开元二年，终南山竹有华，实如麦，岭南亦然，竹并枯死，是岁大饥，民采食之。占曰：“竹、柏枯，不出三年有丧。”  十七年，睦州竹实。  元和十三年八月，盐铁使奏：“郾城、上蔡等县，生苜{艹}草，引蔓结实，味甘，人赖为食。”  太和九年冬，郑注金带有菌生。近草妖也。  开成四年六月，襄州山竹有实成米，民采食之。  光启元年七月，河中解、永乐生草，叶自相つ结，如旌旗之状，人以为“旗子草”。  二年七月，凤翔麟游草生如旗状。占曰：“其野有兵。”
    宋乾德四年，渭州范裕献嘉莲一茎二花。（《符瑞志》所载，双头花甚多，不及悉书。）  太平兴国七年八月，知易州白继ど献合欢瓜，知河南府焦继献合欢牡丹花。大中祥符四年四月，江陵府刑部郎中袁炜家圃芍药双华并萼（《符瑞志》所载，莲、牡丹、芍药、甘瓜双生者甚多，不悉录，各摭其一，以备异闻）。  咸平二年，知黄州张鉴献瑞草二本。九月，鄂州武昌县生异草如柏，色莹白，枝叶傅地如绣。  晁化三年，知开州赵得忠献《忘忧草图》，花萼相重而生。咸平二年闰三月，宣、池、歙、杭、越、睦、衢、婺州箭竹生米如稻，时大饥，采之充食。  大中祥符三年四月，京师竹有华。占：主岁不登。  天禧元年四月，邵州邵阳县竹上生穗如米，居民饥乏食，采食之。又饶州浮梁县山竹生穗如米。庆历元年二月丙午，京师雨药。  熙宁六年十二月，徐州滕县官舍生异草，经月不腐。  元丰二年六月，忠州雨豆。元丰，眉州、梓州、处州俱生瑞竹。  元三年六月，忠州临江县雨白黍，又雨黑黍。  大观元年，庐州雨大豆。  政和四年八月，建州言：“境内竹生米数千万石。”  五年十一月癸酉，越州言：“承天寺瑞竹一竿七枝，枝相似，其叶圆细，生花结实。”  绍兴十六年正月辛未，泸州雨豆。豆生於地，自天而下，近草妖也。二十一年，饶州鄱阳县石门民家篱竹生重萼牡丹，又民家灶鼎生金色莲花。万州、虔州、汀州，俱有莲同蒂异萼。
    ○异  野  竹米
    周唐叔得禾，异亩同颖（唐叔於其食邑内得异禾。亩，垄。颖，穗也。禾各生一垄，而合为一穗，故异也），献诸天子，王命唐叔归周公於东土（异亩同颖，天下和同之象，周公德所致。周公东征未还，故命唐叔以禾归周公），作《归禾》。周公既得命禾，旅天子之命（旅，陈也。陈成王归禾之命，而推美成王，善则称君），作《嘉禾》。
    汉哀帝建平元年，光武生於济阳县舍。时皇考南顿君为县令，是岁县界有嘉禾生，一茎九穗，因名光武曰秀。
    後汉光武建武三年，野旅生（旅，寄也。不因播种而生，故曰旅。今字书作，音吕，古字通），麻菽尤甚，被於山阜，人收其利焉。明帝永平十一年，嘉禾生。  安帝延光二年，九真言嘉禾生（《东观记》曰：“禾一百五十六本，七百六十八穗。”）。  桓帝建和二年，嘉禾生大司农帑藏。
    魏陈留王咸熙元年，安弥、福禄县各言嘉禾生。
    吴孙权黄龙三年，由拳野稻自生，改为禾兴县；会稽南始平言嘉禾生。  赤乌七年，宛陵言嘉禾生。  孙亮时，交趾稗草化为稻（详见《草异门》）。
    晋惠帝元康二年，竹结实如麦（又有草结实如麦，俱见《草妖门》。）  安帝元兴三年，荆、江二州界竹结实如麦。
    宋孝武帝孝建三年，清景殿西甍鸱尾中央生嘉禾，一株五茎，乃以清景殿为嘉禾殿。
    梁武帝中大同三年秋，吴兴生野稻，饥者利焉。
    魏太武太延元年，嘉禾合秀於恒农。
    唐开元二年，竹结实如麦。  十九年四月，扬州奏：“生稻二百一十五顷，再熟稻一千八百顷，其粒与常稻无异。”  元和七年十一月，梓州上言，龙川界嘉禾生。  开成四年六月，襄州竹成实如米。  太和二年，福建进瑞粟一十茎。大中二年七月，福建观察使殷俨进十茎；茎有五六穗。  六年九月，淮南节度使杜奏：“海陵、高邮两县百姓，於官河中漉得异米煮食，呼为圣米。”  天元年七月，河南府奏：“水村内嘉禾合穗。”
    後唐天成四年七月，遂州进嘉禾一茎九穗。
    蜀王建武定二年，广都嘉禾合穗。
    宋乾德二年十月，眉州献《禾生九穗图》。  四年六月，果州南充县民何约田禾一茎十三穗，一茎十一穗；七月，又生一茎九穗。  开宝八年八月，嘉州廨有禾一茎十四穗生庭中。河府宝鼎县民张知友田禾，隔四垄相去二尺许合穗。太平兴国三年，怀安军金水县民田禾，一茎三十六穗。  六年，召近臣观嘉於後苑，有七穗至四十八穗者。  七年八月，府州府谷县民刘善田禾，隔三垄合成一穗；辽州平城县民田禾，隔二垄至五垄合穗，有十三本，或二十一茎合为一者。  天禧元年，竹成米（见《草异门》）。  五年四月，襄州襄阳县民田，生成实。
    乾德四年，澶州濮阳县民李温田，麦两岐、三岐、四岐各五十本，五岐二十本，六岐五本。  晁化五年，亳州永城县麦一茎三穗，四岐，同者三十本。咸平二年，竹生米（见《草异门》）。  景德二年，梓州麦五岐。  大中祥符四年五月，唐、汝、庐、宿、楚、泗、濠州民田麦自生。其六月，寿州六安县民田，生麦八十馀顷。天禧五年四月，襄州营田务，麦自生者四顷馀。
    太平兴国四年八月，宿州符离县氵卑湖生稻，民采食之，味如面，谓之“圣米”。  晁化五年，温州静光院有稻生石罅，九穗皆实。  大中祥符三年二月，江陵公安县民田，获生稻四百斛。
    至道二年四月，福州福清县廨雨黄黑豆；又长乐、太平二县雨黑豆，皆坚实异常。  大中祥符六年二月，泰州管内四县生“圣米”，大如芡实。  九年，庆州安化县民王景温田，术一稃二米。
    右《三朝瑞符志》载自乾德以来至天禧郡县所上嘉禾、异麦、野之属，殆不胜书，姑摭其尤异者一二著於此。
    天圣元年六月，苏、秀二州湖田生圣米，饥民取之以食；兴州竹有实如大麦，民取以食。占曰：“大饥。”  庆历七年，渠州言石照等五县野生，民饥之候也。熙宁三年，安州麦一本三穗至五穗，凡十四茎；深州麦秀两岐，或三四穗，凡四十亩。  四年，徐州麦一本百七十二穗。  八年，杭州盐官县自三月地产物如珠，可食，水产菜如菌，可为菹，饥民赖之；定州安喜县禾二本，五垄合穗；成德军平山县禾合穗者二；保州保塞县禾七本，一垄或两垄合穗。  九年，渠州流江县禾一苗九穗。  元丰元年，武康军禾一茎十一穗。  二年，袁州禾一茎八穗至十一穗，皆层出，长者尺馀；洪州六县稻巳获再生，皆实。  元三年，剑州、安国军麦秀两岐；夔州苗十二穗；润州丹阳县麦一本五穗。  四年，嘉州峨眉县禾异亩同颖，又禾登一百五十三穗。  五年，汀州禾生三十六穗。  六年，南剑粟一本三十九穗。绍圣元年，淮南军禾一本九穗。  五年，淮西路民田既刈复生实。  政和二年，知定州梁子野奏，嘉禾合穗，一科相隔五垄，计六尺三寸，生为一穗，并中垄内一科三茎，上生粟三穗；蔡州麦一茎两岐、至七八岐者，近约十亩，远或连野；台州进甯海县早禾，一稃二米者凡五石。时方修明堂，遂叶典礼，诏拜表称贺。
    右《四朝志》载自熙宁以後至於宣、政禾同颖、麦两岐之事尤多，不及悉书。
    ○芝草  朱草
    汉武帝元封二年，甘泉宫内中产芝草，九茎连叶（《瑞应图》：“王者敬事耆老，不失故旧，则芝草生。内中，谓後庭之室也）。  宣帝神爵元年，金芝九茎产於函德殿铜池中（金芝，色象金也。铜池，承ニ也。以铜为之。函与含同）。
    後汉光武中元元年夏，京师醴泉涌出，又有赤草生於水崖（赤草，朱草也。《大戴礼》曰：“日生一叶，至十五日以後日落一叶，周而复始。”）。  明帝永平十七年，芝草生殿前。章帝建初四年，零陵献芝草。五年，零陵献芝草。桓帝建和元年，芝草生中黄藏府（中黄藏府，掌中币常金银诸货物）。  灵帝光和四年二月，郡国上芝英草。
    唐武德四年，益州献芝草如人状（占见《草异门》）。  贞观十七年九月，皇太子寝室中产素芝十四茎，并为龙凤之形。  天宝初，临川郡人李嘉允屋柱生芝草，状如天尊像。  上元二年七月甲辰，延英殿御坐上白芝，一茎三花。白，丧象也。贞元十二年七月，东都留守奏，苑内生芝草一株。  长庆元年七月，寿昌殿内槽柱上产玉芝一茎，长九尺。
    後唐同光二年九月，莱州奏：“即墨县人李梦徵室内柱上生芝草两本。”画图以进。  长兴三年十月，莱州奏：“即墨县人王友家生芝草一本三枝，分两岐或三岐上渐相向成片而圆，色紫，叶茎一色，其表白，高尺馀（上命宫中旧进芝草四本，色茎皆同）。”
    周显德元年，河阳奏：“汜水县民家生紫芝数茎。”  南汉刘钅长时，芝菌生宫中。
    宋建隆二年七月，亳州献芝一株。  开宝七年，陈州献芝一本，四十九茎。太平兴国四年，华山道士丁少微献彤芝、黝芝各一笥。  五年，真定府行宫殿梁生芝草，如荷叶。  八年十一月，歙州婺源县民王化，於王陵山石上得紫芝一本，丛生五茎。  咸平四年，潍州献芝草一本，如佛状。  六年，永康军导江县民潘矩田生芝，一茎三层，黄紫色，高五寸许。  九月，相州牧龙坊生芝一茎，色紫黄，长尺馀，分七枝，枝皆如手五指状，其最上枝类凤首。  大中祥符元年，东封，遣官祭文宣，於孔林得芝五株，色黄紫，如气及人戴冠帻之象。诏遣内侍祭谢，复得芝四本，轻黄如气之状。东封经度制置使王钦若言，亲获芝十一本，又州民所得二十六本，且言：“泰山日生灵草，军民竟采，请量给缗钱绢帛。”从之，钦若来朝，献芝草八千一百三十九本，有贯草木、附石、连理及饰为宝山者。九月，赵安仁来朝，献五色金玉丹、紫芝八千七百十一本。十月，泰山芝草再生者甚众；辛丑，车驾次郓州，知州马元方献芝草五本；甲辰，钦若等又献泰山芝草三万八千二百五十本，有并五、并三连理，五色重晕，如意宝盖，上下相连，带瓦石草木五，如宝山、神仙、灵禽、瑞兽之象者六百四十二。诏令封禅日，列天书辇前，送诸路名山胜境及赐宰相。是月，复州献芝草三本，类神仙佛像；河中府酒厨梁上生芝一本，十二叶，其色如玉。六年八月，奉祀经度制置使丁谓至亳州真源县，太清宫道士、濑阳乡民继获芝草八十一本以献；己丑，又获二百五十本，有一本三茎，一茎三盖如气佛像者。九月，又得应天府宋城县所获芝五十本，献之。十一月，谓来朝，献芝草三万七千一百八本，饰以仙人宝山、灵禽异兽之状。十二月，献九万五千一百本。明年，车驾至真源县，置二百舆前导，民有诣行阙献者，又一万八千本。
    按：《三朝符瑞志》，载天禧以前草木之瑞，史不绝书，而芝草尤多，然多出於大中祥符以後。东封西祀之时，王钦若、丁谓之徒，以此导谀，且动以万本计，则何足瑞哉，姑存其略云。
    熙宁四年至元丰八年，天下言芝草凡三十七。  建中靖国元年至宣和、靖康，天下言芝草尤多。  政和二年二月戊午，河南府新安县蟾蜍背生芝草。自是而後，祥瑞日闻。玉芝产禁中，殆无虚岁，凡殿宇园苑及妃嫔位皆有之，外则中书尚书二省、太学、医学亦产紫芝。  五年八月甲子，蕲州进一万二千六百枝，内一枝紫色九。十二月己未，汝州至进六万本，其连理、双枝者一千八百八十。有司不胜其纪，初犹表贺，後以为常，不皆贺也。时朱胜非为京东提举学事，行部至密州界，见县令部数百夫入山采芝。弥漫山谷，皆芝菌也。或附木石，或出平地，有一本数十叶，层叠高大，众色咸备。郡守李文仲采及三十万本，每万本作一纲入贡。文仲寻进职，除本道转运使云。  建炎二年九月癸卯，密州献芝草，五叶，如人指掌，色赤而泽。之。《东汉书》以草生如手指，为秉威权持国柄，盖黄潜善、汪伯彦误国胁上之应也。  绍兴十八年，梅州学庙生芝草。  二十一年，绍兴府府学御书阁下生芝。  二十五年五月，太室楹生芝九茎，宰臣秦桧帅百官观芝，称贺。自桧既相，和雠罢兵，文饰太平，天下竞以草木之妖献瑞。庆元五年八月，太室西北夹室楹生白芝，四叶。《唐书》以白芝为丧祥，明年八月，国连有大丧。  嘉泰二年十一月，秘书省右文殿楹生芝二茎。
    ○青眚青祥（《五行志》以鼠妖为青眚，今削之，自有专门）
    後汉桓帝永兴二年四月丙午，光禄勋吏舍壁下夜有青气，视之，得玉钩、各一。钩长七寸二分，周五寸四分，身中皆雕镂。此青祥也。玉金类也。七寸二分，商数也。五寸四分，徵数也。商为臣，徵为事，盖为人臣引决事者不肃，将有祸也。时梁冀秉政专恣，後四岁诛灭。灵帝光和元年七月，有青虹见御座玉堂後殿庭中。
    晋武帝咸宁元年八月丁酉，大风折大社树，有青气出焉。此青祥也。古曰：“东莞当有帝者。”明年，元帝生。是时，帝太父武王封东莞，由是徙封琅邪。孙盛以为中兴之象。晋室之乱，武帝子孙无孑遗，社树折之应，又恒风之罚。
    唐贞观十七年四月，立晋王为太子，有青气绕东宫殿。始册命而有，不祥。十八年六月壬戌，有青黑气，广六尺，贯於辰戌，其长亘天。  太和九年，郑注箧中药化为蝇数万飞去。注始以药术进，化为蝇者，败死之象，近青眚也。  乾元三年六月，昏，西北有青气三。
    ●卷三百 物异考六
    ○金异
    周威烈王二十三年，九鼎震。  显王三年，雨金於栎阳。  赧王五十九年，周亡，秦昭王取九鼎，其一飞入泗水，馀八入於秦中。
    汉武帝元鼎元年夏五月，得鼎汾水上。  四年六月，得宝鼎。  元封元年，诏曰：“朕礼首山，昆田出珍物，化或为黄金（应劭曰：“昆田首山之下田也。武帝祠首山，故神为出珍物，化为黄金。”）。”  征和二年春，涿郡铁官铸铁，铁销，皆飞去，此火为变使之然也。其三月，涿郡太守刘屈为丞相，後坐祝诅腰斩。  成帝河平二年正月，沛郡铁官铸铁，铁不下，隆隆如雷声，又如鼓音，工十三人惊走。音止，还视地，地陷数尺，炉分为十，一炉中销铁散如流星，皆上去，与征和二年同象。其夏，帝舅五人封列侯。元舅王凤擅政，谮杀丞相王商、京兆尹王章。许后坐废，赵飞燕为后，贼害皇子，成帝亡嗣。一曰，铁飞属金不从革。按：铸铁而铁不成，正金不从革之异也，而《西汉 五行志》以为火不炎上，误矣。今并革而正之。
    後汉明帝永平六年二月，王雒山出宝鼎，庐江太守献之。诏以初祭之日，陈鼎於庙，以备器用。赐三公以下帛有差。  十一年，氵巢湖出黄金，庐江太守以献（湖在庐州合肥县）。  章帝建初七年，幸槐里。岐山得铜器，形似酒樽，献之。
    魏明帝青龙中，盛修宫室，西取长安金狄，承露盘盘折，声闻数十里，金狄泣，於是因留霸城。此金失其性而为异也。
    吴孙权赤乌十二年，宝鼎出临平湖。  孙休永安三年，得大鼎於建德县。
    晋惠帝元康三年闰二月，殿前六钟皆出涕，五刻止。前年贾后杀杨太后於金墉城，而贾恶不止，故钟出涕，犹伤之也。  永兴元年，成都伐长沙，每夜戈戟锋有火光如悬烛。此轻人命，好攻战，金失其性而为变也。天戒若曰，兵犹火也，不戢将自焚。成都不悟，终以败亡。  怀帝永嘉元年，项县有魏豫州刺史贾逵石碑，生金可采。此金不从革而为变也。五月，汲桑作乱，郡寇飚起。又清河王覃为世子时，所佩金铃忽生起如粟者，康王母疑不祥，毁弃之。及後为惠帝太子，不终於位，卒为司马越所杀。
    程氏《演繁露》曰：“《晋语》云‘墓碑生金，庾氏大忌，初不晓生金为何等’语。按吴淑《事类赋》引《魏志》曰：‘繁昌县传禅碑中生金，表送上，群臣尽贺。’王隐《晋书》曰：‘永嘉中，陈国项县贾逵石碑中生金，人盗凿取以卖，卖己复生。此江东之瑞也。其曰瑞者，晋为金行，故金生为祥，元帝中兴其应也。’据此而言，则碑中诚生黄金矣，亦异事哉。”
    元帝永昌元年，甘卓将袭王敦，既而中止。及还，家多变怪，照镜不见其头。此金失其性而为妖也。寻为敦所袭，遂夷灭。  石季龙时，邺城凤阳门上金凤凰二头飞入漳河。  海西太和中，会稽山阴县起仓，凿地得两大船，满中钱，钱皆轮文大形。时日向暮，凿者驰以告官，官夜遣防守甚严。至明旦，失钱所在，惟有船存。视其状，悉有钱处。  安帝义熙初，东阳太守殷仲文照镜不见其头，寻亦诛翦，占与甘卓同也。
    陈後主祯明二年五月，东冶铁铸，有物赤色，大如斗，自天坠所，隆隆有声，铁飞破屋而四散，烧人家。东冶者，陈人铸兵之所，铁飞为变者，金不从革之应。天戒若曰，陈国小兵弱云。其後卒亡。
    隋尧君素守蒲州，兵器夜有光如火。火砾金，金所畏也，败亡之象。
    刘武周据并州，兵势甚盛，城上槊刃夜每有火光。
    唐垂拱三年七月，魏州地出铁如船数十丈，广州雨金。金位正秋，为刑、为兵。占曰：“人君多杀无辜，一年兵灾於朝。”  神龙初，东都白马寺铁像，头无故自落於殿门外。  天宝十载六月，大同殿前钟自鸣。占曰：“庶雄为乱。”宰臣李之常列鼎具膳羞，中夜，鼎跃出相斗不解，鼎耳及足皆折。  乾元二年七月，浑天仪有液如汗下流。  元和中，翰林院有铃，夜中文书入，则引之以代传呼。长庆中，河北用兵，铃辄自鸣，与军中息耗相应，声急则军事急，声缓则军事缓。  光化四年冬，武德殿前钟声忽嘶嗄。天复元年九月，声又变小。
    後唐天成中，伪汉钦州罗浮山民掘得古剑，有篆文曰“巳与水同宫，王将耳口同，尹来居口上，山岫护重重”。以献伪王刘陟，国人莫之辨。及平广南，竞传其言，知者云：“太宗以己亥年降诞，是巳水同宫也。於文‘耳口王’为‘圣’，‘尹口’为‘君’，‘重山’为‘出’，盖己亥年圣君出也。”
    晋开运三年六月，登州文登县地内涌出金铜佛像四。
    汉乾元年三月，中书厨釜鸣者七。是月，宰相李涛罢免，勒归私第。
    宋建隆二年七月，晋江神山县北谷中，有铁随水流出，方二丈三尺，其重七千斤。  至道二年二月，桂阳监银自涌成山峰状。  咸平四年十二月，亳州大清宫钟自鸣。  大中祥符六年九月，临江军清江县民李公迈至腾庙前过，遇小童赠块土，还家剖之，得天尊人主像五躯。  庆历四年五月乙亥，抚州金县得生金山，重三百二十四两。  至和五年正月，湖南提举常平刘钦言：“芦荻冲出生金，重九斤八两，状类灵芝祥。又淘得碎金四百七两有奇。”十一月，越州言民户拾生金。湟州丁羊谷金坑仅于馀眼得矿，成金共四等，计一百三十四两有奇。  崇宁四年三月，铸九鼎，用金甚厚，取九州水土内鼎中。既奉安於九成宫，车驾临幸，遍礼焉，至北方之宝鼎，忽漏水溢於外。刘炳谬曰：“正北在燕山，今宝鼎但取水土於雄州境，宜不可用。”其後竟以北方致乱。  建炎三年，吉州修城，役夫得髑髅弃之水中，俄浮一钟，有铭七十六字，大略云：“唐兴元，吾子殁，瘗庐陵西垒，後当火德五九之际，世衰道败，浙、梁相继丧乱，章、贡康昌之日，吾亦复出是邦，东平鸠工，复使吾子同河伯听命水官。”时郡守命录之，仅录毕而钟自碎。近金为变怪也。  绍兴十一年，王管成都等路茶事冯康国言：“三月庚申，金虏居长安兵刃皆生火光。”天变岂直示虏，亦示国家以恢疆之图。此与《晋志》永兴初，成都伐长沙，戈戟火光，及《唐志》刘武周槊刃火光同占。轻人命，好攻战，金失其性，为光怪也。兵犹火也，弗戢自焚，败亡象也。  二十六年七月辛酉夜，天雨水银。与《唐志》贞观广州雨金同占。金位正秋，为刑、为兵。占曰：“人君多杀无辜，一年灾於朝。”是岁，成都郫县地出铜马，高三尺，工制甚精，中宵风雨，辄闻嘶声。绍兴中，秦桧别墅农夫耕凿得金瓮，重二十四钧。  庆元二年正月，泰宁县耕夫得镜，厚三寸，径一尺二寸，照水彻底，对日争辉，病热者鉴之，心骨生寒，後为雷震而碎。十二月，吴县金鹅乡铜钱百万自飞。《汉书》：“阴盛阳微，金铁为飞。”
    ○玉石之异
    《左氏传》昭公八年“春，石言於晋。”晋平公问师旷，对曰：“石不能言，神或冯焉。作事不时，怨ゥ动於民，则有非言之物而言。”於是晋侯方筑祁之宫（祁，地在绛西，临汾水）。刘歆以为金石同类，是为金不从革，失其性也。刘向以为石白色为主，属白祥。  昭公二十四年，王子{旦黾}以成周之宝鼎於河。津人得之河上，阴不佞取将卖之，则化为石（见《白祥门》）。汉孝昭元凤三年，泰山有大石起立（详见《白祥门》）。  成帝鸿嘉三年五月乙亥，天水冀南山大石鸣，声隆隆如雷，有顷止，闻平襄二百四十里许，野鸡皆鸣。石长丈三尺，广厚略等，旁著岸胁，去地二百馀丈，民俗名曰石鼓。石鼓鸣，有兵。是岁，广汉钳子谋（钳子，谓钳徙。牢，系重囚处）攻牢，篡死囚郑躬等，盗库兵，劫掠吏民。後四年，尉氏樊并等谋反，杀陈留太守，山阳亡徒苏令等党与数百人盗库兵，经历郡国四十馀，皆逾年乃伏诛。时起昌陵，作者数万人，徙吏民，作治五年不成。与晋石言同应，师旷所谓“民力尽”，传云“轻百姓”者是也。
    魏明帝青龙元年，张掖柳谷口水溢涌，宝石负图，状象灵龟，立於川西。有石马七，及凤、麒麟、白虎、牺牛、璜八卦、列宿、孛彗之象。又有文曰“大讨曹”。此晋之符命，而於魏为妖。好攻战，轻百姓，饰城郭，侵边境，魏氏三祖皆有其事。石图发於非常之文，此不从革之异。晋定大业，多毙曹氏，石瑞文“大讨曹”。之应也。
    吴孙亮五凤二年，阳羡离里山大石自立。  孙皓天玺元年，鄱阳言，历阳山石文理成字，凡二十，云“楚九州渚，吴九州都，扬州士，作天子，四世治，太平始（《江左传》曰：历阳县有石山临冰，高百丈，其三十丈所，有土穿骈罗，穿中色黄赤，不与本体相似，俗相传谓之石印。又云，石印封发，天下当太平。下有祠屋，巫祝言石印神有三郎。时历阳长表上言石印发，皓遣使以太牢祭历山。巫言，石印三郎说：“天下方太平。”使者作高梯，上看印文，诈以朱书石作二十字，还以启皓，皓太喜曰：“吴当为九州作都、渚乎！从大皇帝逮孤四世矣，太平之主，非孤复谁？”重遣使，以印绶拜三郎为王，又刻石立铭，褒赞灵德，以答休祥）。”又吴兴阳羡山有空石，长十馀丈，名曰石室，在所长为大瑞。乃遣兼司徒董朝、兼太常周处至阳羡县，封禅国山。明年改元，大赦，以协石文。
    晋惠帝永熙五年，有石生於京师宜年里。  永康元年，襄阳得鸣石。丹阳湖有浮石。真定获玉马（详并见《白祥门》）。  元帝初渡江，有玉册见於临安，白玉麒麟神玺出於江甯，其文曰“长寿万年”，皆以为中兴之验焉。  愍帝建兴五年，石言於平阳。时帝蒙尘，亦在平阳。故有非言之物而言，妖之大者，俄而帝遇害。
    刘曜时，终南山崩，长安人刘终，於崩所得白玉方一尺，有文字曰：“皇亡，皇亡，败赵昌。井水竭，构五梁，Ф（五各反）酉小衰困嚣丧。呜呼！呜呼！赤牛奋引（直引反）其尽乎！”时群下咸贺，以为勒灭之徵。曜大悦，斋七日而後受之於太庙，大赦境内，以终为奉瑞大夫。中书蓝刘均进曰：“臣闻国主山川，故山崩川竭，君为之不举，终南，京师之镇，国之所瞻，无故而崩，其凶焉可极言！昔三代之季，其灾也如是。今朝臣皆言祥瑞，臣独言非，诚上忤圣旨，下违众议，然臣不达大理，窃所未同。何则？玉之於山石也，犹君之於臣下。山崩石坏，象国倾人乱。‘皇亡，皇亡，败，赵昌’者，此言皇室将为赵所败，赵因之而昌。今大赵都於秦雍，而勒跨全赵之地，赵昌之应，当在石勒，不在我也，‘井水竭，构五梁’者，井谓东井，秦之分也。五谓五车，梁谓大梁，五车、大梁，赵之分也。此言秦将竭灭，以构成赵也。Ф者，岁之次名作Ф也，言岁驭作Ф酉之年，当有败军杀将之事。困谓困敦（丁回反），岁在子之名，元嚣亦在子之次，言岁驭於子，国当丧亡。赤牛奋引谓赤奋若，在丑之岁名也。牛谓牵牛，东北维之宿，丑之分也，言岁在於丑当灭亡，尽无复遗也。此其诫悟，盖欲陛下勤德化以禳之。”
    石虎时，青州言，济南平陵城北石虎，一夜中忽移在城东南善石沟上，有狼狐千馀迹，随之迹皆成路。虎大悦曰：“石虎者，朕也。自北而南者，天意将使朕平荡江南也。其敕诸州兵，明年朕当亲董六军，以副成路之祥。”群臣皆贺。又有石燃於泰山，八日而灭。东海有大石自立，傍有血流；邺西山石血流，血长十馀步，广二尺馀。
    慕容亻隽既僭位，初，石虎使人探策於华山，得玉版，文曰：“岁在申酉，不绝如线。岁在壬子，真人乃见。”及此，燕人咸以为亻隽之应也。又常山大树自拔，根下得璧七十，七十三，光色精奇，有异常玉。亻隽以为岳神之命，遣其尚书段勤以太牢祠之。
    齐高祖受禅之日，荥阳郡人尹千，於嵩山东南隅见天雨石，坠地石开，有玉玺在其中，玺方三寸。文曰：“戊丁之人与道俱，肃然入草应天符，扫平河、洛清魏都。”又曰：“皇帝运兴。”千奉玺以献。按宋武帝於嵩高山得玉璧三十二枚，神人云“此是宋分世之数”。三十二年，二“三十”也，宋自受命至禅齐，凡六十年云。
    梁武帝中大同元年春，曲阿县建陵隧口石辟邪起舞。
    後齐武成河清四年，殿上石自起，两两相对。
    唐贞观十七年八月，凉州昌松县鸿池谷有石五，青质白文成字，曰高：“皇海出多子，李元王八十年，太平太子李世民，千年太子李治，书燕山人士，乐太国主，尚汪讠单，奖文仁，迈千古。大王五王六王七王，十凤毛才子，七佛八菩萨，及上果佛田，天子文武，贞观昌大，圣延四方，上不治，示孝仙，戈八为善。”太宗遣使祭之曰：“天有成命，表瑞贞石，文字昭然，历数惟永，既旌高庙之业，又锡眇身之祚。迨於皇太子治，亦降贞符，具纪姓氏。甫为寡薄，弥增寅惧。”昔魏以土德代汉，凉州石有文。石，金类，以五胜推之，故时人谓为魏氏之妖，而晋室之瑞。唐亦土德王，石有文，事颇相类。然其文初不可晓，而後人因推己事以验之。盖武氏革命，自以为金德王，其“佛菩萨”者，慈氏金轮之号也；“乐太国主”则镇国太平公主、安乐公主，皆以女乱国；其“五王六王七王”者，唐世十八之数。  开元二十三年十二月己巳，龙池《圣德颂》石自鸣，其音清远如钟磬，近石言也。  至德二年，昭陵石马汗出。昔周武帝克晋州，齐有石像，汗流湿地，此其类也。  上元二年，楚州献宝玉十三，曰“元黄天符”，形如笏，长八寸，有孔，云辟兵疫；曰“玉鸡毛”，白玉也；曰“璧”，亦白玉也，粟粒自然，无雕镌迹；曰“西王母白环”二；曰“如意宝珠”，大如鸡卵；曰“红”，大如巨栗；曰“琅珠”二，形如玉环，四分缺一；曰“玉印”，大如半手，理如鹿，陷入印中；曰“皇后采桑钩”，如箸屈其末；曰“雷公石斧”，无孔；其一阙。凡十三。置之日中，白气连天。  元和中，文水《武士碑》失其龟头。  太和三年，南蛮围成都，毁玉晨殿石为磊，有吼声三，乃止。  四年，浙西观察使王蟠治润州城隍，中得方石，有刻文曰：“山有石，石有玉，玉有瑕，瑕即休。”  广明元年，华岳庙元宗御制碑隐隐然有声，闻数里，浃旬乃止。近石言也。
    南汉刘钅长时，宫中井旁石自立，行百馀步而仆。
    宋太平兴国四年九月，嘉州夹江县民王诣得江石二，皆黝质，丹文隐起成字，一曰“君王万岁”，一曰“赵二十一帝”。  三年四月，华州言，秦岭南石洞自开，遣吏马文则秉炬视之，入数十步，得丹砂千二百粒、兽形石六以献。  五年五月，郑州东岳祠，穿土得玉杵臼。  七年六月，深州陆泽县民王绪田中得白兔，逐入穴，掘之，得石佛五十躯，皆长尺馀。  大中祥符五年四月，慈州民饥，乡甯县山生石脂如面，可为饼饵。  天禧三年正月晦，颍州沈邱县民骆新田震雷，顷之，陨石三入地七尺许。  政和二年，元圭始出。晋州上一石，绿色，方三尺馀，当中有文曰“尧天正”，其字如掌大而端楷类手画者，“尧”字居右，“天正”字缀行如左。都堂验视，砻石三分而字画愈明，又於“尧”字之下隐约出一“瑞”字，位置始均，盖曰“天正尧瑞”云。或谓晋阳，尧都也，方元圭出，乃有此瑞。殆宣和内禅之祥。政和三、四年，畿府、汝蔡之，连山大小石皆变为玛瑙，尚方取为宝，器玩甚富。至宣和四年後，御府所藏，往往复变为石，而色类白骨。此与周宝圭占略同。五年，郑州荥阳县贾谷山麒麟谷采石明堂，得一石，有文曰“明”，百官表贺。七年二月丙戌，张杲言，北岳庙於庙侧二十里黄山获石柱十六条，短阔狭，皆应营造法式，用建正门，毫不差。  建炎三年四月，鼎州桃源洞大水，巨石随流而下，石成文，或识者三十二字，其文曰：“无为大道，天知人情。无为窕冥，神见人形。心言意语，鬼闻人声。犯禁满盈，地收人魂。”与《唐志》贞观中鸿池谷石文同占。  绍兴元年，潭州得白玉於州城莲池中，孔彦舟以献於朝。诏之。《汉志》以为玉变近白祥，与石怪同占。後彦舟为剧盗。  乾道二年三月丙午夜，福清县石竹山大石自移，声如雷。石方可九丈，所过成蹊，才四尺，而山之草木如故。  庆元二年六月辛未，黄岩县大石自陨，雷雨甚至，山水涌出。
    ○白眚白祥（天雨毛地生毛）
    《春秋 左传》昭公二十四年十月癸酉，王子{旦龟}以成周之宝圭湛於河（以祭河也），几以获神之助。甲戌，津人得之河上，阴不佞取将卖之，则为石。时王子{旦龟}篡天子位，万民不乡，号令不从，故有玉变，近白祥也。癸酉入而甲戌出，神不享之验云。玉化为石，贵将为贱也。後二年，子{旦龟}奔走而死。
    秦始皇二十六年，郑容遇江神持璧言“祖龙死”事（详见《人异》），与周子{旦龟}同应。是岁，石陨东郡，民或刻其石曰：“始皇死而地分。”此皆白祥，炕阳暴虐，号令不从，孤独治，群阴不附之所致。其岁始皇死後，三年秦灭。
    汉孝昭元凤三年正月，泰山莱芜山南匈匈有数千人声。民视之，有大石自立，高丈五尺，大四十八围，入地深八尺，三石为足。石立处，有白乌数千集其旁。眭孟以为石阴类，下民象，泰山岱宗之岳，王者易姓告代之处，当有庶人为天子者。孟坐伏诛。京房《易传》曰：“‘《复》，崩来无咎（《复卦》之辞，今《易》作朋来）’。自上下者为崩，厥应泰山之石颠而下（颠，坠也），圣人受命人君虏”。又曰：“石立如人，庶士为天下雄。立於山，同姓；平地，异姓。立於水，圣人；於泽，小人。”
    武帝天汉元年三月，天雨白毛。  三年八月，雨白。京房《易传》曰：“前乐後忧，厥妖天雨羽。”又曰：“邪人进，贤人逃，天雨毛。”
    吴孙亮五凤二年五月，阳羡县离里山大石自立。按京房《易传》曰：“庶士为天子之祥也”，其说曰：“立石於山同姓，平地异姓”。干宝以为“孙皓承废故之家得位，其应也。”或曰孙休见立之祥也。
    晋武帝泰始八年五月，蜀地雨白毛，此白祥也。时益州刺史皇甫晏伐汶山胡，从事何旅固谏，不从。牙门张弘等因众之怨，诬晏谋逆，害之。京房《易传》曰：“前乐後忧，厥妖天雨羽。”又曰：“邪人进，贤人逃，天雨毛。”其《易妖》曰：“天雨毛羽，贵人出走。”三占皆应。  太康十年，洛阳宫西宜秋里石生地中，始高三尺，如香炉形，後如伛（於武反）人，盘薄不可掘。按刘向说，此白眚也。明年，宫车晏驾，王室始骚，卒以乱亡。京房《易传》曰：“石立如人，庶士为天下雄”。此近之矣。  惠帝元康五年十二月，有石生於宜年里。永康元年，襄阳郡上言，得鸣石，撞（宅江反）之，声闻七八里。
    永宁元年，齐王ぁ举义军。军中有小儿，出於襄城繁昌县，年八岁，体悉白，颇能卜，於《洪范》，白祥也。  太安元年，丹阳湖熟县夏架湖有大石，浮二百步而登岸，民惊噪（苏到反）相告曰“石来”。干宝曰：“寻有石冰入建业。”车骑大将军、东嬴王腾自并州迁镇邺，行次真定。时久积雪，而当门前方数丈独消释，腾怪而掘之，得玉马，高尺许，口齿缺。腾以马者国姓，上送之，以为瑞。然马无齿则不得食，妖祥之兆，衰亡之徵。按占，此白祥也。是後腾为汲桑所杀，而天下遂乱。  成帝咸康初，地生毛，近白祥也。孙盛以为人劳之异也。是後石季龙灭而中原梗化，将相皆甘心焉。於是方镇屡革，边戍仍迁，皆拥带部曲，动有万数。其征伐徵赋，役无甯岁，天下劳扰，百姓疲怨。
    咸康三年六月，地生毛。  孝武太元二年五月，京都地生毛，至四年而氐贼次襄国，围彭城，向广陵，征戍仍出，兵连年不解。  太元十四年四月，京都地生毛。时苻坚灭後，经略多事，人劳之应也。  十七年四月，地生毛。  安帝隆安四年四月乙未，地生毛，或白或黑。  元兴三年五月，江陵地生毛。是後江陵见袭。  义熙三年三月，地生白毛。  十三年三月，地生毛。明年，王旅西讨司马休之。又明年，北扫关洛。
    梁武帝大同二年，地生白毛，长二尺，近白祥也。孙盛以为人劳之异。先是大发卒筑浮山堰，功费钜亿，垂成复溃，百姓怨嗟。  太清二年九月，地生白毛，长二尺。时侯景举兵反。
    後齐河清元年九月，沧州及长城之下，地多生毛，或白或黑，长四五寸，近白祥也。时北筑长城，内兴三台，人苦劳役。  天统初，岱山封禅坛玉璧自出。近白祥也。岱山，王者易姓告代之所，玉璧所用币。而自出，将有易姓者用币之象。其後齐亡，地入於周，隋高祖受周禅，天下一统，焚柴泰山告祠之应。  武平三年，白水岩下青石壁旁，有文曰：“齐亡走。”人改为“上延”，後主以为嘉瑞，百僚毕贺。後周师入国，後主弃邺而走。
    隋文帝开皇六年七月，京师雨毛，如尾。长者三尺馀，短者六七寸。京房《易飞候》曰：“天雨毛，其国大饥。”时关中旱，米粟踊贵。  十七年，石陨於武安、滏阳十馀。《洪范五行传》曰：“石自高陨者，君将危殆。”後七年，帝崩。  开皇末，高祖於宫中埋二小石於地，以志置床之所。未几，变为玉。刘向曰：“玉者至贵也。贱将为贵之象。”及大业末，盗皆僭名号。  炀帝大业十三年，西平都有石，文曰：“天子立千年。”百僚称贺。识者尤之曰：“千年万岁者，身後之意也。今称立千年者，祸在非远”。明年而帝被杀。
    唐调露元年十一月壬午，秦州神亭治北雾开如日初曜，有白鹿、白狼见。近白祥也。  垂拱元年九月，淮南地生毛，或白或苍，长者尺馀，遍居人床下、扬州尤甚，大如马鬣。焚之{曰大}如燎毛。占曰：“兵起，民不安。”  神龙二年四月己亥，雨毛於越州之贸阝县。占曰：“邪人进，贤人遁。”  大历二年七月甲戌日入时，有白气亘天。九月戊午夜，白雾起西北，亘天。  五年五月甲申，西北有白气亘天。  建中四年四月甲子，京师地生毛，或黄或白，有长尺馀者。贞元四年四月，淮南及河南地生毛。  二十年九月庚辰甲夜，有白气八，东西际天。  太和三年八月，西方有白气如柱。  六年二月，苏州地震，生白毛。  七年十月己酉，西方又有白气如柱者三。  光启二年四月，有白气头黑如，自东南入於扬州灭。  光化二年三月乙巳，日中有白气亘天，自西南贯於东北。  天复元年八月己亥，西方有白如履底，中出白气如疋练，长五丈，上冲天，分为三彗，头下垂。占曰：“天下有兵。白者，战祥也。”
    宋嘉七年三月，徐州彭城县白鹤乡地生面，占曰：“地生面，民将饥。”五月，濠州锺离县地生面。  熙宁元年，荆、襄天雨白如马尾，长者尺馀，弥漫山谷。三月丁酉，潭州雨毛。  八年五月丁丑，雨黄毛。  元丰三年五月，青州临朐、益都石化为面，民取食之。  靖康二年二月壬午夜四鼓，白气如虹，自南亘北，须臾移西南至东北，天明而没。  建炎二年，杜充为北京留守，一日天雨纸钱於营中，厚盈寸。明日，与金虏战於城下，败绩。钱，金类，金，兵象；纸，白祥也。  三年三月，白气贯日。未几，苗傅等作乱。凡白气之占，皆为天下有兵战之事，白祥也。  四年五月壬子夜，北方有白气十馀道如练（语在《赤祥》）。  绍兴元年二月己巳夜，东南有白气。  十一年，冯康国言，三月庚申，金虏居长安，油、酒皆变白色（语在《金传》及《夜妖》）。此白祥也，白者，西方兵象也，亦丧祥也。後金酋为其下所弑。  三十年十一月甲午夜，西南有白气，出危入昴。十二月戊申，白气出尾入轸，贯天市垣。  三十一年十二月辛丑，白气如带，东西亘天，出斗历牛。  隆兴元年十二月壬午夜，白气见西南方，出危入昴。  二年正月甲寅夜，西南有白气亘天如带。  乾道元年正月庚午，白气见西北方，出奎入参。三月戊辰夜，白气如带，自参及角，东西亘天。四月丁酉夜，白气见西北方，入天市垣。辛丑夜，白气入北斗。乙巳夜，白气入紫微垣。十月己丑夜，苍白气见南方，入翼。十一月丙寅，白气如带，出女入昴，东西亘天  二年十二月庚午夜，白气如带，东西亘天，出女入昴。  晁熙十年正月戊子夜，西南有白气如天汉而明，南北广可六丈，东西亘天，历璧至毕。  绍兴五年六月壬寅夜，白气亘天，自紫微至亢、角。己酉日入後，白气亘天，顷刻而散。庆元五年二月癸酉夜，东北方白气如带，自角至参。八月甲子，东北方有白气如带，亘天。  嘉泰四年十一月壬申，昼有白气分数道，亘天。  绍熙四年十一月癸酉，地生毛。占曰：“兵起，民不安。”後一年韩胄用事，卒有开边毒民之祸。
    ●卷三百一 物异考七
    ○岁凶
    即《五行》所谓稼穑不成也。然则岁凶年不登，盖土失其性所致，而地震山崩之属，亦土失其性也，故以继岁凶之後。
    《春秋》庄公二十八年“冬，大水亡麦禾”。刘向以为水旱当书，不书水旱而曰“大亡麦禾”者，土气不养，稼穑不成也。时夫人淫于二叔，内外亡别（二叔，谓庄公二弟仲庆父及叔牙），又因凶饥，一年而三筑台，故应稼穑不成，饰台榭内淫乱之罚云。
    秦始皇十六年，民大饥。十九年，大饥。
    汉高祖二年，关中大饥，米斛万钱，人相食。令民就食蜀汉。  武帝建元三年，平原大饥，人相食。  元鼎三年四月，关东郡国四十馀饥，人相食。  元帝初元元年九月，关东郡国十一饥，或人相食，转旁郡以相救。  二年六月，关东饥，齐地人相食。
    後汉光武二年，关中饥，人相食。  安帝永初三年，京师大饥，民相食。桓帝延熹九年，司隶、豫州饥，死者什四五，至有灭户者。  献帝兴平二年，关中大饥，人相食啖，白骨委积。
    吴孙皓时，常岁无水旱，苗稼丰美，而实不成，百姓以饥，阖境皆然，连岁不己。吴人以为伤露，非也。刘向《春秋说》曰“土气不养，稼穑不成”，此其义也。皓初迁武昌，寻还建邺，又起新馆，壮丽过甚，犯暑妨农，官私疲怠。《月令》，季夏不可兴土工。皓皆冒之。此修宫室饰台榭之罚也。
    晋愍帝建兴四年，京师大饥。  元帝大兴二年，吴郡、吴兴、东阳无麦禾，大饥  。成帝咸和五年，无麦禾，天下大饥。  穆帝永和十年，二麦不登。  十二年，大无麦。  孝武太元六年，无麦禾，天下大饥。  安帝元兴元年，无麦禾，天下大饥。
    北齐後主武平四年，山东饥。时大兴土木，穷侈极丽。後宫侍御千馀人，皆宝衣玉食。逆中气之咎。
    隋炀帝大业五年，燕、代、齐、鲁诸郡饥。先是建立东都，制度崇侈。又宗室诸王，多远徙边郡。
    唐贞观元年，关内饥。  总章二年，诸州四十馀饥，关中尤甚。  仪凤四年春，东都饥。  调露元年秋，关中饥。
    永隆元年冬，东都饥。  永淳元年，关中及山南州二十六饥，京师人相食。垂拱三年，天下饥。  大足元年春，河南诸州饥。景龙二年春，饥。  三年三月，饥。  先天二年冬，京师、岐、陇、幽州饥。  开元十六年，河北饥。  乾元三年春，饥，米斗钱千五百。  广德二年秋，关辅饥，米斗千钱。永泰元年，饥，京师米斗千钱。  贞元元年春，大饥，东都、河南、河北米斗千钱，死者相枕。二年五月，麦将登而雨霖，米斗千钱。  十四年，京师及河南饥。  十九年秋，关辅饥。  元和七年春，饥。  八年，广州饥。  九年，春关内饥。  十一年，东都、陈许州饥。  长庆二年，江淮饥。  太和四年，河北及太原饥。  六年春，剑南饥。  九年春，饥，河北尤甚。  开成四年，温、台、明等州饥。  大中五年冬，湖南饥。  六年夏，淮南饥，海陵、高邮民於官河中漉得异米，号“圣米”。  九年秋，淮南饥。  咸通三年夏，淮南、河南饥。  九年秋，江左及关内饥，东都尤甚。  乾符三年春，京师饥。  中和二年，关内大饥。  四年，关内大饥，人相食。  光启二年二月，荆、襄大饥，米斗三千钱，人相食。  三年，扬州大饥，米斗万钱。大顺二年春，淮南大饥。  天元年十月，京师大饥。
  </div>
  <div class="pagination">
   <a href="文献通考_page309.html">
    上一页
   </a>
   <span>
    ...
   </span>
   <a href="文献通考_page305.html">
    305
   </a>
   <a href="文献通考_page306.html">
    306
   </a>
   <a href="文献通考_page307.html">
    307
   </a>
   <a href="文献通考_page308.html">
    308
   </a>
   <a href="文献通考_page309.html">
    309
   </a>
   <span class="current-page">
    310
   </span>
   <a href="文献通考_page311.html">
    311
   </a>
   <a href="文献通考_page312.html">
    312
   </a>
   <a href="文献通考_page313.html">
    313
   </a>
   <a href="文献通考_page314.html">
    314
   </a>
   <a href="文献通考_page315.html">
    315
   </a>
   <span>
    ...
   </span>
   <a href="文献通考_page311.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
