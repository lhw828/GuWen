<!DOCTYPE html>
<html>
<head>
    <meta charset="UTF-8">
    <title>通典 - 第 47 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 47 页/共 149 页</h1>
    <div class="content">　　大唐之制，如开元礼。
　　　　天子为大臣及诸亲举哀议后汉　魏　晋　东晋　大唐
　　后汉明帝时，东海恭王薨，帝出幸津门亭发哀。
　　魏大司马曹真薨，王肃为举哀表云：「在礼，大臣之丧，天子临吊。诸侯之薨，又庭哭焉。同姓之臣，崇于异姓。自秦逮汉，多阙不修。暨光武颇遵其礼，于时群臣莫不竞劝。博士范升上疏称扬以为美。可依旧礼，为位而哭之，敦睦宗族。」于是帝幸城东，张帐而哭之。及锺太傅薨，又临吊焉。
　　晋武帝咸宁二年诏：「诸王公大臣薨，应三朝发哀者，踰月举乐；其一朝发哀者，三日不举乐。」按挚虞决疑注云：「国家为同姓王、公、妃、主发哀于东堂，为异姓公、侯、都督发哀于朝堂。」
　　东晋元帝姨广昌君丧，未葬，中丞熊远表云：「按礼『君于卿大夫，比葬不食肉，比卒哭不举乐』，恻隐之心未忍行吉事故也。被尚书符，冬至后二日小会。臣以为广昌君丧殡日，圣恩垂悼。礼，大夫死，废一时之祭。祭犹可废，而况余事。冬至唯可奉贺而已，未便小会。」诏以远表示贺循。循答云：「按古者君臣义重，虽以至尊之义，降而无服，三月之内犹锡缞以居，不接吉事。故春秋晋大夫智悼子未葬，平公作乐，杜蒉讥之。咸宁诏书，宜为定制。」
　　大唐之制，如开元仪。
　　　　国有大丧使者章服及不爵命议魏　晋
　　魏晋故事：「问：『今以宗室为监公主丧使者，应着何服？』卞搉答：『国有大丧，使者所服，礼无正文。事义相准，以为奉命监丧，宜服练素。』又问博士：『济北嗣子应袭封，今有大丧，为故应遣使者拜？』卞搉答：『按春秋之义，国有丧，未葬，不爵大夫。自非有故不得已，皆须葬毕。』」
　　　　天子诸侯之庶昆弟及妾子为母服议汉　晋
　　汉戴德丧服变除曰：「天子诸侯之庶昆弟与大夫之庶子，为其母大功九月，哭泣饮食思慕犹三年。」
　　晋贺循丧服要记曰：「公之庶兄弟父卒为其母，大夫之庶子父在为母，皆大功九月。凡降服，既降，心丧如常月。又天子诸侯贱妾子为其母，厌于父，不得制缞麤之服，三月而葬，葬已而除，居处饮食言语，心丧三年。」刘智释疑曰：「凡屈不得服者，皆有心丧之礼。小功以下不税服，乃无心丧耳。」
　　　　公主服所生议宋
　　宋庾蔚之云：「公主为其母，应周。何以言之？在室有余尊之厌，服不得过大功，故服母及兄弟，不得有异。既出则无厌，故为母得周。所以知既出则无厌者，礼，尊降、出降，亲疏不异，尊降唯不及其嫡耳。至于厌降，唯子而已。在室，父在为母周；既出，服母与父同。是故知既出则无厌也。又，正尊不报，礼之大例。而女子适人，父报以周，使其移重于夫族，推旁亲也。以此推之，出则无厌，理据益明。」
　　　　诸王子所生母嫁为慈母服议晋　宋
　　晋谯王司马恬问范宁曰：「妾有二子而出嫁，君命他妾兼子为其母，所命妾今亡，子当有服不？」答曰：「昔男子外有傅，内慈母。君命教子，何服之有。」恬自断云：「礼疑从重，笃至敬也。存同所生，没成路人，于情未可。今勒小功，长奉烝尝，以同子道。再周，乃参吉事。言制则不亏礼文，言情即不乖师资也。」徐邈云：「此庶子所生出嫁，受命为他妾子，便当始终如所生，其亲母则同出母耳。若用古礼，当练冠麻衣，既葬除之。」车胤云：「大夫为庶母慈己者，小功也。」
　　宋庾蔚之云：「母出，无相鞠养，便为无母，不必限其母亡。谯王所命，不为乖礼。此子自宜依慈母如母之服。按晋朝诸王用士礼，则应附父在为母之条。凡慈母以功勤致服，本无天属之爱，宁有心丧之文乎！」
　　　　诸侯及公卿大夫为天子服议周　汉　晋　大唐
　　周制，丧服斩缞章：「诸侯为天子，天子至尊也。」马融曰：「天下所尊，故曰至尊也。」
　　汉戴德丧服变除云：「臣为君，笄纚，不徒跣，始死，深衣素冠，其余与子为父同。」郑玄变除云：「臣为君，不笄纚，不徒跣。」
　　张祖高问：「士服天王云何？要记唯道大夫服君及家臣服大夫耳，不说士，恐有脱误。郑云『士服君亦斩缞』，无明文，而杂记云：『士居垩室』，此则士制周耶？士下吏服士，恐亦应同。」谢沈答曰：「朝廷之士服天王斩缞，礼之明文也。邑宰外任之士居垩室，制周。要记非脱误，是简略耳。」
　　晋尚书问：「天子崩，于今台书令史以上，为皆服斩缞之服不？」博士卞搉、应琳议：「礼，命士以上皆服斩。台书令史，列职天朝，皆应服斩。」又问：「天子崩，令司州及河南郡吏出入导从，应易服制不？」卞搉答：「礼，庶人在官者服齐缞三月。又，近臣服斩。导从出入，皆应从服。」又问：「服随君轻重，今司隶服斩，下吏服齐，为合礼意不？」卞搉答：「凡臣从君，皆降一等。今之牧守，皆古诸侯，以礼相况，轻重宜矣。」又问：「礼，义服不从。今司隶为君斩缞，义服也，下吏为从不？每降一等，当谓君丧其亲者耳。古今行事复云何？」搉答：「礼，庶人为国君齐。今则不服。然吏若都官从事，有职司于丧庭者，故宜依庶人在官义耳。义服不从，谓近臣服君斩服之缞，依降一等者之差耳。前称导从，指谓近臣。」
　　魏晋故事云：「又问：『诸二千石长吏见在京城，皆应制服不？』博士卞搉、杨雍、应琳等上云：『礼，臣为君斩缞。自士以上见在官者，皆应制服。』」
　　大唐元陵遗诏：天下人吏，敕到后，三日释服。晋贺循云：「吏者，官长所署。」伏以公卿百寮，不同人吏，准礼，臣为君服斩缞三年。按高宗实录，昭陵臣下丧服，皆准汉文帝故事三十六日。又按高宗崩，服纪轻重，亦依太宗故事。中宗、睿宗时，臣下丧制，并所遵守。据礼及故事，今百官并合准遗诏二十七日释服。其小祥内，百官并无假日，每日平明，诣延英门，进名起居，不入正衙。至临时，赴西内，哭讫各归。至小祥日，去首绖，着布冠。其日早，集于西内哭。望日及大祥，又赴西内哭。大祥日，除缞冠杖等，服惨公服，至山陵时，却服本缞服，事毕除之。
　　　　诸侯之大夫为天子服议周　汉　东晋
　　周制，丧服：「繐缞裳，牡麻绖，既葬除之。」马融曰：「绖带从大功制度。小功言澡麻，是言牡麻，知从大功也。既葬除其服，天子七月葬，不言七月者，言同时而除也。」繐者小功之繐。理其缕如小功而成布四升半。繐细其缕者，以恩轻也。升数少者，以服至尊也。凡布细而疏者谓之繐，今南阳有邓繐也。繐缞四升有半，其冠八升。此繐缞也。其服在小功之上，欲着其缕之精粗。升数在齐缞之中者，不敢以兄弟之服服至尊也。诸侯之大夫为天子。传曰：「何以繐缞也？诸侯之大夫接见于天子。」接犹会也。诸侯之大夫以时会见于天子而服之，则其士庶人不服可知。
　　汉戴德云：「繐缞七月之服。诸侯之大夫，始闻天子之丧，白布深衣，十五升素冠，吉屦无絇，从诸侯哭于朝。张帷为次于官舍门外，别外内，食蔬食，有盐酪之和。凡再不食。既成服，服繐布缞裳，十一升白布冠，缨、缘皆十一升，带亦如之，一辟广三寸，偶结于前。绖用枲麻。首绖大四寸，百二十五分寸之七十六，右本在上，五分寸之三。七月而葬，葬已而除，受以朝服素冠。踰月复故。」
　　石渠礼曰：「『诸侯之大夫为天子、大夫之臣为国君服何？』戴圣对曰：『诸侯之大夫为天子当繐缞，既葬除之。以时接见于天子，故既葬除之。大夫之臣无接见之义，不当为国君也。』闻人通汉对曰：『大夫之臣，陪臣也，未闻其为国君也。』又问：『庶人尚有服，大夫臣食禄，反无服，何也？』闻人通汉对曰：『记云「仕于家，出乡不与士齿」，是庶人在官也，当从庶人之为国君三月服。』制曰：『从庶人服是也。』又问曰：『诸侯大夫以时接见天子，故服。今诸侯大夫臣，亦有时接见于诸侯不？』圣对曰：『诸侯大夫臣，无接见诸侯义。诸侯有时使臣奉贺，乃非常也，不得为接见。至于大夫有年，献于君，君不见，亦非接见也。』侍郎臣临、待诏闻人通汉等皆以为有接见义。」吴射慈云：「始闻丧，去吉冠，着素弁，十五升布深衣，从其君哭太庙阼阶下，袒絻即位，成踊，袭绖，吉屦无絇。张帷为次于其所舍，别内外，蔬食饮水，牡麻绖。至成服，服四升半繐布缞，缕裳细而疏，其冠八升，缨带中衣领袖缘亦如之。七月而除，受以朝服素冠。踰月复吉。」又徐整问射慈曰：「诸侯之大夫，时会见乎天子，故为繐缞七月，不知此大夫时以何事而得见也？若远国大夫在蕃荒服者，未尝及见天子，亦为服不？」答曰：「诸侯之大夫，有出朝聘之事，会见天子，故言时会。虽未会见，犹服此服。士已下则无服。」
　　东晋简文帝崩，镇军府问参佐纲纪服。邵戬答曰：「礼，臣为君服，皆斩缞。大夫居庐，士居垩室。又礼，君之丧，诸达官之长杖。先儒以为，非达官谓官长所自除人在官者也。庶人在官服天子，与畿内之人同，齐缞三月。按参佐无除者，宜用此礼。又礼，诸侯之大夫会见天子者，为天子服繐缞七月。按今纲纪，虽或被除敕，犹古诸侯之卿命于天子比耳。见北面时君，无二君之道，宜依繐缞之制。其无除敕，又未尝会见，则宜无服。」
　　　　皇太后长公主及三夫人以下为天子服杖议
魏　晋　东晋　宋　大唐
　　魏晋故事：「问：『皇太后、三夫人以下皆服斩，诸长公主及诸君崇阳园循容服制之宜。』卞搉等议：『按礼，与诸侯为兄弟者服斩。依礼则公主宜服斩而不杖。礼，君夫人为长子三年，妾为君之嫡子与夫人同。则崇阳园循容宜三年。』又问：『太后及公主应杖不？』卞搉、应琳议：『礼，为夫杖，自天子达，皇太后应杖明矣。妇为舅姑，礼无杖文，皇后不应杖也。君之丧，夫人、世妇在次则杖，即位则使人执之如礼。三夫人已下皆杖。』」
　　东晋太元二十一年，孝武帝崩，李太后制三年之服。
　　宋永初三年，武帝崩，萧太后制三年之服也。
　　大唐天宝七载五月，宗正卿褒信王璆奏：「皇妹及女准礼出嫁后，各降本亲一等，今并降为第二等，臣以为执礼故亲，有亏恒典。伏请一切依服属等第为定，不在降服限，仍请永为恒式。」奉敕依。
　　　　诸王女孙女为天子服议魏　晋
　　魏晋故事：「博士卞搉、应琳等议：『按礼，诸侯之夫人为天子，其服齐缞，本无服者也，犹从夫而同。今王始于大行皇帝本服周，以轻明重，依诸兄弟之义；所服至尊，疑当服重。王诸女，依诸侯兄弟礼，则应服斩也。孙女幼，未及于礼；若欲服，宜依诸侯之制。』」
　　　　宗室童子为天子服制议魏　晋　大唐
　　魏晋故事曰：「『皇子广陵王年十一，孙为祖服周，当为臣服？从本亲服？皇弟吴王年十，章郡王年七，又当倚庐，服成人礼，着何帻服？』应琳议：『按礼丧服，诸侯为天子斩。今广陵王列土建国，古之诸侯，宜从臣例。又礼，童子不居庐，不杖不菲。广陵王未冠，吴王、章郡王卑幼，不应居庐。古但有冠无帻，汉始制帻，可如今服卷帻。』」
　　大唐元陵之制，孙为祖齐缞周年，臣为君斩缞三年。今伏准遗诏，皇帝服十三日小祥，二十五日大祥，二十七日释服。臣下并从释服。皇孙既是齐缞周年服，礼「有嫡子无嫡孙」，其服并合从皇帝十三日小祥，二十五日大祥，二十七日释服。释服后，以惨公服，至山陵时，却服初齐缞服，事毕即吉服。
　　　　童子丧服议周　汉　晋　宋
　　周丧服经曰：「童子唯当室缌。」马融曰：「童子未成人也。」郑玄云：「童子，未冠之称。」室宗之嫡子。杂记曰：「童子哭不偯，不踊不杖，不菲不庐。」未成人者，不能备礼。当室则杖。
　　汉戴德变除曰：「童子当室，谓十五至十九，为父后，持宗庙之重者。其服深衣，不裳，其余与成人同。礼，不为未成人制服者，为用心不能一也。其能服者，亦不禁。缞绖不以制度，唯其所能胜。」
　　晋刘智释疑曰：「婴儿无知，然于其父母之丧，则以缞抱之。其余亲，八岁则制服矣。七岁曰悼，过此有罪，则入于刑；可刑必致之于礼，故在下殇之年，为之制服。按小功章昆弟之殇，服昆之下殇，是以下殇之年则行服也。」蜀谯周丧服图：「童子不降成人，小功亲以上皆服本亲之缞。童子不杖不庐，不絻不麻。当室者絻麻，十四已下不堪麻则不。」吴徐整问：「为姑姊长殇在大功，下殇在小功，为姊下殇已下絻。六七岁未成童子，为父母不杖不庐不菲，至重犹尚不备。今此何以越得为姊殇服，备大功小功之制乎？十七八尚可，恐六七岁儿未能称此缞麻。　」射慈答：「六七岁虽未为童，其姊死，故宜着布深衣。」
　　宋庾蔚之谓：「马融以童子为未成人，郑玄以为未成人之称，并不明下至几岁。戴德以童子当室，十五至十九。谯周云『十四已下不堪麻，则不』。记云十五成童舞象耳，岂是经所云童子当室者耶？按礼称童子，参差不一，以事推之，则大小可知矣。愚谓当室与族人为礼，若是八岁以上及礼之人，以其当室，故令与成人同。昔射慈以为未八岁者，服其近属布深衣，或合礼意。」
　　　　皇后降服及不降服议魏　晋
　　魏田琼云：「诸侯女嫁为天王后，降其旁亲一等，与出降为二等，为外亲尊不同则降。天子后为众子无服。何以明之？据大夫于庶子大功，其妻亦服大功，今天子诸侯于众子无服，后何缘独服之耶？」
　　晋贺循云：「诸侯女以为天王后，以尊还降其族人。」吴射慈云：「诸侯之女为天子后，为天王之亲服，随天王而降一等。诸侯之女为后，为其父母及昆弟为父后者服齐缞。其宗子亦不降。」徐整云：「诸侯女嫁为天王后，为外亲尊同，则如邦人为君之长子三年也。
　　　　皇后为亲属举哀议晋　隋　大唐
　　晋褚太后为从弟举哀，博士王臻等议：「于至尊是族舅，虽不及举哀，可从太后举哀于朝堂。」又云：「太后前为褚卫军刘夫人举哀于式干殿，至尊于朝堂，今宜依故事。」
　　尚书王彪之议：「若至尊自应举哀外族于朝堂，是也。自若不举哀，唯应从太后远出朝堂。未喻其礼，谓从举哀之礼，自中朝迄于中兴，朝廷已粗有常仪。至尊为内族于东堂举哀，则三省从临；为外族及大臣于朝堂举哀，则八座丞郎从临。至尊之奉太后，既率朝臣之仪，又尽家人之礼。二三情敬，实兼参臣子。今不应自举哀者，谓应从太后临于式干殿，太后位西面东向，至尊位北面南向。」
　　隋制，皇太后、皇后为本服内亲及宾，一举哀。
　　大唐制，如开元礼。
　　　　为皇后大祥忌日临哭议晋
　　晋博士徐禅上恭皇后大祥忌日临哭事：「太学礼官谓至尊行先后之丧，亦同齐缞，今再周及忌日，无复祥变之事，谓不可躬行。臣按无经传明文，则不应出。若晦日东堂举哀，由朝廷参议，而事无指条。」
　　兼侍中徐众议：「按博士议，恭皇后再周，欲依三年之议，至尊东堂举哀，群臣诣陵哭。臣按礼为王后服，无三年之制。左传叔向云『王一岁而有三年之丧二焉』，谓三年而后娶，达子之志耳。礼丧大记曰：『祥而外无哭者，禫而内无哭者。』文子之丧既除，越人来吊，受于庙门之外，垂涕洟而不哭，明丧既过无哭。礼不诣墓，而接于庙外。今后服既过，至尊无缘举哀，群臣不应诣陵而哭也。」
　　博士许翰等议：「按礼小记曰：『大功者主人之丧，有三年者，则必为之再祭。』郑玄曰：『有三年者，谓妻若子幼少也。』再祭谓练祥也。凡人子之生，必有天父地母之道，故记有君薨而生子之礼。今二皇子之育，虽在恭后崩后，于礼是为有三年子幼少者也，则必为之有二祥之祭。杜元凯云：『天子诸侯虽卒哭除服，其练祥日，必有位矣。』今皇子出承国蕃，故王后丧，诸侯卑，不得为主。夫丧无主，礼有正文，至尊统天承重，则为主在圣躬也。乃同先帝先后于考妣，哀礼终于今晦，吉禘始于来朔，非人臣之所主也。记云：『为王后周，服母之义。』虞书曰：『百姓如丧考妣，三载遏密。』恭后母育天下，臣子有丧妣之恩。古门人于师无服，心丧三年，祥日之哭，所以终哀，非服丧三年矣。今圣代不可守以循常之名例，当博纳同异，斟酌而用焉。」
　　　　皇后亲为皇后服议晋　宋
　　晋国子博士王翼云：「按礼无明文，依准郑制齐缞。诸妇诚非五属，然缘成亲，夫属子道，则妻亦妇道矣，不得不制亲属之服。」
　　故孝后崩，庾家访服。博士王昆议：「五服之内，一同臣妾，宜准小君服周。」侍中高崧答以为，皆准五属为夫人周。祠部郎孔恢云：「庾家男女宜齐缞，庾家诸妇虽非五属女，今见在五属之内，亦服周。」护军江虨音斌云：「按贺公记，天子诸侯，五属之内，虽不服职为臣，皆服斩缞，为夫人则齐缞周。天子诸侯既同，后夫人亦不可得异，但文有详略耳。子侄服周，诸妇非复五属之例，谓当从降夫一等。」郑弥云：「诸妇宜从夫。若其夫自同人臣，妇亦宜同于臣之妻。与王后无准，虽欲宁戚，于大典有阙。」
　　宋庾蔚之谓：「与天子有服，既为之斩缞，与王后有服则宜齐缞周也。虽妇亦宜以有服为断，应如孔恢议。」
　　　　诸侯及公卿妻为皇后服议晋　宋
　　晋孝武帝太元中，琅琊王纳妃，裁登车而定后凶祸至，即依在途遭丧，改服即位哭。徐邈以为有服，记有其证：「君为天子三年，夫人如外宗之为君。」又曰：「外宗为君夫人，犹内宗也。」吴徐整问云：「经言为夫人、君，不道为其妻，然则公卿诸侯之妻，不为皇后服耶？」射慈答云：「皇后，天下之母，则宜服周。礼，君命其夫，后夫人亦宜命其妇。其受命，则不宜无服。」
　　宋庾蔚之谓：「服问云：『君为天子三年，夫人如外宗之为君。』按郑玄注云：『外宗，君外亲之妇也。其夫与诸侯为兄弟，服斩，妻从服周。诸侯为天子服斩，夫人亦从服周。』按王肃注云：『外宗，外女之嫁于卿大夫者也，为君服周。』今郑、王虽小异，而同谓夫服君斩缞，故妻从服周耳。未闻王妃服后与不。杂记云：『外宗为君夫人，犹内宗也。』郑注：『皆谓嫁于国中者也。为君服斩缞，夫人齐缞，不敢以其亲服服至尊也。外宗谓姑姊妹之女、舅之女及从母，皆是也。内宗，五属之亲也。其无服而嫁于诸臣者，从为夫之君。』按先儒皆以有亲服之故，成以君臣之服。琅琊王妃者，是司马道子妻，于孝武定后，本娣姒小功之服。王者绝旁亲，故宜成以臣妾齐缞之周。」
　　　　蕃国臣为皇后服议天子将吏为皇后附○晋　宋
　　晋恭皇后崩，时东海国臣弘据刺问礼官。太学博士谢诠按：「仪礼，诸侯之大夫为周王繐缞，至葬除，有正文。传曰：『诸侯之大夫，时接见于天子也。』至于周王后崩，无丧服之制。周王天下父，周后天下母，诸侯大夫宜服繐缞，称情为得。」又刺问云：「昔元、明二帝崩时，朝臣皆服斩缞，诸国臣繐缞七月。今朝臣既为皇后齐周，则国臣宜有差降，不得亦繐缞也。」谢诠答曰：「繐缞止于七月，故无降。错综记例，亦谓应有服，正疑于无降耳。按伯叔母与伯叔父，恩义有深浅，而服亦同齐。曾祖与宗子母、妻，服无差降。推此，则何必皆降乎，将以取节于既葬，故无等耶？」
　　　　宋庾蔚之谓：「经但云诸侯大夫为天子，而不及后，则知于后无服也。若有服，则当连言。且传云『时接见乎天子』，益知后不在其例矣。弘据引大夫之祭不成礼者，凡后之丧在其数，以明后必有服。蔚之按，记云：『士之所以异，缌不祭。』郑氏云『然则士不得成礼』，诸侯之士亦不服天子及后，而亦不成礼。明不成礼不必为服，止以君有天王及后之丧，以宜随例哀致，故亦同废祭耳。」文明皇后及武元杨后崩，天下将吏发哀，三日止。
通典卷第八十二　礼四十二　沿革四十二　凶礼四
　　皇太子降服议　皇太子为太后不终三年服议　皇太子为所生母服议皇子附　诸王传重为所生母服议　诸王出后降本父母及所生母服议　为皇太子服议　为太子妃服议诸王妃附　为太子太孙殇服议　为诸王殇服议　王侯世子殇服议　继殇后服议
　　　　皇太子降服议晋　宋
　　晋孔安国问徐邈云：「皇太子为新安公主当何服？」邈答云：「礼，父母之所不服，子亦不敢服。诸侯之嗣子及大夫之嫡，皆降绝旁亲，唯父母之所服，子乃敢服。王侯绝周，不为姊妹服；太子体君之尊，亦同无服；皇子厌其君，又不敢服。」
　　宋庾蔚之谓：「今唯太子从君所服，皇子、公子则无厌降。」
　　　　皇太子为太后不终三年服议晋　宋
　　晋武帝泰始十年，武元杨皇后崩，及将迁于峻阳陵，依旧制，既葬，帝及群臣除丧即吉。先是，尚书祠部奏从博士张靖议，皇太子亦从制俱释服。博士陈逵议，以为：「今制所施，盖汉文权制，兴于有事，非礼之正。皇太子无有国事，自宜终服。」诏更详议。尚书杜元凯以为：「古者天子诸侯三年之丧，始同齐斩，既葬除丧服，谅闇以居，心丧终制，不与士庶同礼。」其议并具丧礼卷中。礼官博士张靖等议，以为：「孝文权制三十六日之服，以日易月，道有污崇，礼不得全，皇太子亦宜割情除服。」博士陈逵等议，以为：「三年之丧，人子所以自尽，故圣人制礼，自上达下。是以今制，将吏诸遭父母丧，皆假宁二十五月。敦崇孝道，所以风化天下。皇太子至孝着于内，而缞服除于外，非礼所谓称情者也。宜其不除。」尚书魏舒等奏，以为：「靖、逵等各见所学之一端，未晓帝者居丧古今之通体也。皇太子从曰抚军，守曰监国，不无事也。丧服妻为夫，妾为君，皆三年。揆孝景即吉于未央，薄后、窦后必不得齐斩于别宫，此可知也。况于皇太子配贰至尊，与国为体，宜远遵古礼，近同时制，屈除以宽诸下。今将吏虽蒙二十五月之宁，至于大臣，亦夺其制。昔翟方进自以身为汉相，居丧三十六日，不敢踰国典，而况于皇太子耶？谓皇太子宜如前奏，除服谅闇终制。」于是太子遂以厌降之议，从国制除缞麻，谅闇终制。
　　杜既定皇太子谅闇议，挚虞答杜书曰：「仆以为除服诚合事宜，附古则意有未安。五服之制，成于周室。周室以前，仰迄上古，虽有在丧之哀，未有行丧之制。故尧称遏密，殷曰谅闇，各举其事而言，非未葬降除之名也。礼有定制，孝景之即吉，方进之从时，皆未足为准。盖圣人之于礼，讥其失而通其变。今皇太子未就东宫，犹在殿省之内，故不得伸其哀情，以宜夺制。何必附之于古，钦以旧义哉！」
　　于时外内卒闻杜议，或者谓其违礼以合时，杜亦不自解说，退使博士段畅采典籍为证，令大义着明，足以垂示将来。畅遂撰集书传旧文，条诸实事成言，以为定证。
　　宋文帝元嘉十七年，元皇后崩，皇太子心丧三年。礼，心丧有禫无禫无成文，代或两行。皇太子心丧毕，诏使博议。有司奏：「丧礼有禫，以祥变有渐，不宜顿除即吉，故其闲服以綅缟也。心丧已经十三月，大祥十五月，禫变除，礼毕余情一周，不应复有再禫。宣下以为永制。」诏可。
　　　　皇太子为所生母服议皇子附○晋
　　晋孝武帝太元中，太子所生陈淑媛薨，尚书疑所服。徐邈以为：「宜依公子为母练冠麻衣，既葬除之。」殷仲堪以为：「当依庶子为后，服所生母缌，皇子服乃练冠耳。按缌麻章中有『庶子为后，为其母』，传曰『与尊者为体』。今皇太子继体宸极，正位储宫，犹可同称庶乎？当与尊者为体。」徐邈又曰：「嫡子服所生，礼无其文者，盖不异于庶子，故总以公子为言，推义可知。既曰君之所不服，子亦不服，则正庶均于降夺，虽登位储宫，而上厌所天，义不异也。至于既孤，则余尊之厌轻矣。故诸庶子服其母大功，而为后者服其母缌。此存亡异礼，何可一其制耶？」殷又曰：「伯父与尊者为体，诸无子者立宗人为子，便当降其本亲。寻为后之言，将关于存亡也。」徐又按：「丧服传三月不举祭，因而服缌，明已主烝尝，非复嫡子之时也。」
　　姜辑议渤海王服范太妃事：「丧服云『君为女子子嫁于国君者』。传曰：『尊同，则得服其亲服』。然则君之庶子有封为君者，其父亦不降之明矣。士之妾子不降母者，以其与父贵贱不足殊也。然则尊与父同，不见厌者，亦宜伸其情，尽礼于其母。渤海王既不承安平之祀，而母已受王命之宠，成太妃之号。愚谓太妃之尊，但当自降于渤海，不得配食于安平之庙耳。至于渤海三王，自宜尽为母之制，不复厌于安平，以从公子降等之礼。」按薛公谋议：「皇子以封为王，列土守蕃，不得戚于天子者，父卒为母三年。」
　　　　诸王传重为所生母服议晋　宋
　　晋穆帝永和中，尚书令顾和表云：「为人后者，降其所生，夺天属之性，明至公之义。降杀节文，着于周典。按济南王统昔为庶母居庐持重，违冒礼度，肆其私情，宜以礼夺服。」奏可。
　　至孝武太元中，太常车胤上事：「礼，庶子为后，为其母缌麻三月。自顷公侯卿士，庶子为后，为其庶母，同之于嫡。礼记云：『为父后，为出母无服。无服也者，不祭故也。』今身承祖宗之重，而以庶母之私，废烝尝之事，求之情礼，失莫大焉。」胤又上事云：「经年未被告报。若以所陈或缪，则经有明文；若以古今不同，则晋有成典。又升平年中，故太宰武陵王所生母丧，表求齐缞三年，诏听依乐安王故事，制大功九月。兴宁中，故梁王所生母丧，亦求三年，诏书依太宰故事，同服大功。并无居庐三年之文。谨以重上，请台参详。」尚书奏：「依乐安王大功为正。」诏可。
　　宋庾蔚之谓：「『庶子为后，为所生服缌』，此礼之正文。近遂为三年，失之甚也。按晋乐安王所生母丧，议者谓应小功，孝武诏令大功，乃合余尊之义。但余尊之厌，不言为后者也。即今犹皆三年。」
　　　　诸王出后降本父母及所生母服议东晋　宋
　　东晋琅琊王为前太宰武陵王服，郎中令王奥问徐邈曰：「昆弟俱仕，一人为大夫，一人为士，便降。太宰是为庶人，诸侯而全持庶人之服乎？元皇帝入承大宗，孝王出嗣宗国，殿下出后孝王，于元帝故得为子不？」邈答曰：「议者多谓琅琊孝王应从出为人后，例降一等。今琅琊当为武陵王服大功。按礼，受重必以尊服服之，而降本亲，此诚然矣。今所疑者，元皇帝本琅琊嗣王，既光启中兴，命孝王委重传祀，实受之于元皇，非别有承继者。不旁继而内自夺，是无所天也。今孝王犹以子道嗣位本国，岂与出为人后者同哉！按汉宣帝虽上继昭帝，而史皇孙犹称皇考，父子之道全，即一代成事。」又曰：「始疑武陵出嗣，既以废放，不成为人后，则当还服本亲。若以武陵先王祀不宜绝，自应更命承继。」
　　侍中孔汪问徐邈曰：「汉宣帝谓史皇孙为皇考，此是称谓耳，未足以明服之轻重也。假令宣帝登祚后，有本父母丧，自当不得行重服。又君服父祖废疾不立者，故斩而不降。贺循云：『虽不立，位在嫡正，父之所继，己之所承，故为三年。』恐此与出后相喻。」邈答曰：「祖考之名，非可谬立。且于时立非一帝，德皇、恭皇皆不得称考，明史皇孙称考，当实有义。君超继上代，犹为父祖之重，无别所承，故本亲不降也。元皇、孝王所承既异，则大制宜降，故论者据此为断。子之离父，父之舍子，其所承继不同，何得复全其本？故吾无易众议。」
　　穆帝升平中，太宰武陵王所生母丧，表乞齐缞三年；诏听依昔乐安王故事，制大功九月。太常江夷上博士孔恢议：「礼云：『庶子为父后者，为其母缌。』又云：『公之庶昆弟、大夫之庶子，为母九月。』郑云：『君卒，子为母大功。大夫卒，子为母三年。』经文则一，而郑有二疑。太宰若从三年之制为重，则应从九月，无应从缌麻之理。且太宰以天子之庶出继诸侯，本无应厌降之道。太宰今承诸侯别祀，又不同庶姓相后，有承继大宗之义，应从降一等之制。从九月亦降一等，应服五月。出后者之子，亦皆还降其本亲、祖父母、伯叔一等。又礼无蕃王出后本亲与庶姓有异之制。」尚书谢奉：「按礼，为人后者三年，必以尊服服之。庶子为后，为其母服缌。传曰：『何以缌？与尊者为体，不敢服其私亲。』礼唯大宗无继支属之制。太宰出后武陵，受命元皇，则纂承宗庙，策名有在，礼制既明，岂容二哉！夫礼有仰引而违情者，故有君服而废私丧。屈伸明义，非唯一条，所谓以义断恩。况贵贱之礼既正，岂得不率礼而矫心。当依庶子为后之例，服缌而已。」仓部郎许穆议：「母以子贵。王命追崇夫人，视公爵，秩比诸侯。凡诸侯之礼，服断旁亲，以国内臣妾并卑故也。姑姊妹女子子嫁于诸侯，则各以其服服之，尊同故也。卑则服阙，尊则礼行。太宰封王，继于蕃国，出离其本，仰无所厌。夫人诸侯，班爵不殊，缘天然之恩，伸王子之厌，薄出礼之降，制服周可也。」吏部郎崧重议云：「考之礼文，太宰应服齐缞周。今以春秋条例以广其喻。母以子贵，庶子为君，母为夫人，薨卒赴告，皆以成礼，不行妾母之制，夫人成风是也。此则身为父后，服应缌麻，犹以子贵，得遂私情，经有明文，三传不贬，况于太宰，贵同古例，不为父后者耶！且礼有节文，因革不一。自汉以来，皇子皆为始封君，始封君则私得伸。设令太宰不出后，必受始封，服无厌降。出后降一等，复何嫌而不周乎？」祠部郎曹处道云：「礼，庶子为父后，为其母缌，与尊为体，不敢伸恩于私亲。为人后，以所后为父，亦是尊者为体；其所生母，俱是私亲。为父后及为人后，义不异。」诏常侍割喻太宰，从缌麻服制。累表至切。又遣敦喻。太宰不敢执遂私怀，以阙王宪，乃制大功之服。
　　咸和中，琅琊王昱简文皇帝母郑氏薨，王服重朝。以出继，宜降。国相诸葛颐坐不正谏，被弹。王表曰：「亡母生临臣宫，没留臣第。臣虽出后，而上无所厌，则私情得伸。昔敬后崩时，孝王先出后，亦还服重，此则明比，臣所宪章也。」二年，徙封会稽，追赠建平国夫人郑氏为会稽太妃。
　　宋庾蔚之谓：「晋简文爱其膝下之慕，不寻为后移天之重。」
　　　　为皇太子服议齐
　　齐武帝永明十一年，文惠太子薨，右仆射王晏等奏：「按丧服经『为君之父、长子，同齐缞周。』今至尊既不行三年之典，止服周制，群臣应降一等，便应大功。九月功缞，是兄弟之服，不可以服至尊。臣等参议，谓宜重其缞裳，减其月数，并同服齐缞三月。至于太孙，三年既申，南郡国臣，宜备齐缞周服。临汝、曲江既非正嫡，不得祢先储，二公国臣，并不得服。」诏依所议。又奏：「按丧服经虽有『妾为君之长子，从君而服』，二汉以来，此礼久废，请因循前准，不复追行。」诏曰：「既久废，便停。」又奏：「伏寻御服文惠太子周，周内不奏乐，诸王虽本服周，而储皇正体宗庙，服者一同，释服，奏乐姻娶，便应并通。窃谓二事，俱是嘉礼，轻重有异。娶妇思嗣，事非全吉，三日不乐，礼有明文。宋代周丧降在大功者，婚礼废乐，以伸私戚，以从前典。」诏「依议」。又奏：「按礼，祥除皆先于今夕易服，明日乃设祭。杂记曰：「祥，主人之除也。于夕为期，朝服，祥因其故服。」按今则祥日朝服，临讫，易服而祭也。寻比代服临然后改服，与礼为乖。今东宫公除日，若依七刻皇太孙方易服。臣等参议，谓先哭临竟而后临祭。凡应公除者，皆于府第变服，而后入临，行奉慰之礼。」诏可。
　　　　为太子妃服议诸王妃附○宋　后魏
　　宋孝武帝大明五年，有司奏：「依礼，皇太后服太子妃小功五月，皇后大功九月。」右丞徐爰参议：「宫人从服者，若二御哭临应着缞时，从服者着缞，非其日如常仪。太子既有妃周服，召见之日，还着公服。若至尊非哭临日幸东宫，太子见亦如之。宫臣见至尊，皆着朱衣。」
　　大明五年，有司奏：「皇太子妃薨，至尊、皇后并服大功九月，皇太后小功五月。未详三御何当得作鼓吹及乐？」博士司马兴之议：「按礼『齐缞大功之丧，三月不从政』。今临轩拜授，则人君之大典，今古既异，赊促不同。愚谓皇太子妃祔庙之后，便可临轩作乐及鼓吹。」右丞徐爰议，谓：「皇太子妃虽未山茔，临轩拜官，旧不为碍。樟棺在殡，应悬而不作。祔后三御乐宜作矣，使学官据礼上。」兴之又议：「按礼，大功至则避琴瑟，诚无自奏之理。但王者体大，理绝凡庶。故汉文既葬，悉皆复吉，唯悬而不乐。今准其轻重，侔其降杀，则下流大功，不容彻乐以终服。夫金石宾飨之礼，箫管警涂之卫，实人君之盛典，当阳之威饰，固亦不可久废于朝。又礼无天王服嫡妇之文，直后学推贵嫡之义耳。既已制服成丧，虚悬终窆，亦足以甄崇冢正，标明礼妇矣。」爰议：「皇太子周服内，不合作乐及鼓吹。」
　　后魏宣武帝延昌三年，司空清河王怿叔母北海王祥妃刘氏薨，司徒平原郡公高肇兄子太子洗马贞卒，并上言未知出入犹作鼓吹不？音否，他皆仿此。请下礼官议。太学博士封祖冑议：「礼云：『鼓无当于五声，五声不得不和。』窃惟今者加台司之仪，盖欲兼广威华；若有哀用之，无变于吉，便是一人之身，悲乐并用，求之礼情，于理未尽。二公虽受之于公，用之非私，出入声作，亦以娱己。今既有丧，心不在乐，笳鼓之事，明非欲闻。宜从宁戚之义，废而勿作。但礼崇公卿出入之仪，至有趋以采齐，在礼反。行以肆夏，和銮之声，佩玉之饰者，所以明槐鼎之至贵，彰宰辅之为重。今二公地处尊亲，仪殊百辟，鼓吹之用，无容全去。礼有悬而不乐，宜今陈之以备威仪，不作以示哀痛，准礼即情，愚谓为允。」诏曰「可」。
　　　　为太子太孙殇服议晋
　　晋惠帝无嫡子，以庶子为太子，亡，谓应降。永宁中，冲太孙亡，议者谓应为殇。中书侍郎高齐议：「太孙自是无服之殇，不应制服，此礼之明义，宜从以日易月之制。」博士蔡克议以为：「臣子不殇君父者，此谓臣子尊其君父，不敢殇之耳，非为有臣子便为成人不服殇也。按汉平帝年十四而崩，群臣奏臣不殇君，宜加元服。后汉许慎、郑玄论立庙，亦唯谓臣子不上殇耳。又长子自以正体于上，不以命誓也。又命庶孙四岁则誓之，古嫡子何独十九不誓？丧服『君为嫡子长殇大功』，郑玄曰『天子亦如之』。所言臣不殇君者，自谓如太孙等之臣不殇耳。太子唯尊于东宫，东宫臣不殇之耳。今太孙未冠婚，四岁，而齐缞成人之礼于太庙，愚谓不可。愍怀若在，太孙当依庶殇不祭。」
　　　　为诸王殇服议晋　宋　梁
　　晋新蔡王年四岁而亡，东海王移访太常。博士张亮议：「圣人因亲以教爱，亲不同而殇有降杀，盖由知识未同成人故也。七岁以下，谓之无服之殇。记曰：『臣不殇君，子不殇父。』东海与新蔡，别国旁亲，尊卑敌均，宜则同殇制而无服也。」国子祭酒杜夷议：「诸侯体国，备物典事，不异成人，宜从成人之制。」
</div>
    <div class="pagination">
<a href="通典_page46.html">上一页</a><span>...</span><a href="通典_page42.html">42</a><a href="通典_page43.html">43</a><a href="通典_page44.html">44</a><a href="通典_page45.html">45</a><a href="通典_page46.html">46</a><span class="current-page">47</span><a href="通典_page48.html">48</a><a href="通典_page49.html">49</a><a href="通典_page50.html">50</a><a href="通典_page51.html">51</a><a href="通典_page52.html">52</a><span>...</span><a href="通典_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
