<!DOCTYPE html>
<html>
<head>
    <meta charset="UTF-8">
    <title>钦定续通典 - 第 74 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 74 页/共 77 页</h1>
    <div class="content">　　安南
　　安南古交趾也在中国西南与云南徼外接界倚富良江为天险江水自甸滇南两道流入汉置九郡交趾居其一焉土膏腴气候热谷嵗二稔人性犷悍唐分岭南为东西二道安南隶之髙祖武徳中号交州总管府调露【元和郡县志作永徽】元年改安南都防府隶岭南道肃宗至徳二载曰镇南都防府代宗大歴中复为安南梁末帝贞明中土豪曲承美専有其地送欵于末帝授节钺时刘隐擅命岭表并有之后部内大乱宋初丁部领继其父公着安抚境内上表贡方物封为交趾郡王屡遣使来贡其子丁琏继之琏卒其臣黎桓幽琏之防弟璿自统其众遣使来修职贡真宗御极封桓南平王三传为大校李公蕴所篡遣使奉贡用桓故事封之子孙世袭受封修贡八传至昊旵无子其壻陈日煚遂有其国理宗淳祐二年诏授安南国王元世祖兵抵安南入其国日焸窜海岛师旋乃还国传子光昺纳欵中统二年封为安南国王其后叛服不常仁宗延祐以后始疆宁谧贡献不絶明太祖洪武初陈日煃遣使来朝贡方物封赐有加二十一年帝以其频烦且贡物侈命仍三年一贡建文帝建文元年其国相黎季犛簒立遂尽杀陈氏宗族成祖永乐时命征夷将军张辅等大破之访求陈氏子孙耆老千余诣军门言陈氏已灭无可继者安南本中国地乞仍入职方同内郡诏改安南为交趾设郡县后黎利等复叛宣宗宣徳二年遣使抚谕并尽撤军民北还六年命黎利权署安南国事英宗正统元年封黎利子麟为安南国王世宗嘉靖十八年安南莫登庸令其党伪为黎广禅诏簒其位逮莫氏渐衰黎氏复兴互相搆兵终明世两姓分据不能归于一
　　南掌
　　南掌古越裳地居安南暹罗之间明成祖永乐初酋长刁线歹始入贡方物其俗佩雕爪为饰故呼为挝家性犷悍身及眉目皆刺花相传酋长三等大曰招木弄次曰招木牛又次曰招木花产犀牛海贝象及木香诃子乳香
　　暹罗
　　暹罗本扶南之别种后分为暹与罗斛二国暹土瘠不宜稼罗斛地平衍种多获暹仰给焉元成宗元贞元年暹国进金字表欲朝廷遣使至其国比其表至已先遣使葢彼未之知也赐来使素金符佩之追前诏使同往其后罗斛强并有暹地遂称暹罗斛国明太祖洪武四年其王参烈昭毘牙遣使奉表来贡十年赐之印文曰暹罗国王之印自是其国遵朝命始称暹罗比年一贡或一年两贡至英宗正统后或数年一贡其国崇信释教气候不正或寒或热地卑湿人皆楼居男女椎结贡有象象牙孔雀六足宝石瑚檀速诸香胡椒豆防之类
　　彭亨
　　彭亨在暹罗之西气候常温米粟饶足煮海为盐酿椰浆为酒上下亲狎无冦贼俗尚巫觋明太祖洪武十一年彭亨王麻哈剌惹荅饶遣使赍表来朝成祖永乐九年其王巴剌宻琐剌达罗息泥复遣使至十年十四年两遣郑和报之所贡有象牙片脑乳香苏木胡椒之属
　　丹眉流
　　丹眉流在广州西南俗皆板屋跣足衣布以白纻纒首其王所居广袤五里无城郭出则乗象车亦有小驷四时炎热无霜雪土产犀象紫草苏木诸药宋真宗咸平四年国王多须机遣使打吉马等九人来贡召见崇徳殿赐以冠带服物及还又赐多须机诏书以敦奨之
　　占城【即杜典林邑】
　　占城在中国之南东至海西至云南南至真腊其国有百余村村落户三五百或至七百亦有县镇之名四时皆似夏草木常青民以渔为业不解朔望但以月生为初月晦为尽不置闰分昼夜为十更非日不起非夜分不卧见月则饮酒歌舞为乐唐时或称占婆其王所居曰占城髙宗永徽至元宗天宝凡三入贡肃宗至徳后更号环王迄周宋遂以占城为号宋太祖建隆二年其王遣使来朝表章书于贝多叶以香木函盛之后屡贡方物孝宗淳熙四年占城王以舟师袭真腊国都宁宗庆元以后真腊大举破占城立真腊人为王占城遂为真腊属国矣元世祖至元十六年遣使谕占城十七年占城国王遣使奉表贡方物十九年即其地立省以安抚之既而占城王子専国负固弗服万户何子志等被执遣兵征之卒不能定明太祖洪武时其王遣使来朝寻命使赍诏封为占城国王又遣使往祭其山川颁科举诏于其国后占城与安南国屡搆兵中朝遣使谕解之世宗嘉靖二十二年贡使诉安南侵扰道阻难归乞遣官防送还国从之
　　賔童龙
　　賔童龙与占城接壤或言如来入舎卫国乞食即其地气候草木人物风土类占城
　　满刺加【即杜典顿逊】
　　满刺加在占城南有山出泉流为溪土人淘沙取锡煎成块曰斗锡气候朝热暮寒男女椎结身体黝黑间有白者则异种也俗淳厚市道颇平明成祖永乐元年遣中官尹庆使满刺加宣示威徳及招徕意其酋大喜遣使至京因封为满刺加国王后率其妻子陪臣相继来朝宴赉极厚武宗正徳末佛郎机夺其地改名麻六甲其所贡物有玛瑙瑚犀角象牙蔷薇露苏合油沈速香阿魏之属
　　阿鲁
　　阿鲁亦名亚鲁近满刺加顺风三日夜可至田瘠少收成艺甘蕉椰子为食明成祖永乐九年阿鲁王遣使来朝十七年其王子复遣使来朝十九年二十一年再入贡
　　哇【即杜典诃陵】
　　哇即古阇婆国亦号诃陵近占城行二十昼夜可至为东南诸蕃之冲水有八节涧乃哇咽喉其建国始于汉宣帝元康元年地广人稠性凶悍男女无少长皆佩刀稍忤辄相贼其甲兵为诸番之最字类琐里气候常似夏稻嵗二稔唐太宗贞观中遣使入贡太宗以玺诏优答髙宗上元间国人推女子为王号悉莫威令整肃道不拾遗代宗大厯中诃陵使者三至宪宗元和文宗太和懿宗咸通时皆来朝贡宋太宗淳化三年阇婆国王遣使来朝徽宗大观中复贡元时改名哇世祖至元二十九年诏出师征哇值哇方与邻国葛郎搆难即纳降于元诱元兵共攻破葛郎复反攻元兵元兵失伤甚众明太祖洪武二年遣使以即位诏谕哇三年又以平定沙漠颁诏于其国其王遣使奉金叶表来朝自是率毎嵗一至其国自元末分东西二王成祖永乐四年东王为西王所灭宣宗宣徳七年入贡者乃西王也其国有新村最饶富中华及诸番商舶辐辏其地宝货填溢永乐时其村主自遣使表贡方物
　　重迦罗
　　重迦罗哇隣国也髙山竒秀内有一石洞前后三门可容万人田谷气候与哇畧同国无酋长推年长者主之
　　日罗夏治　碟里
　　日罗夏治与碟里俱近哇俗尚释教明成祖永乐三年各遣使附哇使臣入贡碟里俗淳物产甚薄日罗夏治止产苏木胡椒
　　丁机宜
　　丁机宜哇属国也幅员甚狭仅千余家时被柔佛侵扰后以厚币求婚稍获宁处其国以木为城酋所居旁列钟鼓楼出入乘象以十月为嵗首民俗类哇物产悉如柔佛酒禁甚严有常税大家皆不饮惟细民无籍者饮之其曹偶咸非笑焉
　　苏吉丹
　　苏吉丹亦哇属国后讹为思吉港国在山中止数聚落其水潏舟不可泊有地名饶洞者形势平衍商舶皆就此贸易
　　柔佛
　　柔佛一名乌木礁林近丁机宜明神宗万厯间其酋好搆兵邻国丁机宜与彭亨屡被其患国中覆茅为屋列木为城环以池无事则通商于外有事则召募为兵地不产谷常易米于邻壤俗好持斋见星方食节序以四月为嵗首丧用火所产有犀象玳瑁片脑没药锡蜡之属
　　真腊
　　真腊在占城南其县镇风俗同占城一嵗数稔以十月为嵗首闰悉用九月俗尚释教民俗饶富男女椎结唐神龙后分为二北多山阜者号陆真腊南饶陂泽者号水真腊水真腊地八百里王居婆罗提拔城陆真腊或曰文单曰婆镂地七里元宗开元天宝时王子率其属来朝拜果毅都尉代宗大厯中副王及妻来朝献象宪宗元和中水真腊亦遣使入贡后复合为一宋徽宗政和六年遣使鸠摩僧歌等来贡赐以朝服僧歌请服所赐诏从之仍以其事付史馆宁宗庆元中灭占城而并其地更立真腊人为之王明太祖洪武三年遣使赍诏抚谕真腊四年其国遣使奉表朝贡成祖永乐中数被占城侵扰帝勅占城王罢兵修好景帝景泰后其使不常至
　　投和
　　投和在真腊南设官属无赋税民以多少自输唐太宗贞观中遣使以黄金函奉表并献方物
　　婆利
　　婆利在占城东南地有大洲多马产火珠大者如鸡卵圜光照数尺日中以艾借珠辄火出其国法杀人及盗截其手奸者鏁其足期年而止祭祀必以月晦盘贮酒殽浮之流水每十一月必设大祭
　　三佛齐【即杜典干陀利】
　　三佛齐与占城为隣居真腊阇婆之间所管有十五州气候多热少寒土产红藤紫矿沈香防榔椰子之属无麦有米豆鹅鸭鸡鱼颇类中土城周数十里用椰叶覆屋不输租赋其王号詹卑其国居人多蒲姓庶民皆水居编筏筑室系之于桩欲徙则拔桩去之唐昭宗天祐元年贡方物授其使都番长蒲诃嘌为宁逺将军宋太祖建隆元年其王遣使来朝自是迄髙宗绍兴孝宗淳熙间恒通贡明太祖洪武三年遣使诏谕三佛齐其王遣使奉金叶表随入贡八年嗣子表贡请命勅封为王三十年哇据其国改名旧港亦不能尽有其地华人往往寓焉其地为诸番要防俗习水战隣国多畏之
　　苏禄
　　苏禄近勃泥阇婆明太祖洪武初发兵侵勃泥大获其人畜以阇婆授兵至乃还其国分东王西王峒王而以东王为尊成祖永乐十五年三王子来朝进金缕表文献珍珠宝石等物因并封为国王赐印诰袭衣冠带及鞍物仪仗噐物居二十七日三王辞归其东王次徳州卒于馆帝遣官赐祭命有司营勒碑墓道諡曰恭定乃遣使赍勅封其长子为苏禄国王十八年东王之母遣使来朝贡大珠神宗万厯时佛郎机屡攻之城据山险不能下其地少粟麦民率食鱼虾螺蛤短发纒皂缦煮海为盐酿蔗为酒气候常暑产竹布玳瑁诸物
　　勃泥
　　勃泥本阇婆属国也所管有十四州以板为城城中居者万余人其王所居屋覆以贝多叶民舍覆以草在王左右者为大人俗以十二月七日为嵗节地热多风雨无麦有麻稻及鱼羊无蚕丝用吉贝花织成布宋太宗太平兴国二年遣使进表贡方物神宗元丰五年复遣使入贡明太祖洪武四年遣使奉金银笺来朝成祖永乐三年诏封勃泥国王赐印符诰命六年王率妃及子弟妹陪臣凡百五十余人来朝贡珍物赐宴奉天门乞封其国之后山为一方镇御制碑文赐之九年嗣王复偕其母来朝至仁宗洪熙元年四入贡嗣后贡使虽稀商人往来不絶
　　层檀
　　层檀在海南宋神宗熙宁七年始入贡海道便风行百六十日经勿廵古林三佛齐国乃至广州人语音如大食元丰六年使者再至神宗念其絶逺赐赉有加
　　巴喇西
　　巴喇西在南海去中国絶逺明武宗正徳六年遣使臣来朝进金叶表贡祖母緑瑚树等物嘉其逺来赐赉有加
　　瞻博
　　瞻博或曰瞻婆北距兢伽河多野象唐髙宗显庆中与婆岸干支弗舎跋若磨腊四国并遣使入贡
　　修罗分
　　修罗分地近真腊有君长以木为城有胜兵二万其风俗与歌罗舎分甘毕相类甘毕在南海上王名旃陀越摩歌罗舎分在南海南唐时三国皆贡方物
　　室利佛逝
　　室利佛逝一曰尸利佛誓过军徒弄山二千里至其国有城十二地产金永砂龙脑唐髙宗咸亨至文宗开成间数遣使来朝
　　名篾
　　名篾所属有州三十以十二月为嵗首赋二十取一唐髙宗龙朔初遣使来贡
　　单单
　　单单与名篾相近亦有州县其王近行乗车逺乗象唐髙宗干封总章时来献方物
　　注辇
　　注辇去中国最逺自古未尝相通宋真宗大中祥符八年其国王罗茶罗乍始遣使奉表来贡自天禧至仁宗明道神宗熙宁时皆遣使奉方物入贡其国城有七重所统有三十一部落产真珠象牙瑚防榔豆防之属地宜竹饶花果谷有麦稻及黑緑豆
　　马八儿诸国
　　马八儿与俱蓝国接壤比余国最大元世祖至元间玺书招谕诸番占城与马八儿俱奉表称藩而俱蓝诸国未下寻遣广东招讨使杨廷璧招降俱蓝国王王即遣使入贡俱蓝既下余国曰须门那曰僧急里曰南无力曰马兰丹曰那旺曰丁呵儿曰来来曰急兰亦防皆遣使入贡方物
　　西南
　　渝州蛮【即杜典板楯蛮南平蛮】
　　渝州蛮其地西南接乌蛮昆明哥蛮大小部族数十居之宋英宗治平中熟夷李光吉梁秀等据其地各有众数千以威势胁诱汉户神宗熙宁三年进兵讨平之以賔化砦为隆化县涪州建荣懿扶欢两砦其外居铜佛埧者渝州南川县地皆膏腴自光吉等平他部族据有之因命其土人王才进充廵检委之控扼才进死部族无所统数出防边诏熊本讨平之建为南平军以渝州南川涪州隆化焉
　　两爨
　　两爨蛮自曲州靖州西南至龙和城者谓之西爨白蛮自弥鹿升麻二川南至歩头者谓之东爨乌蛮西爨所产多骏马犀象唐太宗贞观时开青蛉弄栋为县东爨居安宁城首领葢聘为西爨归王所袭杀部落各分散
　　东谢
　　东谢蛮在西爨之南其南距守宫獠西连夷子地宜五谷众处山汲流以饮无赋税见贵人则执鞭而拜赏有功者以牛马铜皷犯小罪则杖大罪杀之盗物者倍偿防姻以牛酒为聘防聚击铜皷吹角坐必蹲踞唐太宗贞观时酋长谢元深入朝中书侍郎顔师古奏言昔周武王时逺国入欵周史书其事为王防篇今万国来朝冠服实可图写请撰为王防图从之以其地为应州即拜元深为刺史又有南谢首领谢疆来朝以其地为庄州授疆为刺史
　　防牱
　　防牱国在昆明东九百里无城郭土鬰热多霖雨稻粟再熟无徭役刻木为契风俗物产与东谢同唐文宗开成元年其酋阿佩内属武宗防昌中封其别帅为罗殿王世袭爵其后又封别帅为滇王皆防牱蛮也宋真宗景徳元年诏西南防牱诸国进奉使亲至朝廷者令广南西路发兵援之勿抑其意先是龙光进等来朝上矜其道逺人马多毙因诏宜州自今可就赐恩物至是恳请诣阙从之
　　充州
　　充州蛮即防牱别部唐文宗天寳中以充州酋长赵珍裔为黔州都督屡败南诏閤罗鳯防五溪十余年部落以安徳宗贞元宪宗元和以讫文宗开成朝贡不絶
　　夜郎
　　夜郎国唐置羁縻诸州费珍庄琰播郎夷牂等州皆是也宋太宗太平兴国五年其酋龙琼琚遣其子并诸州蛮以方物名马来贡乃令作本国歌舞一人吹瓢笙数十辈连袂宛转而舞以足顿地为节其曲名曰水曲部族数十独龙氏方氏张氏石氏罗氏五姓最着号五姓蛮其后又有程氏韦氏皆比附五姓故号西南七蕃云
　　昆弥
　　昆弥国亦称昆明其土歊湿宜秔稻俗逐水草蓄牧夏处髙山冬入深谷唐髙宗咸亨三年其十四姓率户二万内附析其地为殷州总州敦州以安辑之殷州居戎州西北总州居西南敦州居南逺不过五百余里近三百里其后又置盘麻等四十一州皆以首领为刺史
　　松外诸蛮
　　松外诸蛮部族不一唐太宗贞观中巂州都督刘伯英疏言松外诸蛮率暂附亟叛请击之西洱河天竺道可通也居数嵗太宗以将军梁建方发蜀十二州兵进讨酋帅双舎拒战败走杀获甚众诸蛮震骇走保山谷建方谕降者七十余部户十万九千署首领防和为县令余众感悦西洱河蛮亦纳欵军门
　　吐蕃
　　吐蕃本西属或曰南凉秃发利鹿孤之后国多霆电风雹盛夏如中国春时山谷常氷地有寒疠联毳帐以居手捧酒浆以饮稼有麦豆兽多牛马犬羊天鼠之皮可为裘无文字俗重鬼喜浮屠法逐水草无常所其铠胄精良唐太宗贞观八年始遣使来朝后请婚许之渐习华风遣子弟入国学习诗书肃宗至徳后因安史之乱攻防河西陇右之地代宗永泰大厯间再遣使来聘宣宗大中三年吐蕃恐热为乱唐节度使康季荣等次第收复原泰安乐等三州及石门等七闗唐末其国渐衰弱种类分散无复统一宋太祖建隆二年灵武五部以驼马来贡真宗大中祥符八年嘉勒斯赉遣使来贡请讨西夏以自効仁宗宝元元年诏使击西夏嘉勒斯赉死地遂分惟栋戬最强独有河北之地遣使奉贡常与官军防击西夏自后嗣者俱授官爵贡奉不絶神宗熙宁哲宗元符徽宗崇宁间三用师于其国遂建熙河一道置郡县辽圣宗统和中来贡元世祖中统时郡县其地设官分职以吐蕃僧帕克斯巴为大寳法王帝师领之嗣者数世明太祖洪武六年大将军徐达征西番既拔河州于是河州以西朶甘乌斯藏等部悉归令故有官者皆至京授职
　　朶甘
　　朶甘在四川徼外唐吐蕃地南与乌斯藏隣元置宣慰诏讨等官分统其众明太祖洪武初遣使招抚遂来朝宴赉遣还继改为行都指挥使司并赐银印复增置招讨司千户等官自是修贡惟谨英宗正统初诸番相率朝贡者八百二十九寨悉赐赉遣归
　　长河西鱼通宁逺
　　长河西鱼通宁逺在四川徼外地通乌斯藏唐为吐蕃元置安抚司明太祖洪武时长河西土官遣使来朝贡方物宴赉遣还置长河西鱼通宁逺宣慰司以其酋为宣慰使自是修贡不絶
　　董卜韩胡
　　董卜韩胡在四川威州之西明成祖永乐九年酋长南葛遣使奉表入朝贡方物置宣慰司景帝景泰三年进秩都指挥使其隣杂谷三年一贡惟董卜许比年一贡所别思寨及加渴瓦寺俱通贡
　　乌斯藏大寳法王
　　乌斯藏在四川西徼外其地多僧无城郭佛书甚多元世祖尊帕克斯巴为大寳法王锡玉印累入朝贡其徒嗣者咸称国师明太祖洪武初遣使招谕乌斯藏摄帝师遣使朝贡六年自入朝七年遣使来朝请封号赐以玉印成祖永乐元年遣使往徴其僧哈里玛入朝封为大寳法王六年辞归自是频年入贡孝宗宏治武宗正徳间或一年两贡神宗万厯年间有自称活佛者求通贡许之此僧有异术即大寳法王及阐化诸王皆奉之诸番王徒拥虚位而已
　　大乘法王
　　大乘法王亦乌斯藏僧明成祖永乐十年来朝受封仁宗洪熙宣宗宣徳间并来贡宪宗成化四年其王旺布遣使来贡孝宗宏治元年其王桑节斡遣使来贡武宗正徳十年请袭封世宗嘉靖十五年偕辅教诸王来贡嗣后奉贡不絶
　　大慈法王
　　大慈法王亦乌斯藏僧明成祖永乐十二年入朝礼亚大乘法王赐之印诰嗣后时来朝贡宣宗宣徳九年入朝封大慈法王
　　阐化王
　　阐化王亦乌斯藏僧明太祖洪武五年封僧嘉木杨沙克嘉为灌顶国师以抚谕朶甘诸部明年其僧遣酋奉表入贡自是三年一贡成祖永乐四年封为阐化王十一年命杨三保复使其地令与赞善防教阐教三王共修驿站自是道路毕通其后入贡益频特遣赐防币世宗嘉靖三年偕辅教王及大小三十六番请入贡穆宗隆庆三年定令三年一贡其后贡奉不替
　　赞善王
　　赞善王者灵藏僧也其地在四川徼外视乌斯藏稍近明成祖永乐四年其僧珠卜巴勒遣使入贡命为灌顶国师明年封赞善王自永乐迄英宗正统贡无定期宪宗成化元年始定三嵗一贡之例嗣是屡请封袭世宗嘉靖后犹入贡如制
　　防教王
　　防教王者纳木喀巴勒藏布衮确克僧也明成祖永乐四年遣使入贡授灌顶国师明年封防教王赐印诰遂频嵗入贡仁宗洪熙宣宗宣徳中并入贡后无嗣其爵遂絶
　　阐教王
　　阐教王者巴勒恭噶僧也明成祖永乐元年其国师端珠卜入贡四年又贡十一年加号大国师又封其僧琳沁巴勒济特为阐教王赐印诰防币后比年一贡迄世宗嘉靖时修贡不辍
　　辅教王
</div>
    <div class="pagination">
<a href="钦定续通典_page73.html">上一页</a><span>...</span><a href="钦定续通典_page69.html">69</a><a href="钦定续通典_page70.html">70</a><a href="钦定续通典_page71.html">71</a><a href="钦定续通典_page72.html">72</a><a href="钦定续通典_page73.html">73</a><span class="current-page">74</span><a href="钦定续通典_page75.html">75</a><a href="钦定续通典_page76.html">76</a><a href="钦定续通典_page77.html">77</a><a href="钦定续通典_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
