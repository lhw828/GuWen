<!DOCTYPE html>
<html>
<head>
    <meta charset="UTF-8">
    <title>大明会典 - 第 241 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 241 页/共 713 页</h1>
    <div class="content">亲蚕坛、筑於安定门外。
皇后率公主及内外命妇躬往採桑。而择内西苑隙地、盖造织堂、以终蚕事。十年、以出入不便、改筑坛於
西苑。坛高二尺六寸。四出陛。广六尺四寸。甃以砖石。又為瘞坎於坛右方、深取足容物。东為採桑臺。方一丈四寸。高二尺四寸。三出陛。铺甃如坛制。臺之左右、树以桑。坛东為具服殿三间。前為门一座、俱南向。西為神库、神厨、各三间。右宰牲亭一座。坛之北為蚕室五间、南向。前為门三座。高广有差。左右為厢房、各五间之后、為从室各十、以居蚕妇。设蚕宫署於宫左偏、置蚕宫令一员。丞二员。择内臣谨恪者為之、以督蚕桑等务

大明会典卷之五十二
经筵【日讲并讲大学衍义等□附】

国初经筵无定日。或令文学侍从之臣讲说、亦无定所。正统初始著為仪。常以月之二日、
御文华殿进讲、月三次。寒暑暂免。
日讲於文华穿殿。其仪简。嘉靖初
命儒臣进讲大学衍义。迨
西苑无逸殿成。
命辅臣及经筵日讲官、六卿侍经筵官、各撰尚书无逸、诗豳风七月、讲义一道。於
无逸殿进讲。万历初、增定午讲仪。视旧仪稍有损益。今并列于后
正统初定
凡
经筵初开。
敕勋臣一人、知经筵事。
内阁学士、或知或同知经筵事。六部尚书、左右都御史、通政使、大理寺卿、及学士等官侍班。翰林院春坊等官、及国子监祭酒、二员进讲。翰林春坊等官二员展书。给事中御史各二员侍仪。鸿臚寺锦衣卫堂上官各一员供事。鸿臚寺鸣赞一员赞礼。序班四员举案。勋臣或駙马一人领将军侍卫。礼部择吉题请。先期直殿内官于
文华殿设
御座。又设
御案於殿内
御座之东稍南。设讲案於
御案之南稍东。是日早、司礼监官先陈所讲四书经史各一册、置
御案。又各一册、置讲案。皆四书东。经史西。先期讲官撰四书经或史讲章各一篇。预置於册内。是日早、
上御文华殿、陞
御座。将军侍卫如仪。鸿臚寺官引知经筵、及侍班讲读执事侍仪等官、於
丹陛上行五拜三叩头礼毕。 【以后每月、初二、十二、二十二日、止行叩头礼】 以次上殿。依品级东西序立。知经筵官、序於侍班官上。侍仪御史给事中於殿内之南、分东西北向。序班二员举
御案、置
御座前。二员举讲案、置
御案之南正中。鸿臚寺官赞进讲。讲官一员从东班出。一员从西班出。诣讲案前稍南、北向并立。东西展书官各一员、各从本班出。进至
御案之南铜鹤下、东西向立。鸿臚寺官赞讲官鞠躬、拜、叩头、兴、平身。毕。东班展书官进诣
御案前、跪展四书。毕。起退立於东鹤下。讲四书讲官进至讲案前立。奏讲某书。讲毕。稍退。展书官诣
御案前、跪掩四书。毕。仍退立於鹤下。西班展书官进诣
御案前。跪展经或史。毕。起退立於西鹤下。讲经史讲官进至讲案前立、奏讲某经。或某史。毕。少退。并立如初。展书官诣
御案前跪掩书。毕。仍退立於鹤下。鸿臚寺官赞讲官鞠躬、拜、叩头、兴、平身。各退就东西班。展书官随之。序班二员举
御案。二员举讲案。退至原所。鸿臚寺官赞礼毕。
命赐酒饭。鸿臚寺官及各官皆跪承
旨。出至
丹陛上行叩头礼。至左顺门酒饭毕。入行叩头礼
○嘉靖二年奏准、八月二十二日、恭遇
宪宗纯皇帝忌辰。是日经筵官各具青绿花样衣服。光禄寺仍具酒饭。续更定、具素服角带
○十年、十月初二日。
孝洁皇后忌辰。令经筵官服青绿花样。随侍人员浅淡衣服
○隆庆元年定、先一日、告
奉先殿。告
几筵。先五日、
命司礼监同各官诣
文华殿演礼。是日
上诣文华殿左室。展礼
先圣先师
○又定、讲章於前两日先进呈览。凡假日、先期传免
○万历二年定、春讲以二月十二日起。至五月初二日止。秋讲以八月十二日起。至十月初二日止。不必题请

日讲仪

上御文华穿殿。止用讲读官。
内阁学士侍班。不用侍卫侍仪执事等官。侍班讲读等官入见、行叩头礼。东西分立。先读四书。次读经。或读史。每本读十数遍后。讲官先讲四书。次讲经。或讲史。务在直说大义、明白易晓。讲读后。侍书官侍
上习书毕。各官叩头退。
文华殿
赐茶。 【今不行】
文华门
赐酒饭

午讲仪

隆庆六年定、每日早、阁臣及讲官讲毕。各退。
上进煖閤少憩。司礼监将各衙门章奏进上
御览。阁臣等退西厢房伺候。
上有所諮问。即召至
御前。将本中事情、明白敷奏。览本后。阁臣率领正字官恭侍
上进字。毕。若
上欲再进煖閤少憩、阁臣等仍退至西厢房伺候。若不进煖閤、阁臣等即率讲官再进午讲。讲通鑑节要。 【后通鑑讲完、以贞观政要进讲。】 讲官务将前代兴亡事实、直解明白。讲毕各退。
上还宫
○一每月、三六九视朝日。暂免讲读。
上於宫中有暇、将讲读过经书、从容温习。或看字体法帖。随意写字一幅、不拘多寡
○一每日、定以日出时、
上早膳毕、出
御讲读。午膳毕、还宫

讲大学衍义仪

嘉靖六年定、每月、初三、初八、十三、十八、二十三、二十八日。用经筵日讲官二员进讲。
内阁学士一员侍班。讲毕
赐茶、
赐酒饭。俱如日讲仪

无逸殿讲仪

嘉靖十年定
先一日、司设监官於
无逸殿设
御座、
御案、及讲案、如
文华殿月讲之仪。是日质明。
上具常服、乘輦、至无逸殿门。眾官於门外迎候。
上降輦、乘板舆、至殿内降舆、陞
御座。鸿臚寺官赞各官於殿门外入班、行一拜三叩头礼、毕。进入殿内。各照品级东西序立。序班二员举
御案置
御座前。二员举讲案、置殿门内西边东向。设坐位。鸿臚寺官赞进讲。讲官大学士一员、出班行叩头礼。
</div>
    <div class="pagination">
<a href="大明会典_page240.html">上一页</a><span>...</span><a href="大明会典_page236.html">236</a><a href="大明会典_page237.html">237</a><a href="大明会典_page238.html">238</a><a href="大明会典_page239.html">239</a><a href="大明会典_page240.html">240</a><span class="current-page">241</span><a href="大明会典_page242.html">242</a><a href="大明会典_page243.html">243</a><a href="大明会典_page244.html">244</a><a href="大明会典_page245.html">245</a><a href="大明会典_page246.html">246</a><span>...</span><a href="大明会典_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
