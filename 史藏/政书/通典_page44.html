<!DOCTYPE html>
<html>
<head>
    <meta charset="UTF-8">
    <title>通典 - 第 44 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 44 页/共 149 页</h1>
    <div class="content">　　东晋明帝太宁二年，诏曰：「三恪二王，代之所重；兴灭继绝，政之所先。禋祀不传，甚用伤悼。主者详议立后以闻。」时曹励为嗣陈留王，以主魏祀。升平元年，陈留王励表称：「废疾积年，不可以奉祭祀。请依春秋之义，求以立后。」　太学博士曹耽议：「春秋之义，『立子以贵不以长』，盖以为宗庙主故也。晋公族穆子有废疾，以让其弟；卫襄公嗣子絷，足不能行，立其弟。晋卫皆废嫡立庶者，明臣之义，终无执祭朝见之期，以之居位，违犯情礼故也。礼，有故，使人摄祭，非终身疾者。励为君王，故事未有诸侯以疾去国成比。」　胡讷议：「孟絷立弟，异于陈留；二王之后，礼不宜废。」　太常王彪之奏：「臣按讷耽二议，为许其所陈也，限无明文。臣以为经史所记，未有南面称孤而以疾病退为庶人者也。励纂封先代，近四十年，位在朝宾，今以疾退，既废之后，若同人庶，则名贱而役冢；处以朝官，则职替而班下；以旧礼，则制重而无位。量兹三义，莫知其礼。宗庙享祭，礼有假摄，古今依礼行之，有由来矣。」
　　孝武帝太元十二年，博士庾弘之等议：「陈留王前代之后，遇以上宾之礼。皇太子虽国之储副，在人臣之位。今谓班次宜在王下。又按，仆射王彪之以为，禅让之始王，与继嗣之末孙，降杀殊矣。是以春秋之会，杞不异列，宋不殊位。今陈留王朝会，自任其来，则无绳墨之准；既以来朝，则应有常次。至于大会升殿，虽在上位，然无殊别之座，名同朝录，将事有例，且朝录盖是纪官名之简。」制曰「可」。时陈留嗣王薨，王彪之议：「山阳公薨故事，给绢二百匹。山阳于今稍远。今可特给绢布二百匹，钱三十万，宜小优于山阳也。」
　　宋武帝永初元年，封晋恭帝为零陵王，居于秣陵，行晋正朔，车旗服色一如其旧。有文而不备其礼。文帝元嘉五年，散骑常侍荀伯子上疏曰：「伏见百官位次，陈留王在零陵王上。按春秋次序诸侯，宋居杞、陈之上。臣以零陵王位宜在陈留王上，陈留王宜降爵为公。」十一年，皇太子出会，升在三恪。
　　隋封后周靖帝为介国公。
　　大唐武德元年五月，诏曰：「革命创制，礼乐变于三正；修废继绝，德泽崇于二代。其以莒之酅邑，奉隋帝为酅公，行隋正朔，车骑服色，一依旧章。」贞观二年八月，制曰：「二王之后，礼数宜崇。寝庙不修，廪饩多阙，非所以追崇先代，式敬国宾。可令所司，量置国官，营立庙宇。」
　　永昌元年十一月制，以周汉之后为二王，仍封舜禹成汤之裔为三恪。神龙元年五月制，宜依旧以周隋为二王后。
　　天宝八载七月，封后魏孝文十代孙元伯明为韩国公，以备三恪。九载，处士崔昌上封事，推五行之运，以国家合承周汉，其后周隋不合为二王后，请废。下公卿议。集贤学士卫包因抗表，陈其议论。夜，四星聚于尾宿，天意昭然。遂从之。乃求殷、周、汉后为三恪二王后，废韩、介、酅等公。至十二载五月，杨国忠奏「周汉寖远，不当为二王后」。复以后魏、后周、隋依旧为三恪二王后，其本封韩、介、酅等公如故。
　　议曰：三恪二王之义，有三说焉。一云「二王之前，更立三代之后为三恪」。此据乐记武王克商，未及下车，封黄帝、尧、舜之后；及下车，封夏、殷之后。通己用六代之乐。二云「二王之前，但立一代，通二王为三恪」。此据左传但云「封胡公以备三恪」，明王者所敬先王有二，更封一代以备三恪。存三恪者，所敬之道不过于三，以通三正。三云「二王之后为一恪，妻之父母为二恪，夷狄之君为三恪」。此据「王有不臣者三」而言之。不臣二王后者，尊敬先王，通三正之义。故书有「虞宾在位」，诗云「有客有客，亦白其马」，明天下非一家所有，敬让之至，故封建之，使得服其正色，用其礼乐以事先祖。故孔子云：「夏礼吾能言之，杞不足征也；殷礼吾能言之，宋不足征也。」不臣妻父母者，妻之言齐，与己齐体，共承先祖，故尊其父母。春秋左氏传云：「纪季姜归于京师。」称字者，子尊不加父母，妻与己齐体，故夫不得臣之。四夷之君不臣者，尚书大传曰：「越裳氏献白雉，周公辞不受，曰：『正朔不施，则君子不臣也。』」按梁崔灵恩云：「三义之说，以初为长。何者？礼记郊特牲云：『存二王之后，尊贤不过二代。』又诗云二王之后来助祭。又春秋公羊说曰：『存二王之后，所以通三正。』以上皆无谓二王之后为三恪之文。若更立一代通备三恪者，则非不过二代之意。左传云『封胡公以备三恪』者，谓上同黄帝、尧、舜，下同殷、夏，为三恪也。」又按二王三恪，经无正文。崔灵恩据礼记陈武王之封，遂以为通存五代，窃恐未安。今据二代之后，即谓之二王；三代之后，即谓之三恪。且武王所封，盖以尧有则天之大，人莫能名；黄帝列序星辰，正名百物，自以功济万代，师范百王：故特封其后。偶契三二之数，实非历代通法。故记云「尊贤不过二代」，示敬必由旧，因取通己为三正也。其二代之前，第三代者，虽远难师法，岂得不录其后，故亦存之，示敬其道而已，因谓之三恪。故左传云「封胡公以备三恪」，足知无五代也；况历代至今，皆以三代为三恪焉。
通典卷第七十五　礼三十五　沿革三十五　宾礼二
　　天子朝位诸侯附　
　　天子上公及诸侯卿大夫士等贽工商妇人等贽附
　　信节
　　　　天子朝位诸侯附○周　大唐
　　周制，天子有四朝。恒言三朝者，以询事之朝非常朝，故不言之。一曰外朝，在皋门内，决罪听讼之朝也。秋官朝士掌之。左九棘，孤卿大夫位焉，群士在其后。右九棘，公侯伯子男位焉，群吏在其后。面三槐，三公位焉，州长众庶在其后。左嘉石，平罢人焉。右肺石，达穷人焉。斯听狱之时，所列位也。树棘以为位者，取其赤心而外刺，象以赤心三刺也。槐之言怀也，怀来人于此，欲与之谋也。嘉石，文石也。平，成也，成人之善也。肺石，赤石也。罢人，不昏作劳，有似于疲，谓墯慢人。穷人，夫人之穷无告者。群吏，府史也。州长，乡遂之官也。王之五门，雉门为中门，雉门设两观，与宫门同，阍人讥出入者，穷人盖不得入。罢音疲。二曰中朝。在路门外。夏官司士正其位，辨其贵贱之等。朝夕视政，公卿大夫辨色而入应门，北面而立，东上。王揖，孤卿以上特揖，大夫旅揖，士旁三揖，各就位。特揖，一一揖之也。旅，众也。大夫爵同者众揖之。公卿大夫，王揖之乃就位。群士及故士太仆之属，发在其位，群士东面，王西南面而揖之。三揖者，士有上中下。王南向，三公北面东上，孤东面北上，卿大夫西面北上。王族故士、武士在路门之右，南面东上；太仆、太右、太仆从者在路门之左，南面西上。此王日视朝事于路门外之位。王族故士，故为士，晚退留宿卫者。未尝为士，虽同族，不得在王宫。太右，司右也。太仆从者，小臣、祭仆、御仆、隶仆也。三曰内朝，亦谓路寝之朝。人君既从正朝视事毕，退适路寝听政。使人视大夫，大夫退，然后适燕寝释服。释服服玄端也。四曰询事之朝，在雉门外。小司寇掌其政，以致万人而询焉。一曰询国危，二曰询国迁，三曰询立君。国危谓有兵寇。国迁谓徙都。立君谓君无冢嫡，选于庶子。聚万人而询谋焉。其位王南向，三公及州长百姓北面，群臣西面，群吏东面。群臣，卿大夫士也。群吏，府史也。其孤不见者，孤从群臣。乡大夫在公后。小司寇傧，以序进而问焉，以众辅志而弊谋。傧谓揖之使前。序，更也。辅志，尊王贤明也。弊，断也。
　　其时会殷同，方岳之下为坛。见诸侯之法，如明堂之位。天子坛上南面；三公中阶之前，北面东上；诸侯阼阶之东，西面北上；诸伯西阶之西，东面北上；诸子门东，北面东上；诸男门西，北面东上。六服之外，九夷之国东门之外，西面北上；八蛮之国南门之外，北面东上；六戎之国西门之外，东面南上；五狄之国北门之外，南面东上；九采之国应门之外，北面东上。四塞代一见，其位亦近主位为尊也。
　　诸侯三朝：路寝为内朝，中朝在路门外，外朝在应门外。诸侯社稷与中朝正相当，故传云「闲于两社为公室辅」者也。
　　说曰：天子路寝门有五焉：其最外曰皋门，二曰库门，三曰雉门，四曰应门，五曰路门，路门之内则路寝也。皋门之内曰外朝，朝有三槐，左右九棘，近库门有三府九寺。库门之内，有宗庙、社稷。雉门之外，有两观连门；观外有询事之朝，在宗庙、社稷之闲。雉门内有百官宿卫之廨。应门内曰中朝，中朝东有九卿之室，则九卿理事之处。考工记曰「有九室，九卿理之」，朝则入而理事，夕则归于库门外。外朝之法，朝有疑狱，王集而听之，故礼云王命三公会其朝者，诸侯未去，亦于此也。广问之义，询于刍荛之谋，三刺三问以定其法。燕朝者，路寝之朝。群公以下，常日于此朝见君，位其位，太仆掌之。初入之时，亦门右，北面东上。王揖之，三公则阶前北面东上；孤东面，卿大夫西面，皆北上；士则门外之西，北面东上。凡射，先用燕礼，其位亦然。所以每朝列位所向不同者，皆以事异，故变其位。三公之位常北面不变者，以三公内臣，位尊，故屈之使常北面。其余诸侯孤卿大夫，皆以地道尊右，故尊者东面，卑者西面，是以于外朝之时，诸侯东面，尊于孤卿也。故于内朝，孤卿东面，尊于卿大夫也，时亦无诸侯故也。唯询事之朝，非常朝之限，故不与三朝同。或云客有诸侯之位，故孤卿在东也。
　　大唐开元六年八月敕：「九族既睦，百官有序，至于班列，宜当分位。嗣王实先于主祭，国老有贵于乞言，比在朝仪，尚为闲杂，非所谓睦亲敦旧之义也。嗣王宜与开府仪同三司等致仕官，各居本品之上，用为永式。」
　　广德二年九月敕：「朝参官遇泥雨，准仪制令，例停朝参。今军国事殷，若准式停，恐有废阙。泥既深阻，许延三刻传点，待道路通，依例程。以后亦宜准此。」
　　贞元二年八月，御史中丞窦参奏：「准仪制令，泥雨合停朝。伏以军国事殷，恐有废阙。请令每司长官一人入朝，有两员并副贰，亦许分日。其夜甚雨，至明不止，许令仗下后到。」
九月敕：应文武百官朝谒班序。
　　　　中书门下，侍中、中书令、同中书门下平章事，各以官为序。供奉官，左右散骑常侍、门下中书侍郎、谏议大夫、给事中、中书舍人、起居郎及舍人、左右补阙、左右拾遗、通事舍人，在横班。若入合，即各随左右省主。其御史大夫、中丞、侍御史、在左。殿中侍御史、在右。通事舍人，分左右立。若横行参贺辞见，御史大夫在散骑常侍之上，中丞在谏议大夫之下。御史台、御史大夫在三品官之上，别立；中丞在五品官之上，别立。留守、副元帅、都统、节度使、观察使、都围练、都防御使，并大都督大都护持节兼者，即入班，在正官之次。余官兼者，各从本官班序。御史在六品之后。诸使下无本官，唯授内供奉里行者，即入班，亦在正官之次。有本官兼者，各从本官班序。如本官不是常参官，并宪官是摄者，唯听于御史班中辞见。殿中省官监，少监，尚衣、尚舍、尚辇奉御。分左右随伞扇立，若入合，亦如之。
　　　　一品班。三太、三公、太子三太、嗣王、郡王，散官开府仪同三司，爵国公。
　　　　二品班。尚书左右仆射、太子三少、京兆、河南牧、大都督、大都护，散官特进、光禄大夫，爵开国郡公、开国县公，勋官上柱国、柱国。
　　　　三品班。六司尚书、太子宾客、九寺卿、国子祭酒、三监、京兆等七府尹、詹事、亲王傅、中都督、上都护、下都督、上州刺史、五大都督府长史、上都护府副都护，散官金紫光禄大夫，爵开国侯，勋官上护军、护军。
　　　　四品班。尚书左右丞、六司侍郎、太常少卿、宗正少卿、左右庶子、秘书少监、左右七寺少卿、国子司业、少府、殿中少监、京兆河南太原少尹、少詹事、左右谕德、家令、率更令仆、亲王府长史司马、凤翔等少尹、中州刺史、下州刺史、大都督大都护司马，散官正议大夫、通议大夫、太中大夫、中大夫，爵开国伯，勋官上轻车都尉、轻车都尉。
　　　　五品班。尚书诸司郎中、国子博士、都水使者、万年等六县令、太常宗正秘书丞、著作郎、殿中丞、尚食尚药尚舍尚辇奉御、大理正、中允、左右赞善、中书舍人、洗马、亲王咨议友，散官中散大夫、朝散大夫、朝请大夫，爵开国子、开国男，勋官上骑都尉、骑都尉。
　　　　武班供奉班，宣政殿前立位。从北，千牛连行立，次千牛中郎将，次千牛将军一人，次过状中郎将一人，次接状中郎将一人，次押柱中郎将一人，次后又押柱中郎将一人，次排阶中郎将一人，次押散手仗中郎将一人。以上在横阶北次南。金吾将军分左右立。
　　　　入合升殿。夹阶座左右。从南，千牛将军一人，次千牛郎将一人，次千牛将军一人，次千牛连行立柱外，过状中郎将一人，次接状中郎将一人，次押柱中郎将一人，次后又押柱中郎将一人，排阶中郎将一人，阶下押散手杖中郎将一人。金吾将军分左右立。
　　　　应当上合入合人，各依前件立。其不合入合人，各依本职事立。非当上人，遇合参日，并从本官品第班序。其入合日升殿，除千牛卫将军、中郎将外，余并以左右卫中郎将充。其诸卫及率府中郎将，不得升殿。
　　　　一品班。郡王，散官骠骑大将军，爵国公。
　　　　二品班。散官辅国大将军、镇国大将军，爵开国郡公、开国县公，勋官上柱国、柱国。
　　　　三品班。左右卫、左右金吾卫、左右骁卫、左右武卫、左右威卫、左右领军卫、左右监门卫、左右千牛卫大将军、诸卫将军，散官冠军大将军、云麾将军，爵开国侯，勋官上护军、护军。
　　　　四品班。左右千牛卫左右监门卫中郎将、亲勋翊位中郎将、太子左右卫司率、清道内率、监门副率、太子亲勋翊卫中郎将、上府折冲都尉、中府折冲都尉，散官忠武将军、壮武将军、宣威将军、明威将军，爵开国伯，勋官上轻车都尉、轻车都尉。
　　　　五品班。亲勋翊卫郎将、太子亲勋翊卫郎将、亲王府典军、亲王府副典军、下府折冲都尉、上府果毅都尉，散官定远将军、宁远将军、游击将军、游骑将军，爵开国子、开国男，勋官上骑都尉、骑都尉。
　　　　尚书省官。据周礼，先叙六官，准六典，尚书为百官之本，今每班请以尚书省官为首。
　　　　　　自周及汉，未有中书。西汉时，中书主文书，即今之宦者，主文书谓文书家是也。时尚书之职犹微。至后汉，尚书职重，方为百官之本，所以尚书郎下笔为诏诰，出言为策令。魏文帝置中书，则今中书是也；其尚书出外，则今之尚书是也。且周礼六官，尽管天下众务，后汉尚书亦然。及魏置尚书，则中书废矣。尚书乃重设也，如制处置中书门下，便下百司，岂非省便？何乃下尚书省，尚书方更下诏诸司，岂非繁重者乎？晋荀勖、桓温已有此议。今窦参不征其变，更不辨其省，恐非通才达学之士。
　　　　东宫官，王府官，外官。东宫官既为宫臣，请在上台官之次，王府官又次之。三太、三少、宾客、庶子、王傅，既为师傅宾相，不同官属，请仍旧。
　　　　太常宗正丞。并随寺望，合在秘书丞上。
　　　　尚食奉御，尚药奉御。本局既隶殿中省，合在殿中丞之下。
　　　　诸王府官。行列合以王长幼为序。
　　　　检校官、兼官及摄试知判等官。并列在同位正官之次。其有行所检校兼试摄判等官职事者，即依正官班序。除留守、副元帅、都统、节度使、观察使、都围练、都防御使并大都督大都护持节兼外，余应带武职事者，位在西班，仍各以本官品第为班序。
　　　　含元殿前龙尾道下叙班。旧无此仪，惟令于通干观象门南叙班。自李若水任通事舍人，奏更于龙尾道下叙班。既非典故，今请停废。
　　　　文武官行立班叙。通干观象门外叙班，武次于文。至宣政门，文由东门而入，武由西门而入，至合门亦如之。其退朝，则并从宣政门而出。
　　　　文官充翰林学士、皇太子侍读，武官充禁军职事。准旧制，并不常朝参。其翰林学士，大朝会日，准兴元元年十二月敕，朝服班叙，宜准诸司知制诰例。其集贤史馆等诸职事者，并请朝参讫，各归所务。
　　　　辞见宴集，班列先后。请依天宝三载七月礼部详定所奏敕。
　　　　公式令。诸文武官朝参行立。二王后位在诸王侯上，余各依职事官品为叙。职事同者，以齿。致仕官各居本品之上。若职事与散官勋官合班，则文散官在当阶职事者之下。武散官次之，勋官又次之。官同者，异姓为后。若以爵为班者，爵同者亦准此。其男以上任文武官者，从文武班。若亲王嗣王任卑者职事，仍依本品。郡王任三品以下职事官，在同阶品上。自外无文武官者，嗣王在太子太保下，郡王次之，国公在正三品下，郡公在从三品下，县公在正四品下，侯在从四品下，伯在正五品下，子在从五品上，男在从五品下。即前资官被召及赴朝参，致仕者在本品见任上，以理解者在同品下。其在本司参集者，各依职事。诸散官三品以上在京者，正冬朝会依百官例，自余朝集及须别使，临时听敕进止。
　　　　仪制令。诸在京文武官职事九品以上，朔望日朝。其文官五品以上，及监察御史、员外郎、太常博士，每日朝参。武官五品以上，仍每月五日、十一日、二十一日、二十五日参。三品以上，九日、十九日、二十九日又参。当上日，不在此例。其长上折冲果毅，若文武散官五品以上，直诸司及长上者，各准职事参。其弘文馆、崇文馆及国子监学生，每季参。若雨沾失容及泥潦，并停。诸文武九品以上应朔望朝参者，十月一日以后，二月二十日以前，并服葱褶。五品以上者，着珂伞。周丧未练，大功未葬，非供奉及宿卫官，皆听不赴。
　　　　常参文武官，准令每日参。自艰难以来，人马劣弱，遂许分日。伏望且许依前分日参，待戎事稍平，加其俸禄，即依恒式。其武官，准令，五品以上每月六参，三品以上更加三参。顷并停废。今请准令，却复旧仪。其朔望朝参，及弘文馆、崇文馆国子监学生每季参等，请续商量闻奏。
敕旨：「二品武班，宜以左右金吾等十六卫上将军，依次为班首。其检校官、兼、摄、试、知、判等本官二品以上者，位望崇重，礼异群僚，宜依本班朝会。余依。」
　　四年七月敕：「自今以后，嗣郡王宜列于本官班之上，其庶子宜在少卿之上。」
　　　　天子上公及诸侯卿大夫士等贽工商妇人等贽附○
虞　夏　周　魏
　　有虞氏舜典云：「修五礼五玉，五礼，吉凶军宾嘉之礼。五玉，五等诸侯所执之玉。三帛二生一死贽。三帛，诸侯太子执纁，公之孤执玄，附庸之君执黄。二生，卿执羔，大夫执雁。一死，士执雉。玉帛生死所以为贽见。如五器，卒乃复。卒，终。复，还也。器谓珪璧。如五器，礼终即还之。三帛二生一死则否也。
　　夏后氏，左传云：「禹会诸侯于涂山，执玉帛者万国。」
　　周制，凡贽，天子以鬯，郑玄云：「天子无客礼。以鬯为贽者，所以灌用告神。」诸侯执珪，孤执皮帛，卿执羔，大夫执雁，士执雉，庶人执鹜，工商执鸡。皮帛者，束帛而表之以皮为饰。皮，虎皮、豹皮。帛如璧色缯也。羔，小羊也，取其群而不失其类。雁取其候时而行。雉取其守，耿介而死，不失其节。鹜取其不飞迁。鸡取其守时而动。曲礼曰「饰羔雁者以缋」，皆衣之以布而又画之。自雉以下，执之无饰。士相见礼卿大夫饰贽以布，不言画缋，此诸侯之臣与天子之臣异者也。然则天子之孤饰贽以虎皮，公之孤饰贽以豹皮欤？此孤卿大夫士之贽，皆以爵，不以命数。凡贽，无庭实也。野外军中无贽，以缨拾矢可也。非为礼之处，以时物相礼而已。缨，马繁缨也。拾谓射鞴也。妇人之贽，椇、榛、脯、修、枣、栗。妇人无外事，见以羞物也。椇、榛，木名。椇，枳椇也，有实，今邳、郯之东食之。榛实似栗而小。椇音俱雨反。
　　说曰：古者人君及臣，重于相见之礼，所以相尊敬，故将有所见，必执贽。贽者，至也，信也。君子于其所尊，必执贽以相见，明其厚心之至，以表忠信，不敢相亵也。然天子无客礼，亦有贽者，明有事神祇之道，故须贽以表心。故巡狩至于山川，有所告之，用鬯酒，盛以大璋、中璋。又典瑞云：「王搢大珪，执镇珪，藻藉五采五就，以朝日。」明其所尊敬，象臣之朝君也。执镇珪，视安四方，以表其功也。凡公卿大夫执贽者，皆谓始朝及初相见用之。诸侯德厚，故执玉以比德；卿大夫以下德薄，故用皮帛羔雁之等。射人职云，王将射之时，公卿朝见，三公执璧，卿执羔。天子之三公所以执璧，为臣之屈，与子男同。佐王论道，理取圆足，故以璧为贽，不必饰以蒲谷。诸侯宾射之时，卿大夫士亦皆执贽见其君，如天子卿大夫之礼，君子所以执玉以比德者也。
　　魏明帝青龙二年，诏下司空：「征南将军见金紫督使，位高任重。近者正朝，乃与卿校同执羔，非也。自今以后，从特进，应奉璧者如故事。」
　　博士高堂隆议曰：
　　　　按周礼「公执桓珪」。公谓上公九命，分陕而理，及二王后也。今大司马公、大将军，实分征东西，可谓上公矣。山阳公、卫国公，则二王后也。
　　　　「侯执信珪」谓地方四百里，「伯执躬珪」谓地方三百里，皆七命也。今郡王户数，多者可如侯，少者可如伯。
　　　　「子执谷璧」谓地方二百里，「男执蒲璧」谓地方百里，皆五命也。今县主户数，多者可如子，少者可如男。
　　　　上公礼，其率诸侯以朝，则执桓珪。自非朝宗，则如八命之公。与王论道，有事而进，则执璧。今二王后诸王，若入朝觐，二公率以进退，则执桓珪。其朝正，则与群公执璧。按周礼，王官唯公执璧。汉代大将军、骠骑、车骑、卫将军，开府辟召掾属，与公同仪，则执璧可也。
　　　　「孤皮帛卿羔」，孤谓天子七命之孤，及大国四命之孤，副公与王论道，尊于六卿，其执贽，以虎皮表束帛。今九卿之列，太常、光禄勋、卫尉，尊于六卿，其执贽如孤也。其朝正，执皮帛可也。三府长史，亦公之副，虽有似于孤，实卑于卿，中大夫之礼可也。公之孤，眺聘于天子，及见于其君，其贽以豹皮表束帛。今未有其官，意谓山阳公之上卿，可以当之。卿谓六官六命之卿，及诸侯三命再命之卿也。今六卿及永寿、永安、长秋、城门五校，左校、右校、前校、后校、中校。皆执羔可也。诸侯之卿，自于其君亦如之。天子卿大夫饰羔雁以缋，诸侯卿大夫饰羔雁以布。州牧郡守以功德赐劳，秩比中二千石者，其入朝觐，宜依卿执羔。金紫将军秋中二千石，与卿同。
　　　　「大夫执雁」，谓天子中下大夫四命，及诸侯再命一命之大夫也，其位卑于卿。今三府长史及五命，二千石之著者也。博士儒官，历代礼服从大夫，如前执雁可也。州牧郡守未赐劳者，宜依大夫执雁，皆饰以缋。诸县千石、六百石，今古大夫，若或会觐，宜执雁，饰以布。
　　　　「士执雉」，谓天子三命之士，及诸侯一命再命之士也。府史以下，至于比长庶人在官，亦谓之士。诸县四百石、三百石长，从士礼执雉可也。
　　　　信节
　　周制，地官「掌节掌守邦节而辨其用，以辅王命。邦节者，珍珪、牙璋，谷珪、琬珪、琰珪也。王有命，则别其节之用，以授使者。辅王命者，执以行为信。珍音镇，下同。守邦国者用玉节，守都鄙者用角节。谓诸侯于其国中，公卿大夫王子弟于采邑。有命者，亦自有节以辅之。玉节之制，如王为之，以命数为大小。角用犀角，其制未闻也。凡邦国之使节，山国用虎节，土国用人节，泽国用龙节，皆金也，以英荡辅之。使节，使卿大夫聘于天子诸侯，行道所执之信也。土，平地也。山多虎，平地多人，泽多龙，故为节以金铸象焉。必自以其国所多者，礼以相别为信明也。汉有铜虎符。杜子春云：「荡当为帑，谓以函器盛此节也。」或云英荡，画函。门关用符节，货贿用玺节，道路用旌节，皆有期以返节。门关，司门、司关也。货贿者，主通货贿之官，谓司市也。道路者，主理五途之官，谓乡遂大夫也。凡人远出，至于邦国，邦国之人若来入由门者，司门为之节；由关者，司关为之节；其商，则司市为之节；其以征令及家徙，则乡遂大夫为之节。不出关不用节也。变司市言货贿者，玺节主通货贿。变乡遂言道路者，容公邑及小都大都之吏，皆主理五途，亦有人也。符节，如汉之宫中诸官诏符也。玺节，汉之印章也。旌节，汉使者所拥节是也。将送者执此节以送行者，皆以道里日时课，如汉之邮行者有程矣，以防容奸，擅有所通也。凡节有法式，藏于掌节。小行人职云：「道路旌节，门关符节，都鄙管节，皆竹为之。」郑注云：「管节，如汉竹使符也。都鄙者，公之子弟及卿大夫采地之吏耳。」凡通达于天下者，必有节以传辅之。必有节，言远行无有不得节而出者也。辅之以传者，节为信耳；传，说所赍操及所适也。无节者，有几则不达。」圜土内之。
　　琬珪九寸而缫，以象德，以结好。琬犹圜也，王使之瑞节。诸侯有德，王命锡之，使者执琬珪以致命焉。谷珪七寸，以和难，以聘女。谷珪，亦王使之瑞节。难，仇雠也。聘女，纳征加于束帛也。瑑珪璋八寸，璧琮八寸，缫皆二采一就，以眺聘。璋以聘后，琮享夫人。众来曰眺，寡来曰聘。瑑，有文饰也。珍珪以征守，以恤凶荒。珪制当与琬琰相依。王使人以征诸侯，忧凶荒之国，则授之，执以往，致王命焉。牙璋、中璋七寸，射二寸，厚寸，以起军旅，以理兵守。二璋皆有鉏牙之饰于琰侧。兵守，用兵所守也。鉏音测鱼反。琰珪以易行，以除慝。琰珪亦王使之瑞节也。琰珪有锋芒，伤害征伐诛讨之象；易恶行令为善者，则以此珪责谕以告也。大璋七寸，射四寸，诸侯以聘女。纳征加于束帛也。
 
通典礼典

通典卷第七十六　礼三十六　沿革三十六　军礼一
　　天子诸侯将出征类宜造禡并祭所过山川　軷祭
　　天子诸侯四时田猎　出师仪制扬兵讲武附
　　命将出征　宣露布
　　　　天子诸侯将出征类宜造禡并祭所过山川
周　梁　北齐　隋　大唐
　　周制，天子将出征，类于上帝，宜于社，造于祢。肆师为帝位。帝谓五德之帝，所祭于南郊者。类、宜、造，皆祭名。孔颖达云：「天道远，以事类而祭告之也。社主杀戮，故求便宜。社主阴，万物于此断杀，故曰宜。造，至也，谓至父祖之庙也。言祢者，辞时先从卑，不敢留尊者命也。将出者，谓行幸巡狩。」禡于所征之地。禡，师祭也，为兵祷也，其礼亡。其神盖蚩尤，或云黄帝，又云：「若至所征之地祭者，则以黄帝、蚩尤之神，故亦皆得云禡神也。若田狩，但祭蚩尤而已。」受命于祖，以迁庙主载于齐车以行。告祖以行，示不自专，故言受命。必以迁主行，言必有尊也。无迁主，以币帛皮珪告于祖祢，遂奉以出，载于齐车以行。每舍奠焉，而后就舍。以脯醢礼神，乃敢即安也。所告不以出，即埋之。若有迁主，则载迁主而行，此币帛遂埋于阶闲。反必告，设奠，卒，敛币玉，藏诸两阶之闲，乃出，盖贵命也。受成于学。定兵谋也。过大山川，则用事焉。用事，令太祝用祭事告之。「凡告必用牲币，反亦如之」。「牲」当为「制」。出征执有罪，反，释奠于学，以讯馘告。释菜奠币，礼先师也。讯馘，所生获断耳者。诸侯将出征，宜社造祢及无迁主以主命，并如天子之制。
　　梁天监初，陆琏定军礼，依古制类造等用牲币。帝曰：「宜者请征讨有宜，造者谋于庙，类者奉天时以明伐，并明不敢自专。陈币承命可也。」琏不能对。严植之又争之，于是告用牲币，反亦如之。
　　北齐天子亲征纂严，则服通天冠，文物充庭。有司奏更衣，乃入，冠武弁，左貂附蝉以出。誓讫，择日备法驾，乘木辂，以造于庙。载迁庙主于斋车，以俟行。次宜于社，有司以毛血衅军鼓，载帝社祏主于车，以俟行。次择日陈六军，备大驾，类于上帝。次择日祈后土、神州、岳镇、海渎、源川等。乃为坎盟，督将列牲于坎南，北首。有司于坎前读盟文，割牲耳，承血，皇帝受牲耳，遍授大将，乃寘于坎。又歃血，歃遍，又以寘坎。礼毕，埋牲及盟书。又卜日，建牙旗于墠，祭以太牢。及所过名山大川，有司致祭。将届战所，卜刚日，备玄牲，列军容，设柴于辰地，为墠而禡祭。大司马奠矢，有司奠毛血，乐奏大濩之音。礼毕，彻牲，柴燎。战前一日，皇帝祷祖，司空祷社。战前则各报以太牢。又用太牢赏用命于祖，引功臣入旌门，即神庭而授版焉。又罚不用命于社，即神庭行戮讫，振旅而还。格庙诣社讫，择日行饮至之礼，文物充庭。有司执简，记年号月朔，陈六师凯入格庙之事，饮至策勋之美，用述其功，不替赏典焉。
　　隋制，天子行幸，有司祭所过名山大川。岳渎以太牢，山川以少牢。若亲征及巡狩，则类上帝、宜社、造庙，还礼亦如之。
　　大业七年，征高丽。炀帝遣诸将于蓟城南桑干河上，筑社稷二坛，设方壝，行宜社礼。帝斋于临朔宫怀荒殿，与告官及侍从，各斋于其所。十二卫兵士并斋。帝衮冕玉辂，备法驾。礼毕，御金辂，服通天冠，还宫。又于宫南类上帝，积柴燎坛，设高祖位于东方。帝服大裘而冕，乘玉辂，祭奠玉帛，并如宜社。诸军受胙毕，帝就位，观燎，乃出。将发，帝御临朔宫，亲授节度，遂出。其大驾，具出师仪篇。是岁，行幸观海镇，于秃黎山为坛，祠黄帝，行禡祭。皇帝及诸陪祭近侍官诸军将，皆斋一宿。有司供帐设位，为埋坎神座西北，内壝之外。建二旗于南门外。以熊席设帝轩辕神座于壝内。皇帝出次入门，群官定位，皆再拜奠。礼毕，还行宫。
　　大唐制，车驾行幸及亲征，有司类宜造禡，如开元礼。
　　　　軷祭周　后周　隋　大唐
　　周制，天子将出师，大驭掌驭玉辂以祀。及犯軷，王自左驭，驭下祝，登，受辔，犯軷，遂驱之。行山曰軷。犯之者，封土为山象，以菩刍棘柏为神主。既祭之，以车轹之而去，喻无险难也。春秋传曰：「跋涉山川。」自，由也。王由左驭，禁制马使不行也。軷音蒲末反。菩音负。及祭，酌仆。仆左执辔，右祭两轵，祭軓，乃饮。轵谓两，軓谓车轼前也。音卫，軓音犯。
　　后周迎太白，出国门而軷祭。
　　隋制，皇帝行幸亲巡狩则軷祭。其礼，有司于国门外，委土为山象，设埋埳。有司刳羊，陈俎豆。驾将至，委奠币，荐脯醢，加羊于軷，西首。又奠酒解羊，并馔埋于埳。驾至，太仆祭两轵及軓前，乃饮，授爵，遂轹軷上而行。
　　大唐车驾亲征，如开元礼。
　　　　天子诸侯四时田猎周　宋　梁　陈　北齐　后周　隋　大唐
　　周制，天子诸侯无事，则岁行搜苗狝狩之礼。
　　仲春教振旅，司马以旗致民，平列阵，如战之阵。以旗者，立旗期民于其下也。兵者凶事，不可空设，因搜狩而习之。凡师，出曰治兵，入曰振旅，皆习战也。四时各教民以其一焉。春习振旅，兵入收众，专于农。平犹正也。王执路鼓，诸侯执鼖鼓，军将执晋鼓，师帅执提，旅帅执鼙，卒长执铙，两司马执铎，公司马执镯，鼓人职曰：「以路鼓鼓鬼享，以鼖鼓鼓军事，以晋鼓鼓金奏，以金铙止鼓，以金铎通鼓，以金镯节鼓。」提谓马上鼓，有曲木提持鼓立马髦上者，故谓之提。杜子春云：「公司马谓五人为伍伍之司马也。」郑玄谓：「王不执鼖鼓，尚之于诸侯也。伍长，谓之公司马者，虽卑，亦同其号。」鼖音坟。以教坐作进退疾徐疏数之节。习战法。遂以搜田，有司表貉，誓民，鼓，遂围禁。火弊，献禽以祭社。春田为搜。有司，大司徒也，掌大田役，治徒庶之政令。表貉，立表而貉祭也。誓民，誓以犯田法之罚也。誓曰：「无干车，无自后射。」立旌遂围禁。火弊，火止也。春田主用火，因焚莱除陈草，皆杀而火止。献犹致也。田止，虞人植旌，众皆献其所获禽焉。诗云：「言私其豵，献肩于公。」春田主祭社者，土方施生也。貉读为禡。
　　仲夏教茇舍，如振旅之阵。群吏撰车徒，读书契，辨号名之用。帅以门名，县鄙各以其名，家以号名，乡以州名，野以邑名，百官各象其事，以辨军之夜事。其它皆如振旅。茇舍，草止之也，军有草止之法。读书契，以簿书校录军实之凡要。号名者，徽识所以相别也。乡遂之属谓之名，家之属谓之号，百官之属谓之事。在国以表朝位，在军又象其制而为之，以备死事。夜事，戒夜守之事。遂以苗田，如搜之法。车弊，献禽以享礿。夏田为苗，择取不孕任者，若治苗去不秀实者云。车弊，驱兽之车止也。夏田主用车，示所取物希，皆杀而车止。礿，宗庙之夏祭也。冬夏田主于祭宗庙者，阴阳始起，象神之在内。
　　仲秋教治兵，如振旅之阵。王载太常，诸侯载旗，军吏载旗，师都载，乡遂载物，郊野载旐，百官载旟，各书其事与其号焉。其它皆如振旅。军吏，诸军帅也。师都，遂大夫也。乡遂，乡大夫也。或载，或载物，众属军吏，无所将也。郊谓乡遂之州长、县正以下也。野谓公邑大夫。载旐者，以其将羡卒也。百官，卿大夫也。载旟者，以其属卫王也。凡旌旗，有军众者画异物，无者帛而已。书当为画，皆画以云气。遂以狝田，如搜田之法。罗弊，致禽以祀祊。秋田为狝。狝，杀也。罗弊，网止也。秋田主用网，中杀者多也，皆杀而网止。祊当为方。秋田主祭四方，报成万物。诗云「以社以方」。
　　仲冬教大阅。春辨鼓铎，夏辨号名，秋辨旗物，至冬大阅，简军实。虞人莱所田之野，为表，百步则一，为三表；又五十步为一表。田之日，司马建旗于后表之中，群吏以旗物鼓铎镯铙，各帅其民而致。质明弊旗，诛后至者。乃陈车徒如战之阵，皆坐。虞人莱所田之野，芟除其草莱，为可阵之处。后表之中，五十步表之中央。表，所以识正行列也。四表积二百五十步，左右之广当容三军，步数未闻。致，致之司马。质，正也。弊，仆也。皆坐，当听誓。群吏听誓于阵前。斩牲以左右徇阵曰：「不用命者斩之。」群吏，诸军帅也。阵前，南面向表也。月令：「季秋，天子教于田猎，以习五戎。」司徒搢朴，北面以誓之。此大阅礼，实正岁之仲冬，而说季秋之政，于周为仲冬，为月令者失之矣。斩牲者，小子也。凡誓之大略，甘誓、汤誓之属是也。中军以鼙令鼓，鼓人皆三鼓，司马振铎，群吏作旗，车徒皆作。鼓行鸣镯，车徒皆行，及表乃止。三鼓摝铎，群吏弊旗，车徒皆坐。中军，中军之将也。天子六军，三三而居一偏。群吏既听誓，各复其部曲。中军之将令鼓鼓，以作其士众之气。鼓人者，中军之将、师帅、旅帅也。司马振铎以作众。作，起也。既起，鼓人击鼓以行之，伍长鸣镯以节之。伍长一曰公司马。及表，自后表前至第二表。三鼓者，鼓人也。摝读如涿鹿之鹿。掩上振之为摝。摝者，止行息气也。司马法曰：「鼓声不过阊，鼙声不过阘，铎声不过琅。」阊音吐刚反。阘音吐答反。又三鼓，振铎作旗，车徒皆作。鼓进鸣镯，车骤徒趋，及表乃止，坐作如初。趋者，赴敌尚疾之渐。春秋传曰「先人有夺人之心」。及表，自第二前至第三表。乃鼓，车驰徒走，及表乃止。及表，自第三前至前表。鼓戒三阕，车三发，徒三刺。鼓戒，戒攻敌也。鼓一阕，车一转，徒一刺，三而止，象服敌。乃鼓退，鸣铙且却，及表乃止，坐作如初。铙所以止鼓也。军退，卒长鸣铙以和众。鼓人为止之。退，自前表至后表。鼓铎则同，习战之礼，出入一也。异者，废镯而鸣铙。遂以狩田：以旌为左右和之门，群吏各帅其车徒以叙和出，左右陈车徒，有司平之。旗居卒闲以分地，前后有屯百步，有司巡其前后。险野，人为主；易野，车为主。冬田为狩，言守取之无所择也。军门曰和，今谓之垒门，立两旌以为之。叙和出，用次第出和门也。左右，或出而左，或出而右。有司平之，乡师居门，正其出入之行列也。旗，军吏所载也。分地，调其部曲疏数。前后有屯百步，车徒异群相去之数也。车徒毕出于和门，乡师又巡其行阵。郑众云：「险野，人为主，人居前。易野，车为主，车居前。」既阵，乃设驱逆之车，有司表貉于阵前。驱，驱出禽兽，使趋田者也。逆，逆要不得令走。设此车者，田仆也。中军以鼙令鼓，鼓人皆三鼓，群司马振铎，车徒皆作。遂鼓行，徒衔枚而进。群司马，两司马也。枚状如箸，衔之，有繣结项中。军法止语，为相疑惑也。天子杀则下大緌，诸侯杀则下小緌。緌，有虞氏之旌旗也。下谓弊之。大夫杀则止佐车，佐车止则百姓田猎。佐车，驱逆之车。大兽公之，小禽私之，获者取左耳。郑众云：「大兽公之，输之于公；小禽私之，以自畀也。」获得禽兽者，取其左耳，当以计功多少。畀音必二反。及所弊，鼓皆駴，车徒皆噪。及所弊，至所弊之处。田所当于止也。天子诸侯搜狩有常，至其常处，吏士鼓噪，象攻敌克胜而喜也。疾雷击鼓曰駴。噪，驩也。书曰「前师乃鼓●噪」，亦谓喜也。駴音骇。●音符。徒乃弊。命致禽馌兽于郊，入献禽以享烝。徒乃弊，徒止也。冬田主用众，物多，众得取也。致禽馌兽于郊，聚所获禽，因以祭四方之神于郊。月令季秋「天子既田，命主祠祭禽于四方」是也。入又以禽祭宗庙。
　　说曰：天生五材，人并用之，废一不可，谁能去兵。历代以来，祸乱之作，非武不定，是以君子习之。孔子曰：「不教民战，是谓弃之。」王制曰：「天子诸侯无事而不田，曰不敬。田不以礼，曰暴天物。」左氏传曰：「春搜、夏苗、秋狝、冬狩，皆于农隙以讲事。」三年治兵，入而振旅，归而饮至，以数军实。昭文章，明贵贱，辨等列，顺少长，习威仪也。」谷梁传曰：「因搜狩以习用武事，礼之大者也。艾兰以为防，兰，香草也。防，为田之大限。置旃以为辕门，旃，旌旗之名，通帛为旃。辕门，昂车以其辕表门。以葛覆质以为槷，质，椹也。槷，门中臬也。葛或为褐。槷，五结反。流旁握，御轚者不得入。流旁握，谓车两头，各去门边容握。握，四寸也。轚挂者则不得入门。车轨尘，尘不出辙。马候蹄，发足相应，迟疾相投。掩禽旅，掩取众禽。御者不失其驰，然后射者能中。不失驰骋之节。过防弗逐，不从奔之道也。战不逐奔之义。面伤不献，嫌诛降。不成禽不献。恶虐幼小。禽虽多，天子取三十焉。一为干豆，谓自左膘而射，达于右腢，为上等。腢，膊前骨也，音虞，又五口反。二为宾客，谓射右耳本，为次等。三为充君之庖。谓射左髀达于右，为下等。其余与士众以习射于射宫。取三十以供干豆、宾客、君之庖。射宫，泽宫。射而中，田不得禽则得禽；射而不中，田得禽则不得禽。是以知古之贵仁义而贱勇力也。」射以不争为仁，揖让为义。
　　宋文帝元嘉二十五年闰二月，大搜于宣武场。主司列奏申摄，克日校猎，百官备办。设行宫殿便座武帐于幕府山南冈，设王公百官便座幔省如常仪，设南北左右四行旌门。建旗以表获车。殿中郎一人典获车，主者二人收禽，吏二十四人配获车十二两。校猎之官着葱褶，有带。二品以上拥刀，备槊麾幡，三品以下带刀，皆骑乘。将领部曲先猎一日，布围。领军将军一人督右甄；护军将军一人督左甄；大司马一人居中，董正诸将，悉受节度。殿中郎率获车部曲，在大司马之后。尚书仆射以下诸官曹令史等，督摄纠司，校猎非违。至日，会于宣武场，列为重围。设留守填街位于云龙门外，内官道北，外官道南，以西为上。设从官位于云龙门内，大官阶北，小官阶南，以西为上。设先置官位于行上车门外，内官道西，外官道东，以北为上。设先置官还位于广莫门外道之东西，以南为上。校猎日平旦，正直侍中奏严。上水一刻，奏「槌一鼓」，为一严。上水二刻，奏「槌二鼓」，为再严。殿中侍御史奏开东中华云龙门，引仗为小驾卤簿。百官非校猎之官，着朱服，集列广莫门外。留守填街后部从官就位；前部从官依卤簿；先置官先行。上水三刻，奏「槌三鼓」，为三严。上水四刻，奏「外办」。正次直侍中、散骑常侍、给事黄门侍郎、散骑侍郎、军校，剑履进夹上合。正直侍中负玺，通事令史带龟印中书之印。上水五刻，皇帝出。着黑介帻单衣，乘辇。正直侍中负玺陪乘，不带剑。殿中侍御史督摄黄麾以内。次直侍中、次直黄门侍郎护驾在前。又次直侍中佩信玺、行玺，与正直黄门侍郎从护驾在后。不鸣鼓角，不得諠哗，以次引出，警跸如常仪。车驾出，赞陛者再拜。皇太子入守。车驾将至，威仪唱引先置前部从官就位，再拜。车驾至行殿前回辇，正直侍中跪奏：「降辇。」次直侍中称制曰：「可。」正直侍中俛伏起。皇帝降辇登御座，侍臣升殿。直卫钑所立反戟武贲，毛头文衣鹖尾，以次列阶。正直侍中奏：「解严。」先置从驾百官还便座幔省。皇帝若亲射禽，变服戎服，如校猎仪。内外从官及武贲悉变服，钑戟抽鞘，以备武卫。黄麾内官，从入围里。列置部曲，广张甄围，旗鼓相见，衔枚而进。甄周围会，督甄令史奔骑号法施令曰：「春禽怀孕，搜而不射；鸟兽之肉不登于俎，不射；皮革齿牙骨角毛羽不登于器，不射。」甄会。大司马鸣鼓蹙围，众军鼓噪警角，至宣武场止。大司马屯北旌门，二甄帅屯左右旌门，殿中中郎率获车部曲入次北旌门内之右。皇帝从南旌门入射禽。谒者以获车收载，还陈于获旗之北。王公以下以次射禽，各送诣获旗下，付收禽主者。事毕，大司马鸣鼓解围复屯，殿中郎率其属收禽，以实获车，奉车奉充庖厨。正厨置樽酒俎肉于中逵，以犒飨校猎众军。至晡，正直侍中量宜奏严，从官还着朱服，钑戟复鞘。再严，先置官先还。三严后二刻，正直侍中奏：「外办。」皇帝着黑介帻单衣。正次直侍中、散骑常侍、给事黄门侍郎、军校进夹御座。正直侍中跪奏：「还宫。」次直侍中称制曰：「可。」正直侍中俛伏起。乘舆登辇还，卫从如常仪。大司马鸣鼓散屯，以次就舍。车驾将至，威仪唱引留守填街先置前部从官就位，再拜。车驾至殿前回辇，正直侍中跪奏：「降辇。」次直侍中称制曰：「可。」正直侍中俛伏起。乘舆降入。正直次直侍中、散骑常侍等从至合。正直侍中奏：「解严。」内外百官拜表问讯讫，罢。
　　梁陈并依宋仪。其异者，置行殿于幕府山南冈，并设王公百官幕。先猎一日，遣马骑布围。左领军将军督左，右领军将军督右，大司马董正诸军。猎日，侍中三奏，一奏搥一鼓，为一严，三严讫，引仗为小驾卤簿。皇帝乘马戎服，从者悉绛衫帻，黄麾警跸，鼓吹如常仪。猎讫，宴会享劳，比校多少。戮一人以惩乱法。会毕，还宫。
　　北齐春搜礼：有司规大防，建获旗，以表获车。前一日，命布围。领军将军一人，督左甄；护军将军一人，督右甄；大司马一人，居中，节制诸军。天子陈小驾，服通天冠，乘木辂，诣行宫。将亲禽，服戎服，钑戟者皆严。武卫张甄围，旗鼓相见，衔枚而进。甄常开一方，以令三驱。围合，吏奔骑令曰：「鸟兽之肉不登于俎者，不射；皮革齿牙骨角毛羽不登于器者，不射。」甄合，大司马鸣鼓促围，众军鼓噪鸣角，至期处而止。大司马屯北旌门，二甄帅屯左右旌门。天子乘马，从南旌门入，亲射禽。谒者以获车收禽，载还，陈于获旗之北。王公以下以次射禽，皆送旗下。事毕，大司马鸣鼓解围，复屯。殿中郎率其属收禽，以实获车。天子还行宫，命有司每禽择取三十，一曰干豆，二曰宾客，三曰充君之庖。其余即于围下量犒将士。礼毕，改服，钑者韬刃而还。夏苗、秋狝、冬狩，礼皆同。
　　后周仲春教振旅，大司马建大麾于莱田之所。乡稍之官，以旗物鼓铎钲铙，各帅其人而致。诛其后至者。建麾于后表之军中，以集众庶。质明，偃麾，诛其不及者。乃陈徒骑，如战之阵。大司马北面誓之。军中皆听鼓角，以为进止之节。田之日，于莱之北，建旗为和门。诸将帅徒骑序入其门，有司居门，以平其人。既入而分其地，险野则徒前而骑后，易野则骑前而徒后。既阵，皆坐，乃设驱逆骑，有司表禡于前。以太牢祭黄帝轩辕氏，于狩地为墠，建二旗，列五兵于座侧，行三献礼。遂搜田，致禽以祭社。仲夏教茇舍，遂苗田。仲秋练兵狝田。仲冬大阅，遂狩。其致禽享礿教习之仪，并如古周法。
</div>
    <div class="pagination">
<a href="通典_page43.html">上一页</a><span>...</span><a href="通典_page39.html">39</a><a href="通典_page40.html">40</a><a href="通典_page41.html">41</a><a href="通典_page42.html">42</a><a href="通典_page43.html">43</a><span class="current-page">44</span><a href="通典_page45.html">45</a><a href="通典_page46.html">46</a><a href="通典_page47.html">47</a><a href="通典_page48.html">48</a><a href="通典_page49.html">49</a><span>...</span><a href="通典_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
