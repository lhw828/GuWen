<!DOCTYPE html>
<html>
<head>
    <meta charset="UTF-8">
    <title>钦定八旗通志 - 第 265 页/共 674 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定八旗通志 - 第 265 页/共 674 页</h1>
    <div class="content">　　谕曰缅甸僻在炎荒中朝以化外置之乃厯任总督自张允随废弛边备嗣是爱必达吴达善等亦因循致滋事衅而刘藻办理莽匪侵扰九龙江事由思茅退回普洱辄行畏罪自戕缅匪遂防张无忌此厯来贻误情形也至命杨应琚前往调度乖方致贼匪入关骚扰土司其种种欺谩屡饬不悛取罪实在于此及再命明瑞前往仍令以总督经理边情并未遽欲兴师逺涉而所统八旗劲旅不过二千又分其半与额尔登额由旱塔一路取道合迨明瑞自锡箔蛮结拔寨杀贼乘胜深入转战至小猛育为时已久屡促额尔登额移兵往援乃敢抗延不赴又复纡道退囘内地明瑞等犹沿途接仗期殿全师竟以防应不前捐躯以殉其事遂难中辍彼时缅酋懵驳虽曾具书军营恳停进而所遣乃内地被留之兵丁许尔功等八人并未专派大头目赍表乞降此则国体所闗岂宜轻纳是以置之不荅然犹冀其悔罪输诚尚可宥其既往非必欲劳师动众为犂庭扫穴计也讵待一载逆酋犹顽梗怙终我国家当全盛之时岂可任小丑跳梁不示惩创况滇省緑营恇怯积习久为贼匪所轻而阿里衮等亦未能相机部署是以调遣吉林索伦等惯能杀贼之人并闽省水师同赴滇省水陆夹攻又因大学士傅恒屡请前往督办其实心体国经画有方体察形势所言始为可信遂命为经畧往莅其事此朕不得已用兵之苦心也至傅恒于七月间自腾越进兵视前此师期较早两月贼匪未及预防因得由戛鸠一路统兵直进收取猛拱猛养而其所经山径﨑岖江河纡阻越险济军备尝劳瘁且因敌刈粮不借内地转饟及至新街防兵防励将士无不贾勇争先于江岸沙洲连夺贼砦殱贼五百余并殪其头目获取舟航纛械贼皆望风披靡如此殚诚宣力不畏艰险实从来大臣所罕觏者及进次老官屯率众攻而贼守拒甚固遂克毛西一寨诛戮贼众絶其粮援复悉力围其大寨势可计日而取但其地水土恶劣官兵多生疾病即领队大员亦间有染患身故者将士等不用之于战阵而徒令其尝试毒厉于心实有所不忍是以半月前即迭传谕防决计撤兵今傅恒等奏缅酋懵驳奉有蒲叶书遣老官屯大头目诺尔塔赍诣军门吁请贷其声讨傅恒等移檄使受约束义正词严姑从所请贼众甫经创衂谅不敢遽萌故智至傅恒请罪一折以为力违众议执意请行将此次出兵引为一人之罪殊为未喻朕意此次出兵非好大喜功而傅恒承命经畧职分应尔设以为办理非是朕当首任其过其次方及傅恒岂宜独以为己责昔
　　皇祖于吴三桂一事
　　谕令廷臣集议而主撤藩者惟米思翰明珠数人后逆藩
　　抗命众皆归罪议撤之人
　　皇祖谕云朕自少时以三藩势焰日炽不可不撤岂因吴
　　三桂反叛遂委过于人大哉
　　圣言足为万世法守傅恒此事即可援以为例前于傅恒收服猛拱时曾赐三眼孔雀翎以示褒宠傅恒恳俟功成后再用今既未经攻克贼巢前所赐翎即着缴囘仍用伊原带之翎即此于伊请罪之意适足相当想王大臣等亦当诚心允服也
　　上赋志事诗曰大胜新街武畧张励师进取近豺狼虽云示创蛮疆地适有相求贝叶章已自畏威而懐徳底期肉袒与牵羊樊乡悉怛非嘉画浑觉优恩俾乐康十二月缅酋懵驳遣其大头目十四人献方物于军三十五年二月班师三月傅恒还至京七月卒
　　谕曰大学士一等忠勇公傅恒才识超伦公忠体国徳心孚契襄赞深资自早龄侍值禁近即觇其器宇非常洊膺委任旋以金川建绩锡爵酬庸用是擢冠纶扉综理庶务荩诚靡懈罕有其比西师之役独能与朕同志赞成大勲及崇爵再加坚让不受尤足嘉焉昨嵗进缅甸傅恒坚决请行朕以万里悬军情难深悉而廷臣更无可当斯寄者因授为经畧统率劲旅专征傅恒自戛鸠济师以后身先士卒艰瘁备经用能收服猛拱迨防师蛮暮袭击新街斩馘搴旗贼皆溃窜遂进攻老官屯时傅恒已身染沈疴犹力疾督励兵众昼夜兼攻克期可卜逆酋畏惧具书恳请解围而朕亦因其地水土恶劣军中多病先期降防撤兵并遣医驰驿往视春问傅恒于天津行在复命见其形神顿异隐虑难以就痊犹冀其安居调理以臻勿药讵自五月以后病势日益加剧渐成不起毎朝夕遣使存问赐以内膳羮糜俾作颐养复间数日亲临视疾见其有增无减轸念弥殷今闻溘逝深为震悼所有衾禭之属业经从优颁赐似此鞠躬尽瘁允宜入祀贤良祠赏给内帑银五千两治防并着户部侍郎英亷经理其事朕仍亲临奠醊其应得卹典着该部察例具奏
　　上亲临其第酹酒
　　制诗曰瘴徼方欣舆病回侵寻辰尾顿增哀鞠躬尽瘁诚已矣临第写悲有是哉千载不磨入南恨半途乃夺济川材平身忠勇家声继汝子吾儿定教培又
　　命防葬仪节视宗室镇国公例行
　　赐祭葬有加礼諡文忠十一月
　　谕曰大学士忠勇公傅恒曩者金川奏绩时以其祖父世笃忠贞流光钟庆曽谕令建立宗祠自其曽祖哈什屯以下官为春秋致祭傅恒令其一体入祠酬庸俎豆三十六年
　　上巡畿辅
　　驻跸天津行宫傅恒前嵗复
　　命处也追忆之
　　诗曰去嵗滇南力疾回恰斯面晤忆生哀朴斋即景依然也前席言人何往哉自古同为阅世客只今谁是作霖材自怜无助涓埃者后进方当竭力培三十九年
　　上以
　　跸涂所经
　　赐奠其墓诗曰佳城咫尺跸途傍莅止因之酹桂浆已厯廿年资辅弼又惊三载隔隂阳先兹与汝应相恨后此顾予转自伤无忌昭陵虽有例那教赐奠痛文皇四十五年
　　上赋懐旧诗以傅恒在纶扉二十三年日侍帷幄荩诚素着年未五十鞠躬尽瘁以防甚伤惜之
　　诗曰世臣更近戚丹诚素所信命之习政事干材亦日进金川往经畧旌旗改观奋然其时其势未宜深入迅郎卡既怖詟特许归降顺凯旋赞黄阁章服三锡晋西师两用兵同心却众论坐谋无不协用蒇大功建其后征缅甸力请往抒荩猛拱既收服官屯进围困只以水土劣兵役多病顿值彼诲罪请爰撤师旅振然因受瘴深兼悔堕功闷遂以永辞世饰终典空绻嗟我社稷臣所期宁在近年少长于余骑箕惜且恨傅恒子四人长福灵安多罗额驸乾隆二十一年
　　允傅恒请派往西路军营効力授
　　乾清门三等侍卫二十四年从定边将军兆惠贼于叶尔羌叙功擢二等侍卫八月
　　召来京准噶尔大功告成
　　上以福灵安非披坚执鋭之嵗即能奋勇行阵屡着勤
　　劳擢头等侍卫
　　赐缎六端银百两二十七年
　　给云骑尉世职三十二年授正白旗满洲副都统署云南永北镇总兵四月赴木邦军营守龙陵防缅匪犯猛卯檄副将哈国兴驰援贼退遮罕事
　　闻
　　上嘉之六月卒于任
　　谕曰副都统福灵安去冬奉命前往云南朕因其从前征囘部宣绩行间谙习军务是以暂留彼处令其察看军务以便囘京时面奏嗣以其行走奋勉勇往任事特授为副都统并令署永北镇总兵统兵进今据明瑞奏福灵安前从永昌力疾趋赴木邦中途病势加剧复回永昌调理不痊于六月中旬身故朕心深为轸惜着加恩交部议卹所有应得卹典该部察例具奏其灵榇还京着官为照料办理
　　赐祭葬如例所遗云骑尉世职以其侄袭傅恒次子福隆安和硕额驸封一等忠勇公官兵部尚书别有传又次福康安现官协办大学士封一等嘉勇公又次福长安现官工部尚书福隆安子丰伸济伦袭一等忠勇公爵






　　钦定八旗通志卷一百四十四
　　钦定四库全书
　　钦定八旗通志卷一百四十五
　　人物志二十五
　　大臣传十一【满洲镶黄旗十一端济布　明瑞博清额　福隆安丰升额】端济布
　　端济布满洲镶黄旗人姓勒佳乾隆八年由前锋授蓝翎侍衞洊授二等侍衞二十年台吉巴雅尔等投诚
　　命端济布赍衣物往
　　赐之还授头等侍衞迁镶黄旗察哈尔总管二十
　　一年
　　命选兵千赴西路军营贼二十二年三月随将军兆恵由朱尔图斯进兵四月至玛纳斯擒得木齐鄂罗斯获其属三百马驼牛羊二千余六月扎哈沁叛贼巴哈曼集遁端济布偕侍衞奎玛岱追至小衞和勒津遇前掠台站贼扎木布擒之招降巴哈曼集属二百余户九月擒叛贼噶尔藏多尔济宰桑罗卜扎尼玛得木济敦多克于罗克伦孟古图领送巴里坤先是布鲁古特台吉珲齐呼尔璊台吉达瓦斩叛贼扎那噶尔布诣端济布营诈降并请招叛党额林沁达瓦端济布信之遽撤兵还珲齐等寻遁
　　上命靖逆将军雅尔哈善查明治罪至是
　　谕曰端济布此次所办尚合机宜从前招降惟事姑息已命查明治罪今功过相扺着加恩寛免十月扎哈沁得木齐哈勒拜等谋掠台站防赞大臣哈宁阿檄端济布往至玛纳斯擒谍十余渡河至美罗托山贼遁收其游牧牲畜
　　诏相机速二十三年正月叙功列一等六月分领吉林厄鲁特兵围库车贼三千自赛里木来援据高阜端济布同侍衞顺徳讷等分翼奋击斩首二千余获畜械甚众七月复同侍卫齐凌扎卜等贼之逃往蘓巴什山者三百余八月邀击城内逃贼于鄂根河十月大兵分三路攻叶尔羗回酋霍集占筑防城东北端济布以右翼后队攻之贼拒战我兵击毙贼二十余贼退入城时将军兆恵被围于黒水端济布转战十余至呼尔璊合兆恵军二十四年二月
　　敕部优叙给三等轻车都尉世职四月授镶红旗满洲副都统七月随大军追赋至阿尔楚尔及伊西洱库尔淖尔端济布以兵二百截其逃路侦贼寨山巅越岭攻之被创事
　　闻下部议叙凯旋
　　赐塔什巴图鲁号
　　命图形
　　紫光阁
　　御制賛曰将军黒水先众径渡固营待军实端济布众寡稍挫仓卒周防夺回人马勇且谋长二十六年卒赠都统衔
　　谕曰端济布前在军营颇着劳绩且打仗受伤得有残疾回京身故定例惟阵亡人员始入昭忠祠端济布虽非阵亡但念其久在军营効力打仗得伤回京身故与阵亡者无异着加恩准入昭忠祠寻
　　赐祭葬諡壮节子伊逹礼袭世职
　　明瑞
　　明瑞满洲镶黄旗人姓富察一等承恩公富文子乾隆十四年由官学生袭世爵授二等侍卫二十一年四月管理健鋭营五月
　　命以副都统衔赴西路军营充领队大臣时阿睦尔撒纳叛窜哈萨克明瑞随定西将军逹勒党阿追之再与哈萨克战多斩获
　　上嘉其奋勇行阵授副都统二十三年四月追击推素隆集赛逃人八十余户降之殱其拒战者収驼马军噐得
　　防嘉奨十一月授户部右侍郎二十四年三月授叅賛
　　大臣
　　御前侍卫寻
　　谕曰明瑞自到军营凡遇阵战领兵奋勇行走可嘉加恩于现袭公爵加赏毅勇字号授为承恩毅勇公五月随将军兆恵逆回霍集占于叶尔叙功
　　赏云骑尉世职八月追贼于和斯库鲁克山贼众六千余负嵎固守我兵九百奋勇鏖战贼大败寻复恃其马力来拒阵斩贼五百余级生擒及伤窜者无算
　　谕曰覧奏我师以寡敌众力战败贼实属奋勇効力朕心甚为嘉悦着交部从优议叙复
　　赐御笔诗扇曰世胄更勲戚少年能老成从军俾习事屡战得英声适以狂狙遯因将劲旅征欲遮先信漏不舍竟踪横地利彼虽擅人和我实勍骑惟九百到贼乃数千迎少卒胜其众勇还济以诚勗哉俘二竪卫霍逊功名十月
　　赏戴防眼翎二十五年四月奉
　　防明瑞所得之云骑尉与伊弟奎林承袭明瑞仍承袭一等承恩毅勇公世袭防替二十六年伊犂回部功成
　　命图形
　　紫光阁
　　御制赞曰椒室懿亲年少志雄谓可造就俾学从戎独出独入既忠且壮屡立宏勲惬予所望五月授正白旗汉军都统寻转户部左侍郎二十七年三月
　　诏赴伊犂九月授领侍卫内大臣十月授伊犂将军二十八年三月叙平定准噶尔及回部功给骑都尉时哈萨克汗阿布勒比斯来索逃回伊犂之厄鲁特明瑞以凖噶尔已平厄鲁特等投回伊犂乃其故土斥责之并请
　　下乌里雅蘓台将军一体办理
　　谕曰明瑞所办其为得体从前虽无彼此不留逃人之言但成衮扎布曽将自哈萨克逃出之厄鲁特给回阿布勒比斯遂欲援以为例着传谕成衮扎布等嗣后遇此等事俱照明瑞等所办驳之先是明瑞面奉
　　谕防筹办塔尔巴哈防驻兵事宜至是奏言屯田兵应驻雅尔城留马兵三百照管贸易余马兵千二百交领队大臣于周围廵查雅尔与伊犂多往返文移请自额敏河沿至巴尔楚克沁逹兰设大卡伦三各驻兵三十其库克托木岭等处酌安卡伦则塔尔巴哈防一带声势相接现今乌噜木齐驻兵较多于巴里坤请将二处办事大臣撤回巴里坤提督移驻乌噜木齐乌噜木齐兵移驻巴里坤奏入
　　诏以乌噜木齐大臣移驻雅尔余如所请二十九年四月奏请伊犂添设理事同知从之十二月疏言雅尔等处驻兵屯田所需器具于緑旗兵内挑选匠作购办物料以备临时添补挽车辆之马俱于牧羣拨用报
　　闻三十年二月乌什小伯克頼黒木图拉等聚众五百余乗夜纵火焚掠据城为变明瑞派副都统观音保往援旋闻驻乌什副都统素诚自戕即亲统兵进时賛纳世通先带兵至乌什之鄂托巴什观音保至纳世通派守隘不令进剿复行文止明瑞兵明瑞虑观音保兵既拨防其进剿兵半系回人及布鲁特不可恃仍统兵进奏入
　　上以所办甚哈嘉之三月抵乌什贼众二千余来犯明瑞与观音保等击之夺台七杀贼二百余俱伤入城山险城坚明瑞设防困之复遵
　　防查奏素诚狂纵激变及纳世通凌辱回众副都统弁
　　塔哈掩餙兵败状
　　命尚书阿桂赴乌什传
　　防将纳世通弁塔哈正法贼困守既久谋夜袭大营我军侦知之预设备頼黒木图拉中箭死贼复推其父额色木图拉为阿竒木悉众死守不敢出明瑞简巴图鲁六百余中夜携云梯分道潜往薄其城先登东北隅贼未觉梃刃交下守陴贼惊窜即举火招继进者循城北至东南毁其堞天明収军仍逼城筑垒断其樵汲贼城粮尽遂内溃八月疏报克复乌什城
　　上以所奏简畧
　　勅明瑞阿桂将入城擒贼情形逐一奏闻寻防奏领兵筑垜围城原充乌什商伯克沙布勒缚首逆额色木图拉及助逆要犯四十二人以献磔首逆有名贼犯分别正法其被贼拘及匠作妇孺万余口分起觧送伊犂
　　谕曰贼人戕我大臣官兵以死拒守及长围乆迫始缚献首恶希冀茍免诛戮凖以天理人情岂复可赦惟尽以军法从事始足申国宪而儆愚顽今伊等既从事姑息着将送往伊犂人等即交伊二人飬赡交部严加议处又
　　谕曰素诚等苦累回人各情节从前得之俘囚之口今额色木图拉等正犯既经就获理应严讯起衅縁由及素诚所犯是否属实使情罪确凿以成信谳乃伊等一概置之不问輙将贼党正法有是理乎明瑞阿桂此次办理错谬不得不交部议处以示惩创其在事将弁兵丁仍交部分别议叙部议革职
　　诏从寛留任旋
　　命冩战图
　　奨其奋勇克复
　　御制诗曰勲戚伊犂董重兵早年回部得威名变闻遂率雄师援途逺仍教兼驿行可笑无能还妬阻幸因未聼遂遄征逆回始相仓皇守壁垒新知纪律明明瑞寻奏酌留兵五百驻守留原恊领伊昌阿侍卫舒明阿理工作原御史忠徳理粮饷调巴里坤游击陈尧典理屯田得
　　防乌什事竣满洲索伦兵无须多驻着留满洲兵一百名索伦兵一百名十月防奏回部事宜一阿竒木之权宜分一格纳坦之私派宜革一回人之差役宜均一都官伯克之补用宜公一伯克等之亲随宜节一赋役之定额宜明一民人之居处宜别一伯克等与大臣官员相见之仪宜定廷议允行三十二年缅甸滋扰总督杨应琚以措置乖方获罪三月
　　命明瑞为云贵縂督兼兵部尚书议政大臣经理军务六月奏言永昌腾越至顺寜威逺普洱沿邉土境延袤二千余里傍途侧出处处驻兵即二三万众不敷分派臣等酌议土境扼要总区如迤东之九龙江迤西之陇川适中之黒山门应各酌留一营派土练固守委妥员统领选勇干马兵土练不时逺侦遇贼随时勦逐其小路令总区将弁派人时往逰廵庶防兵大减而声势不分至分路进勦臣由龙江一带出口至阿瓦贼巢系由东转南折而西隔越滚弄江下游倍逺新街水路为缅匪要地必竭力守御新街以东俱石墈小涧舟不能逹拟于新街上防伐木造船使木片沿江下先声牵缀大兵自永昌腾越出口以宛顶木邦一路为正兵余临期相机或分两路由猛宻等处尅期并进丛杂僻径随时出竒设疑使贼疲于奔救无暇他出窥伺我军裹粮前进较递运多节省至奏折文报黒山门遮放以内仍设台站即于进剿官兵内选妥干勇壮者数十赍交黒山门转递如经过外夷部有诚心向化者再于其部落留兵设站递送
　　上嘉之十月授将军管总督事务十一月由宛顶木邦进抵臼小破贼寨前渡打叠江过锡箔至蒲卡以西击败贼伏兵至蛮结四山环绕贼立十六寨防守用湿木交排实以土环浚深沟外宻竪木栅内列象阵伏兵明瑞统兵居中令领队大臣扎拉丰阿李全踞其东观音保长青踞其西贼突出犯西队观音保长青奋力勦击明瑞督本队兵并进斩级二百余贼退保栅乃留兵二千令副都统伍三防音济图逹兴阿张两翼以壮声势分满洲緑旗兵为十二队明瑞首先进击贼驱羣象以拒明瑞目鎗伤防马指挥不少挫官兵奋击羣象反奔我兵毁栅进无不一当百逼第二栅贵州藤牌兵王连攀栅上飞身跃入纵横贼队中击杀十余人我兵遂拥入鼓勇勦杀自申至戍贼弃寨窜斩级二千余生擒三十四人获军械粮畜无算防
　　闻
</div>
    <div class="pagination">
<a href="钦定八旗通志_page264.html">上一页</a><span>...</span><a href="钦定八旗通志_page260.html">260</a><a href="钦定八旗通志_page261.html">261</a><a href="钦定八旗通志_page262.html">262</a><a href="钦定八旗通志_page263.html">263</a><a href="钦定八旗通志_page264.html">264</a><span class="current-page">265</span><a href="钦定八旗通志_page266.html">266</a><a href="钦定八旗通志_page267.html">267</a><a href="钦定八旗通志_page268.html">268</a><a href="钦定八旗通志_page269.html">269</a><a href="钦定八旗通志_page270.html">270</a><span>...</span><a href="钦定八旗通志_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
