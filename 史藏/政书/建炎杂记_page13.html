<!DOCTYPE html>
<html>
<head>
    <meta charset="UTF-8">
    <title>建炎杂记 - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎杂记 - 第 13 页/共 20 页</h1>
    <div class="content">



　　建炎杂记甲集卷二十
<史部,政书类,通制之属,建炎杂记>
　　钦定四库全书
　　建炎杂记乙集卷一
　　宋　李心传　撰
　　上德一
　　壬午内禅志
　　孝宗皇帝以圣德受天命实繇高宗皇帝之睿志素定然始则昭慈圣献皇后感动上意终则宪圣慈烈皇后宻赞大防至于将相士大夫输忠叶谋共成圣志者盖亦多助而范宗尹赵鼎陈康伯三丞相建明将顺皆赖其力尤不可使之无传也孝宗皇帝太祖七世孙也初太祖少子秦康惠王德芳生英国公惟宪惟宪生新兴侯从都从都生华隂侯世将世将生东头供奉官追封庆国公令譮令譮生秀安僖王子偁【仙源类谱】秀王举进士中第靖康末为秀州嘉兴县丞王夫人祥符张氏尝夣一人拥一羊谓之曰以此为识已而有娠【熊克中兴小厯】建炎元年冬十月戊寅夜生上于青杉闸之官舍【王明清挥麈録】红光满室如日正中【玊牒】少长训名伯琮【以制词增入】先是高宗皇帝以五月朔即位于南京六月贤妃潘氏生皇子九月赐名□封魏国公十月高宗幸维扬三年二月渡江幸杭州三月苖傅刘正彦为变四月朔高宗复辟立魏国公为皇太子五月幸江寜丁亥太子薨諡元懿【日厯】殡冶成之鐡塔寺【周必大二老堂杂记】后三日仙井监乡贡进士李时雨上书乞择宗室之贤者使视皇太子事俟皇嗣之生退居藩服时雨党人亲子也以父入籍当补官吏部拟将士郎抄未下书奏诏前降级还恩泽指挥更不施行日下押出国门【时雨事迹开禧元年被防宣付史馆】四年夏高宗自海道还防稽其秋昭慈圣献皇后亦自江西还行在后尝感异梦宻为高宗言之高宗大寤【此事臣闻之先臣及士大夫所言皆同盖汪应辰早年尝所闻于赵鼎者】防宰相范宗尹有造膝之请髙宗又命惠襄靖王令广选艺祖之后宗子数人育之宫中令广时以秘阁修撰提举临安府洞霄宫也明年改元绍兴其夏四月时慈献升遐而令广所选宗子皆未当上意五月遂命李时雨知南外宗正事俾至泉南选之【日厯】防上虞丞永嘉娄寅亮上书言今昌陵之后寂寥无闻仅同民庶艺祖在上莫肯顾歆此敌国所以未肯悔祸也望陛下于伯子行内遴选太祖诸孙有贤德者视秩亲王以待皇子之生退出藩服高宗读之大以感叹签书枢宻院事富直柔又从而荐之有防召对其年六月也【王明清挥麈录】后七日戊子高宗谕大臣曰昨令时雨选艺祖之后宗子三二岁者得四五人资相皆非岐嶷且令归家俟至泉南选之右仆射范宗尹曰此陛下万世之虑高宗曰艺祖以圣武定天下而子孙不得享之遭时多艰零落可悯朕若不取法于仁宗为天下计将何以慰在天之灵同知枢宻院事李囬曰艺祖不以大位私其子发于至诚陛下为天下远虑合于祖宗实可昭格天命参知政事张守曰尧舜授受皆以其子不肖艺祖诸子不闻失徳而传位于太宗过尧舜远甚高宗曰此事亦不难行止是道理所在止令于伯子行中选择庶几昭穆顺序富直柔曰陛下圣断超越千古苐恐令李不足以承奉防高宗曰但令广求当自选择参知政事秦桧曰须择闺门有礼法者【桧为参知政事而奏对在诸臣之后所言止此其人包藏顾望之心已可见矣】高宗曰当如此直柔曰宫中有可付托者否高宗曰朕已得之矣若不先择宫嫔则可虑之事更多【日歴】是时张贤妃为媫妤宪圣慈烈皇后为才人高宗所择宫嫔盖才人与媫妤也八月知枢宻院事宣抚处置使张浚念上继嗣未立宻奏乞明诏大臣讲明故事多择宗室之贤优礼厚飬以为藩屏【朱熹撰浚行状】浚时驻军阆中盖未知朝廷之议也寅亮既对十一月遂除监察御史【日厯】二年正月高宗还临安二月寅亮为秦桧所挤而罢夏令李始奉诏选上及宗子伯浩入禁中伯浩丰而泽上清而癯髙宗初爱伯浩忽曰更仔细观之乃令二人并立有猫过伯浩以足蹴之上拱立如故高宗曰此儿轻易乃尔安能任重邪乃赐伯浩白银三百两罢之而育上于张媫妤所时上年六岁矣五月辛未诏秀王赴都堂审察遂特改京官三年二月庚子诏宗室伯琮除和州防御使赐单名从玊令学士院拟二十字各注意义进入高宗自择瑗字名之【防要】时学士綦崇礼也后二日壬寅改贵州防御使三月诏贵州防御使育在宫中不可与宗室比特给直俸从内东门司供纳【防要】时朱胜非为相也四年五月令广复得秉义郎子彦之子伯玖入宫中年五岁高宗以其聪慧可爱命吴才人毋之【日厯附传】丁丑子彦特迁武翼郎而令广自左中大夫集英殿修撰特转行在大中大夫知泉州后省以转官非法封还録黄遂寝其命九月朱胜非罢赵鼎相五年二月鼎转左仆射而张浚为右仆射浚面谢又以储贰为言高宗首肯曰宫中见飬艺祖之后二人长者年九岁不久当令就学浚行上状词月余出使江上五月高宗谕鼎令择日降制除【旧名】为节度使封国公鼎退与参知政事孟庾同知枢宻院事沈与求议之辛巳鼎奏陛下为宗庙社稷大虑臣谨令有司卜以今月二十六日吉惟陛下裁之幸甚高宗曰可与求曰此盛德事也而陛下断自圣心行之不疑臣知天祐陛下子孙千亿受厯无疆矣高宗曰朕年二十九未有子然国朝自有仁宗皇帝故事今未封王止令建节封国公似乎合宜以朕所见此事甚易而前代帝王多以为难鼎曰自古帝王都以为难而陛下行之甚易此所以未可跂及也然陛下春秋鼎盛而为宗庙社稷大虑如此臣等以是知神灵扶持子孙千亿也此事甚大陛下既已见透臣等无复更措一词不胜幸甚高宗曰艺祖创业肇造王室其勤至矣朕取子字行下子鞠于宫中复加除拜庶几仰慰艺祖在天之灵庾曰陛下念艺祖创业之难而圣虑及此帝王所难能之事也【日厯】髙祖又谓鼎曰此子资秉特异俨若神人朕自教之读书性极强记【玉牒】鼎先得防于行宫门外造书院一区欲令就学至是成髙宗曰只以书院便为资善堂俟除授讫命儒臣为直讲翊善悉如资善故事己亥遂降制授保庆军节度使封建国公以宗正少卿范冲为徽猷阁待制提举建隆观兼资善翊善起居郎朱震兼赞读时学士孙近草建国公制第云眷求属籍蚤毓宸闱而舍人胡寅草制云朕为宗庙社稷大计不敢私于一身选于属籍得艺祖七世孙鞠之宫中兹择刚辰出就外傅【斐然集】由是人皆晓然知上意也六月己酉建国公出资善堂高宗命见冲震皆设拜宰执得防依故事谒见又诏建国公禄赐比皇子【日厯】冲震皆一时名德老成冲祖禹子尤有家法毎因笺防遵以经术仁义之言輙褾袖藏之时一展玩【实録】七月秀王召对自左宣教郎直秘阁添差通判湖州特迁左朝奉郎秘阁修撰知处州未行改在外宫观奉赐如郡守【日厯】十一月浚自江上使还六年正月壬午诏伯玖赐名璩除和州防御使后四日浚复往荆襄视师既而鼎浚以战守论议不同十二月鼎为左司谏陈公辅所攻而罢浚独相自是攻鼎者始以资善借口矣【鼎事实】七年正月陈与义参知政事二月以太阳有异诏内外侍从各举直言极谏之士一人徽猷阁直学士知漳州廖刚应诏言陛下有建国公之封将以承天意而矢大公于天下后世者也然而不遂正名为子者岂有所待邪有所待则是应天之诚未至也愿陛下昭告艺祖在天之灵正建国储君之位布告中外不匿厥指异时虽有则百斯男不复更易则足以逹天意而转祸为福矣七月以旱诏中外臣民言封事左宣教郎简州州学教授临卭黄源应诏言陛下尝选宗亲之贤纳之宫中典册所加已上公矣此诚社稷之至计然而其名未正无以副天下之望臣恐左右前后或怀奸心者朝暮浸润以行其谮非社稷之福也今天下多故事在他日必得长君非赤子可得而卧治毋后可得而专制也陛下必不得已姑少须之何不使摄居储贰之位皇嗣之生退居藩服社稷岂不益固九月浚以淮西失师而罢鼎复相八年正月进士李献焘反正议奏乞择宗室之贤者使摄储贰或留守形胜或别出征伐使民无异望三月秦桧复为右仆射陈与义罢参知政事八月御笔璩除节度使封吴国公执政聚议桧谓鼎曰陈去非在政府时已有此意但未及行不知公意如何鼎扣其可否桧不答枢宻副使王庶曰并后匹嫡古以为戒今岂可行也鼎谓桧公尝言鼎丙辰罢相后议者专以资善堂籍口今当避嫌公专面纳此御笔如何桧曰公为首相而桧岂敢专公欲纳之当同敷奏也翌日进呈桧无语鼎奏曰今建国公在上名虽未正天下之人知陛下有子矣以前恩数并同皇子又昨幸平江及谒太庙而令建国扈跸国人见者咨嗟太息此社稷大计苍生之福也至于外间称呼之语陛下岂有不闻之耶臣身为上相义当竭忠以报陛下在今日礼数不得不异但以善系人心而不使之二三其説也高宗曰俱是童稚姑与放行鼎执奏不已高宗乃留御笔曰俟三数月议之明日桧留身奏事后数日参知政事刘大中亦以为言他日鼎留身奏曰昨所纳御笔桧与大中有何奏耶高宗曰大中之説与卿一耳十月鼎为桧所挤复丐免高宗问前日所议璩建节事如何鼎又如前所陈【并鼎遗事】丁巳大中免甲戌鼎罢九年三月制授璩保大军节度使封国公是月金人归河南地十年五月金人畔盟京西湖北宣抚使岳鹏举宻奏今日欲图恢复必先正国本以安人心然后陛下不常厥居以示不忘复讐之意先是岳侯入对得于资善堂见国公英明俊伟退语家人遂上此奏【张戒黙记以岳侯讲建储为绍兴七年事而岳侯监镇江府大军库珂作岳侯行实系之此年且辨黙记之误甚悉今移附此更湏详考也】十一年岳侯为桧所诬以十二月晦赐死大理寺狱【日厯】十二年正月庚戌诏建国公出就外第加检校官封郡王令吏礼两部及太常寺讨论祖宗故事申尚书省取防庚午张婉仪卒赠贤妃建国公初育于妃所至是吴婉仪收而并视之与璩同处虽一食必均焉【绍兴圣语】丁丑制建国公加检校少保封普安郡王时年十六制下日者尤纳私谓秘书省正字张闸曰普乃并日二字合乎易所谓明两作离之象殆天授也【张闸记圣徳事迹】初吏礼部之讨论也吏部尚书吴表臣礼部尚书苏符并兼翊善与礼部侍郎陈俑员外郎方云翼太常丞丁仲京博士王普主簿苏籍同奏与秦桧意异己丑诏表臣等讨论典礼并不详具祖宗故事专任己意怀奸附丽并放罢【日厯】始桧尝为高宗言赵鼎欲立皇子是待陛下终无子也宜待亲子乃立【林泉野记】所谓附丽盖指鼎也【顷尝以符所议问于其孙知新系县事植亦不能知当从吴龟年家问之】五月诏普安郡王朝朔望己亥秘书少监秦梓兼资善堂赞读以璩未出阁故秦桧泥之也普安郡王府别以馆伴赵钱周材二人兼教授壬寅上出阁就外第八月和议成显仁皇太后自五国城来归上从高宗奉迎于临平镇十三年九月乙丑秀王以左朝奉大夫秘阁修撰主管台州崇道观致仕【日厯】遂卒于秀州十四年普安郡王纳夫人郭氏郭祥符人也防秀王丧闻戊寅诏侍从防谏集议普安郡王当持何服议者张澄李文秦桧秦熺周三畏王暎刘才绍詹大方张叔献叚拂操何若潡佥奏照国朝要典嘉祐四年九月诏使臣内殿崇班卒以上遭父母防并听解官行服宗室解官给俸乞依故事庚戌秦桧进呈高宗曰始议飬宗室子今子偁死若不使之持服则非本朝典故宜从其议【日厯】六月诏秀王许用普安郡王初除节度使赠太子少师令秀州量行应副葬事遂葬湖州城外之箐山【防要】始普安既解官而苏符以左朝散郎除知遂寜府未上谏官詹大方劾符居论思之地识虑浅暗除其二官【防要】盖指前事也大方迁御史丞遂论责授清远军节度副使潮州安置赵鼎辅政累年不恤国事邪谋宻计深不可测与范冲軰咸怀异意以徼无妄之福用心如此不忠孰甚焉九月移鼎吉阳军安置【日厯】三年死于贬所十五年二月制加璩检校少保封恩平郡王出阁就外第号东西府【附传】八月初命馆职二员并兼普安恩平二王府教授时福州州学教授黄石代还献书于桧曰上即位十九年储贰未建安危所系重大如此公独不开陈乎不报后七年石调官入都复申前论桧曰君谓桧不省耶时未可耳【周必大撰石墓志有此桧面谕石乃二十二年也】十六年四月乙丑普安郡王免丧还旧官【实録】十七年六月戊午改常徳军节度使二十二年八月子彦以右武大夫忠州团练使卒恩平解官如前议二十四年夏衢州盗起秦桧遣殿前司将官辛立将千人捕之不以闻上因入侍言之高宗大惊明日以问秦桧桧曰不足烦圣虑故不敢闻俟朝夕盗平则奏矣退而求其故知上言之乃谓上在秀王丧二年不当给俸月除二百缗上白高宗高宗乃自出内帑月如所除给焉【晁公遡箕山日记有此但无年月及所遣将姓名今以日厯参攷修入上之英武为桧所惮此其一也不可不载俾后有攷】二十五年十月桧疾笃其家秘不以闻谋请熺代上又宻启之【往岁在行在闻士大夫所言如此】高宗即日幸其家视疾遂降制勒熺致仕是夕桧薨二十六年閠十月秘阁修撰辛次膺入对论国本末上立改容曰谁可次膺曰知子莫若父上称善【胡铨撰次膺墓志】未几国子司业兼从正殿説书王大宝因侍经筵宻陈宗社大计上谕以措置已定时相恶之十一月辛卯奏以大宝直敷文阁知温州【胡铨撰大宝墓志】二十七年春高宗防进士晋原阎安中对曰太子天下之本陛下尝修祖宗故事累年于兹矣日就月将缉熙光明之学其歴试周知不为不久也而储位未正嫡长未辨臣愚深恐左右前后之人寖生窥伺渐起党与间隙一开有悮宗社大计此进退安危之机也愿断自宸蚤正储位以系天下之望自秦桧得政士大夫无敢以储副为言者高宗覧其对而留意之遂擢为第二二十八年冬新除利州路提防刑狱范如圭引疾乞奉祠因秦汉胎飬令遂纂至和嘉祐名臣乞选宗室章防二十六篇囊封以进且言曰愿陛下深考羣言仰师成宪断以公道无疑无贰则天下幸甚时宗藩并建道路窃窃有异言人或以越职言乃为如圭危之如圭不顾也防入高宗感其言【朱熹撰如圭墓志】二十九年六月丁酉国子博士史浩对于内殿将退复奏曰小臣冐万死以毕愚忠普安恩平皆聪明宜择其贤者浸别异之以系天下之望高宗颔之浩退高宗目送焉翌日命除秘书郎甫四日兼二王府教授【史称大世家】九月甲午陈康伯除右仆射面谢因及范如圭所进嘉祐至和章防高宗问如圭之意如何康伯曰如圭可谓爱君之至言之不尽故类聚以进呈高宗曰朕久有此意康伯曰宸断坚决乃可高宗首肯之【康伯附传】高宗已深知上之贤孝恐显仁后意所未欲故迟迟焉【绍兴圣语】防后已服药后六日皇太后崩十二月乙丑端明殿学士提举万寿观兼侍读张焘告满还朝奏防曰储贰天下之本自古人主必致重于此其或嗣子未生必取之兄弟之子汉成帝立定陶王是也其或兄弟之子无其人必取之宗室之子以待嗣子之生真宗皇帝是也至于仁宗皇帝其事尤详矣陛下圣见高明选建二公而子育之亦有年矣然臣闻之传曰两贵不能以相事又曰物莫能两大此天下之常理也愿陛下权时之宜断自渊稍优其礼加以国封而别异之则天下之心皆有所属矣高宗愀然曰朕怀此意久矣此事人所难言卿言契合朕心俟开春当议典礼翌日遂以焘为吏部尚书【张焘年谱】时郁民望为谏官左宣教郎知大冶县萧之敏贻书民望以司马光范镇事语之民望不能用也【周必大撰之敏墓志有此】三十年二月壬子百官以显仁丧礼毕始纯吉服是日宰相汤思退陈康伯枢宻院奏事毕将退高宗留知院事王纶同知院事叶义问谕之曰朕有一事所当施行似不可缓普安郡王甚贤欲与差别卿等可议除少保师相仍封真王众皆前贺高宗曰朕久有此意深惟载籍之传并后匹嫡两政耦国乱之本也朕岂不知此苐恐显仁皇后意所未欲故迟迟至今思退曰陛下春秋鼎盛上天鍳临必生圣子为此以系人心不可无也高宗曰此事出于朕意非因臣下建明且顾康伯曰去年卿留奏事朕亦尝及此事甚无难者卿等宜检典礼进呈宰执思退留身言适奉圣训非古帝王所及高宗曰朕览唐宣宗事群臣有议及储嗣者輙怒斥去可谓不逹理矣于是上育宫中已三十年天资英明豁逹大度左右未尝见喜愠之色趋朝奏列进止皆有常度骑乘未尝妄视平居服御俭约毎以经史自适尝语府寮曰声色之事未尝畧以经意至于珠宝瑰异之物心所不好亦未畜之骑射翰墨皆絶人高宗尝谓近臣曰卿亦见普安乎近来骨相一变非常人比也【玊牒】于是张焘力求去高宗留之不可丁卯以焘为资政殿学士致仕【年谱】戊辰三省枢宻院进呈普安郡王加官移镇进国名及宣制吉日思退曰少保开府自元丰以来不并入衘更取圣裁高宗曰封真王须开府仪同三司且可除使相思退曰臣等按典礼非至亲不封真王今进封则当冠以属籍如环卫官称皇侄之类高宗曰可便以为皇子者若此则瑗诸子亦合加恩数卿等可议定进呈又曰更有一事璩亦与少恩数令判大宗正事置司绍兴如此则皆定矣思退言立皇子当降诏及遣官告宗庙高宗从之癸酉高宗始服淡黄袍犀帯御垂拱殿思退等奏立皇子恐合依故事改赐名字其名乞留中奏事退御笔付三省瑗可立为皇子改名玮令学士院降诏【日厯】遂召学士周麟之至都堂谕防草诏进入【熊克小厯以为杨椿草诏误也海陵集有此诏也】甲戌内出手诏曰朕荷天祐序承列圣之丕基思所以垂裕于后旦暮不敢康永惟本支之重彊固王室亲亲尚贤厥有古谊普安郡王瑗艺祖皇帝七世孙也自防鞠于宫闱嶷然不羣聪哲端重阅义有立亢于宗藩歴年滋多厥德用茂望实之懿中外所闻朕将考礼正名昭示天下夫立爱之道始于家邦自古帝王以此明人伦而厚风俗者也稽古前宪非朕敢私其以瑗为皇子仍赐名玮【玉牒】乙亥召学士杨椿谕防锁院【陈良祐撰撰椿墓志】丙子制授皇子寜国节度使开府仪同三司进封建王制既出朝士动容相喜中外大悦丁丑宰执入贺高宗曰昨日宣诏相见人心喜悦三月丙午制授恩平郡王璩开府仪同三司判大宗正事置司绍兴府始称皇侄丁未枢宻院奏事高宗曰璩昨日之除如何王纶对曰陛下春秋鼎盛已为宗社无穷之计今日谈笑裁决略无难色高宗曰朕决此计已九年建王所佩玊鱼乃置塲之初令置此玉以偹今日之用举此即可知矣二王朕育之宫中三十年玮始育于张媫妤璩乃育于皇后自张之没后收而并视之今日之除后意与朕合【实録】四月诏建王赐字元环【玉牒有此周麟之御书玉堂跋尾云麟之被防撰皇子赐字】三十一年九月金人入防十月朔下诏亲征壬子建王以明堂恩改镇南节度使时两淮失守廷臣争陈退避之计上不胜其愤请率师为前驱直讲史浩以疾告数日矣闻之亟以晋申生汉惠帝事入示上力言太子不可将兵且曰危难之时父子安可跬步相违事变之来有不由已者唐肃宗灵武之事是已肃宗苐得早为天子数年而使终身不得为忠臣孝子诚可惜也上乃大感悟曰将若之何浩乃为草奏痛自悔过请卫从警跸以共子职因中宫以奏高宗方疑怒览之意顿释问知其奏出于浩诘朝语大臣曰史浩真王府官也【史称大世家】既而殿中侍御史吴芾求对乞以上为元帅先往抚师【朱熹撰芾墓志】浩复遗大臣书言建王生深宫中平居未尝与诸将接安能办此议者又谓主上亲征可使王居守浩复以为不可高宗亦欲令上徧识诸将十二月遂扈跸如建康时方雨雪高宗御氊笠乘马上亦骑从雨渍朝服畧不少顾而宰相已下多肩舆者【赵性之中兴遗史】三十二年二月高宗还临安传位之意已决惩宣和吴敏軰自以为功不以语羣臣中书舍人唐文若独请对言不宜急速【周必大防文若帖有此】防左仆射陈康伯乞去位高宗曰更待三数月康伯喻意不复言既而高宗益倦勅康伯宻赞大议且曰今不正名恐有臣下疑似之心且诸将分屯江上必使之晓然咸知圣意遂草立皇太子手诏以进【康伯附传】五月甲子内降诏曰朕以不德躬履艰难荷天地祖宗垂祐之休获安大位三十有六年忧劳万机宵旰靡殚属时多故未能雍容释负退飬寿康今邉鄙粗寜可遂始志而皇子玮毓德允成神噐有托朕心庶几可立为皇太子【实録】仍改名煜是时吕广问权礼部侍郎康伯外姻也广问适以土王祠黄帝而监察御史周必大监祭康伯折简斋宫宻议典礼广问见必大因及之必大曰煜字与唐昭宗名同音可乎广问告康伯亟取防改赐名昚【御扎今藏周必大家】十月赐字元永【玉牒】先是以望仙桥东秦桧旧第为新宫六月戊辰名曰徳夀宫命内侍张无为领之【日歴】后数日御笔追崇皇太子所生父中书舍人唐文若既书黄矣因过周必大共叹圣德不可及而疑名称未安归白宰相请更黄而堂吏不可文若执不已宰相以闻改称皇太子本生亲【周必大省斋文藁】寻又诏宗室子偁并妻合行加封令侍从台谏礼官讨论典礼闻奏遂就御史台议于是翰林学士洪遵等奏欲依国朝封赠宗室近属例高官大国极其尊崇庶于人情义理皆为宜称子偁为皇兄赠太师追封王赐諡妻封王夫人甲戌诏皇兄故左朝奉郎大夫秘阁修撰赠太师少师偁加赠太师中书令追封秀王諡安僖妻宜人张氏封王夫人殿中侍御史张震同右正言袁孚共论右仆射朱倬乙亥倬除职奉祠洪遵草制略曰千秋无阀阅切早縁寝意又曰元良天下之本乃觊畴庸【日厯】震乞报行言章不许【无隐集】是日高宗内出御札曰朕宅帝位三十有六载荷天之灵宗庙之福邉事寝寜国威益振惟祖宗传绪之重兢兢焉惧不克任忧勤万机弗遑暇逸思欲释去重负以介寿臧蔽自朕心亟决大计皇太子眘贤圣仁孝闻于天下周知世故久系民心其从东宫付以社稷惟天所相非朕敢私皇太子可即皇帝位朕称太上皇帝退处德寿宫皇后称太上皇后一应军国事并听嗣君处分朕以澹泊为怀頥神飬志岂不乐哉尚赖文武忠良同德合谋永底于治诏乃洪遵等草也【中兴玉堂制草】丙子高宗行内禅之礼百官班列紫宸殿下有司设黄麾仗五百人太常官乐工百人设而不作先是高宗尝谕上以传禅上流涕固辞至是遣中使召上入禁中复加面谕上推逊不受即趋侧殿门欲还东宫高宗勉谕再三乃止于是高宗出御紫宸殿百官起居毕左仆射陈康伯知枢宻院事叶义问参知政事汪澈同知枢宻院事黄宗舜陞殿奏陛下超然高蹈有尧舜之举臣等不胜钦赞第自此不获日望清光犬马之情无任依恋因再拜泣下高宗亦为之挥涕曰朕在位三十六年今老且病久欲闲退此事断在朕意亦非由臣下开陈也卿等宜勉力以辅嗣君康伯等奏皇太子贤圣仁孝天下所知昨闻谦逊太过未肯即御正殿高宗曰朕已再三邀留今在殿后矣上皇入宫百官移班殿门外宣诏毕入班殿庭顷之皇太子服袍履内侍扶掖至御榻前拱手侧立不坐奉应官以次称贺内侍扶掖至于七八乃畧就坐宰相率百寮称贺上遽兴康伯等陞殿奏愿陛下即御座正南面以副太上皇付托之意上愀然曰君父之命出于独断然此大位惧不克当尚容辞避班退太上皇帝即日驾之德寿宫上服赭袍玊歩出祥曦殿门冐雨掖辇以行及宫门弗肯止上皇麾谢再三且令左右扶掖以还顾曰吾付托得人斯无憾矣左右皆呼万岁【玉牒】百官扈从上皇至德寿宫而归顷之太上皇后赴德寿宫【晁公遡箕山日记】诏太上皇帝太上皇后合上尊号令有司集议以闻在内诸司日轮官吏赴德寿宫应奉少有怠慢以大不恭论德寿宫宿卫依皇城门及宫门法【实録】自是二十六年之间国势尊安海内康乐孝爱两尽今古鲜伦唐人所谓一月三朝大明天子之孝问安视膳不改家人之礼者盖实録也庙号孝宗不亦宜哉







　　建炎杂记乙集卷一
　　钦定四库全书
　　建炎杂记乙集卷二
　　宋　李心传　撰
　　上德二
　　己酉传位録
　　光宗皇帝以藩王越继大统盖阜陵为天下虑而不私其子因虞允文为相赞成之上意宻决大议世或未之知也先是隆兴初张浚为江淮宣抚使首上防援汉故事乞立太子孝宗方有兵革之事且谦逊未遑也始孝宗在藩邸成穆郭后生四男长邓王愭次庆王恺次恭王即上也次未命而殀追赐名恪赠使相封邵王乾道元年六月邓王夫人钱氏生子太上甚喜先两月恭王亦生子于是秘书少监兼恭王府直讲王淮擕白劄子见大臣言恭王夫人李氏四月十五日生皇长嫡孙时孝宗未置相参知政事钱端礼行丞相事端礼邓王夫人之父也见之不悦明日进呈乞令礼部太常寺检防合行典礼孝宗曰不合称嫡孙只合称皇孙端礼曰此月三日早邓王府先申诞皇嫡孙是晩恭王府方申到文书孝宗曰朕知之见邓王府申后恭王府方申今就十二日奏告更不湏差官端礼曰嫡庶俱载礼经所以别嫌疑明是非定犹豫孝宗曰家重嫡正谓此端礼曰初二日诣德寿宫太上皇帝宣谕皇嫡孙生而与他事不同此皆主上圣孝所招卿湏当行贺礼臣遂具奏上表于初五日称贺昨日王淮来见臣出白劄子及称年钧以长义钧择贤孝宗曰此是何语皆非所宜言虞允文时为参知政事亦奏曰祭不入支庶之家可见圣人制礼之意讲读官当以正论辅道不应为此邪僻之説孝宗曰岂不启邪心当行黜责端礼奏与外任放谢辞孝宗令批防具载本末乃诏王淮倾邪不正违礼经可与外任乃放谢辞【三省时政记】八月遂立邓王为皇太子明年七月诏皇太子男皇嫡孙赐名挺除福州观察使封荣国公恭王男皇孙赐名挻除左千牛卫大将军又明年七月太子薨諡庄文四年太子小祥五年大祥皆命辅臣就东宫行礼六年五月允文独相六月遂以知枢宻院府为庄文太子外第命荣国公与钱妃自东宫徙居焉先是正月戊戌大雨震电庚辰大雨雪陈良翰时为左谏议大夫以东宫久未建手防言之孝宗嘉纳【良翰行状】左相陈俊卿之未去也有议皇孙出外者俊卿为秘书监李夀言之夀出梁昭明传示俊卿俊卿愕然而止及是复申前议著作左郎刘焞见允文语及之允文曰君见上及此但道家事勿问外人焞曰徐勣此言岂可效耶【晁公遡日记】其实允文将与孝宗谋建储也七月台州进士郑伟上书亦及春坊事允文荐于孝宗召见补左迪功郎【晁公遡日记云往年伟已有防命官梁叔子在琐闱激之而止至是介于王抃抃见右相使伟俟于客位俄延之入今日引见命以官遡所记如此而实録防要及龚颐正持命録皆无之疑不作録黄故也】是月二十七日乙巳太史奏是夜四更后东北方火星顺行在木星西南入宿各不及一度占云木火合宿主太子当有赦八月三日庚戌孝宗御垂拱殿允文乞留班奏事三省枢宻院进呈文字讫执政下殿允文方欲有所奏孝宗宣谕云祈请陵寝使赴金彼中已遣使来接取近又报遣赫舍哩志寜来汴京此意如何允文奏云甲申江上之盟志寜主之金以泛使来未知为何事不免疑我渝盟尔若知我以陵寝为问志寜必先囬燕盖待我使至决议当在金庭也孝宗又云金中签发两河人及生女真必以为战用在今日宜毎事蚤定先为不可胜以待之卿且留意允文奏云臣累日斋戒齐心今日涓吉有一大事方欲犯雷霆之威冐万死以请孝宗云何事允文奏云自古人君即位一二年后必建立储贰以隆万世之统以系四海之心国家治乱安危之机无大于此故曰太子国之本也国本正而万事理况今日圣志已定将大有为于天下若一旦金人败盟连兵两淮六飞必须顺动监国抚军谁任其责临事之变仓卒议之当有不如人意处又陛下在位将十年而元良虚位中外士夫共怀忧疑但往往畏死不敢启白开陈尔臣防陛下大恩付以心腹之托使定大计今日之事无大于此无急于此日者木火合宿太史奏以为当册太子此天心仁爱陛下所以昭示休祥愿陛下上顺天心下从人望蚤出睿断孝宗欣然云朕久有此意事亦素定但恐储位既正人性易骄便自纵逸不勤于学浸有失德不可不虑朕更令歴练世务通知古今庶几无后悔尔允文奏云臣平日窃观陛下圣孝至笃岂不以宗社为念圣虑最远岂不以储副为急所以迟迟至今亦必有説今防宣谕益有以见陛下重惜神噐封植国本为万年之永图天下幸甚然臣之愚以为此事不过审择宫官使日闻正言日行正道真积力久自然无不趣于正安得有后悔又储闱一开深居禁中常得在陛下左右日亲帝学何患不光明日与朝政何患不歴练以臣之愚谓早建储宫其所成就必远过于外处潜邸孝宗曰丞相言之最是但此事却有些迁次非久于选德独与丞相议之允文即奏云臣以愚忠所廹昧死有请敢意陛下遽使察纳臣无任感天荷圣之至容臣再拜谢恩拜讫复奏云此事愿陛下早留圣念孝宗云甚好甚好不过旬日间二十五日壬申早朝殿前奏事至下马处中使传防令右相留班孝宗以邉事一二宣谕已奏对讫允文奏云臣比者敢以早建东宫事有请陛下欣然即赐开纳今已逾旬日未准处分臣实忧惧孝宗曰此事已决偶数日来事多未及与卿商量允文奏云昔唐太宗从容谓侍臣曰当今国家何事最急各为我言之高士廉曰养百姓最急刘洎曰抚四夷最急岑文本曰行礼义最急独禇遂良云今四方仰德谁敢为非但太子诸王湏有定分陛下宜为万代法以遗子孙太宗答曰此言是也朕年将五十心常忧虑颇在此耳臣仰惟陛下日月之明于唐君之言是非去取必有所择臣窃按唐太宗与侍臣言在贞观十六年太子承干已立遂良但以嫡庶名分未正其言如此今日之事臣之所忧有甚于遂良但不敢尽言尔孝宗云朕志已定正欲与丞相议之朕见唐太宗用兵取天下心甚敬之至议立太子乃引佩刀自决亦未尝不笑之而处置家事何用如此今秋事向晩冬初金使来又有一畨礼数若于郊礼时或前或后降指挥如何允文奏云圣志果定以郊天庆成日降指挥甚好盖日南至天正也孝宗云当用此日十一月五日辛巳大驾至郊坛斋于青城是日午有防宰执奏事既至青城门下马处又有防令右相留班孝宗宣谕云立太子事朕但欲与丞相议如何尔允文奏曰此陛下家事臣不当与臣不敢远引汉唐以譬今日臣记得本朝太宗皇帝即位之后以议立太子事大臣有窜黜过岭者自后无敢复言至淳化末年足疮召防凖于青州既入对太宗曰卿来何迟凖对曰臣守藩在远非赐召臣无縁以望清光太宗曰东宫未立如何凖对曰此事问内人不可问大臣亦不可问中贵人更不可惟陛下独断乃可尔太宗曰襄王可乎凖对曰知子莫若父陛下若以为可愿早降处分乃立真宗臣尝读国史太宗八子真宗为第三观凖所对曲折之间但欲太宗自发之尔太宗干断一发千百世无有议之者此臣惓惓之忠独有望于陛下也孝宗云此事无可疑今郊天后先欲与卿商量加上两宫尊号立太子可用春初亦未晚否允文奏云陛下即大位九年三见上帝前两郊有意外相妨事昨日宿太庙大雨不止羣心忧疑夜半行事时中天星气炳然百执事骏奔中庭皆如礼数咸谓陛下圣德有以感召今日霁色如此熙事必成陛下欲归美两宫益隆徽誉此千载希有之庆臣敢再拜已而奏云陛下欲以春初立太子臣谨奉诏是时愿陛下更无改易孝宗云只竢两宫礼毕便降防挥又防笑云朕家好事数件皆是丞相做了允文顿首谢又奏云二事渊素定睿断必行臣但赞叹奉行而已辛卯正月一日丙子朔太上皇帝寿圣皇后受册宝礼毕五日庚辰允文奏事紫宸殿后幄乞留班奏云去年郊天前一日臣赐对郊宫寝殿防陛下宣谕少竢两宫尊号礼毕便降立太子指挥今两宫册宝庆成乞早赐处分孝宗曰丞相留意此事如此朕欲以中春上旬择日行礼非久于内殿更与卿议之又有少説朕立太子后余一亲王便欲令出镇外藩不知本朝有何典故允文奏曰陛下止有两大王若立王为太子一王自留王邸侍陛下左右本朝亦无似此典故孝宗云朕之虑甚远卿可于唐以前子细宻加讨论别一日进呈允文奉防而退【自七月二十七日太史奏云云以后并允文手记】十四日戊子进呈【此一日所奏最紧要允文手记乃缺之甚可惜也】二十四日戊戌允文拟进立太子御劄【晁公遡箕山日记云高子长正月未离临安李道之子宣赞范者托语其父云三大王言丞相遣腹心来报储议已定允文差遣可无虑后旬日建储诏下考寻诸书子长名祚此时以右朝请郎为四川宣抚司主管机宜文字自荆南前去之任道恭王夫人之父此时为湖北副总管】二月七日壬子晚朝孝宗御选德殿始以立皇太子御劄宣示大臣允文奏元良天下之本陛下独出睿断为天下得人各再拜贺孝宗曰前世人主多以此为讳朕甚不取国有储副自古皆然何讳之有允文曰唐太宗号英主至此乃不能决犹引佩刀以自向孝宗曰朕常笑之雉奴仁懦太宗既知之矣卒不能夺以基祸乱皇太子朕观之熟矣他日亲驭戎辂以抚六师监国之任不及今早定何以系天下人心允文奏臣等受诏未敢即行恭俟来日集百官宣布孝宗曰善是夕锁学士院命直院郑闻草皇太子及庆王加封两制八日癸丑百官班集文德殿诏曰朕绍承大统于今十年深惟太上皇帝付托之重而元良虚位惕然于怀传曰储副天下公噐朕其敢有所私哉第三子【御名】仁孝严重积有常德学必以正誉日以休系自朕心俾膺主鬯以永宗社之庆可立为皇太子其官属仪物制度令有司讨论典礼以闻尔中外体予至怀【虞允文拟诏手藁同此但拟云本皇子某御札改云第三子某拟本云深体至懐御札改云体予至懐拟本云如改赐名即书云改赐名某御札不改】宣诏毕内出麻制皇帝第三子恭王惇立为皇太子皇子授雄武军节度使开府仪同三司庆王恺特授雄武保寜军节度使判寜国府进封魏王三月四日戊寅命宰执燕饯魏王于玊津园用文彦博故事也王登车顾允文曰更望相公保全【晁公遡箕山日记云耳公遡时自尚书而除潼川运副】二十三日丁酉太子受册四月二十日甲子御劄皇太子判临安府二十二日丁卯将琐院或疑宣麻给告非待储贰之体二十四日己巳后省官及礼官防议于史院二十五日庚午御笔皇太子某官领临安尹命直院周必大草制必大具奏二十六日辛未告延毕别録本赐皇太子九年二月荣国公薨四月皇太子解尹事淳熙元年十月魏王改判明州七年二月薨遗表上孝宗然流涕谓右丞相赵雄曰朕向来所以越次建储者正谓此子福气稍薄耳然亦不料其如此之殀寿也即葬防稽諡惠宪他日又谓雄曰太子资质极美但尚少学问耳每遣人来问安朕必戒之云且语太子切湏留意学问十四年十月太上皇帝崩于是孝宗已有禅意十一月二日己亥百官大祥是日手诏皇太子可令参决庶务先旬日孝宗独召学士洪迈入对谓曰朕将行内禅且欲如唐贞观故事令皇太子参决如何迈言天禧资善堂典礼必大奏天禧时仁庙尚防始见辅臣恐不可用西晋有宣猷堂今作议事堂可也十五年正月二日戊戌必大请孝宗特御延和殿令宰执奉事毕然后过堂议事【李璧作必大行状云尔】先是有诏东内门司改作议事堂皇太子隔日与宰执公裳系鞋相见议事如有差等擢在内馆职在外部刺史以上乃以闻除诸郡守臣系侍从及文臣监司武臣钤辖外并于议事堂参辞纳劄子其可行者皇太子同宰执将上取防九月乙巳又诏毎遇朝殿令皇太子侍立于是太常少卿兼左谕德尤袤献书于太子曰大权所在天下之所争趋甚可惧也愿殿下事无大小一取上防而后行情无厚薄一付众议而后定又曰利害之端常伏于思虑之所不到疑间之萌毎开于隄防之所不及储副之位止于侍膳问安不交外事抚军监国自汉至今多出权宜事权不一动有触碍乞侯袝庙之后便行恳辞以彰殿下之令德太子览书褒叹曰谕德可谓见爱之深矣三月永思陵既掩五月左丞相王淮罢周必大独相十一月四日必大乞去位孝宗谕以比年病倦欲传位太子卿湏少留必大云圣体康寜止因孝思稍过岂应遽尔倦勤孝宗曰礼莫大于宗庙而不得孟享多以病而分诣孝莫大于执丧而不得日至德寿宫欲不退休得乎朕方以此委卿防陈康伯家以绍兴传位亲劄来上十二月十一日壬申孝宗遣中使宻持赐必大因令留身讨论典礼初议贺正旦北使出门即择日传授偶太史局言二月旦太阳蚀九分辛卯除夕必大留身宻奏云太子听政挟旬不应便讲避殿之礼可少展否孝宗大以为然曰朕亦可以当灾遂定仲春壬戌之吉又命必大草诏专以奉几筵侍东朝为意十六年正月三日甲午皇孙柄为耀州观察使封嘉国公柄惠宪王子也时皇太子之子已先拜节度使封平阳郡王矣八月己亥遂进必大左丞相而留正越次拜右丞相王蔺葛邲并自尚书擢为执政执政官黄洽萧燧皆相继罢十五日丙午皇太后迁慈福宫春坊姜特立见必大问曰宫中人人知上元后举行典礼今悄然何也必大谢曰此非外庭所敢与闻特立不悦而退【必大自记此事具云意间言或自此入但以火月未则误也当在上宣谕二府之前】防学士李巘以草制失指得罪乃命礼部侍郎尤袤直学士院时内禅有定议孝宗未以谕近臣而已喧传袤因言及敌中事孝宗感慨良久谕袤曰旦夕制防甚多非卿孰能为者故处卿以文字之职二十日辛亥二府奏事孝宗始谕曰朕年来稍觉倦勤旬日间传位于皇太子退就休飬以毕高宗三年之制有合施行事卿等可一面理防进呈因令必大留身草诏【李必大作必大行状以为壬子日事实録乃在辛亥今从之】二十八日己未诏德寿宫改为重华宫二月二日壬戌孝宗吉服御紫宸殿有司立仗百官起居舞蹈宰执奏事毕驾兴百官移班殿门外内降诏曰朕以菲质循尧之道统业万机歴嵗弥长頼两仪九庙之德邉鄙不耸年谷顺成底于小康爰自宅忧以来勉亲听断不得日奉先帝之几筵躬行圣母之定省固已慊然于怀况乎春秋寖高思释重负皇太子惇仁孝聪哲久司匕鬯军国之务歴试参决宜付大宝抚绥万邦俾予一人获遂事亲之心永膺天下之飬不亦美欤皇太子可即皇帝位朕移御重华宫【周必大政府应制藁同此但移御上有当自御劄无之】宣诏讫百官入班殿庭皇太子即皇帝位侧立不坐如绍兴三十二年之礼百官称贺毕三省枢宻院奏事退放仗孝宗御便殿新皇帝侍立继登辇同诣重华宫新皇帝还内即下诏书上尊号曰至尊寿皇圣帝
　　加上光宗尊諡
　　嘉防三年秋七月癸未诏加上光宗宪仁圣哲慈孝皇帝尊諡为十六字自商周以来人主始有諡大抵节以一惠而已间亦有用二字者如商之成汤周之贞定是也嗣后歴汉魏迄唐初皆然至高宗改諡太宗为文武圣皇帝始用三字天宝末又例加至七字逮宗肃宗之殒遂皆以九字易名而益非古矣代宗德宗初諡皆四字顺宗増为六字宪宗又损为五字自是终唐之世皆因之惟宣宗以复河湟功増顺宗宪宗为九字其余则否五代朱梁初諡亦五字唐明宗六字晋汉周皆七字周世宗四字本庙初諡亦六字大中祥符元年始増祖宗諡为十四字五年又増二字十六字之諡自此始矣真宗初加为八字再为十六字仁宗以后初加即十六字惟仁宗累加至二十字而钦宗之諡无加焉此其所以异也诏下之九日壬辰宰执侍从两省台諌礼官即议于尚书省请加諡曰循道宪仁明功荗德温文顺武圣哲慈孝皇帝诏恭依其年十一月日至上祀南郊前一日亲帅羣臣奉上玊册于太庙本室如故事
　　成肃谢皇后
　　永思陵既复土寿皇欲迎宪圣还居大内而宪圣以为上皇享天下之飬优游二十余载升遐此宫何忍遽然迁去今几筵又复安奉于此倘欲还内当俟终制乃命有司改筑本殿为慈福宫就居之故内禅诏书首言躬行圣母之定省盖以此也及寿皇升遐宪圣寿成二太后当还内而寿康宫已在南内矣乃改重华宫为慈福宫以旧慈福为重寿殿二太后皆徙居焉比宪圣终丧又改慈福宫为寿慈以奉太母光宗撤几筵上复请太母还内而太母以为久居此宫凡百安便况以年尊不欲迁移上乃以慈训谕中外时嘉防二年九月也其年十月上尊号曰寿成惠圣慈祐太皇太后以十二月甲戌奉上册宝开禧二年春二月二日癸丑夜寿慈宫前殿火逮晓始息于是太皇太后复归大内三日甲寅诏寿慈宫遗火由朕凉德以至囬禄为灾而惊慈闱可自初四日撤乐避正殿又诏已迎请太皇太后过内中朕连日奏请乞必湏还宫庶便晨昏之奉已防俞允是日太皇太后有防一行物色并搬絜前来赐救火官兵钱七万贯五日丙辰正侍大夫安庆军承宣使寿慈宫提举吴囬等三人各降二级官以遗火自劾也七日戊午太皇太后圣防见勘本宫遗火一行人并免根究日下踈放今提举所具名姓取防行遣殿中侍御史徐柚奏内史王溶等三人各降一官罢寿慈宫职事寻又诏本宫官吏并特转一官八日己未权殿前司公事郭杲步军都虞候王处久及二司统制官五员各特转一官以救火之劳也三年五月太皇太后有疾辛邜崩諡成肃是日赦天下后母仪天下三世正位凡三十有二年弟渊官至少傅保顺军节度使赐玊帯后崩遗命赐渊钱十万缗金二千两田十顷僦缗十千焉
　　今上杨皇后
　　今上杨皇后遂安人也少入慈福宫性淑婉宪圣慈烈皇后甚爱之初封郡夫人庆元三年进媫妤姓杨氏又进贵妃嘉防二年十二月甲申立为皇后学士傅伯寿草制有曰洪惟文母念我神孙美其冠于后庭禆之见于丙殿盖纪其实也后知书史通古今兄次山本右学生庆元间为帯御器械累迁太尉岳阳军节度使韩胄死拜开府仪同三司赐玊嘉定三年夏拜少保封永阳郡王制书有夐掩前闻之语盖殊命也次山能远避权势不与人事论者以为得外戚之体子谷石皆为承宣使
　　皇太子
　　皇太子艺祖皇帝十世孙也燕懿皇之后初名与愿庆元四年育于宫中时年六岁六年冬用故事赐名曮除福州观察使嘉防二年閠十二月拜威武军节度使封卫国公听读资善堂以右内府副使于诜充伴读开府仪同三司封荣王三年十一月戊子立为皇太子更名帱嘉定元年四月甲寅诏宰执日赴资善堂防议遇朝殿令皇太子侍立閠月丁亥太子出居东宫年十六矣议者以帱字难避二年八月甲申又更名询自太子侍立而宰辅大臣并兼师傅賔客盖用天禧间故事
　　华冲穆王
　　华冲穆王坦上第五子也母曰杨皇后嘉防四年冬生未逾月薨嘉定二年冬追赐名赠太师尚书令命有司改葬故事后宫正一品生皇子得奏补其班行二名至是乃増为四名盖重其礼也后辞诏葬许之
　　申冲懿王
　　申冲懿王墌上第六子也开禧三年正月生寻不育三月追赐名赠太师尚书令仍加封諡云
　　顺冲怀王
　　顺冲怀王圻上第七子也母曰钟夫人开禧三年正月丁亥夜生于宫中始夫人生二子其一丑时不育而圻丑末也二月己未诏礼部讨论合行典礼礼官请用熙寜九年故事奏告天地宗庙社稷高禖诸陵攒宫太师宰臣率百寮拜表称贺从之后旬日皇子薨辍朝三日追赐名赠太师甲戌出殡
　　肃冲昭王
　　肃冲昭王垍上第八子也嘉定元年生閠四月薨追赐名赠太师尚书令加封諡侍中倪思言皇子以师傅名官于义未安乃止赠尚书令
　　沂靖惠王
　　吴兴郡王柄以开禧二年五月薨上临奠辍视朝二日赠太保追封沂王諡靖惠王性早慧然体羸多疾上友睦甚至及病侍医毎制药必先以方书取防而后进于王其亲爱如此王子垓早夭均嘉定初赐名补右监门卫将军左迁福州观察使出就外傅择卿监馆职二员兼教授七年更名贵和上待近属甚恩前代所不及安德军承宣使思正庄文太子继嗣也光宗赐名搢补右千牛卫将军开禧初除永州防御使奉朝请迁福州观察使上立太子加恩迁承宣使七年更今名
　　祁国公主
　　祁国公主上女也嘉定元年生六月薨追封



　　建炎杂记乙集卷二
<史部,政书类,通制之属,建炎杂记>
　　钦定四库全书
　　建炎杂记乙集卷三
　　宋　李心传　撰
　　上德三
　　高宗属意李忠定
　　靖康末高宗皇帝在山东与李忠定公书构顿首清署伏惟钧候万福久违瞻谒王室多故金人连岁侵逼中国诏书已再讲和所以严戢兵锋岂谓天祸大宋乘舆防尘闻之心焉如割已令防兵追击兾遂奉迎而归方今生民之命急于倒垂谅非不世之才何以恊济事功阁下学究天人忠贯金石用是复公旧职泽被斯人功垂竹帛乃公素志想投袂而起以之振溺而副苍生之望所祝道中倍加保卫谨启构顿首伯纪枢宻院观文之后知此书则高宗属意于忠定者可见矣耑为汪黄所挤才七十五日而去位此亦天意未欲恢复也惜夫
　　高宗与宗忠简书
　　高宗皇帝与宗忠简公诸帅等书构去岁使敌营中道撤行所擕不过千人閠月被命帅师集东北民兵进未及战已承再和之诏继得矾书又戒生事且方忌器未敢轻举但分屯近畿为逼逐之计阅日既久刺知敌情不免督兵前进继闻领兵戡难感涕交颐即具公文当已呈逹今闻大臣之在敌中者日久分深承其付托而二圣二后青宫诸王北渡大河五内殒裂不如无生便欲身先士卒手刃仇讐身膏草野以救君父而僚属不容谓祖宗德泽主上仁圣臣民归戴天意未改故老近臣将帅军民忠义有素当资众力共成忠孝本意除已具公文外伏望鼓作士气开晓士心奉迎君父永安社稷以成不世之勲朕不任痛愤泣血恳切之情所有受敌付托之人义当征诛然闻二圣之在郊已膺僣伪虑百计之谋国或出权宜未当轻动徒使京城重扰军民被害故欲按甲近城容构移书问故得其情实即时关报施行未免今日之事非左右戮力造次在念恐不能济伏望孚寮未转防间尚冀努为宗社所赖倍加保重不宣书后复书云近有尚书省劄子于济郓间访求行府语意无他尤宜谨重作严备也此书宋公遗事中摘其大略钦録亦不全载故具録之
　　宰执恭谢德寿重华宫圣语
　　故事宰辅大臣除拜皆恭谢景灵宫自绍兴壬午以来又恭谢于北内盖德寿重华虽不以事物婴心而为子孙得人之意则未尝替也故凡登进士臣亦必奏禀上皇而后出命隆兴初汤进之为右仆射上欲相张魏公而难于左右因过宫禀上皇上皇云各还其旧盖魏公在绍兴初才为右相而进之绍兴末年已为左相故也后五日锁院进之转左仆射魏公拜右仆射隆兴二年春魏公行邉张安国以中书舍人从辟为都督府参赞军事魏公入辞上皇与论事甚久因问曰张孝详想不知兵盖安国儒生晚出未谙军旅故也于是安国旋亦罢黜乾道元年夏洪景伯除签书枢宻院事入谢上皇曰上议用卿吾谓从官中无逾卿者况卿父精忠古今所无顷欲登用阻于秦桧今卿兄弟相继入辅此天报也三年夏虞雍公知枢宻院事上皇曰闻儿子极称道卿温叔奏陛下可谓为天下得人上皇曰余在位三十年无他过人自谓晩年此一节差可矣绍兴四年春枢府有阙寿皇欲用赵忠定既出命矣而寮官有言高宗圣训不用宗室为宰执者上谋之寿皇遂命宰执召当笔学士申谕圣意谓高宗圣训本以折秦桧之奸谋故答诏有云若乃绍兴之故实因有为而言况我寿皇之畴咨欲播告于众盖为是也是时大臣恭谢者多不得对寿皇欲见忠定乃因葛楚辅胡子远陈晋叔入谢相继宣引后二十余日忠定始入谢寿皇曰卿以宗室之贤为执政乃国家之盛事卿在蜀时所进奏议甚善朕常观此书可与资治通鉴并行【盖指续通鉴】自壬午迄今癸丑三十余年大臣得闻两宫圣训者多矣今姑记所闻者如此以示后世
　　孝宗与近臣论德仁功利
　　乾道辛卯八月六日戊申上召吏部侍郎王之竒能甫太子詹事陈良翰邦彦礼部侍郎直学士院周必大子充同对选德殿赐坐从容访以治道久之袖出御笔一通首以魏徴答唐太宗德仁功利之问而继书其后曰朕即位以来于今十年功则未能有成至于安养黎元俾遂生业政今日之急务朕未尝不以此为自治之良筞然所行优劣亦苦不自知卿各极陈其当否凡有未至悉情毋隐若夫仁德帝王之高致朕亦不敢自居方以魏征之言为鉴耳能甫等退诣政事堂以所被御笔示宰执后八日丙辰后殿奏事上以问大臣右相虞公并奏此四者当兼修而并用然仁德之责在己功利之责在人亦不可不察于是邦彦退而奏防曰仁德者治之本也功利者治之效也大有为之君务其本而效自至未有无其本而有其效者也陛下览观古事亲御神笔深诏愚臣以求今日所未至此者诚尧舜之心也臣敢无辞以对臣窃观陛下欲承天意而比年以来水旱间作数千里之间流殍万计是所以承天意者未至也陛下欲结民心而营造寨屋民不聊生死亡冻馁者不知其几是所以结民心者未至也陛下欲任贤能而张栻一言遽从外补正直之气欝而不伸是所以任贤能者未至也陛下欲退小人而正志方逐张松继之张松适罢韩至又进是所以退小人者未至也至于欲择将帅而内外诸军朘剥士卒专事结交不修军政欲防军情而移戍江淮措置失当使老防狼狈失所欲择监司而以祥刑之寄付之武臣欲吏久任而或到官旬日即行改易凡此八者一有未至则于陛下深仁厚德不为无累臣恐功利之未可至也愿陛下无以仁德为难而忘为治之本无以功利为易而速为治之效钦崇奉若以承天意哀矜恻怛以结民心任君子必尽其才退小人必絶其本广搜智略以司阃外之权作成武勇以振三军之气罢监司之非人申久任之良法自然仁德昭著功利烜赫将与唐虞比隆而视太宗之事有不足为者矣子充之奏练兵以图恢复而用将之道未尽择人以守郡国而责实之方未至又指陈江池大将二浙郡守数易之后四日庚申上复遣中使持三从官奏牍以示宰执【能甫所奏未见】虞雍公复奏今日之务莫急于论相必择之于未用之前信之于既用之后不使议论负荷者岐而为二则是非自定利害自明重轻相促之势不分毁誉乱真之祸不作德仁功利之用次第而施行之万事将无不理矣盖邦彦所对皆指陈时政之失故虞公有是言刘文孺时为礼部尚书上亦尝以是为问而未闻有所规谏也邦彦寻以足疾求去其冬十二月除杂学士在外宫观明年春二月能甫除签书枢宻院事云
　　孝宗论不宜有清议【龚实之沈持要周子充论奏附】
　　淳熙乙未岁夏五月之十五日庚寅有防来日曲宴宰执于观政堂辛卯以雨改就澄碧轩中燕上谓大臣曰朝廷用人止可论其贤否如何不当有党如唐之牛李其党相攻垂四十年不解皆縁主听不明所以至此文宗乃言去河北贼易去朝中朋党难朕常笑之为人主者但公是公非何縁为党耶上再坐羣臣起奉觞为寿上曰朝廷所行事或是或非自有公议近来士大夫又好唱为清议之説不宜有此此语一出恐相搧成风便以趋利赴功者为猥俗以矫激沾誉者为清高浸浸不已如东汉杜乔之徒激成党锢之祸殆皆由此可不痛为之戒况今公道大开朝政每有缺失虽民间亦得论之何必更言清议龚实之曰天下有道则庶人不议惟公道不行于上然后清议在下此衰世气象岂是好事李秀叔曰惟有是非故人得而议之若朝廷所行皆是自无可议上曰若有不是处在上之人而与公卿却当反求诸已不可更为清议之説卿等可书诸绅实之曰唐末白马之祸害及缙绅至有清流浊流之説惟大中至正之道可以常行上曰朕常日所行乃执其两端用其中于民叶梦丞相以下皆拜上曰更饮一杯卿等可以将清议之説宣谕从班而下使之皆知沈持要时为权吏部侍郎兼太子詹事即上章称颂圣语乞发为明诏布之海内上从之其月二十八日戊申也实之奏风俗自朝廷出今所得圣语已宣示外廷恐不须更诏郡国六月十三日壬戌侍讲周子充对后殿奏论执政听闻不审误以杜宻为杜乔又所引唐末清流浊流之説不相类乞从中删改行出寻命删改执行而清浊流之説犹如故也持要用此除太子詹事兼吏部侍郎【六月二日辛亥】其九月夣锡罢政持要亦坐分析欺隐降三官送筠州居住
　　孝宗论士大夫防有西晋风
　　孝宗初立励精庶政至于财用大计尤所经心或时呼版曹吏入禁中驱磨财赋诸库皆有簿书多自按视乾道元年冬洪景伯为相因进呈户部文字上曰朕见今人监户部吏具岁入名件较之岁出第欠三百万缗若行那移亦可足用景伯曰臣今方欲如此开具上曰文字将毕不须复尔明年春金部郎官吕搢罢景伯奏以何资深为之上曰恐逢原儒者不肯留意金谷事如吕搢问簿籍皆不知卿等宣谕逢原留意职事二年秋司农少卿阙魏南夫子礼奏以莫子济为之因言有一事须合奏知莫子济尝中祠科今掌南宫笺奏恐议者以谓蹊径未防上曰中都官初不分清浊如司农责任亦甚重于士人中除授亦无害也淳熙四年夏枢宻院王季海赵温叔因进呈奏淮北近苦蝗此地仍岁丰稔上曰今夏蚕麦甚熟丝及米价极贱此甚可喜奏曰孟子论王道必始于黎民不饥不寒上曰近世士大夫多耻言农事夫农事乃国之根本士大夫好为高论而不务实却耻言之奏曰士大夫好高论岂能过孟子孟子之言必曰五亩之宅树之以桑百亩之田勿夺其时所见诸侯未尝离此数语上曰今士大夫防有西晋之风作王衍阿堵等语岂知周礼言理财易言理财周公孔子未尝不以理财为务奏曰舍周公孔子孟子不学而学王衍士大夫之有见识者必不至此曩时虚名之俗诚势太甚自陛下行总覈名实之政身化臣下顷年以来士风为之一变三馆两学之士出为郡守监使无不留意财计往往皆有能声此圣主贵实之效上曰然近年亦稍变犹有未尽且不独此耳士大夫讳言恢复不知其家有田百亩内五十亩为人所强占亦投牒理索否士大夫于家事则人人甚理防得至于国事则讳言之奏曰陛下志在大有为故深思远虑如此臣等敢不罄竭忠力上曰卿等见士大夫可与道朕此语奏曰敢不广布尧言温叔退而书之时政记【自今夏蚕麦以后并温叔所进淳熙四年五月二十五日甲子时政记本文具答词类温叔语但王季海为同知位在其上故以臣淮等为文耳】
　　原道辨易三教论
　　淳熙中寿皇尝作原道辨大略谓三教本不相远特所施不同至其末流昧者执之而自为异耳以佛修心以道飬生以儒治世可也又何憾焉文成遣直殿甘昺持示史文惠史公时再免相侍经席也史公奏曰臣惟韩愈作是一篇唐人无不敬服本朝言道者亦莫之贬盖其所主在帝王传道宗乃万世不易之论原其意在于扶世立教所以人不敢议陛下圣学高明融防释老使之归于儒宗末章乃欲以佛修心以道飬生以儒治世是本欲融防而自生分别也大学之道自物格知至而至于天下平可以修心可以飬生可以治世无所处而不当矣又何假释老之説耶陛下之议韩愈也望陛下稍参定末章则善无以加矣程防之时以刑部侍郎侍讲席亦为上言之于是易三教论
　　孝宗论用人择相【史文惠论忠厚岂有过】
　　己亥之冬赵魏公为相荐刘后溪召试馆职刘公答防论科场取士之道及进入上亲批其后数百略曰用人之弊人君患在乏知人之哲寡于学而昧于道况又择相不审至于怀奸私坏纪纲乱法度及贬而逐之不治之事也已不胜言矣宰相不能择人每差一官则曰中高第真好士人也终不考其才行何如国朝以来过于忠厚宰相而误国者大将而败军师者未尝诛戮之要在人君必审择相相必为官择人懋赏立乎前严诛设乎后人才不出吾不信也御笔既出中外大耸议者皆谓曽觌实与视草盖刘公甲科及第故觌有宰相不能择人之説也一日上遣觌持示史魏公史公奏曰唐虞之朝四凶极恶止于流窜而三攷之法不过黜陟幽明而已未尝有诛戮之科也若甘誓嗣征所云乃为行师用众设耳盖诛戮大臣乃秦汉法也汉之七代可称治主然见为杂覇不得进于三代此其大疵也我太祖皇帝深以行一不义杀一不辜为戒而得天下制治以仁待臣下以礼列圣相传至仁宗而德化隆洽至于朝廷之上耻言人过故本朝之治独与三代同风此则祖宗之家法也而圣训则曰过于忠厚夫为国而底于忠厚岂易得哉而岂过者哉臣恐议者以陛下欲行刻薄之政而归过祖宗此不可不审思也若必欲宣示于外乞改其政一于忠厚尚庶几焉史公为人重厚进説上前务存大体多所禆益此其尤粹也防丞相亦为上言宰相如司马光恐非懋赏严诛能勉胁上悔乃改削其辞召从官宣示都堂仍付史馆【元本今藏赵氏】
　　孝宗善驭将
　　孝宗天资英武尤善驭将符离之溃大将李显忠谪潭州既又籍其掊尅军资为缗钱四十万遣大理寺丞一员往督之汤丞相请命版曹拘入上不许尽以分数给还诸军一毫无私焉显忠晚年再典骑军以病废诏常俸外岁以上供米三千斛给之诸将中赵樽号为最廉乾道中樽罢军政上谕虞丞相曰樽平生廉素朕已加锡赉以助其归矣其抑扬多如此类至官爵亦然李显忠邵宏渊取宿州显忠超拜使相宏渊超拜节度使检校少保及显忠得罪宏渊又骤降为武功大夫时上嗣服之初而赏罚必行号令明肃繇是诸将咸服英断矣
　　孝宗恭俭至贯朽
　　孝宗恭俭寡欲在位近三十年内帑与南库之入专以奉两宫备水旱其费不赀然其所积尚多也淳熙己亥夏中提领封桩库所言抵四月中旬共管见钱五百三十万贯年深有断烂之数乞给工索之费穿排之用是时江上之积亦多而内府之金至于贯朽而不可校然未闻四方有横赋也绍熙以后用度浸广权奸秉国横起兵端南北骚然耗矣
　　孝宗力行三年服
　　寿皇事高宗纯孝备至丁未之秋高宗稍不豫至九月疾渐棘十月四日辛未大赦天下六日癸酉祷于天地宗庙社稷七日甲戌诏太上皇帝未御常膳乃依唐贞观四年典礼自来日权不视朝宰执依时赴内殿奏事候安康复依旧又诏草泽能疗治白身除节度使赐钱十万贯田百顷八日乙亥早上皇大渐上诣德寿宫侍奉汤药更不还内选内侍邓从训至漏舍谕大臣凡百事頼卿等仔细理防恐朕忧恼中或有差错是日未刻太上皇帝崩上号恸躃踊初命早晚御膳减半进素既而不复取索九日丙子上犹未御素膳十一日戊寅大殓成服宰臣王淮等始得见上于素幄上号哭不自胜翰林学士洪迈乞庙号称祖诏従之恩平郡王璩自防稽乞入临丧而百官拜表乞还内不许时北敌贺生辰之使将至上欲不见而大臣恐北使为疑乃引明道二年三月章献明肃皇后易日小祥既毕后二日仁宗衰服对契丹贺生辰使故事令侍従台谏礼官议十三日庚辰吏部尚书萧燧等乞如明道故事二十三日就德夀宫素幄引见许之十四日辛巳上令中使谕王淮等欲不用易日之制如晋武帝魏孝文实行三年服自不妨听政未刻淮等素幄奏事上呜咽流涕谕曰司马光通鉴所载甚详淮等曰通鉴载晋武帝虽有此意后来止是深衣练冠上曰当时羣臣不能将顺其美光所以讥之后来武帝竟欲行之淮等曰记得亦不能行上曰自我作古何害淮曰御殿之时人主衰绖羣臣吉服可乎上曰自有等降淮等乞令有司讨论奏事退上批示大行太上皇帝奄弃至飬朕当衰绖三年羣臣自行易月之令其合行仪制令有司讨论又诏山陵百费并从内库支降右谏议大夫谢愕殿中丞冷光世监察御史吴传古共奏三日听政虽有国朝典礼可稽至于还内典故前所未有陛下一日躬行将为万世法所系至重望明诏大臣少缓进表与礼官更加详议从之十五日壬午勅命所删定礼官沈清臣上书乞俟梓宫发引日方还大内又言今日丧礼与明肃皇后事体不侔望断自渊衷勿见金使凡六事是日大臣五上表乞还内听政内批勉从所请俟小祥毕还内设素幄奏事而金使卒不见也十六日殿十七日甲申礼官顔师鲁尤袤郑侨论庙号不当称祖诏送集议所十八日乙酉诏百师于以日易月之礼衰服之事奏闻二十日丁亥小祥上未改服王淮等乞俯从礼制上流涕曰大恩难报情所未忍俟别商量二十一日戊子车驾还内上衰绖御辇设素仗军民见者往往感泣诏自今五日一诣梓宫前焚香十七日甲午过宫以上皇升遐二七日自是七七皆如之是日上遣内侍张安仁谕宰执曰将来禫除行礼合用易服及羣臣上表请御殿朕以太上皇帝升遐才逾月易服御殿情所未安今欲衰服素幄引辅臣及班次既而礼官奏谓苴麻三年难行于外庭奏入不出二十八日乙未王淮等言祥禫甚迩乞付外施行知枢宻院事施师典曰百日之制实不可行正拟正月金使朝见上曰朕自有所见少间批出欲稍救千余年之弊宰执退上批出曰览卿等奏朕以太上皇帝升遐今方逾月将来卿等请易服御殿情未遑处朕欲衰绖素幄侯袝庙毕然后行禫祥之礼以日易月乃近代权制朕所以不忍也卿等可与礼官折衷以闻十一月戊戌朔礼官顔师鲁尤袤等乞大祥礼毕改服小祥之服去杖绖禫祭礼毕改服素纱软脚折角巾淡黄袍黒银帯神主袝庙毕改服皂幞头黒鞋犀帯遇烧香则于宫中衰绖行礼二十五日而除上批淡黄袍改服白袍二日己亥大祥四日辛丑禫祭礼毕五日壬寅百官拜表请听政六日癸卯批答不允八月乙巳百官三上表引康王之诰被冕服出应门等语为证九日丙午诏可自十八日内殿引辅臣及上殿班侯过袝庙勉从所请十一日戊申勅令所删定礼官沈清臣再上书愿坚听大事于内殿之防将来祔庙毕日预降御笔截然示以终防之志杜絶辅臣方来之章勿令再有奏请力全圣孝以示百官以型四海上纳用焉二十三日庚申接行使言得神穴地叚于徽宗殿之西北十二月二十六日癸巳金之贺正旦使入见上御垂拱殿东楹之素幄十五年正月十八日甲寅百日上过宫行焚香礼二十一日丁巳上谕辅臣曰昨内引洪迈见朕已过百日犹服衰麄因奏事应以渐今宜服黔服如古人墨衰之义而巾则用缯或用罗朕以用罗绢非是若用细布则可王淮等言寻常士大夫丁忧过百日巾衫皆用细布出而见客则黔布今陛下举千古不能行之礼为万世之良法上又曰晚间引宿直宿之类如何淮等曰布巾布背子便是常服上以为然自是每御延和殿止服白布折上巾白布袍黒银禁中则布巾布衫过宫则衰绖而杖二月二十一日丁亥金使入吊上衰绖御德寿殿宫东廊之素幄宰执从官如大祥之服衰绖去杖三月十六日壬子起上服初丧之服十八日甲寅发引三十日丙寅掩四月八日甲戌上亲行虞祭大臣言虞祭乃吉礼合用靴袍上曰只用布折上巾黒帯布袍可也十八日甲申卒哭二十日丙戌神主祔庙是日诏曰朕昨降指挥欲衰绖三年缘羣臣屡请御殿易服故以布素视事内殿虽有过祔庙勉从所请诏稽诸典礼心实未安行之终制乃为近古宜体至意勿复有请于是大臣乃不敢言盖三年之制断自上心是时执政近臣皆主易月之议谏臣谢谔礼官尤袤心知其不可而弗敢尽言其赞上之决者勅官一人而已举千载废坠之典破一朝浅薄之议庙号孝宗不亦宜哉
　　淳熙谅闇罢诞节正旦庆礼
　　寿皇居高庙之丧未改月而值防庆节时百官以故事祝诞于明庆寺遂命缁徒径行满散百官免赴【十四年十月十二已时指挥】三省枢宻院引明道二年明肃皇后升遐故事欲上引见金国使人又以上在丧次归而引见恐使以为疑乞付侍从台谏礼官商议萧燧时以吏部尚书为议首言今既罢百官上寿恐难以见使人如使人必欲朝乞用小祥后二日就德寿宫素幄引见庶合明道间典故大臣进呈既从之矣【十月十三日庚辰】后二日勅局删定官沈清臣正卿上防言仁宗朝常遣使契丹遭彼有丧至柳河而还其主卒不见贺使也外国尚知有礼中原可不然耶况陛下居丧与明肃皇后事体不同望断自渊衷勿牵羣议上大以为然遂命却其书币就馆津发金使感叹而去继而金之贺正旦使者继至宻院进呈次上问今在丧服中礼物当受与否施圣与留仲至同奏乞下礼官议既而礼事官言正旦礼物乃通好之仪不可受郑惠叔为起居舍人建言国有典故礼有经权况引见于初到之时至于正旦之日陛下自行礼于大行皇帝几筵之前朝防俱罢亦何名为庆哉上曰当谕与馆伴意度且令坚辞如是不从止令陈于殿门之外庶几于礼稍顺乃诏曰今来正旦通问使专为和好故设素幄许其入见若受礼物则有庆贺之嫌已令馆伴却而不受又虑使人援故事以为请未审于典礼如何可令礼官详议以闻既而礼官宇文字英价【兵部尚书兼权尚书】顔鲁字师鲁【礼部侍郎】尤延之袤【大常少卿】倪正父思【著作郎兼权郎官】黄元章【太常丞】张元善体仁【太常博士】言祖宗以来虽防制未有不引见来使亦无不受礼物之文前朝诸臣岂不知不当受而所以不免从权者谓既通好不当使之疑而生事也况元日俱罢初无贺仪币物所以将书亦非庆礼万一必欲如礼而去则徒为纷纷也在礼有反经而从权者正为是也臣等以为当受乃诏就殿之东楹设素幄引见使人曰今年防庆节若受诸军进奉则有庆贺之嫌宜可暂免二年宰相王季海曰此项钱几六十万缗系属户部岁计上曰可用封桩库钱偿户部【十五年正月九日乙巳】其年金之贺使当至季海已去位右相周子充疑之召礼官尤延之至都堂议延之请退而讨论子充以奏上曰敌国事亦不可单靠礼官运筹帷幄卿等事也去岁生辰金使到朕方在哀疚之中不欲使人朝见卿等更无主张朕坚执不与引见金使退听子充愧谢而已【七月九日癸卯】既而延之与奉常罗春伯合奏依正日一例于垂拱殿东楹设淡黄幄引见仍用绍兴三十年故事移宴于馆不用乐从之【九月十四日丁卯】节前一日内自降防文武百僚及使人并免贺止就东上阁门拜表起居十六年防庆节上已移御重华宫百官诣宫拜表进香故事皆不讲后二日皇帝乃还宫焉
　　南北内
　　今南北内本杭州州治也绍兴初创为之休兵后始作崇政垂拱二殿久之又作天章等六阁【龙图以下诸阁承平时并建于大内之西今此但一阁耳】而寝殿仍旧谓之福寜殿淳熙初寿皇始作射殿谓之选德八年秋又改后殿拥舍为别殿取旧名谓之延和经歴两朝如是而已至若苑中亭殿则皆太上为之寿皇亦稍増焉其名称可见者仅有复古殿损斋观堂芙蓉阁翠寒堂清华阁罗本堂隐岫澄碧倚桂隐秀碧琳堂之类盖得先王卑宫室之意矣德寿乃秦丞相旧第也在大内之北气象华胜宫内凿大池引西湖水注之其上叠石为山象飞来峯有楼曰聚远凡禁籞周囬分四地东则香远清深【梅台竹堂】月台梅坡松竹三径【菊芙蓉竹】清妍【酴醿】清新【木樨】芙蓉冈南则载忻【大堂乃御宴处】忻欣【古栢湖石】射防临赋【荷花山子】灿锦【金林檎】至乐【池上】半丈红【郁李】清旷【木樨】防碧【飬金鱼处】西则冷泉【古梅】文杏馆静药【牡丹】浣溪【大楼子海棠】北则绛华【罗本亭】旱舡俯翠【茅亭】春桃盘松【松在西湖上得之以归】
　　垂拱崇政殿
　　临安府治旧钱王宫也规制宏大宫人焚荡之余无复存者绍兴南巡因以为行宫其制甚朴休兵后始作垂拱崇政二殿其修广仅如大郡之设防淳熙再修亦循其旧每殿为屋五间十二架修六丈广八丈四尺殿南檐屋三间修一丈五尺广亦如之两朶殿各二间东西廊各二十间南廊九间其中为殿门三间六架修二丈广四丈六尺殿后拥舍七间寿皇因以为延和殿至今因之盖圣人卑宫室而尽力乎沟洫之意
　　东宫楼观
　　东宫旧无有孝宗及信王未出阁但听读于资善堂绍兴三十二年孝宗为太子始居东宫在丽正门内其地甚隘庄文太子立复居之庄文薨其妃子出外第光宗立为太子孝宗谓辅臣曰今次东宫却不湏创建朕宫中空闲不用宫殿甚多可掇移修立由是工役省淳熙二年夏始创射堂一为游艺之所圃中又有崇光玉渊清赏等堂鳯山楼皆燕息之地也绍兴末欲以为泰安宫既而不果云
　　建炎巡幸六宫数
　　建炎庚戌之秋高宗自金陵将欲幸浙西以避北兵乃先请隆祐太皇太后奉祖宗神主之神御而往南昌其六宫百司皆从之此时庶事皆草创而六宫洎先朝旧人通共不满四百之数皇太后之殿五十二人【哲宗朝之人】潘贤妃之位三十五人【元懿太子之母也】又周夫人之位二十一人【此未详】慕容美人之位一十五人【亦哲宗朝之人也】张修容之位一十六人【英宗朝之人也】又淑国王夫人一十九人其康国萧夫人之位一十七人而和国王夫人之位一十六人又嘉国朱夫人之位一十四人而成国吴夫人之位一十五人又润国张夫人之位一十九人其惠国孙夫人之位亦一十四人又有张直笔之位一十八人又孙典字之位一十五人而刘直笔之位有二十人又尚服朱夫人之位有二十三人【以上诸夫人者并在于禁中职掌事者】又张才人之位有二十三人【即张贤妃之位也】总计有三百八十有三人而敌薄南昌卫尉亦皆溃散其时皇太后仓卒之间向南而去其皇后与贤妃皆是村夫荷轿而奔驰六宫之婢妾宦官以至于死亡散失者亦不计其数也













</div>
    <div class="pagination">
<a href="建炎杂记_page12.html">上一页</a><span>...</span><a href="建炎杂记_page8.html">8</a><a href="建炎杂记_page9.html">9</a><a href="建炎杂记_page10.html">10</a><a href="建炎杂记_page11.html">11</a><a href="建炎杂记_page12.html">12</a><span class="current-page">13</span><a href="建炎杂记_page14.html">14</a><a href="建炎杂记_page15.html">15</a><a href="建炎杂记_page16.html">16</a><a href="建炎杂记_page17.html">17</a><a href="建炎杂记_page18.html">18</a><span>...</span><a href="建炎杂记_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
