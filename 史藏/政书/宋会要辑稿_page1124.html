<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1124 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1124 页/共 1125 页</h1>
    <div class="content">七月二十一日，诏：「帅臣、监司以劝农为名，自当朝夕谘访，以待上问。比者数命诸道条具雨阳丰歉之候，乃或泛言某郡县大略如何，或云见行取会，显属文具。仰自今行下所部，令诸县五日一申州，州十日一申帅臣、监司。纔候指挥到日，帅臣、监司实时开具闻奏。其或不尽不实，并当黜罚。」 
同日，诏：「近太史奏星纬失次， 
     
当虞水旱。(命)[今]闻诸路有连岁饥馑去处，稍失存恤，则愚民无知，未免流为盗贼。其余虽丰熟州县，亦须过为警备，全在帅守、监司预行措置，销患未形，通融有无，撙节支费，绳治贪刻之吏，赈济失业之民，尤不可忽者。如兵将勇怯，巡尉能否，仰随所隶详加考察，常令训齐士伍，整治器械。恩威既着，奸(究)[宄]自消。能宽顾忧，当议显赏；一或违戾，必罚无赦。指挥到日，令守臣具结罪知禀状申逐路帅臣、监司类聚，同结罪保明以闻。」 
九年四月九日，诏：「自今文武臣再任，不得讲到罢礼数，并不得令府库更新制造应干物色。」 
十年六月二十八日，诏曰：「朕履四海之籍，托公王之上，深惟民之未赡，恻怛在心。躬节俭之化，薄征赋之科，冀与宇内共臻富庶之域。惟吏或不良，无以宣德明恩，若乃贪饕无餍，与货为市，渔夺百姓，侵牟下民，有一于斯，足秕邦政。天下之大，郡邑之众，假势放利，实繁有徒。若此，朕虽有爱民勤政之诚，焦劳于上，仁恩利泽何由而下究哉!朕嗣服之初，盖尝考法祖宗严赃吏之禁，其持心不移、覆出为恶者，既已逮治一二，厉在位矣。岁月既久，法以延缓延：原作「挺」，据《宋史全文》卷二七上改。，赃过之吏狃习宽政，日甚岁剧，朕听朝不怡，惟斯民未有石犬志。今纵未能建化致理，厝之至宁，重以贪吏肆为螟螣，朕甚自愧。夫饰法设刑，至于刻其肌肤，鞭逐而分窜之，所以惩小民之无良。今列官处职，奸法不忌，是与盗无异也。国有 
     
宪法，朕不敢废。惟古今用法之弊，率为贵者顺意，贱者生情，故晋世刘友伏诛而山涛等不问，避贵施贱，朕无取焉。今将澄革弊风，闲明邦典，特申播告，期之自新。或罔革心，刑兹无赦，不以秩位之高下，形势之重轻，朕将一施之。咨示中外，朕言维服。可自今命官犯自盗枉法赃罪抵死者，籍没家财，取旨决配，并依隆兴二年九月已降诏书施行，必无容贷。」 
淳熙十六年二月十六日，诏曰：「朕惟唐虞盛时，内有百揆四岳，外有州牧侯伯，是以庶政惟和，万邦咸宁。盖天下之大，非一人之所能独为也。以尧、舜之圣，犹责成于臣下，况后世乎 朕始嗣位，涉道尚浅，夙夜兢业，罔知攸济。咨尔中外小大之臣，皆寿皇圣帝长养封殖以遗朕者，布政之初，嘉与群公卿士厉精有为，辅成治效。夫设官分职，正以任事，一官不称其任则一事不得其理，苟不能输忠竭诚，率作兴事，将何以副朕倚毗之意，报寿皇付托之恩哉!继自今其共乃职，悉乃心，毋因循以玩日，毋怠忽以荒政，勉自淬砺，各迪有功。傥以称职闻，吾将有以褒显之；其或不率，邦有常刑。布告在位，使明知朕意。」
十八日，诏：「今日户口虽众而人生实艰，州县官吏有贪墨虐民者，令监司按劾；监司有黩货营私者，令内台纠察。其有赃罪显著，朕当遵祖宗、寿皇圣帝成法，重寘典宪。」 
二十五日，诏：「访闻监司、守臣多事掊敛，以充苞苴，结托求进。可令御史 
     
台常切纠察，如有违戾，必罚毋赦。」 
三月十五日，诏：「访闻内外诸军管兵官多有刻剥军兵，掊敛财贿，专事结托，以为进身之计。如有违戾去处，令御史台奏劾，当重行降责。」 
四月二十九日，监察御史虞俦言：「近年以来，士大夫狃于故习，以法令为文具，视官府如传舍，入局既晚而出又早，甚者至于无故而不入，职事废弛，期会稽违。盖其念虑所存，不过欲伺候执政之府，奔走台谏之门，为身谋而已。乞申敕百工，各司其局，毋或后时以入，毋或先时以出，不惟职事之间得以修举，而奔竞之风亦庶几少戢。」从之。 
绍熙元年正月二十一日，臣僚言：「古者以例而济法，后世因例而废法。夫例者，出格法之所不该，故即其近似者而仿行之。如断罪无正条，则有比附定刑之文；法所不载，则有比类施行指挥。虽名曰例，实不离于法也。沿袭既久，行法者往往循私忘公，不比法以为例而因事以起例，甚者自有本法亦舍而弗用。转相攀援，奸胥猾吏皆得以制其出入，而法始废矣。乞令有司检照绍兴以来臣僚不许援例之奏，申严主典违制科罪、长吏免所居官指挥，明示中外，其有法者止当从法，其合比附、比类者不得更引非法之例。令御史台觉察，必罚无赦。如此，则祖宗成法得以遵守于无穷矣。」从之。 
五月二十四日，臣僚言：「近日以来，求之朝廷则去来颇多，议论不一，未得为安靖；求之风俗则人 
     
怀私心，士尚口舌，未得为和平。欲乞守安靖以戒朝廷之纷扰，而亦不使失之偷惰；贵和平以销风俗之乖戾，而亦不使失之诡随。其有不勤职业，不安命义，务为不靖以搅乱是非者，必罚无赦，则议论定，公道自行，善类可安，实事可举。」诏：「安靖而不为偷惰，和平而不为诡随，(比)[此]诚臣下之美事。凡厥攸司，各宜遵守，以副朕意。」 
十月二十七日，左谏议大夫何澹言：「近时以来，中外臣庶不循分守，不安义命，人欲遂其私意，不问法之可行。在法不许援例，今援正例足矣，而又攀缘不可行之例焉。在法不许换易差遣，今换易本等足矣，而又必欲升等差遣焉。孤寒之士，待七八之次犹有不得禄者，今有一恩例则连绵添差，不间一任。到部之人，等候一年半岁方得一阙，今一有势力则见任未满已得再任，不肯失一两月之俸。异时无军功人，假一优异之恩赏而转行，犹自有说，今不假优异之恩赏矣。异时无优异恩赏人，累数赏而作一官陈乞，已是冒滥，今不复累赏陈乞矣。如此之类，不止一端。欲乞下臣此章，警戒中外，今后有毁法破例之事，不得干请。又其甚者，许台谏紏治，则人稍知廉隅，不为纪纲法度之蠹。」从之。 
二十九日，制曰：「朕承基绪之重，兢业图治，嘉与万方百姓共臻康阜，故修明宪度，昭著可稽，发施命令，宽恤是务，庶几远迩均被实惠。郡县之吏，与朕共此者也，所宜蚤夜究心，向公遵职， 
     
格敷德意，致之于民。今乃不然，法易遵而不知奉，令数下而不知行。或者徇情自肆，格诏而弗颁，使国章不得尽孚，王泽无繇下及。吏之慢弛，莫此为甚，将何以(朕)[副]朕经理庶政、爱养斯民之意虖!夫端本于上，既申饬告教，而下弗祗若，咎安可逃 其各亟体朕怀，奉法遵令，布宣明旨，无或不虔。傥敢狃于故习，尚有违戾，当置重典，示以必罚。」 
二年三月四日，臣僚言：「列职郡县，或以二年为任，或以三年为任。逮其满也，复有补填月日，少者一月，多者两月，至期交代，夫复何辞。今士大夫嗜利无耻，有以举主未圆求那展者，有以差委为名苟迁延者，巧伪百出，不可(弹)[殚]举。甚至远迓之属，占吝不以时遣，致使合赴上者以待阙之日久，仰禄之心切，富者挈累裹粮而趋，贫者徒步匍匐而往。廉耻道丧，一至于是。欲乞明敕州县之吏，或亏廉耻，必加按劾，庶几有所警惧。」从之。 
八日，权礼部尚书李巘言：「今郡县之间，蠹耗日滋。长吏躬持廉节，为之表率，尚恐不能补敝，况复饰伪嗜利，贪墨而不知耻，则将何以制其下乎!乞申戒郡守，无得辄以公帑之物更互送馈，以为己利。仍令监司常切觉察，如有违戾，重寘于宪。」诏：「互送之弊，诚为蠹耗，今后监司、郡守辄敢违犯，在内令御史台弹劾，在外许监司互察，并以赃论。常切遵守。」 
十月六日，诏：「朕惟为政之道，莫先于养民，故自即位以来，宵旰在念，蠲除赋甚，颁
     
宣宽条，嘉与四方辏于安富。郡守、县令，最近于民者也，里闾利病无不周知，年谷丰歉无不亲睹，狱犴枉直无不 阅，凡吾民之休戚皆系焉。诚能廉身率职，拊循惠爱，以承休德，庶几乎政平讼理之效。今采之人言，乃闻科敛先期，竞务办集，而民之虚实不问也；追呼相继，敢为推剥，而民之安否不恤也。财计之外，治理蔑闻，苟免幸进，狃于故习，甚不称朕委属之意。夫邦财有常，固在经理，而非必掊克督趣以为能也。民生至重，尤贵绥辑，顾不若赋输期会之争乎!本末先后之谊，此朕所贵于守令者，可不勉哉!继自今各修乃政，图乃庸，以轸恤为心，以牧养为务，俾民安业，愁孍不生，时予汝嘉。其或奉行弗虔，邦有常宪。播告遐迩，明示朕怀。」 
绍熙五年八月十三日，诏曰：「朕惟廉吏民之表，而为国之蠹、民之病者，莫污吏若也，不有诛赏，畴示劝惩!继自今诸道监司刺举之官，于郡邑文武任职之臣，廉必闻，污必紏，毋惮大吏，毋纵私昵。赏不尔靳，法不尔私，期吏称民安，副朕意焉。」 
九月十四日，诏：「访闻州县以权势亲戚过往干托，辄于乡村差借人夫，显属违法。仰监司常切觉察，按劾以闻。」 
同日，明堂赦：「今来赦文宽恤事件，仰监司督责郡县，自赦到，限一季将遵行过名件结罪申奏。或故违隐而不举，令御史台弹劾闻奏。」 
十一月七日，臣僚言：「为治之要，当以重名器、抑侥幸 
      
为先。盖名器重则爵赏公，而无滥授之私；侥幸抑则私谒杜，而绝妄求之患。乞下臣此章，戒敕内外之人，审名器之重而不可以妄求，知侥幸之抑而不可以辄启。凡非宪章所在，皆却而不受。如有干求违戾者，许谏官、御史弹奏，则纪纲日张，圣治日新，实社稷无疆之休。」从之。 
二十二日，都省言：「绍熙二年五月七日指挥，行在诸百官司并合轮官吏宿直。」诏：「今后并须日轮官吏宿直，非实有疾故，各不许请官代宿，人吏亦不得募人承〔替〕。其仓场库务等处，仍仰所辖官司常切钤束。不时检察。如有违戾，重行责罚。」在法，权与正同，其六部兼权郎中亦合通轮宿直。既而十二月九日，臣僚言：「省部寺监等处，当其宿直，非特吏人敢为承替，而所轮之官亦辄托事故，代以吏人者有矣。百官当其入局既已甚晚，及其出局，又乃托故争先而去，吏牍不省，吏奸不察，视公家职事若将浼焉。乞赐戒敕，俾凡百官吏各恭其职而宿直必亲，各司其局而出入必时，关报有程而毋致稽违，文书唯谨而毋致灭裂。苟或不然，则取其尤者重加责罚。」从之。嘉泰二年三月四日，臣僚言：「复严入局宿直之制，乞申饬攸司，自今以往非遇假日不许自便。如遇单忌或系当宿之日，亦皆如期入局。其有畔官离次、踵习弊风者，委自御史台觉察以闻。」从之。 
庆元元年五月十四日，诏曰：「朕惟风俗者，治忽之枢机；士大夫者，风俗之权 
      
舆。昔有周文、武之隆，在位节俭正直，小大之臣咸怀忠良，下至庶民，无有朋淫，无有比德也。于虖，何其媺欤!朕甚慕之，夙兴夜寐，嘉与宇内之士臻于斯路。今也不然，在廷荐绅之徒，间有怀背公死党之心，蔑尊君亲上之谊，阴佞谀侧媚以奉权强，阳诡僻险傲以钓声誉， 倡横议，贪利逞私，使毁誉是非棼然殽乱。于虖!朕之所托材器职业粹于群下，顾 如此，岂朕训导之方有所未至欤 抑士湛于流失之久，不能以自振欤 将名实未辨、好恶异情而致是欤 殆曩者任事之臣，奋私昵党，轻朕之爵禄怵之使然，欲以固其权也，长此安穷!夫仁行而从善，义立而俗易，朕既明绌陟、宽诽讪以示天下矣，人之倚乃身，迂乃心，往不可悔。自今至于后日，洒濯厥衷，存公去私公：原作「心」，据《两朝纲目备要》卷四改。，可否从违，各当于理，则予汝嘉，丕克羞尔。其有不吉不迪，习非怙终，则邦有常刑，朕不敢贷，汝悔身何及!《书》不云乎：『格则承之庸之，否则威之。』咨尔多士，明听朕言，毋忽!」 
二年正月二十四日，臣僚言：「比年以来，州郡、监司务相蒙蔽，或市私恩，或植私党，或牵自己之利害，或受他人之嘱托，见赃不劾，闻暴不刺。乞令诸州专察属县，监司专察诸州，台谏则总其举擿。如令、丞、簿、尉有罪而州不按察以闻，则犯者亦论如律，而监司亦量(经)[轻]重与之降黜。州之僚属则并责之守、倅之按察，监司之僚属亦并责之监司之按察，而其坐罪亦如之。如此，则上下交制，小大相维，奸赃暴虐无所逃罪，朝廷特举其大纲，而天下 
      
无不治，斯民无不被赐矣。」从之。 
四月三日，右谏议大夫刘德秀言：「乞自今四蜀之有除授，莫若以其告札悉付制司。盖制司月有所递平安奏者，自此至彼，例不过一月。却自制司发下所属，近者不过数日，远者不过半月，彼可以朝被命而夕治行。二广之有罢黜，不独止付罢黜之人，宜遍下诸司，使互相觉察。州郡则即日差次官摄事，诸司则即日以他司兼权，则被黜者不得怀奸挟私以逞矣。」从之。 
二十四日，知饶州汤硕言：「恭惟陛下恭俭忧勤，奉己甚约，视民如伤，夙兴夜寐，惟恐一夫不被其泽。凡所播告，厥旨丁宁，然州县之吏间有不能奉承德意、尚为民害者，曰擅科，曰预借不给钞，曰重催。夫近郡犹无忌惮，况于远方之民，诚恐无所伸诉。乞行下诸路监司常切觉察，不容州县违戾，体访以闻，将官吏重寘典宪。监司失于举发，亦坐失职之罪。」从之。 
十月十四日，臣僚言：「近日监司、帅守到任之后，甫及半考，或几一年，观风问俗，巡历未周，承宣流化，抚字未 ，即致书当路，自述劳绩，干求庙堂，经营召命。其间复有尝遭论列者，自应杜门省愆，痛自悛悔，朝廷不忍终弃，亦必抆拭而用之。今也弹劾之墨未干，辄敢遣人 通中都书问，曲致私祷，力求监司、帅守差遣，苟图进身。乞下臣此章，明谕大臣，布告中外，使监司、帅守勉修职业，杜绝私请。如政绩昭著，必俟终更，然后进用，或增秩因任， 
      
使之终惠百姓，不得移书干进。其有曾经论列罪罢之人，率以二年为限，方许授以祠禄。俟其果有悛心，次第用之，亦未为晚。其或尚敢违戾，令御史台弹〔劾〕奏闻，重寘典宪。」从之。 
四年正月十五日，诏曰：「朕闻隆古盛时，有国令典，三载考绩，庶务交修，咸事靖共，率循检押，以浮躁为戒，以趋竞为 ，迄成久任之功，坐底丕平之治。淳风既逸，素尚莫闻，士有横翔捷出之心，人无宿道向方之志，类于官曹之视，殆犹传舍之然。至使端人，深愧浇习。朕每观此，为之喟焉。度德量能，固欲持衡之审；蕴才负艺，盍虞跃治之嫌。岂上之教令所未明，抑下之陶染所难革。繄众瞻听， 时荐绅。其继自今，各扬厥职，毋惮积日而累月，庶几趋事以赴功。兹或罔从，必罚无赦。故此诏示，宜体至怀。」既而十八日，臣僚言：「近日以来，士大夫不顾廉隅，不安分守，不修职业，趋竞浮躁，务在速得。或踊跃自献而不以为耻，或宛转请嘱而不以为非。甚者计日数月，攀援旧例，恬不知怪，致烦明诏戒饬。宸翰一颁，中外耸动，小大之臣自宜洗心涤虑，翕然丕变，以无负君父丁宁之意。其或尚狃旧习，不知悛改，趋竞浮躁，巧图嗜进，公违隆指，自触宪章，即令大臣具名取旨，重加黜责。间有侥冒而得之者，给舍、台谏各扬乃职，必行论奏，毋容漏网。庶几圣训不为虚文，朝廷自此清明，臣职自此修举，凡俗自此醇厚。」从之。 
五月十二日，诏
      
曰：「朕惟真伪邪正，杂糅未明，虽帝王犹有不能以化天下。舜之命官曰：『朕堲谗说殄行，震惊朕师。』周公作《立政》曰：『勿用憸人，其惟吉士。』夫谗说不至于殄行，憸人不得与吉士并进，此虞周所繇昌也，朕甚慕之。间者权臣擅朝，伪邪朋附，协肆奸宄，废弃典章，包藏祸心，神人共愤。赖天之灵，宗庙之福，朕获承慈训，膺受内禅，以执天下之正，阴谋坏散，国势复安。嘉与士大夫厉精更始，凡曰淫朋比德，几其自新，而历载臻兹，弗迪厥化，缔交合谋，窥伺罅隙，毁誉舛逆，流言间发，将以倾国是而惑众心，甚至窃附于元佑之诸贤，而不思实类乎绍圣之奸党。惟我国家秉德康宁，其有不若德格则承之庸之，不汝瑕殄。今惟自作弗靖，胥诪张以为幻，意者渐于流失之俗而不可复返与 将狃于国之宽恩而罚有不及与 何其未能洗濯以称朕意!夫善恶之习异，是非之义公，人情当知所择也。朕既深诏二三大臣与夫侍从言议之官，益维持正论，明示天下矣。谕告所抵，宜各改视易听，毋使奸伪之徒复借疑似之说，巧为蔽欺以惑乱世俗。若其余习未泯，淫辞覆出，遂非而不悔，怙终而不悛，邦有常刑，必罚无赦。布告天下，其审朕言，毋忽!」 
八月二十四日，臣僚言：「比年以来，州县官吏奔竞躁进，相师成风，嘱托请求，恬不知耻，贿赂杂沓于往来之市，竿牍旁午于贵要之门。上下玩习，不以为怪。故作县未几即求荐，以图院辖；作倅未几即求荐， 
      
以图作州；作州未几即求荐，以图持节。既得节矣，复图职名；得职名矣，复图召命。撰造政绩，欺罔朝听，超躐资序，攫取美官。乞下臣此章，风厉中外，俾内之执事者公心任怨而勿徇其嘱托之私，外之守令、监司勤身奉职而勿狃于躁进之习。庶几州县小大之臣，各怀固志，展布四体于职分之所当为，而无复乡来偷惰之态。事业既举，奸弊自销，财计足而民力纾，有不难致者。傥或狃于旧习，干进不已，在内委台谏弹劾，在外委监司、帅臣觉察。其监司、帅臣自相违戾，仍许递互紏劾，以姓名闻，并寘典宪。若朝士受其嘱托，与之经营，亦一例坐罪。」从之。 
十月二十七日，臣僚言：「今日州县之间，职业之不举，官守之不严，皆任子之为也。乞戒敕监司、帅守，毋或一切观望，使州县小臣不安分守，越职离次。其见今离去职任者，限一月还任。郡以旬申监司，监司以月申台部，各结罪保明有无监当、簿尉等托故离任，不在官所。其有违戾，因事发觉，并与岳庙，或坐以擅离职任之罪。监司、帅守依前观望，应副干求，辄擅差移，则并加责罚。仍令御史台按劾闻奏。」从之。 
六年九月二十二日，臣僚言：「比年以来，更迭之制不明，(寝)[寖]成内重之弊。乞明诏大臣，检举高宗皇帝、孝宗皇帝两朝诏旨，常切遵行，俾中外之官更出迭入，以均其任。庶几植立廉耻之风，勉知进退之节，兴起治功，实非小补。如或持禄固位，慢令 
      
废法，次第按劾。」从之。
嘉泰元年四月二十七日，臣僚言：「在法，监司、守倅于寄居州郡自合回避。至于监司属官本路寄居者，近降指挥亦不许注授。乞今后不以文武官，并不许于寄居州郡作厘务差遣，着为定法。应见任人，并乞限一月于别郡两易一等差遣。如已授未上，愿就两易或别注授者，听。如此，则文武官寄居本州岛者，皆不能为本州岛之官。」从之。 
十一月二十二日，诏：「士风躁进，殊不为耻，近日尤甚。自此尚或不悛，须指名弹奏，当议黜责。可牓朝堂。」 
二年正月二十四日，江西提刑彭演奏：「乞戒敕守令近民之官，凡专事聚敛者，自今以始，洗心易虑，无以掊克而取民无艺，无以苛酷而陷民非辜。如或不改前非，复用虐政，以(政)[致]监司按劾，台谏论列，重寘典宪。至于朝廷除授之际，能牧养者，虽无奇效，必加旌异；事苛刻者，纵有微才，必加抑退。」从之。 
二月十二日，翰林学士陈宗召言：「乞戒谒见之繁，严书尺之制，使群下尽力率职，缉熙事功，表倡远方。」从之。 
三年六月二十七日，监察御史商飞卿言：「今日之弊，正在于职业之不修而偷惰之俗成，气节之不立而颓靡之风炽。乞明赐训敕，自今以始，侍从之臣必责以朝夕论思，日月献纳，择其尽忠无隐者进之，其依阿固位者黜之。以耸动百执事之观听，庶几士气渐振。」从之。 
庆元二年臣僚献议，朝廷昨令所 十二月九日，侍御史陆峻言：「伏 
      
在官司遇有替移，即以见在钱物之数交与承替之人，合并而申之。数年之间，未闻有已替之人钱物不迭元交之数者，于是截自绍熙二年以来，诸州、诸司、总领所申到之数，委御史台考核，其有不及元交之数者，举摘闻奏。越明年，臣僚具奏，欲责其交承之际，究见无拖欠官兵俸给，有无未发纲运外，见在钱物实迭元交之数而又增多，则厚与推赏。或实拖欠而假借虚申，则重寘典宪。臣所谓将以救弊而反以滋弊者，已可见矣。乞自今州郡凡已籍为见在之数者，无望其复过是数，以启其希进用之心。或偶过之，亦姑听之。盖为守而贤，必不专意于聚敛；如其不贤，则利己病民，其弊如前，所陈者将无所不至矣。其它诸司、总领所悉视此以行，庶民力少宽，得以培植邦本。失今不治，日甚一日。乞布告中外，使咸知以体国爱民为本，而不萌希赏嗜进之心。」从之。 
十八日，臣僚言：「民力之宽自州郡始，郡计之足自裁节浮费始。乞下诸路州县，应涉浮费，悉从减省。仍许令监司常切觉察。」从之。 
二十七日，诏：「监司察吏治之臧否，郡守任斯民之休戚，朕所选任覃惠爱于幽远者也。贤不肖浑殽，古所不免，贪侈相尚，莫甚兹世。且互送无艺，申饬屡矣，曾不知畏，更甚于前，巧为名色，动以千百计，无远弗及，此往彼来，前者习于所闻，后来视以为例。公库不给，资以经常，又其甚者，必至朘民膏血而后已。帑藏空乏， 
      
职此之由，是岂朕所望于士大夫之所为哉!自今以往，痛加勉饬，外则监司互察，内则台谏风闻。一或丽此，必罚无赦。」 
四年四月二十三日，诏：「朕惟选举之法，所以公天下，而权要之臣，顾先徇私以挠吾禁，请嘱之书，旁午于道。彼幸利求容者，亦无为国得人之意，专待形势亲党之需，奔竞日滋，寒畯见遗。乃者训敕屡申，曾不知畏；今当必行，以儆中外。其有辄遣私书及受私书不以闻者，并重寘于理无贷。」 
开禧二年正月十一日，臣僚言：「乞申饬诸路监司，尊守见行条法。自今至于后日，每岁必 历本部，考察吏治，询访民隐。先职业，后财赋，以息诛求；省燕游，却送馈，以警贪浊。以公守法，以己率人。其或奉行不虔，必罚无贷。」从之。 
六月二十八日，臣僚言：「乞戒饬诸路州县，不得妄以军须运粮和籴为名，并缘为欺，害及细民。仰诸路监司觉察，如监司隐蔽，令御史台并与弹治。其阙(两)[雨]州县去处，须管体认朝廷宽恤百姓之意。」从之。 
十月二十三日，臣僚言：「乞行下三衙、沿江、蜀道，戒饬主帅，自今以后，各尽职业，毋得效学文臣好尚。仍乞密谕宣抚、总漕，其容接武臣则勉以忠义，激以勇果，而无责其礼文言语之末节。或有荐举，则当先求智勇艺能之士，而矫饰清谈、虚名无实之人，俾不得滥厕于其间。」从之。 
十二月二十五日，诏：「令诸路监司、帅臣，各行下所部州县，除实有才业，因监司、帅守公行 
      
檄委管干供职人外，自余假借名色营求差檄者，日下勒令还任。今后如有求檄告假之人，仰州县核实，保明申监司，从监司更切审实，如委无(许)〔诈〕冒规避，申取朝廷指挥，方得离任。若经营关节，擅离任所，许监司、帅守按劾，重寘典宪。」 
三年三月十七日，诏：「朕猥以眇冲，嗣承基绪，上思天命之匪易，下念民生之多艰，宵旰靡皇，渊冰是惧。属边陲之俶扰，当兵戍之屡兴，徭役滋繁，黎元骚动。未能安田里之业，宁不奸阴阳之和 冬春以来，雨泽尚阙，深惟其故，寔轸朕心。备殚寅畏之诚，期答昊穹之戒。尚虑州县官吏奉行弗至，民间疾苦不得上闻，繄于守令、监司，咸思消变之道，体朕修省，究心抚摩。如有违戾诏敕，敢事烦苛，并缘军兴，过有科扰，日下严行禁戢。凡犴狱淹滞，逮系非辜，刑罚失平，幽枉未达，常切觉察，以称朝廷钦恤之意。」 
十一月四日，诏曰：「朕德不明，信任非人，韩侂胄怀奸擅朝，威福自己，劫制上下，首开兵端，以致两国生灵肝脑涂地。兴言及此，痛切于衷。矧复怙恶罔悛，负国弥甚，疏忌忠谠，废公徇私，气焰所加，道路以目。今边戍未解，怨毒孔滋，凡百搢绅，洎于将士，当念前日过举皆侂胄欺罔专恣，非朕本心。今既罢逐，一正权纲，各思勉旃，为国宣力，饬兵谨备，以图休息，称朕意焉。」 
同日，诏：「韩侂胄怙权擅朝，残民误国，已行罢斥。其专政之久，中外搢绅洎于将帅，凡百才望勋绩之人，自
      
应为朝廷之用者，彼乃指国名器，掩为私恩。朕方丕示至公，维贤能是急。繄尔有位，其各悉心尽忠，毋或不安，益修厥职，以副朕意。」 
十二月八日，臣僚言：「比者权臣专恣，盗权误国，自预政以来，变乱百事。乞明诏大臣，凡立政用人，兴事出令，必以维持纪纲，遵守法度。内而百(事执)[执事]，外而监司、帅守，各思振举，无出于纪纲法度之外。一或戾此，紏劾以闻。」从之。 
十八日，臣僚言：「比年以来，贿赂公行，廉耻道丧。乞布告中外，戒饬百僚，其有被弹劾与民户之论诉、以贪墨闻于上者，必付之有司，勘赃定罪，取其伏辩，遵用祖宗之法意而斟酌行之，立为定制。庶几贪吏畏戢而人不被害矣。」从之。 
嘉定元年正月二十一日，臣僚言：「窃见弹劾罢免之人，率以二年为限，许授宫观，任满然后除授，书之甲令，炳如日星，固当恪守奉行。乞明诏大臣，自今除授，凡曾经论列废放者，并照前项指挥。其有公议不容之人，辄敢抵冒求进，许给舍、台谏论奏，重行镌责。庶几少戢幸进之风。」从之。 
四月二十六日，诏：「朕端居法宫，慨念蜀道，敢泄迩而忘远，庶一视以同仁。自叛将之既诛，与斯人而更始。已讲休兵之策，冀臻彻戍之期。惟是师徒屡更征役，暴露久矣，夙宵惕焉。每资督饷之臣，仍饬列屯之帅，究心调度，加意抚循。然而养兵于无事之时，在国家而靡吝；效命于多虞之日，乃吏士之当为。傥馈运之或愆，及勤劳之弗 
      
恤，罔孚朕志，岂逭官常。凡尔在行，亦宜深体。其有狃于姑息，不知纪律之遵；妄肆讙哗，几失等威之辨。流传易惑，关系匪轻。爰颁一扎十行之书，用严三令五申之制。各思戒儆，毋抵宪章。」 
二年八月六日，太学博士柴中行言：「今日之赃吏，多从轻典，大不过镌秩罢任，少须岁月，晏然如初。宜如祖宗之法，量其罪之轻重，从杖、配之刑而籍其家财，庶为贪赃之戒。」从之。 
四年二月一日，宰执进呈监察御史徐宏言，乞戒臣下以礼自饬，以肃朝纲等。上曰：「其中论及毕再遇事，彼愚人全不知体，只合带亲随数十人，而敢死军亦带来，几七八百人。」雷孝友等奏孝：原作「存」，据《宋史》卷二一三《宰辅表》四改。：「军容不入国，仰赖陛下圣度包容，处置合宜，保全臣下。」上又曰：「所以令彭辂去，使尽带归军中。」 
八月二十五日，诏：「中外官僚遇国忌行香而为患请假者，必先差医官验视，然后给放。讲官惟上讲免行香，其余不免。外官到阙，先令赴台参，出给关子收执，以凭参部。」以臣僚奏请，故有是诏。 
五年二月二十九日，臣僚言：「设官分职，各有定名，小不得以踰大，伪不可以乱真。乞戒敕中外，自今后官称不问崇卑，除实历内任人外，止以本职阶官为定，其书问止用一幅，径述事节。或有违戾，令御史台、监司弹劾，亦厚风俗之一策也。」从之。 
四月二十一日，臣僚言：「郡守、县令，职在牧民，民之疾苦，盍加之意。今也不然，苛征横扰，复且无艺。乞戒饬诸路监司、守令，使之 
      
洗心涤虑，体国爱民，凡前日之非，一切革去。庶几天下之民，得安田里。」从之。 
六月二十九日，臣僚言：「官各有职，职各有局，自宜恪恭乃事，奔走惟谨，而近日之在朝行者，偷惰特甚。乞风示中外，自今后百官不以职事之繁简，并依时入局。其有兼职人，亦合间日赴局治事，非假日亦不许出城宴饮，仍不得差借妓乐之类。应文武已有差遣之人，并不许辄入国门。如敢违戾，专令御史台密切觉察，重行黜责。庶几人知定守，官无废事，以副陛下责实之意。」从之。 
四月二日，臣僚言：「检准本台弹奏格，应臣僚不合辞免恩命辄具辞免者，弹奏。士大夫之不顾法守，缪为辞逊，未有甚于今日者。内而职事官之补外，及外之由麾而得节，或予内除，此皆朝廷量才器使，初不以为私恩。夫既知其官不应辞，则朝闻命而夕引道，宜也。今乃奏疏祈免，阖门待报。若自知其不能，则未闻有终辞者也；若以逊为美德，则玩熟见闻，亦未有高其能逊者也。陵节躐等而不严着定之令，连章累牍而徒溷中书之务，此其弊不可不革，未容以细故忽也。乞攽示中外，继自今如有不合辞免而辄具辞免者，所司不许收接。仍令御史台依格弹奏。」从之。 
二十七日，臣僚言：「窃惟官吏之崇虚誉而生民之被实祸，莫大于趱积之说。且趱积之名，果何所始乎 其殆将以易羡余之名乎 昔者有羡余之献，盖掊克者甘心为之。今或以为宽剩，或以 
      
为支用不尽，往往多避羡余之不美，改易名目以为欺罔。孝宗皇帝以为，今之财赋岂得有余，并却而不受，今又变而趱积。臣尝推究其由，亦有数端：一曰以科抑而趱积，二曰以受纳而趱积，三曰以预借而趱积，四曰以重催而趱积，五曰以赃罚而趱积，六曰以酒税而趱积。乞戒约诸郡，不许循前数弊，妄称趱积，重为民害。或有违犯，许人户经御史台越欣，容臣按劾以闻。」从之。 
七年十一月二十五日，江东运副真德秀奏：「祖宗盛时，选用监司，付以事权者，盖欲其公于刺举，使贪懦者无所容而廉能者有以劝，责任之意盖不轻也。自嘉泰、开禧以来，公道不行，请嘱日盛。陛下更新大化，公道昭明，浸还干道、淳熙之(书)[旧]矣，独荐绅间亲故请托之私未能尽革。乞戒谕中外士大夫，相与维持公道，使将指承命者得以展澄清之志，而贤不肖有所甄别，其于治道岂小补哉!」从之。 
</div>
    <div class="pagination">
<a href="宋会要辑稿_page1123.html">上一页</a><span>...</span><a href="宋会要辑稿_page1119.html">1119</a><a href="宋会要辑稿_page1120.html">1120</a><a href="宋会要辑稿_page1121.html">1121</a><a href="宋会要辑稿_page1122.html">1122</a><a href="宋会要辑稿_page1123.html">1123</a><span class="current-page">1124</span><a href="宋会要辑稿_page1125.html">1125</a><a href="宋会要辑稿_page1125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
