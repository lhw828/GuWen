<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 112 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 112 页/共 455 页</h1>
    <div class="content">　　是年诏今岁郊祀大礼令有司除事神仪物诸军赏给依旧制外其乗舆服御及中外支费皆从省约
　　度宗咸淳三年正月朔郊
　　先是二年权工部尚书赵汝暨等言今岁大礼正在先帝大祥之后臣等窃惟帝王受命郊见天地不可缓也古者有改元即郊不用前郊三年为计况今适在当郊之岁既逾大祥之期圜丘之祀岂容不举于是降谕以十一月十七日欵谒南郊适太史院言十
　　六日太隂交蚀遂改来年正月一日南郊行礼太常寺言皇帝既已从吉请依仪用乐其十二月二十九日朝献景灵宫三十日朝享太庙尚在禫制之内惟迎神奠币酌献送神作乐其盥洗升降行歩等乐备而不作
　　时复议以髙宗叅配吏部侍郎兼中书门下省检正洪焘等言物无二本事无二初舜之郊喾商之郊契周郊后稷皆所以推原其始也礼者所以别等差视仪则逺而尊者配于郊近而亲者配于明堂明有等也臣等谓宜如绍兴故事奉太宗配将来明堂遵用先帝彞典以髙宗参侑庶于报本之礼奉先之孝两尽其至从之
　　周密南渡宫禁典仪曰三岁一郊预于元日降诏以冬至有事于南郊或用次年元日行事【明堂止于半年前降诏用是岁季秋上辛日】先于五六月内择日命漕帅及修内司修饰郊坛及绞缚青城斋殿等屋凡数百间悉覆以苇席防以青布并差官兵修筑泥路自太庙至防禋门又自嘉防门至丽正门计九里三百二十歩【明堂止自太庙至丽正门】皆以潮沙填筑其平如席以便五辂之往来每队各有歌头以防旗为号唱和杵歌等曲以相两街居民各以防段钱酒为犒又命象院教象前导朱旗以二金三鼔为节各有幞头紫衣蛮奴乗之手执短镢旋转跪起悉如人意又以车五乗压之以铁多至万觔与辂轻重适等以观疾徐倾侧之势至前一月进呈谓之闪试及驾出前一日缚大防屋于太庙前置辂其中许都人观瞻先是自前一月以来次第按试习仪殆无虚日郊前十日执事陪祀等官并受誓戒于尚书省【宗室赴太庙受誓戒】前三日百官奏请皇帝致斋于大庆殿是日上服通天冠绛纱綪结佩升髙座侍中奏请降座就斋室次日车驾诣景灵宫服衮冕行礼【仪从并同四孟】礼毕驾囬就赴太庙斋殿宿是夕四鼓上服衮冕诣祖宗诸室行朝飨之礼是夜卤簿仪仗军兵于御路两傍分列间以籸盆蕡烛自太庙直至郊坛防禋门辉映如昼宰执亲王贵家巨室列幕栉比皆不逺千里不惮重费预定于数月之前而至期犹有为有力所夺者珠翠锦绣绚烂于二十里间歌舞逰遨工艺百物辐辏争售通宵骈阗至五更则犦矟先驱所至皆灭灯火盖清道祓除之义黎明上御玉辂从以四辂【金象革木】导以驯象千官百司法驾仪仗锦绣杂遝盖十倍孟飨之数声容文物不可尽述次第出嘉防门至青城宿斋【明堂则径入丽正门斋殿宿斋】四壁皆三衙诸军周庐坐甲军幕旌旗布列前后呼唱号列烛互廵往来如织行宫至幕则严更警惕【太庙斋宿亦然】鼓角轰振又有卫士十余队每队十余人互相喝探【卫士互唱云是与不是众应曰是又唱曰是甚人众应曰殿前都指挥使某人谓之喝探】至三鼓执事陪祀官并入就黄坛排立万灯辉耀粲若列星凡龊灯皆自为志号如捧爼官则画一人为捧爼之状用丑时一刻行事至期上服通天冠绛纱袍乗辇至大次礼部侍郎奏中严外办礼仪使奏请皇帝行事上服衮冕歩至小次升自午阶天歩所临皆借以黄罗谓之黄道中贵一人以大金合贮片脑迎前之礼仪使前导殿中监进大圭至版位礼直官奏有司谨具请行事【宫架乐作自此上进止皆乐作】时壝坛内外凡数万众皆肃然无哗天风时送佩环韶濩之音真如九天吹下也太社令升烟燔牲首上先诣昊天位次皇地只次祖宗位奠玊祭酒读册文武二舞次亚终献行礼毕上诣饮福位爵饮福酒【登歌乐作】礼直官唱赐胙次送神次望燎讫礼仪使奏礼毕上还大次更衣乘辇还斋宫百僚追班贺礼成于端成殿黎明上乘大安辇从以五辂进发教坊排立奏致语口号讫乐作诸军队伍亦次第鼓吹振作千乘万骑迤逦入丽正门教坊排立再奏致语口号舞毕降辇小憇以俟办严登门肆赦
　　【臣】等谨按宋行郊礼资费赏赉甚钜故不能岁举南渡后虽视汴京稍减繁仪究不能革故寳庆三年命服御支费皆从省约盖申光宗绍熈五年之令也而终以礼文烦重举行间濶迨国势日促大礼遂废周密宫禁典仪纪载甚详可以补正史之缺而靡文繁费亦略可见云
　　理宗在位四十一年南郊一
　　【寳庆三年十一月辛巳】
　　度宗在位十年南郊一
　　【咸淳三年正月己丑朔】
　　辽祭山仪
　　设天神地只位于木叶山东向中立君树前植羣树以像朝班又偶植二树以为神门皇帝皇后至伊勒希巴具礼仪牲用赭白马黒牛白羊皆牡仆臣曰旗鼔伊喇杀牲体割悬之君树太巫以酒酧牲礼官曰多啰伦穆腾奏仪办皇帝服金文金冠白绫袍绛帯悬鱼三山绛垂饰犀玉刀错络缝乌靴皇后御绛帓络缝红袍悬玉佩双结帕络缝乌靴皇帝皇后御鞍马羣臣在南命妇在北服从各部旗帜之色以从皇帝皇后至君树前下马升南坛御榻坐羣臣命妇分班以次入就位合班拜讫复位皇帝皇后诣天神地只位致奠閤门使读祝讫复位坐北府宰相及特哩衮以次致奠于君树徧及羣树乐作羣臣命妇退皇帝率孟父仲父季父之族三匝神门树余族七匝皇帝皇后再拜在位者皆再拜上香再拜如初皇帝皇后升坛御龙文方茵坐再声警诣祭东所羣臣命妇从班列如初巫衣白衣特哩衮以素巾拜而冠之巫三致辞每致辞皇帝皇后一拜在位者皆一拜皇帝皇后各举酒二爵肉二器再奠大臣命妇右持酒左持肉各一器少后立一奠命特哩衮东向掷之皇帝皇后六拜在位者皆六拜皇帝皇后复位坐命中丞奉茶果饼饵各二器奠于天神地只位执事郎君二十人持福酒胙肉诣皇帝皇后前太巫奠酹讫皇帝皇后再拜在位者皆再拜皇帝皇后一拜饮福酒受胙复位坐在位者以次饮皇帝皇后率羣臣复班位再拜声跸一拜退
　　【臣】等谨按辽初立国不知郊祀之礼自约尼和拉可汗创为祭山之仪歴代因之史载神位树木悬牲告办班位奠祝致嘏饮福诸仪皆因其国俗稍致文饰终非可拟于南郊之礼此外又有独祭天者有兼祭天地者或以黒白羊或以青牛白马太祖以后代不絶书皆非祀天正礼故不具録特载祭山仪如右以存一代之制
　　金之郊祀本于其俗有拜天之礼其后太宗即位乃告祀天地盖设位而祭天徳以后始有南北郊之制大定明昌其礼寖备
　　南郊坛在丰宜门外当阙之已地圆坛三成成十二陛各按辰位壝墙三匝四面各三门斋宫东北厨库在南坛壝皆以赤土圬之北郊方丘在通元门外当阙之亥地方坛三成成为子午夘酉四正陛方壝三周四面亦三门冬至日合祀昊天上帝皇地只于圜丘夏至日祭皇地只于方丘
　　世宗大定十一年十一月有事于南郊
　　命宰臣议配享之礼左丞石琚言按礼记万物本乎天人本乎祖此所以祖配上帝也盖配之者侑神作主也自外至者无主不止故推祖考配天尊之也两汉魏晋以来皆配以一祖至唐髙宗始以髙祖太宗崇配垂拱初又加以髙宗遂有三祖同配之礼至宋亦尝以三帝配后礼院上议以为对越天地神无二主由是止以太祖配臣谓冬至亲郊宜从古礼帝曰唐宋以私亲不合古不足为法今止当以太祖配又谓宰臣曰本国拜天之礼甚重今汝等言依古制筑坛亦宜我国家绌辽宋主据天下之正郊祀之礼岂可不行乃以八月诏曰国莫大于祀祀莫大于天振古所行旧章咸在仰惟太祖之基命绍我本朝之燕谋奄有万邦于今五纪因时制作虽増饰于国容推本奉承犹未遑于郊见况天庥滋至而年糓屡丰敢不敷绎旷文明昭大报取阳升之至日将亲飨乎圆坛嘉与臣工共图熈事以今年十一月十七日有事于南郊咨尔有司各扬乃职相予祀事罔或不钦乃于郊见前一日徧见祖宗告以郊祀之事其日备法驾卤簿躬诣郊坛行礼
　　金史赫舍哩良弼曰时有事南郊良弼为大礼使自收国以来未尝讲行是礼歴代典故又多不同良弼讨论损益各合其宜人服其能
　　章宗承安元年十一月有事于南郊
　　将郊礼官言礼神之玉当用真玉燔玉当用次玉昔大定十一年天地之玉皆以次玉代之臣等疑其未尽礼贵有恒不能继者不敢以献若燔真玉常祀用之恐有时或缺反失礼制若从近代之典及本朝仪礼真玉礼神次玉燔瘗于礼为当近代郊自第二等升天皇大帝北极于第一等前八位旧各有礼玉燔玉而此二位尚无之按周礼典瑞云以圭璧祀日月星辰近代礼九宫贵神大火星位犹用周礼之説其天皇大帝北极二位固宜用礼神之玉及燔玉也帝命俱用真玉省臣又言前时郊天地配位各用一犊五方帝日月神州天皇大帝北极十位皆大祀亦当用犊当时止以羊代第二等以下从祀神位则分刲羊豕以献窃意天地之祀笾豆尚多者以备隂阳之物鼎俎尚少者以人之烹荐无可以称其徳则贵质而已故天地日月星辰之位皆用一俎前时第一等神位偏用二俎似为不伦今第一等神位亦当各用犊一余位以羊豕分献从之
　　金史张暐曰承安元年八月上召暐问曰南郊大祀今用度不给俟他年可乎暐曰陛下即位于今八年大礼未举宜亟行之上曰北方未寜致斋之际有不测奏报何如对曰岂可逆度而妨大礼今河平嵗丰正其时也乃以郊祀日期诏中外又内族襄曰契丹之乱廷臣议罢郊祀又欲改用正月上辛时襄为北京行省左丞相上遣使问之对曰郊为重礼且先期诏天下又藩国已报表贺今若中罢何以副四方倾望之意若改用正月上辛乃祈谷之礼非郊见上帝之本意也大礼不可轻废请决行之臣乞于祀前灭贼既而贼破果如所料
　　【臣】等谨按金史党懐英曰明昌六年懐英以翰林学士权摄中书侍郎读祝册上曰读册至朕名声微下虽曰尊君然在郊庙礼非所宜当平读之似承安以前章宗已南郊矣及观张暐陛下即位八年大礼未举之语则明昌间又不应有郊事细详党所载即承安元年事时因郊改元史臣仍沿明昌之号误书纪年耳
　　世宗在位二十九年南郊一
　　【大定十一年十一月丁亥】
　　章宗在位十九年南郊三
　　【承安元年十一月戊戍二年十一月甲辰】
　　【泰和二年九月癸亥以皇子生亲谢南北郊】
　　【臣】等谨按金自太祖收国元年五月拜天射栁自是五月五日七月十五日九月九日拜天射栁嵗以为常然非郊也海陵贞元二年将行郊祭适试官翟永固以尊祖配天命题触怒予杖其事遂寝大礼之行自大定十一年始其后明昌两举终金之世南郊者三方丘卒未尝行其因皇子生谒谢亦非二至之正礼也
　　圜丘仪
　　斋戒用唐制大祀散斋四日致斋三日中祀散斋二日致斋一日天子亲祀皆前期七日摄太尉誓亚终献官亲王陪祀皇族于宫省皇族十五以上官虽不及七品者亦助祭受誓又誓百官于尚书省摄大尉南向司徒北向监祭【祭志作察误】御史在西监礼博士在东皆相向太常卿光禄卿在司徒后重行北向司天监光禄丞太庙令丞大乐令丞大官令丞良醖令廪牺令郊社丞司尊太祝奉礼郎协律郎诸执事官皆重行西上北向礼直官以誓文授摄太尉乃誓曰维某年嵗次某甲某月某日某甲皇帝有事于南郊各其职其或不恭国有常刑礼直官赞曰七品以下官皆退余皆再拜退誓于官省之仪皆同于是皇帝散斋于别殿前致斋一日尚舍设御座于太安殿当中南向设东西房于御座之侧设御幄于室内施于楹下享前三日陈设小次享前一日设拜褥及皇帝版位皇帝饮福位及黄道氊褥自玉辂下至升舆所及致斋之日通事舍人引文武五品以上官陪位如式诸侍卫之官各服其器服并结佩俱诣閤奉迎上水【水志作丑误】二刻侍中版奏外办皇帝服衮冕结佩乘舆出警跸侍卫如常仪皇帝升御座东向坐通事舍人承殿上下俱拜讫西面赞各只候一刻顷侍中跪奏臣某言请降就斋俛伏兴还侍立皇帝降座入室羣官皆退诸执事官皆宿于正寝治事如故不吊丧问疾不判署刑杀文字不决罚罪人不与秽恶事致斋日惟祀事则行余悉禁已斋而阙者通摄行事　陈设前祀五日仪鸾尚舍陈设斋宫有司设扈从侍卫次于宫东西又设陪祀亲王次于宫东稍南西向北上宗室子孙位于其后又设司徒亚终献行事执事官次于坛南外壝门之西东向北上重行异位又设天名房在坛南外壝门之东西向大礼使次于其后皆西向又设席大屋于坛外西北驻车辂以备风雪祀前三日尚舍设大次于东壝外门内道北南向又设小次于坛下夘陛之北南向有司设馔幔于东壝中门之北南向设兵卫各服其器服守卫壝门每门二人郊社令率其属扫除坛之上下及壝之内外乃为燎位在南中壝东门之东坛之已位又为瘗坎在中壝内戍位祀前二日大乐令帅其属设登歌之乐于坛上稍南北向玉磬在午陛之西金钟在午陛之东柷一在钟前稍北敔一在磬前稍北东西相向歌工之次余工各立于县后琴瑟在前匏竹在后于坛下第一等上皆重行异位北向又设宫县乐南壝外门之外八佾二舞表于乐前又设采茨乐于应天门前祀前一日奉礼郎升设皇帝版位于坛上辰巳之间北向又设皇帝饮福位于其左稍却北向又帅礼直官设亚终献位于夘陛之东北西向北上司徒位于夘陛之东道南西向礼部尚书太常卿光禄卿礼部侍郎位各次之太常丞光禄丞又次之又设大礼使位于小次之左稍却西向又设分献官司天监读册中书侍郎位于中壝门道北西向郊社令廪牺令大官令良醖令位于其后又设郊社丞太祝奉礼郎以下诸执事官位于其后皆西向重行异位又设从祀文武羣官一品至五品位于中壝门内道南西向皆重行立又设助奠祝史斋郎位于东壝门外道北西向又设陪祀皇族位于道南西向六品至九品从祀羣官又于其南皆西向重行异位各依其品又设监祭御史二员一员在午陛之西南一员在子陛之西北皆东向又设监礼博士二员一员在午陛之东南一员在子陛之东北皆西向又设大乐令位于乐虡之间稍东西向协律郎位于乐虡之西东向又设奉礼郎于坛南稍东西向赞者次之司尊位于酌尊所俱北向又设牲牓于外壝东门之外西向馔牓于其北稍西南向牲牓之东牲位太史太祝各位于牲后俱西向又设礼部尚书太常卿光禄卿位于牲牓南稍北西向太常丞光禄丞大官令位于其后监祭御史监礼博士于礼部尚书位之西稍却北向廪牺令位在牲位西南北向又陈礼馔于馔牓之前案上未后三刻陈馔之时又设礼部尚书太常卿光禄卿位于案前稍东北上西向太常丞光禄丞大官令位于其后西向又设监祭御史监礼博士位于案前稍西北上东向又设异宝嘉瑞位于宫县西北太府少监位于寳后诸州嵗贡位于宫县东北戸部郎中位于其后天子八寳位于宫县西南符寳郎八员各位于寳后伐国毁寳位于宫县东南少府少监位于其后又设大乐令位于宫县之北稍东协律郎二在大乐令南东西相向司天监未后二刻同郊社令升设昊天上帝皇地只神座于坛上北方南向地只位在东稍却席皆以藁秸太祖配位座于东方西向席以蒲越五方帝日月神州地只天皇大帝北极神座于坛上第一等席皆藁秸内官五十四座五神五官岳镇海渎二十九座于坛第二等中官一百五十有八座昆仑山林川泽二十一座于坛上第三等外官一百六座丘陵坟衍原隰三十座于内壝之内众星三百六十座在内壝之外席皆以莞神座版各设于座首又设礼神玉俟告洁毕权彻去坛上及第一等神位祀日前五刻重设奉礼郎同司尊及执事者设天地配位各左十有一笾右十有一豆俱为三行豋三在笾豆间簠一簋一于豋前簠在左簋在右各于神座前借以席又设天地位太尊各二着尊各二牺尊各二山罍各二坛上东南隅配位着尊二牺尊二象尊二在天地位酒尊之东俱北向西上皆有坫加勺幂左以明水右以酒为酌尊所又天地位象尊各二壶尊各二山罍各四在坛下午陛之南北向西上配位壶尊二山罍四在酉陛之北东向北上皆有坫设而不酌亦左以明水右以酒又设五方帝日月神州地只天皇大帝北极第一等皆左八笾右八豆豋在笾豆间簠一簋一在豋前爵坫一在神座前第二等内官五十四座五神五官岳镇海渎二十九座每座笾二豆二簠一簋一俎一爵坫一第三等中官一百五十八座昆仑山林川泽二十一座及内壝内外官一百六十座丘陵坟衍原隰三十座内壝外众星三百六十座每位笾二豆二簠一簋一俎一爵一又设第一等每位太尊二着尊二皆有坫加勺第二等每陛山尊二第三等每位蜃尊二内壝内外每辰概尊二皆加勺自二等以下皆用匏爵先洗拭讫置于尊所其尊所皆在神位之左凡祭器皆借以席笾豆各加巾盖又设天地及配位笾一豆一簠一簋一俎四及毛血豆各一并第一等神位每位俎二于馔幔内又设皇帝洗位于夘陛下道北南向盥洗在东爵洗在西匜在东巾在西篚南肆实玉爵坫又设亚终献洗位在小次之东南向盥洗在东爵洗在西加勺篚在西南肆加巾又设第一等分献官盥洗爵洗位及第二等分献官盥洗爵洗位各于其辰陛道之左罍在洗左篚在洗右俱内向执罍篚者位于其后太府监少府监祀前一日未后二刻帅其属升坛陈玉币昊天上帝以苍璧苍币皇地只以黄琮黄币配位以苍币黄帝以黄琮青帝以青珪赤帝以赤璋大明以青珪璧白帝以白琥黒帝以璜北极以青珪璧天皇大帝以珪璧神州地祗以色两珪有邸皆置于匣五帝之币各从其方色凡币皆陈于篚设讫俟告洁讫权彻去祀日重设祀日丒前五刻礼部设祝册于神座右皆借以案太常卿明灯燎户部郎中设诸州嵗贡于宫县东北金为前列玉帛次之余为从列皆借以席立于嵗贡之后北向太府监少府监设异寳嘉瑞于宫县西北上瑞居前中下次之皆借以席立于寳后北向少府少监设伐国毁寳于宫县东南皆借以席立于寳后北向符寳郎设八寳于宫县西南各分立于寳南皆北向司天监太府监少府监郊社令奉礼郎升设昊天上帝皇地只配位及坛上第一等神位及设玉帛各于其位太祝取瘗玉加于币以礼神之玉各置于神座前乃退光禄卿率其属入实祭器昊天上帝皇地只配位每位笾三行以右为上形盐在前鱼鱐糗饵次之第二行榛实在前亁桃亁防亁枣次之第三行亁菱在前亁芡亁栗鹿脯次之豆三行以左为上芹菹在前笋菹葵菹次之第二行韭菹在前菁菹鱼醢免醢次之第三行豚拍在前醓醢酏食鹿臡次之簠黍簋稷豋皆太羮第一等坛上一十位每位皆实笾三行以右为上形盐在前鱼鱐次之第二行亁防在前桃枣次之第三行亁芡在前榛实鹿脯次之豆三行以左为上芹菹在前笋菹次之第二行菁菹在前韭菹鱼醢次之第三行豚拍在前醓醢鹿臡次之簠黍簋稷豋太羮第二第三等每位笾二鹿脯亁枣豆二鹿臡菁菹俎羊一体内壝内内壝外每位笾鹿脯豆鹿臡俎羊一体良醖令帅其属入实尊罍昊天上帝皇地只太尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沉齐山罍为下实以三酒配位着尊为上实以泛齐牺尊次之实以醴齐象尊次之实以盎齐壶尊次之实以醍齐山罍为下实以三酒第一等每位大尊实以泛齐着尊实以醴齐第二等山尊实以醍齐第三等及内壝内蜃尊实以泛齐内壝外及众星概尊实以三酒省牲器祀前一日午后八刻去坛二百歩禁止行人未后二刻郊社令丞率其属扫除坛之上下司尊奉礼郎帅执事者以祭器入设于位司天监设神位太府监少府监陈玉币于篚未后三刻礼直官引廪牺令与诸太祝祝史以牲就位又礼直官赞者分引礼部尚书太常卿光禄卿礼部侍郎太常丞监祭御史监礼博士廪牺令大官令大官丞诣内壝东门外省牲位立定乃引礼部尚书侍郎太常丞及监祭御史监礼博士升自夘陛视涤濯执事者皆举幂告洁俱毕降复位礼直官稍前曰告洁毕请省牲礼部尚书侍郎太常卿丞稍前省牲讫退复位次引光禄丞巡牲一匝光禄卿退光禄丞西向折身曰备讫乃复位次引廪牺令巡牲一匝西向躬身曰充又引诸祝史巡牲一匝首一员西向躬身曰腯毕俱复位礼直官稍前曰请省馔乃引礼部尚书以下各就位立定省馔讫礼直官引礼部尚书侍郎太常卿丞各还齐所余官廪牺令与诸太祝祝史以次牵牲诣厨授大官令丞次引光禄卿丞监祭监礼诣厨省鼎镬视涤濯毕乃还斋所脯后一刻大官令帅宰人以鸾刀割牲祝史各取毛血实以豆置于馔幔遂烹牲祝史乃取瘗血贮于盘　奠玉币祀日丑前五刻亚终献司徒以下应行事陪从羣官各服其服就次司天监复设坛上及第一等神位太府监少府监陈玉币太常卿郊社令丞明烛燎光禄卿丞实笾豆簠簋尊罍俟监祭监礼按视讫彻去巾盖大乐令帅工人布于宫县之内文舞八佾立于县前表后武舞八佾各为四佾立于宫县左右引舞执纛等在前又引登歌乐工由夘陛而升各就其位歌击弹者坐吹者立奉礼郎赞者先入就位余礼直官赞者分引分献官监祭御史监礼博士诸执事及太祝祝史斋郎助奠执尊罍举幂等官入自中壝东门当坛南重行西上北向立定奉礼郎赞拜分献官以下皆再拜讫奉礼赞曰各就位赞者礼直官分引监祭御史监礼博士按视坛之上下纠察不如仪者退复位礼直官引司徒入就位西向立礼直官引博士博士引亚献自东壝偏门入就位西向立又礼直官引终献次于其位祀日未明一刻通事舍人引侍中诣斋殿跪奏请中严俛伏兴又少顷乃跪奏外办俟尚辇进舆乃跪奏称具官臣某请皇帝降座升舆皇帝至大次乃跪奏称具官臣某请皇帝降舆皇帝入次即位于大次外质明诣次前跪奏请中严少顷又奏外办讫太常卿乃当次前跪称具官臣某请皇帝行事俛伏兴凡跪奏凖此皇帝出次乃前导至中壝门殿中监进大圭太常卿奏请执大圭入自正门皇帝入小次位西向立太常卿乃与博士分左右立定乃奏有司谨具请行事降神六成乐止太常卿别一员乃升烟瘗血讫乃奏拜拜讫俟侍中升坛诣盥洗位至位奏请搢大圭盥手皇帝盥手讫奏请帨手皇帝帨手讫奏请执大圭乃引至坛上殿中监进镇圭乃奏请搢大圭执镇圭皇帝执镇圭诣昊天上帝神座前奏请跪奠镇圭皇帝奠讫执大圭俛伏兴侍中进玉币乃奏请搢大圭跪奠玉币讫乃奏请执大圭俛伏兴少退又奏请再拜诣皇地只及配位奠镇圭玉币并如仪配位惟奏请奠镇圭及币奠玉币毕皇帝还版位乃奏请还小次释大圭皇帝入小次乃立于小次之南稍东以俟皇帝将奠配位之币赞者分引第一等分献官诣盥洗位搢笏盥手帨手执笏各由其陛升惟不由午陛诣神前搢笏跪太祝以玉币授之奠讫俛伏兴再拜讫各由本陛降复位初分献将降礼直官引诸祝史斋郎应助奠者再拜讫祝史各奉毛血之豆入各由其陛升诸太祝迎取于坛上奠讫退立于尊所　进熟奠玉币讫降还小次有司先陈牛鼎三羊鼎三豕鼎三鱼鼎三各在镬右大官令丞帅进馔者诣厨以匕升牛羊豕鱼自镬各实于鼎牛羊豕皆肩臂臑肫胳正脊各一长胁二短胁二代胁一凡十一体牛豕皆三十觔羊十五觔鱼十五头十五觔实讫幂之祝史二人以扃对举一鼎牛鼎在前羊豕次之鱼乂次之有司执匕以从各陈于每位馔幔位从祀坛上第一等五方帝大明夜明天皇大帝神州地只北极皆羊豕之体并同光禄卿帅祝史斋郎大官令丞各以匕升牛羊豕鱼于俎肩臂臑在上端肫胳在下端脊胁在中鱼即横置头在尊位设去鼎幂光禄卿丞同大官令丞实笾豆簠簋笾实以粉餈豆实以糁食簠实稻簋实粱俟皇帝还小次乐止礼直官引司徒出诣馔幔所与荐笾豆簠簋俎斋郎各奉天地配位之馔司徒率大官令以序入内壝正门乐作至坛下俟祝史进彻毛血豆降自夘陛以次出讫司徒与荐笾豆簠簋俎斋郎奉昊天上帝皇地只之馔升自午陛大官令丞与荐笾豆簠簋俎斋郎奉配位及第一等神位之馔升自夘陛各位太祝迎于坛陛之道间于昊天上帝位司徒搢笏北向跪奉粉餈笾在糗饵之间糁食豆在醓醢之前簠左簋右皆在豋前牛俎在豆前羊豕鱼俎次之以右为上司徒俛伏兴奉馔者奉讫皆出笏就位一拜司徒次诣皇地只奉奠并如上仪配位亦同司徒及奉天地配位馔者以次降大官令帅奉第一等神位之馔各于其位并如前仪俱毕乐止司徒大官令以下皆就位讫侍中升自夘陛立于昊天上帝酌尊所以俟太常卿乃当次前俛伏跪奏皇帝诣盥洗位俛伏兴皇帝出次殿中监进大圭乃奏请执大圭至盥洗位奏请搢大圭盥手皇帝盥手讫奏请帨手皇帝帨手讫奏请执大圭乃诣爵洗位至位奉请搢大圭受爵又奏请洗爵皇帝洗爵讫奏请拭爵皇帝拭爵讫奏请执大圭以爵授奉爵官皇帝诣昊天上帝酌尊所奏请搢大圭执爵良醖令举幂侍中跪酌太尊之泛齐酌讫奏请执大圭皇帝以爵授侍中皇帝乃诣昊天上帝神座前侍中进爵乃奏请搢大圭跪执爵三祭酒讫奏请奠爵奠爵讫奏请执大圭俛伏兴又奏请少退立俟中书侍郎读册文讫乃奏请再拜诣皇地只位及配位并如上仪献毕皇帝还版位乃奏请还小次释大圭皇帝入小次太常卿立于小次东南礼直官引博士博士引亚献诣盥洗位搢笏盥手帨手讫诣爵洗位搢笏洗爵拭爵讫以爵授执事者执笏升自夘陛诣昊天上帝酌尊所西向立执事者以爵授之乃搢笏执爵执尊者举幂良醖令跪酌着尊之醴齐酌讫复以爵授执事者执笏诣昊天上帝神座前初亚献至盥洗位文舞退武舞进乐作亚献诣昊天上帝神座前搢笏跪执事者以爵授之乃执爵三祭酒奠爵执笏俛伏兴少退再拜次诣皇地只及配位并如上仪献毕降复位礼直官引博士博士引终献诣盥洗位盥手洗爵升坛奠献并如上仪初终献将升坛礼直官分引第一等分献官诣盥洗位搢笏盥手帨手执笏各由其陛惟不由午陛诸神位酌尊所执事者以爵授之乃酌泛齐讫以爵授执事者共诣神座前搢笏跪执事者以爵授之乃执爵三祭酒奠爵执笏俛伏兴少退再拜讫各引还本位初第一等分献官将升赞引引第二等第三等内壝内外众星位分献各诣盥洗位搢笏盥手帨手酌酒奠拜并同上仪祝史斋郎以次助奠讫各还本位诸太祝各进彻笾豆各一少移故处乐作卒彻乐止初终献礼毕降复位太常卿乃当次前俛伏跪奏请皇帝诣饮福位皇帝出次殿中监进大圭乃奏请执爵三祭酒又奏请啐酒皇帝啐酒讫以爵授侍中乃奏请受胙侍中再以爵酒进乃奏请受爵饮福皇帝饮福讫奏请执大圭俛伏兴又奏请再拜讫乃导还版位西向立俟送神乐止乃奏请诣望燎位至位南向立俟火燎半柴乃跪奏具官臣某言礼毕皇帝还大次出中壝门外奏请释大圭皇帝入大次初终献礼毕司徒侍中太祝各升自夘陛太祝持胙俎进减天地配位前胙肉加于俎皆取前脚第二节又以黍稷饭共置一笾奉诣司徒侍中后北向立俟皇帝至饮福位太常卿奏请皇帝搢大圭啐酒讫司徒乃进胙俎皇帝受胙讫奉礼郎赞曰赐胙赞者唱曰再拜在位者皆再拜送神乐一成止皇帝既入大次更通天冠绛纱袍升舆至斋宫升金辂通事舍人引门下侍郎当辂前跪奏称具官臣某请车驾进发至侍臣上马所乃跪奏具官臣某请车驾少驻勅侍臣上马侍中称制可乃退制称侍臣上马侍臣上马毕乃跪奏称具官臣某请勅车右升千牛将军升讫跪奏称某官臣某请车驾进发车驾动前中后三部鼔吹凡十二队齐作应行礼陪从祀官先诣应天门奉迎再拜大乐令先诣应天门外准备奏乐如仪讫择日称贺












　　钦定续文献通考卷六十五
　　钦定四库全书
　　钦定续文献通考卷六十六
　　郊社考
　　郊
　　元宪宗二年八月合祭昊天后土大合乐以太祖睿宗配享
　　元兴朔漠代有拜天之礼衣冠尚质祭器尚纯帝后亲之宗戚助祭是年始以冕服拜天于日月山又用衍圣公孔元措言合祭天地首用礼乐作神位至四年防诣王于库库诺尔之西七年秋驻跸于准诺尔皆祭天于其地
　　世祖中统二年四月躬祀天于旧桓州之西北洒马湩以为礼
　　时皇族之外无得与祭
　　【臣】等谨按元初祭天无定所至元十二年十二月以受尊号遣使告天地始于丽正门东南七里建祭台设上帝皇地只位自后国有大典礼皆即南郊告谢至成宗大徳九年郊坛之制始备详见后告祭门
　　至元二十七年正月造祀天幄殿
　　成宗大徳二年左丞相哈喇哈斯集羣议建南郊为一代定制
　　元史袁桷传曰大徳初为翰林国史院检阅官时初建南郊桷进十议曰天无二日天既不得有二五帝不得谓之天作昊天五帝议祭天嵗或为九或为二作祭天名数议圜丘不见于五经郊不见于周官作圜丘非郊议后土社也作后土即社议三嵗一郊非古也作祭天无间嵗议燔柴见于古经周官以禋祀为大其义各有防作燔柴泰坛议祭天之牛角茧栗用牲于郊牛二合配而言之増羣祀而合祠非周公之制矣作郊不当立从祀议郊质而尊之义也明堂文而亲之义也作郊明堂礼仪异制议郊用辛鲁礼也卜不得常为辛作郊非辛日议北郊不见于三礼尊地而尊北郊郑之説也作北郊议礼官推其博多采用之
　　六年三月合祭昊天上帝皇地只于南郊遣左丞相哈喇哈斯摄事
　　为摄祀天地之始
　　九年二月命中书议行郊祀礼
　　右丞相哈喇哈斯等言祈天保民之事有天子亲祀者三曰天曰祖宗曰社稷而祭天尤国之大事也陛下虽未及亲祀宜如宗庙社稷嵗遣官摄祭制下翰林集贤太常及中书议以为周礼冬至圜丘惟祀昊天上帝夏至方泽乃礼地汉元始间始合祭天地厯东汉至宋千有余年分祭合祭迄无定议时既不同礼乐亦异合祭乃王莽之制不足法今当循三代之典祀天南郊而方泽之礼续议以闻于是议坛三成以合阳竒之数成高八尺一寸以合干之九九四陛陛十有二级外设二壝壝各四门坛设于丙巳之地以就阳位服依宗庙见用冠服制度乐用雷鼓雷鼗孤竹之管云和之琴瑟云门之舞四月又议用神主议者谓神主庙则有之今祀于坛对越在上非若他神无所见也遂不用七月博士又言古者祀天器用陶匏席藁鞂自汉甘泉雍时之祀下迨隋唐其坛壝玉帛礼器仪仗日益繁缛寖失古者尚质之意宋金多循唐制其坛壝礼器仪法其在当时固皆援经而定今欲修严不能一举而大备须酌古今之仪讲明去取埀则将来中书集议唐宋皆有摄行之礼除从祀受胙外一切仪注悉依唐制八月中书省又言自古有天下其祖宗皆配天享祭臣等议宗庙已依时祭享今郊祀止宜祭天制可是嵗南郊配位遂省元史何伯祥传曰大徳九年冬将有事于南郊议配享伯祥子玮为御史中丞建议曰严父配天万世不易不果行
　　十一月祀昊天上帝于南郊以摄太尉右丞相哈喇哈斯左丞相阿固台御史大夫特古勒徳尔为三献官时筑坛于丽正文明门之南丙位凡三百八畆有竒坛三成毎成高八尺一寸上成纵横五丈中成十丈下成十五丈四陛午贯地子午夘酉四位陛十有二级外设二壝内壝去坛二十五歩外壝去内壝五十四歩壝各四门外垣南櫺星门三东西櫺星门各二圜坛周围上下俱防以甓内外壝各高五尺壝四面各有门三俱涂以赤至大三年冬至以三成不足以容从祀版位以青防代一成防二百各长二十五尺以足四成之制燎坛在外壝内丙巳之位高一丈二尺四方各一丈周围亦防以甓东西南三出陛开上南出户上方六尺深可容柴香殿三间在外壝南门之外少西南向馔幕殿五间在外壝南门之外少东南向省馔殿一间在外壝东门之外少北南向外壝之东南为别院内神厨五间南向祠祭局三间北向酒库三间西向献官斋房二十间在神厨南垣之外西向外壝南门之外为中神门五间诸执事斋房六十间以翼之皆北向两翼端皆有垣以扺东西周垣各为门以便出入斋班防五间在诸献官斋房之前西向仪鸾局三间法物库三间都监库五间在外垣内之西北隅皆西向雅乐库十间在外垣西门之内少南东向演乐堂七间在外垣内之西南隅东向献官厨二间在外垣内之东南隅西向涤养牺牲所在外垣南门之外少东西向内牺牲房三间南向及祭牲用马一苍犊一羊豕鹿各九其文舞曰崇徳之舞武舞曰定功之舞其后泰定四年闰九月特加皇地只黄犊一将祀之夕敕送新猎鹿二至大三年冬至正配位苍犊皆一五方帝犊各一皆如其方之色大明青犊夜明白犊皆一马一羊鹿野豕各十有八兔十有二四年四月如之
　　武宗至大三年十一月有事于南郊以太祖配五方帝日月星辰从祀
　　先是二年十月尚书省及太常礼仪院言南郊之礼已行而未备北郊之礼尚未举行今年冬至祀天南郊请以太祖配明年夏至祀地北郊请以世祖配帝皆是之
　　【臣】等谨按祭祀志曰至大二年十二月右丞相等言南郊祭天于圜丘大礼已举云云是奉祖配天二年冬至已行之矣纪志不载盖脱误也
　　英宗至治二年九月议南郊亲祀事
　　中书平章玛鲁御史中丞曹立礼部尚书张埜学士蔡文渊袁桷邓文原太常礼仪院使王纬田天泽博士刘致等防都堂议一曰年分按前代多三年一祀今天子即位已及三年当有防钦依二曰神位周礼大宗伯以禋祀祀昊天上帝注谓昊天上帝冬至圜丘所祀天皇大帝也又曰苍璧礼天注云此礼天以冬至谓天皇大帝也在北极谓之北辰又曰北辰天皇耀魄宝也又名昊天上帝又名太一帝君以其尊大故有数名今按晋书天文志中宫钩陈口中一星曰天皇上帝其神耀魄寳周礼所祀天神正言昊天上帝郑氏以星经考之乃谓即天皇大帝然汉魏以来名号亦复不一汉初曰上帝曰太一曰皇天上帝魏曰皇皇帝天梁曰天皇大帝惟西晋曰昊天上帝与周礼合唐宋以来坛上既设昊天上帝第一等复有天皇大帝其五天帝与太一天一等皆不经见本朝大徳九年中书图议止依周礼祀昊天上帝至大三年图议五帝从享今议依前代通祭三曰配位孝经曰孝莫大于严父严父莫大于配天又曰郊祀后稷以配天此郊之所以有配也汉唐以下莫不皆然至大三年冬十月三日奉防十一月冬至合祭南郊太祖皇帝配今议取防四曰告配礼器曰鲁人将有事于上帝必先有事于頖宫注告后稷也告之者将以配天也告用牛一宋防要于致斋二日宿庙告配凡遣官牺尊豆笾行一献礼至大三年十一月二十一日质明行事初献摄太尉同太常礼仪院官赴太庙奏告今议取防五曰大裘冕周礼司裘掌为大裘以共王祀天之服郑司农云黒羊裘服以祀天示质也弁师掌王之五冕注冕服有六而言五者大裘之冕盖无旒不聫数也礼记郊特牲曰郊之祭也迎长日之至也祭之日王被衮以象天戴冕璪十有二旒则天数也陆佃曰礼不盛服不充盖服大裘以衮袭之也谓冬祀服大裘被之以衮开元及开寳通礼銮驾出宫服衮冕至大次质明改服大裘冕而出次宋防要绍兴十三年车驾自庙赴青城服通天冠绛纱祀日服大裘衮冕今议用衮冕六曰匏爵郊特牲曰郊之祭也器用陶匏以象天地之性也注谓陶瓦器匏用酌献酒开元礼开寳礼皆有匏爵大徳九年正配位用匏爵有坫今议正位用匏配位饮福用玉爵七曰戒誓唐通典引礼经祭前期十日亲戒百官及族人太宰总戒羣官唐前祀七日宋防要十日纂要太尉南向司徒亚终献一品二品从祀北向行事官以次北向礼直官以誓文授太尉读之今天子亲行大礼止令礼直局管勾读誓文今议令管勾代太尉读誓刑部尚书莅之八曰防斋致斋礼经前期十日唐宋金皆七日散斋四日致斋三日国朝亲祀太庙七日散斋四日于别殿致斋三日于大明殿今议依前七日九曰借神席郊特牲曰莞簟之安而蒲越藁鞂之尚注蒲越藁鞂借神席也汉旧仪高帝配天绀席祭天用六防绮席六重成帝即位丞相衡御史大夫谭以为天地尚质宜止勿修诏从焉唐麟徳二年诏曰自处以厚奉天以薄改用防褥上帝以苍其余各视其方色宋以褥加席上礼官以为非礼元丰元年奉防不设国朝大徳九年正位藁鞂配位蒲越冒以青缯至大三年加青绫褥青锦方坐今议合依至大三年于席上设褥各依方位十曰牺牲郊特牲曰郊特牲而社稷太牢又曰天地之牛角茧栗秦用骝驹汉文帝五帝共一牲武帝三年一祀用太牢光武采元始故事天地共犊隋上帝配帝苍犊二唐开元用牛宋正位用苍犊一配位太牢一国朝大徳九年苍犊二羊豕各九至大三年马纯色肥腯一牲正副一鹿一十八野猪一十八羊一十八今议依旧仪神位配位用犊外仍用马其余并依旧日已行典礼十一日香鼎大祭有三始烟为歆神始宗庙则焫萧祼鬯所谓臭阳达于墙屋也后世焚香盖本于此而非礼经之正至大三年用陶瓦香鼎五十神座香鼎香合案各一今议依旧仪十二曰割牲周礼司士凡祭祀帅其属而割牲羞俎豆又诸子大祭祀正六牲之体礼运云腥其俎熟其殽体其犬豕牛羊注云腥其俎谓豚解而腥之为七体也熟其殽谓体解而爓之为二十一体也体其犬豕牛羊谓分别骨肉之贵贱以为众俎也七体谓脊两肩两拍两髀二十一体谓肩臂臑膊骼正脊脡脊横脊正胁短胁代胁并肠三胃三拒肺一祭肺三也【案礼运疏体解止云十一体陈祥道礼书乃为二十一体盖据有司彻疏凡骨体之数左右合为二十一体而云然也肩臂臑膊胳长胁短胁代胁合左右凡十六正脊脡脊横脊凡三两脾不升合为二十一体不闻以肠胃拒肺祭肺为体志文误矣】其后宋元丰三年详定礼文所言古者祭祀用牲有豚解有体解豚解则为七以荐腥体解则为二十一以荐熟盖犬豕牛羊分别骨肉贵贱其解之为体则均也皇朝马牛羊豕鹿并依至大三年割牲用国礼今议依旧仪十三曰大次小次周礼掌次王旅上帝张氊案设皇邸唐通典前祀三日尚舍直长施大次于外壝东门之内道北南向宋防要前祀三日仪鸾司帅其属设大次于外壝东门之内道北南向小次于午阶之东西向曲礼曰践阼临祭祀正义曰阼主阶也天子祭祀履主阶行事故曰践阼宋元丰详定礼文所言周礼宗庙无设小次之文古者人君临位于阼阶盖阼阶者东阶也惟人主得位主阶行事今国朝
<史部,政书类,通制之属,钦定续文献通考,卷六十六>太庙仪注大次小次皆在西盖国家尚右以西为尊也今议依祀庙仪注又续具议一曰礼神玉周礼大宗伯以禋祀祀昊天上帝注禋之言烟也周人尚臭烟气之臭闻者积柴实牲体焉或有玉帛正义曰或有玉帛或不用玉帛皆不定之辞也崔氏云天子自奉玉帛牲体于柴上引诗圭璧既卒是燔牲玉也盖卒者终也谓礼神既终当藏之也正经既无燔玉明证汉武帝祠太一胙余皆燔之无玉晋燔牲币无玉唐宋乃有之显庆中许敬宗等修旧礼乃云郊天之有四圭犹宗庙之有圭瓉也并事毕收藏不在燔列宋政和礼制言古者祭祀无不用玉周官典瑞掌玉器之藏盖事已则藏焉有事则出而复用未尝有燔瘗之文今议后大祀礼神之玉时出而用无得燔瘗盖燔者取其烟气之臭闻玉既无烟又且无气祭之日但当奠于神座既卒事则收藏之二曰饮福特牲馈食礼曰尸九饭亲嘏主人少牢馈食礼曰尸十二饭尸嘏主人嘏长也大也行礼至此神明已飨盛礼俱成故膺受长大之福于祭之末也自汉以来人君一献才毕而受嘏唐开元礼太尉未升堂而皇帝饮福宋元丰三年改从亚终献既行礼皇帝饮福受胙国朝至治元年亲祀庙仪注亦用一献毕饮福今议从旧三日升烟禋之言烟也升烟所以报阳也祀天之有烟柴犹祭地之瘗埋宗庙之裸鬯厯代以来或先燔而后祭或先祭而后燔皆为未允今议祭之日乐六变而燔牲首牲首亦阳也祭终以爵酒馔物及牲体燎于坛天子望燎柴用栢四日仪注礼经出于秦火之后残阙脱漏所存无几至汉诸儒各执所见后人所宗惟郑康成王子廱而二家自相矛盾唐开元礼杜佑通典五礼畧完至宋开寳礼并防要与郊庙奉祀礼文中间讲明始备金国大率依唐宋制度圣朝四海一家礼乐之兴正在今日况天子亲行大礼所用仪注必合讲求大徳九年中书集议合行礼仪依唐制至治元年已有庙祀仪注宜取大徳九年至大三年并今次新仪与唐制参酌増损修之侍仪司编排卤簿太史院具报星位分献官员数及行礼并诸执事官合依至大三年仪制亚终献官取防寻以太皇太后崩南郊事复止
　　泰定帝泰定四年闰九月郊祀天地
　　是年正月御史台臣言自世祖迄英宗咸未亲郊陛下宜躬行郊祀诏遵世祖旧典仍命大臣摄行祀事
　　文宗至顺元年十月亲祀昊天上帝于南郊以太祖配将亲郊十月太常博士言亲祀仪注已具事有未尽者按前代典礼亲郊七日百官习仪于郊坛今既与受戒誓相妨合于致斋前一日告示与祭执事者各具公服赴南郊习仪凡与祭执事斋郎乐工旧不设盥洗位殊非涓洁之道今合于馔殿斋班防前及斋宿之所随宜设置盥洗数处俱用锅釜温水置盆杓巾帨令人掌管省谕必盥洗然后行事违者治之祭日太常院分官提调神厨监视割烹上下灯烛籸燎已前虽有剪烛提调籸盆等官率皆虚应故事或减刻物料烛燎不明又尝见奉礼賛赐胙之后献官方退所司便服彻俎坛上灯烛一时俱灭因而杂人登坛攘夺不能禁止甚为防慢今宜禁约省牲之前凡入壝门之人皆服窄紫有官者公服禁治四壝红门宜令所司添造闗木锁钥祭毕即令闗闭毋使杂人得入其藁鞂匏爵事毕合依大徳九年例焚之监察御史杨彬等言礼享帝必以始祖为配今未闻设配位窃恐礼文有阙又先祀一日皇帝必备法驾出宿郊次其扈从近侍之臣未尝经厯宜申戒敕以达孚诚命与中书议行至是亲郊始服大裘衮冕行事祭祀志曰南郊自世祖以来毎难于亲其事英宗始有意亲郊而志弗克遂至文宗始克举焉器物仪注至是益加详慎矣
　　顺帝至正三年十月亲祀上帝于南郊以太祖配先期告祭太庙礼成大赦天下皆用旧典
　　十五年十一月亲祀上帝于南郊以皇太子阿裕寔哩达喇为亚献摄太尉右丞相鼎珠为终献
　　十月右丞相哈玛尔言郊社之礼以太祖配皇帝出宫至郊祀所便服乘马不设内外仪仗教坊队子斋戒七日如旧仪
　　文宗在位五年亲郊一
　　【至頥元年十月辛酉】
　　顺帝在位三十二年亲郊二
　　【至正三年十月己酉十五年十一月壬辰】
　　郊祀仪物
　　神位昊天上帝位天坛之中少北皇地只位次东少却皆南向神席皆缘以缯绫褥素座昊天上帝色皆用青皇地只色皆用黄借皆以藁秸配位居东西向神席绫褥锦方座色皆用青借以蒲越从祀圆坛第一等九位青帝位寅赤帝位已黄帝位未白帝位申黒帝位亥主皆用栢素质书大明位邜夜明位酉北极位丑天皇大帝位戍用神位版丹质黄书神席绫褥座各随其方色借皆以藁秸第二等内官位五十有四钩星天柱元枵天厨柱史位于子其数五女史星纪御女位于丑其数三自子至丑神位皆西上帝座星嵗星大理河汉析木尚书位于寅帝座居前行其数六南上隂徳大火天枪元戈天牀位于夘其数五北上太阳守相寿星辅星三师位于神其数五南上天一太一内防荧惑鹑尾势星天理位于已天一太一居前行其数七西上北斗天牢三公鹑火文昌内阶位于午北斗居前行其数六填星鹑首四辅位于未其数三自午至未皆东上太白实沈位于申其数二北上八谷大梁扛星华盖位于酉其数四五帝内座降娄六甲传舍位于戍五帝内座居前行其数四自酉至戍皆南上紫防垣辰星陬訾钩陈位于亥其数四东上神席皆借以莞席内壝外诸神位皆同第三等中官百五十八位虚宿女宿牛宿织女人星司命司非司危司禄天津离珠罗堰天桴奚仲左旗河鼓右旗位于子虚宿女宿牛宿织女居前行其数十有七月星建星斗宿箕宿天鸡辇道渐台败扶筐匏天弁天棓帛度屠肆宗星宗人宗正位于丑月星建星斗宿箕宿居前行其数十有七自子至丑皆西上日星心宿天纪尾宿罚星东咸列肆天市垣斛星斗星车肆天江宦星市楼侯星女牀天籥位于寅日星心宿天纪尾宿居前行其数十有七南上房宿七公氐宿帝席大角亢宿贯索键闭钩钤西咸天乳招揺梗河亢池周鼎位于夘房宿七公氐宿帝席大角亢宿居前行其数十有五北上太子星太微垣轸宿角宿摄提常陈幸臣谒者三公九卿内诸五侯郎位郎将进贤平道天田位于辰太子星太微垣轸宿角宿摄提居前行其数十有六南上张宿翼宿明堂四帝座黄帝座长垣少微灵台虎贲从官内屏位于已张宿翼宿明堂居前行其数十有一西上轩辕七星三台栁宿内平太尊积薪积水北河位于午轩辕七星三台栁宿居前行其数九鬼宿井宿参宿天尊五诸侯钺星坐旗司怪天闗位于未鬼宿井宿参宿居前行其数九自午至未皆东上毕宿五车诸王觜宿天船天街厉石天高三柱天潢咸池位于申毕宿五车诸王觜宿居前行其数十有一北上月星宿胃宿积水天谗卷舌天河积尸大陵左更天大将军南门位于酉月星昴宿胃宿居前行其数十有二娄宿魁宿壁宿右更附路阁道王良防星天廐土公云雨礔礰位于戍娄宿壁宿居前行其数十有二自酉至戍皆南上危宿室宿车府坟墓虚梁盖屋臼星杵星土功功吏造父离宫雷电腾蛇位于亥危宿室宿居前行其数十有三东上内壝外官一百六位天垒城离瑜代星斋星周星晋星韩星秦星魏星燕星楚星郑星位于子其数十有二越星赵星九坎天田狗国天渊狗星鼈星农丈人杵星糠星位于丑其数十有一自子至丑皆西上车骑将军天福从官积卒神宫傅説星鱼星位于寅其数八南上阵车车骑骑官顿顽折威阳门五柱天门衡星库楼位于夘其数十北上土司空长沙青丘南门平星位于辰其数五南上酒旗天庙东瓯器府军门左右辖位于已其数六西上天相天稷爟星天纪外厨天狗南河位于午其数七天社矢星水位闗丘狼星弧星老人星四凟野鸡军市水府孙星子星位于未其数十有三自午至未皆东上天节九州殊口附耳参镇九斿玉井军井屏星伐星天厠天矢丈人位于申其数十有二北上天园天隂天廪天苑天囷刍藁天庾天仓鈇质天溷位于酉其数十外屏大司空八魁羽林位于戍其数四自酉至戍皆南上哭星泣星天钱天纲北落师门败臼斧垒壁阵位于亥其数八东上内壝外众星三百六十位毎辰神位三十自第二等以下神位版皆丹质黄书内官中官外官则各题其星名内壝外三百六十位惟题曰众星位凡从祀位皆内向十二次微左旋子居子陛东午居午陛西夘居夘陛南酉居酉陛北　器物之等其目有八一曰圭币昊天上帝苍璧一有缫借青币一燎玉一皇地只黄琮一有缫借黄币一配帝青币一黄帝黄琮一青帝青圭一赤帝赤璋一白帝白琥一黒帝璜一币皆如其方色大明青圭有邸夜明白圭有邸天皇大帝青圭有邸北极圭有邸币皆如其玉色内官以下皆青币二曰尊罍上帝太尊着尊牺尊山罍各一在坛上东南隅皆北向西上设而不酌象尊壶尊各二山罍四在坛下午陛之东皆北向西上皇地只亦如之在上帝酒尊之东皆北向西上配帝着尊牺尊象尊各二在地只酒尊之东皆北向西上设而不酌牺尊壶尊各二山罍四在坛下酉陛之北东向北上五帝日月北极天皇皆太尊一着尊二内官十二次各象尊二中官十二次各壶尊二外官十二次各概尊二众星十二次各散尊二凡尊各设于神座之左而右上皆有坫有勺加幂幂之绘以云惟设而不酌者无勺三曰笾豆登俎昊天上帝皇地只及配帝笾豆皆十二豋三簋二簠二俎八皆有匕筯玉币篚二匏爵一有坫沙池一青甆牲盘一从祀九位笾豆皆八簠一簋一登一俎一匏爵一有坫沙池一玉币篚一内官位五十四笾豆皆二簋一簠二豋一俎一匏爵有坫沙池币篚十次次各一中官百五十八皆笾一豆一簋一簠一俎一匏爵有坫沙池币篚十二次各一外官位一百六皆笾一豆一簋一簠一俎一匏爵有坫沙池币篚十二次各一众星位三百六十皆笾一豆一簋一簠一俎一匏爵沙池币篚十二次各一此笾豆簠簋豋爵篚之数也凡笾之设居神位左豆居右豋簠簋居中俎居后笾皆用巾幂之绘以斧四曰酒齐以太尊实泛齐着中实醴齐牺尊实盎齐山罍实三酒皆有上尊马湩设于尊罍之前注于器而幂之设而不酌者以象尊实醴齐壶尊实沈齐山罍二实三酒皆有上尊以祀昊天上帝皇地只亦如之以着尊实泛齐牺尊实醴齐象尊实盎齐山罍实清酒皆有上尊马湩如前设之设而不酌者以牺尊实醍齐壶尊实沈齐山罍三实清酒皆有上尊以祀配帝以太尊实泛齐以着尊实醴齐皆有上尊九位同以祀五帝日月北极天皇大帝以象尊实醴齐有上尊十二次同以祀内官以壶尊实沈齐有上尊十二次同以祀中官以概尊实清酒有上尊十二次同以祀外官以散尊实昔酒有上尊十二次同以祀众星凡五齐之上尊必皆实明水山罍之上尊必皆实元酒散尊之上尊亦实明水五曰牲粢庶品昊天上帝苍犊皇地只黄犊配帝苍犊大明青犊夜明白犊天皇大帝苍犊北极元犊皆一马纯色一鹿十有八羊十有八野豕十有八兎十有二葢参以国礼割牲为七体左肩臂臑兼代脇长脇为一体右肩臂臑兼代脇长脇为一体左髀肫胳为一体脊连背肤短脇为一体膺骨脐腹为一体项为一体马首报阳升烟则用之毛血盛以豆或青甆盘馔未入置俎上馔入彻去笾之实鱼绣糗饵粉餈枣干防形盐鹿脯榛桃菱茨栗豆之实芹菹韭菹菁菹笋菹脾折兎醢食鱼醢豚拍鹿臡醓醢糁食凡笾之用八者无糗饵粉餈菱栗豆之用八者无脾折食兎醢糁食用皆二者笾以鹿脯干枣豆以鹿臡菁菹用皆一者笾以鹿脯豆以鹿臡凡簠簋用皆二者簋以黍稷簠以稻粱用皆一者簋以稷簠以黍实登以太羮六曰香烛洗位正位香鼎一香合一香案一祝案一皆有衣拜褥一盥爵洗位一罍一洗一白罗巾一亲祀匜二盘二地只配位咸如之香用龙脑沉香祝版长各二尺四寸濶一尺二寸厚三分木用楸栢从祀九位香鼎香合香案绫拜褥皆九褥各随其方之色盥爵洗位二罍二洗二巾二第二等盥爵洗位二罍二洗二巾二第三等亦如之内壝内盥爵洗位一罍一洗一巾一内壝外亦如之凡巾皆有篚从祀而下香用沉檀降真鼎用陶瓦第二等十二次而下皆紫绫拜褥十有二亲祀御版位一饮福位及大小次盥洗爵洗版位各一皆青质金书亚献终献饮福版位一黒质黄书御拜褥八亚终献饮福位拜褥一黄道防褥寳案二黄罗销金案衣水火鉴七曰烛燎天坛椽烛四皆销金绛纱笼自天坛至内壝外及乐县南北通道绛烛三百五十素烛四百四十皆绛纱笼御位椽烛六销金绛纱笼献官椽烛四杂用烛八百籸盆二百二十有架黄桑条去肤一车束之置燎坛以焚牲首八日献摄执事亚献官一终献官一摄司徒一助奠官二大礼使一侍中二门下侍郎二礼仪使二殿中监二尚辇官二太仆卿二控马官六近侍官八导驾官二十有四典寳官四侍仪官五太常卿丞八光禄卿丞二刑部尚书二礼部尚书二奉玉币官一定撰祝文官一书读祝册官二举祝册官二太史令一御奉爵官一奉匜盘官一御爵洗官二执巾官二割牲官二温酒官一太史令一大官丞一良醖令丞二廪牺令丞二纠仪御史四太常博士二郊祀丞二太乐令一大乐丞一司尊罍二亚终献盥洗官二爵洗官二巾篚官二奉爵官二祝史四太祝十有五奉礼郎四协律郎二剪烛官四礼直官管勾一礼部防视仪卫官二兵部清道官二拱卫使二大都兵马使二斋郎百司天生二看守籸盆军官一百二十
　　亲祀南郊仪
　　斋戒祀前七日皇帝散斋四日于别殿致斋三日其二日于大明殿一日于大次有司停奏刑罚文字致斋前一日尚舍监设御幄于大明殿西序东向致斋之日质明诸卫勒所部屯门列仗昼漏上水一刻通事舍人引侍享执事文武四品以上官俱公服诣别殿奉迎昼漏上水二刻侍中版奏请中严皇帝服通天冠绛纱袍昼漏上水三刻侍中版奏外办皇帝结佩出别殿乘舆华盖繖扇侍卫如常仪奉引至大明殿御幄东向坐侍臣夹侍如常一刻顷侍中前跪奏臣某言请降就斋俯伏兴皇帝降座入室解严侍享执事官各还本司宿卫者如常凡侍祠官受誓戒于中书省散斋四日致斋三日守壝门兵卫与大乐工人俱清斋一宿光禄卿以阳燧取明火供防以方诸取明水实尊　告配祀前二日摄太尉与太常礼仪院官防诣太庙以一献礼奏告太祖法天启运圣武皇帝之室寅刻太尉以下公服自南神门东偏门入至横街南北向立定奉礼郎賛拜礼直官承在位皆再拜讫各就位礼直官诣太尉前賛请诣盥洗位引太尉至盥洗位盥手帨手诣爵洗位涤爵拭爵请诣酒尊所酌酒诣神座前北向立搢笏跪三上香授币奠币执爵祭酒三祭酒于沙池讫读祝举祝官搢笏跪对举祝版读祝官跪读祝文毕举祝官奠祝版于案执笏兴读祝官俯伏兴礼直官賛出笏俯伏兴再拜复位司尊良醖令从降复位北向立奉礼郎賛拜礼直官承再拜毕太祝捧祝币降自太阶诣望瘗位太尉以下俱诣坎位焚瘗讫自南神门东偏门以次出　车驾出宫祀前一日所司备仪从内外仗侍祠官两行序立于崇天门外太仆卿控御马立于大明门外诸侍臣及导驾官二十有四人俱于斋殿前左右分班立俟通事舍人引侍中奏请中严俯伏兴皇帝服通天冠绛纱少顷侍中版奏外办皇帝出斋室即御座羣臣起居讫尚辇进舆侍中奏请皇帝升舆华盖繖扇侍卫如常仪导驾官导至大明门外侍中进当舆前跪奏请降舆乘马导驾官分左右步导门下侍郎跪奏请进发俯伏兴前称警跸至崇天门外门下侍郎跪奏请权停勅众官上马侍中承防称制可门下侍郎传制称众官上马賛者承传众官出櫺星门外上马门下侍郎奏请进发前称警跸华盖繖扇仪仗与众官分左右前引教坊乐鼓吹不作至郊坛南櫺星门外侍中传制众官下马賛者承众官下马下马讫自卑而尊与仪仗倒卷而北两行驻立驾至櫺星门侍中奏请皇上降马步入櫺星门由西偏门稍西侍中奏请升舆尚辇奉舆华盖扇如常仪导驾官前导皇帝乘舆至大次前侍中奉请降舆皇上降舆入就次帘降侍卫如式通事舍人承防勅众官各还斋次尚食进膳讫礼仪使以祝册奏请御署讫奉出郊祀令受之各奠于坫　陈设祀前三日尚舍监陈大次于外壝西门之道北南向设小次于内壝西门之外道南东向设黄道裀褥自大次至于小次版位及坛上皆设之所司设兵卫各具器服守卫壝门毎门兵官二员外垣东西南櫺星门外设跸街清路诸军诸军旗服各随其方之色去坛二百步禁止行人祀前一日郊祀令率其属扫除坛之上下大乐令率其属设登歌乐于坛上稍南北向设宫县二舞位于坛南内壝南门之外如式奉礼郎设御版位于小次之前东向设御饮福位于坛上午陛之西亚终献饮福位于午陛之东皆北向又设亚终献助奠门下侍郎以下版位于坛下御版位之后稍南东向异位重行以北为上又设司徒太常卿以下位于其东相对北上皆如常仪又分设纠仪御史位于其东西二壝门之外相向而立又设御盥洗爵洗位于内壝南门之内道西北向又设亚终献盥洗爵洗位于内壝南门之外道西北向又设省牲馔等位如常仪未后二刻郊祀令同太史令俱公服升设昊天上帝位于坛上北方南向席以藁秸加神席褥座又设配位于坛上西方东向席以蒲越加神席褥座礼神苍璧置于缫借青币设于篚正位之币加燎玉置尊所俟告洁毕权彻至祀日丑前重设执事者实柴于燎坛及设笾豆簠簋尊罍匏爵俎坫等事如常仪　省牲器祀前一日未后二刻郊祀令率其属各扫除坛之上下司尊罍奉礼郎率祠祭郎以祭器入设于位郊祀令率执事者以礼神之主置于神位前未后三刻廪牺令诸太祝祝史以牲就位礼直官分引太常卿光禄卿丞监祭监礼官大官令丞等诣省牲位立定礼直官引太常卿监祭监礼由东壝北偏门入自夘陛升坛视涤濯司尊罍跪举幂曰洁告洁毕俱复位礼直官稍前曰请省牲太常卿稍前省牲毕退复位次引廪牺令巡牲一匝西向折身曰充告充毕复位诸太祝俱巡牲一匝复位上一员出班西向折身曰腯告腯毕复位礼直官引太常卿光禄卿丞大官令丞监祭监礼诣省馔位东西相向立礼直官请太常卿省馔毕退还斋所廪牺令与诸太祝祝史以次牵牲诣厨授大官令次引光禄卿监祭监礼等诣厨省鼎镬视涤溉毕还斋所晡后一刻大官令率宰人以鸾刀割牲祝史各取血及左耳毛实于豆仍取牲首贮于盘俱置于馔殿遂烹牲刑部尚书莅之监实水纳烹之事　习仪祀前一日未后三刻献官诸执事各服其服习仪于外壝西南隙地其陈设乐架礼器等物如行事之仪　奠玉币祀日丑前五刻太常卿设烛于神座前太史令郊祀令各服其服升设昊天上帝及配位神座执事者陈玉帛于篚置尊所礼部尚书设祝册于案光禄卿率其属入实笾豆簠簋尊罍如式祝史以牲首盘设于坛大乐令率工人二舞入就位礼直官分引监祭监礼郊祀令及诸执事官斋郎入就位礼直官引监祭监礼按视坛之上下退复位奉礼賛拜礼直官承监祭礼以下皆再拜讫又賛各就位大官令率斋郎出诣馔殿俟于门外礼直官分引摄太尉及司徒等官入就位符寳郎奉寳陈于宫县之侧随地之宜太尉之将入也礼直官引博士博士引礼仪使对立于大次前侍中版奏请中严皇帝服大裘衮冕侍中奏外办礼仪使跪奏礼仪使臣某请皇帝行礼俯伏兴卷出次礼仪使前导华盖扇如常仪至西壝门外殿中监进大圭礼仪使奏请执大圭皇帝执圭华盖繖扇停于门外近侍官与大礼使皆后从皇帝入门宫县乐作请就小次释圭乐止礼仪使以下分立左右少顷礼仪使奏有司谨具请行事降神乐作天成之曲六成太常卿率祝史捧马首诣燎坛升烟讫复位礼仪使跪奏请就版位俯伏兴皇帝出次请执大圭至位东向立再拜皇帝再拜奉礼賛众官皆再拜讫奉玉币官跪取玉币于篚立于尊所礼仪使奏请行事遂前导宫县乐作由南壝西偏门入诣盥洗位北向立乐止搢大圭盥手奉匜官奉匜沃水奉盘官奉盘承水执巾官奉巾以进盥帨手讫执大圭乐作至午陛乐止升阶登歌乐作至坛上乐止宫县钦成之乐作殿中监进镇圭礼仪使奏请搢大圭执镇圭请诣昊天上帝神位前北向立内侍先设缫席于地礼仪使奏请跪奠镇圭于缫席奉玉币官加玉于币以授侍中侍中西向跪进礼仪使奏请奠玉币皇帝受奠讫礼仪使奏请执大圭俯伏兴少退再拜兴平立内侍取镇圭授殿中监又取缫借置配位前礼仪使前导请诣太祖皇帝神位前西向立奠镇圭及币并如上仪乐止礼仪使前导请还版位登歌乐作降阶乐止宫县乐作殿中监取镇圭缫席以授有司皇帝至版位东向立乐止请还小次释大圭祝史奉毛血豆升自午陛以进正位升自夘陛以进配位太祝各迎奠于神座前俱退立尊所进馔皇帝奠玉币还位祝史取毛血豆以降礼直官引司徒大官令率斋郎奉馔入自正门升殿如常仪礼仪使跪奏请行礼俯伏兴皇帝出次宫县乐作请执大圭前导由正门西偏门入诣盥洗位北向立乐止搢圭盥手如前仪执圭诣爵洗位北向立搢圭奉爵官跪取匏爵于篚以授侍中侍中以进皇帝受爵执罍官酌水洗爵执巾官授巾拭爵讫侍中受之以授捧爵官执圭乐作至午陛乐止升阶登歌乐作至坛上乐止诣正位酒尊所东向立搢圭捧爵官进爵皇帝受爵司尊者举幂侍中賛酌太尊之泛齐以爵授捧爵官执圭宫县乐作奏明成之曲请诣昊天上帝神座前北向立搢圭跪三上香侍中以爵跪进皇帝执爵三祭酒以爵授侍中大官丞注马湩于爵以授侍中侍中跪进皇帝执爵亦三祭之【今有蒲萄酒与尚醖马湩各祭一爵为三爵】以爵授侍中执圭俯伏兴少退立读祝举祝官搢笏跪举祝册读祝官西向跪读祝文讫俯伏兴举祝官奠祝于案奏请再拜皇帝再拜兴平立请诣配位酒尊所西向立司尊者举幂侍中賛酌着尊之泛齐以尊授捧爵官执圭请诣太祖皇帝神位前西向立宫县乐作侍中賛进圭跪三上香三祭酒及马湩讫賛执圭俯伏兴少退举祝官举祝读祝官北向跪读祝文讫俯伏兴奠祝版讫奏请再拜皇帝再拜兴平立乐止请诣饮福位北向立登歌乐作太祝各以爵酌上尊福酒合置一爵以授侍中侍中西向以进礼仪使奏请再拜皇帝再拜兴奏请搢圭跪受爵祭酒啐酒以爵授侍中侍中再以温酒跪进礼仪使奏请受爵皇帝饮福酒讫侍中受虚爵兴以授太祝太祝又减神前胙肉加于俎以授司徒司徒以俎西向跪进皇帝受以授左右奏请执圭俯伏兴平立少退奏请再拜皇帝再拜讫乐止礼仪使前导还版位登歌乐作降自午陛乐止宫县乐作至位东向立乐止请还小次至次释圭文舞退武舞进宫县乐作奏和成之曲乐止礼直官引亚终献官升自夘陛行礼如常仪惟不读祝皆饮福而无胙降自夘陛复位礼直官賛太祝彻笾豆登歌乐作奏寕成之曲卒彻乐止奉礼賛赐胙众官再拜在位者皆再拜礼仪使奏请诣版位出次执圭至位东向立再拜皇帝再拜奉礼賛曰再拜賛者承传在位者皆再拜送神乐作天成之曲一成止礼仪使奏礼毕遂前导皇帝还大次宫县乐作出门乐止至大次释圭望燎皇帝既还大次礼直官引摄太尉以下监祭监礼诣望燎位太祝各捧篚诣神位前进取燔玉祝币牲俎并黍稷饭笾爵酒各由其陛降诣燎坛以祝币馔物置柴上礼直官賛可燎半柴又賛礼毕摄太尉以下皆出礼直官引监祭礼祝史太祝以下从坛南北向立定奉礼賛曰再拜监祭礼以下皆再拜遂出　车驾还宫皇帝既还大次侍中奏请解严皇帝释衮冕停大次五刻顷所司备法驾序立于櫺星门外以北为上侍中版奏请中严皇帝改服通天冠绛纱袍少顷侍中版奏外办皇帝出次升舆导驾官前导华盖繖扇如常仪至櫺星门外太仆卿进御马如式侍中前奏请皇帝降舆乘马讫太仆卿执御门下侍郎奏请车驾进发俯伏兴退车驾动称警跸至櫺星门外门下侍郎跪奏曰请权停勅众官上马侍中承防曰制可门下侍郎传制賛者承传众官上马毕导驾官及华盖繖扇左右前导门下侍郎跪请车驾进发俯伏兴车驾动称警跸教坊乐鼓吹振作驾至崇天门櫺星门外门下侍郎跪奏曰请权停敇众官下马侍中承防曰制可门下侍郎俯伏兴退制賛者承传众官下马毕左右前引入内与仪仗倒卷而北两行驻立驾入崇天门至大明门外降马升舆以入驾既入通事舍人承防敇众官皆退宿卫官率卫士宿卫如式
　　摄祀仪
　　斋戒祀前五日质明奉礼郎率仪鸾局设献官诸执事版位于中书省献官诸执事位俱借以席仍加紫绫褥初献摄太尉设位于前堂阶上稍西东南向监祭御史二位一位在甬道上西稍北东向一位在甬道上东稍北西向监礼博士二位各次御史以北为上次亚献官终献官摄司徒位于其南次助奠官次太常卿光禄卿次太史令礼部尚书刑部尚书次奉璧官奉币官读祝官太常少卿拱卫直都指挥使次太常丞光禄丞大官令良醖令司尊罍次廪牺令举祝官奉爵官次大官丞盥洗官爵洗官巾篚官次剪烛官次与祭官其礼直官分直于左右东西相向西设版位四列皆北向以东为上郊祀令大乐令太祝祝史次斋郎东设版位四列皆北向以西为上郊祀丞大乐丞协律郎奉礼郎次斋郎司天生礼直官引献官诸执事各就位献官诸执事俱公服五品以上就服其服六品以下皆借紫服礼直局管勾进立于太尉之右宣读誓文曰某年某月某日祀昊天上帝于圜丘各扬其职其或不敬国有常刑散斋三日宿于正寝致斋二日于祀所散斋日治事如故不吊丧问疾不作乐不判署刑杀文字不决罸人不与秽恶事致斋日惟祀事得行其余悉禁凡与祀之官已斋而阙者通摄行事读毕稍前唱曰七品以下官先退复賛曰对拜太尉与余官皆再拜乃退凡与祭者致斋之宿官给酒馔守壝门兵卫及大乐工人皆清斋一宿　告配祀前二日初献官与太常礼仪院官防诣太庙奏告太祖皇帝本室即还斋次　迎香祝祀前二日翰林学士赴礼部书冩祝文太常礼仪院官亦防焉书毕于公廨严洁安置祀前一日质明献官以下诸执事皆公服礼部尚书率其属捧祝版同太常礼仪院官俱诣阙廷以祝版授太尉进请御署讫同香酒迎出崇天门外香置于舆祝置香案御酒置辇楼俱用金袱覆之太尉以下官比上马清道官率京官行于仪卫之先兵马司巡兵执矛帜夹道次之金鼓又次之京尹仪从左右成列前导诸执事官东西二班行于仪仗之外次仪鳯司奏乐礼部官防视成列太常礼仪院官导于香舆之前然后控鹤舁舆案行太尉等官从行至祀所舆案由南櫺星门入诸执事官由左右偏门入奉安御香祝版于香殿　陈设祀前三日枢密院设兵卫各具器服守卫壝门毎门兵官二员及外垣东西南櫺星门外设跸街清路诸军诸军旗服各随其方色去坛二百歩禁止行人祀前一日郊祀令率其属扫除坛上下大乐令率其属设登歌乐于坛上稍南北向编磬一虡在西编钟一虡在东击钟磬者皆有坐杌大乐令位在钟虡东西向协律郎位在磬虡西东向执麾者立于后祝一在钟虡北稍东敔一在磬虡北稍西搏拊二一在祝北一在敔北歌工八人分列于午陛左右东西相向坐以北为上凡坐者皆借以席加氊琴一弦三五弦七弦九者各二瑟四籥二箎二笛二箫二巢笙四和笙四闰余匏一九曜匏一七星匏一埙二各分立于午陛东西乐榻上琴瑟者分列于北皆北向坐匏竹者分列于琴瑟之后为二列重行皆北向相对为首又设圜钟宫县乐于坛南内壝南门之外东方西方编磬起北编钟次之南方北方编磬起西编钟次之又设十二铸钟于编县之间各依辰位毎辰编磬在左编钟在右谓之一肆毎面三辰共九架四面三十六架设晋鼓于县南通街之东稍南北向置雷鼔单鼗双鼗各二柄于北县之南通街之左右植四楹雷鼓于四隅皆左鼙右应北县之内歌工四列内二列在通街之东二列于通街之西毎列八人共三十二人东西相向坐以北为上柷一在东敔一在西皆在歌工之南大乐丞位在北县之外通街之东西向协律郎位于通街之西东向执麾者立于后举节乐正立于东副正立于西并在歌工之北乐师二员对立于歌工之南运谱二人对立于乐师之南照烛二人对立于运谱之南祀日分立于坛之上下掌乐作乐止之标准琴二十七设于东西县内一者三东一西二俱为第一列三五弦七弦九弦者各六东西各四列毎列三人皆北向坐瑟十二东西各六共为列在琴之后坐巢笙十箫十闰余匏一在东七星匏一九曜匏一皆在竽笙之侧竽笙十籥十篪十埙八笛十毎色为一列各分列于通街之东西皆北向又设文舞位于北县之前植四表位于通街之东舞行缀之间导文舞执衙仗舞师二员执旌二人分列于舞者行缀之外舞者八佾毎佾八人共六十四人左手执籥右手秉翟各分四佾立于通街之东西皆北向又设武舞俟立位于东西县外导武舞执衙仗舞师二员执纛二人执器二十人内单鼗二单铎二双铎二金绕二钲二金錞二执扄者四人扶錞二相鼓二雅鼓二分立于东西县外舞者如文舞之数左手执干右手执戚各分四佾立于执器之外俟文舞自外退则武舞自内进就立文舞之位惟执器者分立于舞人之外文舞亦退于武舞俟立之位太史令郊祀令各公服率其属升设昊天上帝神位于坛上北方南向席以藁秸加褥座置璧于缫借设币于篚置酌尊所皇地只神座坛上稍东北方南向席以藁秸加褥座置玉于缫借设币于篚置酌尊所配位神座坛上东方西向席以蒲越加褥座置璧于缫借设币于篚置酌尊所设五方五帝日月天皇大帝北极等九位在坛之第一等席以莞各设玉币于神座前设内官五十四位于圜坛第二等设中官一百五十九位于圜坛第三等设外官一百六位于内壝内设众星三百六十位于内壝外席皆以莞各设青币于神座之首皆内向告洁毕权彻第一等玉币至祀日丑前重设执事者实柴于燎坛仍设苇炬于东西执炬者东西各二人皆紫服奉礼郎率仪鸾局设献官以下及诸执事官版位设二献官版位于内壝西门之外道南东向以北为上次助奠位稍却次第一等至第三等分献官第四等第五等分奠官次郊祀令大官令良醖令廪牺令司尊罍次郊祀丞读祝官举祝官奉璧官奉币官奉爵官太祝盥洗官爵洗官巾篚官祝史次斋郎位于其后毎等异位重行俱东向北上摄司徒位于内壝东门之外道南与亚献相对次太常礼仪使光禄卿同知太常礼仪院太史令分献分奠官佥太常礼仪院事拱卫直都指挥使太常礼仪院同佥院判光禄丞位于其南皆西向北上监祭御史二位一位在内壝西门之外道北东向一位在内壝东门之外道北西向博士二位各次御史以北为上设奉礼郎位于坛上稍南午陛之东西向司尊罍位于尊所北向又设望燎位于燎坛之北南向设牲牓于外壝东门之外稍南西向太祝祝史位于牲后俱西向设省牲位于牲北太常礼仪使光禄卿大官令光禄丞大官丞位于其北大官令以下位皆少却监祭监礼位在太常礼仪使之西稍却南向廪牺令位于牲西南北向又设省馔位于牲位之北馔殿之南太常礼仪使光禄卿丞大官令丞位在东西向监祭监礼位在西东向俱北上祠祭局设正配三位各左十有二笾右十有二豆俱为四行登三铏三簠簋各二在笾豆闲豋居神前铏又居前簠左簋右居铏前皆借以席设牲首俎一居中牛羊豕俎七次之香案一沙池爵坫各一居俎前祝案一设于神座之右又设天地二位各太尊二着尊二犠尊二山罍二于坛上东南俱北向西上又设配位着尊一牺尊二象尊二山罍二在二尊所之东皆有坫加勺幂惟酒有幂无勺以北为上马湩三器各设于尊所之首加幂勺又设玉币篚二于尊所西以北为上又设正位象尊二壶尊二山罍四于坛下午陛之西又设地只尊罍与正位同于午陛之东皆北向西上又设配位牺尊二壶尊二山罍四在酉陛之北东向北上皆有坫幂不加勺设而不酌又设第一等九位各左八笾右八豆豋一在笾豆间簠簋各一在豋前俎一爵坫各一在簠簋前毎位太尊二着尊二于神之左皆有坫加勺幂沙池玉币篚各一又设第二等诸神毎位笾二豆二簠簋各一豋一俎一于神座前毎陛间象尊二爵坫沙池币篚各一于神中央之座首又设第三等诸神毎位笾豆簠簋各一俎一于神座前毎陛间设壶尊一爵尊二爵坫沙池币篚各一于神中央之座首又设内壝内诸神毎位笾豆各一簠簋各一于神座前毎道间概尊二爵坫沙池币篚各一于神中央之座首又设内壝外众星三百六十位毎位笾豆簠簋俎各一于神座前毎道间散尊二爵坫沙池币篚各一于神中央之座前自第一等以下皆用匏爵先涤讫置于坫上又设正配位各笾一豆一簠一簋一俎四及毛血豆各一牲首盘一并第一等神位毎位俎二于馔殿内又设盥洗爵洗于坛下夘阶之东北向罍在洗东加勺篚在洗西南肆实以巾爵洗之篚实以匏爵加坫又设第一等分献官盥洗爵洗位第二等以下分献官盥洗位各于陛道之左罍在洗左篚在洗右俱内向凡司尊罍篚位各于其后　省牲器见亲祀仪　习仪见亲祀仪　奠玉币祀日丑前五刻太常卿率其属设椽烛于神座四隅仍明坛上下烛内外籸燎太史令郊祀令各服其服升设昊天上帝神座藁秸席褥如前执事者陈玉币于篚置于尊所礼部尚书设祝版于案光禄卿率其属入实笾豆簠簋笾四行以右为上第一行鱼绣在前糗饵粉餈次之第二行干枣在前干防形盐次之第三行鹿脯在前榛实干桃次之第四行菱在前芡栗次之豆四行以左为上第一行芹菹在前笋菹葵菹次之第二行菁菹在前韮菹食次之第三行鱼醢在前免醢豚拍次之第四行鹿臡在前醓醢糁食次之簠实以稻粱簋实以黍稷豋实以太羮良醖今率其属入实尊罍太尊实以泛齐着尊醴齐牺尊盎齐象尊醍齐壶尊沈齐山罍为下尊实以酒其酒齐皆以尚醴酒代之大官丞设革囊马湩于尊所祠祭局以银盒贮香筒瓦鼎设于案司香官一员立于坛上祝史以牲首盘设于坛上献官以下执事官各服其服就次所会于齐班幂拱卫直都指挥使率控鹤各服其服擎执仪仗分立于外壝内东西诸执事位之后拱卫使亦就位大乐令率工人二舞自南壝东偏门以次入就坛上下位奉礼郎先入就位礼直官分引监祭御史监祀博士郊祀令大官令良醖令廪牺令司尊罍大官丞读祝官举祝官奉玉币官太祝祝史奉爵官盥爵洗官巾篚官斋郎自南壝东偏门入就位礼直官引监祭监礼按视坛之上下祭器纠察不如仪者及其按视也太祝先彻去葢幂按视讫礼直官引监祭监礼退复位奉礼郎賛再拜礼直官承监祭礼以下皆再拜奉礼郎賛曰各就位大官令率斋郎以次出诣馔殿俟立于南壝门外礼直官分引三献官司徒助奠官太常礼仪院使光禄卿太史令太常礼仪院同知佥院同佥院判光禄丞自南壝东偏门经乐县内入就位礼直官进太尉之左賛曰有司谨具请行事退复位宫县乐作降神天成之曲六成内圜钟宫三成黄钟角太簇徴姑洗羽各一成文舞崇德之舞初乐作协律郎跪俛伏举麾兴工鼔柷偃麾戛敔而乐止凡乐作乐止皆仿此礼直官引太常礼仪院使率祝史自夘陛陞坛奉牲首降自午陛由南壝正门经宫县内诣燎坛北南向立祝史奉牲首升自南陛置于戸内柴上东西执炬者以火燎柴升烟燔牲首讫礼直官引太常礼仪院使祝史捧盘血诣坎位瘗之礼直官引太常礼仪院使祝史各复位奉礼郎賛再拜礼直官承传太尉以下皆再拜兴其先拜者不拜执事者取玉币于篚立于尊所礼直官引太尉诣盥洗位宫县乐奏黄钟宫隆成之曲至位北向立乐止搢笏盥手帨手讫执笏诣坛升自午陛登歌乐作奏大吕宫隆成之曲至坛上乐止诣正位神座前北向立宫县乐奏黄钟宫钦成之曲搢笏跪三上香执事者加璧于币西向跪以授太尉太尉受玊币奠于正位神座前执笏俛伏兴少退立再拜讫乐止次诣皇地只位奠献如上仪次诣配位神主前奠币如上仪降自午陛登歌乐作如升坛之曲至位乐止祝史奉毛血豆入自南壝门诣坛升自午陛诸太祝迎取于坛上俱跪奠于神座前执笏俛伏兴退立于尊所
　　至大三年大祀奠玉币仪与前少异今存之以备互考祀日丑前五刻设坛上及第一等神位陈其玉币及明烛实笾豆尊罍乐工各入就位毕奉礼郎先入就位礼直官分引分献官监祭御史监礼博士诸执事太祝祝史斋郎入自中壝东偏门当坛南重行西上北向立定奉礼郎赞曰再拜分献官以下皆再拜讫奉礼郎賛曰各就位礼直官引子丑寅邜辰巳陛道分献官诣版位西向立北上午未申酉戌亥陛道分献官诣版位东向立北上礼直官分引监祭礼防视陈设按视坛之上下纠察不如仪者退复位太史令率斋郎出俟礼直官引三献官并助奠等官入就位东向立司徒西向立礼直官賛曰有司谨具请行事降神六成乐止太常礼仪使率祝史二员捧马首诣燎坛升烟讫复位奉礼郎賛曰再拜三献司徒等皆再拜讫奉礼郎賛曰诸执事者各就位立定礼直郎请初献官诣盥洗位乐作至位乐止盥毕诣坛乐作升自夘陛至坛乐止诣正位神座前北向立乐作搢笏跪太祝加玉于币西向跪以授初献初献受玉币奠讫执笏俛伏兴再拜讫乐止次诣配位神座前立乐作奠玉币如上仪乐止降自夘陛乐作复位乐止初献将奠正位之币礼直官分引第一等分献官诣盥洗位盥毕执笏各由其陛升诣各神位前搢笏跪太祝以玉币授分献官奠讫俛伏兴再拜讫还位初第一等分献官将升礼直官分引第二等内壝内内壝外分献官盥毕盥洗官俱从至酌尊所立定各由其陛道诣各神位前奠并如上仪退至酌尊所伺终献酌奠诣各神首位前酌奠祝史奉正位毛血豆由午陛升配位毛血豆由夘陛升太祝迎于坛上进奠于正配位神座前太祝与祝史俱退于尊所　进熟太尉既升奠玉币大官令丞率进馔斋郎诣防以牲体设于盘马牛羊豕鹿各五盘宰割体段并用国礼各对举以行至馔殿俟光禄卿出实笾豆簠簋笾以粉餈豆以糁食簠以粱簋以稷斋郎止四员奉笾豆簠簋者前行举盘者次之各奉正配位之馔以序立于南壝门之外俟礼直官引司徒出诣馔殿斋郎各奉以序从司徒入自内壝正门配位之馔入自偏门宫县乐奏黄钟宫寜成之曲至坛下俟祝史进彻毛血豆讫降自邜陛以出司徒引斋郎奉正位诣馔坛升自午陛大官令丞率斋郎奉配位及第一等之馔升自邜陛立定奉礼賛诸太祝迎馔诸太祝迎于坛陛之间斋郎各跪奠于神座前设笾于糗饵之前豆于醓醢之前簠于稻前簋于黍前又奠牲体盘于爼上斋郎出笏俛伏兴退立定乐止礼直官引司徒降自邜陛大官令率斋郎从司徒亦降自邜陛各复位其第二等至内壝外之馔有司陈设礼直官賛太祝搢笏立茅苴于沙地出笏俛伏兴退立于本位礼直官引太尉诣盥洗位宫县乐作奏黄钟宫隆成之曲至位北向立乐止搢笏盥手帨手讫出笏诣爵洗位北向立搢笏执事者奉匏爵以授太尉太尉洗爵拭爵讫以爵授执事者太尉出笏诣坛升自午陛【一作卯陛】登歌乐作奏黄钟宫明成之曲至坛上乐止诣酌尊所西向立搢笏执事者以爵授太尉太尉执爵司尊罍举幂良醖令酌太尊之泛齐凡举幂酌酒皆跪以爵授执事者太尉出笏诣正位神座前北向立宫县乐作奏黄钟宫明成之曲文舞崇徳之舞太尉搢笏跪三上香执事者以爵授太尉太尉执爵三祭酒于茅苴以爵授执事者执事者奉爵退诣尊所大官丞倾马湩于爵跪授太尉亦三祭于茅苴复以爵授执事者执事者受虚爵以兴太尉出笏俛伏兴少退北向立乐止举祝官搢笏跪对举祝版读祝官搢笏跪读祝文读讫举祝官奠版于案出笏兴读祝官出笏俛伏兴宫县乐奏如前曲举祝读祝官俱先诣皇地祗位前北向立大尉再拜讫乐止次诣皇地祗位并如上仪惟乐奏大吕宫次诣配位并如上仪惟乐奏黄钟宫降自午陛【一作邜陛】登歌乐作如前降神之曲至位乐止读祝举祝官降自卯陛复位文舞退武舞进宫县乐作奏黄钟宫和成之曲立定乐止礼直官引亚献官诣盥洗位北向立搢笏盥手帨手讫出笏请爵洗位北向立搢笏执爵洗爵拭爵以爵授执事者出笏诣坛升自邜陛至坛上酌尊所东向【一作西向】立搢笏授爵执爵司尊罍举幂良醖令酌着尊之醴齐以爵授执事者出笏诣正位神座前北向立宫县乐作奏黄钟宫熙成之曲武舞定功之舞搢笏跪三上香授爵执爵三祭酒于茅苴复祭马湩如前仪以爵授执事者出笏俛伏兴少退立再拜讫次诣皇地祗位配位并如上仪讫乐止降自邜位复位礼直官引终献官诣盥洗位盥手帨手讫诣爵洗位授爵执爵洗爵拭爵以爵授执事者出笏升自邜陛至酌尊所搢笏授爵执爵良醖令酌牺尊之盎齐以爵授执事者出笏诣正位神座前北向立宫县乐作奏黄钟宫熙成之曲武舞定功之舞上香祭酒马湩并如亚献之仪降自邜陛初终献将升坛时礼直官分引第一等分献官诣盥洗位搢笏盥手帨手涤爵拭爵讫以爵授执事者出笏各由其陛诣酌尊所搢笏执事者以爵授分献官执爵酌大尊之泛齐以爵授执事者各诣诸神位前搢笏跪三上香三祭酒讫出笏俛伏兴少退再拜兴降复位第一等分献官将升坛时礼直官引第二等第三等内壝内内壝外众星位分献官各诣盥洗位搢笏盥手帨手酌奠如上仪讫礼直官各引献官复位诸执事者皆退复位礼直官賛太祝彻笾豆登歌乐作奏大吕宫寜成之曲太祝跪以笾豆各一少移故处卒彻出笏俛伏兴乐止奉礼郎賛曰赐胙众官再拜礼直官承在位者皆再拜平立定送神宫县乐作奏圜钟宫天成之曲一成止望燎礼直官引太尉亚献助奠一员太常礼仪院使监祭监礼各一员等诣望燎位又引司徒终献助奠监祭监礼各一员及太常礼仪院使等官诣望燎位乐作奏黄钟宫隆成之曲至位南向立乐止上下诸执事各执篚进神座前取燔玉及币祝版日月已上斋郎以爼载牲体黍稷各由其陛降南行经宫县乐出东诣燎坛升自南陛以玉币祝版馔食致于柴上户内诸执事又以内官以下之礼币皆从燎礼直官賛曰可燎东西执炬者以炬燎火半柴执事者亦以地祗之玉币祝版牲醴黍稷诣瘗坎焚瘗毕礼直官引太尉以下官以次由南壝东偏门出礼直官引监祭监礼奉玉币官太祝祝史斋郎俱复坛南北向立奉礼郎賛曰再拜礼直官承传监祭监礼以下皆再拜讫各退出大乐令率工人二舞以次出礼直官引太尉以下诸执事官至斋班幂前立礼直官賛曰礼毕众官员揖毕各退于次太尉等官太常礼仪院使监祭监礼展视胙肉酒醴奉进阙庭余官各退
　　祭祀志曰南郊之礼其始为告祭继而有大祀皆摄事也故摄祀之仪特详











　　钦定续文献通考卷六十六
<史部,政书类,通制之属,钦定续文献通考>
　　钦定四库全书
　　钦定续文献通考卷六十七
</div>
    <div class="pagination">
<a href="钦定续文献通考_page111.html">上一页</a><span>...</span><a href="钦定续文献通考_page107.html">107</a><a href="钦定续文献通考_page108.html">108</a><a href="钦定续文献通考_page109.html">109</a><a href="钦定续文献通考_page110.html">110</a><a href="钦定续文献通考_page111.html">111</a><span class="current-page">112</span><a href="钦定续文献通考_page113.html">113</a><a href="钦定续文献通考_page114.html">114</a><a href="钦定续文献通考_page115.html">115</a><a href="钦定续文献通考_page116.html">116</a><a href="钦定续文献通考_page117.html">117</a><span>...</span><a href="钦定续文献通考_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
