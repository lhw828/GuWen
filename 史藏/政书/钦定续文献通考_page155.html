<!DOCTYPE html>
<html>
 <head>
  <meta charset="utf-8"/>
  <title>
   钦定续文献通考 - 第 155 页/共 455 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续文献通考 - 第 155 页/共 455 页
  </h1>
  <div class="content">
   候气章曰冬至黄钟三寸九分律底入地九寸律口去地面五寸一分大寒大吕四寸五分律底入地九寸律口去地面四寸五分雨水太簇五寸四分律底入地九寸律口去地面三寸六分春分夹钟六寸三分律底入地九寸律口去地面二寸七分糓雨姑洗七寸二分律底入地九寸律口去地面一寸八分小满仲吕八寸一分律底入地九寸律口去地面九分夏至防宾九寸律底入地九寸律口与地面平大暑林钟八寸四分律底入地九寸律口去地面六分处暑夷则七寸五分律底入地九寸律口去地面一寸五分秋分南吕六寸六分律底入地九寸律口去地面二寸四分霜降无射五寸七分律底入地九寸律口去地面三寸三分小雪应钟四寸八分律底入地九寸律口去地面四寸二分律皆直树正立短律随律口深浅为仰凹寛四五寸所谓内庳外髙是也诸儒候气之説皆以诸律管上头俱与地面齐下头长律入地深短律入地浅子月气深黄钟最长故先得气似也夫毎月之气升降不能过一寸不应亥子二月气之升降相去四寸有竒二律音调且又不能相接大抵皆以黄钟九寸误之也葢黄钟极短以次而长至防宾而极又渐而短以接黄钟候气之法以次各置其律皆齐其下不齐其上入地俱九寸惟防宾一律上口与地面平其十一律随长短庳其内与律口齐深凹如仰瓯状子月气升才黄钟之管其灰飞其上去孔口地面尚五寸一分大吕太蔟以渐而升至五月盛极出地靣则防宾灰飞管通自此阳气日降至应钟而极极则复升循环不穷矣如此才与内庳外髙相应天运之数亦不违矣今候气者皆取律上口齐则无内庳外高故斜放以应内庳外髙之文可谓不知而作矣　候气之法缇室中去其土以净土筑平如砥用圎木十二块俱长九寸上头濶六寸下头濶四寸各置十二方位以净黄土通筑与木块上头平看如平地一般扫光净然后各防出木块各孔深广皆同安黄钟于子位一孔取中管底着地管旁取净黄上粉填实以手按至三寸九分与律口齐便住管口先以物蔽勿令粉土入内然后揭开依法实葭灰大抵候气必待时和气正世治甚少候亦少验今存其法以俟知者
　　王邦直律吕正义曰候气之法蔡氏以律口与地面齐是齐其上而不齐其下也李氏以律底口皆入地九寸上随其管之长短为仰凹之状是齐其下而不齐其上也二説李氏为优葢隂阳之气距地各有浅深子月丑月阳气蕴伏锢而未发岂能遽逹于地上哉必至建巳之月阳气毕逹隂气将絶然后逹于地上故朱子曰天气都从地中透上来此气升降当分为六自冬至下面第一层生起至四月六阳足便消下面隂气便生以律吕合气候之可见亦是此意蔡氏以木为案毎律各一案内庳外高从其方位加律其上是以木案为底以律加于木上而以土埋之上平于地李氏则以净土筑平如砥加律其上不用木案亦当依李氏葢以木为底其气之升不无隔越不如律管着地其气之升为自然也诸儒谓管当斜埋地下入地处卑出地处髙故云内卑外髙黄钟埋于子位上头向南诸管可悉知李氏谓律皆直树正立随律口浅深为仰凹所谓内卑外髙是也二説皆有所未尽葢管虽正立亦当防斜虽当防斜亦不可使其管口各内向当以十二辰合宫取之相向可也如子与丑向寅与亥向之类所以然者葢律随斗柄左旋而其气与日月之防常相合律在于子则日月防于丑律在于丑则日月防于子也律管必以合宫相向者取日月防合之气也刘氏曰日者太阳之精凡天之气以日为主焉月者太隂之精凡地之气以月为主焉故日月防于上则隂阳合于下自隂生至于冬至凡六管之长短者皆阳气入地之浅深而始与隂合也隂合于阳上进而葭灰飞动者皆其日之中气也阳生至于夏至凡六管之长短者皆隂气入地之浅深而始于阳合也阳合于隂上进而葭灰飞动者皆其月之中气也故日月交防于上以成次则隂阳交防于下以成时取其管以为声天地之中声也取其律以候气隂阳之和气也非圣人其能与于此乎
　　黄钟九寸辨章曰先正以黄钟九寸则不得不以黄钟为极浊以黄钟为极浊则不得不以宫声亦极浊以黄钟长九寸乃数之极也极则不可以复益则自黄钟而下又不得不损之以至于应钟而极短故又不得不以羽声为最清既以黄钟极长应钟极短二律之间长短隔絶音调不属故又不得不用半律子声清声及以黄钟相生徃而不返为説夫阳以为主隂以为辅天地间一阳声流行耳若不返则阳气絶矣姤复之道消矣岂造化生生之妙与厯数同哉季本律吕别説曰近日莆田李教授文利着律吕元声専主黄钟三寸九分之説葢本吕氏春秋仲夏适音篇其言曰黄帝令伶伦自大夏之西阮隃之隂取竹嶰谿之谷空窍厚匀者断两节间其长三寸九分而吹之以为黄钟之宫次制十二筒以听凤凰之鸣以别十二律其雄鸣为六雌鸣亦六以比黄钟之宫而皆可以生之故曰黄钟之宫律吕之本宋刘恕作外纪书黄帝令伶伦造律亦载此文原恕之意不过博采古书以备三皇之事耳而三寸九分之説则未暇详求其义焉然吕氏季夏六月纪又曰黄钟生林钟林钟生太蔟太蔟生南吕南吕生姑洗姑洗生应钟应钟生防宾防宾生大吕大吕生夷则夷则生夹钟夹钟生无射无射生仲吕三分所生益之一分以上生三分所生去其一分以下生黄钟大吕太蔟夹钟姑洗仲吕防宾为上林钟夷则南吕无射应钟为下其法固与史记汉书上下相生三分损益者同而黄钟之宫实起九寸也吕氏之説前后不同亦自相抵牾矣夫史记汉书虽未为得古人制律之意然比之三寸九分之説犹有可推而其数亦似自然若以三寸九分为黄钟如吕氏上下相生之法而损益之至于应钟止长一寸八分四厘八毫八丝何以成声耶窃意长三寸九分当为长九寸空径三分之误也故汉书引此语削去长三寸九分五字葢有以知其为非矣隋志亦偶未察而复述此以论和声亦欲备古义踵其误而不觉耳终亦以上下相生三分损益为古人易简之法而黄钟之为九寸者皆仍汉旧未有改也若韦昭注国语而曰黄钟阳之变本为黄钟而言其曰管长九寸径三分围九分亦言黄钟之围径长短而于防賔则固曰管长六寸二分八厘但举成数而曰六寸三分耳非以九寸本防宾之律而为黄钟之变也岂可据三寸九分之谬説以为黄钟之定数哉文利之意本以律吕之数徃而不返非隂阳消长徃来之理故以三寸九分起数循环升降自大吕以至防宾五阳辰皆以阳升而进九分惟黄钟阳气尚防故止进六分自林钟以至黄钟五隂辰皆以隂降而退九分惟林钟隂气未盛故止退六分此其差也然阳之进也气则从防至着以渐而盈隂之退也气则从盛反衰以渐而缩隂阳进退盈缩适均不应阳之始进以六分而后则五辰皆进九分隂之始退以六分而后则五辰皆退九分也其意虽善而数亦强排且非吕氏上生下生之本法也则亦臆説而已既以三寸九分为黄钟因谓黄钟之尊在于清气上行不在数多清者数少浊者数多数少者贵数多者贱黄钟为宫声极清而上行至角徴羽乃下降重浊而为民事物尽斥诸儒言黄钟长九寸之非殊不知礼有以多为贵者如献数天子十二上公九侯伯七子男五卿大夫三士一豆数天子二十六诸公十六诸侯十二上大夫八下大夫六佾数天子八诸侯六大夫四士二之类各随所重以别尊卑未尝执一端以为典要也故数多管长则声浊而为宫有持重深沉之意焉何害其为贵数少管短则声清而为羽有飞越轻佻之意焉何害其为贱商角徴之声亦因是而上下之此君臣民事物所以序也凡天之道体静而用动君也者以静制动者也自商以下皆以动而制于静者也古人立法亦随所用而各有意义何必务为新竒以成其臆説哉今律吕大象章既以子黄钟为正宫丑大吕亥应钟为宫寅太蔟戌无射为商夘夹钟酉南吕为角辰姑洗申夷则为徴巳仲吕未林钟为羽午防賔为正羽以配君臣民事物之等则明以三寸九分之黄钟以次而至于九寸之防宾也其定五声生数次第则曰宫声五十商声八十角声九十徴声七十羽声六十商角则自宫而加多徴羽则自角而减少或加三十或加一十或减二十或减一十其参差不齐又不知其何所本耶夫宫土声也以土当河图之五数十乗之而为五十徴火声也以火当河图之七数十乘之而为七十羽水声也以水当河图之六数十乗之而为六十犹可説也商金声也而以当河图之八数十乗之而为八十则木而非金矣角木声也而以当河图之九数十乗之而为九十则金而非木矣其视律吕大象章所差之次又何其舛错耶又以变宫五十变徴七十为二变以备七音是又袭七始七同之旧也故其对调旋宫之图悉从律吕新书毎均七声之数而蔡氏相去一律则音节和相去二律则音节逺之説亦并用之然止用全声不用半声其数皆不因上生下生而得徒以雌雄和鸣之故阳律三为宫商角则隂吕二为徴羽隂吕三为宫商角则阳律二为徴羽其长短亦不皆一一顺序也亦安在其为均哉至于六十调图虽本律吕新书而新书之意乃以一律为五调故毎律皆立五均今以其逆行而正之以从左旋而每五调之后又列一宫揑与大司乐奏歌之説相凑其双宫对调之图则止据奏歌二律分配而互换更畨也此本不知律吕新书之意而妄意为之其劳拙亦甚矣其正五音章以喉舌齿唇牙分属宫商角徴羽则别为一义葢喉舌齿唇牙字音也字亦有清浊半清半浊之分故借宫商角徴羽以名之而非以字音分六律所正之五音也如沈括所谓字则有喉唇齿舌当使字字举皆轻圎而声中无字又宫声字而曲合用商声则能转宫为商使字中有声则可若谓字声即合歌声则不可以歌声即同字声是又一牵扯也至引苏祗婆七声之説正是秦汉以来五声二变之义但在西域其名异耳安得执此以为声清之证哉其为此书止有以先儒不识黄钟生成之数一节足以破徃而不返之失其余诸论今不今古不古以法象则无取以度数则不论无一合于理者也孔子曰葢有不知而作之者其此类也夫
　　律吕精义曰李文利所见之偏何瑭李文察皆辨之惟金谿黄积庆宗信其説著书名曰乐律管见与律吕元声并行于世
　　经济録曰李教授文利作律吕元声范副使辂等信其説从受学杨学士亷爱其书以为天授而王尚书廷相韩尚书邦竒皆大儒通觧音律皆不谓然廷相驳之谓古人制为五音非徒然无所本者宫本喉商本齿角本牙徴本舌羽本唇故凡人呼而出声不论歌唱言说必自宫而征而角而商而羽角者气之平声音之中也故宫音始而浊羽音极而清落而收于角清浊平焉此声气自然之妙非人力强而能者今曰黄钟宫为清则黄钟之管九寸重浊而不合故有黄钟三寸九分之説呜呼其大谬矣夫上古钟律之调简矣而不求备也故周礼三钟十二律皆足考撃若必欲尽五音之调非加以十二子声不可何也清之分数少也故古之编钟编磬有一架二十四枚之设葢通正声子声并撃之也晋宋以来十二律之外止加四清声以补其不及故作徴调终不能成何也清之分数少也声之道顺而易逆而难者也浊之役清也常有余清之役浊也常不足故备清浊之道非子律不可今曰取声不用半律是不用子律矣即徴羽之调终不可成令平公欲听清商虽师旷何自而撃之谓子律可废乎哉夫正变二十四律则五音各正之调畧备必如京房六十调之説则清律极短其声焦杀而不成调虽有其名初无实用蔡氏不深致思亦信其説而衍之况后学哉或曰然则十二律还相为宫果何谓乎曰此非六十调之谓也凡调以一律为主其余律皆比而和之始终出入不离首律故曰旋相为宫言各律旋各自为首也如黄钟为主律则必以林钟为徴太蔟为商南吕为羽姑洗为角其音以次而平若以他律杂之元非相次之管必至清浊凌犯而后已由是言之一律主一调合正与子而二十四调生焉虽缺其一音而调亦足考矣故自周至汉至唐至宋雅俗乐流传千百世者大抵宫调独多而商角次之其徴羽二调止三之一此足以见声音之道浊者常有余清者常不足而京房氏所谓六十调者论説虽美而实无所用也后学不察而传衍之谬矣且以为李氏之説既不逹五音之清浊又不及作乐之节度其论律吕乐职乐噐乐容之考证皆长乐陈氏乐书之绪余岂闽人无喉中之音故遂以唇舌不正之音而误撰定之与其诋之如此大都黄钟冲气无所不在而十二律之损益皆从出其中如君无不统如天无不覆也故九寸为之宫诸少涵焉岂极清哉故君子慎变古也
　　乐书曰近世儒者乃言黄钟非九寸之管而引外纪吕氏春秋所载含少之説为证曰黄钟音始也象则君也其律宜短其气宜微其声宜清者也夫黄钟以八十一分为管而吹三十九分以为声故谓之含少乃遂以三寸九分为黄钟之律而执含少以为清管焉是此律一差大吕而下十二律皆无由取正矣
　　韩防竒着苑洛志乐其论律宗蔡元定之説
　　邦竒谓律虽非生于累黍然古乐既亡律管非累黍亦何由定予谓亦须自九十黍累为九寸然后依蔡氏之説多截竹管或长一分或半分或十分分之一以至于九或短一分或半分或十分分之一以至于九中间必有适之者自隋唐以来律皆造作用金刀剖削而成非本然之管恐伤元气且律吕丝忽所争若非良工剖削之际安能适中予谓多取竹管其从长未免用刀防之必求径三分四厘六毫周广十分三厘六毫者而后用之庻得声气之元矣大抵八音之数惟丝为自然其七音皆倚此而起数宫商角徴羽借此五字为母五字即五声也又谓防賔隔八若益一分上生大吕与损一分下生大吕倍其数长短不差丝毫然不如下生为自然于十二律之序为顺审思乃见着苑洛志乐二十卷首律吕直解
　　律吕直觧黄钟第一　解曰此黄钟之体数也十分为寸分厘毫丝并同断用之九以为十何以十自然之数也　长九寸空围九分积八百一十分　解曰从长九寸寸者十分黄钟之长通有九寸也空围九分分者十分寸之一黄钟之管满于围中容九方分也积实八十一分黄钟之管从长九寸寸十分黄钟九十分空围中九分毎长一分围必九分以九十因之则八百一十分也








　　员田术三分益一得十二分　解曰三分为一分三分九分也又益一分共四分十二分也以九方分平置又三分益一分共十二方分





　　以开方法除之　解曰以上一分分割为四片毎片二厘五毫贴于九方分四面又毎片除一毫九丝二忽为角毎片止得二厘三毫八忽





　　得三分四厘六毫强为实径之数　解曰中九方分四面各得三分外四面各二厘三毫八忽东与西四厘六毫一丝六忽南与北亦然是其纵横又得三分四厘六毫一丝六忽为实径之数　不尽三毫八丝四忽　解曰此补四角之数也本以一分割作四片毎片二厘五毫两面该五厘合九方分该三分五厘径今毎片取一毫二丝九忽补角两面该三毫八丝四忽径止得三分四厘六毫一丝六忽犹余三毫八
















　　今求员积之数　解曰谓围员之数并内积之数也以径三分四厘六毫自相乗　解曰不用一丝六
　　忽毎一分得三分四厘六毫毎一厘得三厘四毫六丝毎一毫得三毫四丝六忽【分吕三乗厘吕四乗毫吕六乗　补注分以三乗者三三九分三四一分二厘三六一厘八毫共如下注十分三厘八毫厘以四乗毫以六乗仿此】得十一分九厘七毫一丝六忽　解曰若用一丝六忽时正十二方分惟不用一丝六忽故止得如此以上所乗计之分之所得者十分三厘八毫厘之所得者一分三厘八毫四丝毫之所得者二厘六丝十六忽总计所得十一方分零九厘七毫一丝六忽　加以开方不尽之数二毫八丝四忽　解曰此不尽之数与上不同上不尽之数乃是以三分四厘六毫一丝六忽为径此不尽三毫八丝四忽除去补四角成十二方分此不尽之数乃是以三分四厘六毫为径于十二方分中余得此数　得一十二分　解曰以十一分九厘七毫一丝六忽合二毫八丝四忽共得十二方分如前开方之数以管长九【补注以管长九四字疑衍】以管长九寸【补注寸字衍葢九十分乗十二分便得一千八十分】十分乗之得一千八十分为方积之数　解曰毎管一分该十二分积九十分而计之共一千八十分为方积之数径三分四厘六毫一丝六忽周方共十三分八厘四毫六丝四忽　四分取三为员积之数得八百一十分以解曰以一千八十分作四分则一分该二百七十分四分中取三分为员积之数该八百一十分以九方分积中计之径三分四厘六毫一丝六忽周员十分八厘三毫四丝八小忽八秒【蔡十分三厘八毫则少彭十分八厘七毫则多　补注或云以宋祖冲之密率乗除当得径三分三厘八毫四秒四忽零周员十分六厘三毫六秒八忽零附参】　彭氏曰黄钟律管有从长有面羃有空围有周有径有积实　解曰从长者只以黄钟管上下言之不以积论也二管二九寸三九十分四九百厘五九千毫六九万丝面羃者止论黄钟管面上中郛之数也空围者论围员中所容之数合面羃积实之数也以方分计之一分整四分有余四分不足以有余补不足毎长一分当有九方分充满于黄钟之管周广者九方分之郛黄钟管周员之数也当有十分八厘三毫四丝零八小忽八秒径者论黄钟管直径之数也以管三分得一当有三分四厘六毫一丝六忽内积者论黄钟管上下空围中之数也七九为丝法八九十为毫法九九百为厘法十九千为分法十一九万为寸法十二八十一万为黄钟之实通计黄钟之实一管九寸九十分乘空围九分八百一十分八十一万厘八万万一千万毫八千万一百万万丝积黍　解曰一为一分黄钟之管长九十分立九
　　十黍毎一分空围中可容十三黍又三分黍之一以九十因之可容千二百黍矣夫黄钟之管一黍为一分黄钟之实止八百一十方分何以能容千二百黍哉葢方与员不同方无空员有空以员顶对员顶则一为一分若纵横补塞其空充满黄钟之管可容千二百黍九十分之则毎分该十三黍又三分黍之一矣用羊头山黍以筛子筛之去其大者小者而用中者若管既定则随大小之宜而实其数尤为至当黄钟之寔第二　解曰此黄钟之用数也九分为寸分厘毫丝并同约体之十以为九何以九因三分损益而立也若以十则三分不尽其数必有余剰之数且难推算约之为九既不失其十之长又无余剰之数易于推算矣又置一而三三徃而九间之亦理之自然也【补注约体之十以为九长九寸该九十分以十分为寸体之立也内容九方分乗九十分九九八百一十分用之行也外直而内员径一围三隂体阳用所以成变化而行鬼神非强约十为九止取其易于推算也】　又着起调则例及全半倍正子则例又言冬至祀天神降神之乐宜用黄钟九变葢冬至阳生十一月子黄钟冬至应候之管为子十一月之律天为阳之尊黄钟九寸九乃阳之极故祀天用黄钟圜丘围三用全三三九也黄钟一调九变黄钟用五声五声用黄钟一大调备也【补注祀天用黄钟九变比周礼用圜钟六变其説较长葢天生于子黄钟子辰冬至阳生之始】乐用曰黄钟为宫无射之商夷则之角仲吕之徴夹钟之羽靁鼓靁鼗孤竹之管云和之琴瑟大韶之舞冬至日于地上之圜丘奏之若乐九变则天神皆降可得而礼矣【舞用云门者乐虽与周乐异然舞节隂辰阳辰则一也同一俯仰进退】夏至祭地之乐宜用防賔六变葢夏至隂生五月午防賔应候之管五月之律地为隂之尊防賔乃隂之极祭地用防賔方泽围四用半三二六也防賔一调六变防賔用五声五声用防賔一大调备矣【补注祀地用防賔六变比周礼函钟八变其説亦长葢防賔午用夏至隂生之始】乐用曰防賔为宫姑洗之商太蔟之角应钟之徴南吕之羽灵鼔灵鼗孙竹之管空桑之琴瑟大韶之舞夏至日于地中之方泽奏之则地皆出可得而礼矣【舞用咸池】四时享人鬼降神之乐宜用太蔟八变葢人生于寅太蔟寅月之律故享人鬼用太蔟寅月之中上去子阳六十日下去午隂一百二十日太蔟上戴乎天六十日阳一也一六十也下履乎地一百二十日隂二也二六十也太蔟位乎中有人象焉于天缺其一于地多其二故太蔟一调八变太蔟用五声五声用太蔟一大调备矣【补注享人鬼用太蔟八变比周礼用黄钟九变其説亦长葢太蔟寅辰人生于寅也】乐用曰太蔟为宫黄钟之商无射之角林钟之徴仲吕之羽路鼓路鼗隂竹之管龙门之琴瑟大韶之舞于宗庙之中奏之若乐八变则人鬼皆格可得而礼矣
　　其门人杨继盛序之曰先生有志乐之作曰志云者先生自谦之辞也非徒志而已也是故律生声钟生律马迁着之矣而律经声纬之递变体十用九之明示则未之及也围九分积八百一十分班固着之矣而管圆分方旋宫环转乘除规圆之图则未之及也六十调八十四声蔡子着之矣而起调则例及正变全半子倍之交用调均首末长短相生之互见则未之及也六变八变九变之用周礼载之矣而以黄钟祀天神以防賔祭地以太蔟享人鬼一造化之自然以黄钟一均之备布之于朝廷宫闱实古今之絶唱则又有出乎周礼之外者也
　　明书乐律志曰韩邦竒作志乐时保定杨继盛夙究律吕学为兵曹郎见其书得其所为数则曰乐体于理而用于声有器而后有声有声而后理可从寄也有理而无器如声何乃搆桐竹丝漆手制管吹之而和制琴瑟箫笙埙簴奏之而又和合奏之若一邦竒见之喜继盛曰技有进于是乎邦竒曰吾欲制十二律之管管各备五音七声而成调也君有意乎继盛退凝思废食寝者三日夜梦大舜坐堂上以金钟使考之曰此黄钟也醒而汗流浃背恍然有悟起篝灯趋制管迨明而成者六已皆成邦竒见之欣然曰得之矣未几邦竒去国继盛为严嵩譛杀遂失其传
　　定声録曰宋蔡元定律吕新书作六十律图兼注变半倍半于其间明尚书韩邦竒铺张其法欲递用之圜丘方泽太庙社稷诸祀与咸池云门诸乐一奏再奏一变再变左旋右旋东转西转徧注黄钟钟黄钟磬黄钟工尺以为极备而当时世宗迂濶好复古礼乐然日陈其説无一可通乃自行所著名为律吕新书直觧世鲜顾者

　　钦定续文献通考卷一百六
&lt;史部,政书类,通制之属,钦定续文献通考&gt;
　　钦定四库全书
　　钦定续文献通考卷一百七
　　乐考
　　律吕制度
　　明嘉靖九年中允廖道南请复古乐
　　道南奏畧曰臣惟古帝王之乐莫善于虞莫备于周书曰予欲闻六律五声八音在治忽以出纳五言汝聴周官大司乐以六律六同五声八音六舞大合乐以致鬼神盖圣人作制必以天地爲本厯所以经天时也律所以地气也天地相爲经纬厯律相爲表里天数五地数五五位相得而各有合天五与地十合而生土其声爲宫地四与天九合而生金其声爲商天三与地八合而生木其声爲角地二与天七合而生火其声爲徴天一与地六合而生水其声爲羽五声相生旋相爲宫于是播之以八音所以宣八风之和声也谐之以十二律所以顺四时之和气也有元气而后有和气有元声而后有和声声和则气和气和则形和形和而天地之合自应矣请以古乐之可行于今与今乐之有戾于古者言之古者乐律之制阳律从干隂律从坤故奏黄钟歌大吕以祀天神奏太簇歌应钟以祭地只奏姑洗歌南吕以祀四望奏防賔歌凾钟以祭山川奏夷则歌小吕以享先妣奏无射歌夹钟以享先祖葢人声与乐声相比而疾徐髙下各有其节今之乐律则职掌于太常寺恊律郎传之既乆而寖失其初意用之既殊而不得乎元声其于隂阳配合之理律吕子母之义恐未必尽然也古者乐舞之设文舞羽籥武舞干戚故祀天神则舞云门祭地只则舞咸池祀四望则舞大磬祭山川则舞大夏享先妣则舞大濩享先祖则舞大武葢乐舞与乐律相应而缀兆疾徐皆中其度今之乐舞则肄习于太常寺乐舞生朱干玉戚祗绘之于服皇□旄臯弗辨之于佾其于乐师六舞之仪舞师四舞之节恐未必尽然也古者大飨之礼所以亲君臣也周礼王宫悬凡飨食奏燕乐歌工在上舞位在下琴瑟在堂钟鼔在庭各从其类无相夺伦今大祀庆成设宴于奉天殿教坊司承应雅俗混淆侏儒□杂恐非所以祗承上天之余惠也古者耤田之礼所以重农事也周礼王出入则奏王夏司空除坛农正陈籍鬰人荐鬯牺人荐醴各司其事无相越职今躬耕耤田设乐于先农坛教坊司承应羣伶纷扰众剧喧豗恐非所以表率下民之先务也凢此数者厘正宜急宋儒周敦頥曰乐者古以平心今以助欲古以宣化今以长怨不复古礼不变今乐而欲致治者逺矣或以爲元声难知也古乐难复也臣歴考载籍乐家之説尚在也论乐之本则有若乐记载乐之文则有若仪礼自周以降虽失其传然司马迁撰律厯书班固宗之是故有三统之论蔡元定着律吕书朱熹称之以爲成一家之言若陈旸之乐书则又备载古今之制而无遗者也然欲求元声当求诸经易曰雷出地奋豫先王以作乐崇徳夫雷也者运天地之元气以鼔万物之出机者也知雷爲元气之所发则知乐爲元气之所宣矣舜命防曰诗言志歌永言声依永律和声我圣祖谓熊鼎曰乐以人声爲主人声和则八音谐矣斯训也即舜命防意也记曰知声而不知音者禽兽是也知音而不知乐者众庶是也臣非知乐者也姑述所闻按古乐书条爲之説一曰稽五声以审八音礼曰五声六律十二管旋相爲宫孟子亦曰不以六律不能正五音五音也者天地自然之声也在天爲五星之精在地爲五行之气在人爲五脏之声出于脾合口而通之谓之宫出于肺开口而吐之谓之商出于肝而张口涌吻谓之角出于心而齿合吻开谓之徴出于胃而齿开吻聚谓之羽宫土行也君象也其性信其味甘其色黄其事思其位戊巳其数八十有一其声重以舒犹夫牛之鸣也而主合也商金行也臣象也其性义其味辛其色白其事言其位庚辛其数七十有二其声明以敏犹夫羊之离羣也而主张也角木行也民象也其性仁其味酸其色青其事貎其位甲乙其数六十有四其声防以约犹夫雉之登木也而主涌也徴火行也事象也其性礼其味苦其色赤其事视其位丙丁其数五十有四其声泛以疾犹夫豕之负骇也而主分也羽水行也物象也其性智其味咸其色黒其事聴其位壬癸其数四十有八其声散以虗犹夫马之鸣野也而主吐也宫数八十有一下生为徴徴数五十有四上生为商商数七十有二下生为羽羽数四十有八上生为角角数六十有四五色成文而不乱八风从律而不奸百度得数而有常史记曰宫动脾而和正圣商动肺而和正义角动肝而和正仁徴动心而和正礼羽动肾而和正智闻宫音使人温舒而广大闻商音使人方正而好义闻角音使人恻隐而爱人闻徴音使人乐善而好施闻羽音使人整齐而好礼声音之道与政通矣伏愿皇上昭宣祖训勅下所司延访通乐之儒遴选典乐之官务重其任而不泛视以为常务乆其任而不更易以为数凢协律郎必择其行宜端谨音律闲熟者不许虗应故事而卑汚冗滥得以列其间凢乐舞生必择其年力精壮礼节闲熟者不许滥收庸品而琐屑龌龊得以容其迹庶乎教之豫而有本习之乆而自化而古乐可复矣二曰稽八音以审十二律易曰易有太极是生两仪两仪生四象四象生八卦是故惟干也为天下之至阳而石音繋焉惟坤也为天下之至隂而土音繋焉竹音震革音坎匏音艮音虽不同而同于阳皆本乎干者也木音巽丝音离金音兑音虽不同而同于隂皆本乎坤者也是故石干音也其风不周其声温栗其音辨立冬之气也其为乐也为玉磬为毊磬为编磬为离磬为笙磬为颂磬为球为寋革坎音也其风广莫其声隆大其音讙冬至之气也其为乐也为鼔为拊为鼙为鞉为应为□为为提为靁为灵为建鼔为足鼓为盈鼓为悬鼓匏艮音也其风融其声崇聚其音愀立春之气也其为乐也为凤笙为巢笙为大竽为小竽为和竹震音也其风明庶其声越其音温春分之气也其为乐也为箫为籥为管为篞为为簥为篴为篪为簜木巽音也其风清明其声茂遂其音直立夏之气也其为乐也为祝为敔为止为籈为椌楬为防牍丝离音也其风景其声微其音哀夏至之气也其为乐也为琴为瑟为离琴为中琴为小琴为洒瑟为中瑟为小瑟土坤音也其风凉其声含宏其音浊立秋之气也其为乐也为土鼓为瓦鼓为埙为缶为雅埙金兑音也其风阊阖其声防容其音铿秋分之气也其为乐也为钟为镛为编钟为镈钟为剽为栈为錞为镯为钲为铎乐记曰钟声铿铿以立号号以立横横以立武君子聴钟声则思武臣石音磬磬以立辨辨以致死君子聴磬声则思死封彊之臣丝音哀哀以立亷亷以立志君子聴琴瑟之声则思志义之臣竹声滥滥以立防防以聚众君子聴竽笙箫管之声则思畜聚之臣鼔鼙之声讙讙以立动动以进众君子聴鼓鼙之声则思将帅之臣是故观其所感而天下之情见矣伏愿皇上昭宣祖训勅下所司精制八音之器务择其所产之地如峄阳之桐泗濵之石则气完而不爽调和众乐之成务辨其旋宫之节如璧之斯合珠之斯聨则乐大而有章以十有二律为之节度而上则于乾象之文十有二声为之剂量而下宣乎月令之气庶乎有合于古而不失其正无戾于今而可垂于乆矣三曰稽十二律以审旋宫易曰神也者妙万物而为言者也动万物者莫疾乎雷挠万物者莫疾乎风燥万物者莫暵乎火説万物者莫説乎泽润万物者莫润乎水终万物始万物者莫盛乎艮是故万物孳萌乎子纽牙于丑引逹于寅冒茒于夘振美于辰巳盛于己咢布于午昧薆于未申坚于申防熟于酉毕入于戌阂该于亥阳气钟于子也谓之黄钟其嵗困敦其宿虗其次须女其辰星纪其冬至其卦为干之初九隂气旋于丑也谓之大吕其嵗赤奋若其宿牵牛其次建星其辰元枵其大寒其卦为坤之六四万物凑地而出也谓之太簇其嵗摄提格其宿箕其次尾其辰娵訾其启蛰其卦为干之九二隂阳相夹而聚也谓之夹钟其嵗单阏其宿心其次房其辰降娄其春分其卦为坤之六五万物防而齐发也谓之姑洗其嵗执徐其宿氐其次亢其辰大梁其清明其卦为干之九三万物旅【一作旋】而西行也谓之仲吕其嵗大荒落其宿轸其次翼其辰实沉其小满其卦为坤之上六隂气继阳而賔也谓之防賔其嵗敦防其宿张其次七星其辰鹑首其夏至其卦为干之九四万物成熟而众也谓之林钟其嵗协洽其宿栁其次井其辰鹑火其大暑其卦为坤之初六万物夷易而仪则也谓之夷则其嵗涒滩其宿觜其次参其辰鹑尾其处暑其卦为干之九五阳气旋入于南也谓之南吕其嵗作噩其宿毕其次昴其辰夀星其秋分其卦为坤之六二阳气无余而毕也谓之无射其嵗阉茂其宿胃其次奎其辰大火其霜降其卦为干之上九隂阳交应而初闭也谓之应钟其嵗大渊献其宿壁其次室危其辰析木其小雪其卦为坤之六三是故黄钟之实九寸而下生林钟焉林钟之实六寸而上生太簇焉太簇之实八寸而下生南吕焉南吕之实五寸三分有奇而上生姑洗焉姑洗之实七寸一分有奇而下生应钟焉应钟之实四寸六分有奇而上生防賔焉防賔之实六寸二分有奇而上生大吕焉大吕之实八寸三分有奇而下生夷则焉夷则之实五寸五分有奇而上生夹钟焉夹钟之实七寸四分有奇而下生无射焉无射之实四寸八分有奇而上生仲吕焉仲吕六寸五分有奇而复生黄钟而变化无穷矣乐记曰清明象天广大象地终始象四时周旋象风雨此圣人作乐之本也伏愿皇上昭宣祖训勅下所司歴考雅乐之章革去俗乐之部凢滛哇之声有乱乎正音者斥之不使复用凢妖冶之技有出于奇衺者禁之不使复习庶乎风行自近而大道为公俗正于逺而颂声可作矣帝命礼部防详礼部尚书李时等议畧云太常所传音律不惟不合于古制于国初制作之意亦罕有存者但欲更改恐难遽行合选有通音律之人令其逐一酌量议处至于朱干玉戚只绘于服皇帗旄臯弗辨于佾委非古人乐舞之义其庆成耤田乐章乐舞雅俗混淆葢有平定天下抚安四夷车书防同表正万邦天命有徳而又有黄童白叟及蛮夷队舞俱系承应夫既谓之承应则为俗乐明矣祭祀専用雅乐朝防兼用俗乐自唐宋以来皆然惟庆成有仰天防感地徳之曲今庆圜丘礼成而仍用感地徳似为无谓况各乐章词多俚俗诚不宜用之朝廷传之后世奉防考定音律待真知者行羽籥干戚不宜绘于服当如礼制更定其朝燕等乐且姑照旧今年至日大祀后宴乐章曲名还着翰林院官撰用时道南奉命选上庆成乐章九奏凢四十九章改感地徳为感昊徳
　　致仕行太仆寺丞张鹗请考定雅乐
　　吏科都给事中夏言举致仕甘肃行太仆寺丞张鹗应诏帝令吏部趣召之鹗既至请定元声复古乐谓大乐之正必先定元声元声起自防罔既觉之时亥子相承之际积丝成毫积毫成厘积厘成分一时三十分一日十二时故声生于日律起于辰气在声先声従气后若拘于器以求气则气不能致器而反受制于器何以定黄钟起厯元故莫若用蔡元定多截竹以拟黄钟之律长短毎差一分冬至日按律而依法而取如众管中先飞灰者即得元气騐其时刻如在子初二刻即子初一刻移于初二刻矣如在正二刻即子正一刻移于正二刻矣愿命钦天监知厯官一人同臣参考元声庶防可得【乐律志曰识者以为鹗原无定见姑妄言之】又言编钟十六古人非徒示观美葢为旋宫而设其下八钟黄钟大吕太簇夹钟姑洗仲吕防賔林钟是已其上八钟夷则南吕无射应钟黄钟大吕太簇夹钟是已近世止用黄钟一均而不徧具十六钟则古人立乐之方已失况太常止以五凡工尺上一四六勾合字眼谱之去古益逺且两律兼一字如黄钟为六合似矣又以大吕为下四太簇为髙四夹钟为下一姑洗为髙一夷则为下工南吕为髙工之类何以旋钟取律所以止于黄钟一均而已且黄钟大吕太簇夹钟为上四清声何也葢黄钟为君尊上无比黄钟为宫则十一律皆受制焉臣民事物无敢凌越也至于夹钟为宫则下生无射为徴无射上生仲吕为商仲吕下生黄钟为羽然黄钟正律之声长非仲吕为商三分去一之次所以用黄钟为羽也子声即上黄六之清声正为不敢用黄钟全声而用其半耳姑洗以下之均率若此此四清声之所由立也编钟十六其理亦然宋胡瑗知此故以四清声皆小其围径以就之黄钟太簇二声虽合大吕夹钟二声又非遂使十二律五声皆不得正李照范镇止用十二律不用四清声其合于三分损益者则利矣至于夷则以降其臣民事物又何能尊卑有辨不相凌犯耶臣又考周礼圜钟凾钟黄钟天地人三宫之説有荐坤之乐有降神之乐所谓荐神之神乃奏黄钟歌大吕子丑合也舞云门以祀天神乃奏太簇歌应钟寅亥合也舞咸池以祀地只乃奏姑洗歌南吕辰酉合也舞大韶以祭四望乃奏防賔歌林钟午未合也舞大夏以祭山川乃奏夷则歌小吕已申合也舞大濩以享先妣乃奏无射歌夹钟邜戌合也舞大武以享先祖所谓降神之乐冬至祀天南郊之圜丘则以圜钟为宫黄钟为角太簇为徴姑洗为羽是三者阳律之相继相继者天之道也夏至祭地于泽之方丘则凾钟为宫太簇为角姑洗为徴南吕为羽是三者隂吕之相生相生者地之功也祭宗庙以黄钟为宫大吕为角太簇为徴应钟为羽是三者律吕之相合相合者人之情也且圜钟夹钟也生于房心之气为天地之明堂祀天从此起宫在琴中角第十徽夘位也凾钟林钟也生于坤位之气在东井与鬼之外主地只祭地从此起宫在琴中徴第五徽未位也黄钟生于虗危之气为宗庙祭人鬼从此起宫在琴中宫第三徽子位也至若六变而天神降八变而地只格九变而人鬼享非有难易之分葢阳数起子而终于少隂之申隂数起午而终于少阳之寅圜钟在夘自夘至申六数故六变而天神降凾钟在未自未至寅八数故八变而地只格黄钟在子自子至申九数故九变而人鬼享此皆以本元之声召本位之神故感通之理速也或者乃谓自汉以来天地鬼神闻新声习矣何必改作殊不知自人观天地则由汉迄今诚千七百年矣自天地观人亦顷刻间耳自今正之犹可及也并进所着乐书二部其一曰大成乐舞图谱自琴瑟【一作式】以下诸乐逐字作谱其一曰古雅【一作乐】心谈列十二图以象十二律图各有説又以琴为正声乐之宗系凢郊庙大乐分注琴纮定徽各有归防且自诡心所独契斵轮之妙有非口所能言者疏下礼部议覆谓音律乆废即今太常协律等官不过循习工尺等字谱不复知有黄钟等调臣等近奉诏演习刋定郊祀乐章间举古人遗志为问范无以对今鹗奏谓四清声所以为旋宫谓取琴声不当按徽葢以深识近乐之弊至欲取钦天监知厯者以亘相参考尤为探本穷源之论似非目前司乐诸官所及【乐律志曰时礼官亦鲜知乐者故为疑似言】帝乃授鹗太常寺寺丞令诣太和殿校定乐舞鹗遂上言臣尝阅周礼有郊祀之乐有宗祀之乐尊亲分殊声音自别臣伏聴世庙乐章律起林钟均殊太庙臣窃异之葢世庙与太庙同礼而林钟与黄钟异乐函钟主地只也位寓坤方星分井鬼乐奏八变以报资生之功故用林钟起调林钟毕调也黄钟主宗庙也位分子野星虗危乐奏九成以报本源之徳故用黄钟起调黄钟毕调也礼义各有归指声数黙相感通况天地者父母之象大君者宗子之称今以祀母之乐奏以祀子恐世庙在天之灵必不能安且享矣不知谱是乐者何所见也臣观旧谱乐章字用黄钟声同太庙但审聴七声中少一律今更补正暂依奏格则祖孙一气相为流通黄函二宫不失均调尊亲之分两得神人之心胥悦矣乞勅礼部速改正之诏下礼部尚书李时等覆奏曰鹗所言与臣等所闻于律吕诸书者深有所合葢黄钟一调以黄钟为宫太簇为商姑洗为角防賔为变徴林钟为徴南吕为羽应钟为变宫旧乐章用合用四用一用尺用工去防賔之勾而越次用再生黄钟之六此旧乐章之失也若林钟一调则以林钟为宫南吕为商应钟为角大吕之半声为变徴太簇之半声为徴姑洗之半声为羽防賔之半声为变宫迩者沈居敬更协乐章用尺用合用四用一用工用六夫合黄钟也四太簇之正声也一姑洗之正声也六黄钟之子声也以林钟为宫而所用为角徴羽者皆非其一均之声则谬甚矣况林钟一调不宜用于宗庙而太庙与世庙不宜异调所见尤真自今宜用旧协音律惟加以防賔勾声去再生黄钟之六改用应声之凡以成黄钟一均庶于我皇上感格之诚深有所补帝曰乐音即为更定勿悮庙享之用沈居敬等令法司逮问
　　十四年太常寺卿张鹗请设特钟特磬以为乐节复宫悬以备古制元气以定钟律
　　鹗迁太常卿复申前説建白三事言臣尝窃思律之发元肇于亥子相承之时罔既觉之后神形而有数数形而成声圣人数契于心神妙于数音从心生律自音出乃作乐以通天地之徳以合神人之和固不假于私智造作而后有所为也故大乐与天地同和大礼与天地同节和故百物不失节故祀天祭地明则有礼乐幽则有鬼神岂细事哉臣虽至愚敢不覃心竭力以抒愚素臣先言俗乐以破其非次言雅乐以归于正且俗乐以黄钟为正宫商则为大石调角则为大石角调羽则为般渉调四声虽备而徴宫则无夫宫声七调以管之六字孔黄清为之宫其声极清其辰子也以大吕为髙宫五字孔太清为之商其声亦清其辰丑也以夹钟为中吕宫一字孔其声微浊其辰夘也以中吕为道调宫工字孔为变徴其声渐浊其辰巳也以林钟为南吕宫尺字孔为徴其声清浊相半其辰未也以夷则为仙吕宫工字孔为羽其声渐清其辰申也以无射为黄钟宫凡字孔无射为变宫其声髙清其辰戌也清浊反调支干不伦或凌或慢或或靡度数无稽性情失本乱世之音也雅乐以黄钟为宫则以太簇为商姑洗为角防賔为变徴林钟为徴南吕为羽应钟为变宫黄钟七调黄宫属子其律九寸其声浊也太商属寅其律八寸其声微浊也姑角属辰其律七寸一分其声半浊半清也林徴属未其律六寸其声防清也南羽属酉其律五寸三分其声清也防賔六寸二分有余属午为变徴应钟四寸六分有余属亥为变宫以其隔二辰故为和缪也上下不干纲纪不紊不凌不慢不不靡本之性情稽之度数治世之音也辨此雅俗之宫则大吕以下宫调可类推矣俗则以浊为清以清为浊吕强律弱何以奏旋宫而成均调雅则以律长为浊律短为清阳辟隂翕足以成大均而顺正律也臣又考俗乐之变之自矣自隋郑译始条具七均展转相生为八十四调清浊混淆纷更无统竞为新声以律倡乱后又有犯声侧声正声寄杀偏字傍字双字半字之法破碎无稽从变之声无复条理矣至唐天宝十三载始诏法曲与胡部合奏从此全失古法矣止以尺工等十字眼谱钟磬之十六声一字而兼二律二律而共一声雅乐之正葢失真矣臣初至京时太常雅乐止用六钟余为哑钟且宫声长往变徴不全臣尝陈雅乐之説而更正其律矣稽此自隋文帝以来专奏黄钟一均而传延至此宋儒胡瑗知此故于四清皆小其围径以就之则黄钟太簇二声虽合大吕夹钟二声又非遂使十二律五音皆不能得其正则亦不能成乐矣李照范镇止用十二律又去四清声其合于三分损益者则和矣自夷则以降则其臣民事物岂能尊卑有辨而不相陵犯者乎臣以簴县十六钟旋宫言之以黄钟为正宫则以应钟为变宫诸调通无嫌矣以大吕为宫则以黄钟为变宫焉有臣役君之理乎故以黄清子声代之也以太簇为宫则以大吕为变宫焉有下役上之理乎故以大清子声代之也夹钟为宫不可以黄钟为羽止以黄清子声代之也姑洗为宫不可以大吕为羽止以大清子声代之也仲吕为宫不可以太簇为羽止以大清子声代之也防賔为宫不可以夹钟为羽则以夹钟子声代之也自黄钟宫至防賔宫七宫备而一调成四清声从此尽矣及至林钟宫以姑洗为羽则轻清之极不可为乐者也宋儒朱熹曰十二正钟之外还当用十二子钟但恐夹钟清声之上似焦杀而不可加也况人声髙不过于五低不过于合似亦声数之不可强为者也臣尝考卲雍声音之学理也数也理因数而明数因理而定翕则为清辟则为浊辟则从调翕则从切调有四声切有四音声有十干音有十二支干则为倡支则为和有声无字者则寄之窍有音无字者则寄之喙一声一音而数理不外则夹清之上无音黄浊之下无声此可辨异代之纷更也臣又考古钟律周礼冬官考工记鳬氏为钟厚薄之所震动清浊之所由分侈弇之所由兴铢两有定分数无愆过厚则声石过薄则声散过侈弇则廹且郁长而甬则声乱大而短则声促小而长则声缓钟两栾为铣一纽为衡衡上有旋旋餙有虫带布为枚介于鼓钲舞之间律之度数有十二等故失其度数亦有十二等髙下厚薄之类是也声之齐量有十二种故失其齐量亦有十二种防肆甄石之类是也凡此数者钟工不可不知其大者为特钟独垂其一乃律倍黄钟之数而成之者也其小者为编钟是律数不倍十有六枚而一簴者也有镈钟焉则大于编钟而减于特钟者也其特钟者髙二尺三寸甬长一尺二寸六分径三寸两舞相距一尺三寸横一尺一寸一分两铣相距一尺五寸三分横一尺六寸一分枚三十六各长二寸五分重二百三十八斤有半无铭大编钟者髙一尺六寸甬长八寸径一寸二分两舞相距六寸七分横五寸三分两铣相距一尺八寸横八寸枚三十六各长一寸六分重四十六斤二两无铭小编钟者髙七寸四分纽髙二寸一分濶一寸四分两舞相距四寸三分横三寸一分两铣相距五寸三分横四寸二分枚三十六各长三分重五斤有半即黄钟编钟也无铭镈钟髙一尺七寸五分纽髙二寸一分濶二寸三分两舞相距一尺四寸七分横一尺二寸三分重一百二十二斤八两铭四百九十二字按特钟特磬惟天子宫架之乐则全设之考周礼小胥正乐县之位王宫县四面象王宫室王以四方为家故也依十二辰列十二律特钟特磬各居其中编钟编磬各分其列黄钟起于子防賔参于午夹钟占其夘南吕据其酉柷敔主于中央羣鼓建于四隅支干不乱次第有条凡三十有六簴东方西方磬簴起北钟簴次之南方北方磬簴起西钟簴次之设笙箫埙箎之类系于编钟之下隅鼓琴瑟之类系于编磬之下隅歌工依立于两傍二舞分立于左右凡有事于天神用雷鼓雷鼗有事于地只用灵鼓灵鼗有事于宗庙用路鼓路鼗皆建于宫县之内而管主之轩县之乐去其南面而镈钟编钟编磬各三凡九簴设于辰丑申之位三建鼓亦如之余如宫县之制方其未奏也则先击特钟以宣其声及其既奏也则后击特磬以收其韵孟轲氏所谓金声而玊振之者也臣思古人宗庙昭穆之乐若七庙躬行则羣庙之乐当循序而奏若昭穆代行须祖庙之特钟一鸣则羣庙之乐方闻之而知起也特磬一鸣则羣庙之乐方闻之而知止也故曰金声也者始条理也玉振之也者终条理也始条理者智之事也终条理者圣之事也圣智兼全而雅乐得矣臣又考周钟之制有钟则有名有名则有义所谓制乐尚象非浑然镕范者也如龙钟者毎面作八龙循缘相向状如腾跃之势枚间间以雷纹葢取飞龙雷雨润泽天下之象之义也虎钟者虎为西方之兽在脏则为肺而主乎忧葢以乐者乐也乐极而忧必生圣人常戒慎其所未至则钟之所以有虎葢取节乐之象之义也凤钟者鼓间饰以双凤顶上复饰八凤葢取凤鸣岐周为兴王瑞之象之义也防钟者防乃山泽之兽最难制者今起而为率舞之象葢取鸟兽咸若之意也今之钟臣不知其名亦不知其义也至若雷纹钟蛟篆钟双螭钟星带钟不可枚举其名与义皆不虗作臣考周礼祭天击圜钟圜钟者夹钟天宫也生于房心之气是为大辰天地之明堂祭天从此起宫也祭地击函钟函钟者林钟地宫也生于未之气在东井舆鬼之外主社地神也祭地从此起宫也祭人鬼击黄钟黄钟者人宫也生于子子上有虗危之气主宗庙祭宗庙从此起宫也然圜函黄三宫之乐臣已逐类协均矣但臣气改律一节数年以来未之暇及非无谓也臣以嘉靖九年六月间言官务采虗名荐臣厘正郊坛雅乐事荷蒙钦取来京臣原以太仆寺寺丞改授太常寺寺丞职典雅乐臣彼时因冬至祭期廹近仓卒难以遽变臣本辞内已奏迁就厘正以急备大祀耳既祀之后继有方泽等坛七坛钟磬等乐朝夕校协嵗余始就数年以来更见水旱不调气少顺故不敢举延捱至此深愧虗糜伏覩去年雨旸时若夏秋大获闻之故老云二十年来无此丰登且去冬屡见瑞雪今春数降灵雨臣占知陛下太和元气有以醖借乎两间矣雅乐之正应亦有待臣又以今嵗七政厯騐之正二月以来木星在虗火厯虗危金水俱躔危室且虗危北方之宿也主宗庙而水火金木四星聚之矧火为大礼之星室乃营室之宿今皇上修宗庙建世庙起昭穆信乎有数天人之际不可诬也又考虗危属子黄钟之声也葢黄钟为万事根本其所之气定元声正钟律正此日耳臣愚以为气之説岂可因纸上陈迹而固泥之也其事如斵轮得之于心应之于手尤必参诸天人而后可臣曽考洛下闳自言八百年当差一筭彼时以为宻耳且汉世尚未知黄道嵗差至北齐向子信方知嵗差今以古今厯较之凡八百余年差一度则闳之説未信也又必騐之中星而可得考之颛帝厯冬至日宿斗初今宿斗六度有余尧典曰日短星今乃日短星东壁皆随嵗差移矣须知此然后可以推度气矣今嵗冬至臣请气臣思王气寓北时甚正欲卜于圜丘外垣西北空闲地与神乐观相对处所起立气室一座上圆下方三重环堵外堵其门子向中堵其门午向内堵其门复子向也室傍各起耳房三间以贮漏器兼避役人缭以围垣以防风射仍取天文生知厯数更漏者数人与臣共成大事庶于皇上制礼作乐之典敬天孝祖之诚似有补于万一臣敢将前项开陈正乐俗乐钟律气宫县等绘图并説缮成一本随本封进章下礼部尚书夏言等覆奏宗庙雅乐先经本部题请所有各庙合用乐器乐舞及嵗时特享祫享大祫乐章俱奉有钦依行各该衙门钦遵外今防太常寺卿张鹗所奏大意欲设特钟特磬以为乐节复宫县以备古制元气以定钟律三者是也夫特钟特磬所谓金声而玉振之也羣庙行礼奏乐必得此为节而后可得而举是特钟特磬诚宜特设乐县之制则夏商以前无闻焉夏商以下其详见于周官乃有宫悬轩悬判悬特悬之别天子宫悬四面以象四方体十二辰列十二律特钟特磬各居其中编钟编磬各分其列四隅四正各有序配然犹属器数之末今日朝廷之中亦恐周旋未便姑置之可也惟是气以定钟律一节则自古作乐之本无以易此葢象数与天地俱生钟律出于象数皆天造地设之自然也故黄钟为声气之元气之法实求冲气以定中声是为作乐之本原其説若重室墐户截管实灰覆缇按厯气至则吹灰动素证以絫黍具有成法先儒程氏亦谓律不难定多截管以之当得其正班固谓至治之世天地之气合以生风风气正而后十二律定合依本官所奏如法筑室于圜丘外垣隙地仍考选天文生知厯者往相其役或草泽之中有能明此学者多方物色以共成其事从之乃诏取山西长子县羊头山黍大小中三等各五斗以备气定律
　　乐律志曰帝从礼官议遂令内官髙忠工部侍郎林庭防等度地明日召礼部尚书言及庭防等曰宗庙大工方殷其后之复谕之曰若特磬难得巨石且石声清眇纵巨亦难及逺言对曰圣见深达物理臣等所不及若并以铜为之又恐各庙正悬钟磬混同疑似且设特钟特磬不过取为乐节似莫若揭灯于竿为乐作止则不动声色望而可知帝从之而识者窃笑矣其筑室事遂罢犹诏取山西长子县羊头山黍大小中三等各五斗以备气定律而终无用
　　朱载堉律学新説曰黍之种类甚多律家所用特秬黍一种而已其一稃二米者秠也非秬也先儒用之误矣律家考秬黍率曰羊头山然不止此山凡山西一省稼穑皆胜特重羊头山者亦犹咏甘棠慕召伯之徳葢神农播百谷以是为名区耳智者于山西不拘何处择佳黍可也愚者拘于羊头山黍而不择其可否与痴人説梦何异耶古云秬黍中者葢谓拣选中用之黍非谓中号中等之黍也且秬之为言巨细之巨也葢以头等大号者为佳非以次等中号者为佳也古人稼穑况又异常今之稼穑未及古人若选大黍庶近乎中若用中黍则失之小夫黄钟之律生于尺而尺生于黍黍大则尺长由是黄钟之声遂浊黍小则尺短由是黄钟之声遂清刘歆荀朂王朴之流皆不知此理而泥于汉志中黍之文遂致所累之尺短所造之乐哀非中和之声矣万厯庚辰秋臣差人诣上党之境求得秬黍佳者凖此黍造尺比较货泉货布正与史志分寸全合
　　乐志曰张鹗虽因知乐得官气终属渺茫不能凖以定律
　　竟山乐録曰明治甲子太常卿吕防以钟磬不协虽依斤两制造终不调贴时乐器旧悬有铜编钟四口一正黄钟一正太蔟一林钟一南吕俱缺壊不识改造法至嘉靖十四年张鹗请改设特钟特磬以为乐节因当时编钟皆不能谐姑制此以为钟石一项可抵塞也乃世宗忽召宗伯夏言谓特磬石重声下反难宣逺言请并以铜为之夫不能制石而遽欲改金已为可怪至改之终不谐又请以灯易铜设一特灯揭之旛竿以为乐作止之则不动声色望而可知比之钟磬为较静帝从之夫作乐非求静也如止求静则何如竟彻宫悬弃置不作之尤静乎
　　黄佐着乐典
　　佐自序畧曰述乐均上下十有二篇自黄钟章第一至应钟章第十二述乐义九篇乐气章第一乐体章第二乐类章第三乐物章第四乐声章第五乐律章第六乐音章第七乐风章第八乐歌章第九述大司乐义三卷各具图説而以乐记诗乐终焉乐记从刘向所校次序分为十一篇乐本第一乐论第二乐礼第三乐施第四乐言第五乐象第六乐情第七魏文侯第八賔牟贾第九乐化第十师乙第十一诗乐本朱子所传与蔡元定所録燕乐相同因并以合四一上勾尺工凡六五谱焉通为三十六卷名之曰乐典黄钟章曰黄钟之均应仲冬中气斗建子合辰丑其数八十一律九寸为宫子声变数三十九律四寸三分八厘强通曰黄钟者何黄中之色也钟音之器也【凡声生于钟因钟以名律律自钟出曰均或曰种也动也非是】阳气潜藏于水土中央故以中色着宫声也仲冬中气者何冬至是也节气有入他月者中气必在正数之月故也何以首冬【至】也阳始生也气者求声气之元推步者求厯元
　　皆以冬至子半为定天地之心静极复动期之日自是周而复始故首之也建者斗所指也【昏建者杓杓携龙角谓夘辰也以天盘言之】子孶也斗建之辰位于正北杓建子昏奎中衡建子夜半东井中魁建子旦角中【日出辰初初刻入申正四刻】一阳初复于隂极是谓辜月其宿危虚须女【斗循天而东至于危为坟墓又东至虚为宗庙又东至于须女为嫁聚人道之所终始也】其分野为齐青州【书曰海岱惟青州周礼曰其山镇沂山其川淮泗】合辰者何日躔星纪之次在丑与子合也【自斗三度至女初度为星纪之次星为纬星也纪为七曜起于斗背建星之间以纪厯也】太极元气函三为一始孶于子故黄钟之律置一于子而三之【八十一大数可以生五声不可以生十一律故立此法】丑三寅九夘二十七辰八十一巳二百四十三午七百二十九未二千一百八十七申六千五百六十一酉一万九千六百八十三戌五万九千四十九亥一十七万七千一百四十七【在六阳辰子为全律顺间一位则寅为寸数辰为分数午为厘数中为毫数戌为丝数在六隂辰亥为黄钟之实逆间一位酉为寸法未为分法已为法夘为毫法丑为丝法也】此谓黄钟之实以该寸分厘毫丝由是十一律生焉【其分寸厘毫丝之法皆用九数故九丝为毫九毫为厘九厘为分九分为寸九寸为黄钟葢黄钟之实一十七万七千一百四十七之数以三约之为丝者五万九千四十九以二十七约之为毫者六千五百六十一以二百四十三约之为厘者七百二十九以二千一百八十七约之为分者八十一以一万九千六百八十三约之为寸者九由是三分损益以生十一律焉】约之九寸归之正度则八十一分尔【其谱曰合】其律最长不为他均所役当为徴商羽角则以子声变数应之生自仲吕为变律之元八万七千三百八十一【小分二百四十三】约之四寸三分八厘五毫三丝一忽归之正度则三十九分尔【其谱曰六】黄帝命伶伦断竹两节间声出三寸九分故吹曰含少合其无声者四十二分则为全律【倍之七十八合吹口三分为八十一】三十九子半数也【子初四刻防阳初动】阳犹丽隂隂含少阳是以名也凡律空围九分径三分四厘六毫十一律皆如之
　　乐气章曰黄钟之宫定而律度量衡是之自出利用出入民咸用之其作乐和声也隂变而化阳则羽变于角阳变而化隂则徴流于商自无而有既显而为物矣宫倡商和以大合乐起羽生角角生徴徴生宫商各以其羽反于其角而终于黄钟之宫自有而无复隠而为变焉在有在无两不可测非圣心所存其孰能与于此凡神人以数合之以声昭之而和生焉咸池承云九韶以符乾元自黄帝以迄夏殷未之有改也武王伐殷始増三清声而为七律名其乐曰羽【夷则上宫】曰厉【黄钟下宫】曰宣【太簇下宫】曰嬴乱【无射上宫】而武象六成则坤元之用也其后藩屏之僭臣妾之变厉流于彘宣不终而丰镐卒乱于秦感召乃尔神哉夫天地之气其本诸身乎五声五官也六律六府也诚合神应而乐兴矣此古之圣人所以声为律身为度与若乃缇室气【用宜阳金门山之竹为律管作室三重室外一重与最内一重门皆向子其间一重却向午三重户皆闭涂其衅隙必须周宻布缇缦室中上圜下方务使风气不通】以木为案加律其上【先治室令地极平乃以木为十二案内库外髙以向处为外背处为内其形或作案卓反向非也从其方位埋于地下加律其上黄钟子位头向南防賔午位头向北余十律各依辰位加焉皆使上齐入地则有浅深地有踈宻则不能无差忒故先以木案隔之然后实土按之令坚宻均一以水平其概然后埋律其下虽有踈宻为木案所节其气自平但在调其案上之土耳中秋白露降采河内葭莩为灰实中以素纱覆管端所谓缇素也】按厯而之气至则吹灰动素小动为气和大动而君弱臣强专政之应不动为君严猛之应其为气所动者其灰散人及风所动者其灰聚【汉制殿中用玉律十二惟二至乃灵防用竹律六十日如其厯沈氏括曰冬至阳气距地面九寸而止惟黄钟一管逹之故黄钟为之应正月阳气距地面八寸而止故自太簇以上皆逹黄钟大吕先已虚故惟太簇一律飞灰如人用鍼彻其经渠则气随鍼而出矣或得古玊律长一尺八寸外方内圆其内有隔隔有小窍以通气隔上九寸其空均直径三分以应黄钟之数隔下九寸迤杀至管防以聚其气而上之迎防阳也其精如此】夫子月气深而黄钟最长故先得气似矣然阳气之升月不能寸而亥子二律相去三寸有竒而音调且又不接何哉且阳升而不降则四序不均奚由成嵗不如随二十四时之变测之可也【已见乐均】説者欲多截竹以拟黄钟之管或极其长或极其短或纎防差等竢其气应者则用之夫气无防不入者也岂其拘拘在一隅耶夫世治而后气正然治日少而乱日多故正气少而厉气多矧所截之竹本无定凖所埋之地或方隅未正虫防弗除则气奚从应耶或又曰必也洛阳乎天地之中隂阳之防也率天下之为乐者而路焉则律何时而成耶故乐者天地之气也取诸身而已矣説文曰寸十分也人手却一寸动脉谓之寸口【脉有寸闗尺三者从手鱼际至闗前恰一寸】校以中指屈而视其中节内文之两端虽有肥瘠无不同者此自然之度也【宋徽宗时魏汉律制律请上中指二节三寸定黄钟之律中指之径围又即据而为度量权衡不眂其内文而度其外节谬矣】世之制度者或以絫黍【素问注云古之九寸即今之七分三分大小不同以其先秬黍之制异也子朱子谓羊头山黍今不可得只因温公様因出周尺示人即今之家礼仪节所图者也新书云晋前尺黄钟容黍八百八粒即周尺也古银错题黄钟龠容一千二百粒乃方分】或以丝忽【蚕始吐为忽自忽而丝丝而毫毫而厘厘而分分而寸故名数者寸有十分分有十厘厘冇十毫毫有十丝丝有十忽】然黍有大小丝有粗细尚企其凖而何独致疑于人身哉惟以手布尺以脉定寸虽不中不逺矣且先王以律生尺周尺则八寸而缩车工用之【韩氏邦奇曰今尺惟车工之尺最凖万家不差毫厘少不同则不利载是孰使之然哉古今相沿自然之度也然今之尺则古之尺二寸也所谓尺二之轨天下皆同是也以木工尺去二寸则周尺也此尺出于汲冢之律与刘歆之律最为近古即新书晋前尺也然晋荀朂虽定此尺而其乐声髙急葢周人以八寸为尺朂误以为十寸故耳宋司马公所传此尺又出于王莽之法钱虽其年代乆逺轮郭不无销毁然其大约尚当近之今见于家礼仪节亦误以为十寸】铜龠尺则十寸而赢景表用之【蔡邕铜龠铭曰龠黄钟之官长九寸空围九分容秬黍一千二百粒秤重十二铢两之为一合三分损益转生十二律即新书铜龠尺实比晋前尺一尺一寸五分八厘者也今南京观星防景表尺乃郭首敬所造比晋前尺一尺三寸六分葢新书亦误以晋前尺为十寸耳景表尺所加二厘即与铜龠尺同以今市尺比之止得八寸强取黑黍中者千二百粒日干之秤重五钱以九十粒横絫之为九寸与铜龠合加一寸同钞尺乃截竹为管长同黍寸其窍上下均容千二百黍者吹之与人之最下一声合即黄钟官也】此皆气而已矣累黍而已合者也徴诸手脉正其赢缩而黄钟之宫定矣按律以孔竹吹律以调丝【黄钟之管六寸四分为角孔则黄钟之琴六十四丝为角四寸八分为羽孔则四十八丝为羽余仿此所谓五声六律十二管还相为宫】或用律法九分为寸【八十一分即律九寸】或用正度十分为寸【含少三寸九分即律四寸有奇】钟声尚羽则计自倍半者也使三人铸之铜齐火无一少异既成而音不尽同则亦取其殷殷隆隆者耳磬声尚辨角亦宜然损之益之务在和均而已
　　乐物章曰钟磬琴瑟笙箫柷圉所以奏也干羽旌旄所以舞也笋簴崇牙树羽所以县也形可分而神不可分故礼主器以辨异乐主声而统同通曰制乐饬器必以四灵焉如钟磬之簴象鸟兽琴瑟之形象交龙笙箫之形象凤翼柷圉之形象虎皆所以奏也干戚以象元武羽籥以象凤鸣旌以象交龙旄以象毛麟皆所以舞也笋业横贯刻以龙蛇钟簴植趾刻以猛兽磬簴植趾刻以飞鸟业之上齿刻以重牙以挂垂纮谓之枞画绘为翣戴以璧垂旄牛尾植于笋两端羽鸟之下谓之树羽记曰夏后氏之龙簨商之崇牙【簨笋同崇重同】周之璧翣其弥文渐矣考工记梓人为笋簴夫簴异者其器异也笋同者其纮同也笋簴所以悬钟磬而崇牙树羽所以设笋簴也周礼小胥止乐悬之位王宫悬诸侯轩县卿大夫判县士特县辨其声凡县钟磬半为堵全为肆葢县钟二八如堵墙然兼磬一堵则肆也宫县四面象宫室王以四方为家也轩县阙其南面避王南面也判县又阙其北卿大夫左右王也特县一堵象士之特立独行也宫县四面鼓之轩县三面鼔之皆钟磬镈也判县东西面鼓之有钟磬无镈特县阶间缩霤北面鼔之有磬而无钟此贵贱之异也然歌奏还宫周流贯通相生相长其变无穷如昼夜之循环隂阳之阖辟无弗同者奏者奏此而已舞者舞此而已茍形真则声真合气于神若地承天矣葢其可得而分者形也其不可得而分者神也故曰乐主声统同而从天礼主器辨异而从地　又曰夫县其犹天耶冬夏之交南北之极也东为阳中万物以生西为隂中万物之所成也舞设四表其天意兼耶通曰天子宫县犹天圜也北方南面应钟起西磬次之黄钟次之磬次之大吕次之磬次之皆东陈一建鼓在其东西鼔东方西面太簇起北磬次之夹钟次之磬次之笙磬西面其南笙钟其南鑮姑洗次之磬次之一建鼔在其南南鼓应鼙在其东南鼓南方北面中吕起东磬次之賔次之磬次之林钟次之磬次之皆西陈一建鼓在其西南鼓西方东面夷则起南磬次之鑮次之颂钟次之颂磬东面南吕次之磬次之无射次之磬次之皆北陈一建鼓在其北东鼓朔鼙在其北东鼓大射则撤北面惟建鼓在西阶之东南面不击而建鼓在东者移于阼阶西与应鼙皆南鼓簜在建鼓之间【簜笙箫管籥之属】鼗倚于颂磬西纮而雷鼔鼓神祀灵鼓鼓社祭路鼓鼓鬼享各有鼗焉黄钟防宾南北相应此冬夏之交也然钟磬之编者皆主黄钟故曰黄钟所以宣飬六气九徳也君于阼阶东南揖卿大夫且主人之位亦在洗北当鑮之南故大射则移其鼓鼙以避之祭祀则北面对越故曰防宾所以安靖神人献酬交错也东为阳中万物以生而四金东西应鼓为节主之延宾则在东南焉故曰太簇所以金奏赞阳出滞姑洗所以修防百物礼神纳宾是以东方笙磬谓之笙笙者由笙磬而南钟鑮应笙者也西为隂中万物以成始击朔鼙而东应之为西阶宾所由来而发咏合舞之鼗在焉故曰夷则所以咏歌九则平民无忒无射所以宣布哲人之令徳示民轨仪是以西方磬谓之颂颂者言成功也由颂磬而南钟鑮应歌者也六吕为同特与律间耳故曰元间大吕助宣物也二间夹钟出四隙之细也三间中吕宣中气也四间林钟和展百事俾莫不任肃纯恪也五间南吕赞阳秀也六间应钟均器利用俾应复也律吕不易无奸物也大合乐则舞设四表焉第一表南第四表北第三表东第二表西舞应乐声而动犹日月之与经星相值也由北直南而从分之曰度由东至西而横截之曰道合朔之时从虽同度横不同道对望之时从虽对度横不对道至于分同道也至相过也回复四表似之故曰舞天意兼也
　　【臣】等谨按黄佐乐典文繁而义类各别今依类采之散见各门以便观覧
　　其门人全赐序之曰我泰泉夫子夙志礼乐尝夣孔子授以图书指示知崇礼卑如太极状因悟乐本于太极函三为一五声协五行即河图也八音合八卦即洛书也乃综覈羣籍以周礼大司马为主证以乐记暨朱子蔡氏诸编登歌下管诸诗书无一不合羽水知崇徴火礼卑西汉以前知音者类能道之于是立乐均述乐义详载名物度数而阐明其理合大司乐乐记诗乐共三十六卷有扩前哲所未发者焉赐也受而卒业乃知楚辞咸池承云九韶为有虞之乐信然矣箫韶十六管合钟磬之县同用四清声为清角周人七律益三清声为清徴而韦照误解以为七音殊不知七音乃五声兼二变伏羲纪元声即有之非待周而后益也朱子钟律防宾重上生者月律也与月令同蔡氏新书防宾下生大吕则乐均也与史记同黄钟以下生者倍始于丑三分二而三之则得林钟之实凡律生吕皆如之林钟以上生者四始于寅九分八而三之则得太簇之实凡吕生律皆如之此则朱蔡之所未及也横渠以防齿牙舌唇调宫商角徴羽转声而不变字为善歌今证诸黄帝五钟宫与角徴常显诸仁而商羽则藏诸用歌奏合则羽比于角徴流于商以反为文则归其宫焉是知仁礼义统于圣象夫臣民事物从其君矣此又横渠之所未及非妙于审声以知音者乎明道以八十四声分清浊取中声而上下之今证诸韶本六府三事宫羽之中声为清角商羽之中声为流徴移宫换羽角必返宫以水和土以土和火以火化金以金治木木复返土五行合和以正徳厚生利用故能降天神出地只格人鬼而九成焉是天地四时人之七始皆自中声往返又明道之所未及者非妙于审音以知乐者乎
　　孙学古序曰吾师泰泉先生妙悟大司乐而独得之遂述乐典谓黄钟一均七音乃伏羲纪阳气之初声气之元也徴商还相为宫各得五声之正而成三调宫羽之间变商为宫之羽角徴之间变徴为商之角及太簇自商为宫也变宫大吕变徴夷则又为角之羽角而钟球圜钟应夷则者往而复反九变成矣此六乐之所以合也嵗庚子先生在春坊大常典簿李文察受业得所敎后先生出涖南雍文察为书増天枢诸舞以进学古时观部政亲闻大宗伯嘉奬令协律郎肄之然辅臣夏公竟报罢而文察亦知磁州使待先生书成而后进则必大行矣今年秋先生以议边忤夏公南归学古获侍函丈举元声为问先生曰黄帝为黄钟八寸一分之管而吹三寸九分以为声故谓吹曰含少自宫而上为商为角为变徴以至变宫是已因为变半之声应圜钟为羽应夷则为角蔡氏新书律四寸三分有奇即正度七音之长也声律本天地顺自然而发乎人心宫商正变刚柔中节未有外七音者故一气周流穷本知变调成而隂阳备则为二体干羽舞之声从器出聚三类分四物而五声二变合七始为天地四时人之象以行八风成九歌焉始乎清宫终乎正宫黄钟岂有二乎哉乃若截竹气则朱子语类用周尺及景表尺是其准也规矩成方圆于木中犹律吕正五音于器中而各不可胜用茍吹无孔之管于器外以求声和则其用穷矣遂出是书以授学古复示以所制琴瑟钟磬管篴笙箫皆分宫商以倡和焉旧闻诸同门先生奏乐双雉自天而下和鸣飞去葢文明之应也其有待乎按黄佐又尝论钟律及宻率推中黍闯律火徳去羽诸篇皆不见乐典惟王圻本载之又见于渊鉴类函注题云黄佐钟律论殆即从续考采取也顾所论截管气之法与乐典乐器章相抵牾岂此论作于乐典之前未定之稿耶附録于后
　　钟律论曰象数与天地合而生钟律出于象数皆天造地设之自然也故黄钟为声气之元万物之本原生于气起于伶伦取嶰谷之竹制十二管吹以准凤鸣用生六律六吕之制以气之应而立宫商之声以应五声之调凤有雄雌其鸣不同阳律于凤隂律拟于凰然后协和平声气不爽古者以律管起尺度由母生子也后世以尺度定律管以子证母也差之毫厘失之千里如五季王朴声与器而皆失其系岂小小哉太史公言黄钟始于声气之元班固谓至治之世天地之气合以生风风气正而十二之律定后世求律乃欲求于黍于尺于解于钱于鬴其可乎甚至于时君之指节则谬又甚矣故声气之元非凤鸟之灵不能协非阮咸氏之神不能解祖冲氏之宻率不能筭前代如和岘胡瑗阮逸李照范镇司马光刘几杨杰诸贤之彼此纷议终不能以相一周敦頥程頥张载氏之余论皆未防其要崇宁黥湼魏汉津亦敢妄谈鼎乐之法不知量矣南渡后建阳蔡元定者作神解不减于阮咸妙不减于祖冲积有年所而钟律书成子朱子以其所论多近代之未讲而皆不离于古人之成法先求声气之元而必因律以生尺葢其卓然独得而为朱子之所深取也后之讲钟律者幸生建阳之后推广其所述以为世主制乐之资不必强生穿凿归之谈河画饼而已也于是着钟律篇而存古书之当存辨古书之当辨拟今法之可用者列诸左方而杂説之泛滥旁论之纷拏虽范镇乐律房庶乐书陈旸乐书吴忠律志依朱子成説不尽载也今欲求黄钟律管从长周径羃积的实定数者须多截管气蔡氏多截管气之説先多截竹以拟黄钟之管或长或短之内毎差防各为一管以此诸管埋之地中俟冬至时騐之若诸管之中有气应者即取其管而计之合于造化自然非人力可为即以管分为九寸寸作九分分作九厘厘作九毫毫作九秒秒作九忽以合八十一终天之数及元气运行自子至亥得一七万七千一百四十七之数凡用此管三分损益上下相生由此又此管九寸作十分分为十厘厘作十毫毫作十秒秒作十忽以合天地天位终于十之数乃以十乘八十一得八百一十分以八百一十分配九十分管知此管长九十分空围中容八百一十分即十分管空围中容九十分一分管长空围中容九分凡求度量衡由此
　　宻率推算　算之有法尚矣惟宋祖冲之宻率乘除乃古今算家之最蔡氏律本既正又必以祖氏之算推之得圆周长的计十分六厘三毫六秒八忽万分忽之六千三百一十二又以圆周求径计三分三厘八毫四秒四忽万分忽之五千六百四十五又以半径半周相乘仍得九万万忽【内忽一弱】通得面羃如此则黄钟之广与长及空围内积实皆可计矣故面羃计九方分深一分管则空围内当有九立方分深九方分管计九寸则空围内当有八百一十立方分此即黄钟一管之实其数与天地造化无不相合此算法所以成也算法既成之后或以竹或以铜别为之依其长各作八十一分以为十二律相生之法又依其长作九十分乃取九十分之分计三分三厘八毫四秒四忽万分忽之五千六百四十五以合孔径如此则圆长面羃与夫空围内积自然无不谐防
　　中黍闯律　黄钟何自而生乎生于天声而合乎造化之气故黄钟发造化之秘为声气之元是为律本嶰谷之管天生自然之器也羊头之黍天生自然之物也以天生自然之物实天生自然之器容受多寡而分寸短长见焉十一律由是而损益度量权衡由是而受法程子曰黄钟之声亦不难定将上下声考之得其正即将黍以实其管防所实得几粒然后律可定也胡氏定乐取羊头山黍用三等筛子筛之取中等者定焉要之古人以秬黍中者实其龠则是先得黄钟而后度以黍不足则易之以大有余则易之以小约九十黍之长中容千二百黍之实以见周径之广以生度量权衡之数大约以黍闯律非以律生于黍也百世之下欲求百世之前之律必生求于声气之元次证之以累黍则得之矣
　　火徳去羽　生于天三成于地八者木之所以为行也角声出焉生于地四成于天九者金之所以为行也商声出焉金则尅木木则尅于金未有并用而不相害者也周以木徳王天下故周官旋宫之乐礼天坤则圜钟为宫黄钟为角太蔟为徴南宫为羽礼地只则函钟为宫太簇为角姑洗为征南吕为羽礼人鬼则黄钟为宫大吕为角太簇为征应钟为羽而未尝及商者避其所尅而已荀卿以审诗商为太师之职则声诗之有商声太师必审之者避所尅故也郑康成谓祭尚柔而商坚刚故不用焉杨收曰周祭天地不用商及二少以商声刚而二少声下所以取其正而裁其繁也若然周之佩玊右征角左宫羽亦为不用商也唐赵慎曰祭天地宗庙乐合用商音又周礼二处大祭俱无商调郑元云此无商调祭尚柔商坚刚也以臣愚知斯义不当但商音金也周徳木也金能尅木作者去之今唐以土王即殊周室五商损益须逐便宜岂可将木徳之仪施土徳之用三祭并请加商调去角调宋祫享之乐亦去商是不知去商者周人之制而已以周人之制推之则宋以火徳王天下论避其所尅当去羽音而太常用乐不审诗羽而审诗商葢失古人之防逺矣今国朝以火徳王天下与宋同避其所尅则亦当去其羽
　　万厯中王邦直着律吕正声
　　邦直论律亦主黄钟三寸九分之説而与李文利复有异同着律吕正声六十卷其自叙畧曰帝王乐不相沿而其度数之同则未之或改故典同掌六律六同之和以辨天地四方隂阳之声以为乐器凡为乐器以十有二律为之数度以十有二声为之齐量但其度数之详则有不可得而闻者何耶或者经秦火之余而乐经亡乐经亡则礼素而诗虚是一经缺而三经不完也三经既无所考防异説遂起故司马迁律书出焉律书以黄钟为九寸三分损益隔八相生由是而生十一律则律吕之制益灭裂而不可复闻矣窃意以黄钟为九寸者必传闻子九之説而误也葢子午之数俱九子为九分九之少也午为九寸九之老也一阳来复而以九寸之老当之可乎其三分损益隔八相生疑古乐经之言葢律以子午为经左五律各益三分右五律各损三分隂阳赢缩之意也律以隔八而取应声故宫征商羽角五声皆是隔八隂阳倡和之理也三分自三分隔八自隔八若以三分合于隔八使律吕之制至于毫忽防尘而不可穷防岂不失之愈逺矣乎今以律书黄钟九寸上生下生损益之黄钟至大吕差六分奇大吕至太簇差三分奇太簇至夹钟差五分奇夹钟至姑洗差三分奇姑洗至仲吕差五分奇仲吕至防宾差三分奇防宾至林钟差二分奇林钟至夷则差四分奇夷则至南吕差二分奇南吕至无射差四分竒无射至应钟差二分奇应钟至黄钟差四寸三分奇厯家二十四气每气算之不差毫忽今律管之长短其差不齐若是则节中之气必不应管而葭莩之管必不飞灰又何以协时月正日而成嵗哉律书既定后世诸儒之言律吕者皆依律书而推律书既以黄钟为九寸其相生至于仲吕不能复于黄钟遂谓黄钟往而不返故京房又于仲吕之下添执始以下六十律钱乐之复演为三百六十律夫律有十二古之制也别为六十演为三百六十岂不愈谬矣乎噫乐之不明乆矣自汉以来旋宫之乐久废厯代相承皆黄钟一均变极七音唐命祖孝孙张文収考正雅乐始为旋宫之制一依周礼圜丘以夹钟为宫其乐六变方泽以林钟为宫其乐八变宗庙以黄钟为宫其乐九变五郊朝贺燕享则随月用律可谓度越前代矣但五音损益须逐时宜周以木王故去商调以金能尅木故去之也唐以土王当用商调而去角调岂可将木徳之仪而施土徳之用哉律吕之制史未明言岂亦循用黄钟九寸之制耶宋建隆初用王朴乐以其声髙近于哀思诏和岘考两京表尺令下一律仁宗景祐二年又命燕肃李照宋祁同预考按照铸编钟一簴其声犹髙复用和岘旧乐夫王朴和岘李照之律虽有髙下弗同然皆以黄钟九寸为法故无所得也至于李照言四清声可去极为有理四清声自晋以来已有之葢以黄钟为九寸其黄钟大吕太簇夹钟管长声不协和易至夺伦故半其律谓之清声亦曰子声非古之制也故梁寅曰杜佑正律之外有子声是不察计律为踵之意蔡氏十二律皆有半声葢踵佑之失也是讥子声半声之非也元丰间又诏范镇等详定大乐故司马光范镇之论往复数万余言大约其説有二镇主蜀人房庶之説欲以律生尺司马光之説则以尺生律反覆诸家之説不过泥于黄钟九寸之误承舛袭讹莫觉其非故西山蔡氏折衷众论以着律吕新书厯十二辰而得十七万七千一百四十七分丝分毫析巧若天成其为书非不精妙也但以黄钟为九寸其损益相生之谬变律半律之非以之和声而声不和以之气而气不应是汉唐以降之律吕非三代以上之律吕也至我朝李文利纠蔡氏之失以着律吕元声以黄钟为三寸九分而生十一律子午为经左右为纬升降清浊妙协隂阳其所见非不卓然也但其以左律为右律其六九升阳之讹十二月筩之谬是一人臆见之律吕亦非三代以上之律吕也夫黄钟本三寸九分则宫声最清故为君商声次清故为臣角在清浊之间故属之民自汉而下皆以黄钟为九寸若黄钟为宫则固无不顺矣若以他律为宫则是以最浊为君其臣与民反尊于君则理义乖矣人道废矣天道逆矣其所奏莫非陵上之音反位而乱伦者也何望其移风易俗感格天人者哉此汉唐宋之治所以不古若者皆由于此也然则圣人之制作岂终不可得而见耶葢律吕之度数虽亡其散见于诸书犹有存者顾诸儒弗之察耳黄钟三寸九分吕氏春秋志之矣圜钟六变函钟八变黄钟九变周礼载之矣子午之数九丑未八寅申七夘酉六辰戌五己亥四吕三十六律四十二合之七十有八或还或否黄钟之数立焉杨子太元详之矣其见于制作黄钟防宾为宫其乐九变大吕林钟为宫其乐八变太簇夷则为宫其乐七变夹钟南吕为宫其乐六变姑洗无射为宫其乐五变仲吕应钟为宫其乐四变有唐史可考也其存于度数防氐为鬴声中黄钟之宫与鳬氏黄钟之钟合其为量皆六斗四升有考工记可稽也其方位之数即洛书之数是以洛书为之体也其相生之数即河图之数是以河图为之用也纵数七百二十九杨子云得之以成太元者此也积数六千五百六十一蔡九得之以为洪范皇极者此也子午为经左右为纬其经纬之义即易之隂阳消长之机隂南阳北迭为消长其清浊之用即乐记清浊迭经之理本先天圆图以序卦气之运本先天方图以尽声卦之变其气也则正之以中星参之以晷影考之以日月之防以符其飞灰之节其应厯也则取之以中气騐之以物稽之以气朔闰余之数以合其周天之度其应五气则本之于素问其应八风则参之以后天五音六律十二管还相为宫取礼运还相为宫之法宫商角征羽五声本人声而正之以律本虞书依永和声之义以宫商角征羽为五声清浊之次以宫商角征羽为五声相生之次本朱子仪礼之疏也一均五调一调七声声用二变庭奏以律升歌以吕调用双声本李氏元声之説也至于二舞之容则本周礼大舞小舞之制宋史文舞武舞之节若赵慎言方色之论李太常周舞之节韩邦奇虞舞之图亦未尝不兼考之矣其八音之器则本鳬氏之钟制磬人之磬制若韗人臯陶之度陈旸八音之论李氏吹孔之法亦未尝不兼取之矣律为万事之根本可以审度可以嘉量可以平衡度则本于司马光所定兼累之以上党之黍符之以三体淳化之钱而度无不定矣量以周鬴为法衡以汉制为法其容受铢两亦皆参之以秬黍而量衡无不定矣窃忧律吕之失传伤诸儒之附防故不惮劳苦竭力研穷几二十年乃敢防众説而折之分为六十卷
　　李维桢序曰盐山丞王邦直着律吕正声其大致具自叙中有图有解有制有义有体用有统防有经纬本图书合先天参晷刻应躔次按之天度中星闰余五气八风筮卦纵横无所不符其要领则以黄钟三寸九分取闽人李丈利之説而纠其左律为右律之非三分损益隔八相生两者殊科而辨诸家以三分合隔八求上生下生损益之数为律管长短之误卓识独悟通灵入防然亦仿吕覧太元而推明之确然有据至于节容器服八音之制歌曲之调参伍折最为精密非以私臆索之无何有之乡谬悠荒唐而无端崖也
　　愍帝时黄道周着乐律论衡
　　黄道周乐律论衡畧曰乐律史记所载极为详悉杨子云太元只是説厯耳天地之体四方各百二十八周而围之五百一十二因而圆之四百八十凡方圆相割十有八变而归于极体四则用三体三则用四以四为实以三损益割方即为损割圆即为益考其防皆方不止于径一周四圆不止于径一围三约长余分是日月差法之所由生也律厯之妙皆于此径一围三上察其征差以为相生之律如黄钟全律百二十余一分七厘有强因而裁之八十有一为黄钟之上宫其下宫三十有九余分不尽以起下生而淮南子吕不韦俱称黄钟三寸九分此是讹黄钟之下宫以为上宫我朝李文利郑世子之流又祖其説以三寸九分起黄钟则黄钟之声宜极短而清无复牛鸣中者矣管子亦称黄钟有大洒之音此皆于变宫上説黄钟非就黄钟本位起实数也如就本位起实数则六律六吕皆百有二十分如大吕七十有二则其余宫四十有九又有余分不与仲吕相乱今以子未寅酉辰亥午丑申夘戍巳分为娶妻生子之序上下损益终于南吕之六十而百二十分之律分中所谓律之一终也京房六十律亦从此始如用三寸九分之律则管分极短吹不成声应不动气又益五寸二分以为大吕颠倒极矣某自少时尝用文利之律以比于淮南吕覧之説乆而知其不然乃复求之史记知太史所藏去古未逺置一而十一三之以三为实以四为积不可易也伶州鸠所论六间六正大不逾宫细不过羽从来已旧安得指极短之律以起至大之宫使钟度量衡皆无所从始乎凡乐言钟吕为人生致用之大端鬼神所用进退亥为应钟夘为夹钟未为林钟此三钟者三甲所治易之先甲三日后甲三日谓是物也已为南吕丑为大吕酉为仲吕此三吕者为三庚所治易之先庚三日后庚三日谓是物也黄钟为子子与亥从阳治阳者为主故治阳而主钟防宾为午午与已从隂治隂者为客故言宾而治吕主客之分出入之序六府三事之所为治也礼祀天坤则用圜钟为宫以相次为序祀地只则用函钟为宫以相生为序祀人鬼则用黄钟为宫以相合为序其以黄钟代应钟亦犹之尊子而绌亥也凡道之本于礼乐者皆与天行之度一一相追礼退而绌乐进而盈乐动而升礼让而反日之让天月之让日进而称顺退而数逆藏往知来其致一也日月律度之差各十三有余为日月交食之防柝之为六分有半为律法之所从极蔡元定称子丑寅夘辰巳上得全分午未申酉戍亥不得全杪犹未有定论惟以十二差之自三分九厘损益上下以至于一分而极而半声间起之法亦于是而出矣木上云然则太师吹铜聴律以知师之善败如何某云予非瞽史安知吹律然诗称其军三单大国一军万二千五百人三军之数与天地参六师之义倍而用之用众之律而过于天道未有不败者也然则律数十有七万八千余强何也曰置十而十一三之是大易之偶数也因而三之五十三万余强而与天俱周律之与礼乐天道兵师其概一也愍帝十五年礼部请考定乐律辅臣荐道周迄未能用









　　钦定续文献通考卷一百七
&lt;史部,政书类,通制之属,钦定续文献通考&gt;
　　钦定四库全书
　　钦定续文献通考卷一百八
　　乐考
  </div>
  <div class="pagination">
   <a href="钦定续文献通考_page154.html">
    上一页
   </a>
   <span>
    ...
   </span>
   <a href="钦定续文献通考_page150.html">
    150
   </a>
   <a href="钦定续文献通考_page151.html">
    151
   </a>
   <a href="钦定续文献通考_page152.html">
    152
   </a>
   <a href="钦定续文献通考_page153.html">
    153
   </a>
   <a href="钦定续文献通考_page154.html">
    154
   </a>
   <span class="current-page">
    155
   </span>
   <a href="钦定续文献通考_page156.html">
    156
   </a>
   <a href="钦定续文献通考_page157.html">
    157
   </a>
   <a href="钦定续文献通考_page158.html">
    158
   </a>
   <a href="钦定续文献通考_page159.html">
    159
   </a>
   <a href="钦定续文献通考_page160.html">
    160
   </a>
   <span>
    ...
   </span>
   <a href="钦定续文献通考_page156.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
