<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1101 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1101 页/共 1125 页</h1>
    <div class="content">五月十一日，前四川总领陈晔追三官，送沅州安置。以四川安抚制置司言其籴到粟麦，不能觉察，以致粗恶不堪支遣，有误军计。 
十六日，知惠州刘涣放罢，永不得与亲民差遣。以广东运判黄景说言其昏缪任吏，贪饕鄙猥。 
十八日，淮东运判孟猷特降三官。以猷应办军前，辄先般家口归平江。 
二十八日，知衢州王淹放罢。以臣僚言其才品凡下，素乏能称。 
二十九日，通议大夫、宝谟阁待制、提举江州太平兴国宫娄机罢祠。以臣僚言其居乡善誉不闻，子弟干挠郡政。 
六月二日，江州都统王大节、统制官王泽，并追毁出身以来文字，除名勒停，大节袁州安置，泽编管永州。以御史中丞邓友龙论列，大节争功害国，泽率众奔溃，故有是命。既而臣僚复言迎敌不进，军无纪律，大节改送封州，泽改送新州。 
三日，知绵州沈稷放罢。以四川宣抚制置使程松言其天资贪鄙，初无善状。 
七日，池州都统郭倬、主管侍卫马军职事李汝翼各特降三官。以镇江府都统郭倪申新析官兵回归事因新析：似当作「新息」，即蔡州新息县。时北伐军一支曾收复此县，不久左右路兵马皆败北，此军自不敢深入。郭倪所申当是此事。，先有 
      
是责。寻各更追五官，倬送郴州倬：原作「特」，按此当指前述「郭倬」，因改。，汝翼送靖州，并安置。 
九日，知雅州苏肃之放罢。以四川宣抚使程松言其番酋焚掠，恬然坐视，公肆跳梁，殊无忌惮。 
十一日，江陵副都统皇甫斌特降三官。以斌遣军策应失利自劾，先有是命。既而湖北京西宣抚使薜叔似言其轻信寡谋，军民怨詈，更追五官，送南安军安置。 
十二日，四川总领赵善宣特降三官，放罢。以被旨收籴米斛应副大军，支遣违慢。 
十三日，知峡州洪楀降两官，放罢。以知夔州程骧言其贪声 政，老而益肆。 
二十六日，朝请大夫邓友龙降三官，送兴化军居住。友龙以御史中丞宣抚江淮，召归，先与宫观，继有是责。越明年十一月，臣僚复论友龙首开边衅，几致误国，再追五官，南雄州安置。既而又论侂胄盗权用兵之罪始于友龙，止从降窜，于理未当，遂除名，改循州安置。 
七月二日，安远军节度使、(兵)[与]在外宫观苏师旦特追三官，送衡州安置。以言者论师旦侥幸节钺，出于微贱，公肆蔽欺，专营货利。既而臣僚又言，特追出身以来文字，除名勒停，送韶州安置。 
四日，新除江西提举刘炳罢新命。以臣僚言其资望甚浅，超躐郎选。 
八月十九日，前建康府都统李爽更追两官，送南雄州居住南：原无，据《宋史》卷三八《宁宗纪》二补。。先是，有旨降三官，送汀州居住。既〔而以〕其交结致身，士卒奔溃，故有是命。 
二十一日，左军统制、兼知均州窦夔降三官，罢知均州，降充本军正将。以 
      
御前诸军都统制赵淳言其军民敛怨。 
十月十三日，知真州、宣抚司参议官常褚放罢。以臣僚言，褚境内有警，彷徨失措。 
十四日，朝请大夫、直宝谟阁、福建路转运判官赵善闿降两官，落职；奉直大夫、主管建宁府武夷山冲佑观田公仅降三官，放罢。以臣僚言善闿、公仅奉承苏师旦，各于境内收买木植，州县搔动。 
同日，新提点坑冶铸钱公事陈景俊与宫观，理作自陈。以殿中侍御史徐柟言其罔冒乱法徐柟：原作「徐相」，按本书及《宋史》等典籍多记此人事迹，皆作「徐柟」，此处当属笔误，径改。又「殿中」二字原无，据后「三年正月」条补。，巧于经营。 
二十一日，朝议大夫丁常任降三官；奉议郎、直焕章阁、主管建宁府武夷山冲佑观张镃落职，罢宫观。以臣僚言：「常任碌碌庸流，徒务货殖；镃内行不修，且复轻獧。」 
同日，知常德府常御孙放罢。以湖北提刑陈杲言其专事口吻，狠(复)[愎]自用。 
十一月十二日，知江阴军林孔昭追两官，放罢。以臣僚言其初与泰州，意在辞难，恳求避免。 
二十一日，知阆州杨兴降两官，放罢。以知兴元府刘甲言其贪虐，所在狼籍。 
十二月三日，知随州雷世忠特贷命，追毁出身以来文字，除名勒停。以京西宣抚司言其枣阳失守，虏骑之至，望风逃遁。 
十七日，浙东提刑鲁( 肃)、江东提刑沈坦并与宫观，理作自陈。以臣僚言：「( 肃)人品庸下，谬甚且贪；坦天资险狡，济以贪婪。」 
二十三日，镇江都统郭倪降三官。以怯懦寡谋，有辜委寄，故有是命。既而责授团练副使，送南康军居住。 
二十六日，新浙东提刑
      
叶薽追寝新命。以臣僚言其巧为营图。 
三十日，端明殿学士、湖北京西宣抚使薛叔似，宝谟阁待制、湖北京西宣抚副使陈谦，并落职罢祠。先是与祠，既而臣僚言叔似既叨隆委，归过朝廷，谦首植私党，几致军变。
开禧三年正月二十八日，端明殿学士、签书枢密院事、与宫观丘 落职 ：原作「密」，据《宋史》卷三九八《丘 传》改。，依旧宫观。以殿中侍御史徐柟言， 宣抚江淮，专辄自任，赏罚失当，措置乖方，委用非人，诏与宫观。既而右正言朱质复言临淮、濠、梁、安丰皆襟喉之地， 专辄寡谋，无故委弃，开掘瓦梁堰，费财扰民，故有是命。 
同日，池州都统陈孝庆追三官，放罢；环卫官王瑛放罢。以臣僚言孝庆恣杀攘功，瑛病聋无用。 
二月六日，权发遣郁林州鲍壮猷放罢。以知静江府王容等言其流毒于民，郡县不任其苦。 
八日，福建路总管、兼延祥水军统制商荣追毁出身以来文字，除名勒停，送柳州安置柳：原作「郴」，据《两朝纲目备要》卷一○、《宋史》卷三八《宁宗纪》二改。。以臣僚言其大奚山及海州之败，军士丧亡，般米兵器多有遗失。 
三月九日，前四川宣抚使程松更降三官，送筠州居住。以臣僚论列降三官，落职，罢宫观。既而臣僚又言其犹未被受，已离置司，全蜀重寄，委而去之，故有是命。寻诏责授散官，送澧州安置置：原脱，据《两朝纲目备要》卷一○补。。 
二十日，知涪州文梓降两官，放罢。以四川宣抚使程松言其任吏刻剥，救荒(蔑)[灭]裂。 
二十七日，前夔路运判李特降两官，放罢。以臣僚言，逆曦负国，乃洁身以自解，举部 
      
封而弃之。得旨，李首以逆曦反状来上，宜加宽宥，故有是命。 
同日，前四川总领刘崇之追三官，送道州居住。以臣僚言：「曦阴结虏好日久，崇之不能预为之图，迨徐景望以伪命至，始封纳牌印。」 
四月三日，前四川都大茶马吴总责授楚州团练副使，特许于湖广州军从便居住。以臣僚言：「总与挺，亲兄弟也，则曦为亲侄，纵有世雠，何不言于逆曦未败之前 」故有是命。 
二十九日，淮南运判富嘉谋放罢。以其挈家登舟，因致淮民惊扰。 
五月七日，权发遣雷州林几与宫观。以知静江府(王)王容言其不能奉行朝廷赏给，以激寨兵之变。 
九日，广东提刑张埏、湖南提刑彭演并与宫观。以臣僚言二人所至贪墨。 
六月二十四日，知靖州吴沆降两官，放罢。以臣僚言其守昭、潭日肆为奸利。 
七月二十二日，直龙图阁、与宫观项安世落职罢祠。以臣僚言其阴险凶残，居家则武断一乡，执丧则冒哀求郡。 
二十七日，朝请大夫胡覢特追两官，永不得与知州(官)[军]差遣。以臣僚言其摄事真州，侵欺官钱，收入私帑。 
八月三日，知化州汤时中、知雷州赵伯东各降两官，放罢。以臣僚言：「时中专事骗胁，诈婚求财；伯东天资粗暴，济以奸贪。」 
七日，知房州于革降两官，押回本任。以湖北京西宣抚使宇文绍节言其不俟受代，率然去官，先有是命。既而京西运判张孝忠言其在郡否政十事，追三官放罢，令 
      
京西提刑司拘管，理对有无侵欺官钱申省。 
二十六日，知濠州周用追毁出身以来文字，除名勒停，送本军自 。以建康都统田琳言其斥堠不明，致使虏人冲突。 
九月九日，奉使金国通谢国信所参议官方信孺特追三官，送临江军居住。以信孺辄将带去与虏有差私觌物，擅作大臣送遗，轻率有失事体。 
十一日，成都提刑陈邕更降三官，放罢。初降两官，又以四川宣抚副使安丙言其遵禀逆曦之令川：原作「州」，据《宋史》卷四○二《安丙传》改。。
十五日，前知施州薛瑊、前知达州陈彭寿并罢与郡指挥。以监察御史黄畴若言其当逆曦之乱，各弃城去，更不坚守。 
十月二日，江西提刑杜颖与宫观，理作自陈。以殿中侍御史叶时言其人品凡猥，天资庸鄙。 
十一日，新知隆兴府黄由与宫观，理作自陈。以监察御史黄畴若言其数遭台评，皆劾其居家暧昧私过，难以委寄。 
十八日，知常州汤降三官，送赣州居住。以枢密院言其朝廷命令，奉行不谨，如北来人合支钱米，拖下阅月，以致词诉。 
十一月十七日，责授团练副使郭倪改送梅州安置。以臣僚言其迎合侂胄，窃据兵权。 
同日，镇江同统制郭僎送连州安置。先是追官，至是臣僚言其谋虑疏缪，丧失兵马。 
十二月二日，知赣州陈子冲、知泉州方铨、知湖州周梦祥并放罢，知处州王庭芝特降一官。以臣僚言：子冲与韩侂胄叙亲；铨躐取美官，贪鄙尤甚；梦祥与周筠序谱； 
      
庭芝厚结堂(史)[吏]以为囊橐。 
四日，朝散大夫、主管建宁府武夷山冲佑观卓洵放罢。以臣僚言其辞免召命，尝试朝廷。 
八日，浙东提刑吴铸别与闲慢差遣。以监察御史章燮言其膏(梁)[粱]之态，贪淫颇着。 
九日，改差知崇庆府李降两官，放罢。以臣僚言，逆曦叛命之初，将漕夔路，不能紏率讨贼及守要害。 
同日，银青光禄大夫、提举临安府洞霄宫许及之降两官，送泉州居住；通议大夫薛叔似降两官，送福州居住；武德大夫皇甫斌更追五官，勒停，改送英德府安置。以右谏议大夫叶时言：「及之谄事侂胄，亲为优伶下俚之事。叔似迎合侂胄，妄开兵端，及之赞之，叔似成之。斌谋启边衅，军师失律，削官安置，近在南安，大罪薄罚，何以示惩!」故有是命。 
十一三日，知夔州蒋介追毁出身以来文字，除名勒停。以四川宣谕使吴猎言其趋伪召于逆贼，拜伪诏于公堂。 
嘉定元年正月八日，知建宁府张时修、知泉州陈升、广西提刑陈昕、新江西提举赵公升、新差广西提刑李絪絪：原作「捆」，据《宋史》卷四九四《蛮夷传》二，有「吉守李絪语，据改。、林会并放罢。以监察御史章燮言：「时修因陈自强亲党，躐取会府，为囊橐计；升厚(胳)[赂]苏师旦、周筠，躐等得郡；昕老而益贪，奸赃不戢；公升轻獧浮躁，倚势作威；絪赂苏师旦絪：原作「网」，王德毅先生改作「纳」(《宋会要辑稿人名索引》附)，恐属臆改。据下文「遂得吉州」语，此字显为人名，即《宋史》所谓「吉守李絪」，因改。，遂得吉州；会前任广郡，初无廉声。」 
十七日，知随州林璋降三官，送永州居住。以京西湖北宣抚使宇文绍节言其虏骑犯城，望风先遁，退屯紫山，居民惊散。 
      
同日，朝奉大夫、提举隆兴府玉隆万寿宫李澄追三官，勒停，送南康军居住；江西运判陈缵追两官，勒停。以臣僚言：「澄交结周筠，奸滥赃污；缵广行苞苴，席卷公帑。」 
二月九日，华文阁学士、提举江州太平兴〔国〕宫
高文虎，龙图阁待制、提举隆兴府玉隆万寿宫沈作宾，落职罢祠；新知江阴军高似孙降一官，罢新任。以左谏议大夫傅傅伯成言，文虎诡谲倾邪，作宾掊克谄谀，似孙谄事侂胄，故有是命。既而臣僚复言似孙无君之心三事，又追五官。 
十四日，责授顺昌军节度副使、澧州安置程松，责授果州团练副使，送宾州安置。朝散大夫廖俣降两官，送衢州居住。以殿中侍御史黄畴若言：「松当吴曦(判)[叛]逆，轻弃全蜀；俣徒事诞谩，纵(史)[臾]兵事。」 
三月四日，宝谟阁待制、知潭州毛宪落职，放罢。以臣僚言：「宪与苏师旦厚，其子廷试，经营策题，既得为编排文字，遂优批分数，获膺首选。」 
十七日，江东提刑苏林、广东提刑张焕并放罢。以殿中侍御史黄畴若言林素无行检，焕凡庸躁(兢)[竞]。 
二十一日，浙东安抚司参议官沈程与祠。以知绍兴府李珏言其素附奸党，老无顾藉。 
二十二日，新知湖州丁大同、新差知湖州徐辉、新知台州赵公介、新差知台州陈钧并放罢。以监察御史章燮言，大同贪饕俗恶，辉赃污狼籍，公介轻獧凡下，钧治郡无善状。 
四月十三日，宝谟阁直学士、提举江州太平兴国宫杨炳落宝 
      
谟阁直学士，宝谟阁待制、提举隆兴府玉隆万寿宫林采落宝谟阁待制。以右谏议大夫叶时言，炳、采专意阿附。 
十七日，宝文阁直学士、提举隆兴府玉隆万寿宫李沐落职，罢祠；知宁国府朱钦则、新知宁国府潘焘并放罢。以臣僚言：「沐不恤公议，弹劾善良；钦则鄙盭尤甚，在郡掊克；焘昏缪不才，见于台章。」 
十九日，陈自强责授复州团练副使，改送雷州安置。以其朋奸误国，黩货徇私，罪大责轻，公论未厌故也。
二十一日，故签书枢密院事、观文殿学士傅伯寿追三官，落职。以监察御史章燮言其首为谗谄，阿附权臣，指故相为跋扈。 
闰四月二日，中奉大夫、直秘阁张埏落职，罢祠。先是与祠，既而臣僚言其老不知止，故有是命。 
三日，水军统制王整追两官，勒停。以沿海制置司言其贪黩掊克。 
八日，新知宁国府林祖洽罢新任，与宫观。以臣僚言其历官虽久，本无可称。 
九日，江东提刑许开、湖北提举赵伯桧、知临江军龚准并放罢，朝奉郎韩安卿降两官。以臣僚言开狠傲凌物，伯桧人品凡下，准操行回邪，安卿以骄騃之资济膏(梁)[粱]之习。 
十九日，知抚州高商老、知常德府吕昭远并放罢。以臣僚言商老老益昏缪，昭远鄙野狠暴。 
五月二十一日，知江州陈谦放罢。以臣僚言其贪污、谄佞、躁竞，有三不美。 
二十三日，知郴州赵彦棪更降两官，永不得与亲民差遣。先是降两官放罢，既 
      
而臣僚言其养寇残民，故有是命。 
同日，广四提刑赵亮夫与宫观，理作自陈。以臣僚言其三经弹奏。 
</div>
    <div class="pagination">
<a href="宋会要辑稿_page1100.html">上一页</a><span>...</span><a href="宋会要辑稿_page1096.html">1096</a><a href="宋会要辑稿_page1097.html">1097</a><a href="宋会要辑稿_page1098.html">1098</a><a href="宋会要辑稿_page1099.html">1099</a><a href="宋会要辑稿_page1100.html">1100</a><span class="current-page">1101</span><a href="宋会要辑稿_page1102.html">1102</a><a href="宋会要辑稿_page1103.html">1103</a><a href="宋会要辑稿_page1104.html">1104</a><a href="宋会要辑稿_page1105.html">1105</a><a href="宋会要辑稿_page1106.html">1106</a><span>...</span><a href="宋会要辑稿_page1102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
