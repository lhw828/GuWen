<!DOCTYPE html>
<html>
<head>
    <meta charset="UTF-8">
    <title>续通志 - 第 1332 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1332 页/共 1359 页</h1>
    <div class="content">　　范延光 
　　安重荣 
　　安从进 
　　杨光远 
　　李守贞 
　　王景崇 
　　赵思绾 
　　皇甫晖 
　　杜重威 

　　△赵在礼 

　　赵在礼字干臣涿州人少事刘仁恭为军校仁恭遣佐其子守文袭取沧州后守文为其弟守光所杀 【按嶭史守文死事其子延祚为 
守光所杀与此互异】 在礼奔太原唐庄宗时为效节指挥使将魏兵戍瓦桥关还至贝州军士皇庸晖作乱劫在礼反在礼自贝州还攻魏纵 
军大掠逐兴唐尹王正言在礼自称兵习留后庄宗遣元行钦讨之不克乃遣明宗代行钦明宗至邺军变因入城与在礼合明宗兵反向京师 
在礼留于魏明宗即位拜邺都留守兴唐尹久之皇甫晖等皆去在礼患魏军之骄惧及祸及求徙镇横海厯镇泰宁匡国天平忠武武宁归德 
晋昌所至邸店罗列积资巨万晋出帝时以在礼为北面行营马步军都虞候以击契丹未尝有战功在礼在宋州人尤苦之巳而罢去宋人喜 
而相谓曰眼中拔钉岂不乐哉既而复受诏居职乃籍管内口率钱一千自号拔钉钱晋亡 【按嶭史在礼在宋州时少帝为子延煦娶在礼 
女进封秦国公谨识】 契丹入汴在礼自宋驰至洛阳遇契丹伊喇等拜于马首伊喇等兵共侵辱之诛责货财在礼不胜其愤行至郑州闻晋 
大臣多为契丹所镇中夜惶惑解衣带就马枥自经死汉高祖立赠中书令

　　△朱守殷 

　　朱守殷少事唐庄宗为奴名会儿庄宗即位以其厮养为长直军以守殷为军使好言人阴私长短以自结庄宗以为忠迁蕃汉马步军都 
虞侯同光二年领振武军节度使是时庄宗初入洛守殷巡检京师恃恩骄恣凌侮勋旧与伶人景进相表里魏王继岌已杀郭崇韬进诬朱友 
谦与崇韬谋反庄宗遣守殷以兵围其第而杀之是时明宗自镇州来朝居于私第庄宗力惑羣小疑忌大臣遣守殷伺察明宗动静守殷阴使 
人趣明宗归藩无与祸会明宗曰吾洛阳一匹夫尔何能为也既而明宗卒反于魏庄宗东讨守殷将骑军阵宣仁门外以俟驾郭从谦作乱犯 
兴教门以入庄宗急召守殷不至闻庄宗已崩即驰入宫中选戴嫔御宝货以归纵军士劫掠遣人趣明宗入洛明宗即位拜守殷同中书门下 
平章事河南尹判六军诸卫事明年迁宣武军节度使明宗诏幸汴州或以为东诸侯有倔强者将置制之守殷不自安乃杀都指挥使马彦超 
闭城反明宗行至京水闻守殷反遣范延光驰兵傅其城汴人开门纳延光守殷自杀其族乃引颈命左右斩之明宗至汴州命鞭其尸枭首于 
市七日传徇洛阳守殷之将反也召都指挥使马彦超与计事彦超不从守殷杀之明宗怜彦超之死以其子承祚为洺州长史

　　△董璋 

　　董璋不知其家世少与高季兴孔徇俱为汴州富人李让家僮梁太祖镇宣武养让为子是为朱友谦其僮奴以友让故皆得事太祖璋以 
军功为指挥使末帝遣璋攻下泽州即以为刺史梁亡事唐为邠宁节度使与郭崇韬相善崇韬伐蜀以璋为行营右厢马步军都虞候军事大 
小皆与参决蜀平以为剑南东川节度使孟知祥镇西川其后二人有异志大成四年明宗祀天南郊使李仁矩赍诏谕两川贡助南郊物五十 
万安重诲亦驰书于璋 【原作使仁矩赍安重诲书往谕璋考嶭史是时遣仁矩赍诏又遣重诲驰书于璋以征贡是重诲书特附诏以往也 
谨识改】 璋诉不肯出袛出十万而已又因事欲杀仁矩仁矩泣涕而免归言璋必反其后使者至东川璋益倨慢使者还多言璋欲反状重诲 
患之乃稍择将吏为两川刺史以精兵为其牙卫分布诸州又分阆州置保宁军以仁矩为节度使遣姚洪将兵千人从仁矩戍阆州璋及知祥 
觉唐疑己且削其地遂连谋以反璋因为其子娶知祥女以相结又遣其将李彦钊扼剑门关为七砦于关北增置关号永定凡唐戍兵东归者 
皆遮留之获其逃者覆以铁笼火炙之或刲肉钉面割心而啖长兴元年九月知祥攻陷遂州璋攻陷闻州执仁矩洪皆杀之初璋等反唐独诛 
璋家属知祥妻子皆在成都其疏属留京师者皆不诛石敬瑭讨璋等兵久无功而自关以西馈运不给敬瑭亦还明宗乃遣西川进奏官苏愿 
东川将军刘澄西归谕璋等使改过知祥遣人告璋欲与俱谢过自归璋曰唐不杀孟公家族于西川恩厚矣我子孙何在何谢之有璋由此疑 
知祥卖己三年四月以兵万人攻知祥战于弥牟璋大败还走梓州初唐陵州刺史王晖代还过璋璋邀留之至是晖执璋杀之传其首于知祥

　　△范延光 

　　范延光字子瓌相州临漳人唐明宗破郓州梁兵方扼杨刘其先锋将康延孝阴送款于明宗明宗求可以通延孝款于庄宗者延光辄自 
请行乃怀延孝蜡丸书西见庄宗致之且曰今延孝虽有降意而梁兵扼杨刘者甚盛未可图也不如筑垒马家口以通汶阳庄宗以为然垒成 
梁遣王彦章急攻新垒明宗使延光间行求兵夜至河上为梁兵所得送京师下延光狱搒掠数百胁以白刃延光终不肯言晋事系之数月稍 
为狱吏所护庄宗入汴见延光喜拜检校工部尚书明宗时为宣徽南院使明宗行幸汴州至荥阳朱守殷反延光曰守殷反迹始见若缓之使 
得为计则城坚而难近臣请骑兵五百驰至城下以神速骇之乃以骑兵五百自暮疾驰至半夜行二百里战于城下迟明明宗亦驰至汴兵望 
见天子乘舆乃开门而延光先入犹巷战杀伤甚众守殷死汴州平明年迁枢密使出为成德军节度使安重诲死复召延光与赵延寿并为枢 
密使明宗有疾不能视朝京师之人讻讻异议藏窜山谷或寄匿于军营有司不能禁或劝延光以严法制之延光曰制动当以静宜少待之已 
而明宗疾少间京师乃定是时秦王握兵骄甚宋王弱而且在外议者多属意于潞王延光惧祸之及也及求罢去延寿亦遽求罢延光复镇成 
德而用朱宏昭冯赟为枢密使已而秦王举兵见诛明宗崩潞王反弒愍帝唐室大乱宏昭赟皆及祸以死末帝复召延光为枢密使拜宣武军 
节度使天雄军乱逐节度使刘延皓遣延光讨平之即以为天雄军节度使当晋高祖起太原末帝遣延光以兵二万屯辽州与赵延寿犄角既 
而延寿先降延光独不降高祖即位延光贺表最后至又其女为末帝子重美妃以此遂怀反侧高祖封延光临清王以慰其心成德军节度使 
董温其为契丹所虏其衙内指挥使秘琼悉杀温其家族而取其家资巨万计高祖以琼为齐州防御使橐其资装道出于魏延光阴选精兵伏 
境上伺琼过杀之夏津悉取其资以戍逻者悞杀闻由是高祖疑其必为乱乃幸汴州天福二年六月延光遂反遣其牙将孙锐澶州刺史冯晖 
以兵二万距黎阳掠滑卫高祖以杨光远为招讨使引兵自滑州渡胡梁攻之锐轻脱无谋兵行以媚女十余自随张葢操扇军士苦热皆不为 
用光远诇知诱锐等渡河半济击之兵多溺死锐晖退走入魏坚壁不复出延光遣牙将王知新赍表自归高祖不见以知新属武德司延光又 
附杨光远表请降不报延光遂坚守攻之逾年不克师老粮匮高祖亦悔三年九月使谒者入魏赦延光延光乃降册封东平郡王天平军节度 
使赐铁券居数月来朝因惭请老以太子太师致仕居京师岁时宴见高祖待之与羣臣无间岁余使宣徽使刘处让载酒夜过延光谓曰上遣 
处让来时适有契丹使至北朝皇帝问晋魏博叛臣何在恐晋不能制当锁以来免为中国后患延光闻之泣下莫知所为处让曰当且之洛阳 
以避契丹使者延光曰杨光远留守河南吾之仇也吾有田宅在河阳可以往乎处让曰可也乃挈其帑归河阳其行辎重盈路光远利其资因 
奏延光反复请图之光远兼镇河阳其子承勋知州事乃遣承勋以兵胁延光驱至浮桥推堕水死以延光自投水死闻因尽取其资高祖不问 
水运军使曹千获其流尸于缪家滩诏许归葬相州巳葬墓辄崩破其棺椁头颅皆碎初秘琼杀董温其取其资延光又杀琼而取之而终以资 
为光远所杀而光远亦不能免也

　　△安重荣 

　　安重荣小字铁胡朔州人祖从义利州刺史父全胜州刺史振武马步军都指挥使重荣有力善骑射为唐振武巡边指挥使晋高祖起太 
原使张颍阴招重荣重荣以巡边千骑叛入太原高祖即位拜成德军节度使重荣虽武夫而晓吏事其下不能欺起于军卒暴至富贵而见唐 
废帝晋高祖皆自藩侯得国尝谓人曰天子宁有种邪兵强马壮者为之尔时高祖与契丹约为父子契丹骄甚高祖奉之愈谨重荣愤然以谓 
困巳弊之民而充无厌之欲数以此非诮高祖契丹使者往来过镇州重荣箕踞慢骂不为礼或执杀之是时吐浑白氏役属契丹苦其暴虐重 
荣诱之入塞契丹数遣使责高祖并求使者高祖对使者鞠躬俯首受责愈谨多为好辞以自解而姑息重荣不能诘乃遣供奉官张澄以兵二 
千搜索并镇忻代山谷中吐浑悉驱出塞吐浑去而复来重荣卒纳之因招集亡命课民种稗食马万匹所为益骄因怒杀指挥使贾章诬之以 
反章女尚幼欲舍之女曰吾家三十口皆死于兵存者特吾与父尔今父死吾何忍独生愿就死遂杀之镇人于是高贾女之烈而知重荣之必 
败也重荣既僭侈以为金鱼袋不足贵刻玉为鱼佩之娶二妻高祖因之并加封爵天福六年夏契丹使者拽刺轻骑掠幽州南境民处之博野 
乃上表曰臣执拽刺以拽刺过镇重荣侵辱之拽刺言不逊重荣怒昨据熟吐浑白承福赫连功德等领本族三万余帐目应州来奔又据生吐 
浑浑契苾两突厌三部南北将沙陀安庆九府等各领其族牛羊车帐甲马七八路来奔具言契丹残虐掠取生口牛马自今年二月已后号令 
诸蕃点阅强壮办具军装期以上秋南向诸蕃部诚恐上天不佑败灭家族愿先自归其诸部胜兵众可十万又据沿河党项山前后逸越利诸 
族首领皆遣人送契丹所授告身职牒旗帜来归款皆号泣告劳愿治兵甲以报怨又据朔州节度副使赵崇杀节度使刘山以城来降窃以诸 
蕃不招呼而自至朔州不攻伐而自归虽系人情尽由天意又念陷蕃诸将等本自勋劳久居富贵丧身边塞酷虐不胜企足朝廷思归可谅苟 
闻传檄必尽倒戈其表数千言又为书以遗朝廷大臣四方藩镇皆以契丹可取为言高祖患之为之幸邺报重荣曰前世和亲皆所以为天下 
计今吾以天下臣之尔以一镇抗之大小不等无自辱焉重荣谓晋无如我何反意乃决重荣虽以契丹为言反阴遣人与幽州节度使刘晞相 
结契丹亦利晋多事幸重荣乱期两敝之欲因以窥中国故不加怒于重荣其冬安从进反襄阳重荣闻之乃亦举兵是岁镇州大旱蝗重荣聚 
饥民数万驱以向邺声言入觐行至宗城破家堤高祖遣杜重威逆之兵已交其将赵彦之与重荣有隙临阵卷旗以奔晋军重荣闻彦之降晋 
大惧退入于辎重中其兵二万皆溃去是冬大寒溃兵饥冻及见杀无孑遗重荣独与十余骑奔还以牛马革为甲驱州人守城以待重威兵至 
城下重荣裨将自城东水碾门引官军以入杀守城二万余人重荣以吐浑数百骑守牙城重威使人擒之斩首以献高祖御楼受馘命漆其首 
送于契丹改成德军为顺德镇州曰恒州常山曰恒山云

　　△安从进 

　　安从进振武索葛部人也祖父皆事唐为骑将从进初从庄宗于兵间为护驾马军都指挥使领贵州刺史明宗时炙保义彰武军节度使 
未尝将兵征伐尝一征夏州李彝超卒亦无功愍帝即位徙领顺化为侍卫马军都指挥使潞王反凤翔从进巡检京城杀枢密使冯赟送款于 
潞王愍帝出奔潞王将至京师从进率百官班迎于郊清泰中徙镇山南东道晋高祖即位加同中书门下平章事高祖取天下不顺常以此惭 
藩镇多务过为姑息而藩镇之臣或不自安或心慕高祖所为谓举可成事故在位七年而反者六起从进最后反然皆不免也自范延光反邺 
</div>
    <div class="pagination">
<a href="续通志_page1331.html">上一页</a><span>...</span><a href="续通志_page1327.html">1327</a><a href="续通志_page1328.html">1328</a><a href="续通志_page1329.html">1329</a><a href="续通志_page1330.html">1330</a><a href="续通志_page1331.html">1331</a><span class="current-page">1332</span><a href="续通志_page1333.html">1333</a><a href="续通志_page1334.html">1334</a><a href="续通志_page1335.html">1335</a><a href="续通志_page1336.html">1336</a><a href="续通志_page1337.html">1337</a><span>...</span><a href="续通志_page1333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
