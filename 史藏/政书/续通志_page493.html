<!DOCTYPE html>
<html>
<head>
    <meta charset="UTF-8">
    <title>续通志 - 第 493 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 493 页/共 1359 页</h1>
    <div class="content">　　万彻初与万均归高祖授车骑将军武安县公后事隐太子玄武门之变万彻督宫兵来战知太子死乃去亡南山中秦王谕出之以其忠 
于所事不罪也从李靖讨突厥颉利可汗以功授统军进爵郡公历右卫将军蒲州刺史副李绩讨薛延陀与虏战碛南率数百骑为先锋绕击 
阵后虏顾见遂溃斩首三千级获马万五千封一子县侯改左卫将军尚丹阳公主拜驸马都尉寻迁代州都督右武卫大将军太宗尝曰当今 
名将惟李绩江夏王道宗及万彻三人绩道宗不大胜亦不大败万彻非大胜即大败矣贞观二十一年以青邱道行军总管伐高丽渡海入鸭 
绿水高丽泊汋城主所夫孙拒战击斩之又破其援兵遂拔其城万彻在军中任气不能下人或上书言状帝不之罪巳而副将裴行方言其怨 
望李绩亦言万彻位大将军亲主壻而内怀不平罪当诛因除名徙边会赦还永徽二年授寍州刺史入朝与房遗爱昵其遗爱谋立荆王事连 
万彻遂下狱诛临刑大言曰万彻大健儿留为国效死固好岂得坐遗爱杀之乎斩之不殊叱曰胡不力三斩乃绝万淑 【新书以万淑为万 
均弟列万彻下旧书以为万彻长兄】 亦有战功历右领军将军畅武道行军总管 【旧书作营州都督检校东夷校尉】 封梁郡公万备 
有孝行母丧庐于墓太宗诏旌其门以尚辇奉御从伐高丽李绩围曰岩虏遣兵万余来援契苾何力中槊创甚为贼所窘万备单马进救何力 
获免仕至左卫将军 【万淑万备新书不载其卒旧书云皆先万彻卒按通鉴万彻之诛万备坐流交州则万备非先万彻卒也】 当武德贞 
观时又有盛彦师卢祖尚刘世让刘兰李君羡王君廓者并有功名而不终其位

　　 盛彦师

　　盛彦师宋州虞城人大业末为澄城长高祖兵至汾阴彦师率宾客上谒授行军总管从平京师与史万宝镇宣阳以遏东寇李密叛将出 
山南万宝惧不敌彦师笑曰请以数千兵为公枭之万宝问计荅曰兵诡道也难预言即引众踰洛水入熊耳山布弓弩夹道伏短兵溪谷闲令 
曰贼半渡乃击所部笑曰贼趋洛州何为备此彦师曰密声言入洛其实走襄城就张善相耳若入谷口自后追之山路险隘无所展力一夫殿 
后必不能制今我得先至此擒之必矣密果至彦师击之密首尾断绝不能相救遂斩密及王伯当以功封葛国公授武卫将军秦王讨王世充 
彦师与万宝军伊阙绝山南路世充平除宋州总管其乡郡也以前王世充所署刺史陈宝遇待其家不以礼因事杀之又杀平生所恶数十家 
州人震骇会徐圆朗反诏为安抚大使战败被执圆朗厚待之令作书招其弟使举虞城叛彦师为书曰吾奉使无状为贼所擒誓死报国汝善 
侍老母勿以我为念圆朗笑而置之寻逃诣王薄与薄攻须昌征军粮于潭州刺史李义满不与因收系义满愤死狱中彦师坐诛 【按新书 
皆称彦师以罪诛不言所坐今从通鉴补】

　　 卢祖尚

　　卢祖尚字季良光州乐安人家饶财好施以侠闻大业末募壮士捕盗有功江都乱州人请为刺史时年十九越王侗立遣使归地署本州岛 
总管王世充僭位乃以州归高祖授刺史封弋阳郡公武德六年从赵郡王孝恭讨辅公佑为前军总管下教歙进击贼师冯惠亮陈正通破之 
历蒋州刺史寿州都督瀛州刺史并有能名贞观初交州都督以赃败帝方择人众咸谓祖尚才兼文武可任乃召至京面授之祖尚既奉诏已 
而畏其地瘴疠托疾辞帝遣杜如晦等谕意祖尚固辞又遣其妻兄周范谕之且示以还期祖尚终不肯行帝大怒命斩于朝堂时年三十余寻 
悔之复其官荫

　　 刘世让

　　刘世让字符钦京兆醴泉人仕隋为征仕郎高祖入长安以湋川归授通议大夫唐弼余党寇扶风世让自请安辑得其众数千因授安定 
道行军总管率兵拒辥举为举所败与弟宝皆没于贼举将至城下令绐说城中降世让伪许之至则告守者曰贼兵极于此矣善自固举重其 
节不加害世让又遣宝闲走以贼虚实告秦王于高墌帝嘉之赐其家帛千匹及贼平授彭州刺史寻领陕东道行军总管从永安王孝基讨吕 
崇茂于夏县军败与唐俭俱被囚俭闻独孤怀恩逆谋使还以告时帝方将幸怀恩营惊曰世让之来天也 【互见唐俭独孤怀恩传但本传 
言逃归而怀恩传则称俭说刘武周使世让归请罢兵稍异】 封宏农郡公赐庄一区钱百万累捡校并州总管突厥入寇诏屯雁门世让以八 
百骑赴之突厥兵大至乃保武州处罗可汗与高开道苑君璋合众攻之城数坏辄立栅完拒久之虏引去诏赐良马金带 【新旧书皆云郑 
元璹先在突厥可汗使来说降世让拒之及元璹还具道其忠诏赐良马金带通鉴考异曰高祖称元璹苏武弗之过安肯及可汗游说据实录 
亦无此事今不取】 襄邑王神符镇并州世让数以气凌之坐是削籍旋召授广州总管将行帝问以备边策对曰突厥数南寇者恃马邑为中 
顿耳宜遣一智勇之将屯崞城厚储金帛以招降者数出奇兵略其城下芟践禾稼不踰岁马邑可图也帝曰非公无可任者 【旧书作高祖 
无可任者无曰非公三字】 使往经略己而高满政竟以马邑降突厥患之纵反闲云世让通可汗将为乱帝不察遂诛之籍其家贞观初突厥 
来降者言世让无逆谋乃原其妻子

　　 刘兰

　　刘兰字文郁青州北海人仕隋鄱阳郡书佐性阴狡尝引贼蹂其乡邑淮安王神通安抚山东率宗党归之累迁尚书员外郎贞观初梁师 
都尚据朔方兰上书陈方略帝以为夏州都督府司马师都以突厥兵顿城下兰优旗卧鼓不与争贼疑夜引去兰追击破之遂进军夏州师都 
平以功迁丰州刺史召为右领军将军十一年为夏州都督长史领府事时突厥郁射设阿史那摸末居河南兰纵反闲于颉利颉利果疑摸末 
惧来降颉利遣兵急追兰又逆击败之帝嘉其能 【旧书此句下有超拜丰州刺史句误】 封平原郡公俄检校代州都督贞观末以谋反腰 
斩

　　 李君羡

　　李君羡洺州武安人初事李密后为王世充骠骑恶世充为人率其属归高祖授上轻车都尉秦王引置左右从破宋金刚于介休加骠骑 
将军从讨王世充为马军副总管世充子玄应自武牢转粮入洛君羡俘其军玄应走从破窦建德刘黑闼等所向必先登陷阵前后赐宫女马 
牛黄金杂彩不胜计授左卫府中郎将又与尉迟敬德破突厥于渭桥太宗曰使皆如君羡者虏何足忧改左武候中郎将封武连县公 【旧 
书作郡公】 北门长上在仗读书不休历兰州都督左监门卫将军 【旧书君羡所历官皆不书淮书云太宗即位累迁华州剌史封武进郡 
公按君羡以谣言见忌始出华州刺史封不应在此时今从新书】 先是贞观初太白数昼见太史占曰女主昌又谣言当有女武王者帝恶之 
会内宴为酒令各言小名君羡自称曰五娘子帝愕然因大笑曰何物女子乃尔健耶又君羡封邑及属县皆有武字忌之出为华州刺史会御 
史奏君羡与狂人为妖言谋不轨遂下诏诛之天授中家属诣阙诉冤武后方欲自神乃复其官爵以礼改葬

　　 王君廓

　　王君廓并州石艾人少驵侩无行大业末欲聚兵为盗其叔不从乃诬邻人通叔母与叔共杀之遂皆亡命众稍集至数千人掠夏长平河 
东丞丁荣拒之君廓谬为欲归首者而伏甲山谷中掩击荣败之又与贼韦宝邓豹等掠虞乡为宋老生所败保方山老生列营迫之君廓粮尽 
诈请降一夕遁去高祖兵起召之不从归李密密不甚礼乃归国假河内太守常山郡公迁辽州刺史以右武卫将军从征王世充自洛口断其 
饷道攻轘辕拔之世充将魏隐击君廓君廓伪道设伏大破之诏劳之曰卿以十三人破贼一万自古以少制众未之有也寻又袭拔虎牢以轻 
骑千余抄窦建德粮运又破之 【本传叙战功前后失次今据通鉴】 进爵彭国公镇幽州击突厥俘斩二千获马五千匹入朝赐以御马令 
自廷中乘以出仍赐锦袍金带还镇都督庐江王瑗反以内外兵付君廓或言君廓翻覆不可委以机柄欲以王诜代之君廓知之即往见诜诈 
言有急变当白诜方沐握发出即手斩之因执瑗 【详见庐江王瑗传】 以功授幽州都督进左光禄大夫在州骄纵不法长史李玄道数以 
法绳之君廓不自安贞观初征入朝玄道寓书于房玄龄 【按通鉴以玄道为玄龄从甥考唐书则玄龄为玄道之甥今阙之】 君廓私发之 
不识草字疑其谋己益惧行至渭南遂杀驿吏亡奔突厥为野人所杀太宗顾前功令收葬待其家如初御史大夫温彦博言君廓叛臣不宜食 
封邑乃贬为庶人 【按旧史王君廓附见庐江王瑗传新史始别立传列于李子和罗艺之次今移于盛彦师诸人之后皆有功而不终者也 
】

　　钦定续通志卷二百七

　　●钦定续通志卷二百八　列传八

　　列传

　　唐 【八】

　　○唐八

　　房玄龄　　杜如晦【淹】　魏征

　　房玄龄
　　杜如晦
　　魏征

　　△房玄龄

　　房玄龄字乔 【旧书作房乔字玄龄宰相世系表又作字乔松】 齐州临淄人父彦谦隋司隶刺史 【旧书作泾阳令按隋书彦谦传 
先为司隶刺史后以泾阳令终】 玄龄幼警敏博学工书善属文开皇中天下混一咸谓国祚方永玄龄密启父曰帝以后父窃神器本无功德 
又不为子孙长久计使嫡庶相倾阋终当内自诛夷亡可翘足待也彦谦惊异之年十八举进士吏部侍郎高孝基名知人谓裴矩曰仆阅人多 
矣未见如此郎者必为国器恨不见其耸壑凌霄耳父疾视药膳十旬不解衣及卒勺饮不入口者五日补隰城尉坐累徙上郡会中原丧乱慨 
然有忧天下之志太宗以炖煌公徇渭北杖策谒军门一见如旧署渭北道行军记室参军及为秦王仍授府记室封淄临侯玄龄既遇知己罄 
</div>
    <div class="pagination">
<a href="续通志_page492.html">上一页</a><span>...</span><a href="续通志_page488.html">488</a><a href="续通志_page489.html">489</a><a href="续通志_page490.html">490</a><a href="续通志_page491.html">491</a><a href="续通志_page492.html">492</a><span class="current-page">493</span><a href="续通志_page494.html">494</a><a href="续通志_page495.html">495</a><a href="续通志_page496.html">496</a><a href="续通志_page497.html">497</a><a href="续通志_page498.html">498</a><span>...</span><a href="续通志_page494.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
