<!DOCTYPE html>
<html>
<head>
    <meta charset="UTF-8">
    <title>续通志 - 第 112 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 112 页/共 1359 页</h1>
    <div class="content">将范文虎率苏刘义夏松等舟师十万援襄阳阿珠率诸将击败之平章哈达又遣万户解汝楫等邀击擒其总管朱日新郑皋大破之辛亥敕 
凡管民官所领钱谷公事并俟年终考较乙卯招集河西鄂端阿济尔噶等处居民秋七月壬戌朔设回回司天台官属丁卯以国王特讷克行 
尚书省于北京辽东等路乙酉宋将来兴国攻北丈山营阿珠击破之八月壬辰朔日有食之壬子车驾至自上都己未圣诞节初立内外仗及 
云和署乐位东川统兵司引兵攻宋铜钹寨守寨总管李庆等降以庆知梁山军事九月壬戌朔阿珠所部兵略地汉南丙寅罢陕西五路西蜀 
四川行尚书省以伊苏岱尔行四川尚书省事于兴元京兆等路直隶尚书省败宋军于涡河丙子敕今岁享太庙毋用牺牛壬午宋兵攻胶州 
千户蒋德等逆战败之俘统制范广等五十余人癸未诏以四川民力困弊免茶盐等课税以军民田租给沿边军食仍敕有司自今有言茶盐 
之利者以违制论冬十月丁酉享于太庙十一月辛酉朔敕品官子孙儤直乙亥禁行金泰和律建国号曰大元丙戌置四川行尚书省于成都 
十二月辛卯朔诏天下兴起国子学
　　九年春正月甲子并尚书省入中书省以平章尚书省事阿哈玛特同平章尚书省事张易并中书平章政事参知尚书政事张惠为中书 
左丞参知尚书省事李尧咨敏珠尔丹并参知中书政事庚辰改北京中兴四川河南四路行尚书省为行中书省京兆复立行省壬午改山东 
东路都元帅府统军司为行枢密院以伊苏岱尔达春并为行枢密院副使二月辛卯诏扎尔古齐乃太祖开创之始所置位百司右其赐银印 
立左右司壬辰改中都为大都庚子建中书省于大都戊申始祭先农如祭社之仪诏诸路开浚水利车驾如上都三月甲戌括民间四教经焚 
之赈济南路饥夏四月甲寅赈大都路饥五月庚午减铁冶户罢西番金银矿户为民六月己亥山东路行枢密院达春攻破射龙沟五港口盐 
场白头河等城堡杀宋兵三百余人秋七月丁巳朔禁私鬻回回厯赈硕勒达部饥戊寅集都城僧诵大藏经九会壬午和尔果斯奏蒙古字设 
国子学而汉官子弟未有学者及官府文移犹有辉和尔字诏自今凡诏令并以蒙古字行仍遣百官子弟入学八月丙戌朔日有食之戊子立 
羣牧所癸卯千户崔松败宋襄阳援兵斩其将张顺乙巳车驾至自上都癸丑赈辽东等路饥九月甲子宋襄阳将张贵战阿珠阿尔哈雅等败 
之生获贵及将士二千余人戊寅赈益都路饥冬十月丙戌朔封子莽噶拉木为安西王赐京兆为分地驻兵六盘山遣使持诏谕巴勒布国痕 
都斯坦国壬辰享于太庙癸巳以赵璧为平章政事张易为枢密副使乙未筑浑河堤十一月壬戌诸王哲伯特穆尔筑新城成赐名永昌府辛 
未召高陆儒者杨恭懿不至己卯并中书省左右司为一参知行省政事阿尔哈雅言襄阳受围久未下宜先攻樊城断其声援从之十二月乙 
酉朔诏诸路府州司县达噜噶齐管民长官兼管诸军鄂啰辛亥宋将昝万寿攻成都签省严忠范战失利诏逮至京
　　十年春正月癸亥阿尔哈雅等攻樊城拔之丁卯立秘书监二月丙戌以皇后皇太子受册宝遣太常卿哈坦告于太庙丁未宋京西安抚 
使知襄阳府吕文焕以城降三月甲寅朔申谕大司农司遣使巡行劝课丙寅帝御广寒殿遣摄太尉中书右丞相安图授皇后鸿吉哩氏玉册 
玉宝遣摄太尉同知枢密院事巴延授皇太子珍戬玉册金宝辛未以皇后皇太子受册宝诏告天下癸酉以前中书左丞相耶律铸平章军国 
重事中书左丞张惠为中书右丞车驾如上都夏四月癸未朔阿尔哈雅以吕文焕入朝授文焕昭勇大将军侍卫亲军都指挥使襄汉大都督 
罢河南等路行中书省以平章军国重事史天泽平章政事阿珠参知政事阿尔哈雅行荆湖等路枢密院事镇襄阳左丞相哈坦参知行中书 
省事刘整山东都元帅达春董文炳行淮西等路枢密院事守正阳天泽等陛辞谕以襄阳之南多有堡寨宜乘机进取仍以钞五千锭赐将士 
及赈新附军民五月壬子定内外官复旧制三岁一迁戊辰诏天下狱囚除杀人者待报余并释之六月乙酉赈诸王塔齐尔部民饥丁亥以各 
路弓矢甲匠并隶军器监免大都南京两路赋役辛卯汰陕西贫难军癸巳敕襄阳造战舰丁酉置光州等处招讨司闰月己巳罢东西两川统 
军司秋七月庚寅以河南水发粟赈之仍免今年田租省西凉府入永昌路八月庚戌朔赦前所释诸路囚自至大都者九月辛巳以赫作为平 
章政事丙午车驾至自上都冬十月乙卯享于太庙丙辰敕巴延和尔果斯以史夫泽姚枢所定新格参考行之十二月甲寅宋夏贵攻正阳淮 
西行院击走之壬戌召阿珠同吕文焕入觐
　　十一年春正月己卯朔宫阙告成帝始御正殿受皇太子诸王百官朝贺庚寅初立军官以功升散官格免诸路军杂赋丙午彰德赵当道 
等以谋逆伏诛诏中书省签军十万人二月壬申造战船八百艘于汴梁以廉希宪为中书右丞北京等处行中书省事车驾如上都三月己卯 
诏以劝课农桑谕高丽国王王禃仍命安抚高丽军民总管洪俊奇提点农事辛卯改荆湖淮西二行枢密院为二行中书省巴延史天泽并为 
左丞相 【按巴延为左丞相续通鉴纲目在正月】 阿珠为平章政事阿尔哈雅为右丞吕文焕为参知政事行中书省于荆湖哈达为左丞 
相刘整为左丞达春董文纳为参知政事行中书省于淮西夏四月癸丑初建东宫五月丙申皇女呼图克库哩页额实下嫁高丽世子王愖六 
月庚申问罪于宋甲子分遣孟古岱巴图伯嘉努率武卫军南征丙寅以哈喇哈斯为中书左丞崔斌参知政事仍令河南道宣慰司事秋七月 
乙亥朔敕山北辽东道提刑按察使乌鲁斯布哈同参知政事廉希宪行省北京国王特讷克毋署事有大事则希宪等就议癸未宋主禥殂子 
■〈显，去页〉嗣位 【据宋史增】 癸巳高丽国王王禃薨遣同知上都留守司事张焕册其子愖为高丽国王乙未巴延等陛辞帝谕之 
曰古之善取江南者唯曹彬一人汝能不杀是吾曹彬也八月甲辰朔贫诸路立社稷坛壝仪式丁未复改淮西行中书省为行枢密院甲寅弛 
河南军器之禁九月丙戌行中书省以大军发襄阳檄谕宋州郡官吏将校士民癸巳巴延攻郢州万胜堡拔之车驾至自上都冬十月己酉享 
于太庙乙丑巴延督诸将破沙洋堡丙寅攻新城拔之十一月壬午敕四川行枢密院伊苏岱尔取嘉定府乙酉军次复州宋安抚使翟贵出降 
丁亥诏宋嘉定安抚昝万寿及凡守城将校纳款来降与避罪及背主叛亡者悉从原免癸巳东川元帅杨文安与青居山蒙古万户克哷克额 
济类等会兵达州直趋云安军至马湖江与宋兵遇大破之遂拔云安罗拱高阳城堡十二月丙午巴延大军次汉口遂入大江乙卯阿尔哈雅 
督万户张弘范等攻武矶堡拔之丁巳巴延登武矶山宋荆湖宣抚使朱禩孙遁归江陵己未师次鄂州未直秘阁湖北提举张晏然权知汉阳 
军王仪知安德府来兴国并以城降荆鄂诸军都统程鹏飞以本军降巴延承制以宋鄂州民兵总制王该知鄂州事王仪来兴国仍旧任撤其 
戍兵分隶诸军禁侵暴凡逃民悉纵还之以阿尔哈雅兵镇鄂汉巴延阿珠将大军水陆东下以侍卫亲军都指挥使图们岱为诸军殿以襄阳 
路总管贾居贞为宣抚使商议行中书省事
　　十二年春正月甲戌大军次黄州宋沿江制置副使知黄州陈奕及其子知涟州岩皆以城降乙亥东川副都元帅张德润拔礼义城癸未 
师次蕲州宋安抚使管景模以城降丙戌次江州宋江西安抚使知江州钱真孙及淮西路六安军曹明并迎降己丑选蒙古辉和尔汉人十四 
人赴军前为新附州郡民官乙未遣兵部尚书廉希贤工部侍郎严忠范秘书监丞柴紫芝奉国书使于宋二月癸卯大军次安庆府宋殿前都 
指挥使知安庆府范文虎出降甲辰以中书右丞博啰罕为淮南都元帅中书右丞阿里左右副都元帅仍命阿里萨奇苏等各部蒙古汉军会 
邳州又发蕲宿戍兵将河南战船千艘赴之立后土祠于平阳之临汾伏羲女娲舜汤河渎等庙于河中解州洪洞赵城丙午大军次池州宋都 
统制张林以城降丁未禁无籍自效军俘掠新附军民戊申诏谕江黄鄂岳汉阳安庆等处归附官吏士民军匠僧道人等令各安己业如镇守 
官吏妄有骚扰诣行中书省陈告史天泽卒召游显杨庭训赴阙壬子宋都督贾似道遣计议宋京承宣使阮思聪诣行中书省请还己降州郡 
约贡岁币巴延不许庚申遣塔布岱干鲁召鄂汉降臣张晏然等赴阙辛酉师次丁家洲宋贾以道等率舟师拒战巴延命举巨炮击之宋兵大 
溃甲子师次芜湖宋江东运判知太平州孟之缙降都元帅博啰罕次海州宋知州丁顺以城降乙丑遣使谕江陵府制置司及高达已下官吏 
军民宋福州团练使知特摩道事农士贵率知那寡州农天或知阿吉州农昌成知上林州农道贤州县三十有七户十万诣云南行中书省请 
降戊辰师次采石宋知和州王善降都元帅博啰罕次涟州宋知州孙嗣武降庚午师次建康宋都统权兵马司事徐王荣等以城降贾似道遣 
总管段佑送国信使郝经刘人杰等来归车驾如上都三月壬申朔宋镇江府马军总管石祖忠以城降行中书省分遣淮西行枢密院安塔哈 
驻京口甲戌宋江阴签判李世修以城降丙子国信使廉希贤等至建康诏谕诸将各守营垒毋得妄有侵掠宋知滁州王文虎降庚辰知寍国 
府颜绍卿以城降江东路得府二州五军二县四十三户八十三万一千八百五十二口一百九十一万九千一百六丙戌宋常州安抚戴之泰 
通判王虎臣以城降国信使廉希贤严忠范等至宋广德军独松关为宋人所杀丁亥免诸路军杂赋庚子分置翰林院专掌蒙古文字以翰林 
学士承旨萨迪密迪哩主之其翰林兼国史院仍旧纂修国史典制诰备顾问以翰林学士承旨兼修起居注和尔果斯主之辛丑敕阿珠分兵 
取扬州夏四月丙午阿尔哈雅驻兵江陵城南沙市攻其栅破之宋知荆门军刘懋降丁未阿尔哈雅遣郎中张鼎赍诏入江陵宋荆湖制置朱 
禩孙 【按续通鉴纲目咸淳十年以朱禩孙为宣抚使兼知江陵府元史阿尔哈雅传载宋禩孙降元亦称宣抚于此乃云荆湖制置今仍原 
文而识其异】 湖北制置副使高达京西湖北提刑青阳梦炎李湜俱出降遂入江陵分道遣使招谕未下州郡宋知峡州赵真知归州赵仔权 
澧州安抚毛浚 【澧州元史误丰州按文分谕江陵系宋荆湖北路考宋史地理志澧州与峡州归州常德府皆属荆湖北路无丰州之名今 
改正】 常德府新城总制鲁希文旧城权知府事周公明等悉以城降辛亥遣使招谕宋五郡镇抚使吕文福辛酉宋郢州安抚赵孟复州安抚 
翟贵降癸亥阿珠驻师瓜洲宋淮东制置司尽焚城中庐舍迁其民而去丙寅立尚牧监免京畿百姓今岁丝银丁卯以大司农御史中丞博啰 
为御史大夫罢随路巡行劝农官以其事入提刑按察司括诸寺阑遗人口庚午以高达为参知政事五月辛未诏中书右丞廉希宪参知政事 
托博和啰哈图行中书省于江陵府阿尔哈雅还鄂州辛巳宋知辰州吕文兴黄仙洞行随州事傅安国仙人寨行均州事徐鼎知沅州文用圭 
知靖州康玉知房州李鉴等皆以城降荆南湖北路凡得府三州十一军四县五十七户八十万三千四百一十五口一百一十四万三千八百 
六十丁亥召巴延赴阙庚寅宋五郡镇抚使吕文福来降壬辰宋都统制刘师勇殿帅张彦据常州六月庚子朔日有食之宋嘉定安抚使昝万 
寿以城降赐名顺甲午以万户阿喽罕为行中书省参知政事辛酉宋潼川安抚使知江安州梅应春以城降丙寅宋扬州都统姜才副将张林 
乘夜攻扬子桥木栅阿珠自瓜洲以兵赴援大败之生擒张林秋七月庚午朔阿珠集行省诸翼万户兵船于瓜洲安塔哈董文炳集行院诸翼 
万户兵船于西津渡宋沿江制置使赵溍枢密都承旨张世杰知泰州孙虎臣等陈舟师于焦山南北阿珠分遣万户张弘范等击之宋师大败 
壬午敕左丞相巴延率诸将直趋临安右丞阿尔哈雅取湖南蒙古万户宋都木达汉军万户武秀张荣实李恒兵部尚书吕师夔行都元帅府 
取江西罢淮西行枢密院以右丞安塔哈参政董文炳同署行中书省事甲午以巴延为中书右丞相阿珠为中书左丞相八月己亥朔 【按 
八月己亥下元史脱朔字考七月庚午朔至己亥方三十日其为朔日无疑今增】 免北京西京陕西等路今岁丝银癸卯巴延陛辞南行奉诏 
谕宋君臣相率来附则赵氏族属可保无虞宗庙悉许如故辛酉车驾至自上都九月庚午禁私造铜器甲午宋扬州都统姜才将步骑兵攻湾 
头堡阿珠安塔哈击败之丙申以伊实特穆尔为御史大夫括江南诸郡书版及临安秘书省乾坤宝典等书冬十月戊戌朔享于太庙十一月 
丁卯阿尔哈雅以军攻潭州 【按阿尔哈雅攻潭州续通鉴纲目载在十月与元史异】 乙亥巴延分军为三趋临安丙子宋权融宜钦三州 
总管岑从毅沿边巡检使广西节制军马利瓦伊屏诣云南行中书省降己卯宋都木达等军次隆兴府宋江西转运使知府刘盘以城降江西诸 
郡相继归附得府州六军四县五十六户一百五万一千八百一十九口二百七万六千四百壬午巴延攻常州拔之乙酉阿喽罕克广德趋独 
松关庚寅巴延遣降人游介实奉玺书副本使于宋仍以书谕宋大臣甲午以高丽国官制僭滥遣使谕旨凡省院台部官名爵号与朝廷相类 
者改正之十二月辛丑董文炳军次许浦宋都统制祁安以本军降宋主为书介国信副使严忠范侄焕请和甲辰巴延次平江府宋都统王邦 
杰以城降乙巳免江陵等处今岁田租庚戌 【元史误作庚子兹据宋史改】 宋主遣尚书夏士林右史陆秀夫奉书称侄乞和甲子答宋国 
主书令其来降丙寅阿喽罕军次安吉州宋安抚使赵与可以城降
　　十三年春正月丁卯朔克潭州湖南州郡相继降附得府一州六军二县四十户五十六万一千一百一十二口百五十三万七千七百四 
十巴延次嘉兴宋安抚刘汉杰以城降 【按宋史德佑二年载嘉兴守刘汉杰以城降元续通鉴纲目亦载知嘉兴府刘汉杰元史独以安抚 
称后又载汉杰仍为其府安抚使考宋史职官志安抚使一条云中兴以后出守者亦可兼使或汉杰知嘉兴府时兼摄安抚亦属史家互纪之 
法】 董文炳至乍浦宋统制官刘英以本军降辛未文炳至海盐宋知县事王与贤及澉浦镇统制胡全福建路马步军总管沈世隆皆降立回 
易库于诸路癸酉宋相陈宜中遣军器监刘庭瑞赍宋主称藩表章诣军前禀议又致宜中等书于巴延巴延以书答之乙亥宋复遣监察御史 
刘岊赍宋主称藩表至军前且致书巴延为宗社生灵请命丁丑宋遣都统洪模赍陈宜中吴坚等书请俟宗长福王至同诣军前戊寅巴延以 
军出嘉兴府留万户呼图克千户王图烈齐戍之以刘汉杰仍为其府安抚使辛巳军次崇德县宋遣侍郎刘庭瑞都统洪模来迓壬午军次长 
安镇董文炳以兵来会宋陈宜中吴坚等违约不至癸未军次临平镇甲申次皋亭山阿喽罕以兵来会宋主遣保康军承宣使尹甫和州防御 
使吉甫等赍传国玺及降表来诣军前巴延受之复遣囊嘉特以赵尹甫贾余庆等还临安召宰相出议降事乙酉师次临平北十五里宋陈宜 
中张世杰苏刘义刘师勇等挟益广二王出嘉会门渡浙江遁去巴延使阿喽罕董文炳范文虎率诸军先据守钱塘口以劲兵追陈宜中不及 
而还丙戌巴延下令禁军士入城违者以军法从事遣文炳赍黄牓安谕临安中外军民俾安堵如故巴延又遣宣抚程鹏飞计议孙鼎亨囊嘉 
</div>
    <div class="pagination">
<a href="续通志_page111.html">上一页</a><span>...</span><a href="续通志_page107.html">107</a><a href="续通志_page108.html">108</a><a href="续通志_page109.html">109</a><a href="续通志_page110.html">110</a><a href="续通志_page111.html">111</a><span class="current-page">112</span><a href="续通志_page113.html">113</a><a href="续通志_page114.html">114</a><a href="续通志_page115.html">115</a><a href="续通志_page116.html">116</a><a href="续通志_page117.html">117</a><span>...</span><a href="续通志_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
