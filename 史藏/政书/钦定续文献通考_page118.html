<!DOCTYPE html>
<html>
 <head>
  <meta charset="utf-8"/>
  <title>
   钦定续文献通考 - 第 118 页/共 455 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续文献通考 - 第 118 页/共 455 页
  </h1>
  <div class="content">
   九年更风云雷雨之序曰云雨风雷以为天神岳镇海渎陵山京畿天下名山大川之神以为地只毎嵗仲秋中旬择吉行报祭礼同日异时而祭城隍神于其庙至是建坛于先农坛之南天神在左南向云雨风雷凡四坛地只在右北向岳镇海渎陵山凡五坛从祀京畿山川西向天下山川东向以丑辰未戌年亲祭余年遗大臣摄其制天神坛方广五丈髙四尺五寸五分四出陛各九级壝方二十四丈髙五尺五寸櫺星门六正南三东西北各一内设云彤青白石龛四于坛北髙九尺二寸五分地只坛广十丈深六丈髙四尺四出陛各六级门壝如天神之制内设石龛山形三水形二于坛北各髙八尺二寸左右从位山水形各一于坛东西髙七尺六寸
　　建太嵗坛
　　命礼部考太嵗坛制礼官言太嵗之神唐宋祀典不载元虽有祭亦无常典坛宇之制于古无稽按太嵗天神宜设坛露祭凖社稷坛制而差小从之遂建坛于正阳门外之西与天坛对南向中为太嵗坛东庑春秋月将二坛西庑夏冬月将二坛南为拜殿殿东南为燎炉西为神库神厨宰牲亭亭南为川井外天门四东门外为斋宫銮驾库
　　穆宗隆庆元年正月罢祀天神地只
　　时帝初御极遵遗诏命礼官集议祀典当兴罢者于是礼臣言天地神只已从祀南北郊其仲秋之祭不宜复举令罢之嗣是二坛并存不复祀矣惟有事祭告特举行焉
　　【臣】等谨按洪武三年合祀天地神只名其坛曰山川坛成祖迁都北京仍而不改迨世宗嘉靖八年亲祀诸神志亦仍山川之文其实神只并祀而以太嵗为首非专祀山川也今详载其仪制于此而存其目于山川门使互有考焉
　　祭天神坛仪【洪武二年定】
　　先期一日皇帝服通天冠绛纱袍诣坛省牲诣神厨视鼎镬涤溉陈设太嵗风云雷雨五位并南向位皆用太牢一笾豆各八簠簋各二酒尊三帛一至日清晨车驾至大次皇帝服通天冠绛纱袍侍仪司奏外办太常卿引诣御位迎神协律郎举麾奏中和之曲太常卿奏有司谨具请行事再拜陪祭官皆再拜奠帛行初献礼乐奏保和之曲诣盥洗位搢圭盥帨出圭诣爵洗位涤爵诣酒尊位酌醴齐诣风云雷雨神位前上香奠帛乐奏安和之曲祭酒奠爵俯伏再拜次诣五岳五镇四海四渎神位前并如上仪皇帝初献第一坛将半分献官行礼诣盥洗所盥帨诣爵洗所涤爵诣酒尊所酌酒诣各神位前奠帛奠爵再拜皇帝初献礼终诣读祝位跪读讫俯伏兴再拜复位行亚献礼乐奏肃和之曲各坛掌祭官搢笏斟酒于器太常卿奏再拜行终献礼乐奏凝和之曲各坛掌祭官搢笏斟酒于器太常卿奏再拜饮福受胙太常卿引皇帝诣饮福受胙位再拜跪搢圭祭酒饮福酒受胙出圭俯伏兴再拜复位分献官陪祭官皆再拜彻豆乐奏寿和之曲掌祭官各彻豆送神乐奏豫和之曲皇帝再拜在位官皆再拜望燎乐奏熙和之曲太常卿奏请诣望燎位读祝官奉祝掌祭官奉牌位帛馔各诣燎坛燎毕奏礼毕还大次
　　祭星辰仪【洪武四年定】
　　前期斋戒如朝日仪陈设正殿设十坛中设周天星辰位中位用牛一羊一豕一大羮一和羮二余九坛各用羊一豕一和羮二毎坛笾豆各十簠簋各二酒盏各三十爵一共设酒尊三帛十共一篚俱白色祝一前祭一日中书丞相常服诣省牲所省牲祭日清晨皇帝服皮弁服就御位执事陪祭官各就位典仪赞迎神协律郎举麾乐奏凝和之曲执事官斟酒于各坛第一行皇帝再拜陪祀官皆再拜典仪唱奠帛行初献礼皇帝诣盥洗位搢圭盥手出圭诣酒尊所司尊者举幂酌泛齐执爵官以爵受酒捧帛官捧帛以俟皇帝诣周天星辰神位前协律郎举麾奏保和之曲武功之舞皇帝跪搢圭奠帛献爵出圭读祝官取祝跪读讫皇帝俯伏兴平身复位再拜典仪唱行亚献礼协律郎举麾奏中和之曲文徳之舞执事者斟酒于各坛第二行乐止皇帝再拜典仪唱行终献礼协律郎举麾奏肃雍之曲文徳之舞执事者斟酒于各坛第三行乐止皇帝再拜典仪赞饮福受胙皇帝诣饮福位跪搢圭执事者以福酒跪进皇帝受爵饮福酒以爵授执事者光禄卿以胙跪进皇帝受胙以授左右出圭俯伏兴平身再拜陪祀官俱再拜复位典仪唱彻豆协律郎举麾奏豫和之曲执事官各彻豆乐止典仪唱送神协律郎举麾奏雍和之曲乐止皇帝再拜陪祭官俱再拜读祝官捧祝掌祭官捧帛馔各诣燎位典仪唱望燎皇帝至望燎位各执事官捧帛祝馔置燎所举火乐止太常卿奏礼毕
　　太嵗诸神祈报仪【洪武六年定】
　　先期皇帝斋二日陪祀执事官同前祀一日中书丞相朝服省牲陈设毎坛犊一羊一豕一笾豆各十簠簋各二豋一铏二酒盏三十帛太嵗一风云雷雨四钟山一京畿山川四甘肃山川二春夏秋冬四季月将各三京都各府城隍共二俱白色五岳五镇各五四海四各随方色四渎四黒色旗纛战船等神共七黒色二白色五共用酒尊十三祝一至日清晨皇帝具皮弁服入就位典仪唱迎神协律郎举麾奏保和之曲执事官于各坛神位前斟酒典仪唱请行礼太常奏有司谨具请行事皇帝再拜百官同典仪唱奠帛行初献礼皇帝诣盥洗位搢圭盥帨出圭诣酒尊所执事者以爵受泛齐协律郎举麾奏中和之曲武功之舞皇帝至太嵗神位前搢圭奠帛献爵出圭俯伏兴平身次诣各坛神位毎三坛一次行礼如上仪各坛礼毕诣读祝所跪百官皆跪读祝官取祝跪读讫皇帝俯伏兴平身百官皆俯伏兴平身皇帝复位再拜兴典仪唱行亚献礼协律郎举麾奏肃和之曲文徳之舞执事官于各坛神位前斟酒皇帝再拜兴典仪唱行终献礼协律郎举麾奏凝和之曲文徳之舞仪同亚献典仪唱饮福受胙皇帝诣饮福位搢圭受爵饮福酒以爵授执事者受胙以授左右出圭俯伏兴再拜复位在位官皆再拜典仪唱彻豆协律郎举麾奏寿和之曲执事官各彻豆典仪唱送神协律郎举麾奏豫和之曲皇帝再拜百官皆再拜读祝官捧祝掌祭官捧帛馔各诣燎位典仪唱望燎协律郎举麾奏熙和之曲皇帝诣望燎位举火太常卿奏礼毕
　　祭山川坛仪【洪武二十一年定　太嵗诸神同坛照会典仍专书山川坛】
　　斋戒前一日太常司官宿于夲司次日具夲奏致斋二日次日进铜人凡正祭前一日太常司官同礼部官诣城隍庙祭咨省牲与太庙同【牛十四后十五羊十三后十四豕十四后十五鹿一兔七】陈设正殿七坛太嵗犊一羊一豕一豋一铏二笾豆各十簠簋各二帛一【白色礼神制帛】酒盏三十风云雷雨陈设同帛四【白色礼神制帛】五岳陈设同帛五【五色礼神制帛各依方位下岳镇海同】五镇陈设同帛五【五色礼神制帛】四海陈设同帛四【四色礼神制帛】四渎陈设同帛四【黒色礼神制帛】钟山陈设同帛一【白色礼神制帛】共设酒尊三爵七篚七于殿东南西向祝文案一于殿外正道西东庑三坛京畿山川犊一羊一豕一豋一铏二笾豆各十簠簋各二帛一【白色礼神制帛】酒盏三十夏季月将陈设同帛三【白色礼神制帛】冬季月将陈设同帛三【白色礼神制帛】共设酒尊三爵三篚三于坛南北向西庑三坛春季月将秋季月将陈设并同都城隍陈设同帛一【白色礼神制帛】共设酒尊三爵三篚三于坛南北向正祭典礼唱乐舞生就位执事官各司其事导引官导皇帝至御拜位内赞奏就位典仪唱迎神奏乐执事官各诣神位前斟第一层酒乐止内赞奏四拜百官同典仪唱奠帛行初献礼奏乐执事官各捧帛爵献于神位前读祝官取祝跪于皇帝左内赞奏跪典仪唱读祝读毕置于案上内赞奏俯伏兴平身百官同乐止典仪唱行亚献礼奏乐执事官各诣神位前斟第二层酒乐止典仪唱行终献礼奏乐执事官各诣神位前斟第三层酒乐止太常司卿立于殿东西向唱赐福胙典仪唱饮福受胙光禄司官捧福胙自神位前由正门左出至皇帝前内赞奏跪奏搢圭光禄司官以福酒跪进内赞奏饮福酒光禄司官以胙跪进内赞奏受胙出圭俯伏兴平身奏再拜百官同典仪唱彻馔奏乐执事官各于神位前彻馔乐止典仪唱送神奏乐内赞奏四拜百官同典仪唱读祝官捧祝掌祭官捧帛馔各诣燎位奏乐内赞奏礼毕
　　祭山川坛仪【嘉靖十年定】
　　前期二日太常寺官奏祭祀太常卿同光禄卿奏省牲如常仪谕百官致斋二日前期一日皇帝亲填祝版于文华殿遂告于庙【遣官则否】陈设天神坛云师一坛雨师一坛风伯一坛雷师一坛【俱南向】每坛犊一羊一豕一豋一铏二簠簋各二笾豆各十爵三酒盏三十共设酒尊四帛一篚一祝案一地只坛五岳一坛帛五五镇一坛帛五五山一坛帛五四海一坛帛四四渎一坛【俱北向】帛四京畿山川一坛【西向】帛二牲五天下山川一坛【东向】帛二牲五笾豆俱同正祭是日昧爽皇帝具翼善冠黄袍御奉天门太常卿奏请诣神只坛皇帝升辇卤簿导从由先农坛东门入至斋宫更皮弁服诣天神坛典仪唱乐舞生就位执事官各司其事内赞导皇帝至御拜位典仪唱迎神乐作导皇帝升坛三上香讫复位乐止奏四拜传赞百官同典仪唱奠帛行初献礼乐作执事者捧帛爵于神位前跪奠讫乐暂止奏跪皇帝跪传赞众官皆跪读祝讫乐复作奏俯伏兴平身赞同乐止行亚献礼乐作执事者捧爵跪奠于神位前乐止行终献礼乐作仪同亚献乐止太常卿唱答福胙内赞奏跪皇帝饮福受胙讫俯伏兴传赞同典仪唱彻馔乐作乐止唱送神乐作内赞奏两拜赞同乐止典仪唱读祝官捧祝掌祭官捧帛馔各诣燎位乐作捧祝帛馔官过御前奏礼毕内赞对引官复导至地只坛御拜位典仪唱瘗毛血迎神内赞导升坛至五岳香案前三上香【五镇以下俱大臣上香以后行礼俱同前】礼毕皇帝易服还诣庙叅拜毕还宫
　　遣官祭太歳月将仪【嘉靖八年定】
　　前期十日太常寺请命大臣一员行礼前期三日太常寺奏祭祀如常仪陈设太嵗神位犊一羊一豕一豋一铏二簠簋各二笾豆各十爵三酒盏三十尊三帛一篚一两庑月将共四坛每坛犊一羊一豕一豋一铏一簠簋各二笾豆各十爵三酒盏三十尊三帛三篚一正祭典仪唱乐舞生就位执事官各司其事赞引赞就位典仪唱迎神奏乐乐止赞两拜典仪唱奠帛行初献礼奏乐执事官捧帛爵诣各神位前奠讫乐暂止赞引赞跪典仪唱读祝读讫乐复作赞俯伏兴平身乐止典仪唱行亚献礼奏乐仪同初献惟不读祝献帛乐止典仪唱行终献礼奏乐仪同亚献乐止掌祭官西向立唱赐福胙执事官捧福酒跪进于遣官右赞跪搢笏赞饮福酒讫执事官捧福胙跪进于遣官右赞受胙讫出笏俯伏兴平身两拜典仪唱彻馔奏乐乐止典仪唱送神奏乐两拜乐止典仪唱读祝官捧祝掌祭官捧帛馔各诣燎位奏乐捧祝帛馔官过遣官前讫赞礼毕
　　【臣】等谨按眀初建山川坛太嵗诸神与岳渎山川同祀其后改为天神地只坛仍异坛同壝至嘉靖时始分坛壝为二同日行礼厯代祭仪不可分划故备载于此
　　遣官祀太嵗风云雷雨师仪
　　斋戒前期一日皇帝斋戒献官及各执事官俱散斋二日致斋一日　降香前祀一日清晨有司立仗百官具公服侍班皇帝服皮弁服升奉天殿捧香授献官献官捧由中陛降中道出至午门外置龙亭内仪仗鼓吹导引至祭所　陈设前祀一日有司陈设如图仪　省牲前祀一日献官公服诣坛东省牲诣神厨视鼎镬视涤濯毕遂烹牲执事者以豆取毛血置于馔所　正祭祭日清晨执事者入实尊罍簠簋笾豆牲俎并陈毛血豆于神位前列篚币于酒尊所赞引引献官及应祀官各入就位　迎神赞礼唱迎神乐作赞礼唱有司已具请行礼献官及在位者皆再拜乐止　奠币赞礼唱奠币赞引引献官诣盥洗位搢笏盥手帨手出笏诣太嵗神位前乐作献官北向跪搢笏三上香执事官捧币东向跪授献官献官受币兴奠币于神位前再拜次诣风云雷雨师上香奠币皆如太嵗之仪奠讫乐止复位　进俎执事者举俎升阶乐作赞礼引献官至太嵗神位前搢笏以俎奠于神位讫出笏【以下四位进俎皆同】乐止　初献赞引引献官诣爵洗位搢笏涤爵拭爵以爵授执事者【以下四位爵其涤拭授皆同】诣酒尊所司尊者举幂执爵者以爵进酌醴齐以爵授执事者【以下四位进爵酌醴授执事皆同】出笏诣太嵗神位前乐舞作赞礼引至神位前跪搢笏三上香三祭酒奠爵出笏俯伏兴平身少退再拜次诣风师以下四位上香祭酒退拜皆如上仪乐舞止读祝献官跪读祝官取祝版于神右跪读毕乐舞作俯伏兴平身再拜乐舞止　亚献终献并如初献仪惟不读祝　饮福受胙赞引引献官诣饮福位再拜平身少前跪搢笏执爵祭酒饮福酒以爵复于坫奉俎者进俎献官受俎以俎授执事者出笏俯伏兴平身再拜复位彻豆掌祭官彻豆已饮福受胙者不拜在位官皆再拜　送神乐作献官以下皆再拜祝人取祝币人取币诣望燎位　望燎赞引引献官诣望燎位执事者以祝版币馔置于燎坛赞礼唱可燎执事者举炬火燔之柴半燎赞礼唱礼毕献官以下各以次出【臣】等谨按合祀神只遣官致祭乃洪武三年定制至嘉靖十年建神只坛同日异时致祭非丑未辰戍年亦遣大臣摄其仪俱不见防典兹从明集礼采録虽非当时见行之礼其仪节亦略可考见云






　　钦定续文献通考卷七十二
&lt;史部,政书类,通制之属,钦定续文献通考&gt;
　　钦定四库全书
　　钦定续文献通考卷七十三
　　郊社考
　　社稷【王国有司里社附见】
　　金熙宗皇统三年五月初立社稷
　　海陵贞元元年闰十二月有司奏建社稷坛于上京并定社稷制度
　　世宗大定七年七月建社稷坛于中都
　　其制外四周为垣南向开一神门门三间内又四周为垣东西南北各开一神门门三间各列二十四防四隅连饰罘罳无屋于中稍南为坛位令三方广阔一级四陛以五色土各饰其方中央覆以黄土广五丈髙五尺主用白石下广二尺剡其上刑如钟埋其半坛南栽栗以表之近西为稷坛如社坛之制无石主四坛门各五间两塾三门门列十二防壝有角楼楼面皆随方色饰之馔幔四楹在北壝门西北向神厨在西壝门外南向廨在南围墙内东西向有望祭堂三楹在其北雨则于是堂望拜堂之南北各为屋二楹三献及司徒致斋幕次也堂下南北相向有斋舎二十楹外门止一间不施鸱尾祭用春秋二仲月上戊日乐用登歌遣官行事太尉一司徒一以上奏差亚献太常卿一终献光禄卿一省差太常卿一光禄卿一郊社令一学士院官一请御署祝版大乐令一大官令一监察御史二太常博士二廪牺令一奉礼郎一协律郎二司尊罍二奉爵酒官一太祝七祝史四盥洗官二爵洗官二执巾篚官四斋郎四十八赞者一礼直官十以上部差守卫十二人各衣其方色其服官给举瘗四衣皂军人内差其衣自备其州郡祭享一遵唐宋旧仪
　　十年二月祭社稷
　　时有司奏请御署祝版帝问石琚曰当署乎琚曰故事有之帝曰祭祀典礼卿等慎之无使后世讥诮熙宗尊谥太祖宇文虚中定礼仪以常朝服行事朕虽童稚犹觉其非琚曰祭祀大事也非故事不敢行
　　章宗明昌二年五月诏诸郡邑社稷神坛隳废者复之四年二月始以春秋二仲月上戊日祭社稷
　　五年正月祭社稷以宣献皇后忌辰用熙寜祀仪乐悬而不作
　　宣宗贞祐四年二月命礼部尚书张行信提控修奉社稷
　　三月遣行信预告十月以奉安社稷又遣官预告又命行信摄太尉奉安社稷礼乐咸杀其数
　　祭社稷仪
　　前三日质明行事官受誓戒于尚书省御史台太常寺引众官就位礼直官赞揖对揖讫太尉誓曰某月某日上戊祭于太社各扬尔职不恭其事国有常刑读讫对拜讫退凡与祭官散斋二日致斋一日已斋而缺者通摄行事仍习礼于社宫诸卫令率其属各以其方器服守卫社宫门大乐工人俱清斋一宿前三日陈设局设祭官公卿以下次于斋房之内及设馔幔四于社宫西神门之外门南西向前二日郊社令帅其属扫除坛之上下大乐令设乐于坛上郊社令为瘗坎位于壬地方深取足容物南出陛又设望瘗位于坎之北南向前一日奉礼郎帅礼直官设祭官公卿以下褥位于西神门之内道南执事官于道北毎等异位俱重行东向南上设御史位二于坛下一在太社东北西向一在太稷西北东向博士各在其北设奉礼郎位于稷坛上西北赞者一在北东向设协律郎位二于坛上东北隅俱西向设大乐令位于两坛之间南向设献官褥位于逐坛二神座前设省牲位于西神门外设牲牓于当门牲二居前又牲二少退北上设廪牺令位于牲东北南向设诸太祝位于牲西各当牲后祝史陪其后俱东向设太常卿省牲位于前近南北向又设御史位于太常卿之东北向太常卿帅其属设酒罇之位太尊二着尊二牺尊二山罍二在坛上北隅南向象尊二壶尊二山罍二在坛下北陛之西南向后土氏象尊二着尊二山罍二在太社酒尊之西俱东南上设太稷后稷酒尊于坛之上下如太社后土之仪设洗位二于社坛西北南向罍在洗东篚在洗西北肆司尊罍篚幂者各位于其后设玉帛之篚于坛上尊坫之所设四座各笾十豆十簠二簋二铏三槃一俎三坫四内笾一豆一簠一簋一俎三各设于馔幔内光禄卿帅其属入实笾之实鱼鱐干枣形盐鹿脯榛实干防桃菱芡栗以序为次豆之实芹菹笋菹韭菹箐菹葵菹鱼醢免醢豚拍鹿臡醓醢以序为次铏实以羮加芼滑簠实以稻粱簋实以黍稷粱在稻前稷在黍前大官令入实尊罍以酒各一尊实以元酒祭日未明五刻郊社令升设太社太稷神座于各坛上近南北向设后土氏神座于太社神座之左后稷氏神座于太稷神座之左俱东向席皆以莞加裀褥如币之色神位版各于座首前一日诸卫之属禁防行人郊社令与其属以尊坫罍洗篚幂入设于位司尊罍奉礼郎及执事者升自太社坛西陛以俟其省牲器视涤溉并如郊庙仪祭日未明十刻大官令率宰人以鸾刀割牲祝史以豆取毛血各置于馔所以盘取血置神座前遂烹牲未明三刻诸祭官各服其服郊社令大官令入实玉币尊罍大官令率进馔者实诸笾豆簠簋未明一刻奉礼郎赞者先入就位礼直官引光禄卿御史博士诸太祝祝史司尊罍篚幂者入自西门当太社坛北重行南向东上立定奉礼曰再拜赞者承御史以下皆再拜讫司尊罍篚幂者皆就位奉盘血祝史与太祝由西陛升坛各于尊所立祝史以俟瘗血太祝以俟取玉币大乐令帅工人入礼直官各引祭官入就位立定奉礼曰众官再拜赞者曰在位者皆再拜其先拜者不拜礼直官进太尉之左曰有司谨具请行事退复位礼直官引光禄卿就瘗血所又引祝史奉盘血降自西陛至瘗位光禄寺瘗血讫复位祝史以盘还馔幔以俟奉毛血豆奉礼曰众官再拜在位者皆再拜诸太祝取玊帛于篚各立于尊所礼直官引太尉诣盥洗位协律郎跪俯伏举麾乐作太簇宫正宁之曲后盥洗同至洗位南向立乐止搢笏盥手帨手讫诣太社坛乐作应钟宫嘉宁之曲后升坛同升自北陛乐止南向立太祝以玉帛西向授太尉太尉受玉帛礼神之玉奠于神前瘗玊加于币配位不用玉玉用两圭有邸盛以匣瘗玊以玊石为之帛用黒缯长一丈八尺乐作太簇宫嘉宁之曲太稷同礼直官引太尉进南向跪奠于太社座前俛伏兴引太尉少退诣褥位南向再拜太祝以币授太尉太尉受币西向跪奠于后土神座前俛伏兴礼直官引太尉少退西向再拜讫乐止礼直官引太尉降自北陛诣太稷坛盥洗升奠玉帛如太社后土之仪祝史奉毛血入各由其陛升毛血豆系别置一豆诸太祝迎取于坛上俱进奠于神座前祝史退立于奠所太尉既升奠玉币大官令出帅进馔者奉馔陈于西门外礼直官引司徒出诣馔所司徒奉太社之俎诸太祝既奠毛血礼直官大官令引太社太稷之馔入自正门配座之馔入自左闼馔初入门乐作太簇宫正宁之曲馔至陛乐止祝史俱进彻毛血豆降自西陛以出太社太稷之馔升自北陛配座之馔升自西陛诸太祝迎引于坛上各于神座前设讫礼直官引司徒以下降自西陛乐作复位乐止诸太祝还尊所礼直官引太尉诣罍洗位乐作至位乐止盥手洗爵讫礼直官引太尉诣太社坛升自北陛乐作至太社酒尊所乐止执尊者举幂执事者以爵受太尉执爵大官令酌酒讫乐作太簇宫阜宁之曲太稷同太尉以爵授执事者礼直官引太尉诣太社神座前执事者以爵授太尉南向跪奠爵讫以爵授执事者俛伏兴太尉少退乐止读祝官与捧祝官进于神座前右西向跪读祝读讫读祝官就一拜各还尊所太尉拜讫诣配位酒尊所执事者举幂执事者以爵授太尉太尉执爵大官令酌酒讫乐作太簇宫昭宁之曲太尉以爵授执事者礼直官引太尉进后土神座前执事者以爵授太尉西向跪奠爵讫以爵授执事者俛伏兴太尉少退乐止读祝如上仪太尉再拜讫礼直官引太尉降自北陛乐作至罍洗位乐止盥手洗爵讫礼直官引太尉诣太稷坛升自北陛并如太社后土之仪乐曲同讫礼直官引太尉还夲位亚终献盥洗升献并如太尉之仪礼直官引终献降复位乐止太祝各进彻豆乐作应钟宫娯宁之曲还尊所乐止彻者笾豆各一少移于故处奉礼曰赐胙赞者曰众官再拜在位者皆再拜礼直官进太尉之右请就望瘗位御史博士从南向立于众官将拜之前太祝执篚进于神座前取玊币斋郎以俎载牲体稷黍饭爵酒【体谓牲之左髀】各由其陛降坛以玉币馔物置于坎讫奉礼曰可瘗坎东西各二人置土半坎讫礼直官进太尉之左曰礼毕遂引太尉出祭官以下以次出礼直官引御史博士以下俱复执事位立定奉礼曰再拜御史以下皆再拜讫出工人以次出祝版燔于斋坊光禄卿以胙奉进御史就位展视光禄卿望阙再拜乃退
　　元世祖至元七年十二月敕嵗祀太社太稷
　　【臣】等谨按元时定制天子亲遣使致祭者三曰社稷曰先农日宣圣有司常祀者五曰社稷曰宣圣曰三皇曰岳镇海渎曰风师雨师皆以社稷为首嵗率为常嗣后凡更定仪制有闗典礼者载之春秋常祀见于纪者不详或礼官有时不举或史臣以常事不书若依纪条系反滋挂漏故不备録
　　十一月八月定社稷坛壝仪式颁诸路
　　十六年三月中书省下太常寺讲究州县社稷制度礼官折衷前代防酌仪礼定拟祭祀仪式及坛壝祭器制度图写书成名曰至元州县社稷通礼上之
　　二十年二月诏以春秋仲月上戊日祭社稷
　　仁宗延祐六年二月改用中戊
　　二十九年七月建社稷坛
　　至三十年正月始用御史中丞崔彧言于和义门内少南得地四十畆为壝垣近南为二坛坛髙五丈方广如之社东稷西相去约五丈社坛土用青赤白黒四色依方位筑之中间实以常土上以黄土覆之筑必坚实依方位以五色泥饰之四面当中各设一陛其广一丈亦各依方色稷坛一如社坛之制惟土不用五色其上四周纯用黄土坛皆北向立北墉于社坛之北以甎为之饰以黄泥瘗坎二于稷坛之北少西深足容物二坛周围壝垣以甎为之髙五丈广三十丈四隅连饰内壝垣櫺星门四所外垣櫺星门二所毎所门三列防二十有四外壝内北垣下屋七间南望二坛以备风雨曰望祀堂堂东屋五间连厦三间曰齐班防防之南西向屋八间曰献官幕又南西向屋三间曰院官斋所又其南屋十间自北而南曰祠祭局曰仪鸾库曰法物库曰都监库曰雅乐库又其南北向屋三间曰百官厨外垣南门西壝垣西南北向屋三间曰大乐署其西东向屋三间曰乐工房又其北北向屋一间曰馔幕殿又北南向屋三间曰馔幕又北少东南向门一间院内南向屋三间曰神厨东向屋三间曰酒库近北少却东向屋三间曰牺牲房井有亭望祀堂后自西而东南向屋九间曰执事斋郎房自北折而东西向屋九间曰监察执事房此坛壝次舎之所也社主用白石长五尺广二尺剡其上如钟于社坛近南北向埋其半于土中稷不用主后土氏配社后稷氏配稷神位版二用栗素质黒书社树以松于社稷二坛之南各一株此作主树木之法也祀版四以楸木为之各长二尺四寸濶一尺二寸厚一分文曰维年月日嗣天子敬遣某官某敢昭告于大社之神配位曰后土之神稷曰太稷之神配位曰后稷之神玊币社稷皆玉一缫借瘗玉一以石代之元币一配位皆元币一各长一丈八尺此祝文玉币之式也牛一其色其角握有副羊四野豕四笾之实皆十无糗饵粉餈豆之实亦十无食糁食簠簋之实皆四铏之实和羮五齐皆以尚醖代之香用沉龙涎神席一縁以黒绫黒绫褥方七尺四寸太尊着尊牺尊山罍各二有坫加勺幂象尊壶尊山罍各二有坫幂设而不酌笾豆各十有一其一设于馔幕铏三簠三簋三其一设于馔幕俎八其二设于馔幕盘一毛血豆一爵一有坫沙池一玊币篚一木柶一勺一香鼎一香盒一香案一祝案一皆有衣红髹器一以盛马湩盥洗位二罍洗二白罗巾四实以篚朱漆盘五以上社稷皆同配位有象尊无太尊设而不酌者无象尊余皆与正位同此牲齐祭器之等也馔幕省馔殿香殿黄罗幕三黄罗额四黄绢坛帷一百九十五幅献摄板位三十有五紫绫拜褥百蒲苇席各二百木灯笼四十绛罗灯衣百一十红挑灯十剪烛刀二铁籸盒三十有六架黄烛二百杂用烛二百麻籸三百松明清油各百斤此馔幕板位烛燎之用也初献官一亚献官一终献官一摄司徒一助奠官二太常卿一光禄卿一廪牺令一大官令一巾篚官四祝史四监察御史一监礼博士二司天监二良醖令一奉爵官一司尊罍二盥洗官二爵洗官二太社令一太社丞一大乐令一大乐丞一协律郎二奉礼郎二读祝官一举祝官二奉币官四剪烛官二太祝七斋郎四十有八赞者一礼直官三与祭官无定员此献摄执事之人也
　　【臣】等谨按世祖纪曰二十九年建社稷于和义门内坛各方五丈髙五尺白石为主饰以五色土坛南植松一株北墉瘗坎壝垣悉仿古制别为斋庐门庑三十三楹志则云三十年始用崔彧议建社稷葢先一年议创建至是始告成工纪则约志成文年月不妨互见耳又志称坛髙五丈方广如之坛址过峻与古制异纪载之舛也当以髙五尺方五丈为得
　　三十一年八月【时成宗已即位】初祀社稷用堂上乐嵗以为常祀社稷仪
　　迎香前一日有司告谕坊市洒扫经行衢路设香案至日质明有司具香酒楼轝三献官以下及诸执事官各具公服五品以下官斋郎等皆借紫诣崇天门三献官及太常礼仪院官入奏祝及御香尚尊酒马湩自内出监察御史监礼博士奉礼郎太祝分左右两班前导控鹤五人一人执繖四人执仪仗由大明门正门出教坊大乐作至崇天门外奉香酒马湩者各安置于舆导引如仪至红门外百官乘马分班行于仪仗之外清道官行于仪卫之先兵马司廵兵夹道次之金鼔又次之京尹仪从左右成列又次之教坊大乐一队次之控鹤拏手各服其服执仪仗左右成列次之拱卫使行其中仪鳯司细乐又次之太常卿与博士御史导于舆前献官司徒助奠官从于舆后若驾幸上都三献官以下及诸执事官则诣建徳门外皆具公服于香舆前北向立异位重行俟奉香酒官驿至太常官受而奉之各置于舆礼直官赞班齐鞠躬再拜兴平立班首稍前搢笏跪众官皆跪三上香出笏就拜兴平立退复位北向立鞠躬再拜兴平立众官上马分班前导如仪至社稷坛北门外皆下马分左右入自北门序立如仪太常卿博士御史前导献官司徒奠等官后从至望祀堂下三献官奉香酒马湩升阶置于堂中黄罗幕下礼直官引三献官以次而出各诣斋次释服　斋戒前期三日质明有司设三献官以下行事执事官位于中书省太尉南向监察御史位二于其西东向监礼博士位二于其东西向俱北上司徒亚献终献位于其南北向次奠稍却次太常卿光禄卿大官令司奠彛良醖令太社令廪牺令光禄丞大乐令太社丞次读祝官奉爵官太祝祝史奉礼郎协律郎司天生诸执事斋郎毎等异位重行俱北向西上赞者引行事执事官各就位立定礼直官引太尉初献就位读誓曰某年某月某日上戊日祭于太社太稷各扬其职其或不敬国有常刑散斋二日宿于正寝致斋一日于祠所散斋日治事如故不吊丧问疾不作乐不判署刑杀文字不决罚罪人不与秽恶事致斋日惟祭事得行其余悉禁凡与祭之官已斋而阙者通摄行事七品以下官先退余官对拜守壝门兵卫与乐工人俱清斋一日行礼官前期习仪于祠所　陈设前期三日所司设三献以下行事执事官次于斋房之内及设馔幕四于西神门之外稍南西向北上【今有馔幕殿在西壝门外近北南向陈设如仪】前祭二日所司设兵卫各以其方色器服守卫壝门毎门二人毎隅一人大乐令帅其属设登歌之乐于两坛上稍北南向磬虡在东钟虡在西柷一在钟虡南稍东敔一在磬虡南稍西拊二一在柷南一在敔南东西相向歌工次之余工位在县后其匏竹者位于坛下重行南向相对为首太社令帅其属扫除坛之上下为瘗坎二于壬地方深足以容物南出陛前祭一日司天监太社令帅其属升设太社太稷神座各于坛上近南北向设后土神座于太社神座之左后稷神座于太稷神座之左俱东向席皆以莞裀褥如币之色设神位版各于座首奉礼郎设三献官位于西神门之内道南亚献终献位稍却司徒位道北太常卿光禄卿次之稍却司天监光禄丞又次之太社令大官令良醖令廪牺令太社丞读祝官奉爵官太祝以次位于其北诸执事者及祝史斋郎位于其后毎等异位重行俱东向南上又设监察御史位二监礼博士位二于大社坛子陛之东北俱西向南上设奉礼郎位于稷坛之西北隅赞者位于北稍却俱东向协律郎位二于各坛上乐虡东北俱西向大乐令位于两坛乐虡之间南向司奠彛位于酌尊所俱南向设望瘗位于坎之南北向又设牲榜于西神门外东向诸太祝位于牲西祝史次之东向太常卿光禄卿大官令位于南北向东上监祭监礼位于太常卿之东稍却俱北向东上廪牺令位于牲东北南向又设礼馔于牲东设省馔于礼馔之北【今有省馔殿设位于其北东西相向南上】太常卿光禄卿大官令位于西东向监祭监礼位于东西向俱南上礼部设板案各于神位之侧司奠彛奉礼郎帅执事者设玉币篚于酌尊所次设笾豆之位毎位各笾十豆十簠二簋二铏三俎五盘一又各设笾一豆一簠一簋一俎三于馔幕内毛血别置一豆设尊罍之位社稷正位各太尊二着尊二牺尊二山罍二于坛上酉陛之西北隅南向东上设配位各着尊二牺尊二象尊二山罍二在正位酒尊之西俱南向东上又设正位各象尊二壶尊二山罍二于坛下子陛之东南向东上配位各壶尊二山罍二在卯陛之南西向南上又设洗位二于各坛子陛之西北南向篚在洗东北肆执罍篚者各位于其后祭日丑前五刻司天监太社令各服其服帅其属升设正配位神位版于坛上又陈玊币正位礼神之玉一两圭有邸置于匣正配位币皆以元各长一丈八尺陈于篚太祝取瘗玊加于币实于篚瘗玊以玉石为之及礼神之玉各置于神座前光禄卿帅其属入实笾豆簠簋毎位笾三行以右为上第一行干防在前干枣形盐鱼绣次之第二行鹿脯在前榛实亁桃次之第三行菱在前芡栗次之豆三行以左为上第一行芹菹在前笋菹葵菹蔳菹次之第二行韭菹在前鱼醢兎醢次之第三行豚拍在前鹿臡醓醢次之簠实以稻梁簋实以黍稷铏实以和羮良醖令帅其属入实尊罍正位太尊为上实以泛齐着尊实以醴齐牺尊实以盎齐象尊实以醍齐壶尊实以沉齐山罍实以三酒配位着尊为上实以泛齐牺尊实以醴齐象尊实以盎齐壶尊实以醍齐山罍实以三酒凡齐之上尊实以明水酒之上尊实以元酒酒齐皆以尚醖代之太常卿设烛于神座前　省牲器前期一日午后八刻诸卫之属禁止行人未后二刻太社令帅其属扫除坛之上下司尊彛奉礼郎帅执事者以祭器入设于位司天监太社令升设神位版及礼神之玉币如仪俟告洁毕权彻祭日重设未后二刻廪牺令与诸太祝祝史以牲就位礼直官赞者分引太常卿监祭监礼大官令于西神门外省牲位立定礼直官引太常卿赞者引监祭监礼入自西神门诣太社坛自西陛升视涤濯执事者皆举幂曰洁次诣太稷坛如太社之仪讫降复位礼直官稍前曰告洁毕请省牲引太常卿稍前省牲讫退复位次引廪牺令出班巡牲一匝东向折身曰充复位诸太祝俱廵牲一匝上一员出班东向折身曰腯复位礼直官稍前曰省牲毕请就省馔位引太常卿以下各就位立定省馔毕还斋所廪牺令与太祝祝史以次牵牲诣厨授大官令次引光禄卿以下诣厨省鼎镬视涤溉毕乃还斋所晡后一刻大官令帅宰人以鸾刀割牲祝史以豆取血各置于馔幂祝史又取瘗血贮于盘遂烹牲　奠玉帛祭日丑前五刻三献官以下行事执事官各服其服有司设神位版陈玉币实笾豆簠簋尊罍俟监祭监礼按视坛之上下乃彻去盖幂未明二刻大乐令帅工人入奉礼郎赞者入就位礼直官赞者分引监祭监礼诸太祝祝史斋郎及诸执事官自西神门南偏门入当太社坛北牖下重行南向立以东为上奉礼曰再拜赞者承监祭监礼以下皆再拜次赞者分引各就坛上下位祝史奉盘血太祝奉玉币由西阶升坛各于尊所立次引监祭监礼按视坛之上下纠察不如仪者退复位质明礼直官赞者各引三献以下行礼执事官入就位皆由西神门南偏门以入礼直官进初献之左曰有司谨具请行事退复位协律郎跪俛伏举麾兴工鼓祝乐作八成偃麾戞敔乐止礼直官引太常卿瘗血于坎讫复位祝史以盘还馔幕以俟奉毛血豆奉礼曰众官再拜在位者皆再拜又赞诸执事者各就位礼直官赞者分引执事官各就坛上下位诸太祝各取玉帛于篚立于尊所礼直官引初献诣太社坛盥洗位乐作至位南向立乐作搢笏盥手帨手执笏诣坛乐作升自北陛至坛上乐止诣太社神座前南向立乐作搢笏跪太祝加玉于币东向跪以授初献初献受玉币奠讫执笏俛伏兴少退再拜讫乐止礼直官引初献降自北陛诣太稷坛盥洗位乐作至位乐止盥洗讫升坛奠玉币并如太社后土之仪奠毕降自北陛乐作复位乐止初献奠玉币将毕祝史各奉毛血豆立于西神门外俟奠玉币毕乐止祝史奉正位毛血入自中门配位毛血入自偏门至坛下正位者升自北陛配位者升自西陛诸太祝迎取于坛上各进奠于神位前太祝祝史俱退立于奠所　进熟初献既奠玊币有司先陈鼎入于神厨各在于镬右大官今出帅进馔者诣厨以匕升羊豕于镬各实于一鼎幂之祝史以局对举鼎有司执匕以从各陈于馔幂内俟光禄卿出帅其属实笾豆簠簋讫乃去鼎之扄幂匕加于鼎大官令以匕升羊豕各载于俎俟初献还位乐止礼直官引司徒出诣馔所帅进馔者各奉正配立之馔大官令引以次自西神门入正位之馔入自中门配位之馔入自偏门馔初入门乐作馔至陛乐止祝史俱进彻毛血豆降自西陛以出正位之馔升自北陛配位之馔升自西陛诸太祝迎取于坛上各跪奠于神座前讫俛伏兴礼直官引司徒大官令及进馔者自西陛各复位诸太祝还尊所赞者曰太祝立茅苴于沙池礼直官引初献官诣太社坛盥洗位乐作至位南向立乐止搢笏盥手帨手执笏诣爵洗位至位南向立搢笏洗爵拭爵以爵授执事者执笏诣坛乐作升自北陛至坛上乐止诣太社酌尊所东向立执事者以爵授初献初献搢笏执爵司尊者举幂良醖令跪酌太尊之泛齐乐作初献以爵授执事者执笏诣太社神座前南向立搢笏跪执事者以爵授初献初献执爵三祭酒奠爵执笏俛伏兴少退立乐止举祝官跪对举祝版读祝官西向跪读祝文读讫俛伏兴举祝官奠祝版于案兴初献再拜讫乐止次诣后土氏酌尊所东向立执事者以爵授初献初献搢笏执爵司尊彛举幂良醖令跪酌着尊之泛齐乐作初献以爵授执事者执笏诣后土神座前西向立搢笏跪执事者以爵授初献初献执爵三祭酒奠爵讫执笏俛伏兴少退立乐止举祝官跪对举祝版读祝官南向跪读讫俛伏兴举祝官奠祝版于案兴初献再拜讫乐止降自北陛诣太稷坛盥洗位乐作至位乐止盥洗升献并如太社后土之仪降自北陛乐作复位乐止读祝举祝亦降复位亚献诣两坛盥洗升献并如初献之仪终献盥洗升献并如亚献之仪终献奠献毕降复位乐止执事者亦复位太祝各进彻笾豆乐作卒彻乐止奉礼曰赐胙众官再拜赞者承在位者皆再拜讫送神乐作一成止礼直官进初献之左曰请诣望瘗位御史博士从乐作至位北向立乐止初在位官将拜诸太祝各执篚进于神座前取瘗玉及币斋郎以俎载牲体并黍稷爵酒各由其陛降置于坎讫赞者曰可瘗东西各二人置土半坎礼直官进初献之左曰礼毕礼直官各引献官以次出礼直官引监祭太祝以下执事官俱复于坛北牖下南向立定奉礼曰再拜监祭以下皆再拜讫出祝史斋郎及工人以次出祝版燔于斋所光禄卿监祭监礼展视酒胙讫乃退
　　明太祖呉元年八月社稷坛成
　　坛在宫城西南社东稷西皆北向广五丈髙五尺四出陛陛五级坛土五色各随其方上以黄土覆之坛相去五丈坛南皆树松二坛同一壝方广三十丈髙五尺甃以甎四门各广一丈饰色亦随其方瘗坎在稷坛西南甃甎广深四尺周垣四门南櫺星门三北防门五东西防门三各列防二十四神厨三间在垣外西北宰牲池在神厨西社主用石髙五尺广二尺上微鋭立于坛上半在土中近南北向稷不用主祭时与二配位同用神位次年建元洪武五月帝即位命世子先至坛立石主帝亲告祭设位行礼如仪
　　洪武元年二月定社稷礼
　　先是敇礼官及翰林太常诸儒臣定郊社宗庙礼至是中书省臣李善长等各具沿革以进遂定毎嵗春秋二仲月上戊日亲祀社稷以勾龙后稷配
　　李善长等社稷议曰周制小宗伯掌建国之神位右社稷左宗庙社稷之祀坛而不屋以逹天地之气凡起大事动大众必先告于社稷而后出其制在中门之外外门之内尊而亲之兴先祖等然天子有三社为羣姓而立者曰太社其自为立者曰王社又胜国之社屋之后世天子惟立太社太稷社皆配以勾龙稷皆配以周弃汉髙祖立官太社太稷一嵗各再祀光武立太社稷于洛阳在宗庙之右春秋二仲月及腊一嵗三祀唐因隋制并建社稷于含光门右春秋仲月戊日祭之元宗升社稷为大祀仍以四时致祭宋制如东汉元世祖营社稷于和义门内少南以春秋二仲月上戊日致祭今宜祀以春秋二仲月上戊日
　　祀社稷
　　帝先期服皮弁省牲至日通天冠绛纱行三献礼八月再举秋祀自是嵗以为常
　　十二月颁社稷坛制于天下郡邑
　　坛建于城西北右社左稷各方二丈五尺髙三尺四出陛各三级社以石为主其形如钟长二尺五寸方一尺一寸剡其上培其下之半在坛之南坛周垣百歩祭用春秋二仲月上戊日每坛正配位笾豆各四簠簋各二铏各一俎二共用羊豕各一帛一长官行三献礼余官陪祭四年定王府社稷之制立于王国宫门之右坛方三丈五尺髙三尺五寸四出陛两坛相去亦三丈五尺壝广二十丈髙五尺各置櫺星门外垣三门置屋列防十二惟南门无屋社主用石长二尺五寸濶一尺五寸剡其上埋其半其制上不同于太社下异郡邑之制
　　十一年礼臣言太社稷既同坛合祭王国各府州县亦宜定制如京帅坛垣修广如旧石主仍埋于坛制木主二祭则设之王国称国社国稷之神府州县称府州县社稷之神不设配位诏可初定献官以守御武臣为初献文官为亚献终献后令三献皆以文职长官武官不与里社每里一百戸立坛一所祀五土五谷之神
　　十三年溧水县祭社稷以牛醢代鹿醢御史按奏帝命当其罪礼部言着令祭物缺者许以他物代帝曰所谓缺者以非土地所产溧水固有鹿是有司故为茍简也夫神犹忽之于人事又何惧焉命论如律仍敕礼部下天下有司凡祭必备物茍非地产无从市鬻者听缺
　　三年八月建望祭殿
　　初帝命中书省翰林院议创屋备风雨学士陶安言礼天子太社必受风雨霜露以逹天地之气亾国之社则屋之不受天阳建屋非宜若遇风雨则请于斋宫望祭从之二年命于坛北建祭殿五间又北建拜殿五间以备风雨至是成
　　四年二月诏祭社稷配位不用祝不别奏乐
　　五月立社稷于中都
　　命工部取五方之土以筑直河南进黄土浙江福建广东西进赤土江西湖广陜西进白土山东进青土北平进黒土天下郡县千三百余城各致土百斤取于名山髙爽之地
　　十年八月改建社稷坛
　　帝既改建太庙以社稷国初所建因前代之制分祭配祝皆未当下礼官议尚书张筹言请社稷同坛罢勾龙弃配位奉仁祖配享帝善之遂命改建于午门之右其制社稷共一坛坛二成上广五丈下广五丈三尺崇五尺四出陛筑以五色土覆以黄土如旧制四靣甃以砖石主崇五尺埋坛中防露其未外壝崇五尺四靣各十九丈二尺五寸为四门门壝各饰以方色外垣东西广六十六丈七尺五寸南北广八十六丈六尺五寸皆餙以红覆黄琉璃瓦垣北三门门外为祭殿凡六楹深五丈九尺五寸连延十丈九尺五寸其北为拜殿六楹深三丈九尺五寸连延十丈九尺五寸外复为三门垣东西南门各一西门内近南神厨六楹神库六楹门外宰牲房四楹中涤牲池一井一
　　张筹议曰按通典颛顼祀共工氏子勾龙为后土后土社也烈山氏子柱为稷稷田正也髙辛唐虞夏皆因之此社稷所由始也啇汤因旱迁社以后稷代柱欲迁勾龙无可继者故止然王肃谓社祭勾龙稷祭后稷皆人鬼非地祗而陈氏礼书又谓社祭五土之祗稷祭五谷之神郑康成亦谓社为五土总神稷为原隰之神勾龙有平水土功故配社后稷有播种功故配稷二説不同汉元始五年以夏禹配官社后稷配官稷唐宋及元又以勾龙配社周弃配稷此配祀之制初无定论也至社稷分合之义书召诰言社于新邑孔注曰社稷共牢周礼封人掌设王之社壝注曰不言稷者举社则稷从之陈氏礼书曰稷非土无以生土非稷无以见生生之效故祭社必及稷山堂考索曰土爰稼穑其本一也社为九土之尊稷为五谷之长稷生于土则社与稷固不可分其宜合祭古有明证至于坛位周制右社稷左宗庙其制在中门之外外门之内尊而亲之与先祖等汉立于宗庙之右隋唐建于含光门右皆本成周左祖右社之意社主之设周礼大司徒设其社稷之壝而树之主各以野之所宜木名其社小宗伯立军社郑注社主用石为之唐立社用石宋初祭社稷正配位用神位版太社又以石为主是木主石主前代盖兼用之今拟社稷合祭共为一坛皆设木主丹漆之祭则设于坛上祭毕收藏仍用石主埋坛中如唐宋之制至勾龙共工氏之子祀之无义啇汤欲迁未果汉尝易以夏禹今禹已列祀帝王之次弃稷亦配先农请罢勾龙弃配位谨奉仁祖淳皇帝配享太社太稷以成一代盛典以明祖社尊而亲之之道
　　十月新建社稷坛成
　　先是礼部尚书张筹言天地社稷宗庙崇敬之礼一也后世列社稷为中祀失所以崇奉之意至唐升为上祀国初仍列中祀祭服或具通天冠绛纱袍或以皮弁制未有定今既考用古制右社稷左宗庙有事社稷奉仁祖配其礼重矣宜升为上祀具冕服以祭帝是之至是行奉安礼帝冕服乘辂百官具祭服诣旧坛以迁主告祭行一献礼毕执事起石主舁之具仪卫作乐百官前导帝乘辂至新坛执事奉安石主于坛上别设木主于神位具牲醴庶品升为上祀奉仁祖淳皇帝配
　　明史张筹曰洪武九年筹为尚书乃更议合社稷为一坛罢勾龙弃配位奉仁祖配享遂以社稷与郊庙并列上祀识者窃非之
　　十二月二月祭社稷奉仁祖配
　　前二日告奉先殿祭日太社位东太稷位西俱北向仁主位东西向行新定仪迎神饮福送神凡十二拜余如旧
　　惠帝建文元年二月祀社稷奉太祖配撤仁祖位成祖永乐元年五月罢祀北京国社国稷
　　帝以北平为旧封国有国社国稷今既为北京其社稷宜为定制礼部官言古制无两京并立太社太稷之礼今北京旧有国社国稷宜改设官守防遇上巡狩即坛内设太社太稷位以祭仍于顺天府别建府社府稷令北京行部官以时祭祀从之
　　五年七月交阯立社稷
　　交阯布政司言安南夷俗惟尚浮屠法不知敬事祀典神祗宜设风雷云雨山川社稷等坛以时致祭使知崇报之道从之
　　十九年正月北京社稷坛成
　　时北京郊社宗庙成是月帝躬诣太庙奉安祖宗神主命皇太子诣南郊奉安上帝地只神位社稷坛壝太孙行事其坛制祀礼一如其旧
　　孝宗实録曰故事社稷坛春秋祭每用铺坛五色土二百六十石顺天府民取而输之神宫监石加八斗宏治五年正月顺天府尹言土以饰坛义取别其方色初不以多为贵况小民取之山谷劳费不赀请着为定例庶民劳可纾而有司亦无延误之失命工部尚书贾俊防神宫监太常寺覈用土多寡之数俊等至坛相度言常年所输土用以铺坛厚可二寸四分若厚止一寸则仅用百一十石而足遂命铺坛土止以厚一寸为度今后依此数办纳
　　二月祀社稷奉太祖配
　　帝自即位及迁都北京毎嵗春秋必躬祀惟巡狩亲征遣皇太子摄
　　仁宗洪元年二月祭社稷奉太祖太宗配
　　命礼部永为定式
　　宣宗宣徳二年二月祀社稷仍用上戊日
　　是日适当万寿节礼官以祭期妨庆典请改用中旬帝以祖宗定制不可改至日行礼如常
　　世宗嘉靖九年二月祭社稷仍以勾龙后稷配
　　是年正月谕礼部天地至尊次则宗庙又次则社稷今奉祖配天又奉祖配社此礼官之失也宜改从皇祖旧制太社以勾龙配太稷以后稷配命集议以闻羣臣如帝防乃以更正社稷配位礼躬告太庙社稷遣官告勾龙后稷遂藏太祖太宗二配位于寝庙
　　十年二月祭社稷卜日
　　九年冬帝以来春二月三日为章圣太后生辰是日上戊当祀社稷于称觞上寿未便诏自今凡仲春祭社稷若值太后生辰则别诹吉日于是礼部请于癸亥日行礼从之
　　三月幸西苑祭帝社帝稷
　　初亲耕礼成以给事中王玑言欲推衍耕耤之道礼部议西苑地寛宜令农夫垦艺其中上以春秋临幸观省收其所入输之神仓既悉小民艰苦之状且得致洁清于神明耕耤之实孰大于是帝可其议命建土谷坛于豳风亭西坛髙六寸方广二丈五尺甃以细甎实以净土缭以周垣北为櫺星门髙六尺八寸广五尺八寸初定神牌曰五土五谷之神帝采帝耤之义改五谷坛为帝社帝稷乃更题曰帝社之神帝稷之神为木主髙一尺八寸广三寸丹质金书坛南置石龛以藏主髙六尺广二尺坛西为祭噐乐噐库坛北树二坊曰帝社街坛成帝临祭三献读祝行四拜礼每嵗春秋告谢用仲月上戊次日后改用次戊若次戊在望后则仍用上已届期命文武大臣十二人陪祀
　　沈徳符万厯野获编曰嘉靖十年上于西苑隙地立帝社帝稷之坛用仲春仲秋次戊日躬行祈报礼盖以上戊为祖制社稷祭期故抑为次戊内设豳风亭无逸殿其后添设戸部尚书或侍郎专督西苑农务又立恒裕仓收其所获以备内殿及世庙荐新先蚕等礼盖又天子之私社稷也其后日事元修即其地营永寿宫虽设官如故而上所创春祈秋报大典悉遣官代行矣
  </div>
  <div class="pagination">
   <a href="钦定续文献通考_page117.html">
    上一页
   </a>
   <span>
    ...
   </span>
   <a href="钦定续文献通考_page113.html">
    113
   </a>
   <a href="钦定续文献通考_page114.html">
    114
   </a>
   <a href="钦定续文献通考_page115.html">
    115
   </a>
   <a href="钦定续文献通考_page116.html">
    116
   </a>
   <a href="钦定续文献通考_page117.html">
    117
   </a>
   <span class="current-page">
    118
   </span>
   <a href="钦定续文献通考_page119.html">
    119
   </a>
   <a href="钦定续文献通考_page120.html">
    120
   </a>
   <a href="钦定续文献通考_page121.html">
    121
   </a>
   <a href="钦定续文献通考_page122.html">
    122
   </a>
   <a href="钦定续文献通考_page123.html">
    123
   </a>
   <span>
    ...
   </span>
   <a href="钦定续文献通考_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
