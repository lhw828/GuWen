<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 864 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 864 页/共 1125 页</h1>
    <div class="content">宣和七年正月十八日，诏：「禄以养廉，古之道也。今士立身自公，仰不足事，俯不足育，遂怀饥寒之忧。盖自比年以来，上无至公之心，下无自弊之俗。爵禄与舍，仕任高下，悉出私意。士有十年不调，有累仕一官，差使不均，遂至流落失所，朕甚悯焉。可令尚书省下吏部取索。应已授被改、欲赴被罢及待次累年者以闻，当随材选用，以称好贤乐士之意。」 
六月二十三日，臣僚上言：「恭 御笔处分，敦本节用，以纾民力，以裕邦财。爰命有司，各具可以裁减事目以闻。执事之人但当钦承德意，体国究心，明具元丰旧制若干、今日增添实数若干来上。至于斟酌裁处，当听睿断。近已限满，各有案牍。访闻百司库务等处多称别无裁减事节。元降指挥既令各具，则所隶官司供具虚实， 
      
尽与未尽，窃虑六曹不肯任责。夫裁浮冗而抑侥幸者，政之大本；乐因循而恶检绳者，人之常情。六曹既隶寺监百司，则自当一一取索核实，以助经画。若不更令逐部结罪保明，臣恐猾胥奸吏牵于自营，彼此蔽蒙，或有漏落不尽，却致幸免不均，有妨裁定。伏望(时)[特]降睿旨，详酌施行，庶几国用完实，不至仰贻圣虑。臣愚区区，惟陛下采择。」尚书省检会：「六月二十一日奉圣旨：六曹、寺、监、诸司库务、局、所等处具到裁减节目事，差都司官核实，具有无未尽闻奏。」诏依，令六曹取索，结罪保明闻奏。仍令都司依已降指挥核实。 
钦宗靖康元年十二月十五日，尚书省火。
 职官 宋会要辑稿 职官四 都司左右司 
      
都司左右司
【宋会要】
      
《神宗正史 职官志》：左司郎中、右司郎中各一人，正六品；左司员外郎、右司员外郎各一人，从六品。掌受付六曹诸司出纳之事，而举正其稽失，分治省事。左司治吏、户、礼、奏钞、班簿房，右司治兵、刑、工、案钞房，而开拆、制敕、御史、催驱、封桩、知杂、印房则通治之。凡文书至，注月日于牍背，付所隶房讫，拟所判赴仆射请笔，然后授之有司。初，于都司置吏设案，而议者谓台郎宰掾不当自为官司，遂随尚书省诸房分治所领之事。惟置手分、书奏各四人，主行试补省吏及校定都事以下功过。 
神宗元丰六年正月二十四日，尚书省乞都司置御史房，主行弹纠御史察按失职，并六察殿最簿。从之。 
六月十七日，右司郎中杨景略乞左、右司官依枢密都承旨例禁谒。从之。景略又尝言：「尚书郎有非才望者，乞令长官举不放上或门止故事。」从否阙。 
二十五日，诏：「废罢监牧縻费封桩钱，令枢密院承旨司专根究主领。余应封桩钱物，令尚书都司取索，置簿拘管。」初，中书尝差堂后官置簿，掌封桩钱。至是官制既行，乃分隶焉。 
七月二十一日，朝散郎、守尚书左司郎中吴雍直龙图阁、河北转运使。都司出使除职自此始。元佑元年四月，范子奇、
范纯粹自左、右司出为河北、京东转运使，皆用雍例除直龙图阁。 
十月十七日，诏：尚书六曹簿书令左、右司 
      
郎官半年取摘点检。 
七年正月二十二日，尚书左、右司状：「御史房置簿，书御史、六曹官纠劾之多寡当否为殿最，岁终取旨升黜。御史房举发逐察不当，及失察不尽等事，岁终亦乞比较。」从之。 
四月十九日，三省言：「工部郎中、权左司范子奇言：『尚书左、右司独创置吏额，分为别司，非是。欲乞依门下、中书省例，每有判送文字，更不离房，事重者郎官亲呈，事轻则拟定，令本房请判笔。』」从之，令左、右司着为令。其吏人遣归逐处。 
六月十八日，朝散大夫、工部郎中范子奇为左司郎中。先是，子奇权左司郎中，建言：「天下事六曹不得专者上尚书省，类非细务，必郎官元阅付受，不当委开拆房吏。同寮异议，乃奏取决。」上曰：「子奇之言是矣，此岂吏所得专耶 」于是左司郎中阙，即以命子奇。
哲宗元佑元年五月二日，三省言：「旧置纠察(左)[在]京刑狱司，盖欲察其违慢，所以加重狱事。向罢归刑部，无复申明纠举之制。请以异时纠察职事悉委御史台刑察兼领，刑部毋得干预。其御史台刑狱，令尚书省右司纠察。」从之。 
二年八月四日，诏：「创立改法并先次施行应修者类聚，半岁一进呈，以正条入册颁行。若非海行法，即书所入门目，裁去繁文，下所属，仍勿类奏。六曹季轮郎官点检删节，具事目申尚书省、枢密院，令左、右司、承旨司看详当否，甚者取旨赏罚。」从枢密院言也。 
三年正月九日，诏改封桩钱物库为元佑 
      
库，隶尚书左、右司。
绍圣元年十月十二日，诏：「尚书都司岁终检察六曹诸部行遣迂滞、措置乖谬者，于来岁之春条析事实，及尤甚者具尚书郎姓名，申尚书省取旨。」 
二年正月二十三日，尚书左、右司言：「都省催驱房、御史台有点检六曹措置乖谬、行遣失当、迂枉并住滞三十日已上事件，限五日关送左、右司上簿。」从之。 
徽宗大观四年六月二十日，新差知邓州李夔奏：「臣窃惟神宗皇帝元丰间命检正官毕仲衍纂集内外事物纲目，为《中书备对》，以知官吏流品、户口钱谷之数，以知礼法文物、军兵名额之数，以知刑罚赦宥之事、夫役之数，小大精粗，无乎不备。欲望陛下命左、右司官略仿前制，撮内外事物之要，责盈虚繁简之实，合为一书，赐以新目上之，以资圣主观鉴之万一。」奉诏令左、右司依所奏施行。 
政和八年二月八日，诏：「诸路臣僚陈述弗便于民利害，并用黄签贴御宝批出大纲事目，自去年十二月二十二日后，节次降付三省看详施行。可令都司置籍抄录，议定有益无损，合创行立法。或已有禁□□□修条，或所见偏执拘碍、悠久难以奉行事件，逐项用朱销凿结绝。候每至夏季、冬季终，即通考。及半年内建明利害，义理优长，委是不伤事体，有补治功，实利及民，惠而不费事尤多者，即具姓名取旨。欲据轻重随材升擢，以劝诚心奉法惠爱之人、岂弟能吏，庶明赏善褒功之 
      
义。」 
六年六月十二日，新湖南转运副使聂山奏：「三省都录事在元丰法不得过朝请大夫，比年有用特恩至中奉大夫者。遇春、秋内宴，其位乃在左、右史、侍御史、左右司郎官之上。左、右司宰属，侍御史弹治不法，左、右史日侍清光，其选高矣，而都录事位其上焉，无乃未正乎，乞特改正。其寄禄官虽高，亦宜在左、右司之下，庶几隆杀有别，而名分正。」诏：「三省都录已转奉直大夫以上依朝请大夫班，自今特恩转奉直大夫令出职。」
七年五月十日，中书省言：「勘会左、右司点检都茶场务收茶息钱及五百万贯，通共一千五百万贯，除都茶务官吏已推恩外，其本司官吏未曾推恩。」诏：「左、右司官各转一官，内中大夫、左司郎中陈仲宜回授有官有服亲。人吏各支赐绢十五疋。朝散大夫、尚书左司员外郎姚宗彦可特授朝请大夫，朝散大夫、尚书右司员外郎陈过庭可特授朝请大夫。」 
宣和二年，臣寮疏神考肇建中台，分六官而设之属，以御史纠其稽违，复令都司较其功过令文，左、右司岁考六曹郎官治状，以功过对折，分等惟三，而上、下等又有优劣，次年春申省。 
高宗建炎三年五月二十二日，诏减左、右司郎官两员，置中书门下检正诸房公事二员。详见检正门。 
四年九月十七日，中书门下省言：「左、右司郎官旧系四员，昨来减罢两员，却置中书门下省检正诸房公事两员。近缘检正职事稀简，已省 
      
罢。其左、右司郎官却合依旧四员。」从之。 
绍兴二年十一月十一日，臣寮言：「祖宗以来，应赏功罚罪之事，都司下六曹取索，择其可以惩劝者上之朝廷，镂板布行，使晓然知之。自渡江以来，兹(奉)[举]旷绝，在今日整顿纪纲之时，尤不可缓。乞 有司，举行旧典。」从之。 
四年正月二十九日，左司员外郎虞澐等言：「都司人吏全阙旧人。昨降指挥，许于六曹正守当官以上或出职人内踏逐抽差，不妨注授，却未有许差本司出职之人。欲自今遇有阙额，先于本司出职或换授人内抽差。如无人可差，即乞依已得指挥施行。」从之。 
十四年六月十三日，三省进拟右司郎中。上谓辅臣曰：「《神宗圣训》云左、右司便是学为宰相，岂可不谨择 」 
孝宗绍兴三十二年未改元十月二十六日，臣僚言：「窃谓本朝尚书省既有左、右司，熙宁中却置检正五房公事官一员，每房又各置检正官二员，书功过簿，以核 吏之失。其程督之严盖如此。欲望陛下简中书之务，使大臣得一意于广耳目，访贤才，以尽经邦之业，重宰属之权，以痛惩百吏之偷，使大纲小纪罔不毕举。」诏：「检正更不增置，可依格除左、右司郎官四员。」先是，令给事中金安节等看详：「检照建炎三年曾置检正官两员，绍兴二年止置一员，并见(令)[今]左、右司系以四员为额。今看详，若依臣僚所请，窃恐员数稍众。若且照近例量行除授，自可检核 吏，所有简中书之务，缘本省即不见得见今三省诸房事务大小繁简，难以便行。今欲乞专委检正都司取索条具，从朝廷(勘)[斟]酌区处。谓如某事系合请笔，某事系宰属可以与决，某事止系常程，合径付所属曹部之类，立定科目遵 
      
守。」故有是命。 
十一月四日，诏：「尚书省吏房、兵房、三省、枢密院机速房、尚书省刑房、户房、工房、三省、枢密院看详赏功房、尚书省礼房，令左、右司郎官四员从上分房书拟。」 
隆兴元年七月二十六日，诏：「左、右司郎官各差一员，减罢二员。」从右谏议大夫王大宝等议也。 
八月五日，左、右司言：「见管吏额：左司令史一人，右司令史一人；左司知杂案书令史一人，右司知杂案书令史一人；都司四案守当官四人，茶盐案守当官二人，守阙守当官一人，已上并依旧。今欲减罢专一给发四川定差并归正官付身文字守当官一人；额外私名二员，今乞减一人。」诏依，见在人且令依旧，将来遇阙，更不迁补。 
二年正月二十一日，诏：「六曹被受都省立限勘当等文字，并依限供申。内无格法事，从长、贰裁决，先立定议申省。仍委都司官置籍拘催，将违限去处申尚书省施行。」先是，绍兴三十二年六月二十三日，臣僚言：「乞令大臣委左、右司检察六曹稽违，严立日限，取其尤者黜责焉。」 
五月九日，左、右司言：「本司官旧系四员，分书诸房文字，今止二员。」诏：「左司郎官书拟吏、户、礼机速房文字，右司郎官书拟兵、刑、工赏功房文字。」 
二十四日，臣僚上言：「应州县民户自今后有词诉，各已次第经由者，只许诣登闻鼓院进状，候降出，委左、右司专一置籍举行。如显是抑屈不伸，即将经断官吏重作行遣。兼令御史台每季取籍检察。」从之。 
干道二年十一月二十九日，诏：「尚书左、右司并系所 
      
掌朝廷机要文字，不许出谒及接见宾客，亦合遵依两省官已得指挥施行。」 
十二月十七日，臣僚言：「六部官有所献陈，乞不付本部勘当，悉付左、右司看详，朝廷折衷而行之，庶不使以一己私见变易成法。」从之。 
六年三月二十三日，左、右司状：「依指挥并省吏额，见管十二人，欲减二人。」从之。 
八月十九日，尚书省言：「近来进奏院辄于六部等处抄录指挥，又将传闻不实之事便行转报，深属未便。欲令左、右司将六曹刺报状内合报行事写录定本，呈宰执讫，发付进奏院，方许报行。如违，依听探传报漏泄法科罪。」从之。 
十二月二十日，左、右司言：「三省词状见系都司官点检讫，赴都堂宰执引问。今后就委都司官引问讫，发付开拆房，随事分送诸房，取索圆备，经都司官书拟讫，赴宰执厅请笔。所有枢密院词状委检详，亦乞依此。」诏仍令都司、检详专一置簿，逐件销凿结绝因依。 
二十三日，诏：「榷货务都茶场依建炎三年指挥，委都司官提领措置，户部长、贰更不兼领。」 
七年四月，诏复置右司郎官一员。 
十二月五日，诏：「都司文字并不许离房，违者左、右司申举。」 
八年五月十九日，诏：「都承旨检正、左、右司检详、编修每日依六曹郎官法通轮宿直。如遇次日朝参等日分，仍免朝集，及报御史台、合门照会。」 
九年闰正月二十一日，诏枢密院：「今后应外路官兵功赏、差遣等告敕、宣札、文帖、公据，并令左、右 
      
司、承旨司、检详所除赍干照请领外，其余付身等，令拘催给发使臣，每五日一次入进奏院递取监官到院入递日时文状。仍令进奏院专置簿籍发放，每日赴左、右司、承旨司驱磨。」 
二十三日，诏：「今后狱案委左、右司点检觉察。如有稽违，申取指挥，官吏重作施行。或失于觉察，亦行责罚。」 
二月八日，诏：「诸路监司各限十日条具不便于民事件。其奏到文状，令左、右司看详。」
绍熙元年五月九日，左司郎中沈诜言：「当司拘催给发诸军磨勘、覃恩等转官告命，内四川诸军告命每季旧差枢密院使臣管押，赴宣抚司交纳。后因搔扰，一向不曾差押，并候本军差人请领。切恐积压，乞札下本司，将四川诸军告命照应江上诸军并枢密院检详所体例，除赍干照请领外，其余入递，发下本军给散。」从之。 
庆元五年十一月二十六日，臣僚言：「恤刑者圣人之本心，留狱者盛世之大弊。今州郡重辟，皆令以奏案来上，所以重民命也。然既涉奏闻，必须待报而后处断。情罪至重、赦所不原者，固无足恤，所可悯者，干连久系之人耳。至于死囚，情有可疑者，必候断敕。若回降稽迟，以至淹延，或至(瘦)[瘐]死，此则其情尤可悯也。今日诸州奏案系属右司看定，朝廷所立日限至为严切。在法诸房文字紧限三日，诸受刑部案钞不除假限五日，即遇冬夏仲季月并依紧限。其日限严切如此，而尚有留狱者。盖缘右司之务至烦， 
      
是致多违日限，回降稽缓，率皆由此。欲望精择详练明允之人，再立右司二员，使之分掌奏案。仍乞申明绍兴四年臣僚所请，不得违慢。所有诸军奏案系属检详看定，自今右司、检详并当从限看定。如有违戾，以致断敕迟延，御史台当弹劾以闻。」从之。
 职官 宋会要辑稿 职官四 应奉司 
      
应奉司
【宋会要】
      
徽宗宣和三年闰五月十一日，(大)[太]宰王黼奏：「臣累具章论奏士大夫怀奸弗享，损抑应奉等事，意在动摇政事，妄为讥谤，失臣子之恭。伏奉圣慈嘉纳，憸险具孚，天下幸甚。臣契勘昨者赃吏并缘应奉为奸，或因私相赂遗，或托名御前，致人得借口。今若不行措置，则素怀爽侮者将尽废贡奉旧制，孤四海爱戴之诚。若条约弗先，则矫虔者将复为贪暴。欲望圣慈特置应奉一司，差管文字使臣二人，手分二人，书写人四人，臣专行总领。及乞差官总领于内，并差承受官，庶绝观望，以杜奸谋。区区之意，仰其睿明察其用心上「其」字疑误。。」奉御笔依奏，总领官差梁师成，承受差黄、王鉴。 
十四日，御笔王黼总领应奉司。 
十九日，应奉司奏：「契勘昨奉指挥，废罢收买计置等事，止为赃私之吏并缘为奸，及以贡奉为名，因缘科扰；并止绝监司守臣进贡，止为非条例所载及不系被旨专委者；并禁止臣庶之家辄于外路计置般载山石花竹之类，与妄称御前纲运物色，止为臣庶私家自用及私相献遗者。所有依例应奉及被旨专委，或御前差官勾当者，即不合废罢禁止。窃虑有司执用不明，或致假托违戾。」诏疾速申明行下。 
二十日，应奉司奏：「条画下项：一、应奉事务及所委官并隶本司。一、应缘应奉事务，并所委 
      
官支一色见钱，于出产去处依市价和买及民间工直则例，措画计置，不得令州县收买，或令应副。内监司守臣及州县官除所委官及被旨专委外，余并不得干预。所用般车及兵夫，除见管船车人兵并依久例，据实用数差拨兵士外，余并优立雇直，依民间体例和雇人夫，般车般载，不得科抑民间。如违，并从本司体访取旨，重行黜责。一、承准今来应奉司札子，被奉处分，选委充应奉官及专委勾当者，合专一应奉外，应在外以前曾被受诸处指挥，管应奉事务官司并罢。一、应奉司使臣、公吏人并依重禄法，仍不得接见宾客及出谒，并不得与内外官司书信往还。见及辄通书信者，同罪。」诏并依所奏施行。 
八月十四日，应奉司奏：「契勘诸路应奉官计置应奉物色，所用本钱，合申应奉司自京支降、除支外，逐路各有起发上京送纳官钱。欲乞令应奉官于诸处应合上京送纳官钱内兑便支用，依合起发条限，具支用过钱数窠名，送纳库分，申应奉司，候到，限三日拨还所属。如系铁钱地分，即令开具本处见今银绢价钱拨还，庶几两省脚费。伏乞特降睿旨施行。」从之。 
九月二十七日，应奉司奏：「准延福宫西城管所状申：契勘诸路州县起纳租钱，甚为縻费脚乘，除破钱数。且如舞阳县起纳万贯，不下脚钱六百贯。本所近计置收买船二只，价钱一千二百贯，可以二运，充填船价，甚为省便。今来沿流 
      
官司及无图之辈循习搔扰，稍涉不顺，百端阻节，罗织篙稍，入官拘系，妨阻行运。欲乞令本所关报所属，止绝施行。又奏：兼契勘王子献起纳济、郓二州租钱，于广济河行运，从来多被官司舡纲在前，于岸下系泊，不敢蹉运，动经阻留旬日。及诸路州县陆路车乘，亦皆如此阻滞。若以旗牌书写御前钱物纲船车乘，必无留滞。检会奉御笔：水陆船车辄置旗号牌榜，妄称御前急切纲运物色，因而搔扰州县者，以违制论。系臣僚之家私物及兴贩而辄称御前纲运物色者，以违御笔论。许人告，赏钱五百贯。勘会上件御笔处分止为妄称御前急切纲运物色，辄置旗号牌榜，并臣僚之家私物及兴贩而辄称御前纲运物色者，应御前纲运所置旗牌，即无条禁。」诏依，付应奉司照会。 
五年五月四日，诏：「诸路应奉官司不得一面申请奏画指挥，及诸处承降处分等，并经由本司勘当取旨。辄敢一面奏画承降者，以违御笔论，仰应奉司觉察。」 
十二日，尚书省言：「两浙路都转运使王复奏，奉御笔，装发御前官物局制造到御前及干华殿等处生活，并非泛取索官物，仰臣专一应奉人舡，依限交装津发，不得违误。除已施行外，近承御笔，差充两浙专一应奉官。其所用人舡，差拨见管舡车诸头拘收到舡只，并 差本司舟舡修完。节次差拨交装制造到明金供具、揩光什物等生活上京未回，又于杭州造作局 
      
见有送下生活。若非指拟回来舟船，不惟数少，分差不足，兼虑迟延。今相度，欲乞遇有装发造下前项应奉生活，权行 刷，诸司并诸州差出回来在路并在岸空闲座舡、屋子舡应副，相添装发，候回日逐旋发还元处。」诏：「应奉置司，本以尽革宿弊，累降处分，州县不得干预。今王复所奏权许 刷诸司并诸州差出回来在路并在岸空闲座舡、屋子舡应副般载事，又将蹈习旧弊，干预州县，殊失专置一司之意，可更不施行。今后辄敢似此申请者，系违累降御笔处分，合以违御笔论。人吏仍重行决配，仰应奉司常切觉察。」 
九月十五日，都省言：「应奉司奏，恭禀圣训，措置条画到学事司岁计钱物下项。」诏：「并依措置到事理施行。借拨充漕计者限满，特许减半，更借拨三年，七分者三分、五分者二分、三分者一分。减下借拨钱物，并封桩钱物与元拨充籴本钱物，并拨充籴本。淮南东路、两浙、江东、江西、湖南、湖北、福建、广南路并专委发运司，内福建、广南路令发运司相度支移，于六路近便去处收籴。京畿、京西、淮西路专委拨发司，京东路专委辇运司，河东路、京兆府路、秦凤路专委本路转运司措置收籴。应隶发运、拨发、辇运司者起发上京，余本路别作一项封桩。并月具籴买到数目申应奉司。以上并令应奉官拘催，拨与逐司收籴。成都府、潼川府、利州、夔州路减下借拨钱物并封桩，仍将见封桩到钱物并令 
      
应奉官措置，变易金银匹帛，赴元丰库送纳，余并依元降旨挥施行。奉行违慢，仍以违御笔令，应奉官具名奏劾，重行黜责。」「一、昨自宣和三年二月，诸路依元丰法，以科举取士，应赡学钱物内，京畿等十四路各以分数权借拨充漕计。元降旨挥，候满三年，具奏听旨。契勘来年二月限满，未审许与不许更不借拨，禀自圣裁。一、诸路赡学钱物，自罢三舍后，借拨或兑留，或起发，或拨充籴本，或变转兑易，或封桩，各随所隶官司拘催管勾。既事不专一，不相照应，致多失陷。今后并令逐路应奉官专一拘催管勾，随事分拨施行。一、诸路州县未罢三舍以前，所管赡学田土房廊等岁收钱物各有定额。自罢三舍后来，已见亏欠失陷数多。仰逐路应奉官限十日取索未罢三舍前一年岁收钱物数(日)[目]，比照宣和三年后来至宣和五年上半年所收数目有无亏欠。如有亏少，根究亏欠失陷因依，各逐年分开具闻奏。一、昨降罢三舍指挥后来，诸路岁收赡学钱物支拨借充漕计等，诸路并不遵奉元降御笔处分，上下半年各具借拨等数目闻奏，无从检察。今仰逐路应奉官限十日取索，开具自宣和二年裁定学政、宣和三年罢三舍至宣和五年上半年已前借拨若干、兑留若干、起发若干、拨兑籴本若干、变转对易若干、封桩若干，并罢三舍截日见在钱物若干、已支使若干，逐一开具闻奏。」 
十一月六日，御笔：「 
      
江、淮、荆、浙、福建七路所收七色钱，昨系陈亨伯起请拘收，充经制移用。已降旨挥，候经制结罢，(今)[令]发运司拘收，专充籴本。勘会七色钱散在逐路州县，未曾专一委官管勾拘收，虑亏失侵用，有误籴买。仰候经制结罢，逐州委通判管勾拘收，逐路专委应奉官拘催，拨充转般籴本。内福建路令发运司相度支移，于近便去处收籴。仍令应奉官每季开具拘催到钱数、支桩去处申应奉司。奉行违慢等应干约束，并依赡学钱物已降旨挥施行。」 
六年四月二十二日，应奉司奏：「勘会应奉司之意，务在杜绝假托应奉为名，又汇缘搔扰等事。伏见近日陈献利便之人多乞所献遗利拨充应奉司支用，类涉苛细，事属侵扰，殊非本司置立之意。欲今后诸色人辄陈献遗利乞拨充应奉司支用者，从本司送开封府重行断遣。情重者奏乞编配，命官重寘典宪。」从之。 
十一月十三日，御笔：「应奉司总领梁师成陈乞罢总领并总领下使臣人吏等，可并依所乞施行。」 
七年四月十三日，应奉司奏：「勘会两浙路所管本司应奉纲船差破兵稍不少，除装发行运外，其检计修船、摆泊、守冻、伺候装发，不行运月日甚多，坐费粮食，合行措置。今相度，欲两浙路本司纲船存留梢工、槔手吝一名，每纲留节级、纲团、军典、木匠各一名。除船料例候装纲日支钱，顾夫下水，依粮纲人数除留人外此句疑有误。，据阙贴顾合用顾夫钱米，并要委 
</div>
    <div class="pagination">
<a href="宋会要辑稿_page863.html">上一页</a><span>...</span><a href="宋会要辑稿_page859.html">859</a><a href="宋会要辑稿_page860.html">860</a><a href="宋会要辑稿_page861.html">861</a><a href="宋会要辑稿_page862.html">862</a><a href="宋会要辑稿_page863.html">863</a><span class="current-page">864</span><a href="宋会要辑稿_page865.html">865</a><a href="宋会要辑稿_page866.html">866</a><a href="宋会要辑稿_page867.html">867</a><a href="宋会要辑稿_page868.html">868</a><a href="宋会要辑稿_page869.html">869</a><span>...</span><a href="宋会要辑稿_page865.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
