<!DOCTYPE html>
<html>
<head>
    <meta charset="UTF-8">
    <title>大明会典 - 第 546 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 546 页/共 713 页</h1>
    <div class="content">凡各衙门收支钱粮等物、已有文案勘合、若监临主守、不正收正支、那移出纳、还充官用者、并计赃、准监守自盗论。罪止杖一百、流三千里。免剌
○若不给半印勘合、擅出权帖、或给勘合、不立文案放支、及仓库不候勘合、或已奉勘合、不附簿放支者、罪亦如之
○其出征镇守、军马经过去处、行粮草料、明立文案、即时应付、具数开申合干上司准除、不在擅支之限。违者、杖六十

库秤雇役侵欺

凡仓库务场局院库秤斗级、若雇役之人、侵欺借贷移易、係官钱粮、并以监守自盗论。若雇主同情分受赃物者、罪亦如之。其知情不曾分赃、而扶同申报瞒官、及不首告者、减一等。罪止杖一百。不知者不坐

冒支官粮

凡管军官吏、总旗、小旗、冒支军粮入已者、计赃准窃盗论。免剌

钱粮互相觉察

凡仓库务场官、吏、攒拦、库子、斗级、皆得互相觉察。若知侵欺盗用借贷係官钱粮、已出仓库、匿而不举、及故纵者、并与犯人同罪。失觉察者、减三等。罪止杖一百
○若官吏虚立文案、那移出纳、及虚出通关、其斗级、库子、拦头、不知者不坐

仓库不觉被盗

凡有人从仓库中出、守把之人、不□检者、笞二十。因不□检、以致盗物出仓库而不觉者、减盗罪二等。若夜直更之人、不觉盗者、减三等。仓库直宿官攒、斗级、库子、不觉盗者、减五等。并罪止杖一百。故纵者、各与盗同罪。若被强盗者勿论
一内外官库被窃盗、银至一千两以上、一箇月不获、经该并巡捕官、俱各住俸。半年不获、提问。被盗二三次者、奏请降调。其该道分巡分守官、参奏罚治。不及前数者、俱照常发落。库子儘其财產、均追陪偿、候真赃得获、照数给还。若各官妄拏平人、逼认盗贼追陪者、亦问罪降调

守支钱粮及擅开官封

凡仓库官攒、斗级、库子、役满得代、所收钱粮官物、并令守支尽绝。若无短少、方许给由。其有应合相沿交割之物、听提调官吏、监临盘点见数、不得指廒指库交割。违者各杖一百
○若官物有印封记、其主典不请原封官司、而擅开者、杖六十

出纳官物有违

凡仓库出纳官物、当出陈物而出新物、应受上物而受下物之类、及有司和雇和买、不即给价、若给价有增减不实者、计所亏欠、及多餘之价、坐赃论
○若应给俸禄、未及期而预给者。罪亦如之
○其监临官吏、知而不举、与同罪。不知者不坐
一官员监生吏典旗军人等、关过俸粮。及预支应得粮米。遇有事故调用等项、五斗以上、失於还官者、事发、止问不应、追粮还官。五斗以下、俱免追问

收支留难

凡收受支给官物、其当该官吏、无故留难刁蹬、不即收支者、一日笞五十。每三日、加一等。罪止杖六十、徒一年
○守门人留难者、罪亦如之
○若领物纳物之人、到有先后、主司不依次序收支者、笞四十
一各处司府州县、并各钞关、解到布绢钱钞等项、赴部给文、送甲字等库验收。若有指称权贵名色、指勒解户、誆诈财物者、听巡视库藏科道官、及该部委官、拏送法司究问、不分军民匠役、俱发边卫充军。干碍内外官员、一体参奏处治

起解金银足色

凡收受诸色课程、变卖货物、起解金银、须要足色。如成色不及分数、提调官吏人匠、各笞四十。著落均陪还官

损坏仓库财物

凡仓库及积聚财物、主守之人、安置不如法、晒晾不以时、致有损坏者、计所损坏之物坐赃论。著落均陪还官
○若卒遇雨水衝激、失火延烧、盗贼劫夺、事出不测、而有损失者、委官保勘覆实、显蹟明白、免罪不陪。其监临主守、若将侵欺借贷那移之数、乘其水火盗贼、虚捏文案、及扣换交单籍册、申报瞒官者、并计赃、以监守自盗论。同僚知而不举者、与同罪。不知者不坐

转解官物

凡各处徵收钱帛、买办军需、成造军器等物、所在州县交收。差有职役人员、陆续类解本府。若本府不即交收、差人转解、勒令人户、就解布政司者、当该提调正官、首领官、吏典、各杖八十。若布政司不即交收、勒令各府就解部者、首领官令典、罪亦如之
○其起运官物、长押官、及解物人、安置不如法、致有损失者、计所损失之物、坐赃论、著落均陪还官。若船行卒遇风浪、及失火延烧、或盗贼劫夺、事出不测、而有损失者、申告所在官司、委官保勘覆实、显蹟明白、免罪不陪。若有侵欺者、计赃以监守自盗论
○若起运官物、不运本色、而輒齎财货、於所纳去处、收买纳官者、亦计赃以监守自盗论
一漕运把总、指挥、千百户等官、索要运军常例、及指以供办等费為由、科索并扣除行月粮与船料等项、值银三十两以上者、问罪立功、五年满日降一级、带俸差操。如未及三十两者、止照常科断。其跟官书算人等、指称使用、科索军人财物入已、赃至二十两以上、发边卫充军
一凡漕运官军、敢有水次折乾、及中途糶卖、以致抵坝起欠、及临仓掛欠者、即係侵欺。除正犯查照律例问拟外、其餘官旗、仍各总计名下欠数、总小旗欠一百石、问发哨瞭。百户镇抚欠二百五十石、千户欠五百石、指挥及千户等官、全帮领运者、欠一千石、把总官欠三千石、俱问罪、降一级、发原卫所带俸差操。有能临时设法买补完足、止坐折卖正犯。各官旗免罪。其虽不係侵盗、但有亏折、俱照前例拟断。若总欠数多、及麤恶不堪、至三万石以上、总督总兵等官、另行奏请定夺
一京通仓完粮、违限三箇月者、把总官以下、罚俸半年。五箇月者、罚俸一年。蓟州昌密各仓、完粮违限者、查照递减一等。止行各该卫所罚俸、免其提问。违至次年二月终限者、俱问罪、降二级。若又掛欠数多、把总名下三千石、或银一千五百两以上、指挥名下、及千户等官全帮领运者、一千石、银五百两以上、千户五百石、银二百五十两以上、百户镇抚等官二百五十石、银一百二十两以上、仍於违限上、各递降一级。每一倍、加一等。把总指挥千户、降至总旗而止。百户降至小旗而止。不及前数者、照常发落。有能当年补完者、通免降级。如愿下年领运至京补完、许奏復原职。仍以十分為率、能完五分以上者、准復原降一级。三年之内、儘数补完、亦准奏復原职。其一应提问官旗、各省及直隶江南卫分、行各该巡按御史、南京并江北卫分、行漕运衙门、各就近提问、以便完结
一漕运把总、指挥、千百户等官、如有漂流数多、把总三千石、指挥及千户等官全帮领运者一千石、千户五百石、百户镇抚一百五十石、俱问罪、於见在职级上降一级。有能自备银两、不费别军羡餘、当年处补完足者、免其问降。若愿随下年粮运补完、亦准復职。止完一半、准復一级。三年内、儘数补完、亦准復原职
一卫所官完粮后、备造支销数目、呈报稽考。若有造报不明、及侵欺靠损情弊、许运军指实首告。各查照律例、从重问拟。把总官失於觉察、参问治罪一漕运官军、如有水次折乾、沿途盗卖、自度粮米短少、故将船放失漂流、及虽係漂流、损失不多、乘机侵匿、捏作全数、贿嘱有司官吏、扶同奏勘者、前后帮船、及地方居民、有能觉察告首督运官司、查实、给赏轻齎银十两。官军不分赃数多少、俱照例发边卫永远充军。有司官吏、从重问拟。仍行原卫所、将失事之人、家產变卖抵偿、不许轻扣别军月粮、以长姦恶。前后帮船、知而不举、一体连坐。仍於正犯所欠钱粮内、责令帮陪十分之三
一漕运粮米、漂流万石以上、漕运都御史、总兵官、听科道官纠劾、该部具奏定夺。三千石以上、提问把总官。不及数者、止提问本管官旗。各该巡抚、亦有漕司之责、係本境内、漂失数多者、照漕司事例、一体参究。出境不必概及

拟断赃罚不当

凡拟断赃罚财物、应入官而给主、及应给主而入官者、坐赃论、罪止杖一百

守掌在官财物

凡官物当应给付与人、已出仓库而未给付、若私物当供官用、已送在官而未入仓库、但有人守掌在官、若有侵欺借贷者、并计赃以监守自盗论
一各处卫所管军头目人等、关出粮料布花等物、若指以公用為由、因而扣减入已、粮料至一百石、大布绵花钱帛等物、值银三十两以上者、问罪追赃完日、军职发立功、五年满日、降一级、带俸差操。旗军人等、枷号一箇月、发极边墩臺、守哨、五年满日疏放

隐瞒入官家產

凡抄没人口财產、除谋反、谋叛、及姦党、係在十恶、依律抄没。其餘有犯律不该载者、妻子财產、不在抄没入官之限。违者、依故入人流罪论
○若抄札入官家產、而隐瞒人口不报者、计口以隐漏丁口论。若隐漏田土者、计田以欺隐田粮论。若隐瞒财物房屋孳畜者、坐赃论。各罪止杖一百。所隐人口财產、并入官、罪坐供报之人
○若里长同情隐瞒、及当该官吏知情者、并与同罪。计所隐赃重者、坐赃论全科
○受财者、计赃以枉法、各从重论。失觉举者减三等、罪止笞五十

课程
盐法

凡犯私盐者、杖一百、徒三年。若有军器者、加一等。诬指平人者、加三等。拒捕者、斩。盐货车船头匹、并入官。引领牙人、及窝藏寄顿者、杖九十、徒二年半。挑担驮载者、杖八十、徒二年。非应捕人告获者、就将所获私盐、给付告人充赏。有能自首者、免罪、一体给赏
○若事发、止理见获人盐、当该官司、不许展转攀指。违者、以故入人罪论 【谓如人盐同获、止理见发。有确货、无犯人者、具盐没官。不须追究】
凡灶场灶丁人等、除正额盐外、夹带餘盐出场、及私煎货卖者、同私盐法。百夫长知情故纵、及通同货卖者、与犯人同罪
凡妇人有犯私盐、若夫在家、或子知情、罪坐夫男。其虽有夫而远出、或有子幼弱、罪坐本妇
凡买食私盐者、杖一百、因而货卖者、杖一百、徒三年
凡守御官司、及盐运司、巡检司、巡获私盐、即发有司归勘、各衙门不许擅问。若有司官吏、通同脱放者、与犯人同罪。受财者、计赃以枉法从重论
凡守御官司、及有司、巡检司、设法差人、於概管地面、并附场紧关去处、常川巡禁私盐。若有透漏者、关津把截官、及所委巡盐人员、初犯笞四十。再犯笞五十。三犯杖六十。并附过还职。若知情故纵、及容令军兵随同贩卖者、与犯人同罪。受财者、计赃以枉法从重论
○其巡获私盐入已、不解官者、杖一百、徒三年。若装诬平人者、加三等
凡军人有犯私盐、本管千百户、有失鈐束者、百户、初犯笞五十、再犯杖六十、三犯杖七十、减半给俸。千户、初犯笞四十、再犯笞五十、三犯杖六十、减半给俸。并附过还职。若知情容纵、及通同贩卖者、与犯人同罪
凡起运官盐、每引二百斤為一袋、带耗五斤。经过批验所、依数掣挚秤盘。但有夹带餘盐者、同私盐法
○若客盐越过批验所、不经掣挚关防者、杖九十、押回盘验
凡客商贩卖官盐、不许盐引相离。违者、同私盐法
○其卖盐了毕、十日之内、不缴退引者、笞四十
○若将旧引影射盐货者、同私盐法
凡起运官盐、并灶户运盐上仓、将带军器、及不用官船起运者、同私盐法
凡客商将官盐插和沙土货卖者、杖八十
凡将有引官盐、不於拘该行盐地面发卖、转於别境犯界货卖者、杖一百。知而买食者、杖六十。不知者不坐。其盐入官
一各边召商上纳粮草、若内外势要官豪家人、开立诡名、占窝转卖取利者、俱问发边卫充军。干碍势豪、参究治罪
一凡豪强盐徒、聚眾至十人以上、撑驾大船、张掛旗号、擅用兵仗响器、拒敌官兵、若杀人、及伤三人以上者、比照强盗已行得财律、皆斩。為首者、仍梟首示眾。其虽拒敌、不曾杀伤人、為首者、依律处斩。為从者、俱发边卫充军、若止十人以下、原无兵仗、遇有追捕拒敌、因而伤至二人以上者、為首依律处斩。下手之人、比照聚眾中途、打夺罪人、因而伤人律、绞。其不曾下手者、仍為从论罪。若贫难军民、将私盐、肩挑背?易米度日者、不必禁捕
</div>
    <div class="pagination">
<a href="大明会典_page545.html">上一页</a><span>...</span><a href="大明会典_page541.html">541</a><a href="大明会典_page542.html">542</a><a href="大明会典_page543.html">543</a><a href="大明会典_page544.html">544</a><a href="大明会典_page545.html">545</a><span class="current-page">546</span><a href="大明会典_page547.html">547</a><a href="大明会典_page548.html">548</a><a href="大明会典_page549.html">549</a><a href="大明会典_page550.html">550</a><a href="大明会典_page551.html">551</a><span>...</span><a href="大明会典_page547.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
