<!DOCTYPE html>
<html>
<head>
    <meta charset="UTF-8">
    <title>续通志 - 第 235 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 235 页/共 1359 页</h1>
    <div class="content">　　（臣）等谨按宋史志不载宋初读时令事玉海言景佑时欲行之而不果然通考载三朝艺文志云唐明皇御删月令集贤院别为之注 
释文义疏皆本郑注有别注小注者词颇卑鄙淳化初李至请复行郑注下两制馆阁集议韩丕张佖胡旦等条陈唐注之失请如至奏余请如 
旧以便宣读时令然则宋初固有宣读时令之制矣岂史文之阙畧与抑虽有此制而实未之行与唐辟闾仁谞谓元日受朝读令此则听朔礼 
毕合于玉藻之文杜佑非之谓太宰职言悬治象春官言颁朔玉藻言听朔并无读时令故事定宣和颁朔读令似参用政和之制然不久旋罢 
辽金元明无有踵而行之者矣

　　△册命诸王侯

　　梁太祖开平元年敕朝廷之仪封册为重用报勋烈以隆恩荣旧章久缺自我复行今后每册封大臣宜令有司备临轩之礼
　　后唐庄宗同光二年太常礼院奏秦王李茂正备礼册命请备革辂一乘载册犊车一乘并本品卤簿鼓吹如仪从之三年太常礼院奏吴 
越国王钱镠将行册命按礼文合用竹简敕有司备制玉册俾称元勋潞王清泰元年太常礼院奏册拜王公如在京城所司备卤簿车辂法物 
皇帝临轩行册礼如在外镇正衙命使押册赴本道行礼今奉制命幽州赵德钧封北平王青州房知温封东平王皆备礼册命其合用车辂法 
物在兵部太常太仆寺请载往本州岛行礼后送纳本司从之
　　宋册命亲王大臣之制具开宝通礼虽制书有备礼册命之文多上表辞免而未尝行每命亲王宰臣使相枢密使西京留守节度使并翰 
林草制夜中进入翼日自内置于箱黄门二人舁之立御座东南朝退乃奉箱出殿门外宣付合门降置千案俟文德殿立班合门使引制案置 
于庭宣付中书门下宰相跪受复位以授通事舍人赴宣制位唱名讫奉诣宰相宰相受之付所司若立后妃封亲王公主即宣称有制百官再 
拜宣制讫复再拜舞蹈称贺若宰相加恩制书即宣付通事舍人引宰相于宣制石东北向再拜立听讫拜舞复位若百官受制即自班中引出 
听麻文班于宣制石东武班于石西并如宰相仪听讫出赴朝堂其罢相者即引出赴朝堂金吾仗舍诸王宰相朝谢前一日内降官告从内出 
东上合门外宣词以赐授节者仍交旌节受者俛伏执旌节交于颈上者三亲王节度使相官告并载以彩舆迎归第政和礼局上册命亲王大 
臣仪迄不果行
　　辽册王妃公主仪至日押册使副并读册等官押册东便门入持节前导至殿册案置横街北少东引使副等面殿鞠躬立侍中临轩称有 
制皆再拜鞠躬宣制讫舞蹈五拜引册于宣庆门出使副等押领仪仗册案赴各私第厅前向阙陈列受册者就位立传宣称有制再拜宣制毕 
舁册人举册匣于褥前跪捧引读册者与受册者皆俛伏跪读讫皆俛伏兴受册者谢恩国王五拜王妃公主四拜
　　元诸王惟降制命之不行册礼
　　明太祖洪武三年定制册命亲王先期告宗庙至日皇帝御奉天殿皇太子亲王由奉天东门入乐作升自东陛皇太子由殿东门入至御 
前侍立亲王入至丹陛拜位赞拜乐作再拜兴乐止承制官承制如仪诸王皆跪宣制曰封皇子某为某王某为某王宣毕诸王俯伏兴赞拜乐 
作再拜兴乐止引礼导王由殿东门入乐作至御前拜位乐止王跪赞授册捧册官以册授读册官读讫以授丞相丞相授王王搢圭受以授内 
使授宝如上仪讫王出圭俯伏兴引礼导王出复位以次引诸王入殿授册宝如仪内使以册宝置彩亭讫赞拜乐作诸王皆四拜兴乐止内使 
举亭前行亲王由东阶降乐作出奉天东门乐止礼部尚书请诏书用宝赴午门开读礼毕皇帝还官皇太子出王年幼则遣官赍册宝授之丞 
相承制至王所宣制最幼者保抱行礼是日亲王朝谢皇后太子与东宫受册朝谢同亲王各自行贺幼者诣长者行四拜礼百官诣亲王贺亦 
行四拜礼丞相至殿上跪文武官于庭中致词毕丞相及百官复四拜次日皇太子冕服朝贺皇帝及中宫百官进表笺贺皇帝及中宫东宫内 
外命妇贺中宫并如东宫受册仪是日百官及命妇各赐宴择日诸王谒太庙宪宗成化末封兴岐益衡雍五王帝亲告奉先殿遣使就各王府 
册之罢临轩礼诸王当袭封者俱于岁终遣官册封世宗嘉靖中改于孟春着为令

　　△三老五更

　　宋养老于太学皇帝服通天冠绛纱袍乘金辂至太学酌献文宣王三祭酒再拜归御幄比车驾初出量时刻遣使迎三老五更于其第老 
更俱朝服乘安车导从至太学就次国老庶老有司预戒之各服朝服集于其次大乐正帅工人二舞入立于庭东上合门御史台太常寺客省 
四方馆自下引百官宗室客使学生等以次入就位太常博士赞三老五更出次国老庶老立于后重行异位礼直官通事舍人引左辅奏请中 
严少顷又奏外办皇帝出大次侍卫如常仪大乐正令撞黄钟之钟右五钟皆应协律郎跪俛伏举麾兴宫架干安之乐作皇帝即御座乐止典 
仪曰再拜在位官皆再拜三老五更杖而入各左右二人夹扶太常博士前引史臣执笔以从三老五更入门宫架和安之乐作至宫架北北向 
立以东为上奉礼郎引羣老随入位于其后乐止博士揖进三老在前五更在后仍杖夹扶宫架和安之乐作至西阶下乐止博士揖三老五更 
自西阶升堂国老庶老立于堂下三老五更当御座揖羣老亦揖皇帝为兴次奉礼郎揖国老升博士引三老五更奉礼郎引国老以下各于席 
后立典仪赞各就位赞者承传宫架尊安之乐作三老五更就坐三公授几九卿正履讫殿中监尚食奉御进珍羞及黍稷等先诣御座前进呈 
遂设于三老前乐止尚食奉御诣三老座前执酱馈讫尚酝奉御诣酒尊所取爵酌酒奉于三老次大官良酝令以次进珍羞酒食于五更羣老 
之前皆食大乐正引工人升登歌奏惠安之乐三终史臣记录三老所论善言善行宫架作申安之乐宪言成福之舞毕文舞退作受成告功之 
舞毕三老以下降筵博士引三老五更于堂上当御座前奉礼郎引羣老复位俱揖皇帝为兴三老五更降阶至堂下宫架和安之乐作出门乐 
止礼直官通事舍人引左辅前奏礼毕退复位典仪赞拜讫皇帝降座太常卿导还太次百僚以次退车驾还宫三老五更升安车导从还翼日 
诣阙表谢
　　明世宗嘉靖中祭酒吕柟据开元礼参定视学养老仪注岁季春之月择吉日行礼有司先奏定三师三少致仕者用德行年高一人为三 
老次一人为五更三品上下年德高邵者为羣老并开具致政之老与其孤姓名事状以闻前期一日祭先师孔子遣官行礼如丁祭之仪又设 
先老位于庙门前至日黎明鼓征警众设六佾舞生皆至驾出宫至太学传制迎三老五更于其第老更俱朝服乘安车导从如常仪择史官二 
人充惇史朝服从之其羣老及致政之老与其孤则有司先戒之宿于太学以俟驾至太学堂上命官释奠于先老礼毕太常卿导帝入御幄易 
冠服出升御座执大圭协律郎跪俯伏举麾金奏姑洗之均乐止太常卿导三老五更皆杖各二人夹扶惇史执笔以从自西阶升堂帝与揖逊 
欲拜三老五更去杖摄齐皆稽首逊辞帝不果拜乃揖就坐三老五更皆坐三公授几九卿正履进珍羞及黍稷等帝省之遂设于三老五更前 
工升歌鹿鸣三终太常卿引帝诣三老座前以大珪授侍臣执酱而馈讫有司以次进珍羞酒食于五更前又设酒食于羣老前太常卿引帝诣 
酒尊所取爵赞酌酒讫引诣三老座前执爵而酳讫帝即座三老以下皆坐光禄卿进酒帝饮酒三老以下坐食饮酒各三爵笙入三终光禄卿 
进加肴羹饮酒各三爵间歌三终三老乃论父子君臣长幼之道治政之要五更论亦如之帝俱虚躬听受惇史录之乃大合六乐羽舞大韶以 
云门咸池合之干舞大武以大夏大濩合之帝兴冕而总干三老以下皆兴稽首逊辞帝复即座三老以下皆复坐饮酒各三爵乐九变毕太常 
卿跪奏乐阕致政之老与其孤馆于门外者饮食毕皆入侍制命有司曰养尔老幼毋违朕命三老以下趣出赐三老五更袭衣冠带牢醴彩币 
其余帛衣米肉三老以下序立于庭皆拜三稽首兴分班序立有司奏礼毕驾还宫明日三老率五更以下诣阙表谢
　　（臣）等谨案临雍养老之礼惟后汉时数行之考诸史传明帝以李躬桓荣为三老五更章帝以伏恭为三老安帝以李充为三老灵帝 
以袁逢为三老又鲁丕再为三老周译数为三老五更杨统仕至光禄大夫为国三老而帝纪自章帝以后不复书岂以为常事而畧之与后惟 
魏高贵乡公北魏孝文周武帝尝一行之至唐宋及明虽有天子养老之礼而实未尝行也

　　△乡饮酒

　　唐李栖均为常州剌史行乡饮酒礼登歌降饮人人知劝
　　后唐时左仆射李愚请颁唐六典州县贡士行乡饮酒礼时以其迂阔不用
　　宋制州军贡士之月以礼饮酒以知州军事为主人学事司所在以提举学事为主人其次本州岛官行上舍生当贡者与州之羣老为众宾 
是月也会凡学之士及武士习射唐贞观所颁礼惟明州独存太宗淳化中会例行之政和礼局定饮酒登降之节与举酒作乐器用之属并参 
用辟雍宴贡士仪其有古乐之处用古乐既又以河北转运判官张孝纯言诏诸路州郡每岁宴贡士于学因讲射礼于是礼官参定射仪高宗 
绍兴十三年比部郎中林保乞修定乡饮酒仪徧下郡国于是国子祭酒高闶草具其仪僎介之位与古制不合诸儒莫解其指宁宗庆元中朱 
熹以仪礼改定主宾僎介之位其主则州以守县以令位于东南宾以里居年高及致仕者位于西北僎则州以倅县以丞或簿位东北介以次 
长位西南三宾以宾之次者司正以众所推服者相及赞以士之熟于礼仪者其日质明主人率宾以下先释菜于先圣先师退各就次以俟肃 
宾介与众宾既入主人序宾祭酒再拜诣罍洗洗觯至酒尊所酌实觯授执事者至宾席前跪以献宾宾酬主人主人酬介介酬众宾宾主以下 
各就席坐讫酒再行次沃洗赞者请司正扬觯致词司正复位主人以下复坐主人兴复至阼阶楣下僎从宾介复至西阶下立三宾至西阶立 
并南向主人拜宾介以下再拜宾介与众宾先自西趋出主人少立自东出宾介以下立于庠门外之右东向主人立于门外之左西向僎从主 
人再拜宾介以下皆再拜退明太祖洪武五年诏定乡饮酒仪令有司与学官率士大夫之老者行于学校民间里社亦行之十六年诏颁乡饮 
酒图式于天下每岁正月十五日十月初一日于儒学行之其仪以府州县长吏为主以乡之致仕官有德行者为僎择年高有德者为宾其次 
为介其次为三宾又其次为众宾教职为司正赞礼赞引读律皆使能者里中乡饮畧同二十二年定乡饮酒礼以善恶分别三等为坐次凡有 
过恶之人列于外坐不许杂于善良之中着为令
　　（臣）等谨案古者乡大夫宾贤能州长习射党正正齿位皆行乡饮酒礼明初定集礼宾兴贤能尚用乡饮之礼洪武十六年重颁图式 
删去此条而宾兴与乡饮判为两事然明时乡饮读律又以善恶分别坐次兼有古者属民读法上贤简恶之遗意诚一时之良法也

　　钦定续通志卷一百十六

　　●钦定续通志卷一百十七　礼略七

　　礼略

　　宾礼
　　军礼

　　○宾礼

　　三恪二王后

　　△三恪二王后

</div>
    <div class="pagination">
<a href="续通志_page234.html">上一页</a><span>...</span><a href="续通志_page230.html">230</a><a href="续通志_page231.html">231</a><a href="续通志_page232.html">232</a><a href="续通志_page233.html">233</a><a href="续通志_page234.html">234</a><span class="current-page">235</span><a href="续通志_page236.html">236</a><a href="续通志_page237.html">237</a><a href="续通志_page238.html">238</a><a href="续通志_page239.html">239</a><a href="续通志_page240.html">240</a><span>...</span><a href="续通志_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
