<!DOCTYPE html>
<html>
<head>
    <meta charset="UTF-8">
    <title>续通志 - 第 415 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 415 页/共 1359 页</h1>
    <div class="content">　　艾子木高竦花黄叶小子若萸糜之曰艾油见事物绀珠
　　慈母树高丈余叶如樱桃而小见事物绀珠
　　罗汉树有雌雄雄者开花雌者结子子细腰似葫芦见五侯鲭
　　黄葛木其形如众藤连理合而为一大者合抱高数丈叶如橡叶喜缘崖壁生臃肿屈曲不为材用寿可千岁见叙州府志
　　楂橡栗之属生闽广江右山谷闲树易成材亦坚韧实如橡斗无刺子或一二或三四似栗而壳薄仁皮色如榧肉如栗味苦多膏油见羣 
芳谱
　　不雕木叶似槐四时不雕
　　卖子木一名买子木花时便生子如椒目在花瓣中宋史渠州贡买子木并子即此
　　天蓼有三种木天蓼出信阳木高二三丈子作球形可藏作果食又有小天蓼生天目山四明山树如栀子冬月不凋野兽食之又有藤天 
蓼生江南淮南山子如枣放杖木树如木天蓼老人服之一月放杖故以为名
　　接骨木一名续骨木一名木蒴藋
　　樬木 【楤音怱】 一名鹊不蹈以其多刺而无枝也树顶生叶山人采食谓之吻头
　　木麻叶相对山人取以酿酒
　　念珠树生大理府每穗结实百八枚昔李贤者寓周城其家妇产难贤者摘念珠一枚使吞之珠在儿手中擎出弃珠之地丛生珠树见大 
理府志
　　净土树在鄠县三月开花如桃花八月结实状如小栗壳中皆黄土俗传鸠摩罗什憩此覆其屧土中所生
　　佛顶青其树碧翠翠异常生峯顶者尤具光彩见峩眉山志
　　夜光木一名亮木塞外木经久而枯其根不朽蟠迥连理于土中水渍木根光辉透彻中外一色有类珠树夜光焰可以烛物取者昼日从 
朽株中验其沴湿昏黑往取去皮而光发则是矣泥沙净尽竟体晶荧经月水干光乃渐灭

　　钦定续通志卷一百七十六

　　●钦定续通志卷一百七十七　昆虫草木略四

　　昆虫草木略 【四】

　　果类

　　○果类

　　梅 【说文作楳】 一名■〈艹橑〉实似杏微甘酸可啖周礼馈食之笾其实干■〈艹橑〉注干■〈艹橑〉梅也夏小正五月煮梅 
为豆实其类不一范成大梅谱有江梅消梅绿萼梅杏梅鸳鸯梅诸名乌梅白梅可入药又有樃梅出均州太和山相传真武折梅枝插于樃树 
而生者樃乃榆树也后魏贾思勰齐民要术云梅实赤于杏而酢可生啖煮而曝干为腊置羹臛中又可含以香口亦蜜藏而食
　　（臣）等谨按郑志载梅之类一引尔雅梅柟一引时英梅柟属大木又别一种时英梅类而实小名雀梅不足以尽梅类明矣今增补
　　杏一名甜梅夏小正云四月囿有见杏管子云五沃之土木宜杏杏实形如弹丸其种多黄而圆者曰金杏深赭色核大而扁一名汉帝杏 
谓武帝上林苑遗种也大如梨黄如橘出济南味最胜其扁而色青黄者曰木杏味酢不及金杏又有白杏色青白或微黄味甘淡而不酢黄而 
酢者为梅杏青而黄者为柰杏甘而有沙者为沙杏山杏最下惟用其仁又有赤杏黄杏蓬莱杏之名其巴旦杏一名八担杏又名忽鹿麻出回 
回地树如杏而叶差小实尖肉薄其核如梅其仁甘美味如榛子
　　李 【古文作杼】 一名家庆子 【唐韦述两京记云东都家庆坊有美李人称为家庆子】 管子曰五沃之土宜梅李其类有绿李 
紫李牛心李马肝李木李柰李杏李水李均亭李诸名梵书名李曰居陵迦齐民要术云李性耐久树得三十年虽枝枯子亦不细
　　（臣）等谨按郑志列李之类本尔雅所载无实李麦李赤李及陶隐居所云南居李此外有绿李以下诸名今增补
　　桃实甘子繁性热不宜多食于六果为下夏小正六月煮桃柂桃也柂桃山桃也煮以为豆实周礼以为馈食之笾盖古人所食惟此桃也 
其类甚多味甘美出洛中者曰昆仑桃子可食而性热者新罗桃色黄多蠹用柹接者金桃色青肉白者银桃结实双者鸳鸯桃肉不黏核皮泽 
如李者李桃亦曰光桃又有扁桃方桃水蜜桃诸名又洋州云台山生狝猴桃甚甘酸食之止渴见海录碎事齐民要术云桃性皮急四年以上 
宜以刀竖■〈丽刂〉其皮
　　（臣）等谨按郑志载桃之类引尔雅冬桃及山桃二种山桃酸苦味恶仁可入药冬桃又名十月桃至冬乃熟余桃无闻今增补
　　枣一名木蜜南北皆有生于青齐晋绛者佳齐民要术云旱涝之地不任稼穑者种枣则任矣周礼馈食之笾其实枣栗元柳贯枣谱有棣 
枣红枣紫纹枣香枣圆爱枣火枣三寸枣金槌枣凤眼枣冻枣沙枣■〈山房〉嵻枣诸名不可枚举夏小正云八月剥枣齐民要术云枣实全 
赤即收撼而落之为上史记货殖传云安邑千树枣
　　（臣）等谨按郑志载枣类甚详悉本尔雅此外如元柳贯枣谱所收名亦不一今增补
　　栗 【说文作■〈〈卤，仌代乂〉上木下〉】 木高二三丈叶类栎长条似核桃房有刺如汇大者若拳小者若桃李陆玑诗疏云栗 
五方皆有周秦吴扬特饶惟濮阳及范阳生者甚美味长他方不及其树之大者曰板栗锥栗又有似板栗而细如橡子者曰茅栗即尔雅所谓 
栭栗也一名栵栗其顶圆末尖出湖北者为旋栗丛生实大如杏出桂阳者为莘栗西京杂记有上苑栗四侯栗榛栗瑰栗峄阳栗客燕杂记复 
有霜前栗盘古栗鹰爪栗之名又天师栗似栗而美房若橡西蜀青城山中有之宋祁益部方物略云张天师学道于此所遗故名夏小正云八 
月栗零零而后取之故不言剥也齐民要术云栗种而不栽史记货殖传云燕秦千树栗
　　（臣）等谨按郑志木类云橡实之类极多大体皆栗属也可食有似栗而圆者大小有三四种周礼笾人所谓榛实是也二三实作一捄 
正似栗而小者大小有三四种尔雅所谓栵栭是也注云子如细栗郑志栗类祇载栵栭余栗未详今增入此
　　樝 【与祖同】 一名木桃一名和圆子 【李时珍曰木瓜酸香而性脆木桃酢涩而多渣故谓之樝雷公炮炙论和圆子即此】 似 
榲桲色微黄蒂核皆麤核中子小圆农书云樝似小梨西川唐邓闲多种之味劣于棃与木瓜同入蜜煮汤则香美过之庄子云樝棃橘柚皆可 
于口淮南子云树樝棃橘食之则美嗅之则香皆指此
　　（臣）等谨按郑志云木瓜短小者谓之榠樝榠樝乃木李埤雅谓之木棃生于吴越非樝也郑志以榠樝为礼记之樝棃误矣因识此以 
正之
　　山樝一名朹 【音求】 子一名檕 【音计】 梅一名棠捄子一名赤瓜子一名茅樝一名羊捄子尔雅云朹檕梅状似梅子如指头 
赤色似小柰可食见郭璞注生高原有二种小者高数尺多枝柯叶有五尖桠闲有刺其华白其核状如牵牛子大者树高丈余花叶同而实大 
经霜乃赤
　　榲桲 【音温孛】 似樝子而小气香辟衣蠹树如林檎花白绿色味甘多毛食之宜去净出关陕沙苑者佳
　　棃一名快果一名果宗一名玉乳北地皆有之南方惟宣城为胜有乳棃鹅棃之名其余水棃紫棃赤棃青棃茅棃品类甚伙不可枚举棃 
树必棠棃桑树接者其结实早而佳
　　（臣）等谨按郑志载棃之类一引尔雅檖罗即鹿棃也一引山樆一引甘棠甘棠即杜棃别一种棃类未详今增补
　　沙棠状如棠黄华赤实其味如李而无核见山海经今岭外寍乡泷水罗浮山中皆有之吕氏春秋云果之美者沙棠之实西京杂记云上 
林苑有沙棠其木长千寻细枝为舟犹长十丈
　　柹 【侧里切俗作柿尔雅翼作柿】 赤实也有黄赤青三种有牛柹鸿柹山柹湖畔柹诸名南剑尤溪柹处州松阳柹为最礼记云枣栗 
榛柹齐民要术云柹有小者栽之无则取枝于■〈木耎〉枣根上插之柹有七绝一寿二多阴三无鸟巢四无虫蠹五霜叶可玩六佳实可啖 
七落叶肥大可以临书见尔雅翼
　　（臣）等谨按郑志载柹袛云乌者谓之椑椑即漆柹也亦名青椑柹类未详今增补
　　软柹一名■〈木耎〉枣一名梬 【音逞】 枣一名牛奶 【女蟹切乳也】 柹一名丁香柹一名红蓝枣一名君迁子生海南树高 
丈余子中有汁如乳甘美吴都赋平仲君迁
　　柰树似林檎而实稍大味酸微涩性寒有青赤白三种皆夏熟西京杂记上林苑柰三白紫绿又有紫柰大如斗甘如蜜核紫花青见洞冥 
记梵人谓之频婆
　　林檎一名来禽一名文林郎果一名蜜果一名冷金丹似柰小而差圆其味酢者为楸子生渤海闲多以柰树寄接有甘酸二种有金红水 
蜜黑五色
　　柑一名瑞圣奴树似橘少刺实圆大霜后始熟味甘比橘稍厚理稍麤而不苦有温州乳柑洞庭柑海红柑生枝柑平蔕柑之名又有名佛 
手柑者一名飞穰木似朱栾枝闲有刺其实如人手有指皮如橙柚厚皱光泽熟黄色其味虽不甚佳而清香不歇香橼本名枸橼柑橘之属大 
如小瓜皮若橙肉厚白如莱菔置衣笥中经旬犹香晋太康五年大秦贡十缶帝以三缶赐王恺助其珍味即此上林赋云黄甘橙榛
　　（臣）等谨按香橼与佛手柑异种本草指枸橼为佛手柑非是郑志枸橼已见果类因辨正故再着之
　　橘一名木奴树高丈许枝多刺生茎闲实如柚而小其大者如杯味甘微酸其类有蜜橘黄橘绿橘朱橘塌橘包橘绵橘沙橘冻橘早黄橘 
穿心橘荔枝橘乳橘油橘自然橘诸名苏台荆州闽广皆有之而出温州者为上史记货殖传蜀汉江陵千树橘张衡南都赋穰橙邓橘
　　（臣）等谨按橘柚柑橙俱见郑志柑橘之种未详今增补
　　金橘一名金柑一名夏橘一名山橘一名给客橙一名小木奴树似橘不甚高大秋实冬熟大者径寸小者如指头形长皮坚肌理细润味 
酸甘而芳香生吴越江浙川广闲
　　金豆一名山金柑一名山金橘比金柑更小生山径闲实多味酸不可食
　　枇杷树高丈余肥枝长叶大如驴耳形似琵琶故名秋萌冬花春实夏熟大者如鸡子小者如龙眼味甘而酢白者为上黄者次之相如上 
林赋枇杷橪柹周礼场人树果蓏珍异之物注云珍异葡萄枇杷之属
　　杨梅一名朹 【音求】 子树若荔枝叶细青如龙眼及紫瑞香冬月不凋实形如楮肉在核上无皮壳有白红紫三色生江南岭南山谷 
闲会稽产者为冠
　　平仲一名檘 【音平】 一名火橐木一名玉精食其子得为仙相如上林赋华枫檘栌晋左思吴都赋平仲之木实白如银
　　山樱桃一名朱桃一名麦樱一名英豆一名李桃树如朱樱而叶尖长不团子尖小味恶不可食
　　苹果树似林檎而大果如棃而圆滑光洁可爱玩香闻数步味甘松梵人亦谓之频婆果
　　银杏一名白果一名鸭脚子树高二三丈大或至连抱可作栋梁叶薄纵理俨如鸭掌花开旋落人罕见之一枝子百十状如小杏经霜乃 
熟烂去皮肉取核为果其核尖中圆而微扁其仁色绿久则黄其树耐久生江南以宣城为盛宋初始入贡欧阳修诗云绛囊初入贡银杏贵中 
</div>
    <div class="pagination">
<a href="续通志_page414.html">上一页</a><span>...</span><a href="续通志_page410.html">410</a><a href="续通志_page411.html">411</a><a href="续通志_page412.html">412</a><a href="续通志_page413.html">413</a><a href="续通志_page414.html">414</a><span class="current-page">415</span><a href="续通志_page416.html">416</a><a href="续通志_page417.html">417</a><a href="续通志_page418.html">418</a><a href="续通志_page419.html">419</a><a href="续通志_page420.html">420</a><span>...</span><a href="续通志_page416.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
