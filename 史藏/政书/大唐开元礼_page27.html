<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 27 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 27 页/共 52 页</h1>
    <div class="content">

　　大唐开元礼卷八十六
　　钦定四库全书
　　大唐开元礼卷八十七　　唐　萧嵩等　撰军礼
　　制遣大将出征有司宜乎太社
　　将告有司卜日如别仪前一日告官致斋于社所守宫设告官以下次各于常所设诸将次于社宫北门之外道西东向以南为上右校清除内外又为瘗塪二于南门之内坛西南如常奉礼设告官以下版位如常仪设诸将位于北门之内当太社坛每等异位重行南靣以东为上设诸将门外位于北门之外道西每等异位重行东向以南为上郊社令帅其属以尊罍洗篚羃玉币之篚入设皆如常式执尊罍篚羃者各于尊罍篚羃之后告日未明十刻太官令预具牢馔质明告官以下各服其服太史令郊社令率其属奉神席位升设如常郊社令良醖令之属入实尊罍玉币【太尊实以醴齐配坐之象尊其实亦如之凡尊皆三其酒各实于上尊礼神之玉太社太稷俱以两珪有邸币皆以一丈八尺】奉礼帅賛者先入就位賛者引御史太祝以下入行扫除如常
　　仪讫引就位賛引引告官以下俱就门外位谒者引告官賛引引执事者入就位立定奉礼曰再拜賛者承传【凡奉礼有词賛者皆承传】告官以下皆再拜【其先拜者不拜】太官出帅进馔者奉馔陈于西门外初告官入谒者引诸将俱就门外位告官入讫谒者引诸将入就位立定奉礼曰再拜大将以下皆再拜谒者进告官之左白有司谨具请行事还本位诸祝俱取玉币于篚各立于尊所谒者引告官诣太社坛升自北陛南靣立太祝取玉币西向授告官受玉币进南靣跪奠于太社神坐俛伏兴少退南靣再拜讫谒者引告官立于东方西靣太祝以币南向授告官告官受币进西向跪奠于后土氏神坐俛伏兴少退西向再拜讫谒者引告官降自北陛诣太稷坛升奠币如太社坛之仪讫谒者引还本位诸祝各还尊所太官令引馔入太社稷之馔入自正门配坐之馔入自左闼至陛各由其陛升诸祝迎引于坛上各设于神坐前【笾豆盖羃彻之如式】施设讫太官令以下降复位诸祝各还尊所谒者引告官诣罍洗盥手洗爵讫谒者引告官诣太社坛升自北陛诣太社酒尊所执尊者举羃告官酌醴齐讫谒者引告官遂进太社神坐前跪奠俛伏兴少退南靣立太祝持版进于神坐之右西靣读祝文【祝文临时撰】讫兴告官再拜太祝进跪奠版于神坐俛伏兴还樽所告官拜讫谒者引告官诣后土氏酒樽所取爵于坫执樽者举羃告官酌醴齐讫谒者引告官进后土氏神坐前西靣跪奠爵俛伏兴少退西向立太祝持版进于神坐之左南靣跪读祝文讫兴告官再拜太祝进跪奠版于神坐俛伏兴还樽所告官拜讫谒者引告官进太社神坐前南向立诸祝各以爵酌酒合置一爵一太祝持爵进告官之右东向立告官再拜受爵跪祭酒啐酒奠爵俛伏兴太祝帅斋郎持爼进减神前胙肉共置一爼太祝持爼进西向以授告官告官受以授斋郎告官跪取爵遂饮卒爵太祝进受爵复于坫告官俛伏兴再拜讫谒者引告官降自北陛诣罍洗盥手洗爵讫谒者引告官诣太稷坛北陛升献如太社坛之仪讫引告官降复位初告官诣太稷坛谒者引诸将诣太社坛升自西陛进立于太社神坐前南靣东上初诸将升诸祝帅斋郎以爵酌福酒进诸将之东西靣立诸将皆再拜受爵跪祭酒啐酒奠爵俛伏兴诸祝帅斋郎进爼减神前胙肉以次授诸将受以授斋郎诸将俱跪取爵遂饮卒爵太祝帅斋郎受爵复于坫诸将俛伏兴再拜讫谒者引诸将各降诣太稷坛饮福受胙如太社坛之仪讫引还本位奉礼曰再拜诸将以下皆再拜谒者引出初诸将出诸祝各进跪彻豆俛伏兴还樽所【彻者笾豆各一少移于故处】奉礼曰赐胙賛者唱再拜在位者皆再拜【已饮福受胙者不拜】奉礼曰再拜告官以下皆再拜谒者进告官之左白请就望瘗位谒者引告官就望瘗位南向立初告官将拜诸祝各执篚进神坐前跪取玉币斋郎又以爼载牲体稷黍饭爵酒兴各由其陛降坛诣瘗塪以玉帛馔物置于塪讫奉礼曰可瘗埳东西各四人寘土半埳谒者进告官之左白礼毕谒者引告官賛引执事者以次出賛引引御史以下皆再拜賛引引出若凯旋惟陈俘馘及军实于北门之外南靣东上其告礼如上仪其祝版燔于斋所









　　大唐开元礼卷八十七
　　钦定四库全书
　　大唐开元礼卷八十八　　　唐　萧嵩等　撰军礼
　　制遣大将出征有司告于太庙
　　制遣大将出征有司告于齐太公庙
　　制遣大将出征有司告于太庙
　　将告有司卜日如别仪前一日诸告官致斋于庙所卫尉设告官以下次各于常所右校清扫内外奉礼设告官版位于内外并如常仪设诸将位于庙庭横阶之南道东每等异位重行北向以西为上又设诸将门外位于南门之外道东重行西向以北为上太庙令整拂神幄又帅其属以尊坫罍洗篚羃入设于神坐如常仪执樽罍篚羃者各位于樽罍篚羃之后告日未明十刻太官预具牢馔【其馔每室用特牲一】未明三刻诸告官以下各服其服太庙令良醖令入实樽罍及币【每室牺尊二一实酒为上一实醴齐次之】未明二刻奉礼帅斋郎先入就位賛引引御史太祝以下再拜入行扫除皆如常仪賛引引太庙令太祝宫闱令自东阶入开塪室奉出献祖以下神主各置于坐皆如常仪讫各引就位又賛引引告官次入就位立定奉礼曰再拜告官以下皆再拜【其先拜者不拜】太官令出帅进馔者奉馔陈于东门外初告官等入谒者引诸将以下入就位立定奉礼曰再拜诸将以下皆再拜谒者近告官之左白有司谨具请行事还本位诸祝俱取币于篚各立于樽所谒者引告官升自东阶诣献祖庙室户前北靣立太祝以币东向授告官告官受币进入室北靣跪奠于神坐俛伏兴出户北向再拜讫谒者引告官以次进奠币于懿祖以下如上仪讫谒者引还本位诸祝各还樽所太官令引馔入自正门升自泰阶诸祝迎引于阶上各设于神坐前【笾豆盖羃彻之如式】设讫太官令以下降复位诸祝各还樽所谒者引告官诣罍洗盥手洗爵执升东阶诣献祖酒樽所执樽者举羃告官酌醴齐讫谒者引告官入诣献祖神坐前北向跪奠爵俛伏兴出户北向立太祝持版进于室户外之右东向跪读祝文【祝文临时撰】讫兴告官再拜讫又再拜太祝进跪奠版于神坐俛伏兴还樽所谒者引告官以次献懿祖太祖代祖高祖太宗高宗中宗睿宗皆如上仪遍献讫谒者引告官诣东序西向立诸祝各以爵酌福酒合置一爵太祝持爵进告官之左北靣立告官再拜受爵跪祭酒啐酒奠爵俛伏兴诸祝各帅斋郎进爼减神前胙肉共置一爼太祝持俎以授告官告官受以授斋郎告官跪取爵遂饮卒爵太祝进受爵复于坫告官俛伏兴再拜讫谒者引告官降复位告官饮福将讫谒者引诸将升自东阶进当皇考睿宗大圣真皇帝庙室少户前北靣西上初诸将升诸祝帅斋郎以爵酌福酒诣诸将之东西靣北上诸将皆再拜受爵跪祭酒啐酒奠爵俛伏兴诸祝帅斋郎进爼减神前胙肉以次授诸将诸将受以授斋郎诸将俱跪取爵遂饮卒爵太祝帅斋郎受爵复于坫诸将俛伏兴再拜讫谒者引诸将降复位奉礼曰再拜诸将以下皆再拜谒者引出诸祝各进神坐前跪彻豆俛伏兴还樽所奉礼曰赐胙賛者唱再拜在位者俱再拜【已饮福受胙者不拜】奉礼曰再拜告官以下皆再拜讫谒者进告官之左白请就望瘗位谒者引告官就望瘗位西向立于告官将拜诸祝俱执篚进神坐前跪取币斋郎以爼载牲体稷黍饭爵酒兴降自东阶诣瘗塪以币馔物置于塪讫奉礼曰可瘗塪东西靣各二人寘土半塪谒者进告官之左白礼毕谒者引告官賛引引执事者以次出賛引引御史以下俱复执事位立定奉礼曰再拜御史以下皆再拜賛引引出太庙令宫闱令纳神主如常仪【祝版燔于斋宫】若凯旋惟陈俘馘及军实于南门之外北靣西上其告礼如常仪
　　大将出征告齐太公庙
　　将告有司卜日如别仪前一日诸告官致斋于庙所衞尉设次各于常所右校清扫内外奉礼设告官位于内外并如常仪诸将位于庙庭道东北向西上设诸将位于南门之外道东西向北上庙令整拂神坐又帅其属以樽坫罍洗篚羃入设皆如常仪执樽罍篚羃者各位于樽罍篚羃之后告日未明十刻太官预具酒脯醢如常未明三刻诸告官以下各服其服庙令良醖令之属入实樽罍及币【犠尊二一实以酒一实以醴齐】未明二刻奉礼帅賛者先入就位賛引引庙令太祝等入当阶间北面西上立定奉礼曰再拜庙令以下皆再拜升自东阶入就位立定奉礼曰再拜告官以下皆再拜太官令出帅进馔者奉馔陈于东门外谒者引诸将以下入就位立定奉礼曰再拜诸将以下皆再拜谒者进告官之左白有司谨具请行事还本位诸祝俱取币于篚各立于樽所谒者引告官升自东阶诣太公神坐前北向立太祝以币东向授告官告官受币进北靣跪奠于太公坐俛伏兴少退北向再拜讫谒者引告官当留侯坐前东向立又太祝以币北向授告官告官受币谒者引告官东向跪奠于留侯坐兴少退东向再拜讫谒者引告官诣罍洗盥手洗爵讫谒者引告官升自东阶诣太公酒樽所执樽者举羃告官酌醴齐谒者引告官入诣太公神坐前北向跪奠爵俛伏兴少退北向立太祝持版进于太公神坐之右东向跪读祝文【祝文临时撰】讫兴告官再拜太祝进跪奠祝版于神坐俛伏兴还樽所告官拜讫谒者引告官诣留侯酒樽所取爵于坫执樽者举羃告官酌醴齐讫谒者引告官进留侯神坐前东向跪奠爵兴少退东向立太祝持版进于留侯神坐之左北向跪读祝文兴告官再拜太祝跪奠版于留侯神坐兴还樽所奉礼曰再拜告官以下皆再拜谒者进告官之左白请就望瘗位太祝跪取币兴诣瘗塪以币置于塪讫奉礼曰可瘗塪东西厢各二人寘土半塪谒者进告官之左白礼毕奉礼帅賛者告官皆复位立定奉礼曰再拜告官以下皆再拜讫以次出其祝版燔于斋坊


　　大唐开元礼卷八十八
　　钦定四库全书
　　大唐开元礼卷八十九　　唐　　萧嵩等　撰军礼
　　祀马祖　　　　　　　享先牧
　　祭马社　　　　　　祭马歩
　　仲春祀马祖
　　将祀有司卜日如别仪前祀三日诸预祀之官散斋二日致斋一日【散斋于正寝致斋于祀所】散斋理事如旧惟不吊丧问疾不作乐不行刑罚不判署刑杀文书不预秽恶致斋惟祀事得行其余悉断其祀官已斋而阙者通摄行事前二日守宫设祀官次于东壝之外道南北向以西为上设陈馔幔于内壝之外郊社令积柴于燎坛方五尺髙五尺南出户太官令具特牲之馔其日未明二刻太史郊社令升设马祖神坐于坛上近北南向席以莞设神位于坐首奉礼设献官位于坛东南西向执事位于献官东南俱西向北上设奉礼位于献官西南賛者二人在南差退又设奉礼賛者位于燎坛东北俱西向北上设望燎当柴坛之北南向设祀官以下门外位于东壝之外道南每等异位重行北向以西为上郊社令设酒樽于坛上东南隅北向设洗于坛东南北向罍水在洗东篚在洗西南肆【篚实巾爵】执樽罍篚羃者各位于樽罍篚羃之后设币篚于樽坫之所未明一刻太祝献官以下各服其服郊社与良醖之属入实樽罍及币质明谒者引献官以下俱就门外位奉礼帅賛者先入就位賛引引太祝与执樽罍篚羃者入当坛南重行北靣以西为上立定奉礼曰再拜賛者承传【凡奉礼有词賛者皆承传】太祝以下皆再拜太祝与执樽者升自东阶立于樽所执罍洗篚羃者各就位谒者引献官以下入就位立定奉礼曰再拜在位者皆再拜谒者进献官之左白有司谨具请行事退复位太官令出诣馔所太祝跪取币于篚兴立于樽所谒者引献官诣神坐前北向立太祝奉币东向授献官受币进北靣跪奠于神坐俛伏兴少退北向再拜谒者引献官还本位太官令引馔入升自南陛太祝迎引于坛上设于神坐前设讫太官令以下降复位太祝还樽所谒者引献官诣罍洗盥手洗爵讫谒者引献官升自南陛诣酒樽所执樽者举羃献官酌醴齐谒者引献官进神坐前北向跪奠爵俛伏兴少退北向立太祝持版进于神坐之右东靣跪读祝文曰维某年歳次月朔日天子谨遣具官臣姓名告于马祖天驷之神爰以春季游牝于牧祗荐制币牺齐粢盛庶品明荐于马祖天驷之神尚享讫兴献官再拜太祝进跪奠版于神坐俛伏兴还樽所太祝以爵酌福酒进献官之右西向立献官再拜受爵跪祭酒遂饮卒爵太祝进受爵复于坫献官俛伏兴太祝帅斋郎进爼太祝减神前胙肉兴以授献官受以授斋郎谒者引献官降自南陛还本位太祝进跪彻豆俛伏兴还樽所【彻者笾豆各一少移于故处】奉礼曰再拜在位者皆再拜【已饮福受胙者不拜】奉礼又曰再拜在位者俱再拜谒者进献官之左白请就望瘗位谒者引献官就望瘗位南向立奉礼又帅賛者退立于燎坛东北位太祝进神坐前取制币祝版爵酒又以爼载牲体稷黍饭兴降自南陛南行当柴坛东南行自南陛登柴坛以币酒祝版馔置柴上讫奉礼曰可燎东西面各二人以炬燎火起以炬投坛上火半柴谒者进献官之左白礼毕遂引献官以下出奉礼帅賛者还本位賛引引太祝以下俱复执事位立定奉礼曰再拜太祝以下皆再拜賛引引出
　　仲夏享先牧
　　将享有司筮日如别仪前享三日预享之官散斋二日于正寝致斋一日于享所右校扫除坛之内外又为瘗埳于坛之壬地方深取足容物卫尉设享官次于东壝之外道南北向以西为上太官令具特牲之馔其日未明二刻太史令郊社令设升先牧神坐于坛上近北南向席以莞设神位于坐首奉礼设献官位于坛东南西向执事位于献官东南俱西向北上设奉礼位于献官西南賛者二人在南差退俱西向北上又设奉礼賛者位于瘗塪西南东靣南上设望燎位于坛之西南北向设享官以下门外位于东壝之外道南每等异位重行北向以西为上郊社令设酒樽于坛上东南隅北向设洗于坛东南北向罍水在洗东篚在洗西南肆【篚实巾爵】执樽罍篚羃者各位于樽罍篚羃之后设币篚于尊坫之所未明一刻享官以下各服其服郊社令太官令与良醖之属入实樽罍及币质明谒者引献官以下俱就门外位奉礼帅賛者先入就位賛引引太祝与执樽罍篚羃者入当坛南重行北靣以西为上立定奉礼曰再拜賛者承传【凡奉礼有词賛者皆承传】太祝以下俱再拜祝与执事者升自东陛立于樽所执樽罍篚羃者各就位谒者引献官以下入就位立定奉礼曰再拜在位者皆再拜谒者进献官之左白有司谨具请行事退复位太官令出诣馔所太祝跪取币于篚兴立于尊所谒者引献官诣神坐前北向立太祝奉币东向授献官受币进北靣跪奠于神坐俛伏兴少退北向再拜谒者引献官还本位太官令引馔入升自南陛太祝迎引于坛上设于神坐前设讫太官令以下降复位祝还樽所谒者引献官诣罍洗盥手洗爵讫谒者引献官升自南陛诣酒樽所执樽者举羃献官酌酒谒者引献官进先牧神坐前北向跪奠爵俛伏兴少退北向立太祝持版进神坐之右东向跪读祝文曰维某年岁次月朔日子嗣开元神武皇帝遗具官臣姓名敢昭告于先牧之神惟神肇开牧养厥利无穷式因颁马爰以制币牺齐粢盛庶品明荐于先牧之神尚享讫兴献官再拜太祝进跪奠版于神坐俛伏兴还樽所太祝以爵酌福酒进献官之右西向立献官再拜受爵跪祭酒遂饮卒爵祝进受爵复于坫献官俛伏兴太祝帅斋郎进俎太祝减神前胙肉以授献官献官受以授斋郎谒者引献官降自南陛还本位太祝进跪彻豆俛伏兴还樽所【彻者笾豆各一少移于故处】奉礼曰再拜在位者皆再拜【已饮福受胙者不拜】奉礼曰再拜在位者俱再拜谒者进献官之左白请就望瘗位谒者引献官就望瘗位北向立奉礼帅赞者又就瘗塪西南位太祝进神坐前跪取币爵酒又以俎载牲体稷黍饭兴降自南陛北行当瘗塪西行至塪以币酒馔置于坎讫奉礼曰可瘗东西面各二人寘土半塪谒者进献官之左白礼毕遂引献官以下出奉礼帅赞者还本位赞引引太祝俱复执事位立定奉礼曰再拜太祝以下皆再拜赞引引出其祝版焚于斋坊
　　仲秋祭马社
　　荐享之仪并与先牧同其祝文曰维某年岁次月朔日子嗣开元神武皇帝遣具官姓名敢昭告于马社之神惟神肇教人乗用頼于今式因肆仆爰以制币牺齐粢盛庶品明荐于马社之神尚飨
　　仲冬祭马步
　　荐享之仪并与先牧同其祝文曰维某年岁次月朔日开元神武皇帝谨遣具官姓名敢昭告于马步之神惟神为国所重在于闲牧神其屏兹防慝使无有害载因献校爰以制币牺齐粢盛庶品明荐于马步之神尚飨













　　大唐开元礼卷八十九
　　钦定四库全书
　　大唐开元礼卷九十　　　　唐　萧嵩等　撰军礼
　　合朔伐鼓　　　　　合朔诸州伐鼔
　　大傩　　　　　　　诸州县傩
　　合朔伐鼔【二分二至即否】
　　其日合朔前三刻郊社令及门仆各服赤帻绛衣守四门令巡门监察鼔吹令平巾帻袴褶帅工人以方色麾旒分置四门屋下龙蛇鼔随设于左东门者立于北塾南靣南门者立于东塾西靣西门者立于南塾北靣北门者立于西塾东靣【门侧堂曰塾麾杠各长一丈旒以方色各长八尺】队正一人着平巾帻袴褶执刀帅衞士五人执五兵立于鼔外矛处东防在南斧钺在西矟在北郊社令立攅于社坛四隅以朱丝绳萦之太史官一人赤帻赤衣立于社坛北向日观变黄麾次之龙鼔一靣次之在北弓一张矢四鍭次之诸工鼓静立候日有变史官曰祥有变工人齐举麾龙鼔齐发声如雷史官称止工人罢鼔其日废务百官守本司日有变皇帝素服避正殿百官以下府史以上皆素服各于听事之前重行每等异位向日立明复而止
　　合朔诸州伐鼔
　　其日见日有变则废务所司置鼓于刺史听事之前刺史州官及九品以上俱素服立于鼓后重行每等异位向日立刺史先撃鼔执事代之明复俱止
　　大傩
　　大傩之礼前一日所司奏闻选人年十二以上十六以下为侲子着假靣衣赤布袴褶二十四人为一队六人作一行执事者十二人着赤帻褠衣执鞭工人二十二人其一人方相氏着假靣黄金四目防熊皮衣朱裳右执戈左执楯其一人为唱师着假面皮衣执捧鼓角各十合为一队队别鼓吹令一人太卜令一人各监所部巫师二人【令已下皆服平巾帻袴褶】以逐恶鬼扵禁中有司预备每门雄鸡及酒拟于宫城正门皇城诸门磔禳设祭太祝一人斋郎三人右校为瘗塪各于皇城中门外之右方深称其事前一日之夕傩者赴集所具其器服依次陈布以待事其日未明诸衞依时勒所部屯门列仗近仗入陈于阶下如常仪鼓吹令帅傩者各集于宫门外内侍诣皇帝所御殿前奏侲子备请逐疫讫出命寺伯六人分引傩者于长乐门永安门以入至左右上阁鼓噪以进方相氏执戈扬楯唱率唱侲子和曰甲作食胇胃食疫雄伯食魅腾简食不祥览诸食咎伯竒食梦强梁祖明共食磔死寄生委随食观错断食巨穷竒腾根共食蛊凡使一十二神追恶鬼防赫汝躯拉汝干节解汝肌肉抽汝肺肠汝不急去后者为粮周呼讫前后鼔噪而出诸队各趋顺天门以出分诣诸城门出郭而止傩者将出祝布神席当中门南向出讫宰手斋郎疈牲匈磔之神席之西借以席北首斋郎酌酒太祝受奠之祝史持版于坐右跪读祝文曰维某年歳次月朔日天子遣太祝臣姓名敢昭告于太隂之神冬已谢青阳驭节惟神屏除防厉俾无后艰谨以清酌敬荐扵太隂之神尚享讫兴奠版于席乃举牲并酒瘗于埳讫退其内寺伯导引出顺天门外止
　　诸州县傩
　　方相四人俱执戈楯唱率四人【戈今以小防方相唱率俱以杂职充之】侲子【都督及上州六十人中下州四十人县皆二十人其方相唱率县皆二人】取人年十五以下十三以上杂职八人四人执鼔四人执鞭前一日之夕所司帅领宿于州府门外【其县门亦如之】未辨色所司白刺史请引傩者入【其县令则所司白县令】将辨色宦者二人出门各执青麾引傩者入【无宦者外人引导】于是傩者击鼔俱噪呼鼔鞭击戈扬楯而入唱率唱侲子和曰甲作食胇胃食疫雄伯食魅腾简食不祥览诸食咎伯竒食梦强梁祖明共食死寄生委随食观错断食巨穷竒腾根共食蛊凡使一十二神逐恶鬼凶赫汝躯拉汝干节解汝肌肉抽汝肝肠汝不急去后者为粮宦者引之遍索诸室及门巷讫宦者引出中门所司接引出仍鼓噪而出出大门外分为四部各趣城四门出郭而止初傩者入祝五人各帅执事者以酒脯各诣州门及城四门【其县门亦准此】傩者出便酌酒奠脯于门右禳祝而止乃举酒脯埋于西南【酒以爵脯以笾】其祝文曰维某年歳次月朔日祝姓名敢昭告于太隂之神寒往暑来隂阳之恒度惟神无泆其道以屏厉谨以酒脯之奠敬荐于神尚飨









　　大唐开元礼卷九十
　　钦定四库全书
　　大唐开元礼卷九十一　　唐　萧嵩等　撰嘉礼
　　皇帝加元服上　　　卜日
　　告圜丘　　　　　　告方泽
　　告宗庙　　　　　　　临轩行事
　　谒见太后
　　卜日
　　皇帝将加元服有司卜日如别仪
　　告圜丘
　　前一日诸告官清斋于告所诸衞各帅其属晡后一刻各以其方器服守衞壝门守宫设告官以下次各于常所设陈馔于内壝东门之外道北南向右校扫除坛之内外郊社令积柴于燎坛如常仪奉礼设版位于内外并如常仪郊社令率其属以樽坫罍洗篚羃入设皆如常执樽罍篚羃者各位于樽罍篚羃之后太官令预馔酒脯醢告日未明四刻太史令郊社令各服其服升设神席如常未明二刻诸告官各服其服郊社令良醖令入实樽罍及玉帛【太尊二一实以明水为上一实以泛齐次之山罍二一实以酒为上一实以清酒次之玉以四珪有邸币以苍】未明一刻奉礼帅賛者先入就位賛引引御史太祝以下入行扫除如常仪质明谒者引告官以下俱就门外位奉礼帅賛者先入就位賛引引御史以下就位谒者引告官賛引引执事者以次入就位立定奉礼曰再拜賛者承传【凡奉礼有词賛者皆承传】告官以下皆再拜谒者进告官之左白有司谨具请行事退复位奉礼曰再拜在位者皆再拜初谒者白请行事太官令出帅进馔者奉馔陈于东门之外初太官令出太祝跪取玉币于篚兴立于樽所谒者引告官升自午陛北向立太祝以玉币东向授告官受玉币进北面跪奠于昊天上帝神坐俛伏兴少退北向再拜谒者引降还本位太祝还樽所太官令引馔入升自午陛太祝迎引于坛上设于神坐前【笾豆盖羃彻之如式】设讫太官令以下降自东陛复位太祝还樽所谒者引告官诣罍洗盥手洗爵讫升自南陛诣酒樽所执樽者举羃告官酌泛齐谒者引告官诣神坐前北靣跪奠爵俛伏兴少退北靣立太祝持版进扵神坐之右东靣跪读祝文【祝文临时撰】讫兴告官再拜太祝进跪奠版于神坐兴还樽所告官再拜讫太祝以爵酌罍福酒一太祝持爵进告官之右西向立告官再拜受爵跪祭酒遂饮卒爵太祝进受爵复于坫告官俛伏兴谒者引告官降复位太祝进跪彻豆俛伏兴还樽所奉礼曰再拜在位者皆再拜【告官不拜】奉礼又曰再拜告官以下皆再拜谒者进告官之左白请就望瘗位南向立于众官将拜太祝执篚进神坐取玉币祝版降坛南行自柴坛南陛升以玉币祝版置于柴上户内奉礼曰可燎东西靣各六人以炬燎火半柴谒者进告官之左白礼毕谒者引告官賛引引执事者以次出御史太祝以下俱复执事位立定奉礼曰再拜御史以下皆再拜賛引引出
　　告方泽
　　前一日诸告官皆清斋于告所诸衞各帅其属晡后一刻各以其方器服守衞壝门守宫设告官以下次各于常所设陈馔幔于内壝东门之外道北南向右校扫除坛之内外又为埋塪于坛南外壝之内方深取足容物北出陛奉礼设版位于内外并如常仪郊社令帅其属以樽坫罍洗篚羃入设皆如常执樽罍篚羃者各位于樽罍篚羃之后太官令预馔酒脯醢告日未明四刻太史令郊社令各服其服升设神席如常未明二刻诸告官各服其服郊社令良醖令入实樽罍及玉【设太尊二一实明水为上一实醴齐次之山罍二一实酒为上一实清酒次之玉以两珪有邸币以黄色】未明一刻奉礼帅賛者先入就位賛引引御史太祝以下入行扫除如常仪质明谒者引告官以下俱就位如常賛引引御史以下入就位谒者引告官賛引引执事者次入就位立定奉礼曰再拜賛者承传【凡奉礼有词賛者皆承传】告官以下皆再拜谒者进告官之左白有司谨具请行事退复位奉礼曰再拜在位者皆再拜初谒者请行事太官令出帅进馔者奉馔陈于东门之外初太官令出太祝跪取玉币于篚兴立于樽所谒者引告官诣坛升自南陛北向立太祝以玉币东向授告官谒者引告官进北靣跪奠于神坐俛伏兴少退北靣再拜谒者引降复位太祝还樽所太官令引馔入升自南陛太祝迎引于坛上各设于神坐前【笾豆盖羃彻之如式】设讫太官令以下降自东陛复位太祝还樽所谒者引告官诣罍洗盥手洗爵讫升自南陛诣酒樽所执樽者举羃告官酌醴齐谒者引告官诣皇地祗神坐前北向跪奠爵俛伏兴少退北向立太祝持版进扵神坐右西向跪读祝文【祝文临时撰】讫兴告官再拜太祝进跪奠版扵神坐还樽所告官再拜讫太祝以爵酌罍福酒一太祝持爵进告官之右东向立告官再拜受爵跪祭酒遂饮卒爵太祝进受爵复于坫告官俛伏兴再拜讫谒者引告官降复位太祝进跪彻豆俛伏兴还樽所奉礼曰再拜在位者皆再拜【告官不拜】奉礼又曰再拜告官以下皆再拜谒者进告官之左白请就望瘗位谒者引告官就望瘗位西向立于告官将拜诸太祝各执篚进神坐前跪取玉帛兴降就瘗坎以玉币置于坎讫奉礼曰可瘗坎东西面各四人寘土半坎谒者进告官之左白礼毕谒者引告官賛引引执事者以次出御史太祝以下俱复执事位立定奉礼曰再拜御史以下皆再拜賛引引出其祝版燔于斋所
　　告宗庙
　　前一日诸告官清斋于庙所诸卫各帅其属晡后一刻各以其方器服守卫庙门守宫设告官以下次各于常所右校清扫内外又为瘗塪于北门之内道西方深取足容物奉礼设版位扵内外并如常仪又设望瘗位于堂之东北当瘗塪西向又设奉礼位于瘗塪东北南向賛者二人在西少退太庙令整拂神幄又率其属以樽坫罍洗篚羃制币之篚入设皆如常仪执樽罍篚羃者各位于樽罍篚羃之后太官令预馔酒脯醢告日未明三刻诸告官各服其服太官令良醖令帅属入实樽罍及币【每室牺尊二一实明水为上一实醴齐次之山罍二一实酒为上一实清酒次之币以白各长一丈八尺】未明二刻奉礼帅賛者先入就位赞引引御史太祝以下入行扫除讫各就位未明一刻賛引引太庙令太祝以下宫闱令入当阶间北面西向立定奉礼曰再拜賛者承传【凡奉礼有词賛者皆承传】太庙令以下皆再拜升自东陛入开塪室奉出太祖以下神主各置于座如常仪讫各就位质明谒者引告官以下俱就门外位立定又引入就位立定奉礼曰再拜告官以下皆再拜【其先拜者不拜】谒者进告官之左白有司谨具请行事退复位太官令出帅进馔者奉馔陈于东门之外初太官令出诸太祝俱取币于篚各立于樽所谒者引告官升自东陛诣献祖庙室户前北面立太祝以币东向授告官受币进入北面跪奠于神坐俛伏兴出户北面立再拜谒者引告官以次进奠币于懿祖以下皆如上仪讫谒者引还本位诸太祝各还樽所太官令引馔入自正门升自太阶诸太祝迎引于阶上各设于神坐前【笾豆盖羃彻之如式】设讫太官令以下降复位诸太祝各还樽所谒者引告官诣罍洗盥手洗爵讫升自东陛诣献祖酒樽所执樽者举羃告官酌爵罍谒者引告官入诣献祖神坐前北向奠爵俛伏兴出户北向立太祝持版进于室户外之右东面跪读祝文【祝文临时撰】讫兴告官再拜太祝进跪奠版于神坐俛伏兴还樽所告官拜讫谒者引告官以次酌献皆如献祖之仪【唯不盥洗】遍献讫谒者引告官诣东序西向立诸祝各以爵酌罍福酒合置一爵一太祝持爵进告官之左北向立告官再拜受爵跪祭酒遂饮卒爵太祝进受爵复于坫告官俛伏兴再拜谒者引告官降复位诸太祝各入室跪彻豆俛伏兴还樽所奉礼曰再拜在位者皆再拜【告官不拜】奉礼又曰再拜告官以下皆再拜谒者进告官之左白请就望瘗位奉礼賛者转就瘗塪东北位谒者引告官就望瘗位西向立于告官将拜诸太祝各执篚进神坐前跪取币兴降自太阶诣瘗塪诸太祝以制币置于塪讫奉礼曰可瘗塪东西面各四人寘土半塪谒者进告官之左白礼毕谒者引告官賛引引执事者以次出初白礼毕奉礼賛者还本位御史太祝以下俱复执事位立定奉礼曰再拜御史以下皆再拜賛引引其祝版燔于斋所太庙令太祝宫闱令纳神主如常仪
　　临轩行事
　　先一日尚舍奉御设御冠席于太极殿中楹之间南向莞筵纷纯加藻席缋纯加次席黼纯守宫设羣官次于朝堂太乐令展宫悬于殿庭并如常仪设协律郎举麾位于殿上西阶之西东向一位于乐悬东南西向皷吹令分置十二案于建皷之外乗黄令陈车辂尚辇奉御陈舆辇如常仪典仪设文官一品以下五品以上位于悬东六品以下于横街之南皆重行西面北上设武官一品以下五品以上位于悬西六品以下于横街之南当文官皆重行东面北上设朝集使位分方于文武官当品之下设诸亲位于四品五品之下【皇宗亲在东异姓亲在西】设蕃客位各分方于朝集使六品之南诸州使人分方于朝集使九品之后又设太师太尉位于横街之南道东北向西上又设典仪位于悬之东北賛者二人在南少退俱西向奉礼设门外位于西朝堂皆如元日之仪其日诸卫勒所部屯门列黄麾仗如常羣官依时刻集朝堂俱就次各服其服通事舍人引就朝堂前位侍中版奏请中严太乐令皷吹令帅工人入就位奉礼即设罍洗于阼阶东南罍在洗东加勺羃篚在洗西南肆实巾加羃尚舍奉御设席于东房内近西又张帷于东序外殿中监陈衮服于东房内席上东领衣纁裳十二章【八章在衣日月星辰山龙华虫火宗彛四章在裳藻粉米黼黻】白纱中单黼领青褾襈裾革玉钩防大带【青带朱里纰其外上以朱下以绿钩用组之】朱黻三章【山龙火】鹿卢玉具剑火珠镖首白玉双佩组大双绶六防黄赤白缥縁纯质长二丈四尺五寸首广一尺【小双绶长二尺六寸色同大绶而首半之间施三玉环】朱韈赤舄金饰缋纚【用白罗巾方六寸属带于前两幅】玉簮及栉三物同箱在服北尚舍奉御设莞筵一纷纯加藻席缋纯加次席黼纯又在南尚食奉御实醴樽扵东序外惟内坫在樽北实角觯柶各一加羃馔陈扵樽西笾豆各十二俎三在笾豆之北设罍洗于樽东罍在洗西加勺羃篚在洗东北肆实巾加羃执樽罍笾豆及在庭罍篚者并绛公服立于其所衮冕垂白珠十有二旒以组为缨色如其绶黈纩充耳玉导置于箱太常博士一人立于西阶下近西东面诸侍卫之官各服其器服俱诣閤奉迎典仪帅賛者先入就位通事舍人各引群官入就陪列位太常博士引太常卿升西阶立于西房外当户北向侍中版奏外办皇帝着空顶黒介帻双童髻双玉导绛纱袍以出侍卫警跸如常仪皇帝将出仗动太乐令令撞黄钟之钟右五钟皆应协律郎举麾鼔柷奏太和之乐【凡乐皆协律郎举麾工鼔柷而后作麾戛敔而后止】皇帝出自西房太常博士引太常卿太常卿引皇帝【每太常卿前导皆博士先引】皇帝即御坐南向立乐止【太常卿与博士退立于皇帝之左】通事舍人引太师太尉入就位【凡太师太尉进退皆舍人导引】太师初入门舒和之乐作至位乐止典仪曰再拜賛者承传群官在位者皆再拜太师升自西阶太师初行乐作至阶乐止太师升立于西阶上东面太尉诣阼阶下罍洗盥手升自东阶诣东房内取纚栉箱进跪奠于御坐西端太师诣御坐前跪奏称请坐退复位皇帝坐太尉进当御坐前少左跪脱空顶帻置于栉箱栉毕设纚兴少西东面立太师降盥初降乐作盥讫诣西阶下乐止太师受冕左执顶右执前升自西阶进当皇帝前少左乐作太师祝曰令月吉日始加元服寿考惟祺以介景福乃跪冠兴复西阶上位太尉进皇帝前少左跪设簮结缨兴复位皇帝兴太常卿引皇帝适东房殿中监进彻栉纚箱以退皇帝着衮服太常卿引皇帝出即席南向坐乐止太尉诣序外帷内盥手洗觯酌醴加柶覆之面叶立扵序内南面太师进受醴面柄进御坐前北面祝曰甘醴唯厚嘉荐令芳承天之休寿考不忘讫跪进觯兴降立于西阶下东面于将祝殿中监帅进馔者奉馔设于御坐前皇帝左执觯右取脯擩于醢祭于笾豆之间太尉取胏一以进皇帝皇帝奠觯于荐西受肺却左手执本右手絶末以祭上左手哜之授太尉太尉加于俎降立于太师之南皇帝帨手【侍中一人进帨巾】取觯以柶祭醴啐醴建柶奠觯于荐东皇帝初受觯伏和之乐作奠觯讫乐止太师太尉俱复横街南位太师初行乐作至位乐止典仪唱再拜賛者承传在位者皆再拜太师太尉出初行乐作出门乐止侍中前跪奏礼毕皇帝兴太乐令令撞賔之钟左五钟皆应太和之乐作太常卿引皇帝皇帝入自东房侍卫警跸如来仪入讫乐止通事舍人引东西面位者以次出
　　谒见太后
　　其日冠讫着通天冠服诣太后所御殿如常朝见之式尚宫引就殿前北面再拜讫尚宫引出还宫如常

　　大唐开元礼卷九十一
　　钦定四库全书
　　大唐开元礼卷九十二　　唐　萧嵩等　撰嘉礼
　　皇帝加元服下　　　谒太庙
</div>
    <div class="pagination">
<a href="大唐开元礼_page26.html">上一页</a><span>...</span><a href="大唐开元礼_page22.html">22</a><a href="大唐开元礼_page23.html">23</a><a href="大唐开元礼_page24.html">24</a><a href="大唐开元礼_page25.html">25</a><a href="大唐开元礼_page26.html">26</a><span class="current-page">27</span><a href="大唐开元礼_page28.html">28</a><a href="大唐开元礼_page29.html">29</a><a href="大唐开元礼_page30.html">30</a><a href="大唐开元礼_page31.html">31</a><a href="大唐开元礼_page32.html">32</a><span>...</span><a href="大唐开元礼_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
